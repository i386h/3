<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文渊阁大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。三月。庚申。朔。清明节。上诣恩佑寺、安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○上御勤政殿听政。　　

○饬九卿大臣体国尽职。谕。入春以来。虽得微雪。而雨泽未沛。朕心甚为忧虑。不知者视为无关己事。其知者以为时尚早。无烦廑念。朕谓当此旱势将成未成之际。我君臣正当早作夜思。力图补救。若旱已成灾。夫复何及。近来九卿大臣。朕实灼见其无作奸犯科之人。亦未闻有作奸犯科之事。然所谓公忠体国、克尽大臣之职者。则未可以易易数也。不过早入衙署。办理稿案。归至家中。闭户不见一客。以此为安静守分。其自为谋则得矣。如国事何。朕亦非因天时稍旱。而以此责诸臣也。凡朕所以责诸臣者。皆朕早夜之所自责。国家继绪百年。累洽重熙。至于今日。可谓承平无事。然于无事之日。而竟谓无可事事。则将来必有事随之。怀安即是危机。狃治即为乱本。盈虚消息之理。不可不慎。朕实不能一刻去诸怀也。至于外而督抚。内而九卿。朕之股肱心膂也。万方亿兆。皆吾赤子。其为朕教养此赤子者。朕非尔等是赖。其将奚赖。今尔等惟以循例办稿为供职。并无深谋远虑。为国家根本之计。安所谓大臣者欤。如仅循例办稿巳也。则一老吏能之。且其律例规条之熟。尔等尚有不知者。岂朕之所望于诸臣耶。从前公卿大臣。因循成习。皇考世宗宪皇帝。饬纲陈纪。肫切训诫。惟时在廷震动恪恭。罔敢懈逸。朕承丕绪。嘉与士大夫。养以和平之福。乃今而知执两用中之难。非过即不及。尔等不争自濯磨。殚心体国。则风会所流。其因循苟且之习。不二三年、将复如旧矣。朕七年中宵旰孜孜。于一切政事。似无大过举。然即有过举。朕亦不能自知。尔等身为大臣。若有所见。自当据实指陈。试思朕七年中、谁是以言得罪者。孟子曰。责难于君谓之恭。陈善闭邪谓之敬。尔九卿中、能责难于君者何人。陈善闭邪者何事。即有陈奏。不过请改一规条。更一律例。是即可为久安长治之大猷乎。朕广开言路。而科道所奏。亦不过摭拾琐碎。无裨政体。即有一二人言可采取者。要以意在立名。或期朕之见知。以邀超擢。此辈不必擢至公辅。但得佥都御史、副都御史等职。便已缄默不言矣。此皆为身家之念重。视国家之事轻故也。朕幼读诗书。颇谙治理。御极以来。无日不思措天下于郅隆。今起视天下。太平果有象乎。八旗生计、固患不足。然但思八旗富足。所见亦小。天下百姓、与八旗何异。但当熟计而深筹之。其所为根本之计安在。从来教养兼施。而教即寓于养之中。今家给户足。尚且未能。何云礼教。岂此数员教官。管辖秀才。便可为教乎。况并不能管辖秀才之教官。亦不少也。目今生齿益众。民食愈艰。使猝遇旱乾水溢。其将何以为计。我君臣不及时筹画。又将何待。岁月如流。迄以无成。乃曰俟诸后人。不几为天下后世笑乎。似此因循苟且之习不改。竟与乡原无异。若听尔等为乡原。则朕亦一乡原之主矣。朕实赧焉。尔等年龄、大率多长于朕。更事较深。其互相警惕。悉意远思。务为可久可大之图。不徒以循分供职为事。则庶几古大臣之风。而有当于持盈保泰之道矣。　　

○召琉球国使臣翁鸿业等进见。　　

○辛酉。上诣畅春园、问皇太后安。　　

○还宫。　　

○户部议覆。御史薛澂奏称。各省设立义仓。原应听民乐输谷石。乃州县等官令乡长里首。举报富户。按地亩之多寡。定谷石数目勒派输纳。胥役遂得因缘为奸。闾阎滋累。请敕下直省督抚。饬属听民量力捐输。违者照例严参。应如所请。从之。　　

○礼部议覆。马兰镇总兵布兰泰奏称。陵寝祭祀品物。理宜精洁。以昭诚敬。先行呈样。原虑承办员役。草率制备。若将呈样品物。豫留私署。未免妄费。嗣后每品祗许留贮数枚。可辨精粗。又官员虽有公事承办。仍应每月按期坐班。嗣后大祭忌辰朔望外。每逄三六九之期齐集。不得藉称公事旷期。又兵丁运柴。原因风水重地。不便堆积。但枵腹趋事。无以示鼓励。嗣后每兵酌赏钱三十文。路可通车者。兵丁所领、令其自运。公用、官为酌给车辆。其木柴觔重需车辆若干。造册报部。又包衣官员缺出。并不报明总理衙门。嗣后应照盛京呈报将军定例。凡包衣官员。仍归总管拣选。呈明总理事务衙门。从之。　　

○工部议准。闽浙总督兼理两浙盐政宗室德沛奏报。横浦场、华亭、金山、二县境内。下则场荡。因筑海塘、挖废二百三十一亩有奇。请予豁除。从之。　　

○壬戌。谕礼部。凡外国使臣在京。若遇禁止屠宰。其每日应得食物。著照常给与。嗣后永著为例。　　

○山东巡抚朱定元、进呈济阳县贡生张尔岐仪礼郑注句读。得旨。此书交与三礼馆总裁官阅看。如有可采择者。留于该馆。以备采择。　　

○吏部等部议覆。御史孙灏奏称。安民在于察吏。督抚为国用人。当屏伺察之风。杜告讦之路。近者大吏好寄耳目于人。其人或吏治未能周悉。或居心不免偏私。凭藉委任。颠倒是非。毁誉失实。请敕下直省督抚。务宜公正居心。精明自励。即地方辽阔。不得不资采访。亦必周详慎重。毋偏听生奸。应如所请。从之。　　

○癸亥。上耕耤。诣先农坛行礼。更服。至耤田所躬耕三推。复加一推。御观耕台。命庄亲王允禄。裕亲王广禄。和亲王弘昼。各五推。吏部侍郎蒋溥。户部侍郎三和。礼部尚书三泰。兵部尚书任兰枝。刑部尚书来保。工部侍郎索柱。副都御史德尔敏。通政使五龄安。大理寺少卿卢承纶。各九推。毕。顺天府府尹。率农夫终亩。赏赉耆老农夫如例。　　

○甲子。谕、理藩院承袭扎萨克图汗号。尔衙门将原汗子孙。台吉图巴扎卜多岳特。并现出缺之扎萨克图汗之子巴尔达尔。带领引见。朕思原扎萨克图汗。从前获罪。皇考施恩。保全性命。革去汗号。与伊一族王格勒克雅木丕尔承袭。格勒克雅木丕尔奉职无过。且在军前甚属效力。此汗号应袭与伊子巴尔达尔。虽图巴扎卜多岳特、称系其嫡支子孙。然伊等并非应行承袭汗号者之子也。扎萨克图汗。著郡王巴尔达尔承袭。台吉图巴扎卜多岳特、看来人去得。奏对亦甚明白。著加恩授为一等台吉。在乾清门行走。　　

○以河南城守尉色尔图、为宁夏左翼副都统。　　

○乙丑。上诣畅春园、问皇太后安。　　

○幸圆明园。　　

○兵部议准。贵州总督张广泗、议覆臣部咨、将贵州新兵。量为汰减。谨酌裁抚标左右营。安笼镇标中左右营。各五十名。威宁镇标左右营。镇远镇标中左右营。各百名。大定、平远、黔西、定广、遵义、清江、铜仁、上江、八协。一千三百五十名。长寨、丹江、台拱、朗洞、贵阳、毕赤、长坝、安南、归化、下江、水城、天柱、永安、普安、仁怀、黄平、凯里、十七营。并安顺城守营。二千一百名。古州道标一百名。古州八寨、清江、丹江、台拱、都江、各厅标三百名。其裁存马兵改步者。三百九十五名。又裁经制把总、及外委千把五十四员。从之。　　

○以慎郡王允禧。大学士鄂尔泰。充玉牒馆总裁。大学士陈世倌。协办大学士礼部尚书三泰。工部侍郎索柱。内阁学士觉罗吴拜。充副总裁。　　

○丙寅。大学士等议覆。刑部侍郎张照、周学健、奏称。妇人杀人。有名分、罪不至死者。比于奸盗不孝决杖一百。余罪赎。查妇人惟奸盗不孝决罚。余犯笞杖及应决杖一百者赎。定例不必更易。但杀人有名分。而残毒异常者。应声明依例不足蔽辜之处。从重定拟请旨。又该侍郎等奏。妇人虐夫妾。及殴夫。妾殴家长。反勒夫赎。情理两违。查殴夫不义。嗣后夫愿离者、不准赎。其不愿离、及妻殴妾。仍赎。若妾殴家主及嫡。以卑犯尊。杖责的决。又奏称习俗恃主仆之分。草菅人命。世宗宪皇帝。饬分红白契。白契以雇工论。乃问官俱照红契拟。亟宜申明。查雍正十三年前。旗人白契。准作家奴。民人应照旗例。至买婢向不用红契。乾隆七年前。准作红契。嗣后通行晓谕。文契送印。不送印者听。但遇殴杀故杀。须验别红白科断。又奏、仆于家主。万难抵避。汤火炮烙。偶未即死。谓非故杀。亦太拘牵。查挟势非刑。明知必毙。而任意横加。显系存心欲杀。毋论凡人主仆。详究按拟。不得概以殴杀宽减。又奏请家长杀奴仆案。汇题请旨。亦慎重命案之意。嗣后虽罪止杖枷、及例应赎者。人犯先行发落。仍按季汇题。从之。　　

○八旗则例告成。纂修官以下议叙有差。　　

○丁卯。命大学士九卿督抚、举可任言官者。谕。朕御极以来。广开言路。虚心讷谏。其言之是者。不次超擢。未是者。亦曲予优容。科道官当体朕心。于国家纲纪。政事利弊。官吏贤否。民生休戚。一一据实指陈。方为无忝厥职。乃黾勉尽言者。固不乏人。而或者以讦为直。务自诩为名高。而朝廷卒不获其益者。亦复不少。此皆用匪其人。官不称职。朕亦不能辞其咎也。夫言官为风纪所关。若止为身谋。则将来或因以分门树异。或因以植党营私。必至惑人心而摇国是。史册所垂。足为殷鉴。古者谏无专官。故进言之路广。三代而下。始设官而责之以言。然如马周阳城之起布衣而为御史。其事犹可风也。兹特降谕旨。著大学士九卿择其素所深知。其人有骨鲠之气。质朴之风。而复明通内外政治者。不拘资格。列名封奏。朕将量加录用焉。其外而督抚。于各属员中。有深知灼见。可备绳纠之任者。亦准列名封奏。　　

