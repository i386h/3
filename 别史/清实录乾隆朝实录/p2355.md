<!-- { "loadSidebar": true } -->
○戊辰。谕军机大臣等本日阅嘉谟、吴嗣爵、姚立德、覆奏漕船水势情形各摺。未免有各存意见不能和协之处。漕臣河臣。虽职有专司。而于粮艘往来。实系同办一事。自应彼此和衷共济。总期于漕运有裨。设或河臣于运河节宣机要。不能先时调剂。以致重运稽迟。自难辞办理不善之咎。漕臣即当一面据实陈奏。一面商同妥办。今东省闸坝。既系依期开放。而沿途水势。亦因去秋存水不旺。春流未能充畅。然开坝以后。旋即长水。浮送有资。并未贻误漕务。特嘉谟前奏、不免略早耳。今三人覆奏之摺。仍然各执一词。以图自占地步。而于河漕交涉情理。未能融洽。盖东省上年底水、本不及向年之充足。由于秋雨略少。此非人力所能施。若以此诿过河臣。是责人以所不能。徒令其胸中芥蒂。于公事又有何益。现在东省已得透雨。计泉源长发。河水加增。自必足资浮送。但嘉谟等、承办转漕一事。务须寅恭合力。妥为经理。勿稍存畛域之见。方为不负委任。将此谕令知之　　

○又谕、据弘晌奏盛京每年例有解交静宜园、豫备祭祀供用大鹿五六十只不等。但鹿只过大。难于饲养。易致伤毙。请嗣后捕获小鹿。养成后。于九月间天气凉爽时。送京备用等语。盛京距京较远。解送稍费跋涉。因思直隶古北口、喜峰口外。向俱产鹿。若由彼处购办。似觉近便。若一时大鹿不敷。或觅得小鹿饲喂。俟其养成后。再行解京备用。亦无不可。著传谕周元理、将能否如此办理之处。即行查明覆奏　　

○又谕、据索诺木策凌奏称、乌噜木齐道员永庆、效力年满。并各文职三年期满保举。请照苗疆例。即行升用等语。永庆系地方大员。奋勉分所当然。不应与杂职、一体照苗疆例办理。该员如果办事妥协。届大计之年。该督保举卓异。自应声明在乌噜木齐办事。不能引见。奏到时。亦不过准其卓异。并毋庸格外加恩。著寄令索诺木策凌知之　　

○又谕曰、丰昇额奏、凯立叶三峰、已将贼卡悉行夺取。又准阿桂知会。差遣通事赓噶等、侦看南山道路。彼此夹攻等语。所办甚好。两军会合。则兵力益增。不日成功。伫听捷音。再赓噶、系从前被擒脱出、投赴阿桂之人。今差赴丰昇额军营。想因详知路径。尚可信用。始行差遣。如其平时出力。理应酌量加恩。以示鼓励。从前平定准噶尔时。厄鲁特内、诚心出力者。俱为加恩。遂深得伊等之力。至今差遣。无不输诚。今惟欲歼灭两金川贼众。与其余土司无涉。伊等内、如有出力者。酌加恩赉。不惟现在得力。即此后凡有差遣。亦当共效诚心。著阿桂等、查明赓噶自投来之后。如何出力。应如何施恩之处。酌拟具奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十四



大清高宗法天隆运至诚先觉体元立极敷文奋武孝慈神圣纯皇帝实录卷之九百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。三月。己巳。上御勤政殿听政　　

○谕、朕于五月十六日。恭奉皇太后安舆。幸避暑山庄。著派显亲王、裕亲王、大学士舒赫德、协办大学士尚书官保、留京办事。所有吏兵二部、应行引见官员。文职知县以上。武职守备以上。著于未启銮往木兰之前。每月汇齐。派该堂官一员。轮流带至热河引见。其文员内佐杂等官。武员内八旗护军校、骁骑校、及外省送到之补放水手官、骁骑校、并年满千总等官弁。仍著王大臣照例验放。其八月以后月选等官。亦照向例办理。至外省督抚提镇等官奏摺。俱著赍摺人、前赴热河行在投递。惟进哨以后。仍照例交留京办事处加封。转交内阁、随本呈送。候朕批示发回。仍于留京办事处。交付赍摺人祇领。该部通行传谕知之　　

○又谕曰、尹嘉铨、著来京。补授大理寺卿。其甘肃布政使员缺。著王亶望调补。郝硕、著补授浙江布政使。其浙江按察使员缺著徐恕补授郝硕现在四川军营。办理粮务。所有浙江布政使印务。即著徐恕署理。其按察使印务。著三宝、于通省道员内、拣派一人。奏闻署理　　

○又谕曰、瑭琦现有处分。已令该部调取来京引见。所有安徽按察使员缺。著王显绪补授　　

○又谕曰、云贵总督彰宝、现在患病。未能即痊。著派侍卫隆安、带御医一员。驰驿前往永昌诊视　　

○兵部侍郎高朴奏、四川军营文武各员。身在行间。未及照部限二年请领封典。请自凯旋日为始。定限一年。准其呈明补给。得旨、所奏是。依议。　　

○庚午。上诣畅春园、问皇太后安　　

○谕曰、总兵孙尔桂、于土司刀维屏等挈眷潜逃一案。始由驾驭不善。继又缉捕逾时。曾降旨将孙尔桂革职留任。并谕令彰宝、于瘴退时、再行予限数月。饬令上紧搜捕。届期将能否就获之处。奏闻请旨。今据彰宝奏、孙尔桂于上年十月初旬出防。迄今数月。犯无弋获原限届满。请将孙尔桂革任、留滇效力等语。孙尔桂、著革任。仍留滇省。自备资斧效力。并责令协缉。所有普洱镇总兵员缺紧要。著该督于通省总兵内、拣选一员调补。所遗员缺。著郝开甲补授　　

○辛未。上诣安佑宫行礼　　

○谕、今年乡试届期。所有应行开列试差之进士出身人员。著于四月初五日在正大光明殿考试。仍著吏部、照例按各衙门次序。于初七日带领引见　　

○谕军机大臣等、据文绶奏、审办拏获逃兵一摺。内称杨维瑄等六犯、当即讯明处斩。并声明徐文廷、右足冻落。自投本营。曾九林手带枪伤。伊父带同投首。但均已离营。未便宽纵。徐文廷、曾九林二犯。仍应拟斩立决。候旨正法等语。徐文廷、曾九林、于残废枪伤之后。一系自投本营。一系伊父首告情节稍觉可原。俱著从宽改为应斩监候但征兵胆敢脱逃。殊干法纪。即于逃后投回。亦属罪无可宥。无所容其姑息。嗣后逃兵中有似此情节投首者。断不能再予宽典。以冀幸逃法网文绶亦不准再行具摺代为声叙并著传谕文绶、将此行文各路军营。晓谕兵丁等。俾共知警畏　　

○又谕曰、阿桂等奏、焚剿得斯东寨情形一摺。所办甚好。伫盼捷音。又奏、番人科尔甲等供称官兵此次攻剿金川。贼番俱极害怕等语。官兵连次得胜。声势倍加壮盛。乘其闻风胆怯之时。相机冞入。自可即望成功。至头人内丹巴沃咱尔、尤为可恶。若能及早歼除。则金川失一得力之人。我兵奋攻。自更易为力。阿桂等务努力为之。发去镂玉题崖韘一枚。朕亲制诗。命工镌成。寄赏阿桂。为指顾铭勋吉语。将此加紧传谕知之　　

○壬申。定边右副将军广州将军明亮、参赞大臣副都统富德奏、穆当噶尔碉卡。现已摧残。惟喀咱普一碉。贼番死守。尚难乘船径渡。查奎林所占山梁。前因取水维艰。酌留各屯土兵驻守。初二日。约有二百余贼。突出抢夺营盘。当经各营放枪击退。是此路官兵暂彻。贼番已经知觉。防守或疎。即可攻其不备。近又于斯第之上。地名班得古。觅有暗泉一道。现派扎勒桑等、带兵一千五百名。由庚额特山后了口进攻。派书景阿等、带兵五百名。由穆当噶尔绕出土兵所筑五碉之前。逐步进逼。复派舒亮等、带兵五百名。在正面一带。扬声牵缀。臣富德、即同奎林等、带兵六千。先占水泉。亟取斯第。臣明亮、带兵一千。赴喀咱普一路进压。即可为斯第一路官兵声势。谕军机大臣等、明亮等奏、酌定进攻道路。克日发兵一摺。布置甚合机宜。惟在将领弁兵等、努力前进。迅奏肤功。以膺懋赏　　

○豁除浙江钱塘、桐庐、二县。乾隆三十七年、坍没田荡六十五顷三十五亩有奇　　

○甲戌。上诣畅春园、问皇太后安　　

○谕曰、巴彦弼、著授为头等侍卫。在大门上行走　　

○乙亥。谕、户部议、西宁奏长芦商人应完银两。请分限十年带徵一摺。部臣自应照例核驳。但念长芦商本较薄。每年应交正课尚多。若将此两项。同时并徵。商力未免拮据。所有乾隆三十六七年两限应完银两。俱著加恩。准其于本年奏销后。分作十年带徵　　

○谕军机大臣等、据文绶奏、拏获拒捕啯噜匪犯匡贵等、现在审拟一摺。称该犯等二十余人。在雷波厅属中山溪地方滋扰。经该通判王兴谟访闻。会同营员。亲往擒拏。匪犯各持刀械。奔出抗拒。当经放枪伤毙三犯。拏获十九犯。究审定拟有应即时正法者。办理具奏等语。所办尚未允协。啯匪不法滋事。定例綦严。今匡贵等聚众扰民。其罪已无可贷。乃当官兵前往查拏。胆敢持械拒捕。真与叛逆无异。自应尽法创惩。岂可仅照寻常盗贼拒捕之案。分别首从定拟。此等啯匪。最为可恶。常时有犯。尚不可稍存姑息。况该省现在用兵。尤不可不痛加惩治。俾奸匪闻风敛戢。庶足稍靖边圉。著传谕文绶、将在场行凶助势各犯。务即究明。一面正法。一面奏闻。毋得稍存宽纵。其通判王兴谟、于境内匪犯。留心访查。即行具报。亲往立时拏获。尚属能事。如平日居官才具尚好。并著该署督、一并据实具奏。送部引见　　

○又谕曰、丰昇额奏、阿桂称谷噶一路。可乘之隙甚多。今带兵前往。并力办理等语。凯立叶一路。既难遄进。原不应过于株守。令留伍岱在凯立叶。牵缀贼势。而丰昇额前赴阿桂军营。合力进攻兵势更盛。于事更为有益。若果进至勒乌围。则凯立叶之贼。自可不攻而溃。至于两营相距不远。往来本属甚便。但所经路径。贼人皆可瞭望而知。如前次海兰察等行走。所带之人无多。或尚不甚觉。此次拨兵至四五千名即难掩贼番之耳目。万一窥见我名移动。潜来邀截皆不可不极力严防著传谕伍岱、于拨兵前往时。务须妥为照料。勿使贼人得以伺我兵之隙方为妥善　　

○丙子。谕、现在将军阿桂等、分路进攻。伫见擒渠扫穴。所有领队之人愈多。于事更为有益。著派乾清门三等侍卫富宁、治仪正格勒尔德、蓝翎侍卫泰斐英阿、亲军十五善射阿兰保、驰驿前往四川军营。交将军阿桂、于军营领队大臣侍卫内。将年迈不能得力者。更换回京。即将伊等、令其领队行走。著交该部、将伊等应得之项。即行给与外仍照乾清门侍卫之例。每人赏银一百两　　

