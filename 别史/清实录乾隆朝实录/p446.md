<!-- { "loadSidebar": true } -->
○以兵部侍郎纪山、为镶蓝旗满洲都统。裕亲王广禄管理镶黄旗汉军都统事务。　　

○免安徽寿州、宿州、凤阳、临淮、怀远、定远、虹县、灵璧、凤台、阜阳、颍上、霍邱、亳州、蒙城、太和、泗州、盱眙、天长、五河、怀宁、桐城、宿松、望江、贵池、东流、六安、滁州、来安、等二十八州县。凤阳、凤中、长淮、宿州、泗州、安丰、六卫。本年水灾额赋有差。　　

○乙酉。上诣畅春园、问皇太后安。　　

○诣寿祺皇贵太妃金棺前奠酒。　　

○丙戌。上诣畅春园、问皇太后安。　　

○丁亥。大学士等议准、前任两江总督宗室德沛、调任安徽巡抚喀尔吉善、江苏巡抚陈大受疏陈。两江水利河工。河旁民田房屋挑废者。酌给价值耔种工本。并豁除粮额各条款。一、河道挑压地内。应输钱粮。令该处办公之员丈估。有粮之地。将业户姓名丈尺亩数。并田地之上下。编号记册。工竣日、地方官覆加勘丈。开明粮则题豁。一、淮、扬、徐、海、凤、颍、泗、等府州属。兴修水利。民间房舍。如有拆毁。工员就近确勘。准给修费。豁除粮额。一、江省积歉之区。应将未种菜麦之地、借过耔种者。祇须豁粮。不给工本。已种者按亩免偿。如系业户自办耔种。查明照例给领工本银两。每亩酌给八分。一、河防如遇民间坟墓。不得挖废。至无粮官地或有欺隐偷种者。虽有麦苗。亦不给耔种。并不得混冒豁除。得旨。依议速行。　　

○闽浙总督那苏图、福建巡抚刘于义奏。台属常年买谷。每石四钱。从前谷贱。足敷购买。近年谷价运费。约需五六钱不等。请酌增价。奉部驳与定例不符。但谷价委系增长。仍请在泉、漳、等府盈余项下。每石加银五分。岁丰不以为例。得旨。著照所请行。该部知道。又谕、著户部存记。俟二三年后请旨。　　

○赈江南凤阳、淮安、颍、泗、徐、海、六府州属。乾隆七年水灾饥民。　　

○戊子。大学士等议奏。督抚身任地方。向来笞杖等轻罪减省之处。原可自行酌办。请嗣后凡遇地方雨少时。应清理庶狱者。除徒流等罪外。其各案内牵连待质。及笞杖内情有可原者。一面量减。一面奏闻。得旨。依议速行。　　

○己丑。谕、江南淮、徐、扬、凤、颍、泗、等处。上年水灾甚重。米价高昂。朕念各处营汛兵丁。食用艰难。准在司库内借支一季饷银。于今年分作四季扣还。今朕闻得各处被灾之余。春间粮价渐增无减。目下又值青黄不接之际。兵丁不无窘乏。若再扣还借项。则食用更苦不支。朕心深为轸念。著将前借一季饷银。缓至本年秋成后。于散给冬饷时扣起。匀作四季扣除还项。以纾兵力。该部即遵谕行。　　

○大学士等议准、左都御史杭奕禄、理藩院侍郎觉罗勒尔森、署直隶总督史贻直、等奏。查彻直属各州县庄头。私行典卖当差官地事宜。一、分别应追全价。酌给半价之处。照雍正十三年查彻园头牲丁地亩之例办理。一、白契典卖官地。淮自雍正十三年分别前后。酌给半价。其应彻地内。已种秋麦者。毋庸议给工本。俟秋收后。退交庄头管业。一、庄头名下。应追全价半价。不能当时交还。将其养家余地。及自置田地。或将彻回地亩内。酌量拨出。议定租数。令民人承种。限年以租抵偿。至应追全价。著落用印官。及庄头各半之处。已属有著。应准恩免。一、清查后。倘有故智复萌者。事发、照盗买盗卖之例治罪。地方官徇隐。及漫无觉察者。议处。从之。　　

○兵部议准、原任江南总督宗室德沛疏称。泰兴县境内。添建营署。拨兵防守。将凌家桥汛外委一员。移驻包家桥汛。其黄桥汛。再添兵二十四名。并委把总一员。驻劄防守。季家市。乃如皋、靖江、交界。添设大汛。派兵十名。并建营署九十六间。从之。　　

○以原任内阁学士刘藻为宗人府府丞。　　

○以詹事敷文、充日讲起居注官。　　

○命内阁学士开泰、仍提督江苏学政。　　

○起革任詹事鄂容安、为国子监祭酒。　　

○以浙江瑞安营副将胡贵、为江南苏松镇总兵。　　

○庚寅。总理行营事务和硕庄亲王允禄等议准、奉天将军额尔图奏称。皇上恭谒陵寝。由口外进克尔素边门。道经围场边界。自营河以至长山岭。应修道路桥梁。皆不用民夫。除臣等自率所属旗下官员兵丁平垫搭造外。所需薪炭。并令兵丁于有木之处伐取。仍令盛京工部事领屯丁烧造运至尖宿顿次备用。如经过地方乏水。必须掘井备汲。在围场则专派兵丁。在边界则旗民共役。自英莪边门至盛京。应用薪炭。令盛京工部屯丁专办。自盛京至山海关之红墙。应用薪炭。则令地方官率领旗民共办。自长山岭下至英莪边门桥道。令该处兵丁及台夫修搭。自英莪边门至永陵。自永陵至抚顺迤东之二道房桥道。令盛京工部就近率领旗丁修搭。至边内无木可伐。应动项采买备用。照例报销。自抚顺迤西至山海关之红墙桥道。令旗员会同地方官。率领旗民修搭。所需木料。除选用旧料外。不足者亦动项采买。又原任府尹吴应枚奏准、广宁所属胡家窝棚起。至奉天城止。所有道路桥梁。业经委员估修妥备。毋庸另动帑项。其巨流等河。所需浮桥船并渡船。共四十只。应派员估用州县钱粮兴修。其应备米石草料等项。均令盛京户部筹办。按站豫备。并通谕沿途商民。均立街市货卖。不致有误。得旨。依议。但旗民等修路豫备。朕心深为轸念。应如何施恩之处。届期具奏。　　

○大学士等议覆、两广总督庆复奏称。安南夷匪交江王。占夺保乐拈台地方。其牧马地方。又与粤西之平而。水口、两关切近。现在严饬地方员弁。加谨防守。至内地客民。难以存济。应作何分别放行之处。必须明立科条。现在知会抚臣两司妥议办理。查内地民人。客居外域。值彼处地方多事。若果系有业良民。亲属可据者该关查验放回。否或托名窜入。必致转滋事端。应如该督所请。俟会议到日。斟酌妥办。至钦州一带。虽称贼匪退避。不敢滋事。但边疆要地。防守攸关。应令该督转饬地方文武。加谨巡缉探报。不时奏闻。从之。　　

○监察御史陈大玠奏。督抚藩臬。宜久任以收察吏安民之效。无庸屡行调换。得旨。陈大玠此奏亦是。久道化成。朕岂不知。但人之材具。有短长之不齐。而省分之大小。亦繁简之互异。若其人之宜其地。则未有不久任以徐观其治者。若张广泗之于黔。雅尔图之于豫。何尝不久。而张允随则抚滇十数年矣。是屡行调换。岂朕所愿。此亦用人之苦衷耳。　　

○工部议准、署直隶总督史贻直奏。查勘河道事宜。一、新河下口。义光至二光河槽浅隘。应开浚。一、新河南岸。并凤河以东。堤埝残缺。应培补。一、三河头迤东。大清河北岸一带。地势甚低。北风稍大。浑水南驶。不免拦入清河。应于河头村西起、至青光西止。筑埝一道。约长八百余丈。令成坦坡形。俾浑水不至下注。一、半截河堤以下。自新庄至东萧家庄北埝以外。为固安、永清、武清、东安、各县酾水汇归之地。旧有引河。导积水入凤河消纳。近经淹塞。应将穆家口以下二十余里重挑。一律通顺。直达凤河。并将挑河之土。就近培筑北埝。一、哑叭河、龙河、二道。旧有涵洞。嗣因河由郑家楼北趋葛渔城。旁近涵洞堵闭。今河路改由义光以东。相距已十余里。应照旧建设。一、曹家务旧有草坝出水之地。距永清县治较近。坝外宜有拦束。应修小埝一道。得旨。依议速行。　　

○免湖北江夏、嘉鱼、汉阳、汉川、黄陂、孝感、黄梅、广济、沔阳、等九州县。武昌、武左、蕲州、三卫。乾隆七年被水灾额赋有差。　　

○辛卯。大学士覆奏、御史徐以升所进经史摺内。请行区田之法。查区田一亩。约费工本银三两。虽不能如古六十石三十石之数。大约每亩必可得十余石。收获之广。无逾此者。再查区田之法。本以备旱。北地尤宜应令北省督抚。饬地方官、暂租地亩。按法施行。得旨。此摺不必交与督抚。著交与奉宸苑。令其依法试种。　　

○壬辰。兵部议奏。钦奉谕旨。将亲丁虚名裁去。无庸开造。应令各该省将军督抚提镇。改为养廉名粮造报。再查武职标营。尚有公费名粮一项。亦系开造虚名。应停。从之。　　

○又奏。各处驻防协领。业经引见者。其轮班送部之处暂停。以新放到任之日起。三年期满。再行送部引见。定例遵行。从之。　　

○予故赏给世子衔弘普、祭葬如例。　　

○癸巳。户部议准、前护理山西巡抚印务布政使严瑞龙奏称。岢岚、太平、汾西、壶关、临县、石楼、应州、大同、怀仁、山阴、灵邱、广灵、阳高、天镇、朔州、右玉、马邑、左云、平鲁、宁武、神池、五寨、临晋、万泉、荣河、榆社、和顺、平乐、平陆、芮城、吉州、乡宁、大宁、蒲县、永和、等三十五州县。土瘠民贫。急需社谷接济。存仓多者数百石。少者数十石。每遇青黄不接时。缺乏粮种。查司库存有长余民欠一万五千七百八十二两零。原充公用。请以买谷分贮社仓。照通省条规。按时敛散。从之。　　

○刑部奏。原任刑部右侍郎郝玉麟、在闽浙总督任内。犯监守自盗不枉法赃五千九百九十七两零。应请革职。归于参革延建邵道鄂善案内办理。得旨。郝玉麟犯赃获罪。本应按律定拟。但缘鄂善逢迎贿赂。与起意抑勒求索者有间。况伊年老癃病。久已休废。且曾为皇考时封疆大臣。朕心有所不忍。郝玉麟著革职。从宽免其治罪。余著按律定拟。　　

○兵部议覆、浙江巡抚常安奏称。军流人犯佥妻同遣。在立法之初。原令被罪之人。尚获夫妻之聚。但本犯孽由自作。妻妾究属无辜。请将不愿离者。令从夫而行。其愿留者。不必概绳以法。应如所奏。如果本夫情愿携带妻妾。或其夫不愿、而妻妾愿从者。或本夫情愿携带、而妻妾背义不从者。俱行佥发。不得托故规避。如无以上情节。概令免佥。从之。　　

○免湖北襄阳、枣阳、宜城、三县。并武昌、襄阳、二卫。乾隆七年水灾额赋有差。　　

○甲午。上诣畅春园、问皇太后安。　　

