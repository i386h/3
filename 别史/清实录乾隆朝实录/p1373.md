<!-- { "loadSidebar": true } -->
○癸丑。以回酋霍集占罪状。宣谕回部各城。谕曰、朕为天下共主。罔有内外。一体抚绥。无使失所。前因准噶尔变乱。自相戕害。厄鲁特等俱不聊生。不忍坐视。兴师平定伊犁。擒获达瓦齐。就其台吉宰桑等级。分封锡爵。普加恩赉。方冀守分安居。永享遐福。无如厄鲁特豺狼成性。阴险狡诈。逆贼阿睦尔撒纳、负恩逃叛。党众附和。反覆无常。揆之天理国法。断不可逭。因再行进剿。以正刑诛。诚以凶顽不除。则边圉不靖。不得已而出此。皆尔众伯克回人所深知者。至布拉呢敦、霍集占兄弟。在噶尔丹策零时。被拘于阿巴噶斯、哈丹鄂拓克。我兵初定伊犁。释其囚絷。令为回人头目。方欲加恩锡爵。授以土田。乃乘厄鲁特变乱、率伊犁回人。逃往叶尔羌、喀什噶尔。朕以其或惧厄鲁特骚扰。暂避以图休息。尚未加兵。第遣使招抚。不料竟敢戕害使臣。僭称巴图尔汗。情尤可恶。若不擒获正法。则回众终不得安生。用是特发大兵。声罪致讨。但闻霍集占、起意倡乱。布拉呢敦、被迫从行。已命分别办理。夫伊等以兄弟至亲。朕尚较其情罪轻重。期无枉抑。何况尔等回众。全无干涉。岂有株连扰害之理。惟是霍集占、颇称奸狡。自知身犯重辟。或图苟延残喘。造言惑众。以厄鲁特多被剿杀为比。殊不思尔等皆无罪之人。朕何忍与叛逆之徒。一体诛戮。此次兴师。特为霍集占一人。尔等若将霍集占缚献。自必安居如旧。永受殊恩。如执迷不悟。听从逆酋指使。大兵所至。即不复分善恶。悉行剿除。悔之何及。尚其熟思利害。毋自贻误。　　

○谕军机大臣等、湖河水利修浚工程。节次奏报。将几完竣。其现在兴修未完各工。亦已查勘妥协。估报定数。饬员上紧赶办矣。东南湖河水利。久廑朕怀。此番不惜帑金。特差大臣、前往会商查办。原期一劳永逸。为民生久安之计。在事诸臣。自无不仰体朕心。实力经理。但在工人员。贤否不一。冒工糜帑。陋毙难以尽除。恐有不肖河员。始则于估计之时。浮开工料。以为侵渔之地。至于所办工程。草率从事。不过待雨水一过。徼幸平稳。即可任意报销。督抚大员。或不能一一亲加履勘。逐细核销。一二年间。冲卸淤塞。仍归无益。徒致虚糜帑项。是以从前所降谕旨。总以帑归实用。责有攸归。谆切训示。嵇璜、裘曰修、梦麟等。俱系朕特遣前往、办理河务水利之臣。尤宜悉心查办。据实核销。方为不负任使。倘不过以协同会商。为目前竣事之计。而于所修工程若何。所销钱粮若干。诿为地方官应行承办事务。殊非委任之意。著传谕嵇璜、裘曰修、梦麟、尹继善、白钟山、托恩多、高晋等。一体悉心察勘。于钱粮奏销时。实力稽查。或有前此估计尚未实在。今于修筑时、勘出浮冒情形。即可据实指参。以杜陋弊。将来通行完竣之后。朕或更遣大员、前往查勘。亦未可定。倘有修过工段。坍卸淤滞。以及开销钱粮、浮冒不实之处。一经发觉。除承办大臣官员。照例治罪外。钦差诸臣。亦必不稍为宽贷也。可将此传谕知之。　　

○又谕、今年进兵办理回部。罪在霍集占一人。与属众无涉。已命兆惠、雅尔哈善等。宣谕招抚。但回人虽较厄鲁特、稍为安静。然在准噶尔数世。亦恐不免渐染习气。我兵招抚时。必须详为审慎。再行安插。即如初定伊犁时。回众等业皆归顺。后因逆贼阿睦尔撒纳中叛。亦皆乘乱逋逃。此皆狃于抚驭。未震军威。以致猖獗若此。雅尔哈善等、此次进取回城。须申明纪律。使其知畏。庶可潜消反侧。而于安插亦易。亦传谕兆惠知之。　　

○又谕曰、雅尔哈善奏称、办理屯田进剿等事。文移往返。必需印信。请将巴里坤所有钦差大臣关防赏给等语。此次进兵。以雅尔哈善为将军。额敏和卓、哈宁阿、为参赞大臣。顺德讷、爱隆阿、玉素布、为领队大臣。当特拣将军印颁发。钦差大臣关防。著暂行取用。俟将军印到日。将关防留与永贵、定长、办理屯田事务。其随印办事官员。现谕兆惠等酌派数人。交与雅尔哈善。并传谕知之。　　

○又谕、据兆惠奏称、奉到添派绿旗兵进剿回部之旨。候巴里坤口粮马匹送到。即往剿沙喇伯勒贼众。再收取叶尔羌、喀什噶尔等语。昨兆惠以沙喇伯勒、聚贼万户。似有畏难之意。故令其专办厄鲁特。计此时尚未奉到谕旨。然必知贼众尚易办理。故如此陈奏。则从前之畏难。益可见矣。去岁将军成衮扎布等、办理无绪。朕已分别示惩兆惠等虽有微劳。但巴雅尔、乃偶值军锋。哈萨克、亦久欲归顺。究未能追及阿睦尔撒纳。是伊等本无可自矜。将来殄灭沙喇伯勒贼众后。能趱赴回部。更协事机。若谓进兵既有分地。不当分雅尔哈善等之功。则又属推诿故习。果能争先奋勉。何患无成。今命雅尔哈善为将军。其随印办事官员。兆惠等、即于军营内、酌派数人发往。　　

○又谕曰、兆惠等将进剿扎哈沁哈勒拜之鄂实。及所带著有劳绩之侍卫老格等五人。又温布呈报、搜剿台站附近贼人之湍济勒图、百庆额、列单具奏。鄂实、老格、及阵亡得伤官兵。已加恩升授优恤。其委署参领古尔特、湍济勒图、委署骁骑校鄂勒都喀、扎卜敦察、爱申保、委署防御百庆额、俱著准其实授。其温布队内阵亡得伤等官兵。亦著交部照例议叙议恤。　　

○又谕曰、兆惠等奏称、今秋哈萨克前来贸易。顺德讷、熟习哈萨克等情形。请令在乌噜木齐驻劄。办理贸易事务等语。顺德讷、已派令进剿回部。其哈萨克贸易事务。著派努三办理。努三可仍遵前旨来京。朕面询彼处情形。再行遣往。谅秋季贸易之事。自不致迟误。可传谕兆惠、雅尔哈善、努三等知之。　　

○又谕、从前伊犁奏事到京。不过二十余日。今乌噜木齐、较伊犁甚近。而亦需二十日。未免过于迟滞。现在巴里坤以内台站。已派大员巡查。今大兵前进。巴里坤以外台站。愈关紧要。雅尔哈善队内、著派哈宁阿专管。兆惠队内、著派巴禄专管。　　

○甲寅。谕曰、御史朱嵇、参奏侍郎于敏中、两次亲丧。朦混为一。恝然赴任一摺。前于敏中守制回籍。陈请归宗。原为伊本身生母起见。若非归宗。则于例不得受封。此亦人子至情。至于回籍后、复丁母忧。伊闻命暂署刑部侍郎时。未经具摺奏明。此一节原未免启人訾议。而该御史、遽用张大其词。见之弹劾。污人名节。不无过当摺内引梁诗正等回籍终养。以为比例。此尤未悉朕心。梁诗正之父。年已衰迈。而梁诗正欲回之意。亦不甚切。且其时有人谓朕不喜汉大臣回乡里者。朕是以转令其回籍侍养。俾遂父子之情。且免求全之毁。而吕炽、彭启丰、二人。在卿贰中。本属无所短长。故亦准其终养。若于敏中、才力尚可造就。非吕炽等比刑部侍郎缺出。一时未得其人。是以降旨起用。凡遇宴会。不令与列。此正与从前用蒋炳、庄有恭、为巡抚。同一不得已之苦心。所降谕旨甚明。而该御史、辄以侍郎巡抚。意为区别。岂外任封疆。不妨从权起用。而内任部务。竟不必需人办理耶。且雍正年间。有因员缺紧要。特令在任守制。如朱轼、嵇曾筠、孙嘉淦等。指不胜屈。今所用者。不过此一二人而已。若必谓在籍终丧。方为尽孝。无论一切居乡守制人员。未必尽皆庐墓。即昔时筑室居庐之人。借此钓名干进。徒滋物议者。不一而足。于风教并无裨益。该御史又称梁诗正等。准其告养。海内闻风向化。试思四海甚大。此数人得请家居。即能浇风尽息。然耶否耶。明季科道陋习。动以夺情视事。交章争论。哓哓不已。徒启党援攻讦之端。于国事究属何补。殊不思科道为朝廷耳目之官。如果政事有所阙失。官僚贪黩败检。即据实举劾。朕方深为嘉予。以风言路。若所陈不过如此。冀以博敢言之名。朕不取也。朱嵇摺著发还。　　

○乙卯。上奉皇太后居畅春园。　　

○还宫。　　

○谕军机大臣等、据巴图济尔噶勒奏、伊解送之马。惊走七十三匹。恐混入果木尼勒图马群。询其牧群章京喀勒占云。多出马数相合。而果木尼勒图、坚称无有。却阴令分入两牧群。又至苏鲁图台站驻宿时。查原议分队马群。须相隔稍远。且二队不可越过头队。乃果木尼勒图、是晚移驻。将马群冲入伊马群内。以致俱被惊散。次日收聚。据称倒毙十匹。查系伊马印记者三匹。余马惟余头蹄。无凭查验等语。巴图济尔噶勒、颇知小心效力。所奏自属实情。且多出马匹。藏入两群之言。俱系果木尼勒图队内章京自认。则愈可为证。果木尼勒图、系钦差侍卫。不思有益公事。反将他人逸马收留。又故令惊散。甚属卑鄙狡诈。著传谕兆惠、将果木尼勒图、革职查审。如情罪确实。即正法示众。巴图济尔噶勒、不能作字。必伊队内人等、因被欺情急。代为缮摺具奏。问之其人。即可得知。兆惠将来、仍好为差遣。不可因伊系厄鲁特人。且将果木尼勒图首告。即行外视。再上年吞图布之死。传言未确。并著兆惠于进兵之便。留心访察。　　

○是日起。上以祭社稷坛。斋戒三日。　　

