<!-- { "loadSidebar": true } -->
○谕军机大臣等、各省办理传钞伪稿。本期根究实在来历。逐线追寻。务得首先捏造正犯。以伸国法而惩讹言耳。乃及今一载有余。茫如入海算沙。了无头绪。此皆因各督抚等、一切委之属员。惟据详禀供词。虚文塞责。并未实心研究。实力查办。承办之员往往推卸邻境。隔省隔属。辗转关查。挨延时日。而其中情伪百出。有挟仇诬扳者。有受嘱开脱者。有畏刑妄承者。甚至教供串供附会迁就。株连扰累不胜其烦。而正线转迷。首犯尚悠然事外。即如湖南省周仪、王万熉、串嘱隐瞒。高求、杨三、垦嘱开脱。经传旨询问。范时绶始将各情弊审明具奏。而江西省审张三、施奕度一案。尤为闪烁不实。是以将尹继善、鄂昌、及承审各官。调取来京。公同面质。务使水落石出。确得实情。倘他省督抚办案、有似此者。亦必照此办理。盖政刑所关。不容丝毫假借。伪稿流言。乱民风者尚小。而上下相蒙。关吏治者甚大。若颟顸了事。以模棱为大度。以朦混为包荒。政治尚可问耶。若因案情难于根究。遂尔悬搁。嗣后有似此者。其得竟付之不问乎我大清国有此政体乎。督抚身任封疆。膺心膂股肱之寄。办理一二大案。尚惟委之属员。不能上紧根追。分忧宣力之谓何。亦可谓不知轻重矣。朕励精庶政。朝夕勤乾。不敢稍自懈逸。日以敕几熙绩为心。方今逢熙洽全盛之时。政事即未尽整肃。尚不应遽至废弛。然伪稿之首犯。杳无下落。罗田逆案渠魁马朝柱、及要犯马朝贵、熊得胜、熊友胜等。窜逸无踪思之良为愧懑。将此传谕各省督抚。俾咸知警省。　　

○赈贷安徽寿州、凤阳、定远、临淮、霍邱、泗州、盱眙、天长等、八州县、凤阳、长淮、泗州等、三卫、本年旱灾饥民。　　

○丁未。上御太和殿传胪。赐中式武举一甲哈廷梁、林建鼎、马瑔、三人、武进士及第。二甲田允中等七人、武进士出身。三甲伊天培等五十五人、同武进士出身。　　

○诣畅春园、问皇太后安。　　

○幸圆明园。　　

○谕军机大臣等、今年各省秋审人犯。九卿从缓决改入情实者。除官犯内之李为栋、王瑞霖、二犯。已经降旨、将该督交部察议。及伦纪攸关各犯。俱系照例更正外。尚有云南之傅彪等二案。贵州之刘凤章一案。四川之王启俸等三案。广西之何贵兆一案。广东之张明达等三案。福建之邱贵生一案。陕西之张氏等三案。湖广之李周臣等三案。安徽之郑子杰一案。江苏之范九等四案。河南之王吾尼一案。山东之孙虞衡一案。山西之屈旭娃一案。直隶之王文利等二案。按其所犯情罪。或火器毙命。或拒捕伤人。或有心故杀。或白昼抢夺。或夥众轮奸。或抢犯殴差。或造言惑众。或挟忿谋杀。或偷盗库银。或杀人讹诈。或凶殴立毙。皆属法无可贷之犯。而该督抚拟以缓决。岂辟以止辟之意。此在有意姑息。固属不可。而草率定拟。权衡失宜。亦非明允之道。二者必居一于此矣。朕办理政务。从无丝毫成见。即如各省原拟缓决人犯。九卿改为可矜者。亦至数十人。朕察其情节。实有可矜。已悉予免死、减等发落。并非一意从严。但秋审为谳狱重典。督抚委任封疆。明刑弼教。是其专责。自应加意详慎。以期无枉无纵。方足以申国宪而垂炯戒。若明知所拟未必悉协。而以为九卿自能改正。则更非实心办事者所宜出矣。著传旨申饬。并通行传谕知之。　　

○又谕、庄有恭奏、陈公寿伪稿来历。不容迁就附会。苟且完结。其言是矣。而似不无回护之见。然其是否回护。举可不问。惟期明晰确情耳。阅摺内钱坤稿来历。即从孟宗、邵必胜。而邵必胜、即舒赫德、尹继善、会审倪心传、官贵震之案。一线之来路已明。未必别有端绪等语。看来虽似不肯将就并案。欲另行提究之意。而隐然留为地步。将来不过仍归之官贵震一线了局。预以奏明为开脱之地。此更不可。邵必胜到案。即当详细推鞫。务求的确。若谓陈公寿之案。不期亦出官贵震。则天下必无之事。正所谓附会迁就矣。如仍存成见。不得确情。则有尹继善鄂昌之例在。庄有恭所署。即尹继善之任。岂尹继善可来京面问质审。庄有恭独不可来京耶。速究确实来由。详悉奏闻。毋徒空言为也。　　

○又谕、沉德潜以新修西湖志纂进呈。朕省方胜览。备见诗篇诏谕。此专志西湖。无烦特为之序。成诗三首。题简端以代弁言。并书横卷。其祇受之。昨梁诗正陛辞。亦有重葺西湖志之奏。以地言之。则德潜、吴人也。湖山乡曲。当让之梁诗正。均一志耳。即以此稿合成之可。沉德潜、傅王露各赐表里二。书留览。　　

○戊申。上诣畅春园、问皇太后安。　　

○还宫。　　

○兵部议覆、署江西巡抚鄂容安奏称、上犹县匪犯何亚四、肆谋不法。亲至该县踏勘。由水陂至营前城、上信地、下信地、等处。查下信地。即该犯举事之所。营前城。向设浮龙司巡检、把总、外委、各一员。兵、四十五名其间山险路歧。稽察难遍。应于上信地移驻千总一。在营前防兵内、抽拨十五名。再于镇标所属、抽调二十五名。以为一汛。下信地另设塘汛。亦于附近别营、拨兵十名驻守。其营前城之外委裁去。仍留把总一。兵、三十名。至浮龙司巡检微员。不足弹压。应改为上犹县县丞。仍驻营前。再崇义县之金坑。与龙泉县之左安村。大半棚民杂处。亦易藏奸。龙泉县向设禾源司巡检。地非紧要。应改驻龙犹接壤之左安村。仍兼管禾源一带。崇义县上堡司巡检。原驻过埠。距县治尚近。应改驻金坑。仍兼管过埠一带。应如所请。得旨、依议速行。　　

○己酉。上启銮。谒东陵。并临送孝贤皇后梓宫、奉安地宫。　　

○是日、驻跸烟郊行宫。　　

○庚戌。福建巡抚陈宏谋疏报、罗源县垦田、园、一十五顷七十亩。福清县垦水田、一十六顷九十八亩。　　

○是日、驻跸白涧行宫。　　

○辛亥。调户部侍郎德尔敏、为工部侍郎。　　

○是日、驻跸隆福寺行宫。至癸丑皆如之。　　

○壬子。上谒昭西陵、孝陵、孝东陵、景陵、俱未至碑亭。即降舆恸哭。步入隆恩门诣宝城前行礼。躬奠哀恸。王以下、文武大臣官员、随行礼。　　

○至孝贤皇后梓宫前。奠酒。奉移梓宫于地宫前享殿。　　

○遣官祭后土之神。昌瑞山神。　　

○癸丑。谕军机大臣等、据内阁学士梦麟所奏。商城县地处万山。界连江楚。请于南阳镇标。酌派官兵、移驻该地、会哨分巡一摺。著抄寄该抚蒋炳、令其确按地方情形。将应否如此办理之处。详悉酌议具奏。　　

○甲寅。上临享殿、奉移孝贤皇后梓宫。安地宫。上亲奠酒。王以下、文武大臣官员、随行礼。　　

○谕、万年吉地工程。坚固宏整。兹者孝贤皇后梓宫。奉安地宫礼成。在工大臣官员。具见敬谨将事。侍郎德尔敏等、著交部分别议叙。　　

○又谕曰。孝贤皇后奉安地宫礼成。所有总办丧仪王大臣、及礼工二部、并各衙门派有执事、及送梓宫之大臣官员。俱著交部分别议叙。　　

○又谕、此次直隶办差人员。俱敬谨妥协。总督方观承、及办差文武各官。著交部议叙。　　

○工部议准、南河总督高斌疏请、修太行堤。并浚堤南洩水河。从之。　　

○以江南督标副将王绥、为江西南赣镇总兵。　　

○是日、驻跸桃花寺行宫。　　

○乙卯。谕军机大臣等、据尹继善奏覆、上犹县奸民何亚四、邪说惑众一摺。内称知县高县宗。不早查办。现令该道严查详揭会参等语。此案前据鄂昌所奏。知县高显宗、一闻逆信。即亲自带兵擒捕。扫其巢穴。虽首犯未经就获。看来尚属勇往办事之人。是以曾经降旨。谕令嘉奖。今尹继善又以该县具禀日期不符。并不及早查办。饬令查揭会参。但彼时或因何亚四等、逆迹未著。未便张大其事。此中情节。尚宜详悉体察。固不必因有嘉奖之旨。有意开脱。亦不得以地方有事。惟诿之知县一人。立登白简以塞责。更不可令善于规避之人。反得滥邀嘉奖。已传谕鄂容安、令其再行查察、据实奏闻。庄有恭暂署督篆。可一并传谕知之。至何亚四一犯。年未及壮。非马朝柱之苍猾诡秘者可比。若上紧搜捕。断无不获之理。尹继善现在暂令来京。庄有恭接办此案。务宜作速严饬查拏。毋令迁延时日。转致远扬。又成罗田话柄也。寻鄂容安奏、上犹县知县高显宗、于何亚四等不法一案。初因巡检张仕具禀。止称该犯等形迹可疑。随拘何亚四父叔到案。令其立限送官。未即差拏。其办理原属不善。及一闻实在为匪情迹。即亲往追捕。虽未即时擒获。而最要人犯。先后拏到。核其功过。尚足相抵。报闻。　　

○以科尔沁贝子达勒玛达都、为理藩院额外侍郎。　　

○以广东雷州协副将郑得元、为湖北宜昌镇总兵。　　

○是日、驻跸盘山行宫。至丁已皆如之。　　

○丁巳。吏部议准、调任广西巡抚定长疏称、武缘县镆铘寨巡检。事务较简。应并归高井寨巡检管理。其铘寨、改为上林土县。并移驻该土县之河北甘蔗园。那楼寨巡检。并归隆安县典史管理。其那楼寨、改为果化土州吏目。阳万土州州判。并归田州土州同兼管。迁隆土峝地方。并归忠州州同兼管。罗白土县地方。并归江州土州同兼管。镇远土州地方。并归佶伦土州吏目兼管。又临桂县属廿□虚田市巡检。改为苏桥巡检。其廿□虚田所辖。并归临桂县典史兼管。从之。　　

○赈恤江苏上元、江宁、句容、江浦、六合、泰州、兴化、靖江、丹徒、阜宁、安东、盐城、江都、高邮、宝应、砀山、宝山、赣榆、通州、十九州县、旱灾饥民。并缓徵新旧额赋。　　

○赈恤山西永济、临晋、猗氏、虞乡、荣河、万泉、解州、安邑、夏县、芮城、闻喜、十一州县、旱灾饥民。并缓徵新旧额赋。　　

○赈贷湖北钟祥、京山、潜江、荆门、当阳、随州、江陵、远安、枝江、襄阳、枣阳、宜城、均州、谷城、郧县、郧西、保康、竹山、竹溪、东湖、二十州县、武昌、荆州、荆左、荆右、襄阳、五卫、本年旱灾饥民。并缓徵额赋。　　

○是月。署两江总督江苏巡抚庄有恭奏、据山盱厅报称、现在遵旨停修之高涧、龙门、清水潭三处。外越埽工。于九月二十八日。被风暴汕掣。货船失风。人口俱有淹毙。又东坝迤南秦家高冈等处。于十月十四日。亦被风暴掣动新旧砖工。并损塌民庐。又高堰七堡起。至十三堡止。倒卸石工二十段。并带动三十余丈。现饬抢护估修。并令地方官查明冲倒民舍确数。照例抚恤。报闻。　　

