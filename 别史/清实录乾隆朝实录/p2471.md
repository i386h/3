<!-- { "loadSidebar": true } -->
○己巳。命通鉴辑览附纪明唐桂二王事迹。谕、甲申岁。我国家既定鼎京师。而明福王朱由崧、为南京诸臣迎立。改元首尾一载。其后唐王朱聿键、桂王朱由榔、相继称号者。又十有余年。当时以其事涉本朝开创之初。凡所纪年号。例从芟削。即朱璘之明纪辑略。亦以附三王纪年。为浙江抚臣等所奏毁。兹以搜访遗集。外省奏进此书。阅其体例。非不尊崇本朝。且无犯讳字迹。徒以附纪明末三王。自不宜在概禁之列。前命编纂通鉴辑览。馆臣请不录福王事实。因念历朝嬗代之际。进退予夺。系乎万世公论。若前代偏私袒徇之陋习。以曲笔妄为高下。朕实鄙之。即如福王。承其遗绪。江山半壁。疆域可凭。使能立国自强。未尝不足比于宋高宗之建炎南渡。乃孱弱荒淫。自贻颠覆。而偏安之规模未失。不可遽以国亡书法绝之。特命于明崇祯末。附纪福王年号。仍用双行分注。而提纲则书明以为别。至芜湖被执。始大书明亡。盖所以折衷至是。务合乎人情天理之公也。至于唐王桂王。遁迹闽滇。苟延残喘。不复成其为国。正与宋末昺昰二王之流离海岛者相类。是以辑览内未经载入。今思二王究为明室宗支。与异姓僭窃者不同。非伪托也。且其始末虽无足道。而奔窜事迹。亦多有可考。与其听不知者私相传述。或致失实无稽。不若为之约举大凡。俾知二王穷蹙情形。不过如此。更可以正传闻之讹舛。又其下诸臣。以旅拒王师者。向多以伪官目之。然其间如白文选、李定国等、本献贼义子。反侧无常。彼在明已合称贼称伪。自当准春秋书盗之例。又如金堡等之五虎横行。把持国是者。亦无足齿录。若其他各为其主。始终不屈。以致陨首捐躯者。不一而足。较宋末之文天祥、陆秀夫、实相仿佛。虽混一之初。兵威迅扫。不得不行抗命之诛。而诛人琐尾间关。有死无贰。洵无愧人臣忠于所事之义。迄今日久。将遂泯没。朕甚悯之。亦宜略为纪录。使之有传于后。设以为载笔有体。则凡事涉二王者。不妨直以彼字称之。用存偏正之别。而其臣、则竟书为某王之某官某。概不必斥之为伪也。明纪辑略。已命有司弛其禁。而通鉴辑览。校刊将竣。其令四库全书馆总裁、诠叙唐桂二王本末。别为附录卷尾。凡彼时仗节死义之人。考订事迹。悉与备书。朕将亲为裁定。宣付刊行。俾读者咸知朕大中至正。未尝有一毫私意偏倚其间。而崇奖忠贞。亦足以为世道人心之劝。书成。即以此谕。同御制辑览原序。并冠卷端。庶将来有所参考。喻朕意焉。　　

○定独子承祧例。谕曰、户部奏军营病故乏嗣人员。请照阵亡之例。准以独子立嗣一摺。已依议行矣。独子不准出继。本非定例。前因太仆寺少卿鲁国华条奏。经部议准行。但立继一事。专为承祧奉养。固当按昭穆之序。亦宜顺孀妇之心。所以例载嗣子不得于所后之亲。准其另立。实准乎情理之宜也。至独子虽宗支所系。但或其人已死。而其兄弟各有一子。岂忍视其无后。且现存者尚可生育。而死者应与续延。即或兄弟俱已无存。而以一人承两房宗祀。亦未始非从权以合经。又或死者有应袭之职。不幸无嗣。与其拘泥独子之例。求诸远族。何如先尽亲兄弟之子。不问是否独子。令其继袭之为愈乎。嗣后遇有孀妇应行立继之事。除照例按依昭穆伦次相当外。应听孀妇择其属意之人。并问之本房。是否愿继。取有合族甘结。即独子亦准出继。庶穷婺得以母子相安。而立嗣亦不致以成例阻格。该部即照此办理。著为令。　　

○谕、据文绶奏、川省所产杂粮。现饬夔关一并截留。禁止贩往楚省一摺。所办非是。川省产米、素称饶裕。向由湖广一带。贩运而下。东南各省。均赖其利。近年因办理军务。购粮较多。经该督等奏准。暂停夔关出米。以供军储而资民食。尚属可行。至各项杂粮。仍当听商贩流通。俾从民便。不应在禁止之例。今大功指日告成。军粮储备充盈。采买较前渐少。何以转加饬禁。况今年江苏、安徽、俱被偏灾。米价不免昂贵。若得上游粮食。源源贩运。两省之民。更可藉以接济。所有文绶截禁杂粮越省一事。断不可行。即著停止。现在官兵乘胜冞入。便可扫穴擒渠。一经红旗驰报。并应将川省米石。听其运出夔关贩卖。无许再行禁遏。俾各省商民。均沾利益。副朕惠爱普同至意。该部遵谕即行。并将此通谕知之。　　

○又谕、据富德奏、派副都统舒亮等、于本月初七日夜、分路统兵。往攻布咱尔尼山梁中间崖洞。官兵奋勇突前。向洞内抛掷火弹。贼人猝不及防。各兵拥进洞口。刀枪并施。杀贼六七十人。余皆带伤而窜。拏获活口四名。割取首级三颗。耳记五个。并于初九日夜间、派舒金泰等进攻。复抢得贼卡二座。木城二座等语。此次攻剿布咱尔尼崖洞。富德调度有方。官兵皆鼓勇克捷。甚属可嘉。参赞富德、俟大功告成后。一并从优议叙。所有在事出力之将领弁兵等。俱著富德查明。咨部议叙。　　

○庚午。谕曰、原任工部尚书裘曰修、久直内廷。屡膺使命。宣力多年。其后人现无登仕籍者。每深轸念。今伊子裘行简、服阕来京谢恩。著加恩即授为内阁中书。并准其一体会试。　　

○又谕曰、庆恒、前署镶蓝旗蒙古都统时。未能查出参领额尔奇木等、冒领滋生银两一事。将郡王降为贝子。朕昨阅旧档。见伊高祖岳托、为国宣力。颇立军功。且庆恒之罪。尚属因公。庆恒、著加恩仍赏给郡王。以示朕轸恤宗勋至意。　　

○又谕、据阿桂等奏、官兵抢上西里山顶。拏栅截断贼人。攻克上下碉寨等因一摺。内称初九、初十、官兵连拏木栅十座。相距山顶已近。十一日已午间派兵三路。向上直攻。海兰察、福康安等、绕出木城。从贼背后施放枪箭。自上下压。贼人手足无措。当将木城克获。歼戮甚多。十二日、又拏木栅八座。据守山梁贼人不能来往。十三日、筑起炮台两座。分队进攻。十四日子刻、乌什哈达等、带兵突然冲上。克大碉三座。木城四座。福康安等、又分头攻克大碉两座。木城两座。杀贼更多。并搜得枪矛等物。现于十五日、复将阿穰曲山腿寨落。攻取一处。拏栅十四座。以期迅速捣巢等语。览奏深为欣悦。此次官兵奋勇克捷。皆由将军参赞等、调度董率有方。统俟大功告成。一并交部优叙。其在事出力之将领弁兵等、著阿桂即行查明。咨部分别议叙。　　

○谕军机大臣等、户部议驳勒尔谨请将抚彝厅所管五坝地方应徵粮草、归并高台县完纳一摺。所驳甚是。已依议行矣。五坝地方。自拨归抚彝厅以来。历今二十余年。小民输纳钱粮。相安已久。况道里相距。仅多十五里。何必复事纷更。且该处既改隶抚彝厅。一切刑名田土诸政务。皆其所隶今独将粮赋改拨。实于体制未符。兼恐事多掣肘。勒尔谨办理此事。实属无谓。著传谕该督、令其明白回奏。　　

○又谕、昨李侍尧委员解到自暹罗送回之滇兵高元等十七名。经军机大臣讯据供称、俱系从前跟随杨宁征剿缅匪。因彻兵落后。被贼截拘数年。复从打马至暹罗。始行送回等语。该兵等、当杨宁彻兵时。随后退出者。尚有二百余人。伊等不能奋勇冲出。均被截拘。殊属不堪。不应重治其罪但伊等原系怯懦无能之绿营兵丁。难尽责以大义。今既解送来京。著从宽免其治罪。交刑部递解。各回原籍。令该督抚、转饬该地方官、严行管束。毋许出境滋事。倘有私自脱逃者。一经拏获。即于本处正法。仍行奏闻。将此传谕知之。　　

○豁除江苏上元县坍减屯田一百八十八亩额赋。　　

○辛未。谕军机大臣等、据巴延三奏、准安省咨查秦功德家、有无不法事迹。随委臬司农起、亲赴该犯家查讯。伊弟秦修德、及邻佑人等佥供、并未见其写字焚烧。其妻李氏、亦祇称该犯度日艰难。时常求神保佑。曾写纸二张焚化。委不知有十保文等项。刊刷板片。并做劝化台之事。现咨安抚严审查办等语。此案前据李质頴奏到。阅其增福十保文二篇。其中并无不法字句。尚非邪教可比。不过俚鄙劝世文词。已谕李质頴、于该犯解到时。如讯无别项悖逆情节。即可照常办理。今巴延三委臬司农起、查讯该犯家属、及邻佑人等俱称并无刊播不法情事。晋省自毋庸根究。该犯现在安省。著传谕李质頴、将秦功德详细研鞫。如实无别项悖逆情节。仍遵前旨。办理完结可也。将此并谕巴延三知之。　　

○是日起。上以冬至祀天于圜丘。斋戒三日。　　

○壬申。定边右副将军明亮、参赞大臣副都统舒常奏、扎乌古既经克捷。若即从阿尔古发兵。不难一鼓而下。第日斯满高踞山顶。虽不能阻我前进。而甲索一路官兵。为其隔绝。且与达尔图、基木斯丹当噶等处。尚可潜出滋扰。臣等正将日斯满筹办。其阿尔古木城二座外。在前复有贼碉一座。木城后复接卡二座。直至河沿。先经额森特、在隔河用炮轰摧。贼已难存驻。臣等复于下流河窄处。加造索桥。使两路官兵联络。唯是日斯满山顶上。共有十七碉。其山险峻异常。日斯满之南。另拖山腿一条。地名耳得谷。即为上巴布里。尚有中巴布里。下巴布里。再下即阿尔古。沿山寨落甚多。惟耳得谷、最为扼要。自应先行攻取。当派奎林、和隆武、统兵鼓勇直前。四面合围。第一处寨落贼番。皆被剿戮。复歼毙头人锡拉木。其第三处寨落。望风溃散。惟沟内之贼。屡次冲突上山。皆被阿兰保督兵力战歼毙。余始溃散。窃念贼人所以死据日斯满而不弃者。不过欲为我后路之患。今其后路。转为我兵所据。是日斯满以至巴扎木一带碉内贼人。谅再不能支持。况上巴布里、既已攻夺。中巴布里、下巴布里、无难乘胜扫除。而阿尔古正如破竹之势。迎刃而解。谕军机大臣曰、明亮等奏、攻克耳得谷、即上巴布里一摺。览奏欣悦。此次攻夺耳得谷贼寨奎林、和隆武、甚为奋勉。而截杀冲突上山滋扰之贼。阿兰保、进财保等。颇为出力。著明亮存记。统俟大功告成。咨部议叙。至额森特、虽未亲身攻剿立功。而于隔河施炮轰碉。使贼人胆落。如此不分畛域。方无愧为参赞。益当努力自勉。共襄大功。　　

○癸酉。上诣南郊斋宫斋宿。　　

