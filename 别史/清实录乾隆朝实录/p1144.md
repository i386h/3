<!-- { "loadSidebar": true } -->
○又谕、丁士杰于马中骥案内、前据定长参刻。及来京陛见时。面奏为地方起见。冒昧致书酌调等语。朕以丁士杰尚系旧人。且称为地方起见。情尚可原。因将伊降补总兵。迨李现祥一案。据该署督以扶同侵隐等情具摺参奏。该部照例议以降调。朕犹以其失察之咎。或出无心。是以未即降旨。今据硕色、宋爱、同日奏到。丁士杰侵克草豆等银。私用存公款项。则伊前次奏对。全以虚词矫饰。尤属欺诈。似此身为大员。而营私狡诈。岂可姑容。丁士杰著革职。解交贵州。俟伊应追、应赔、各项清楚之日。该督抚再行请旨。　　

○己未。谕军机大臣等、将军策楞等奏称、玛木特所遣鄂勒哲依哈什哈、来至边卡。向侍卫六格等告称、达瓦齐使沙克都尔曼济台吉为首。领兵三万。往征阿睦尔撒纳、讷默库、已将伊等游牧劫夺。又使名塔尔巴什者。由乌梁海调兵三千。将阿睦尔撒纳、讷默库、牧群收取。阿睦尔撒纳、讷默库、带领千人。在额尔齐斯夔搏和硕地方固守。此际不识如何。阿睦尔撒纳如在。必来投顺天朝等语。阿睦尔撒纳等、如来归附。所有堀援接应。以及迎御准噶尔追兵。在在所关紧要。杜尔伯特贝勒色布腾、内大臣萨喇勒、于伊等性情。及彼处事宜。均为熟悉。著将策楞所奏之摺。以蒙古语译出。发给伊等。萨喇勒看毕。即行起程来赴热河。俟朕面问情形。训饬后、再行前赴军营。色布腾之游牧。既与军营相近。接见此书。一面奏覆。缮写蒙古文、由驿驰送。一面即行起程。会同将军策楞、公同商议办理。即由彼前赴边卡。相机而行。色布腾此行。将伊亲信之人多带。以备差委。此项带往之人。著策楞务将路费等项。宽为办给。无事之时。再各回原处。将此亦寄信策楞知之。　　

○庚申。谕军机大臣等、今年春、萨喇勒等、带兵驱逐准噶尔之乌梁海等。俱已远避前去。我兵既彻。正青草发生之时。乌梁海等、或仍在远处逃避。或即潜回旧游牧居住。未经查办。若仍回原处。明年大兵进剿时。伊等或暗行送信与准夷。或在大兵之后尾行。乘间攘窃。俱大有关系。应即遣兵先为办理。著传谕策楞等、先遣卡上人等。查验确实。俟萨喇勒、色布腾等、到军营时。公同商酌。应如何办理之处。详悉具奏。　　

○又谕、贝勒罗布藏多尔济、统领所属阿拉善、蒙古兵五百名。前赴巴里坤。罗布藏多尔济、著赏银五百两。　　

○辛酉。谕、此次考试甘肃等省拔贡。若候至回銮后、带领引见。未免守候需时。著交在京总理王大臣等、验看拣选。其应行引见者。即送至热河行在。带领引见。　　

○谕军机大臣等、方观承奏、本月初七日、永定河盛涨。随饬将旧河身内穿堤引河头开放。分流北注。工程均各平稳。再河身内、旧有董家务、惠元庄、居民瓦土草房。悉被淹淤。垦量为赏给、每户仓谷一石等语。穿堤引河。惟藉分减盛涨。此次开放。自因水势陡涨。一时难以宣洩。但祇可偶一行之。今盛涨既消。即仍应坚固堵闭。令大溜由南堤行走。方为妥协。至董家务、惠元庄、二处居民。从前屡经晓谕。虽伊等不愿迁移。亦彼时经理各员。未能周妥。因循贻害。此番既被淹浸。宜乘此时、给予搬移之资。务令迁徙堤外。不可姑息。若有仍行庐处河身。藉称不愿迁移者。将来惟该督是问。著将穿堤引河。于仍日堵闭。董家务等处居民。如何迁移之处。何具摺奏闻。至所请每户赏给谷一石。著准其赏给。寻奏、河水自十五日以后。渐次消退。可免出槽。至两岸村庄。共十八处。现饬地方官查办。于堤外指给村基。给予移资。悉令迁徙。再永定旧河身内穿堤引河。奉谕仍应坚固堵闭。俾大溜由南堤行走。今遵于引河头旧南堤、堵筑拦河横埝一道。长九丈。顶宽一丈。底宽三丈。高六尺。于六月十九日完工。报闻。　　

○又谕、尹继善奏、沿河堤坝工程一摺。内称大局似有效验。但原估宽深丈尺。不容稍有短少。不特米竣者尚应补挑。即已完之工。亦须秋汛后通行量验等语。该督等、以为汛后量验。可免偷减弊端。不知滋弊之处。正在于此。盖工程一经汛后。非刷汕较深。即渐多淤垫。所有土石各工。必全失其本来形迹。若于此时查勘工程。或以汕刷为挑深。或藏偷减于淤垫。弊窦不可枚举。否则以淤垫为未经挑深。以致工员屈抑。在不知工程者。或可以此言朦混。其实至易明晓耳。著传谕尹继善等、令其另行筹办。不得稍有弊混。将来徒贻自悔。　　

○又谕、鄂容安等奏、审办张若瑟等、传行天主教一案。据称应将张若瑟等、照从前江西拏获夷人李世辅之例。暂行监禁。其会长季类斯等、指引夷人潜入内地滋事。实为不法。恳敕下广东督抚、查明办理等语。此案前经传谕该督抚等。令其就案完结。无致滋蔓。今据伊等奏到审拟情形。著照所拟、张若瑟等暂行监禁。至广东亦无可复行办理之处。著该督抚等、明切晓谕季类斯等。禁戢夷人。不许潜入内地可耳。将此传谕知之。　　

○调云南永北镇总兵官马化正、来京引见。　　

○癸亥。谕军机大臣等、方观承奏、永定河下泛堤埝漫水一摺。据称此处埝外名线儿河。悉系水草。一望弥漫。并无村庄地亩等语。此时现在河水盛涨。漫口既属埝尾。又其外俱空阔处所。无田庐民舍。似可任其流溢。但恐或致淤高淀底。以致倒漾之患耳。若无此患。似可听其合流。使下口益畅。该督今既饬汛员。调集垡船。捞泥割草。以图堵闭。盖为恐致淤垫耳。著详悉查明具奏。至所称漫口在凤河下口之上。因上游之水畅消。下注凤河。宣洩不及。屯积埝根。以致漫溢。则何不于凤河受水之处。量为开宽口面。俾得畅洩。则上游之水。亦可速即消减。当有裨益。将此传谕该督知之。寻奏、查永定此次伏汛。长水至一丈四寸。凤河宣洩不及。致有埝尾之漫。此处西距冰窖下口七十里。东离凤河口门十余里。若凤河口内一处。难资宣洩。则此处漫口。任其流溢。可使下口益畅。臣至漫口。见水势已于十一日渐退。河水至此。有轻泥而无浊沙。不至淤淀。惟埝外淀水。逄秋加长。若外水高于内水。由漫口灌入。难免倒漾。拟于秋前堵闭。使之隔别断流。至凤河长二十六里。上半顺堤成河。下半与堤东西相距渐远。当出口处。距东堤已五六里。乃凤河下口之东滩。请于汛后、用垡船挑浚浮淤之时。将凤河口面开宽。则下流之水。益得畅达。得旨、览奏俱悉。　　

○豁除甘肃大通、川城、西古、边墙等四处、试种无效之石滩地亩。共六十九段额赋。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十六


大清高宗法天隆运至诚先觉体元立极敷文奋武孝慈神圣纯皇帝实录卷之四百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。六月。甲子。上诣皇太后行宫问安。　　

○谕、朕前往盛京、恭谒祖陵。所有今科武进士。若俱候回銮亲试。未免多人迟待。著于殿试策论后。即交与在京总理王大臣。及和亲王、恂郡王、阿里衮、裘曰修、会同该部、酌量拣选二三十人。候朕回銮考阅。　　

○谕军机大臣等、尹继善等奏、五月十七、八、九、等日大雨。运河水势陡涨。二闸柴工间段平蛰。扬粮、江防、两属工程。多有汕刷。淮扬所属、及下河低洼地亩。亦被雨水浸淹等语。下河河道。上年经嵇璜、会同该督等、相度疏浚。以备水患。该督昨奏报水利工程摺内称、现今水势畅流。大局似有效验。何以今次奏到。复有间段平蛰汕刷。以致田禾被淹。著鄂容安、尹继善等、查明。详晰覆奏。至淮扬一带。上年已经被水。此次被淹洼地。如仍系上年淹浸之处。则民力艰难。更非初次浸淹可比。著该督等、即速查明是否成灾。如有应行赈恤。务须速行豫备。实力查办。毋致稍有失所。寻奏、淮扬一带。前经侍郎嵇璜、会勘挑浚。因下河工段繁多。分别缓急先后办理。除将缓修之河道。于本年秋后挑浚外。惟将急修之山、宝、高、泰、等四州县、所属下河河道。先令挑浚。挑浚后水势消退。洼地涸出。得以布种。彼时颇有效验。但下河形如釜底。如遇雨水过大。一时宣洩不及。未免受淹。五月内连日大雨。低地间有被水。而高阜仍属无妨。至扬粮江防、二厅所属、运河闸工。系去冬所筑。尚未垫实。前因雨大。间段平垫。当经培厚加高。是以运河水势虽长。工程俱极完固。并无旁溢淹及民田之处。得旨、览奏稍慰。　　

○命翰林院侍讲刘星炜、提督广东学政。　　

○以直隶督标副将段起贤、为广西左江镇总兵官。　　

○乙丑。谕、据庄有恭等奏、沛县之千三千六等里。因下游淤垫。积水未消。穷黎籴食维艰。仰垦再借给两月口粮。俟来岁秋收后。照例免息徵还等语。该处灾黎麦秋无获。虽屡经赈恤。而待哺情殷。殊属可悯。著照所请。查明该地未涸村庄。将各里贫民、再加借两月口粮。以资接济。该部即遵谕行。　　

○丙寅。谕军机大臣等、方观承所奏永定河下口、南埝以内。武清县属之王庆坨、东沽港、二村。其洼处被淹。现有九百四十余户。此等居民。例无赈恤。但此次被水较甚。可否恩准借给口粮等语。堤内居民。屡经传谕该督。令其移徙。王庆坨、东沽港、二村。人民稠密。且有苫盖瓦房。历有年所。虽不能迁徙。然亦应有界限。不可再令附村居民。占居河地。其猝经被水之户。情堪悯恻。著加恩令该督按户查明。借给米粮。以资接济。至堤内零星各户。不过草土房间。原非必不可徙。该督务遵前旨。逐一查明。于此次被水后。给与搬移之资。令其迁徙堤外。不可姑息。至所奏永平府属之乐亭县等处。禾苗淹损。如勘有成灾之处。即速照例赈恤。一面办理。一面奏闻。毋致灾黎稍有失所。　　

○吏部议覆、准刑部咨称、福建按察使刘慥、奏请嗣后台地凶番杀人者。照内地命盗承缉之例。酌给年限等语。应如所请。初参之时。将地方文武官、议以降一级留任。勒限一年缉拏。限内拏获。准其开复。不获、即照所降之级调用。从之。　　

