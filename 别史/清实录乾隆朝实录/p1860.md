<!-- { "loadSidebar": true } -->
○谕军机大臣等、据福灵安奏称、于龙陵地方。遇见李时升。告知朱仑在暮董地方。驻兵将及一月等语。前杨应琚节次奏称、朱仑已由木邦一路。进剿匪众。并称李时升。亲率官兵占据新街。以为进兵之计。朕彼时即知其荒唐捏饰。业经降旨饬问。今福灵安称。朱仑在暮董驻劄。已将一月。暮董又在木邦之内。朱仑驻彼。迟留观望。退缩不前。与木邦有何干涉而杨应琚。犹诡称其统兵前进。天下有如此不顾情理。任意掉谎者乎。至李时升。既现在龙陵。其地在腾越州以东。更属内地土司境界。距新街甚为辽阔。与杨应琚前奏、率兵进剿。据新街之语。尤相矛盾。况李时升朱仑。俱系军营统兵大员。既皆由西而东。则铜壁关一带。又诿之何人经理。其各该处要隘。现在作何驻兵防守缅匪贼众现聚何处。并未见其明晰具奏。行军何等重务。而可如此漫不经意乎。至从前新街小挫之后。兵既退回。朕料及蛮暮新街。必皆弃而不守。因谕杨应琚以该处既隶版图。自当奋进收复。扼其险要。为进兵之地。伊即当按其地风土情形。据实筹办。或如交春瘴发。不宜轻涉。亦应将实情奏闻。候朕定夺。乃以李时升进兵一语。希图搪塞。其将谁欺。且此时徼外瘴疠渐盛。朕岂肯令我士卒。冒瘴远涉。不加体恤乎。杨应琚不惩李时升。朱仑。从前畏葸偾事之失。至此复冒昧妄行。既不因时。又不恤下。种种乖谬。是诚何心。若因错误在前。曲为回护。冀以虚词朦蔽。朕何如主。而容彼施此等伎俩乎。杨应琚如此迷而不悟。恐其福气已尽。不至自取罪愆而不止。著严切传谕杨应琚。令其即行据实明白回奏、毋再仍前支离速咎　　

○御书济宁天后庙扁曰。灵昭恬顺　　

○旌表守正被戕之安徽阜阳县民马治增妻朱氏　　

○甲戌。兵部议覆、陕甘总督吴达善奏称、巴里坤镇安西营旧设参将。守备各一员。经前督臣奏准。将安西参将。移驻靖逆营。以靖逆营原设游击。调驻安西。查靖逆介在冲途。地阔差繁。现以千总作为中军。承上接下究多未便请并将安西守备移驻。作为参将中军。其安西游击。即以该营左哨千总为中军。应如所请。从之　　

○是日、驻跸兴福寺马头大营　　

○乙亥。孝贤皇后忌辰。遣官祭陵寝　　

○谕、朕此次巡行河淀。阅视堤防。今由运河回銮。经临筐儿港。察看减河形势。见坝身出水处高于河底七尺。则遇汛涨时。所减之水下注过猛。易致跌落成坑。排桩不无撼动。自应于石工之外。接筑灰工十五丈。使坦坡渐平以导其势。至王家务。捷地。兴济。三处减河皆所以宣洩盛涨。保卫堤工。别由一路入海。不使三岔河之水汇积。尤为畿南水利攸关。亦宜一律疏浚留淤。期于深通易达。再子牙河故道。自谷家庄以下。至吴家沟一带。河身窄狭。并应普律展宽。用消沥水以卫民田。所有各处工程。著该督方观承。按工核实估计奏闻。动帑兴修。务使疏洩得宜。俾河务民生永资利赖。副朕省方畴咨至意。寻奏、筐儿港口工外。加筑灰工十五丈。每丈拏溜四寸六分零。每五丈。安排桩一路。地脚满签柏丁。并加筑补筑大小夯灰土。估需工料银二万八千八百二十余两。至坝口出水处。河槽北面淤高。应挑展斜长九十丈。自十六丈。至六丈折算。均宽十一丈三尺。深二尺。又王瘸庄起至梅厂东止。淤垫一千四百八十丈。应于河底抽槽。面宽八丈。底六丈。深二三尺不等。共需银三千一百三十余两。王家务、坝门上首、并迎水海墁、南北岸、淤土四段。共计一百八十余丈。高五六尺不等。均应挑除。又水口中心。应挑河槽一道。长二百三十丈。面底均宽十三丈五尺。深三尺。共需银二千七百五十余两。捷地减河。自坝口起。至孙正家庄止。长一万七千六百四十九丈。兴济减河、自坝口起、至道口止。长一万三千二百六十丈。均应展新旧面宽八九丈。底四五丈深七八九尺不等。共需银四万一千四十余两。至子牙河故道由谷家庄至吴家沟。长一千一百四十丈普加挑展以面宽六丈五尺底三丈五尺深三尺为率。其上游刘家庄以下积淤十四段均应于河底抽槽共需银二千三百六两零。查各工惟筐儿港坝面灰土。应俟汛过办理。其四减河。及子牙故道。均拟于汛前办竣。得旨如所议行　　

○吏部议准、四川总督阿尔泰遵旨议奏、查川省道员。除松茂道。现有兼衔。及驻省之驿盐道。无提镇同城之永宁道。均无庸加衔。惟川北、川东、二道。系与各镇同驻又建昌道。驻守泸州。管辖各土司地方。尤资弹压并请加兵备道衔。又陕甘总督吴达善奏查甘肃道员。除安西。平庆。二道。现有兼衔及驻省之驿传道无提镇同城之秦阶道均无庸加衔惟肃州。凉庄宁夏西宁。四道。俱与各镇同驻兵民错处。均应加兵备道衔。并铸给关防。从之　　

○旌表守正捐躯之河南密县民黄添诰妻张氏。四川江津县民周正明妻王氏　　

○是日、驻跸定福庄马头大营　　

○丙子。吏部议准、江苏巡抚明德奏称、江苏省会。政务殷繁。委办一切。常资大员料理。查苏松粮道。驻劄常熟县。各属解交漕项钱粮。帮丁支领行月。往来远涉。漕船水次。苏州最多。请将苏松粮道移驻省会。兼巡苏州一府。至原设分巡苏松太仓道。现驻上海县。祇令分巡松江。太仓。二府州。其粮道库大使一中。亦一并移驻。从之　　

○旌表守正捐躯之河南辉县民韩某妻杨氏　　

○是日、驻跸南红门行宫　　

○丁丑。上幸南苑行围　　

○谕、缅甸僻居荒徼。前此未闻其跳梁侵轶。本无庸加以兵诛。并未尝因国家当全盛之时。迩年来平定准夷。回部。我武远扬。更欲并此炎方蛮服。一并扫平。为拓土开疆计也。今据杨应琚覆奏、称缅酋懵驳。频年滋扰土司边境。若不乘时挞伐。诚恐养痈贻患等语。此皆从前吴达善。刘藻等。不以为事。因循贻误所致。使伊等将此情形。早行入告。朕断不肯过示姑容。必特派能任事之大臣。前往督理。亦决不以此委之杨应琚矣。至杨应琚初到滇时。以缅匪自作不靖。欲为筹办。其意亦未尝不善。但既欲用兵。亦须通盘计算。扼肯綮以决机宜。朕尚谓杨应琚久莅外任。阅历已多。虽军旅非其素娴。而审势运筹。自当确有成算。孰意其当蛮暮新街等处。相率归诚时。惟称有可乘之机。不致重劳兵力。并未统策全局。布置周详。使新附之区。永隶舆图。无贻后患。遽尔轻率受降。已为失算。至于新街一带。既为缅地扼要。又不知严兵驻守。据为入缅先声。致赵宏榜冒昧径行。一旅孤悬。无援败衄。更属毫无调度。而杨应琚自新街小挫。旋即忧惶成疾。其后病虽愈而神志终迷。漫无主宰。一任绿营将弁。捏词虚报转辗欺朦。恬不为怪。朕节次览其奏牍。觉情节多属可疑。始详悉指驳。令其据实陈奏。今据奏到。则从前所称杀贼盈万。及缅酋乞降。俱系朱仑。赵宏榜等。虚张粉饰。历来错误之处。一一不出朕之所料。杨应琚诸事荒谬至此。若再令其在滇经理。其误事更不知何所底止。而缅匪本篡逆余孽。且敢侵扰边疆。恶贯已盈。罪难轻逭。更不可不亟加翦灭。因命明瑞代其总督之任。奋励将士。务期克捷奏勋。此皆仰赖上天默佑。启迪朕衷。先几已烛其情伪。尚可及早图功。并非有人能指其误谬。将万里以外情形。陈于朕前也。杨应琚覆奏原摺并发。众人见之。当无不共晓者。可将此通谕中外知之　　

○是日、驻跸旧衙门行宫　　

○戊寅。上诣永慕寺行礼　　

○行围　　

○谕军机大臣等、吴达善奏、拏获巨窝马得鳌。并夥党阎景彩等。分别斩决发遣一摺。已谕令法司速议具奏。以正刑章矣。该犯马得鳌等敢于积聚多匪。助赀外出行劫客商积案累累实为罪大恶极。现在首犯虽经伏法而党夥未获者。尚有二十八人著传谕吴达善。饬属悉心躧缉。务期凶党尽获以绝根株。至该犯等。既已四出行窃。自必窜伏各省。希冀匿避。著传谕各省督抚。并将各犯名单钞寄阅看。一体设法查拏。迅速缉获。毋致闻风远扬。幸逃法网　　

○军机大臣等议覆、江宁将军富春奏称、自裁京口将军。令江宁将军兼管。京口将军分内。每年应得盐菜银二千八百九十两。贮公备用。嗣经前任将军等奏准。由此项内。每年支给京口旗分绿营查江银八百两。江宁。京口。二处祭驳造箭银。五十八两。江宁满洲兵。修理堆房。官差路费银。一千二百两。尚余银八百余两。京口蒙古兵一千一百余名。一切官差。与江宁兵无异。请每年赏给银四百两修理堆房。并作为官差路费。查江宁查江费用内。每年尚余银一百五十余两。接年余银。足敷京口四年之需。俟动用完竣后。即由贮官银内。动支二百五十两。合查江余银一百五十两。按年赏给。应如所请。从之　　

○工部议准、广东巡抚王检疏称。粤东花县中洞煤山。前据商民呈报开采。每年认输饷银六十两。今试采已验。应即定为额饷。仍饬将工丁编立保甲。并令该地方文各员。按委查察结报。从之　　

○调镶蓝旗蒙古副都统常岳。为齐齐哈尔副都统　　

○旌表守正捐躯之安徽六安州民孔朝魁妻梅氏　　

○是日、驻跸新衙门行宫。翼日如之　　

○己卯。上行围　　

○谕军机大臣等、据乌勒登奏称、协领巴尼等已将越卡游牧之哈萨克等。拏获八名。均系牧丁。现在圈禁看守。并令三达等前往搜查驱逐等语。哈萨克归附有年。甚属恭顺。但以游牧遇雪。累次越界。若竟将所获牲畜全行拘留。朕心殊觉不忍。近据阿桂遵旨议奏、秋冬雪落后。请将塔尔巴哈台卡座。稍为内徙。暂令哈萨克等住牧。每牲百只抽一。交卡上官员收取。以充贡赋。春季仍行遣回。已交明瑞等公同议准。此次即应照所议办理。可传谕阿桂。伊或亲往雅尔。或将拏获之牧丁人等。解至伊犁。明白晓谕。并令将文书带回。交伊头目遵照办理。至所获之牧丁八名。究系议前越界。仍应酌量惩治遣往。并将此传谕乌勒登等知之　　

○云南平彝县土县丞海兆昌病故。子继昌年幼。以官男之母陇氏。管理地方事务　　

○予故苏尼特扎萨克多罗郡王车凌衮布。致祭如例　　

○蠲缓长芦海丰场、乾隆三十一年。水灾灶地额赋有差。其勘不成灾之沧州、盐山、庆云、严镇等四州县场。应徵钱粮。并予缓徵　　

○旌表守正捐躯之安徽舒城县民张锦纯妻陶氏。


大清高宗法天隆运至诚先觉体元立极敷文奋武孝慈神圣纯皇帝实录卷之七百八十　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十一　　

