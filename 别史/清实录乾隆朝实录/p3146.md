<!-- { "loadSidebar": true } -->
○谕、工部等衙门议驳、御史祝德麟条奏、江浙二省。讲求水利。禁止浮收漕粮。并族葬坟地各款一摺。朕详加批阅。该御史所奏。竟无一款可行之处。如江浙水利。近年以来。历经钦派大臣。会同该督抚等筹办疎浚。屡次讲求。该御史所条奏。原不出此范围。至江浙二省。漕赋本多。州县中如有浮收情弊。将军、提督、学政、织造等、本俱有奏事之责。果确有闻见。原可据实□□□□尔□奏。亦何待定为章程。令其兼管地方耶。且地方事务。既有督抚等办理。复令将军学政等、越职稽查。亦无此政体。至所奏族葬坟地一节。尤为无理。地方土俗。因时制宜。何必更张烦扰。且自古茔葬。从未闻有妨耕种之事。乃亦为此迂论。该御史殊属不晓事体。且届科场之期。以此条奏。不无希冀出差之意。实属非是。祝德麟、著交部议处。　　

○谕军机大臣等、据李世杰奏、狼山镇总兵黄秉淳、于闰七月初间。染患齿痛足肿。八月愈甚。于二十一日病故等语。黄秉淳、系黄仕简长子。今患病身故。黄仕简闻知。自必伤感。但修短有数。亦属无可如何。且黄仕简病愈未几。不宜过于悲悼。勉自节摄。以慰廑注。著赏给黄辫大荷包一对。小荷包一对。以示体恤。至黄仕简办理海疆事务。甚属出力。所有公爵。将来应令何人承袭之处。著黄仕简自行酌量。或于伊诸子中拣择一人。或令其长孙承袭。俱听黄仕简之便。酌定具奏。朕自当俞允也。　　

○以巡捕营副将陈杰、为江南狼山镇总兵。　　

○是日、驻跸布敦昂阿大营。　　

○甲戌。上行围。　　

○谕军机大臣等、据刘峨奏、查拏段文经、徐克展、等犯。文武共有三十余员。分布四路。尚未弋获一摺。此案迄今已及月余。刘峨若果如此派员实力搜捕。何以尚未得该二犯实在下落。况与直隶、山东、附近之河南、山西、陕西、江南、以及京师。凡该犯等可以逃窜之路。俱经朕早为虑及。节降谕旨。令各该处一体饬属严拏。是该二犯更无可逃匿。乃尚不能拏获。岂有翼飞向外国之理。直隶山东二省。该犯同教甚多。是必尚在大名、单县、一带潜藏。且教首刘洪、系单县人。而刘峨即系该县乡绅。岂无亲族佃户。乡党邻里。可以向其密行访查。况该犯等窜匿该处。经地方官饬役查拏。其民人等、虽有知其踪迹者。或畏事不肯据实吐露。若刘峨于乡人中暗行体访。或转可得其消息。即量出己赀。令伊乡人等设法购线。多方侦得。以期就获。亦属该督分内应为之事。此朕代为筹及者。不知刘峨曾否想到。若果能想到如此办理。自必早经奏及。刘峨以单县非其所辖耶。恐伊束手无策。未必能筹计及此。乃尚于奏摺中。典□见颜称不至漏网。实可谓无能。代为羞愧。不知刘峨更有何颜面也。至山东单县一带。系该犯等传播邪教之地。尤易藏奸。著明兴督饬所属。实力严缉。毋以日久稍有怠玩。倘经别处擒获。明兴将何颜对朕也。将此传谕刘峨、并谕明兴知之。　　

○是日、驻跸阿贵图大营。　　

○乙亥。赐扈从蒙古王公台吉等食。　　

○谕军机大臣等、据徵瑞奏、现在剥船一千二百只。尚不敷用。请于每年商交二钱款项内。拨银九万两。添造剥船三百余只。仍交江西、湖广、即于今冬趱造。来春南漕未到之先。运送至津备用等语。剥船多为豫备。于漕运事宜。更为有济。著传谕李世杰、何裕城、浦霖、即照上年办送剥船之例。就近动项。饬委熟谙干员。迅速妥造。务于开春南漕未到以前。运送至津备用。并著传谕徵瑞、查照旧式烫样。分咨各省。照样成造。　　

○又谕、据河南省将郝润成解到行在。令军机大臣审讯。据供、闰七月十四日。随段文经等、入署杀官。闻喊逃散后。至十七日夜。同邢有富、到西张孟村段文经家。遇见徐克展。问其欲逃往何处。据说广平马头集、山东冠县、皆有同教、可以藏匿。回家后。开邢有富被获。随于廿四日。同叔郝士起、逃至河南武安被获等语。是段文段等杀官劫狱之后。并未远窜。十七日尚潜匿家内。若彼时地方官即能迅速查拏。早可就获。乃刘峨于十八日接禀、由保定起身。二十二日。始抵大名。刘峨年老。固不能骑马。独不当乘轿连夜速行乎。乃行走迟缓。稽延时日。而大名、元城、二县。因见本道被杀。畏葸昏瞀。手足无措。以致该犯等、得以潜匿多日。安然远扬。刘峨实不能辞其罪。至署副将舒通额、系专阃大员。当贼众杀害官役之时。即当查明首犯。立时擒拏。况段文经、徐克展、俱系在官人役。其住址人所共知。易于查究。乃不于彼时督率弁兵。及早搜捕。一任要犯兔脱。其咎尤无可贷。著刘峨一并查明。因何并未立即查拏之处。据实明白回奏。并谕明兴、于冠县一带。访查有无同教之人。或段文经等、竟仍在该处同教人家藏匿。严密查访。务期弋获。倘此时不能缉拏。以致日久不获。将来若经别省访获。供出曾在直隶山东地方藏匿。则刘峨、明兴、罪戾愈增。恐不能当此重咎也。慎之勉之。将此由六百里加紧谕令知之。　　

○是日、驻跸张三营行宫。　　

○丙子。谕、据复兴等奏称、车臣汗、及土谢图汗、两部落游牧处。距围场路远。嗣后请分年更换入围。俾人马俱得休息等语。复兴等所奏虽是。尚有未尽之处。车臣汗、及土谢图汗两部落。距乌里雅苏台俱远。而与库抡相近。嗣后将此两部落应习围场之人。即交驻劄库抡办事王大臣等。率领习围。其赛因诺延、扎萨克图汗、两部落人。仍交乌里雅苏台将军大臣等。率领演习。嗣后两处。著一年各带一部落人入围。则伊等人马从容。且可省自游牧远地调取往返矣。将此交复兴等、遵照办理。再每年乌里雅苏台将军大臣等处。轮流值班之四部落王公扎萨克台吉等。原因军营遇有事件。易于调取属人而设。此系军营旧例。非演习围场可比。著复兴等传谕四部落。仍旧轮班前往驻劄。再自乌里雅苏台派随木兰之十名善射。均系微末台吉。如有职衔较大者前来。朕亦可得熟识。择其中出色黾勉者。挑取乾清门行走。赏给花翎黄褂。于伊等亦属有益。将此交复兴等、嗣后于各部落内。自汗王至公、各拣派一人。台吉内各拣派四人。率领职衔较大者二名。微末台吉八名。仍作十名善射。轮班前赴木兰围场。著为令。　　

○又谕、此次乌尔图纳孙等、保送挑补侍卫内、经御前大臣等拣选十六人。带领引见。朕阅伊等技艺。均属去得。因悉挑补、分拨乾清门八员。余在二等三等、及蓝翎侍卫上行走。但从前察哈尔、尚有挑取闲散侍卫七人。乌尔图纳逊、应将此等闲散侍卫。送带引见。以备挑补乾清门行走。而此次所保之人。请挑闲散侍卫。乃未见及此。实属含糊错谬。除将乌尔图纳逊饬行外。嗣后乾清门侍卫员缺。著将闲散侍卫。引见补放。闲散侍卫若少。再将官员勋旧人等、保送闲散侍卫。则伊等升阶有别。而亦可鼓台励矣。著为令。　　

○谕军机大臣等、本日据书麟奏、安徽通省秋成约收分数一摺。至下江各属收成。约计若干。屡经降旨。令李世杰查明具奏。何以迄今尚未覆奏。岂不知朕廑念民依。无时或释耶。著传谕李世杰、即将下江收成分数。究有若干之处。详晰查明。迅速具奏。以慰廑注。　　

○又谕、据兰第锡奏、请拆建闸座一摺。内称八闸内。有六里石闸一座。为韩庄。德胜、两闸擎托之关键。闸墙蛰裂。多有塌卸。且过于低矮。闸底高于河底。应较旧制加高。并请移在旧基以上数丈外另建等语。六里石闸。妈经坍塌。闸底淤高。该督酌请移建。自为便漕起见。但如此办理。是否于河道裨益。及移在旧基以上。是否足资擎托之处。著阿桂、于浙省审案完竣回京时。顺道至该处。会同兰第锡、亲行察看。于蓄洩机宜。更有裨益。阿桂等前奏、平阳提犯。于月底可到。此时自已质讯得实。定拟具奏也。兰第锡摺。著钞寄阅看。　　

○又谕、据李世杰奏、现在病势稍痊。惟目力步履。尚觉涩滞。请将考试武闱。移交抚臣闵鹗元、前往江宁办理等语。李世杰病体虽愈。精神尚未复元。所有武闱事宜。如闵鹗元审讯浙案完竣回江。即著代办。或彼时尚未回任。即谕令长麟代办。　　

○是日、驻跸波罗河屯行宫。　　

○丁丑。谕军机大臣等、据明兴奏、重运尾帮。于初三日全出临清。时值霜降。水势渐消。恐卫河一带。多有古浅之处等语。本年重运尾帮过东。较上年已属迟滞。现在节逾霜降。水势日渐消落。卫河一带。既有古浅处所。自应酌量挑挖。俾回空粮船。迅速南下。毋误兑运之期。方为妥善。将此各谕令知之。　　

○又谕、据管干珍奏、江西前后各帮。现在起剥。不能尽抵直境。所有各船地土宜。应令扎筏。或用划船起净。飞催漕船书夜行走。仍许划船直抵通津。并知会关税各口。照漕船土宜过关旧例办理等语。所奏甚为合宜。南来货物。皆京城日用所需。自应准其带运。但须无碍漕艘。迅速遄行。方为妥善。所有各船土宜。著照所请。准其划筏直抵通津一带。并知会各关口。照漕船土宜过关旧例办理。仍令报明帮数。毋致冒滥。　　

○又谕、前据窦光鼐□□□□尔□奏、黄梅到任八年。所侵吞部定谷价。与勒捐之钱。计赃不下二十余万。经上司勒限催追。仍悍然不顾。又平阳县仓、应贮谷四万七千一百余石。仓内实无贮谷等语。现在曹文埴、前来行在复命。经朕面询。称平阳县库项。每年额徵银两。现在无亏。业已提贮藩库。其仓谷一项。除借放兵粮。及营借交还谷价。并黄梅缴出谷价五千六百余两外。实在亏缺谷石。核计价银一万七千三百九十余两等语。是黄梅于仓谷一项。既任意亏挪。并不弥补。乃复借弥补为名。派捐勒借。据窦光鼐所奏、计赃不下二十余万。是其婪索银两。已浮于原报亏空之数。即使以此弥补。已属违法侵肥。况经上司勒限催追。仍复延宕亏短。并未弥补。实出情理之外。著传谕阿桂等、务严切根究实在侵蚀若干。据实定拟具奏。　　

