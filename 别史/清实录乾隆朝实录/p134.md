<!-- { "loadSidebar": true } -->
○工部议覆、福建水师提督王郡疏称、台澎战哨船只。分案估修。以免稽误。又遭风船只。定限分别赔修补造。应如所请。从之。　　

○蠲免甘肃平番县、本年旱灾、应徵银粮草束。　　

○辛亥。上诣皇太后宫问安。　　

○礼部先期疏请、皇上释服后。祫祭太庙。恭行吉礼。得旨、依议。　　

○赏恤渡台遭风淹毙兵丁。　　

○壬子。是日起、上以冬至祀天于圜丘。斋戒三日。　　

○命平郡王福彭、大学士鄂尔泰、张廷玉、留京办事。　　

○癸丑。赏给蒿齐特、喀拉沁、穷乏蒙古民妇。银两布疋。　　

○是月、钦差兵部左侍郎孙国玺等奏、查明山西各属丰歉情形。得旨。知道了。如此办理甚是。第汝等银米兼赈之议。朕不以为然。何则、因饥荒而赈米。则民无菜色。未闻因饥而赈银者也。若有米谷之可买。则无庸官为赈济矣。且贪官蠹役。从未有冒销米谷者也。若听其银米兼施。则取之甚易。而查之甚难。徒见百姓少一半之谷。而贪官蠹役得一半之银。非计之得也。若仓中米谷缺少。或可另为通融。而汝等又奏称仓谷尽敷赈恤之用。岂汝等未之思乎。抑别有难办之情节乎。此事部议亦不准矣。汝等其速为明白回奏。　　

○又孙国玺等续奏、银米兼赈。实与晋省民俗。因地制宜。得旨、知道了。有旨谕部。　　

○又续奏、酌定米价。赈给半银。以便灾民籴买杂粮充食。俾益饶裕。得旨、知道了。该部知道。　　

○直隶总督李卫奏报、冬雪及时。得旨、览、虽屡得雪。颇觉不足。京师现在望泽甚殷。朕日夕为此惓惓也。　　

○江南河道总督高斌奏、疏浚毛城铺迤下河道。不致稽误要工。得旨、是、固如是办理。但观此奏。似尚有未尽之意。朕前何妨明讲耶。　　

○江西巡抚岳浚覆奏、查办俞兆岳、缺少关税赢余银两缘同。得旨、将此情节。再行咨明大学士嵇曾筠、听候部议办理为是。　　

○署湖北巡抚张楷、奏请圣训。得旨、览、廉之一字。何庸训汝。但汝初到任。正当留心地方大务。俾纲举目张。庶政咸修。方足以称此任。而首为是沾沾之论。则汝自谓硁执。实自知之言。所当扩充识见。以为封疆大器。又朕近观皇考朱批。颇以汝为沽名钓誉之流。汝其服膺圣训。时时省过自改可也。　　

○又奏、湖南衡永郴道许登瀛、居官平常。得旨、此事交与德沛。若许登。瀛劣迹昭著。令其具本严参。　　

○又奏、遵旨买补湖北通省仓谷得旨、部议固如是。至地方丰稔。虽多买而无高昂之弊。则部臣远在京中。何由得知耶。在汝等地方大吏。酌量情形为之。要之地方以积贮足数为是。　　

○湖北按察使阎尧熙奏、旧例农忙停讼。本欲安民。而民情反致阻抑不达。应请量为变通。分别缓急轻重。随时酌准。以达民情。得旨、告知督抚。即如此办理可也。　　

○又奏、拣拔在籍候选人员。加等升用。得旨、此见殊属卑鄙不通之至。殊不似汝陛辞之志矣。　　

○署河南巡抚尹会一奏、豫省农桑各务。得旨、汝试酌量行之。不可存欲速之心。亦不可有终怠之念。若民不乐从。亦不可徒绳以法也。　　

○又奏、请将囤藏旧麯定限发卖。以杜私躧影射。得旨、知道了。禁其私躧可耳。若勒限令售。恐滋繁扰。既已如是办理。或再缓其期可也。　　

○山东巡抚法敏奏、登州镇水师朋扣银两。援照广东水师之例。赏给出洋巡哨兵丁。得旨、此事与广东稍有不同。待朕再为酌量。　　

○又奏、碾拨莱州府仓谷。以备直隶省赈济。得旨、如此办理甚佳。　　

○大学士管川陕总督查郎阿奏、陕西仓储。无庸题请改徵折色。得旨、崔纪之见。甚属卑小。卿当斥责之。此事尚未具题。即便题到。部议亦断然不准也。即将朕此谕。示崔纪亦可。　　

○又奏、满兵分驻凉庄。马厂在所必需。查黄城地方。可以安设驻凉满兵马厂。蒿沟、龙潭河、二处。可以安设驻庄满兵马厂。得旨、好、当如此办理者。　　

○署陕西巡抚崔纪奏、陕西书院添盖学舍。于未奉到谕旨前。业已兴工。请将养廉扣还公项。得旨、此奏非矣。朕之前谕。亦已详明。并非为钱粮起见也。汝第应认未奉旨而冒昧兴修之罪。何用兴养廉扣还之议乎。且汝无知而为此论。其罪轻。若料朕断不允。而姑为是请。则汝不可问矣。若如是识见鄙薄。何以膺封疆之寄耶。朕甚忧之。　　

○两广总督鄂弥达奏、遵旨清查广西捐垦荒田。分别应徵、应减、应豁、各数目科则。及应追工本银数。造册另题。得旨、如此办理。颇觉明晰。知道了。　　

○贵州总督张广泗再奏、苗疆安屯情形。得旨、据卿前摺陈奏。已交王大臣议行矣。此旨或改行颁发。或无庸颁发之处。卿于彼案议覆归结可也。卿既熟悉苗情。又屡经筹度。且以身家相保。朕自然听卿料理。至陛见之时尚早。以苗疆甫定。须卿弹压。卿其候旨可也。　　

○两淮巡盐御史三保奏、动款收买灶盐。以杜私贩。得旨、甚是之举也。　　

○巡视台湾御史白起图等奏、阅验营伍情形。得旨、知道了。海疆武备。尤与内地不同。所当时时训练。以期有济于意外者也。　　

○署天津镇总兵官黄廷桂奏、直隶赈济情形。得旨、知道了。北省盗风颇炽。何云减少耶。　　

○江南提督南天祥奏、预借工价。估造巡船。得旨、此事朕殊未悉。即如所奏云。拆造银九两。十年一拆造。自五十五年以来。均未按期拆造。则拆造之项。作何动用耶。其令新督臣详议以闻。　　

○福州将军隆昇奏、添制鸟枪铅子。以实训练。得旨、知道了。永远实力行之。不然、日久怠生。使后任者徒为似此之奏、何益。　　

○陕西兴汉镇总兵官王邦宁、奏请圣训。得旨、览、边外驻防。不同内地。所当时刻留心。视无事若有事。与提督樊廷和衷共济。宁谧地方。以副任用之意。勉之。莫忽。　　

○四川提督王进昌奏、松潘镇总兵官马义、不能励精治事。得旨、马义若有怠惰之处。可竭力劝谕之。若不悛改。不胜此任。可密行奏闻。调用内地。　　

○又奏、躧捕陕楚流入川省匪徒。地方现已安静。得旨、览奏、朕怀诚慰。地方之事。原应如此时刻留心。大清高宗法天隆运至诚先觉体元立极敷文奋武孝慈神圣纯皇帝实录卷之五十五


大清高宗法天隆运至诚先觉体元立极敷文奋武孝慈神圣纯皇帝实录卷之五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十一月。甲寅朔。　　

○乙卯。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○诣皇太后宫问安。　　

○停次日朝贺。　　

○丙辰。谕曰。今年近京地方。有被水之处。收成歉薄。以致京师米价。日渐昂贵。朕心轸念。多方筹画。内而八旗。外而五城。皆设厂平粜官米。以济民食。乃近来米价仍未平减。朕再四思维。向来定例。每逢岁闰。但增给兵丁一月饷银。不给米石。是以逢闰之年。往往米价稍昂。而今岁尤甚者。则以畿辅歉收之故。夫漕粮关系天庾。出入皆有常制。固难格外施恩。轻为赏赉。然于岁歉米贵之时。又当酌量变通。俾兵丁不致有贵价粜米之累。用是特颁谕旨。将八旗兵丁。借给一月米石。其应于何时支领存。将来作何坐扣还项之处。该部速行详悉定议具奏。寻议、定例八旗甲米。每年春秋冬三季关支。所有戊午年头季甲米。已于今年十月内支放。现敷兵丁食用。惟岁底春初之时。距来年三月关米。为期尚远。未免需米接济。请将借给米石。于十二月初一日放起。岁内放完。以济兵食。至坐扣还项。应匀作四季分扣。但每岁春间。青黄不接。市价易昂。须至秋收。盖藏充裕。价值平减。此项坐扣米石。请于戊午巳未两年秋冬二季档内匀扣。从之。　　

○户部议覆、山西巡抚觉罗石麟疏称。祁县水冲沙压地十一亩三分。请免本色粮一升零。折色粮二斗一升零。共折色银三钱一分零。闻喜县水冲沙压地一百六十八顷六十一亩一分零。请免折色粮四百七十四石二斗九升。共折色银六百二十二两五钱一分。应如所请。准其豁免。从之。　　

○总理事务王大臣等。议覆河东总河白钟山、条奏河务各款。得旨。白钟山奏请巡漕御史协查挑河事宜一款。据王大臣等议覆。该御史于水势之情形。一时未必熟悉。办事恐致掣肘等语。朕思御史虽未谙练河务。然于挑浚之浅深。岂有不能查勘之理。若令其协同河臣。督率稽查。不无裨益。著照白钟山所请行。　　

○蠲赈安徽寿州霍邱县。被旱灾民。　　

○蠲免陕西靖边、定边、安定、葭州、神木、府谷、米脂、吴堡等。八州县。本年水灾额赋。缓徵长安、咸宁、临潼、盩厔、鄠县、渭南、泾阳、耀州、高陵、醴泉、咸阳、三原、兴平、富平、大荔、朝邑、华州、蒲城、华阴、潼关、扶风、岐山、汧阳郿县、长武、三水、淳化、乾州、武功、永寿等、三十州县。应元粜借粮石。　　

○丁巳。礼部以朝鲜国王李昑。请封世子李愃。年未及岁。与例不符。应否准其册封。得旨。该王既称迟暮之年。伊子李愃。知识渐长。舆情所在。愿名位早定。情词恳切。著照所请行。其进献礼物。不必收受。若仍令其带回。未免徒滋往返。著暂留收贮。准作来年正贡。以示朕柔远之意。　　

○赈恤奉天锦县、宁远州、被水灾民。分别蠲缓额赋。　　

○以故喀尔喀扎萨克贝子阿努里子多尔济旺楚克、袭爵。　　

