<!-- { "loadSidebar": true } -->
都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。五月。壬申。谕昨考试满洲由别衙门升用翰詹诸臣。既阅其文。又验其人才。分别等次。一等哈靖阿一员。二等书翼。德尔泰、二员三等观文一员。四等索尔逊一员。并不入等之琳昌一员。侍读学士哈靖阿。著加一级。侍讲学士观文、著罚俸一年。侍讲坐士索尔逊、庶子琳昌、俱著休致　　

○又谕、昨于正大光明殿。考试翰詹诸臣。朕亲加详阅。按其文字优劣。分为四等。一等王文治、周升桓、钱大昕、三员。二等汪廷玙、张曾敞、刘星炜、宋铣、李汪度、邵嗣宗、诸重光、李宗文、杨述曾、朱筠、王燕绪、李宗宝、汪永锡、曹文埴、汪新史贻谟、博明、戴第元十八员。三等蒋士铨、积善、卫肃、李翊、翁方纲饶学曙陈筌、邹奕孝、图鞳布、熊为霖、张翯、朱佩莲、梅立本、薛宋廷、朱棻元、王绍曾、秦黉、胡绍鼎、张光宪、毕沅、曹学闵、罗暹春、刘权之、张坦、福明安、王大鹤、柯瑾、郑岱钟、钱载、励守谦、三十员。四等艾茂、郑虎文、宋弼、吴鼎、富森泰、金维岱、刘亨地焦汝翰、刘天成、陈兰森、陈本敬、阿肃、德昌、梁锡玙、李台、额尔登萼、十六员。又未经考试准入四等之胜格一员。编修王文治升授侍读检讨周升桓、升授侍讲。侍读钱大昕、升授侍读学士。检讨张曾敞、升授侍读。侍读李宗文、升授少詹事。其二等未升用者。记名应升处题奏。内汪廷与、刘星炜、各加赏缎二疋。其三等之侍讲饶学曙、降为编修。庶子钱载。中允翁方纲侍读图鞳布、中允朱佩莲修撰毕沅、中允福明安、编修励守谦、俱罚俸一年。编修卫肃、著以知县用。编修薛宋廷、检讨郑岱钟、俱著休致。四等之赞善郑虎文、著降为编修侍讲学士吴鼎、降为左赞善洗马阿肃、侍讲德昌、降为检讨。少詹事梁锡玙、降为庶子候补侍讲胜格、降为编修检讨艾茂、编修宋弼、检讨富森泰金维岱、编修焦汝翰陈兰森、检讨陈本敬、李台侍读额尔登萼、俱著休致。余均罚俸一年　　

○谕军机大臣等、前汤聘奏、湖北通山县。协同江西武宁县。拏获假官诓骗一案。已降旨将通山县知县送部引见。今汤聘续奏、审拟罗奋鹏一摺又称武宁县知县。能闻风差追会缉。是一事两歧。非明示鼓励之道。向来外吏习气。遇承办案件。两县地涉接壤先发者既得居功。其因人成事之员。但经详报。亦即令其与名希冀蒙恩升用殊不知朕办理庶政。赏功罚过。事无钜细必期鉴别分明。不使稍有模棱渐滋遗滥。著传谕该抚等。确查此案。委系何县实力从事应行优奖。即将该县平日居官如何据实出具考语。送部引见。毋得再将主从先后。支语调停再为含混　　

○以镶蓝旗蒙古副都统托恩多。为正白旗蒙古都统仍兼兵部侍郎。调署正蓝旗蒙古副都统福珠礼为镶黄旗蒙古副都统　　

○癸酉。上诣畅春园、问皇太后安　　

○谕曰、爱必达等奏、按察使司监禁人犯明亮等乘夜挖墙脱逃。请将高诚等、严加议处一摺。已交部严察议奏矣。省会司监关系紧要尤非郡邑可比乃一任犯人捵锁穿墙成群逃逸。陈臬者所司何事高诚人本无能。今复任意玩惕若此。若不加之重惩。何以儆旷瘝而严法纪。且前此盗犯张红顺等一案现今特派大员查审。在司臬者又岂能辞咎高诚著即解任候质。其按察使员缺。著。费元龙补授　　

○大学士等奏大考休致编修宋弼请留续文献通考馆仍充纂修得旨、宋弼著罚俸一年。仍留编修之任　　

○吏部议准。广东按察使赫昇额奏称、粤东臬司衙门。设有照磨一员。查照磨并无专司事件。应裁从之　　

○补行乾隆二十七年分。山西军政。卓异官十员。分别议叙如例　　

○以故奉恩将军谟章子善存袭职　　

○以顺天府府丞申甫为光禄寺卿　　

○甲戌。上以秋狝木兰。奉皇太后自贺明园启銮　　

○谕、上年因直属偶被水潦。是以巡幸木兰时。所有经过地方。向免钱粮十分之三者。俱加恩蠲免十分之五。今岁麦田已获。秋稼虽可望有收。第念究系被灾之后小民生计。尚未免拮据。此次巡幸热河。沿途地方。仍著加恩。将本年地丁钱粮。蠲免十分之五。该部即遵谕行　　

○又谕曰、高诚覆奏归州张洪舜犯盗一摺。错谬已极前因该州先后两案盗犯。音字相同。又事隔经年并不审讯报部。形迹可疑经刑部参奏。在高诚虽非承办。但伊为臬司到任一载。岂竟毫无见闻是以令其据实陈奏。今高诚奏到不特种种掩饰支离。大失司宪之体。且诿过于原任知州秦鑅。用刑致毙夥盗马祥夫州县官讯鞫重案。即刑毙一盗犯。亦不得谓之枉滥。设以此欲加秦鑅之罪岂伊等纵脱首犯转得藉口无过乎。其意不过以此案由刑部举发该州秦鑅。系尚书秦蕙田之侄。妄疑秦鑅通信内部。故为此挟嫌砌陷。殊不知事属子虚。而秦鑅以捕风捉影之谈。徇私诬捏潜通消息。不独秦鑅罪无可逭。即秦蕙田朕必不稍为姑贷。今此案冤良纵盗。物议沸腾。而通省督抚藩臬上下扶同一气有心朦混若此。秦鑅即直揭部科亦所应得又安得以通信为嫌乎。高诚乃谓爱必达署抚篆时每次照详批示。并无回护宋邦绥到任后。闻改委承审亦无牵制之处。且谓赵泰交秦鑅。办理不善。不得不加详慎。曲为督抚掩饰。而归过下僚其居心行事。尚可问耶。高诚。著革职拏问。武昌府知府锡占。以承审之员观望迟疑甚属不堪。亦著革职拏问。交与阿永阿等一并严讯。此案沈作朋提讯批驳。亦陈臬平反所常有。但既偏执己见。枉纵于前。复巧饰弥缝。力护前非于后。小人情熊毕露。不得不加以重谴耳。至爱必达历任封疆。办理大案。不应舛错若此。祇以从前曾经参奏周琬。遂始终意存回护。不知周琬之取戾。由于高傲乖张。其不附参佛保。住特其劣迹之一节又何必巧为文饰耶。宋邦绥向来尚属能事及用为灾抚。顿不如前莅楚后既知案情矛循。又经赵泰交李作椇等控诉乃不奏不办。一味模棱瞻徇。深负委任之意督抚锢蔽成风。于吏治民生。所关非小。不便姑容贻误爱必达。宋邦绥。俱著解任来京候旨。湖广总督员缺。著李侍尧补授。湖北巡抚员缺。著辅德补授并将此通行晓谕知之　　

○又谕曰、刘纶著调补户部尚书。兵部尚书员。缺著陈宏谋补授。著即前往湖北。署理湖广总督。兼署巡抚事务。俟李侍尧到任后再行来京供职。湖南巡抚著乔光烈调补。布政使来朝暂行护理　　

○是日、驻跸汤山行宫　　

○乙亥。谕曰、刘纶已调补户部尚书。陈宏谋未到任之先。其兵部尚书事务。著刘纶兼署　　

○又谕曰、阿永阿等奏、查湖北盗犯一案。称后案之张洪舜等。即系李作椇案内纵脱之犯。供证确凿并无丝毫疑义。乃沈作朋承办时。既偏执枉纵。致成冤狱。及至后案举发。复护前非。暗中牵制经高诚劝令检举。并不回答且在督抚前声言。两案俱毫无影响。以致承审之知府锡占。承顺迎合不行审办。遂使重案久悬。良民冤累等语地方办理大案。批驳平反亦司谳之常。即狃于一时臆见。偶尔舛错原可据实详奏。及早救正以赎前愆乃沈作朋承办重案。不思惩暴安良。俾冤抑得以早雪转从中有意牵制。力护前非。锡占复迎合意指。冀欲淆乱黑白。坐致奸良倒置。沈作朋。锡占。实为此案罪魁。业经先后降旨。革职拏问。著阿永阿等。将伊二人严加刑讯。务得守情。慎勿稍存瞻顾。以纾楚人公愤。至监犯张洪舜。张洪贵。辗转狡翻。希图漏网。且已逭罚二年。情罪甚属可恶。不必照寻常案犯办理。此旨到日著于该处即行正法。俾奸暴知所惩警。看来此案。由该州秦鑅。亲赴监犯家起赃。历历指明详报。究属首先举发之员。能事可嘉。秦鑅俟服阕后。著以知府升用。督抚藩臬。为朕倚任大员。乃于地方命盗攸关之案。辄敢上下联为一气。扶同朦混若此。吏治尚可问耶。此而不严加整顿。何以澄官方而清案狱。宋邦绥甫经简擢。顿易前规。初不料其猥琐无能。一至于此。爱必达在总督中。尚属朕所信任乃因从前参奏周琬一节。竟为沈作朋所愚弄挟制。始终曲护。实出情理之外。爱必达宋邦绥俱著革职来京候旨。以昭炯戒并将此通谕各督抚知之　　

○以山东布政使崔应阶。为贵州巡抚。山西按察使梁翥鸿。为山东布政使陕西粮驿道佛德。为河南布政使。直隶霸昌道裴宗锡。为直隶按察使。调直隶按察使王检。为山西按察使　　

○是日驻跸密云县行宫　　

○丙子。谕军机大臣等、前因沈作朋办理盗犯张红顺一案。乖谬已极业经降旨革职拏问。交与阿永阿叶存仁严审。昨据高诚奏到。知府锡占。有意迟延是以将锡占革职拏问。今据阿永阿。叶存仁所奏。则沈作朋锡占二人。实为此案罪魁。在锡占久经承审明知张洪舜赃证确凿。即应将前案一并平反。而迟延时日。久悬重案其瞻顾沈作朋处分。因为苟且了事之意。显然可见。至沈作朋既已纵盗冤良。肆行妄断。仍敢力护前非。其意不过以爱必达曾于此案参劾周琬。必不肯自行检举。而隐以此为挟制总督之术。是其居心奸险。更出情理之外。著传谕阿永阿、叶存仁、即将沈作朋、锡占、严加刑讯。务得掩护实情。傥以其身任职官。稍存顾惜颜面之见。朕必亲提鞫审。恐阿永阿等、亦不能辞其咎也　　

○是日。驻跸要亭行宫　　

○丁丑。谕曰、爱必达。宋邦绥。昨经降旨革职。来京候旨。但伊等办理冤狱重案。有心朦混回护。仅予革职。不足示惩。俱不必来京。爱必达、著发往伊犁。自备资斧。效力赎罪。宋邦绥、著留于该省。交该督查有应修堤工。令其认修。果能奋勉出力。三年后。再行奏闻请旨　　

○是日、驻跸两间房行宫　　

○戊寅。谕、据乔光烈奏、遵义县知县王锡蕃。盘获陕西盗犯文喜。请即行正法一摺。已交三法司核拟速奏矣。王锡蕃于隔省犯罪脱逃漏网十年之犯。留心躧缉拏获。甚属能事。王锡蕃著该督等。查明平日居官若何。出具考语。送部引见　　

○又谕曰、厄鲁特内大臣布林、病故。著加恩赏银五百两治丧俟到热河时。派散秩大臣一员。带领侍卫往奠茶酒　　

