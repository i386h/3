<!-- { "loadSidebar": true } -->
○户部议覆、盛京佐领管理中江税务监督恩特奏。中江税务。向未设立衙署。监督并书役人等、俱系赁房居住。其解送钱粮等费。税员自行经理。办公每至拮据。请照领给盘费之例。于火耗银内动支等语。查中江税差。原派盛京部员、就近徵收。并未设经费银两。续因拣派京员前往。道里遥远。始行议给盘费。今该监督以各项经费繁多。请照例支用火耗银两。自应酌量给与。以资办公。从之。　　

○兵部议准、山西巡抚阿里衮疏称山右成晋、鸣谦、仁义、蒙城、侯马、泓芝、褫亭、星轺、南关、权店、太安、芹泉、柏井、甘桃、等十四驿马匹。原系驿丞管理。续经改归州县。各属政务殷繁。有顾此失彼之虑。请照旧仍归驿丞经管。再大同、朔平、宁武、保德、各塘站马匹。由霍州等处拨协者。均系该处遣人赴塘餧养。每苦鞭长莫及请将此项拨协马。改归管塘州县、及驿丞、就近总管。其额支工料银。原管各州县、在省北者。豫季移交。在省南者。解交冀宁道转发。从之。　　

○兵部等部议覆、贵州总督兼管巡抚事张广泗疏称。古州、清江、台拱、八寨、丹江、都江、松桃、等各镇、协、营、俱系苗疆新设。应建造塘房、以资捍御等语。查古州等处塘汛。应建塘房、共计一百七十一塘。准照数修建。从之。　　

○抚恤江苏邳州、睢宁、海州、沭阳、赣榆、等五州县、大河卫、本年水灾饥民。缓徵新旧额赋。其灾轻之阜宁、铜山、沛县、萧县、宿迁、清河、安东、桃源、等八县、一例缓徵。并借给耔种口粮。　　

○停徵山西大同、阳高、天镇、马邑、忻州、定襄、等六州县、本年旱灾额赋。兼贷饥民。　　

○是日驻跸海拉苏台。　　

○戊申。太宗文皇帝忌辰。遣官祭昭陵。上诣皇太后行幄问安。　　

○行围于毕雅喀拉。　　

○谕军机大臣等、前据陈大受奏、常州府地方。多有设立静堂。非僧非道。聚众拜佛。男女混杂。其传教名目。种种不同。江宁、松江、镇江、太仓等属亦皆有之。随经密饬访查。已查出五六十处。现在分别办理一摺。朕批谕去后。迄今数月。未见覆奏。朕思此等茕茕孤独。并聚一堂。以谋衣食。虽迹涉不经。或亦出于万不得已。且由来已久。并无滋事之处。一旦绝其相生相养之路。情亦堪悯。不知陈大受现在如何办理。可寄信询问。令其据实奏闻。寻奏、常州等处、静堂各教。目下虽无为匪之事。但查其人。并非尽系茕独。有夫妇子女亲族。有房可住。有田可耕。而设堂立教。招聚至二三十人。多系年力精壮。事既不经。情颇涉异。臣现在酌量安顿。如一堂之内。房间尚少。而居者系一家亲属。仍令执业居住。耕田自给。若房间多而聚处人众。即改为普济堂。其人仍许在内居住。田地亦仍为己业。惟令将佛像移奉寺庵。不得再行聚众礼拜。或原系旧日僧庵。即招曾给度牒之僧看守。并密谕各属。从容办理。不可急遽滋事。亦无致一人失所。得旨。览。止可如此而已。　　

○又奏、浙省拏获拐盗多人。讯出夥党。有居江省青浦等县者。因饬各属严行查缉。现据吴江县、查获马天生一船。即提解苏州。严加究讯。惟是百姓闻有拏获拐犯。聚观之人。辄起公忿。立行殴毙。转致无从根究夥党。臣又密谕各属、慎密妥办。得旨。焉知非即其夥党所为。以灭其迹耶。不可堕其计中。且地方官何为者。致令官犯被人殴毙乎。又批、此事足见汝等向不留心所致。若于办理之际。复行怠忽从事。则失愈大矣。　　

○是日驻跸呼鲁苏台。　　

○己酉。上行围于威逊格尔。　　

○赐蒙古王、台吉等宴。　　

○谕军机大臣等、前曾降旨、将密云、古北、热河、一带粮石。酌量情形。或赈、或平粜、交与提督保祝、就近督率办理。今已连次得有透雨。未知该处情形如何。是否成灾。前次运往密云米一万五千石。果否足敷赈粜之用。抑或尚需八沟米石接济。再密云米石动用之后。今岁尚能买补还项与否。保祝现在如何办理。可寄信询问。令其详悉奏闻。寻奏、密云、古北、运到通米一万五千石。现分三处平粜。兼以连日得雨。晚禾可望薄收。粮价有减无增。其热河一带及中关、波罗河屯平粜事宜。恒文业经办理。该处粮价亦稍减。现据四旗热河两厅。请照市价平减即止之议停止。查中关波罗河屯、二处。登场不远。自可无烦再粜。惟热河、及喀喇河屯等处。灾象已成。其平粜是否可停现照会热河道、查明酌办。再密云、古北、平粜米约算可至西成。如有不敷。古北现有仓谷四千石。密云有仓谷八千余石。可备赈粜。无需八沟接济。若密云仓谷动用之后。仍应于邻近有收地方。补买还仓。其通仓运到之米原系南漕。所有平粜价银。似应解归藩库。无庸采买。得旨。与督臣酌议行。　　

○兵部侍郎开泰奏、宣化一带借粜事宜。命臣前往办理。臣惟有董率地方各员。悉心妥办。俾灾民均沾实惠。得旨。知道了。查灾一事。固不可冒滥。以启愚民侥幸之念。而此次所以遣汝者。则因銮舆必经之路。或有荒凉气象。汝应外不露此意。而内则亟为调停。且不可即言查赈。但云奉旨遣来查道。或云平粜可耳。再者回銮之时。若有愚民希恩告赈。此则大不可行之事。汝应密为留心。凡此所谕。汝俟那苏图到时。告彼知之。一切汝二人同办。　　

○是日驻跸准乌拉岱。翌日如之。　　

○庚戌太祖高皇帝忌辰。遣官祭福陵。　　

○上行围于温都里华。　　

○户部议覆、盛京礼部侍郎纳尔泰奏称、奉属补放仓官之笔帖式、请照原品食俸一摺。查向例笔帖式拣派仓差。即支食仓官俸。及期满回任。则又降食笔帖式原俸。体制未协。嗣后应照京中补放仓监督之例。仍按该员品级食俸。其宁古塔、黑龙江、等处仓官。亦应画一办理。从之。　　

○兵部等部议准、奉天将军达勒党阿等议奏、匪类偷挖人参。潜藏禁地。自应设法缉拏。请将宁古塔、三姓、浑春、等处水陆隘口。添设卡座。分派官兵。严拏私济米粮之人。其南海、雅兰、西楞等处。即令钦派二等侍卫库楚。作为首领。选员带兵。于每年七月在吉林地方。及三姓所属德克登伊、乌苏里等处。分路前往严缉。官兵即留彼处过冬。毁践伊等窝铺地亩。查拏接济米石。务使匪类尽绝。至南海、雅兰、西楞等处。霜早雪大。官兵骑往之马。于霜雪未降前赶回。俟次年派往过冬官兵带往。此次前往官兵等、并赏一季俸饷。从之。　　

○工部议准、钦差户部侍郎三和等奏称、甘省各处边墙城堡。坍损所在多有。苐城垣为兵民倚赖。较边墙尤关紧要。应先修葺。查甘州、狄道、河州、平凉、固原、古浪、等府州县、或控制边口。或路当孔道。请修建城垣。至肃州镇属金塔一协。设在边外。其城垣改建之处。俟督臣查明办理。从之。　　

○以三等侍卫富德、为镶蓝旗蒙古副都统。　　

○辛亥。上行围于额尔衮郭。　　

○赐蒙古王、额驸、台吉、等宴。　　

○遣官祭关帝庙。　　

○谕曰、江苏巡抚陈大受奏、请于九月内赴京陛见。将巡抚印务、交与总督尹继善署理一摺。朕已批允。今据尹继善奏称、九十月间、正当出巡之际。难以兼顾等语。其江苏巡抚印务。著布政使安宁、暂行护理。尹继善巡查事竣。仍著署理巡抚印务。　　

○是日、驻跸都木达乌拉岱。翌日如之。　　

○壬子。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙　　

○上诣皇太后行幄行礼。　　

○御行幄。扈从王、公、大臣官员、及蒙古王公台吉等行庆贺礼　　

○赐扈从王、公、大臣蒙古王公台吉等宴。　　

○癸丑。上诣皇太后行幄问安。　　

○工部议准、钦差户部侍郎三和、陕西巡抚陈宏谋、等奏称、陕省各属城垣。亲往逐一查勘。如榆林、府谷、神木定边、四县。城工坍损尤甚。第逼近边疆。颇关紧要。即应动项修筑。鄜州、亦系咽喉要地。该城东北二面。为洛水冲刷。请添建石堤。即于堤上筑城。安塞县、城外山水陡逼。亦应筑堤保护。并另开引河。以顺水势。其余各处缓工。陆续兴修。从之。　　

○免江苏沛县昭阳湖、水沈田地、额徵银三千二百六十八两有奇。粮一千四百五十五石有奇。　　

○是日、上行围于布尔噶苏台。驻跸。　　

○甲寅。上诣皇太后行幄问安。　　

○行围于巴彦沟。　　

○谕曰、周学健奏积贮一摺。朕已批交王、大学士、会同该部速议具奏矣。著将原摺并奏片。一并抄录。寄与大学士张廷玉、讷亲、令其仿照从前降旨办理各省水旱之例。一面办理。一面奏闻。　　

○又谕、闽浙总督马尔泰、现在患病。著派御医孙之焕、驰驿前往诊视。　　

○是日驻跸巴彦沟。翌日如之　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十六


大清高宗法天隆运至诚先觉体元立极敷文奋武孝慈神圣纯皇帝实录卷之二百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董浩内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。八月。乙卯。上行围于乌里雅苏台。　　

○赐王大臣、蒙古王、额驸、台吉、等宴。　　

○丙辰。上诣皇太后行幄问安。　　

○行围于毕图舍哩。　　

○兵部侍郎开泰奏。宣化府属、被灾各州县。现在督臣委员确勘。陆续散赈。但该处向例相沿。既行散赈则平粜稍缓。查宣属山僻。且被灾较重。若拘泥缓粜之说。恐米价渐增。臣酌令地方官查明曾开粜之处。如米价犹昂。不必速议停止。其未开粜者。即量行出粜。以平市价。得旨。所奏俱悉。　　

○是日驻跸依逊萨尔巴里。　　

○丁巳。上诣皇太后行幄问安。　　

○遣官祭昭忠祠。　　

○是日上行围于阿济格鸠和罗。驻跸。　　

○戊午。祭大社、大稷。遣履亲王允祹恭代行礼。　　

○上行围于僧机图。　　

