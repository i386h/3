<!-- { "loadSidebar": true } -->
○又谕、据桑斋多尔济奏、准俄罗斯之固毕尔纳托尔咨称、伊等有马五匹被窃。将其踪迹交付章京德沁。德沁并不应承。又骁骑校满济、私行越境。与彼国伊斯塔纳布等交易。当被拏获。并所有物件。带至边地交付。往唤德沁。德沁未到等语。应将德沁、满济、提讯。但此时暂不令俄罗斯知闻。仍使当差。俟秋季差满时。一并更换治罪。并将咨行俄罗斯文稿具奏前来。所办非是。边境办事大臣遇有外国交涉事件。理应秉公办理。不可偏徇。俄罗斯被窃踪迹。如未入内地卡座。德沁应立时报该扎萨克大臣。乃并未呈报。即有应得之罪。满济私与俄罗斯交易什物。为彼拏获更宜从重办理。自应即将伊等治罪。声明情节。行文俄罗斯令其将伊斯塔纳布等治罪方足以昭天朝之正大。若如所奏、不令俄罗斯知闻。但将伊斯塔纳布等应行治罪咨行前去。彼岂能心服。况如此办理。彼亦断无不知。岂不转为所笑。桑斋多尔济、所见太小。著传旨严行申饬。即著将德沁、满济、解送理藩院、严审定拟。其咨行俄罗斯文稿、著此处另行改定。发交桑斋多尔济照办咨行。　　

○是日、御舟驻跸宝稼营水营。　　

○庚午。谕、本年新正、曾将畿南一带昨岁被潦州县。分别予以展赈。用普春祺。兹当金川全境荡平。巡幸山左。凡銮辂所经之地。现已普被恩膏。其灾区之不值跸途者。亦堪轸念。著加恩将霸州保定、文安、大城、永清、河间、献县、武邑、衡水、宁晋、武强、安平等、十二州县。未完乾隆三十九年因灾缓带地粮银、八万六千七百四十五两零。屯米二百四十八石零。又霸州、保定、文安、大城、永清、新安、安州、固安蠡县、河间、献县、任邱、晋州、玉田、武邑、衡水、陆平、宁晋、深州、安平等、二十州县。未完乾隆三十三、四、五、六、七、八、九等年、因灾出借常平谷二万八十九石零。米二万八千七百七十二石零。麦五千八百七十四石零。又霸州、固安、河间、三州县。未完乾隆三十九年因灾出借井田屯谷二百九十一石零。米一千四百五十七石零。概行蠲免。以示庆成施惠至意。该部即遵谕行。　　

○又谕、朕此次恭奉皇太后巡幸山东。告成阙里。自宝稼营登舟。用冀慈躬颐适。所有扈从官员人等、俱令由陆路行走。毋庸乘坐船只。以省船户等守候之劳。现在随用之大小各船只。为数虽属无多。而水手人等之当差出力。亦宜体恤。著照上届巡幸天津之例。于常值外每水手一名。日增给银二分。俾得均沾惠泽。　　

○又谕曰、嘉谟、在漕运总督任内办事不能得要。且看其局面亦小。于总督要任。未必相宜。但其人尚无大过。于仓场侍郎。或堪胜任。昨岁驻跸热河时。曾屡向军机大臣谕及。至冬间将富察善调补盛京侍郎。其仓场员缺、止令瑚世泰暂署。原欲俟金川大功告成后。督抚内尚有须更调者。至期另简总漕。而以嘉谟改用仓场。此朕之本意。军机大臣皆所备闻也。今年正月间、高晋在京、朕偶询及嘉谟近日办事如何。据奏伊性情急躁。有任意责打弁兵之事。适吏部需人办事。是以降旨将嘉谟补授仓场侍郎。换瑚世泰回京。亦不特因高晋之奏也。兹嘉谟来赴行在。召见时、将高晋所言面询。据奏不但无擅责弁兵之事。即旗丁亦未责打一人。朕以高晋为人诚实。从不在朕前妄言。且朕用嘉谟为总漕。即系高晋所荐。若嘉谟果无其事。高晋岂捏此语以诬之。况高晋非造言倾陷人者。使非其平素见信于朕。亦岂能如此加恩倚任乎。因令军机大臣、传旨询问嘉谟。若伊奏对之言果实。仍当谕询高晋。诘其言何所凭据。以定其是非。断不可颟顸了事。且令谕知嘉谟、以管辖弁兵之人。不妨稍严。若责处并非极屈。亦不为过。始据称、遇有粮船无故停泊。及头舵人等不肯使力。原常令运员等责惩。实无任性亲看责打之事等语。粮船无故停泊。及头舵不肯使力。本有应责之罪。且委员责处。即是伊令责处。岂必亲自看视。始谓之责打乎。伊既有此情节。朕询及、即应据实陈奏。乃以诡词支饰。及经传旨覆询。知其情难以终隐。始行吐露。即此足见其糊涂不堪。嘉谟、著交部严加议处。　　

○署湖广总督陈辉祖奏、前任督臣富明安、以湖北大冶等县沿湖居民。间有争讼。奏请将全省湖地、通加勘量。更正旧册。此后推收。随时换给新帖。查民间藉湖为业。或族姓公同。或村众共占。或一姓兼收。或数姓各管。守业有券。输课有额。均非无稽。间有影射争控。即调湖邻、及官册、互相比核。无难立辨。若遍历勘丈。追换书帖。事涉纷更。舆情未便。并恐奸弊丛生。所有楚省湖地、应请停止通勘。得旨、此奏是。依议。　　

○是日、御舟驻跸南仓水营。　　

○辛未。上诣皇太后御舟问安。　　

○谕、朕因平定两金川。巡幸山东。告成阙里。所有跸路往来。经由直隶。该省承办差务之文武大小官员。宜一体加恩。用昭渥泽。著该督查明咨部。凡有罚俸、住俸、降级之案。俱准其开复。其无此等参罚案件者。各加一级。　　

○又谕、朕因两金川耆定。恭奉慈辇东巡。修在泮献功之典。首自近畿。覃敷恺泽。胶庠乐育。并宜一体加恩。著将直隶本年入学名数。大学、增额五名。中学、增额四名。小学、增额三名。该学政其悉心校录。甄拔殊尤。副朕嘉惠士林至意。　　

○又谕曰、两金川现已奏凯集勋。恭奉圣母銮舆。巡幸山左。诣阙里告功。兼以省方行庆。道经畿辅。所至耆庶欢迎。倍觇爱戴。自宜首沛渥恩。所有经过直隶州县内、男妇年七十以上者。著该督查明、照从前恩诏之例。分别赏赉。　　

○又谕、兹当金川全境荡平。告成孔庙。跸途所经之地。业已叠沛恩施。第念武功耆定。兵气永销。并宜式措祥刑。益敷恺泽。所有直隶省、现在军流以下人犯。著加恩悉予减等发落。用昭行庆肆眚之至意。　　

○又谕、方今金川平定。大功全蒇。恭奉皇太后巡幸山东。告成行庆。经由直隶地方。所有该省办差各营汛兵丁。俱著查明。赏给两月钱粮。以昭恩赉。　　

○又谕、据富察善等奏、宁海县知县雅尔善、因失察邪教案内降调。送部引见。但该员兼署承德县、及治中印务。会办参局诸事。且有委审命案。均关紧要。现在实更无可委调之人。查承德县一缺已奉旨拣发有人。请将雅尔善暂留奉省。俟新任承德县到任交代后。仍令其护治中印务等语。雅尔善著暂留奉天委用。俟新任承德县知县到任后。即速饬令交代清楚。给咨送部引见。富察善等、不得又藉词乞留。　　

○又谕、据刑部奏、广东司有枷犯杜云锦、因在监患病。交北城吏目取保。该司书吏任贻渭、转觅孟姓到坊取保。嗣该坊因杜云锦屡传不到。旋据坊役禀称业已脱逃。而书吏任贻渭、连日并不进署。该司署郎中海龄、随将任贻渭斥革。而员外郎图山布、复不行回堂。用印付移会该城御史查办。请将海龄、图山布、革职等语。刑部承办书吏。辄敢向坊官处、借名保领枷犯。并与同逃。该司员海龄、图山布、匿不回堂。擅行斥革。其中显有情弊。此等事、为刑部从来所未有。不可不切实严究。海龄、图山布、著革职。交刑部会同都察院、审明具奏。其书吏任贻渭、枷犯杜云锦、并著英廉、选派妥干兵役、严拏务获。研讯确情。定拟具奏。　　

○是日、御舟驻跸湖洋庄水营。　　

○是月。督理粮饷吏部侍郎刘秉恬奏、奉旨审定番音。金川名为促浸。小金川名为儹拉。查乾隆十二、三年。平定金川方略内。已书金川小金川字样。臣民亦共知之。其知促浸儹拉二名者。惟在事臣工数人。若以之纂入方略。且不免转生疑义。应请照旧书写。或改写促浸、儹拉、于首卷总叙番地名目说一篇内。得旨、自应如此。　　

○直隶总督周元理奏、本年恭逢巡幸东省。及郊劳大典官兵凯旋。各处驿马。差务稍繁。应请借领驿站银两。以资供备。得旨。著照所请行。　　

○江苏巡抚萨载奏、华亭、镇洋、宝山、三县境内之戚家墩、长湖港、张鉴浜、黄家宅、旧城湾等处海塘。均被潮冲。应行添筑桩石坝坡。现饬估办。下部知之。　　

○山西布政使黄检覆奏、臣会同奏派司员、查办归化城税务摺内。未署司员衔名。实属糊涂粗忽。咎无可辞。得旨、若诸事皆如此自专。则不可矣。　　

○陕甘总督勒尔谨奏、甘肃提标、骟马六百八十余匹。自三十九、四十、两年。陆续拨补各营镇外。尚余马八十匹。今西宁镇、请领四十年秋季合例马匹。除将余马拨给外。尚不敷三十匹。请于提标牧放马、按年拨补。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三



大清高宗法天隆运至诚先觉体元立极敷文奋武孝慈神圣纯皇帝实录卷之一千四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。三月。壬申朔。谕、朕以金川全境荡平。恭奉皇太后安舆。巡幸山东。告功阙里。先期谕知该督等、沿途无事点缀繁文。兹桐柏村驻跸之所。祇循向有行馆。而自宝稼营登舟以来。水营规模。亦悉仍其旧。但程站较多。地方官修葺经理。亦未免需费。著加恩于长芦盐课应解内务府银两内、赏给银一万两。以示体恤。　　

○是日、御舟驻跸杨家园水营。　　

○癸酉。谕军机大臣等、朕奉皇太后安舆、巡幸山东告功阙里。并谒岱庙祝厘。先期屡谕地方官、沿途毋事点缀繁文。侈为观美。连日经过直隶水程。凡有村落之处。缀景未免太多。至于戏台。尤属无谓。御舟匆匆一过。何暇留览。而徒为此无益之糜费乎。且既有豫备。村民聚观迎迓者必多。朕不得不出坐船头。听其瞻仰。转妨船窗观书吟咏之功。祇觉其烦劳。而不觉其可乐。已命军机大臣谕知周元理、量为减省。直隶既已如此。恐山左闻之。更为踵事增华。与朕省方观民之本怀。不相左乎。著传谕杨景素、务须善体朕心。若本未备办。固属甚善。设或偶有点缀。亦不得过多。可减者减。可停者停。勿负朕谆切告戒之意。　　

○是日、御舟驻跸司马庄水营。　　

