<!-- { "loadSidebar": true } -->
乾隆四十三年。戊戌。二月。丁未。谕军机大臣曰、钟音奏、承缉盗窃己未拏获各案。将文职武职分缮两摺。殊觉烦琐。同系汇奏承缉盗案。文武各员。并非两事。祇须一摺内分别叙明。另立清单。以便观览。方为妥合。朕非懒于批阅。然章奏亦自有体。钟音何不惮烦耶。钟音久任封疆。岂宜不晓事若此。著传旨申饬。　　

○两广总督杨景素、广东巡抚李质頴奏、粤东地窄人稠。向藉粤西米粮接济。上年两粤收成俱歉。接济维艰。查湖南、江西、系产米之乡。今招有商民。愿赴买运十余万石。由臣等给发印照。并咨该二省督抚、转饬地方官、验照放行。仍谕各商。赴米多价平之区。分途告籴。其中急公多运者。酌给花红扁额鼓励。得旨嘉奖。谕军机大臣等。据杨景素等奏、招商前赴湖南、江西、采买米石。以筹民食一摺。所办尚好。已于摺内批示矣。至所称由豫至粤一语。殊未明晰。向惟河南称为豫省。因其地本豫州。故相沿用之。至江西虽有豫章之名。从未有单称为豫者。况系筹办湖南、江西、两省之米。若专举豫而言。又何以该括湖南耶。此等乃外省俗幕行文陋习。省字以图简便。殊属无谓。不如直叙某省之为明妥也。著传谕杨景素等。嗣后于此等字面。亦宜留心检阅　　

○戊申。吏部议奏、大学士管云贵总督李侍尧、云南巡抚裴宗锡、奏请酌定铜厂议叙议处条例。查滇省大小各厂。原定有按月勒交之数。请嗣后缺额限三月内补足。其不能补足者。月计分数查参。如欠不及一分者。罚俸六个月。一分以上者。罚俸一年。二分三分者。降一级留任四分五分者。降一级调用。六分以上者。以次递降。至八分以上者革职。其余额外多获者。亦按分数议叙。如多获一分以上者纪录一次。亦以次递加。至四分以上者。加一级。五分以上者。以次倍之著为例。从之　　

○命户部尚书梁国治、阅办金川方略　　

○旌表守正捐躯河南邓州民曾挪儿妻周氏。　　

○己酉。谕曰、礼部奏仪制司员外郎员缺。主事内别无合例拟陪之员。请以李漱芳题补。带领引见等语。其谬妄实出情理之外。李漱芳在给事中任内。当山东逆贼王伦倡乱之初。即奏称系饥民聚处滋事。朕以所言如果有据。则地方官之讳灾酿乱。罪难轻逭。因谕大学士舒赫德、于剿捕贼匪时。留心体访。嗣据舒赫德覆奏、细查寿张等县、收成俱八九分。且逆贼初时抢掠。各乡米豆粮食。所在多有。是饥民酿衅之说。实系荒唐。及贼匪要犯就获解京。命军机大臣、会同九卿科道、在刑部公鞫。各犯并无供有因灾起事者。朕集众亲鞫。复令李漱芳自向各犯讯问。亦无以灾对者。是李漱芳前奏之妄。众皆晓然。伊又曾奏直省亦有饥民。地方官在卢沟桥拦截。不令他往。而给事中范宜宾、寻袭其说入告。因派侍郎高朴、袁守侗、带同李漱芳、范宜宾、前往良乡、及黄村、东坝各处。并未见成群乞食流民。皆李漱芳等所目击。实无人为之隐饰也。是李漱芳肆意妄言。悉属毫无风影。而造作无稽。转欲为贼捏词卸过。更不知其是何肺肠即治以袒贼惑众之罪。亦所应得。但朕从不肯因言民隐事。加罪科道。然李漱芳心术如此。岂宜复居言路。为世道人心之害。至范宜宾、系汉军世仆。乃敢妄言干誉。其风断不可长。因将范宜宾革职。发往新疆办事效力。而李漱芳、则从宽以主事改用。已属朕格外加恩。且其事曾经明降谕旨。中外共晓。永贵岂转未闻知。李漱芳现为主事。已邀宽典。止宜令其黾勉自效。以赎前愆。岂宜曲为袒徇。复予升用。昨永贵等奏、将李漱芳充会试副提调。朕以其不过礼部应办之差。遂行点派。孰意永贵等、竟以此试探。见朕前日允其所请。今即请将李漱芳升补员外郎。并云无合例拟陪之员。冀李漱芳之必得。是永贵全不思李漱芳前此之罪由自取。一味心存偏护。必欲令其迁官。员外之不已。势必复以郎中保题。郎中之不已。势必复行保送御史。此乃明季士大夫恶习。党援朋比之风。固结不解。驯致国事日坏。底于灭亡。覆辙可鉴。朕惟以皇祖皇考之心为心、之政为政。勤思湔除积弊。力为整饬。内外臣工。亦颇知奉法。无明末恶习。乃永贵竟敢以此等伎俩。巧为尝试。其视朕为何如主乎。朕披阅礼部奏摺。召见军机大臣。以其事必系永贵主意。及召侍郎阿肃面见。不待询而伊即称为永贵所误。朕因永贵历任年久。是以用为尚书。乃伊见朕屡沛渥恩。渐无忌惮。惟以沽名取悦为事。前因阿桂养病在家。即请将京察被参人员改补闲职者。其降革罚俸之案。不令随带。已属违例邀誉。因交都察院严加议处。议以革任。朕从宽令其留任。永贵自揣伊革任注册之案甚多。即再有处分。亦不过如是而止。不复心存儆畏。兹复敢以此巧售。其居心尚可问乎。朕于大小臣工革职革任之案。俱就其事之轻重。斟酌而行。或事由公错。或情节稍轻者。原皆量予宽免。若其获咎较重。及有心弊混者。并未尝滥邀原宥。永贵此次之罪。非无心错谬可比。岂可复照寻常议处。永贵深负朕恩。著将所有职任。悉行革退。并拔去花翎。加恩赏给三品顶戴。自备资斧。前往乌什办事。换绰克托回京。永贵至乌什后。若仍不痛改前非。实心任事。必将伊在彼正法。以示炯戒。所有随同列衔具奏之礼部堂官。并著交该部严加议处。李漱芳不准带领引见。其吏部尚书员缺。著绰克托调补。工部尚书员缺。著富勒浑调补。礼部尚书员缺。著特成额补授。毋庸前往乌什。朕于大小臣工罪犯。惟视其人之自取。本不肯有意从严。亦不肯废法宽纵。悉准以大公至正。从不稍存成见。内外诸臣。皆所深知。各宜敬体朕心。永副恩遇。毋稍徇私干戾。著将此通谕中外知之　　

○又谕、满洲旧风。惟知奋勉差使。临阵当先。从无系恋家室之意。前因驻劄伊犁等处满兵。俱携眷口。因并准办事大臣等、携眷前往。如遣往回疆。则仍不准。今新疆办事。大臣等。竟视携眷为例。甚非急公之道。嗣后除额定省城将军、副都统外。其伊犁各回城办事大臣官员。俱不准携眷前往。将此通行晓谕　　

○又谕曰、钟音将侯官县烈妇黄致中侧室郑氏、题请旌表一疏。所办非是。夫亡殉节。事近轻生。曾经皇考降旨、停止旌表。朕念其究属节烈。故令该部仍照例双请。数十年亦无不仍准旌者。至于侧室捐躯更非正室可比。岂宜概予阐扬。即如我满洲旧制。凡侧室虽生有子女得。尚不得与本夫合葬。盖以名分所在不可踰越。况此等殉节者。安知非由平昔嫡庶不睦。恐日后受正妻凌虐。遂以身殉。未必尽出于义烈。何能细为分别。此等即多旌数人。又何裨于风化耶。又疏内称、备小星之位。常抱衾裯。措词尤为失当。小星见于召南。系属诸侯之事。岂可妄施于民间。钟音系科甲出身。夙以文墨自负。乃于此等词句。不知检点别白。冒昧引用。殊乖入告之体。钟音、著吏部严加议处。余仍著该部议奏。寻奏、侧室非正室可比。名分本属相悬。且有未尽出于义烈之处。该督所题郑氏旌表。应无庸议。报闻　　

○吏部、刑部、议覆盛京刑部侍郎穆精阿奏称、奉天州县解部命盗、及徒罪以上各案。如有由刑部、及盛京刑部驳审者。必须详细研究。请于定限两月外。展限一个月。审结解部等语。查各省案件。惟刑部驳审之案。始准另行展限。其由该管督抚驳查者。向无此例。盛京刑部。系奉天等属该管衙门。未便一例加展。请嗣后、遇有由在京刑部驳审者。即如所请、照直省之例。展限一个月。其由盛京刑部驳审者。仍照向例。至所称盛京刑部、有于州县应提应解之案。向例俱由奉天府转行。请并定奉天府以十日之限。亦应如所请。从之　　

○工部议准、盛京将军宗室弘晌疏称、宁远所属茨儿堡原采煤窰。刨挖无效。请严行封闭。从之　　

