<!-- { "loadSidebar": true } -->
○选会试落卷、录用教职。并加恩年老举人。谕、雍正五年。会试榜后。下第举人。曾蒙皇考恩旨。派出大臣检阅落卷。将其中文理明通者。各省取数十人。再验看人材年齿。发往以教职补用。朕即位以来。亦曾举行。今科来京会试举人。较多于往岁。而且积习一除。士风丕振。是应加恩。以示鼓励。著于出榜后。将落卷封贮。该部请旨。派出大臣。秉公阅看选取。发往各省。畀以司铎之任。俾伊等早膺官职。及时效用。以图上进。于课士或有裨补。其如何分别选用之处。著交与吏部查办。至人员多寡之数。亦交与吏部。将从前所发各员。某省已选若干。未选若干。此次应选若干。一并酌议具奏请旨。其有年八十以上者。该部带领引见。朕将优惠焉。　　

○礼部以会试中额请。得旨、这会试。满洲蒙古取中七名。汉军取中二名。直隶取中二十五名。奉天取中二名。山东取中十七名。山西取中二十名。河南取中十四名。陕西取中十八名。江南取中三十六名。浙江取中三十二名。江西取中三十一名。湖北取中十四名。湖南取中八名。福建取中十八名。广东取中二十名。广西取中八名。四川取中十一名。贵州取中十名。云南取中十名。南卷五经取中二名。北卷五经取中一名。中卷五经取中一名。　　

○辛丑。户部议准、湖南巡抚蒋溥疏称。各省捐监谷额。业经奉旨酌减。请将湖南省、各项捐监谷石。悉减一五收纳。从之。　　

○壬寅。谕曰。礼部尚书来保。前在刑部尚书任内。有革职留任之案。今已阅三年。著准其开复。　　

○军机大臣议覆、四川巡抚纪山奏称。瞻对蛮苗。屡经抢劫不法。自宜大加惩创。而臣所尤虑者。准噶尔所留喇嘛罗卜藏丹怎三人。无故潜逃。正在卷彻官兵之候。保无报信准噶尔。使其乘机窥伺。又、熬茶夷使回巢未久。即有西藏所属之罗藏、七立工布、朋错、三人。欲逃往青海。其情皆有可疑。请复设自藏至炉台站官兵。以为思患豫防之计。查台站官兵一千余名。不过递送公文。从前杭奕禄、硕色、纪山、索拜、先后请彻。俱已准行。但边防最宜慎重。准噶尔素性嗜利。现在赴藏熬茶。不惜重费。终未给与喇嘛。或萌觊觎西藏之意。亦未可定。所请添设台站之处。应密交傅清。查看现在安设台站情形。会商该督抚妥议具奏。从之。　　

○是月。署安徽巡抚准泰奏、安省各属。陆续得雨沾足。惟庐州府之无为。合肥、巢县、池州府之铜陵、石埭、六安州、并属县霍山、凤阳府之寿、宿、临淮、定远、灵璧、凤台等州县。望泽尚殷。得旨、所奏俱悉。其庐池凤三属。若有受旱情形。可悉心妥办。毋致农民失所也。　　

○署湖广总督鄂弥达、湖北巡抚晏斯盛奏武昌郡城内。贡院后之凤凰山。地处高坡。应添设炮位。其尤要者。武胜门北城角。外对紫荆山。止隔一濠。居民稀少。应盖造官房五间。兵房十间。添造炮房二间。炮门改向山后。循城而南。为白云台。应添造炮房一间。窝铺三间。汉阳门外黄鹤楼炮房。应改筑高基。此外如萧山矶、楚王台、诸要害。一切炮位炮房窝铺。均有移置添设之处。请于奏准修理塘房项内通融凑办。其看守兵丁。即于督抚两标内。就近拨防。炮位、将荆州府旧存大炮二十余位移用。得旨、知道了。妥协办理可也。　　

○湖北巡抚晏斯盛奏、汉口一镇。商贾辏集。请令盐、当、米、木、花、布、药材、六行。及他省会馆。各建社仓。择客商之久住而乐善者。经理其事。得旨、若行之善。则今之一米商。即可为商社矣。若行之不善。是益一行为六行囤积之人。米必大贵。再与鄂弥达、熟筹妥酌奏闻。　　

○巡察山东漕运御史沈廷芳奏、微山湖之郗山、马令、吴家桥、各段土堤。共二千四百余丈。请一律改建石工。得旨、若应修者。早已修建矣。汝不过因巡漕。偶一经过。必系听信地方喜事之言。不然。则是河员欲举大工以图利者之论。而汝未深悉原委。遂欲建此大工。亦可谓冒昧之至矣。　　

○川陕总督公庆复、陕西巡抚陈宏谋奏、常平社仓。关系民食。自应善为经理。今酌定常平之谷。存七出三。社食之谷。存半出半。令州县封印后。按耕种迟早。豫立借期。务须力田殷实。兼有的保。方准出借。有麦者夏还。有谷者秋还。倘民间无需多借。留仓备贮。一遇粮石踊贵。即可详粜。以平市价。其社正副。择殷实公正者充当。发给印簿。将借户保人花名登记。官为稽察。如村庄距远者。听其分社便民。至积年旧欠。现在陆续归款。如仍未完。不准再借。得旨、所奏俱悉。有治人。无治法。汝等酌妥为之。　　

○川陕总督公庆复奏、瞻对夹坝。出没不常。业已札知抚提。如应用兵。即妥速办理。兵有不敷。就近调遣。现在一路塘递。已拨土兵巡护。事竣后。或仍设台站。或应作何防范。酌议奏闻。得旨、所奏俱悉。　　

○四川巡抚纪山覆奏、川省布政使李如兰。品行端重。而器量稍隘。按察使仓德。操守清廉。而才具不足。臣与和衷交勖。俱有进境。得旨、所奏俱悉。但一年之久。始奏藩臬两人。而府道全未奏及。非不留心。则无知人之明也。戒之。　　

○又议奏、官庄田地。兵丁任种纳租。未免旷弛营务。且所入有限。不能遍济兵艰。应如重庆镇臣邱策普所请。照重庆镇标塘田。悉为变价。与节年动存租银。一并买贮米石。遇青黄不接时。按名借给。关饷扣除。得旨、著如所议行。　　

○两广总督那苏图奏、交夷内讧。自应加意防边。查粤西太平、南宁、镇安、三府。关隘最为绵长。私路皆可透越。实不能一概堵塞。请择险要者。设卡二处。势分犄角。次要者。设卡一处。严为锁键。或酌派兵勇。或兼任弁委。密为堤防。再、边民嗜利。保无携内地米粮。往易夷盐。虽设保甲编查。近闻有专委头目经管者。有遗漏村寨未编者。应申令汉土各官。实力稽察。得旨、所奏俱悉。　　

○又奏夷地驱驴。前接谅山。为通交阯大路。与广西龙凭营之镇南大关。及馗纛营之扣山闸、由村等处。相距五十里。现有贼匪攻破交地。夷官率兵逃避。惟恐乘机窃发。惊扰居民。查新太协副将张廷柱、现奉调取引见该员熟悉边地情形。未便骤易生手。请仍令任事。暂缓给咨赴部。得旨、是。知道了。　　

○广西布政使鄂昌奏、粤西苗蛮情性。大略与甘肃番□□回相似。而刁悍尤甚。抚驭之道。首在察逐汉奸。不许肆行煽惑。文武员弁。无事不得滥差兵役。擅入彼境。如应行派巡之事。必须厚给路费。免其勒取财贿。遇苗蛮干法。尽法处治。至安夷自相攻杀。现已拨兵守御沿边关隘。垒塞通交私路。并添设子卡分布。务使严密。得旨、所奏俱悉。　　

○云南总督兼管巡抚张允随奏、夷贼攻破交目。复占八宝地方耕种。贼氛骤难宁息。且该地去边界颇远。坝洒一汛。烟瘴最盛。难以久驻。已行令开化镇。安设土著兵九十名。分守要隘。将余兵彻回。得旨、所奏俱悉。　　

○又奏、东川府属。那姑汛荒地一区据汉夷人呈请。于披戛河筑坝引水。开钻山洞放注。可成水田七八千亩。当饬布政使。借给库银一千两。责成东川府上紧开筑。又、府城西门外龙潭。水源甚大。可开渠绕过东北两门。引灌川舍瓦泥各寨陆地。其五龙募鱼洞一带田亩。改用一里河之水。城外满坝皆成水田。现饬东川府劝谕农民。及时经理。工费皆业户捐输。奏入。报闻。　　

○又奏、金沙江下游通川河道。今春水势稍减。凡最险次险各滩工。俱可筑坝开凿。得旨、若果如所言。则成功可望。来往行旅受益。斯朕所愉快者耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十七


大清高宗法天隆运至诚先觉体元立极敷文奋武孝慈神圣纯皇帝实录卷之二百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。夏四月。癸卯朔。享太庙遣恒亲王弘晊、恭代行礼。　　

○谕曰。黑龙江副都统玛熙那。著来京候旨。所遗员缺。著散秩大臣阿斯海补授。墨尔根城副都统员缺。著齐齐哈尔副都统布尔沙调补。所遗员缺。著山海关协领遐图补授。遐图所遗员缺。著准提保补授。　　

○户部议覆直隶总督高斌＜??锍-釒＞称、遵化州鲇鱼关外瓦罐岭。存剩荒地六顷七十九亩九分。令该关兵就近开垦照旱地十年起科之例。按亩输粮。免其扣抵月米。经臣部覆令照板、窄、二汛垦种地亩。所得耔粒。即抵应支本色米之例。兹据该督覆称、鲇鱼关额兵六十七名。月给饷银一两。米三斗。折银三钱。按地分拨。每名给地十亩一分零。较板、窄、二汛兵。月支饷银二两至四两不等。本色米一斗之数实属兵多饷少。且瓦罐岭沙石难耕。收获无几。恳仍照前奏办理。应如所请。从之。　　

○兵部等部议覆、直隶总督高斌疏称、古北口改设提标三营。增兵丁、军器、子母炮位。新制盔甲、锅帐。堆贮营房。风火堪虞。请于提标三营守备署旁。各建库房六间。在司库节年耗羡银内拨造。应如所请。从之。　　

