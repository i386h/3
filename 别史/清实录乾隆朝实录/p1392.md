<!-- { "loadSidebar": true } -->
○癸巳。谕军机大臣等、据张师载奏、豫、东、二省沿河州县官。多与河员意见不和。诸事不免掣肘。请循河工地方通融升调之例。以收实效等语。治河原以卫民。州县官岂容歧视。从前河臣嵇曾筠奏、请将沿河府州县升调河工道厅。河工厅汛升调沿河府州县。白钟山亦奏、请河工同知、通判、缺出。沿河州县中有应升者。果能平时留心河务。仍许保题署理。俱经得旨准行。著为成例。良以河工之与地方。在在相关。必印官河员。彼此悉心共济。是以令其通融升调。遇有修防抢护等工。一切购科募夫。自知协力佽助。庶于河道官方。均有裨益。昨张师载以东省运河同知缺出。奏请将兰山县知县彭理升署。经部议驳。朕特降旨允行。亦此意也。乃十余年来。虽有通融升调之例。而豫省间或照办。东省则竟未有举行者。夫州县官既视河员一途。于已无涉。毋怪乎平日于河工事务。漠不关心。遇事动多掣肘。呼应不灵。此所关于河务民生者甚大。著传谕豫、东、二省各该抚、及该河督等。遇有厅汛员缺。及沿河州县缺出。酌量人地可以通融升调者。仍照定例会商升调。俾各员共知和衷一体之谊。不得稍存歧视。用勷公务。　　

○又谕、据吴士功奏、买运托克托城谷石。仍由水运抵陕完竣一摺。有较明德原奏实节省运脚银七千四百八十两之语。殊不免取巧。已于摺内批示矣。从前明德奏买归化城谷石。由水路运陕。吴士功为护抚。复奏请改由陆运。朕特准该部议驳。仍由水路运陕。是以运脚止需此数。设使从吴士功之请。雇觅车驼。长途驮载。其费岂仅止此。乃不言较陆运节省若干。而转言较原奏节省七千余两。何其工于藏己之短。又巧于见己之长乎。况明德所奏。将榆林粜存之价。酌给归化城买价每石五钱。其余所存粜价。作为运费。彼时原未及细核运脚。实在需用若干。不过约略大概。为此筹办之法。并非谓所余粜价一万二千七百余两。必尽数作运费也。设明德承办此事。而所用运费。实不需此数。其将以为已经奏准。遂从中乾没乎。吴士功遽以其所奏作为定额。以见已之节省。殊属支饰。著传旨询问吴士功。如照伊所请陆路驼运需用运脚几何。此番仍改由水运。较陆运实在节省几何。令其据实陈奏。则短长自见。此虽无甚关系。但朕于各督抚办事。惟期徵实。若故为轻重其词。有意见长。所不取也。且吴士功甫为巡抚。若诸事如此取巧办理。其可乎。　　

○甲午。上诣畅春园、问皇太后安。　　

○工部议准、江南河道总督白钟山疏称、清口东西二坝。蓄清敌黄。急宜兴修。所需银、请于河工银内动拨。从之。　　

○乙未。吏部议准、原护陕西巡抚印务布政使清馥疏称、陕西各属原无水利。及河渠仅可灌田者。责令地方官督率修浚。无庸另员兼管。惟凤翔、同州、二府。现各设通判一员。事务甚简。请令兼衔督办水利。至督粮、驿盐、潼商、汉兴、四道所属。俱有水利。似应一体兼衔办理。换给关防。从之。　　

○丙申。谕、据嵇璜奏称、芒稻一闸。为诸湖入江之路。宣洩通畅。下河州县自可永免水患等语。此实经理下河之要键。朕去春南巡时。所谆切指示。令早辟归江之路者。正为此也。芒稻一闸。乃归江第一尾闾。向因淮南盐艘。皆由湾头河转运。必须芒稻闸门下板。方可蓄水遄行。以致不能启放合宜。前据该督等奏、闸东有旧越河一道。应令盐船由越河直走金湾北闸。是洩水与运盐。已自分为两途。芒稻闸自可常年启放矣。但终恐狃于蓄水运盐之习。仍不免因循观望。夫蓄水运盐。不过少省纤挽之劳。所费在富厚商人。而下河数州县之民生攸系。此其轻重。岂不较然耶。嗣后芒稻闸应永远不许再下闸板。俾得畅洩归江。则诸湖积水自可减退。遇伏秋大汛。亦足以资容纳。而下河一带。得永蒙乐利之休矣。该督等将此旨勒石闸畔。俾后来司事者。知所遵守焉。　　

○谕军机大臣等、据梦麟奏、微山湖水渐次疏消。其口洩入荆山桥河。所有分引支河三道。因近来疏消已畅。是以湖底渐涸。出路亦渐远。随经接挑引河三百余丈。源源导引。现在湖流自不致壅滞。但将来非得专员留心查勘。随涸随挑。恐日久又成淤垫。著传谕尹继善、白钟山等。派令道员王鸿勋专司其事。不时查勘。如有水涸沙屯。即接续挑挖。务俾永远疏通。足资宣洩。该督等并时加督察。毋使已成之功。复致堙塞也。　　

○和硕和亲王弘昼等奏、向来八旗满洲、蒙古、各旗奏事、及家谱、绿头牌等、皆写清字。惟汉军旗分奏事。兼写清汉合璧。家谱、绿头牌等、俱写汉字。请嗣后八旗汉军、照满洲、蒙古、各旗。一体专写清字。得旨、所奏是。照所请行。　　

○大计湖南省、不谨官二员。罢软官一员。年老官七员。有疾官四员。才力不及官三员。湖北省、不谨官三员。罢软官一员。年老官四员。有疾官一员。浮躁官一员。分别处分如例。　　

○调甘肃提督王进泰、为江南提督。以西宁镇总兵刘顺、为甘肃提督。金塔协副将高天喜、为西宁镇总兵。　　

○丁酉。谕军机大臣等、西宁总兵刘顺、已有旨补授甘肃提督。伊现署豆斌安西提督之缺。如有承办军务。必须该员在彼经理。或将甘提印务酌委总兵一员暂行署理。若刘顺所办事件无甚紧要。则令其竟赴新任。其豆斌安西提督之缺。该督另委妥员署理。至西宁总兵员缺。已令高天喜补授。所遗员缺。即著该督拣选一员奏请补授可也。将此传谕黄廷桂知之。　　

○又谕、外省布政使护理巡抚。任内遇有核转具奏之事。往往将行据布政使某人重复叙出。此系外省幕宾书吏相沿陋例。甚属拘泥不通。今于吴士功摺内改定式样。著于奏事之便。钞寄各督抚。并传谕各布政使。嗣后有藩司护抚篆者。令其于奏报核转事件摺内。俱遵照此式书写。　　

○又谕、向来外省督抚大吏。遇有地方水旱等事。往往委之属员查勘。并不亲身前往。经朕屡次训饬。数年以来。颇知奋勉。以从前之养尊处优深居简出为戒。但省会重地。督抚既经公出。而藩臬等又多相随而行。无一大员坐镇。殊非慎重地方之道。嗣后凡督抚同城省分。自可公同酌量。分留一人在彼坐镇。即系巡抚专驻之省。亦当留藩臬大员。足资弹压。总之督抚身任封疆。于各属紧要事件。自当亲身经理。不可徒委之一二属员。致文移往返。动多迟误。而省会重地。为通省关系。一切均当留意慎重。毋致过犹不及。此旨著于各该督抚赍摺人回。随便传谕知之。　　

○命原任副将伊昌阿、来京引见。　　

○戊戌。上诣畅春园、问皇太后安。　　

○还宫。　　

○遣官祭关帝庙。　　

○是日起。上以夏至祭地于方泽。斋戒三日。　　

○署理湖北巡抚庄有恭奏、据云南抚臣刘藻咨称、滇省岁办京铜。向分正加六运。每遇川江盛涨。碍难违限。多至沉失。经户部议以川江水急。惟在五六月间。欲将二运分摊前后五运。以为避险之计。经滇省议称正运铜觔。系沿途雇船。加运之铜。系拨船递运。若将正运派加。未免参差互歧。请将四正运、并为三运。两加运、合为一运。每岁七月开头运。九月开二运。十一月开三运。次年二月开加运。一切换船等事。可以次第办理等语。查四五两月。不特川江盛涨。即楚北归州一带。亦皆难行。但每岁汉口换船。系两湖公应。兹据各司道会议。湖北原存站船五十八只。湖南站船二十四只。从前滇省加运京铜。头运到楚。例拨湖北船十二只。湖南船十只。二运止派湖北船二十只。轮流应付。今两运加铜合为一运。其两运站船。亦应并为一运。计拨湖北船三十二只。南省船十只。足敷接运。倘遇船只拆造之年。若照往例兴修。未免有误。请定于正月具题。二月完工。庶可接运。又滇铜两运合一。运员酌减。止派正协三员。楚省委员不过照料。亦须南北二省。各派一员。足敷照料。均如所议。从之。　　

○己亥。谕军机大臣等、地方米价贵贱。关系民生。是以各省抚臣。例应接月奏报。今阅阿思哈五月中旬奏到。乃系二月三月米粮时价。迟滞至此。则此两月以来。米价长落。又何由而知之。如此虚应故事。甚非慎重民食之意。阿思哈著传旨申饬。　　

○庚子。谕军机大臣等、据嵇璜奏请定河员办公经费一摺。所见亦是。河员承办工程。一切雇船堆料犒赏等费。势所必需。向来因未定有章程。辄于领帑办料银内。通融费用。而河臣等亦因其经费无出。不得不于核销时。为伊等稍留余地。均非慎重核实之道。夫工员因公费而糜帑项。从旁挟制者必多。河臣核工料而恤私情。高下其手者亦所不免。则何如明定章程。于公私皆有裨益。但不肖之员。虽设有公费。安保其不图弊混以肥私槖。是在董河大臣。严加察核。有犯即重治其罪。伊等亦不得更为藉口矣。其如何悉心酌量。按厅分之大小。工段之多寡。核其应用实数。定为章程之处。著尹继善、白钟山、高晋、会同妥议具奏。　　

