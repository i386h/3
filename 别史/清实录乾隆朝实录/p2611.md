<!-- { "loadSidebar": true } -->
○庚戌。谕、昨礼部奏将李漱芳指名请补员外郎缺一摺。其谬妄实出情理之外。朕披阅时。以为必系永贵之意。即向军机大臣明降谕旨。及召见阿肃。不待朕询及。即奏称为永贵所误。是永贵之罪。万无可逭。不得不大示惩创矣。李漱芳在给事中任内。当山东逆匪王伦倡乱时。妄称系饥民聚众滋事。因交大学士舒赫德访查。则寿张等县。均有八九分收成。及九卿科道会鞫解京各要犯。并令李漱芳自向讯问。并无供及因灾起事者。李漱芳之奏。竟属荒唐。身为言官。而造作无稽之谈。为乱民饰词卸过。其心实不可问。即治以袒贼惑众之罪。亦非过当。至所奏直隶流民之事。范宜宾亦袭其说。朕派高朴袁守侗、带同李漱芳、范宜宾、前往所指各处细查。并未见一饥民。皆李漱芳等所目击。使高朴、袁守侗、稍有徇饰。李漱芳等、何难据实劾奏。朕必治周元理之罪。而所言既虚。则无可复辩矣。至朕临御四十三年。无时不心周民隐。于各省旸雨情形。每先期询问不容督抚等稍存讳匿。即如去岁河南汲、淇临漳等县、秋雨缺少。经朕节次谕询。徐绩始不能隐讳。则徐绩实为玩视民瘼。岂复宜封疆之任。即降旨将伊彻回。至荣柱、为藩司中明白能事之员。其才具实堪胜巡抚。因灾务系藩司专责。荣柱既未先为奏及。其咎亦无可辞。是以河南巡抚。不用荣柱、而用郑大进。此近日之事。众所共知者。而谓朕于督抚等之膜视民生休戚。肯稍为宽假乎。即以此问之李漱芳。伊亦当无可置喙。朕前此将李漱芳改用主事。已属量从宽典。而其人在部。朕岂不复记忆。使其果应升用。亦俟朕特旨加恩。岂堂官等所当设法保奏。巧为尝试乎。若云为缺起见。则礼部司员。除李漱芳外。岂无应升员外之人。与其违例保奏李漱芳。何如将现出仓差之主事。拣选一人。专摺陈请。即断无可题之员。亦何妨咨明吏部改归铨选。尚何所藉口乎。我朝纲纪肃清。皇祖皇考至朕躬百余年来。皆亲揽庶务。大权在握。威福之柄。皆不下移。实无大臣敢于操窃。即或瞻徇情面。于小事偏护一二人亦所不免。从未有似永贵之逞其私智。于用人大端。公然擅干者。永贵之意。不过以李潄芳因言事获谴。伊为保题升用。众必以彼为正人。此乃明季党援恶习。朕仰体皇祖皇考之心。力为整饬。臣工等渐知奉公守法。不敢轻蹈覆辙。永贵何人。朕何如主。而欲妄施此等伎俩。能乎不能。永贵此举。其是非曲直。显而易见。若欲因此邀誉。众即予以正直之名。能乎不能。从前孙嘉淦、在皇考时。因管国子监。必欲保一属员。妄行争执。皇考立将伊拏问治罪。今朕仅将永贵革退职任。仍赏三品职衔。自备资斧。往乌什办事。尚属朕格外施恩。外间即有无识之徒妄肆议论。权其轻重。朕不惧也。即令永贵抚心自责。能不感激愧惧乎。昔赵普补牍之事。亦因其与宋太宗同谋窃取神器。故敢径情直遂。宋太宗亦遂勉强曲从。永贵系满洲世仆。由司员经朕屡加拔擢。岂得自比于赵普。而朕励精图治。事悉亲裁。实不肯自比于宋太宗。若大臣欲干政务。惟所欲为。此前明庸懦之君则然。我大清列圣相承。朕敬承先志。方以振纲饬纪为务。岂容大臣等之行私藐法乎。昨惩治永贵之故。及朕不肯令督抚等讳灾之故。恐众尚未能共悉。著再明白晓示通谕知之　　

○户部议驳、山东巡抚国泰奏称、社仓谷石。其春借秋收。俱交地方官经理。并于岁底。令州县赴四乡盘查等语。查社仓出纳支收。例应社长典司其事。若由地方官经理盘查。难保无累于民。所奏应毋庸议。得旨、部驳甚是。依议。国泰此奏。似是而非。若如国泰所言。收支出纳。俱归有司经理。是在官又添一常平仓矣。从来有治人。无治法。即如朱子立法之始。因所居崇安有社仓。与本乡士人、司其敛发。由朱子人本公正。且行之一乡。故有利无弊。使朱子为郡守。未必能令各县悉皆实力奉行。况推而行之天下乎。如国泰所陈社长瞻徇侵渔诸弊。原不能免。然因此而官为经管。则胥役地保之藉端勒索。烦扰更甚。是欲除一弊、而又滋一弊也。惟当仍照旧定章程。各督抚饬属实心稽核。勿使里社侵亏中饱。期得实济。何必轻事更张耶。将此通谕知之　　

○以吏部尚书绰克托为镶黄旗汉军都统　　

○贷湖北监利县乾隆四十二年被水灾民耔种口粮如例　　

○豁云南省金江沉溺之署云南永善县知县李发源运铜三万三千斤　　

○辛亥。上还宫　　

○吏部议驳、直隶总督周元理奏称、河南南阳府知府庄钧。在直年久。请与大名府知府永宁对调。陕西朝邑县知县金嘉言。请与新城县知县王垣对调等语。查庄钧等隔省对调。与例不符。应毋庸议。得旨、吏部题驳周元理请将直隶人员。与河南、陕西、对调一疏。例所应驳。但细核疏内情节。庄钧久任直隶州县。前因回避调任豫省。今仍调回。以资驾轻就熟之益。其事尚属可行。至请将新城县知县王垣。与陕西朝邑县知县金嘉言对调。则无可解说矣。直隶知县甚多。断无必需此一人办差之理。恐此端一开。各省效尤滋甚。上司或存邀誉之见。属员即多侥幸之私。此风断不可长。朕于各员调任。悉视人地以为权衡。所有直隶大名府知府永宁、与河南南阳府知府庄钧对调之处。著照该督所请行。余依议　　

○壬子。谕、昨已降旨。将富勒浑调补工部尚书。其未到京之前。工部事务。仍著迈拉逊兼署　　

○又谕曰、钟音著来京、补授礼部尚书。杨景素著调补闽浙总督。其两广总督员缺。著桂林补授。即赴新任。特成额著补授成都将军。所有四川提督员缺。即著明亮补授。杨景素接奉此旨。即赴新任其总督印务。交李质頴暂行署理。钟音俟杨景素到闽。即行起程。其未到京以前。礼部尚书事务。著德福兼署　　

○谕军机大臣曰、钟音初任总督时。尚知实心任事。迩年来办事疎懈。渐不如前。伊在外任年久。闽浙要缺。未便听其因循贻误。但满洲翰林出身之人。钟音科分最深。其办理部务。亦较阿肃等稍胜。是以令其来京补授礼部尚书。钟音俟杨景素到闽。即将总督印信交代。其抚篆亦交杨景素兼署。钟音即行起程回京。将此由四百里传谕知之。　　

○又谕、闽浙总督。较两广尤为紧要。杨景素从前在闽年久。于该省风土人情。皆所熟悉。是以将伊调补闽浙。杨景素接奉此旨。将总督印交李质頴署理。即就近前赴福建、接印任事。令钟音即行回京。仍俟德保到闽。将抚篆交代。并令兼署督篆。杨景素再行来京陛见桂林已补授两广总督。奉旨后。将四川提督印。交明亮接办。桂林即起程前赴粤东。不必来京请训。将此由四百里一并传谕知之。　　

○刑部议驳、江苏按察使孔传炣奏称、州县接递人犯。请另文移会前途。以防窜逸等语。查各省佥发递解人犯。原有豫行知照经过州县加差转递。彼此关覆之例。祇须实力遵办。不必另立科条。所奏应毋庸议。得旨、著照部议行。至孔传炣身为臬司。于本分承办之事。所有旧定章程。全未寓目。转作为已意条奏。可见外省办事。凡一切应行成例。徒以具文了事。并不实力奉行。甚且置之高阁。是吏治之废弛。殆不可问。盖不独此一事为然。亦不独江苏一省为然也。此皆各督抚不能实心整饬之故。著传旨通行申饬。嗣后务须查明旧例。严饬所属一体遵行。如复仍前懈忽。惟该督抚是问　　

○癸丑。春分。朝日于东郊。上亲诣行礼　　

○诣雍和宫行礼　　

○幸圆明园　　

