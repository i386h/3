<!-- { "loadSidebar": true } -->
○谕军机大臣等、台湾贼匪聚众不法一案。前据该督抚等奏到各情形王巍等办理不善之处。大略可见。节经谕令吴必达妥协经理。今日崔应阶奏、据镇道等禀报情节一摺。是此事初发时。该镇道尚意在弥缝。则平日之姑息养奸。不问可知。而通核种种缘由。措置尤为失当。如原报十月初二日。一闻黄教纠众竖旗。即统率官兵剿捕。今摺内称、初三日在城盘获贼犯刘恭等二名。又续获洪答等三十余名。镇府既领兵前往。则城内获犯者何人。城内既获如许贼犯。可见匪徒结聚已久。不止冈山一处。且称黄教等竖旗聚众。原想抢夺村庄。并无谋为不轨之意此语更为大谬。试问贼众抢夺村庄非不轨而何。即此足见伊等欲化大为小化有为无矣。又前摺内称、王巍于初三日带兵前赴冈山知府邹应元随往协办。该道张珽。留郡弹压防护。是镇道并不在一处。今摺内何以称连据镇道具禀。伊等既行守相隔何以会合禀报。或王巍往冈山后。旋即回至台湾并未亲身督剿耶再摺内有第八名正犯方髓第九名正犯韩笔之语。贼匪并未有散劄传帖等事何由知其次序。殊不可解此语得之何人又称贼首虽未就擒而贼众惊惶他处贼匪难以会合此语益为荒诞。昨据鄂宁等奏、贼匪蔓延北路有焚烧拒捕之事可见其并未解散。今惊惶瓦解之语。得自何来。前后矛盾殊甚至称、挑选年力精壮。熟识山径之人。改装进山。探听贼踪等语。更非情理所有带兵原。为剿贼。况兵丁皆台湾土著。何至不识路径另待挑人若云窜入生番兵即不能追捕。尤觉可怪台地与生番壤接平时尚当慑以声威至贼匪窜入其境。何难一面谕令擒献一面统兵直入。晓以剿缉内地逸匪并不滋扰番地方为正理。乃因番境相隔即生退阻设使生番稍有不靖。竟将置之不办乎。又王巍初二日。差人赍奏雨水情形一摺今日亦已递到。计其拜摺日期。即系黄教事发之时该镇何难具摺由驿速奏。可以早为指示。且总兵等准其奏事原为地方要务起见。而紧要事件并许驿函飞递。今贼匪滋事之案。地方公务孰有要于此者。并非前此吴士胜地摺谢恩可比王巍又何拘泥若此竟不飞章渡海告之抚臣。速赴邮传耶看来该镇道专欲消弭隐讳。故从未奏闻。而节次禀揭措词亦多粉饰。殊不知盗贼窃发。原不能保其必无如漳浦县逆犯卢茂等一案。文武各官上紧办理妥贴。朕即加恩奖叙其出力员弁并予升赏。王巍等岂无见闻。若黄教之事。一有端倪即迅速掩捕。何至贼众逸出生事。乃不此之务。妄思以诡词塞责。其取戾更甚。又何如先事之据实直陈耶。王巍等俟此案办结后。再降谕旨。吴必达现已领兵赴台。一切剿贼缉犯自能合宜。所有已获各犯并著交吴必达。会同余文仪迅速严审仍遵前旨即行在彼正法如镇道及在事员弁有乖方贻误应行究讯者即一面令其解任一面奏闻。亦无不可仍即将日来查办情形星速具奏并将此传谕崔应阶。鄂宁等知之　　

○兵部议覆、护山西巡抚署布政使富明安奏称、霍州霍山驿。南至洪洞县普润驿路远山险若遇差使接踵。马力易疲查赵城县地方处两驿适中请于该县添设一驿。需马七十二匹于甘桃等二十二驿内酌拨。归赵城县经管。应如所请。从之　　

○实授恒德、为直隶宣化镇总兵　　

○旌表守正被戕之山东安邱县民朱朋女朱氏　　

○丙午。谕、据永贵奏、乌什地方本年种地兵每名收获至十八石。著加恩官员等交部议叙。兵丁等各赏给一月银两　　

○以山东临清协副将萨灵阿、署山西太原镇总兵　　

○丁未。豁云南永昌、曲靖、思茅等府厅乾隆三十二年。税课缺额银一万一千五百两有奇　　

○戊申。上奉皇太后幸寿安宫侍膳　　

○谕、前因割辫一案。其事始于江浙。该督抚等不于春间发觉之初。即时具奏。实力根求。以致蔓延滋扰。蚂降旨将高晋明德等。交部严加议处。今阅明德覆奏、在江苏卸事日期。因令检核原案。则苏州被割发辫。及获犯数起。皆系三月间事。而明德于二月二十四日。已遵谕来京。是此案与该抚无涉。所有前经部议降级之处。著即宽免。朕于臣工一切处分。无论巨细。皆度理原情务令被议之员。中心怗服。不使稍有屈抑。即已付吏议而事后一经核实。亦立予豁除期协平允。从不稍存回护之见。并将此通谕中外知之　　

○又谕、伊犁等处种地兵。收获粮石已至分数。俱经加恩将官员兵丁议叙赏赉其乌噜木齐民人遣犯等。虽非屯田可比如果竭力耕作。收粮至分数者。自应于多收粮石内。酌加赏给。该管官员。亦应一体议叙。著温福等。即行查奏。请旨办理。嗣后新疆各处种地民人遣犯。收粮如至分数俱照此例行　　

○谕军机大臣等、据杨廷璋奏、沧州知州翁燿拏获盗犯首夥七名。内有四犯该州未准关文即能豫先盘获。实属勤能可嘉等语翁燿于凶盗案件。不待关缉移文。即能先行查获。尚属能事。著送部引见但摺内称、此事拏获在本年三月间。系方观承任内之案。何以不即办理。迟延至今始行具奏。殊不可解或翁燿为人。方观承索所不喜。虽经藩臬两司详禀。不为据情入告。及杨廷璋接任。两司复为悬求。抑或藩臬等前未办及。直至此时始为具禀。杨廷璋因而叙入陈奏。朕办理庶务。从不肯丝毫稍存疑义。必须询考明白。著传谕杨廷璋。令其查明奏闻寻奏、翁燿具报获犯后。曾经两司面禀。彼时方观承。拟俟审明定案。再行具奏。故未即办理。至该员先经方观承题升延庆州。部驳未准。续因办差开复。升授今职非素所不喜。报闻　　

○又谕、据明德奏哈国兴查出木邦等处各营逃兵五十余名。先后解审正法一摺。兵丁临阵脱逃自应尽数查拏。立置典刑。以肃军纪。但滇省兵丁怯懦素习。历任督、抚、提、镇、等。酿成贻误。亦已有年。今有事用兵。情状始行毕露。若此时再不加意振作。则将来边防重地。既不能尽置绿营而不用。又不能概斥滇人。不令充补。似此退怯不前。甚且纷纷窜逸。锢习不悛。尚复成何营制。此等兵丁。与其惩创于事后。何如整顿于事前。著传谕阿里衮等。此时在军营者。固当加意整励。即内地各营。亦应实力董饬俾明于有勇知方之义。庶不致终归无用新授提督之哈国兴及各该镇总兵等。身司统率。俱有训练戎行之责。现在作何设法约束操演。使营伍共知奋励。力改前愆。以壮军威而惩积玩。即速会商详议。据实具奏。仍将伊等于各标营现在作何办理情形。附摺奏闻　　

○己酉。皇太后圣寿节遣官祭太庙后殿　　

○上诣寿康宫行庆贺皇太后礼王大臣于慈宁门众官于午门行礼　　

○奉皇太后幸寿安宫侍宴　　

○谕、国学崇祀先师规制法程美备是饬我列圣右文重道。尊礼有加。朕临御初。即诏易黄瓦仪惟其隆。迩以殿庑岁久弗葺。特发帑金二十余万鸠庀鼎新敕大臣董厥成。轮奂视旧增益工就告蒇。而门殿诸额。向沿明张璁陋议。非所以肃观瞻明折中也。既依会典定名躬为榜书并宣谕厘正大指。兹复亲制碑记具修建原委。且于几暇手书付锓。表示郑重将以明年仲春。诣学释奠落成之。彰盛典焉遐稽阙里庙堂。有后汉时牺象诸尊。以为观美。爰择内府所藏周笵铜鼎、尊、卣、罍、壶、簠、簋、觚、爵、洗、各一颁置太学陈之大成殿中。用备礼器。夫孔子志在从周。楹间列姬朝法物。于义惟允。所司其敬凛将事典守勿替。以克副朕意　　

○谕军机大臣等。据崔应阶参奏同知张铎。于续办乌枪工价银内。每千两扣银二十两。坚不承认一摺。已降旨将张铎革职。交与该督严行究审矣。昨永德来京陛见。据奏、伊在浙时已经讯出书办得赃。及承办之员。短价浮销各情节。因令军机大臣。将此案缘由详悉询问据称伊在藩司任内。书办虞九洲。初办制枪详文稿。系照提标移册一万。三千余杆。经永德改稿。止请造四百四杆。详委同知张铎承办后又改委同知广福。已讯据虞九州供称、广福许每杆给银三分。托为照应。所以报销文内、遂添叙余请陆续制造字样。并经讯明初办四百四杆之理事同知书办费浚川则称原详稿内本无余请续制之语。系广福自行添入调验原稿果有旁添笔迹。又讯据续办三千余杆之杭捕厅书办居大川供出。此案有已满藩司书办虞廷荣。料理院司衙门抚房王明斋。督房韩如山余景贤夏声等俱经供认得过广福银十二两应允照详题请又理事厅书办潘正音一犯。往拘时自行抹脖现在收禁医治又讯铁匠姚万山供。向张铎领银。每千两扣银二十两。并传问该员称每杆用银二两五钱三分零。核之原估。每杆二两八钱一分之数。复有盈余。广福原办四百杆。事同一例。虽已报销。亦应严究各等语是此案承办始于广福。而接办之张铎。仍前弊混。必须切实严究。今该督虽将张铎短扣情节参劾查审而于每一枪较原估余银二钱八分。及广福承办四百杆浮冒报销之处。尚未叙及尤当一并研究务得实情。至广福既向藩司书办行贿。从又添请续制字样现有改稿字迹可据。情弊显然今广福虽已身故其子若尚留在浙江即当提取根问。亦可得其实在根由又现在案内浙省上下各衙门书办通同作弊者甚多其中亦必有关通部中书办嘱托照应之事因令军机大臣讯问工部书办。现据供出。有浙江布政使承差陈德顺。来京打点许银之事著崔应阶即速拘拏陈德顺到案将何人托彼来京打点及作何许银过银之处。悉心严鞫。务令水落石出不得听其稍有掩饰。其书办潘正音。虽经自行抹脖所伤轻重若何。收禁医治后。曾否已经痊愈。且该厅书吏承办此案者。原不止潘正音一人伊即因伤重。急难讯供。其同办之人自可确切追究。毋任诡卸。亦不得因此稍致延缓仍即将讯明案情。据实奏闻。著一并传谕崔应阶知之　　

○又谕、据阿桂奏、途次遇阿里衮擒解缅酋遣来谍者三名。请俟至京询问后。仍行释回使贼匪不致惊疑等语所奏甚属错谬缅酋谍者解京时朕方加之刑讯断无轻纵之理且贼匪掳去内地多人无一遣还。今甫获贼三名即令释回可乎此次整旅前来。相机而动一年无绪。再办一年。自然贼匪畏慑兵威计穷归款若似此示怯贼匪将更骄蹇岂肯复来投诚。阿桂此奏、与舒赫德前奏遣人招降无异。阿桂前此来京日与军机大臣在朕前面论此事毅然自任。有不足尹继善之意今甫至中途。即心存畏缩遽欲将就塞责恐到军营既不能协助阿里衮妥协办理或反为所掣肘阻其勇锐之气朕实为之愤懑阿桂著严行申饬。仍令协同阿里衮遵朕节次谕旨悉心筹办不得草率了事自干罪戾并传谕阿里衮知之　　

○庚戌上诣皇太后宫问安　　

○幸瀛台　　

