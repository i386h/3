<!-- { "loadSidebar": true } -->
○谕军机大臣等。今日镇海将军赵宏恩请安摺内。与副都统王儒正等联衔。是赵宏恩已抵新任。自应将地方大概情形具奏。即或云甫经入境。未能深悉。所有接印视事日期。亦伊必应奏闻者。乃仅仅偕众具摺请安。而无一语入告。足见诸事全不留心。伊前在尚书任内。办理部务。毫无振作。今复因循旧习。不知悛改。似此光景。将不能承受恩典矣。著传谕申饬。　　

○户部议覆、漕运总督瑚宝疏称、湖北各卫所丁船帮次。向系签掣轮运。每年帮次无定。且别卫素不相识之人。同帮共事。各不相关。不若阖本卫之丁。同运一帮为便。请将武昌卫船三十五。蕲州卫船二十五。定为头帮。武左卫船四十。黄州卫船二十。定为二帮。襄阳卫船二十四。德安所船二十六。武昌卫船一十。定为三帮。无庸掣签。其水手人等。召募充用。至领运千总。请即以本卫之弁。押本卫之帮。俱应如所请。从之。　　

○命左中允武极理、检讨梦麟、俱以原衔充日讲起居注官。　　

○戊申。直隶总督方观承奏。前请在永定河南岸七工添建草坝二。资其分洩。但今年汛竣。仍须察看情形。倘将来议于北岸六工改移下口。则此处河堤。即属闲置。若并此处另有改办之法。更不必拘拘于草坝减水。是建坝工料。无需悉照从前规则多费。今饬永定河道将二处坝座。均照双营成式。金门宽十二丈。其坝台及迎水出水墙坝丈尺。俱稍减少。并将茅草改用秫秸柳条。排桩仍用松木。余桩改用杨木。又查长安城、及小惠家庄、草坝二。年久伤损。应与前次请修之双营、张仙务、二霸。一并修整。计添建坝二。修整霸四。现均估计兴工。至五六工以下转曲淤垫处所。应于疏浚下口岁修项下。通融酌办。其堤工间段卑薄之处。例归抢修办理。均无庸另请动项。得旨。著如所议行。该部知道。　　

○予故定边左副将军固伦额驸和硕超勇亲王策凌、初祭大祭各一次。　　

○旌表守正捐躯之直隶文安县民商珩妻林氏。　　

○是日。驻跸新衙门。　　

○己酉。上诣皇太后宫问安。　　

○上还宫。　　

○谕。朕今日回銮。王大臣等接驾之后。自应在乾清门祗候顾问。乃朕诣皇太后宫请安后。随即召见在京总理王大臣。而大学士史贻直。竟不知何往。待之许久。因召进庄亲王等。而史贻直终未至。朕出巡经月。安知无传谕之事。且其时朕尚未更行衣。此片刻之间。内阁有何紧要政务。乃不候传宣。先已散去。甚失匪懈之义。非朕过于督责小节。然小节不谨。必致尊卑之分不明。史贻直著明白回奏。旋奏、本日接驾后。因赴内阁看书先农坛祝版。以致奉召未到。但为时从容。竟未随侍候旨。请下部议处。得旨。交部察议。　　

○庚戌。上诣皇太后问安。　　

○谕。向来因公降革人员。朕令该督抚出具考语送部引见。及引见后。仍令以州县等员补用。又经别案降革。定例复应送部引见。朕思该员既加恩宽宥。必其人才尚堪录用。若复令往返交代更替。转多拮据。嗣后此等人员。引见未满三年者。遇有因公降革之案。俱令该部将应否复行引见。及免其引见之处。于本内声明请旨。即已经升迁者。查系未满三年。亦照此行。　　

○辛亥。上耕耤。诣先农坛行礼。更服。至耤田所。躬耕三推。复加一推。御观耕台。从耕王、各五推。九卿、各九推、毕。顺天府府尹率农夫终亩。赏赉耆老农夫如例。　　

○谕。据广西巡抚舒辂奏称、托庸任内、应赔杨维清、金荣两案银两。系部议奏准著追严催完项之案。托庸屡行饰辩藉延。并不速完一摺。托庸由部员屡次加恩。历任藩司。简署巡抚。乃乖张任性。于参劾唐绥祖一案。经该督等审明、俱属诬罔。因薄示惩儆。解任回京。旋复用为山西道员。又因承勘所属鸡心滩一案。偏执己见。经巡抚准泰参奏。朕因其意见偏谬。不宜有司之任。但久历部曹。特授为浙江织造。予以报效自新。而伊全无感激黾勉之意。召见时仍支吾取巧。固执己说。因敕山陕两省巡抚覆勘。适大学士公傅恒归途之便。亦令公同阅看。仍照巡抚所议。观此。则托庸之妄诞。更无可掩。今以应赔之项。狡诈支饰。有意拖延。殊属无耻。著革职。该旗查明家产。如不敷抵捕。即行交部治罪。舒辂摺并发。　　

○谕军机大臣等。托庸于广西巡抚任内分赔银两。狡辩拖延。经该抚参奏。已降旨革职。在京家产。现令该旗严行查办。其任所赀财。著传谕巡抚永贵。即速亲去详悉查明。毋得瞻顾情面。稍有丝毫不实。并豫行洩漏。致有隐匿寄顿情弊。一经发觉。惟该抚是问。其织造及关税。即令永贵代理。以俟新任之人。仍查其任内钱粮。是否清楚。速行奏闻。　　

○又谕。令秋巡幸豫省。凡途次经由之古迹寺院。有已经修葺。足资暂憩者。如计其道里适宜。即可于此豫备中伙。不必更设尖营。以省劳费。河南原定龙门口尖营。已据向导勘明。可改至附近庙宇。此外尚有巡抚所定行营五处。未经向导查看者。其中有无可以憩息寺庙。可作尖营之处。著该抚酌量道里。查明详悉奏闻办理。　　

○又谕曰。宋爱所奏古州营伍苗疆情形一摺。词多通套。即如所称营伍整顿极难。废弛极易。嗣后务宜按期操演。此自任内应行事宜。其军火甲械旗帜。亦属随时应办。伊原由古州调任。去彼曾几何时。而重至旧镇。仍复如此陈奏。不过外省绿旗相沿积习。但宋爱系加恩特用之员。理宜事事务实。不应徒事虚文。现今苗情安帖。固当示以镇静。然新疆重地。亦不可不时为防范。但不得张皇生事。以致滋扰。著传谕宋爱知之。　　

○以山东按察使高晋、为安徽布政使。安徽布政使德舒、为山东按察使。　　

○壬子。定旗员回避庄田例。谕。汉军人员选补州县。旧例。回避直隶地方。乃远嫌避势之意。迩来直隶州县。间有满员补用者。揆其所由。从前州县原未补用满员。是以止定汉军之例。今既用满员。而未议及回避。自属办理疏漏。朕思州县亲民之官。五百里内。旗庄地方。鳞次接壤。词讼案件。动相关涉。自不便用满员。嗣后汉军仍照旧例回避直隶。其满洲人员。著回避五百里以内。所有现任人员。著该部查明另行请旨。其道府同知等官统辖之员。虽非州县可比。但本员庄地有在所辖之内者。亦属未便。著报明该督奏请调补。盛京州县。今已概用满员。其中有庄地在本境者。亦著于部内呈明。另行扣补。著为例。　　

○谕军机大臣等。据巡抚鄂容安摺奏、本年乡试届期。计其时正值銮辂将临。所有道路桥梁。应行豫备之处。臣当亲督各员。往来照料。请将试期移前。于七月举行等语。科场定制。遵行已久。未便遽议改期。向来乡试监临。偶遇抚臣不得身莅其事。自有布政使代办之例。否或委之按察使亦可。该抚一面办差。亦可于场外随时稽察。至办差分用各员。自应择其谙晓差务者酌派。场中各项执事。另行遣委。彼此自不相妨。且试场移前一月。所有考官。即须先期命往。一切场务。俱事更张。殊可不必。著传谕该抚。仍循定例。按期举行。其监临、提调等、应行委办之事。著酌量妥协办理。　　

○户部议覆、前任安徽巡抚卫哲治奏称、安省采买工程两项。向例事竣汇报。多阅年所。于应追核减之项。每因承办各员。参革物故。以致咨追费力。帑项虚悬。请照刑名逐案咨部。年终汇题例。凡先经办完者。陆续咨部。仍俟通案齐全。画一汇题等语。查通省各属采买。多系同案奏请。若不待买齐。零星咨部。诚恐不肖之员。观望稽时。惟江省采买。向无定限。每致拖延滋弊。请嗣后于奏请采买之案。以奉文之日始。勒限一年买竣。州县限一月报销。督抚限两月汇题。如遇价昂。不能依限买竣。准督抚奏展。并请令苏抚画一办理。至修建工程。各省原有于工竣汇报者。亦有各按府属。陆续报销者。应如所请。凡汇案题准工程。有先完者。陆续咨部报销。仍于年终总题。并请行知各督抚。一体遵办。从之。　　

○以直隶独石口副将额尔格图、为山西太原镇总兵。　　

○癸丑。上御乾清门听致。　　

○幸瀛台。　　

○诣雍和宫行礼。　　

○以前任左谕德兴泰、为詹事。　　

○甲寅。孝贤皇后二周年忌辰。上至静安庄梓宫前奠酒。　　

○诣皇太后宫问安。　　

○谕。今岁乡试届期。所有各省正副考官。著照十二年之例。将应行开列人员。通行考试。仍著大学士九卿等。将学问优长。精于衡鉴者。各举所知。密封交送内阁进呈。其有未经保举。而文艺入选者。亦一并简用。该部即遵谕行。　　

○军机大臣等奏。长芦两淮运使养廉。初定本属过优。前经各盐政奏请酌减。长芦减为五千。两准减为四千。惟河东运使原定一万两。自雍正十三年。前盐政孙嘉淦奏减四千两后。至今尚多于长芦两淮。亦应一体酌减。请照山西各道之例。减为四千两。余令充公。再长芦盐政、山东运使。较两淮事简而养廉转多。亦请减为四千两。得旨。是。　　

○乙卯。谕曰。大学士张廷玉。前因朕念其年老。许令致仕回籍。仍准配享太庙。屡沛莫大之恩。而伊并不知感。谢恩竟不亲至。本应如大学士九卿等所议治罪。朕以耆旧老臣。不忍加之罪谴。仅削去伯爵。仍以大学士休致。迩来详加体察。实乃龙钟昏愦。力不能支。当时闻命之下。精神短浅。或心思实有不到。而非出于恃恩疏节。亦未可知。且朕从前降旨。乃使为臣子者。共晓然于事君之大义。亦不为张廷玉一人而发。不然。伊身已退矣。朕之加恩保全。已将毕乃生矣。岂尚虑其败官箴而妨政事。而不为之格外优容乎。今中外臣工。已具知大义之所在。张廷玉纶阁旧臣。宣力年久。今日陛辞之际。顾其衰耄。朕心尚为悯恻。所谓善善欲长。恶恶欲短。兹仍特加异数。以宠其行。赐给御制诗篇手书二卷。并御用冠服数珠如意诸物。起程之日。仍令散秩大臣领侍卫十员往送。用示朕优老眷旧至意。　　

○谕军机大臣等。开泰所奏溆浦县民向思一投书一案。其言语错乱疯颠。交地方官严行锁禁。自属照例办理。但所供得之路遇贵州贩漆少年两人。理应严行踪迹。盖云贵楚蜀等边省愚民。喜于造言生事。煽惑众听。疯人因病投书。得以发觉。虽疯人更无可追求。而贩漆者之肆布流言。是诚何心。且安知不别有为所煽惑者。若踪迹得之。应务究原由。按律定拟。不可令其漏网。转致别滋事端。防微杜渐。当时时留意。毋忽。　　

