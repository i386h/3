<!-- { "loadSidebar": true } -->
○丙申谕据副都统索拜奏称、那克素三十九部番民豫备马匹牲畜。为接济护送夷使官弁之用因官弁等其力尚堪自给并未动用番民所备等语。此次虽未经应用。但伊等番民生长边末感激国恩。黾勉急公甚属可嘉。应施特恩将伊等明年钱粮尽行宽免以示鼓励　　

○丁酉户部议覆、署两广总督策楞疏称广州府香山海矬、等场。于乾隆三年七月内。飓风吹倒寮仓。雨淋潮泛。消化盐觔三万一百九十三包。计帑本银一万二百余两。经前督臣鄂弥达、马尔泰、庆复等。查明漂失是实。先后题咨请豁。部议以该省是年并未报灾。仍令勒追完报。查是年被风时。庄稼并未受伤。未经报灾。又粤东盐场。向系商办。灶丁领本煎晒。所收盐觔。遇风水灾。例俱商人承认。嗣革去场商。归官办理。盐俱发帑收买。场地俱在海滨。飓风潮水。自所必有。原应于归官之初。将应赔应拨之处。详议章程。乃从前恃盐规充裕。羡银得任意拨动。凡遇风潮冲失场盐。俱在场羡及陋规银内弥补。并不题报。今陋规俱已肃清。在外无可拨之项。而万余金帑项。实难令灶丁赔补。请全行豁免。应如所请。从之。　　

○兵部议覆、调任署川陕总督马尔泰疏言、甘、凉、西肃、各提镇马厂。照例三年考核。分别报部。至各标营出群另牧骟马。嗣后如有倒毙。请照牧放军需马匹之例每年百匹内准开报六匹应如所请从之　　

○戊戌上还宫。　　

○诣皇太后宫问安。　　

○吏部议覆、江苏按察使李学裕奏称月选州县官请于得缺后吏部会同刑部。试律例数条。将原卷进呈。查新选州县官员。现皆正途出身。其未中式时。学政按临。各讲律例一条。及乡会试复试五判。立法已详。且铨选会同刑部。亦乖体制。所奏应毋庸议。得旨、李学裕所奏月选州县官。掣签得缺后。考试律例数条。事属可行。但吏部会同刑部。诚如部议。体制未协。著即于九卿验看时。摘问律例数条。令其条对。与履历一并进呈。著为例。　　

○己亥。上御乾清门听政。　　

○谕、据监察御史舒敏奏称、巡城察仓。职任綦重。所派科道。有另派远差者。其员缺、都察院但委员署理。不复具奏。仰恳凡所派官员。有另派远差者。著奏请派委等语。嗣后巡城察仓官员另派之差。系在三月以内者。该衙门照常委员署理。如系过三月之差。著奏请署理。　　

○又谕曰、李如柏缴回奏摺一件。交与大学士鄂尔泰抄录寄信庆复。将李如柏摺内所奏缺旷等项。从前西宁一镇。果否如此办理。再他镇协、亦有似此办理与否之处。令其逐一查明覆奏。　　

○以右通政秦蕙田、为内阁学士兼礼部侍郎。　　

○庚子。谕、近来京师黑豆价昂。朕已谕令将仓贮豆石。分发各米局、减价平粜。将来价值自可渐次平减。但思黑豆为餧养马匹之所必需。务令充裕。然后喂养有资。今年奉天地方收成丰稔。豆价平减。著户部简派贤能司官一员。前往奉天会同该将军府尹等采买数万石。接济京师。其如何运送之处。著该将军府尹等速议奏闻。寻议、运京豆石。请即委员由海运至天津。转运通仓交坐粮厅运送至京。下部议行　　

○又谕、引看女子若八旗所属外任文武官员之女。俱令送京。路途遥远。往返维艰。嗣后引看女子。外任文职自同知以下。武职自游击以下。官员之女。著不必送京。　　

○吏部议覆、署江南总督尹继善等疏称、新设淮徐海巡道。请驻劄徐州府城。建造衙署。养廉照江苏各巡道例支给应如所请。至书役祇准照例添设。一律给与工食。从之。　　

○又议覆左都御史管广东巡抚王安国疏称大埔坪同知一缺。先经题准裁汰。将所管各县捕务。归各该府同知通判管理惟广州府理事同知。先理题定专管旗务所有从化花县、二县捕务。未便照旧管理请归佛山同知管辖。应如所请。从之。　　

○又议准甘肃巡抚黄廷桂疏称、碾伯县典史职司监狱巡查仓库未设衙署请动项建造。从之。　　

○兵部议覆直隶总督高斌疏称、直属各标营镇协续添兵丁实因差防紧要不能裁汰惟固关营马兵额数较多应将续添马兵十五名改为步粮泰宁镇新添守护端亲王等园寝、大饷步兵一百名。应照顺治年间守护荣亲王园寝之例改为守粮。俟现在兵丁缺出。陆续更募。应如所请。从之　　

○以故甘肃岷州土百户后永庆之孙后发葵、袭职。　　

○辛丑。上诣皇太后宫问安。　　

○谕、本年朕恭谒盛京随往兵丁。均属效力。前虽赏过一月钱粮。但回銮时正值严寒。修补衣服。费用稍多。著再加恩赏给护军校、骁骑校、及兵丁执事人等、各一月钱粮。除扈从王公大臣外。其侍卫官员。所借一年俸禄。应如何展限坐扣之处。著原议之王大臣议奏。寻奏、原议内借支文武官员一年俸禄。作为二年扣还。但查文员系食双俸。而原借乃正俸。尚有恩俸。应展一年限。作为三年分扣。武弁系食单俸。应展二年限。作为四年分扣。从之。　　

○又谕、镶黄旗护军统领。将应放护军参领人员带领引见。朕已将头等侍卫双柱补授矣但引见人员内有黑龙江协领瑚琛保、系在协领任内已满五年应调京缺之人。看瑚琛保亦可补授护军参领此次若不补放。嗣有缺出仍应来京道路遥远将此护军参领一缺即著瑚琛保补授双柱著交该旗遇有护军参领缺出即行奏补不必带领引见。　　

○分别赈恤广东万州陵水崖州、文昌、新宁、阳江茂名、电白、化州石城、吴川、海康、遂溪合浦等十四州县。风灾兵民。　　

○赈贷福建台湾凤山、诸罗、三县、被旱灾民。并缓新旧额徵。　　

○壬寅。户部议覆、前署黑龙江将军布尔沙等奏称、黑龙江地方。夏初被旱。禾苗已不能畅茂。七月内又遇霜灾。兵丁水手拜唐阿等地亩。惟初犁所种。尚有一半成熟。随令上紧刈获末犁所种。则皆未熟被霜。所得粮石。以各户口节省计算。除足敷食用一千二百一十三户外。其次年不敷口粮。请借仓粮散给。从之。　　

○赈山西曲沃、解州、安邑、夏县、平陆芮城、绛州、闻喜、绛县、稷山、大宁、等十一州县、被旱灾民。免额赋有差。　　

○加赈直隶天津、大城、二县。被旱灾民。　　

○癸卯。上诣皇太后宫问安。　　

○甲辰。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○命署直隶清河道王师、传谕直隶总督曰。近来京师流民甚多。多是沧州人。景州尤甚。资送盘费。每日六分。仅足抵家。嗣后如何过活。麦收须至明年五月。此数月又如何安顿。常平仓社仓。例应于青黄不接时。减价平粜。但遇荒歉之年。又不可一例而论。再流民内有懒于耕作。轻去其乡。愚顽之辈。当如何教导安插。诸军不可全靠非县。州县官之冒滥侵欺。下愚不移者。固非所论。即祗知慎重钱粮。不能多方调剂。亦于地方无益。须委大员逐一妥协办理。传谕总督知之。　　

○河南巡抚硕色奏、豫省常平义社等仓积谷外。尚有存留漕谷。及劝捐社谷二项。自乾隆元年至七年。借出未完之尾欠共二十三万四千四百余石。缘各州县屡逢灾歉。是以停缓未清。今常平义社积谷旧欠四十六万四千余石。已蒙恩旨。概予免息。所有漕社二谷。事同一例。可否将二项息谷。仰邀宽免。止徵本谷。得旨允行。　　

○乙巳。上诣皇太后宫问安。　　

○大学士鄂尔泰等、议覆直隶总督高斌奏称、永定河上游。为桑乾河。发源山西境内。绵长八百余里。多开渠道。可以灌溉。前经大同、西宁等县居民。捐地开浚未成。尚留渠口旧迹。乾隆六年。该处士民又呈请借帑兴工经署督臣史贻直遣员查勘。事属可行。移交到臣。臣念兴修水利。不特有裨民田。亦可减洩永定水势。应请于桑乾河南北两岸。各开渠一道。北岸自山西大同之西堰头村黑石嘴起。至直隶西宁之辛其村止。计长四十六里。南岸自大同之册田村起至西宁之揣骨疃止。计长五十八里。渠尾俱归桑乾正河。北岸地势衍顺。应先施工。俟有成效。再行估挑南岸。又山西应州境内之浑源河。发源浑源州。汇归桑乾。亦可开渠灌田。应俟两岸渠成。再商办理。至永定涨发之时。湍流奔注。最称险急。若于宣化境内之黑龙湾。怀来境内之和合堡。宛平境内之沿河口。三处建筑玲珑石坝。以束其势。则下游水患可减。亦应先将和合堡筑坝。俟试行有效。再于黑龙湾二处兴工。所需工料各银。请即动项速办。俟营田成熟后。按亩均摊归款。查开渠既有裨于河道民生。应如所请。惟永定水势汹涌。若于下流层层拦筑。水大之年。上游不无阻遏。应令该督详慎办理。从之。　　

