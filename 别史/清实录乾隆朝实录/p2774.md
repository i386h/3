<!-- { "loadSidebar": true } -->
○庚辰。谕本日吏部将烟瘴未经俸满、服阕仍发原省之原任广西镇安府知府舒世泰、带领引见。固系照例办理。但满洲道府等官。丁忧回旗。每年十月带领引见如才堪外任者。仍予记名录用。原不必再照汉员之例。嗣后烟瘴未经俸满、丁忧回旗之满员。毋庸仍发原省。至烟瘴苗疆等项人员。未经俸满。遇有事故离任。仍发原省。本系给事中何曰佩条奏。俾得积算前俸。仍予即升。既不没其前劳。兼以杜其规避。但其中事故亦有不同。如告病终养等项。恐有规避恶缺情节。是以定例俱应坐补原缺。至丁忧人员。事非得已。服阕后、自不必仍发原省候补。嗣后各边省烟瘴苗疆历俸未满。离任各汉员。除告病终养者。仍照旧例坐补外。其丁忧服阕各员。著归入起复应补班内。由部照例铨补。所有仍发原省。交该督抚酌量题补之例。著停止。　　

○又谕、刑部议驳原任江苏巡抚吴坛、审题倪顾氏、逼迫伊夫倪玉自缢身死一案。该抚将倪顾氏、照逼夫致死例、拟绞监候。与律不符。应将倪顾氏、依殴夫至笃疾绞决律、拟绞立决一本。部驳甚是。已如所议行矣。妇之于夫。犹臣之于君。子之于父。同列三纲。所关綦重。律载人子违犯教令。致父母自尽者。皆处以立绞。岂妇之于夫。竟可从轻。今乃逼迫其夫。致令自尽。此等泼悍之妇。尚可令其偷生人世乎。此案倪顾氏、薄待倪玉前妻之子。致相吵闹。已失妇道。嗣倪玉见伊子常受单寒。欲给钱营生。顾氏又与争殴。以致倪玉气忿情极。自缢殒命。凶悍如此该抚仅拟绞候。岂明刑弼教之意乎。律既载妻殴夫至笃疾者绞决。本属允当。乃例又载妻妾逼迫夫致死者。比依妻殴夫至笃疾律拟绞。奏请定夺之条。以致引用牵混殊未妥协著交刑部。将此例另行妥议。改正通行。此案系吴坛审拟具题。吴坛在刑部司员任内办理案件。最为谙练。不应援引失当若此使其尚在。必将伊交部严加议处至臬司为刑名总汇。塔琦、亦由刑部出色司员简放。审拟此案。失于宽纵。殊属非是。塔琦、著传旨严行申饬。并将此通谕知之　　

○又谕、今派博清额、于明年护送班禅额尔德尼金塔。前往穆鲁乌苏地方。伍弥泰即将钦差大臣关防。移交博清额、博清额至穆鲁乌苏时。将关防移交福禄至藏。俟恒瑞来京之便带回。伍弥泰带来兵十名。一并赏给驰驿　　

○辛巳。以故多罗理恪郡王弘＜日为＞子永瑷、照例袭封多罗贝勒　　

○以故奉恩将军宽诚子武尔衮泰、袭职　　

○壬午。谕、朕从前有旨。将直隶旗租银、仍赏给八旗兵丁。经部议、挑选八旗兵丁中差使勤慎者。赏给两月钱粮。以示鼓励。今思一人得两月钱粮。亦不能立家产。不过随手花费。而不得赏者。未免向隅。且分别挑选。该管官员、不无瞻徇出入之弊。殊非朕普惠八旗兵丁之意。此后著将直督解到银两。足敷普行赏给八旗兵丁一月钱粮时、该部即奏闻。普赏一次　　

○又谕、向来补放王贝勒等长史、司仪长。俱于各门上官员内、挑选补放。嗣经朕以本门上官员补放长史司仪长、不免畏惧所属王公贝勒。务为迎合。因特降谕旨。毋庸由本门拣选。于下五旗官员内选补。但下五旗官员亦系王贝勒属下人员。仍与本门上官员无异。断不能奋勉任事。嗣后补放长史司仪长。著由上三旗头二等侍卫、銮仪卫冠军、云麾使、前锋参领侍卫、护军参领、副参领、并各旗参领、副参领、世职官佐领内、拣选补放。其拣选时、不必会同该王贝勒拣选。著领侍卫内大臣。会同兵部拣选。带领引见补放　　

○又谕、喀尔喀等游牧之事。巴图办理袒护。博清额又复苟且完结。均难免罪。巴图、著革退乌里雅苏台将军。博清额、著革退都统　　

○又谕、乌里雅苏台将军员缺。著庆桂补授。仍兼正黄旗汉军都统。庆桂即由彼前往乌里雅苏台。接将军印办理事务。巴图交印毕。仍在彼候明春出青时。于喀尔喀游牧边境处所。堆立鄂博等事。与庆桂等同往踏勘。办竣再回游牧塔尔巴哈台参赞大臣。著惠龄补授　　

○又谕曰、庆桂已补放乌里雅苏台将军。阿肃著调补吏部侍郎。不必兼署兵部。其礼部侍郎员缺。著德明补授。德成现已回京。伊系本部侍郎。可以兼管钱法堂事务。福长安不必兼署工部。至胡高望现在出差。工部汉侍郎乏人。著曹文埴兼署　　

○谕军机大臣等、前据伊龄阿奏到、杨景素之子杨炤、呈出家产清单内、有在京城扬州会馆存贮之木箱中物件。原单内开。约值银一万余两。及和珅亲往点验。较原报所值价银甚多。经军机大臣以在本籍呈报者。亦恐不实不尽。奏请交伊龄阿再行确查。分别办理。毋得私行估变。今据伊龄阿奏到、照依杨炤呈报家赀。逐一估计。所有原籍赀产。共值银二十八万八千八百余两。又京城、保定、山东、各项。并借出银。约五万一千八百余两等语。除保定、山东、所存物件。业经军机大臣奏明。交袁守侗、国泰、分别查办外。至京城所存物件。既据查出。较原报数目。多至数倍。则伊龄阿所估之数。亦必不止于此。著再传谕伊龄阿、仍照军机大臣原奏。将应解京者。派员解京。应估变者。确实估变。毋得稍有隐饰减少　　

○癸未。谕曰、博清额于明年护送班禅额尔德尼金塔。至扎什伦布地方事竣。即往前藏更换恒瑞来京。保泰系新到之人。博清额办事历练。所有印务。交博清额掌管。凡事俱统率办理　　

○又谕曰、玛兴阿在回疆年久。著景福前往喀什噶尔、更换玛兴阿来京。福禄前往库车办事。库车现止一人。俟福禄到时。景福再行前往喀什噶尔　　

○又谕、纂办开国方略。著添派尚书梁国治与大学士公阿桂同办　　

○又谕曰、博清额现在派往驻藏。所有都察院左都御史事务。著绰克托兼署　　

○谕军机大臣等、据王亶望奏、海塘下桩之后。即须砌石浙省产石之山阴等四县。先后据报、采就石料二万余丈。运抵工所者。止三千余丈。仅敷二千丈塘工之用。若先行尽力开槽。石料未能应手。浙省阴雨较多。倘槽底积水泥泞。转多未便等语。石料为塘工所急需。自应上紧购办。克期趱运。以济要工。何以运抵工所者。止三千余丈。以致未能应手。王亶望并非现任巡抚。不过令其在工督办。是以呼应不灵。李质頴现任巡抚。所有一切购料趱运。皆其专责。岂可稍存诿卸之见著传谕李质頴、即严催各属。将采就石料。迅速运工。以备急需。李质頴如已起程来京陛见。即著富勒浑遵照速办。其在江苏洞庭等山、分办太湖石料十一万三千七百余丈。并著传谕闵鹗元、速饬各属。毋分畛域。赶紧办运浙省备用。俾石料充裕。以济钜工。将此谕令李质頴等、并谕王亶望知之　　

○又谕、据王亶望、李质頴奏。将三宝录交涨沙之法。择日配药。钉桩试办。总未见有涨沙。或系河流顺溜之处。可以试行有验。若浙省沿海。潮汛往来冲激。试行并无效验等语。不知此法前因三宝面奏。得自王显绪、随令军机大臣传询。据称曾听伊父王柔说、前任浙江海防道时。随总督嵇曾筠、办理海塘。试过也曾有效等语。果尔。此法正用于海塘。并非用之内河顺溜处所也。何以现在并无效验。大抵此等如治病偏方。必信为有用。虔诚配试。或可奏效。若疑信参半。先有一未必然之见。则配试时。自必不能尽诚如法。更何以望其灵验。看来此事。伊等未免豫存成见矣。至现在办理塘工。原以督率员役。购采石料。多集人夫。上紧修筑为正办。其配药系桩之法。亦可并行不悖。总在伊等尽诚试配。冀其于公事有济。安见偏方不可以治病乎。将此传谕王亶望、李质頴、并谕富勒浑知之　　

○江南河道总督陈辉祖奏、勘办徐属黄河两岸善后各工。查丰砀、铜沛、邳睢之黄河大堤。本年黄水盛涨。堤工俱形单薄。急宜加培高厚。以资抵御。今估丰砀厅属需土方银、二万九千余两。铜沛厅属一万八千余两。邳睢厅属一万九千余两。照估兴修。又丰砀厅属之天然闸、本年启放。保护徐城。该闸上下引河。查明淤垫者。应行疏浚。北岸大谷山以上旧有顺堤河形。汛水漫滩。下注之水。甚为汹涌。应筑坝挑护。又徐城石工之外。向年修做护石埽工。今岁塌卸石工之外。所填碎石。甚为得济。已有明验。嗣后徐城一带。未做护石埽工之处。如遇溜势趋逼。即抛填碎石。不必加添柴埽。以资拥护而省钱粮得旨、好。知道了　　

○调正黄旗蒙古副都统留保住、为镶红旗满洲副都统。以内阁学士成策、为正黄旗蒙古副都统　　

○旌表守正被戕广东南海县民吕爵钤妻、陈氏　　

○甲申。遣官祭先医之神　　

○谕、乌里雅苏台将军原为征讨准噶尔设立。彼时将军系公富尔丹、顺承郡王锡保、平郡王福彭、其后军务停止。以六额驸原属副将军。即令为左副将军。至成衮扎布、车布登扎布等、或以人材去得。劳绩可嘉。节次补授。并非世袭之职也。今乌里雅苏台将军员缺。业已补放庆桂、但思将军新易。而朕又特降谕旨。令将军、参赞、不必办理喀尔喀游牧事务。则将军、参赞及四部落盟长。各有专办事件。其如何分别拟定条例。俾不至瞻顾误事。亦不至越畔营私。久远奉行之处。著军机大臣、会同该部议奏。寻议、一、乌里雅苏台将军。系办理边疆。巡察四部落台卡之职。除寻常事件。听喀尔喀盟长自行办理外。至事关紧要。及调发兵马诸务。该盟长、副将军、扎萨克、应统遵将军节制。违则参究。一、四部落副将军。及王公扎萨克等、每年轮班驻劄乌里雅苏台。向例副将军承办四部落事件。呈报将军参赞。今将军参赞。既不管理游牧事务。其四部落轮派驻劄之王公扎萨克。除照旧派驻外。所有驻劄之副将军。应仍听乌里雅苏台将军、参赞、调拨兵马。及巡察部落。接设台卡等务。不必办理游牧。一、四部落盟长。向例会盟办事。属下科派马匹牲畜糇粮等项。种种浮费。请嗣后如有必须会盟者。俱先报理藩院、由院示覆。余则概令停止。一贼盗人命等案。该扎萨克呈该盟长报院定夺。如有不秉公办理。或被人控告。或经将军等参奏。照例治罪。至扎萨克亦请交四部落盟长。善为约束。倘有扰累。该盟长亦据实奏办。以示惩儆。得旨、依议。著通行喀尔喀四部落盟长、副将军阅看。将所定是否。伊等竟见若何之处。各报院转奏　　

