<!-- { "loadSidebar": true } -->
○山东巡抚鄂容安奏、东省今岁被灾颇重。更有造播逆词。盗决堤工等案亟须办理。而署抚陈宏谋、未能即日到豫。是以将豫抚印务。暂交藩司富勒赫、护理。一切灾赈事宜。令其详告陈宏谋接办。臣已莅新任。东省民风狡悍。自当仰承前谕。推诚化导。若刁顽尤甚之地。不妨暂时从严。其善良率教者。即宜加意保护。务俾平日不致惊疑。遇事先知畏惧。得旨。所见甚属可嘉。勉力为之可也。　　

○又奏、东省被水州县。前任抚臣准泰、先后奏报。成灾者四十八处。不成灾者二十五处。统计成灾额地八万余顷。于通省额地九十九万余顷中。止十分之一。其被灾之民。若目下日食无缺。则赈项可待冬间。但应先给赈票。以安众心。至贫乏者。自当随查随给。庶糊口有资。不至流移四出。再、水涸处。种麦为急。借助耔种。尤不可缓。现亲行查勘。其勘不成灾处。亦当量加抚恤。所有应须银谷兼赈。及专赈谷、银代谷处。俟详查定议。报闻。　　

○铸给四川督标中军都司关防。从总督策楞请也。　　

○是日。驻跸梁格庄行宫。　　

○庚辰。上奉皇太后谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、随行礼。　　

○诣皇太后行宫问安。　　

○是日。驻跸秋澜村行宫。　　

○辛巳。上诣皇太后行宫问安。　　

○谕、山东济南等属。今年夏秋。被水成灾。该抚现在筹办赈恤。但查东省折赈之例。每谷一石。给银五钱。该省当积歉之后。虽连获丰稔。而民间元气。究未大复。今又值此偏灾。米价自属昂贵。若照常例折赈。恐其不敷购买。著加恩每谷一石。折银六钱。俾被灾穷黎。得资糊口。以示轸恤。该部遵谕速行。　　

○又谕、山东济南府等属。今岁夏秋。被水成灾。业经加恩赈恤。更念该处被灾之后。粮价渐昂。所有各州县存仓谷石。未必尽皆充裕。其沿海之登、青、莱、等府。地属僻隅。转粟为难。尤当亟筹接济。以裕民食。奉天与该处。一水可通。著照乾隆十三年之例。暂弛海禁。令招商前往购籴。运东粜卖。俾滨海穷黎。无虞艰食。其商船出入口岸。仍令该地方官、照例给予印票。实力稽查。毋致透漏滋弊。该部遵谕速行。　　

○军机大臣等议覆、山东巡抚、原任河南巡抚鄂容安覆奏、尚书舒赫德条陈、各省标营、增扣名粮、以充公费一款。查豫省除南阳镇。向有官地租息。可敷公费外。其河北镇属九营。及抚标左右二营。公费尚多不足。前请以兰阳等十县、官庄地亩一百余顷租息。分拨各营。以济公用。部议以此项租息。经前督臣王士俊、奏请归公。接济民食。未便拨归营伍。但豫省地广兵单。既难再行增扣。又无别项可筹。且官地租息无多。民食原不藉此接济。若归营伍。稍添公费。实于民无损。于兵有益。应如所请。令抚、镇、按各营额兵多寡、事务繁简分拨。其收支查核。酌定章程。妥协办理。从之。　　

○是日。驻跸半壁店行宫。　　

○壬午。谕曰、庶吉士寅保、前因随伊父唐英、在粤海关任内。未经散馆。著加恩赏给编修。　　

○两江总督尹继善奏、前奉谕旨。密拏传播伪稿官贵震、并搜伊家书札。得捏造孙嘉淦本稿一纸。又有山东按察使和其衷幕友刘宏谟、密寄官贵震之亲戚郑鹤年札。内称据沂州府禀获讹传伪稿之犯刘恒发、究明钞得自官贵震、请咨江省解审。当即诡词向东家云。官贵震系我至亲。求与抚军商酌。将刘恒发供词。改为拾自途间。无从根究。得以从轻归结等语。是官贵震之稿底。流播东省。先有刘恒发一案败露。从轻寝息。非止和其衷所奏。李仆一案也。按刘宏谟札内情形。伪稿出官贵震之手无疑。现亲行严讯。坚不承认。并牵涉多人。因密札山东抚臣。令和其衷交出刘宏谟、押解江省质讯。定拟另奏。伏思此案。早据沂州府获犯供明。钞得自官贵震。乃和其衷、准泰、通同瞻徇、删改供词、草率完结、实为溺职负恩。而和其衷闻各省传播。恐事败露。始将李仆供出官贵震情由奏闻。希图掩饰。更为巧诈。一并据实参奏。得旨。有旨谕部。谕曰。两江总督尹继善参奏和其衷。先于刘恒发传钞伪稿一案。听从幕友刘宏谟密属。删改供词。从轻完结等语。东省此案。朕初意准泰先有成见。希图苟且了事。和其衷虽隐饰于前。尚据实陈明于后。虽有心取巧。或实屈于外官院司体统。不得不然。情理尚在可恕。是以准泰案内。未将和其衷治罪。今据尹继善所奏。则和其衷已先受幕友密属。适准泰以无从根究相商。正合其意。遂从轻完结。转向幕友市恩。而准泰之涂抹发还。实堕其术而不知。迨事不可掩。则专卸过于准泰。设准泰当即欲根究入告。和其衷必且代为求宽矣。其居心阴险谲诈。一至于此。罪更浮于准泰。著该抚鄂容安、即将和其衷革职拏问。解交刑部。一并严审定拟具奏。　　

○军机大臣等、遵旨议覆、通融筹办餧养官马一事。查八旗官马。二万七百七十三匹。每匹月给马乾银三两。近因豆草价值日昂。不敷购买现今京外各处草料。虽贵贱不一。较之京师。究属悬殊。请酌拨一万匹。派出餧养。在京师减马万匹。草料自可平减。而各处兵丁。所领马乾银。亦属宽裕。热河分拨一千匹。近京各庄头、分拨二千匹。此外七千匹。交总督方观承、派督提二标、及宣化等五镇、各营餧养。其草料银两。热河及庄头。由户部给发。直隶各标营。就藩库动支。于本年十月派出。至明年三月下厂前赶回。如减克草料。以致马匹疲瘦。该管官议处。兵丁庄头治罪。从之。　　

○兵部以武会试中额请。得旨。这考试。汉军取中五名。直隶取中十二名。陕西取中十二名。广东取中八名。河南取中五名。山东取中四名。江南取中三名。山西取中六名。湖北取中二名。湖南取中二名。四川取中二名。广西取中二名。福建取中七名。浙江取中七名。江西取中五名。云南取中三名。贵州取中二名。　　

○是日。驻跸黄新庄行宫。　　

○癸未。上回銮。奉皇太后居畅春园。问皇太后安。　　

○幸圆明园。　　

○谕军机大臣等、前据恒文覆奏、传播伪稿案内。有江舜五供今年正月初七八间。在伊叔江华章参铺内。见江逢鏄手持奏稿。说是江西天一堂寄来等语。伪稿一案。流传数省。其传钞月日。先后不同。江舜五所供正月初七八之语。是否确有凭据。抑或记忆不清。随口供认。该犯等现在楚省。著传谕恒文、令其再加研讯。务得实在传钞月日。据实奏闻。　　

○甲申。上诣畅春园、问皇太后安。　　

○谕曰、尚书舒赫德、著驰驿前往江南。会同总督尹继善、查办事件。步军统领事务。著尚书哈达哈、暂行兼管。镶红旗汉军都统印务。著李元亮、暂行署理。　　

○大学士江南河道总督高斌、河东河道总督顾琮奏、阳武漫口。自河唇筑坝。业将工次奏闻。嗣后大河溜势变迁。径趋东坝。水深溜急。难以施工。随移下一百五十余丈。另起坝台。两边镶埽。但恐入袖合龙。溜势太急。未免冲刷为患。钦遵前谕指示。于河唇内兜水处。另挑引河一道。分杀水势。报闻。　　

○乙酉。谕军机大臣等、阿思哈奏到、拏获传钞伪稿之张联义等一摺。此案各省俱已传播。该督抚稍知大义者。即经实力严查。阿思哈直至接准廷寄。始行查出数犯。其前此之苟且塞责。并不留心可知。况在晋省传钞之犯。一查即得。又何必派员易服改装。如此拙办。至所获人犯。不过乡愚无知误信。别无情节。则枷责已足蔽辜。前此即将办理大概。传谕该抚。自可遵照办理。何用分别监禁。淹系囹圄。又属太过。阿思哈身任封疆。不应种种舛谬若此。著传旨严行申饬。　　

○又谕曰、苏昌奏到、思陵土州阿那何村。被夷人推去土墙、占去粮田六十二片等语。从前凭祥州一案。原因土民越占夷界起衅。该督抚等、已委道员、亲临查勘办理。今思陵土州。又有推墙争占之事。如果因内地土民。侵越所致。自应惩治土民。以服外夷之心。不可长刁风而生边衅。若果系夷人乘机阑入内境。侵占粮田。而该督抚等、转因恐滋事端。将就完结。示弱外夷。则不特体统攸关。亦非郑重边防之道。惟在该督抚等、秉公酌理。据实妥办。务令远疆宁谧。再此案定长何以不行奏闻。著一并传谕询问。寻定长奏、思陵土州。被夷人毁墙拔竹一案。维时因该道府将至凭祥。查勘毁栅之事。即令就近先赴思陵。查验明确。是以未遽奏闻。嗣据覆、系该土州头人。串同隘目。希冀侵占。捏诬妄报。当即秉公质讯。厘清界址。俾土夷人等、还守旧业。其扶同妄禀之土知州韦日昱、吏目李仰高、有无听属受贿等弊。亦经会同督臣苏昌、题参究审。报闻。　　

○丙戌。以山东兖沂曹道阿尔泰、为山东按察使。　　

○命直隶口北道吴炜、来京。以京堂用。在尚书房行走。　　

○豁免山东寿光、掖县、平度、昌邑、潍县、等五州县。被水成灾。应免起存银四千三百七十两有奇。　　

○丁亥。上御勤政殿听政。　　

○谕军机大臣等、据定边左副将军亲王成衮扎布奏称、准噶尔回人阿克珠勒等、带领四百人。马匹牲口四万余。至伊都克边卡。求告贸易。因使侍卫传永等、将禁止贸易之故晓谕。又遣头等台吉策卜登、与效力行走索拜、带蒙古兵前往禁止贸易等语。所奏甚是。准噶尔诡诈难信。禁止贸易之事。伊等非不闻知。今复携货来售。若以其远来辛苦。恩准贸易。伊等又习为固然。嗣后更多带货物。何所底止。且日久或致别生事端。必当速为严禁。可寄知成衮扎布、令其转谕额默根、明白晓谕回人阿克珠勒等。云、准噶尔与我大国和好以来。议定祇在肃州与京城两处贸易。后又归于肃州一处。并未有在喀尔喀贸易之例。尔等何得私带货物前来。虽称贸易已十余年。此皆下人私事。亦从无数万牲畜之多。所有从前与尔等私相贸易之人。已经查出治罪。所欠之项。亦已追出给还。尔等岂得佯为不知。自今以后。不许再来贸易。若因雪大难行。暂准卡外过冬。贸易则断乎不可。如此明白晓谕。只作成衮扎布之意。不必告以谕旨。再、准噶尔之人。诡诈多计。观其能带大队牲口前来。岂不能令大队人众行走乎。成衮扎布又一摺奏称、准噶尔乌梁海八十余户。在边卡附近游牧过冬。请照例许其过冬回去等语。由此观之。准噶尔之人。明系习惯渐进。今虽无事。若任其如此。日久恐致生事。伊等渐次向内地游牧。或窥探喀尔喀等游牧。此等处、不可不严紧防守。先期豫备。各处边卡。时加稽察。可传谕成衮扎布知之。　　
