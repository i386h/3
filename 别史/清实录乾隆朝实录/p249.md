<!-- { "loadSidebar": true } -->
○训诫部院诸臣。谕、为政之道。莫先于勤。朕日理万几。惟日孜孜。不敢暇逸。朕既恪恭于上。亦必须诸臣黾勉于下。庶交修不逮。疎忽之渐、无自而萌。近见各部院办事。尚属秉公。但所奏事件。较少于前。从来政简刑清。原属国家上理。若未能臻上理之实效。而徒务清简之虚名。必致将应办事件。日就废驰矣。凡朕御门听政。辨色而起。每遣人询问诸臣曾齐集否。数次之后。始云齐集。即今日亦复如是。诸臣于御门奏事。尚且迟迟后期。则每日入署办事。更可想见。自古人君。未明求衣。闻鸡问政。人臣夙兴夜寐。靖共尔位。堂廉之间。动色相戒。诚以勤怠之关。即敬肆之所由判也。凡人之心。敬难而肆易。敬则日习于勤劳。肆则日流于安逸。心果克勤。则虽无事可办。亦不失敬事之意。若心图安逸。则虽当事之际。亦不过视为具文耳。朕非因诸臣齐集稍迟。即加责备。但敬肆之介。不可不谨其机。书曰、君子所其无逸。又曰、无旷庶官。朕与诸臣、当共勉之。　　

○又谕、兵部侍郎普泰、时常称病偷安、不肯黾勉办事。著革职。　　

○以都察院左副都御史舒赫德、为兵部右侍郎。正黄旗护军统领哈岱、为正红旗蒙古都统。正黄旗满洲副都统海兰、为镶黄旗蒙古都统。　　

○庚辰。谕、陕西榆林一带。地土寒薄。居民贫乏。向来百姓所借仓粮。因岁歉力不能完者。俱蒙皇考施恩宽免。自雍正十二年。至乾隆二年。榆林、神木、葭州、怀远、府谷、绥德、清涧、米脂、吴堡、定边、靖边、十一州县。民借未完常平仓谷、四万四千三百七石零。米、五千六百一十二石零。应于近年徵收还项。朕思今年西安等处、虽属有秋。而榆林等十一州县、未见丰稔。该处地既瘠薄。又有本年应徵之正赋。边民难以一并输将。深可轸念。著将此十一州县、民借未完之常平米谷。悉行宽免。以昭格外之恩。著该督抚、即速出示晓谕。俾小民均沾实惠。毋使奸胥土棍。侵蚀中饱。　　

○礼部议准光禄寺少卿梅珏成奏称、直省儒学。皆立卧碑于明伦堂。请敕顺天府、遵设于该府学。应如所请。行令一体刊立。又称、救护月食。顺治二年、定于中军都督府。康熙七年、移于太常寺。所需兵役香供等项。仍系顺天府经历、用署中军都督衔。行文取用。请停止。查顺治十五年、裁汰中军都督府后。至康熙七年、改归太常寺。行救护礼。无庸顺天府经历行文。其沿用都督虚衔。殊未允当。应如所请停止。从之。　　

○刑部议覆太仆寺少卿鲁国华奏、留养例内。继母独无明文。似为疎漏等语。查律载嫡母、继母、亲母同。今谓存留养亲。欲增继母留养之条。则凡例称父母之处。俱当增出。且祖父母内、并当增继祖父母字样。欲求详细。转与律意不符。应毋庸议。又称、承继之人。若系独子。舍本身劬劳。衍他人似续。使无子者得有。有子者转无。情理未协等语。应如所奏。行令直省督抚、饬属详谕。凡民间本非独子、方准出继。如止一子、虽系期功得继。亦不得过房。如贪产不顾宗祀。事发、除继子断归宗外。本生父母、照不应重律、杖八十。倘独子借已继为名。恋财不念本生者。除改正归宗。仍照奉养有缺律、杖一百。从之。　　

○予故四川提督王进昌全葬、祭如例。　　

○辛巳。上诣皇太后宫问安。　　

○和硕康亲王巴尔图等议奏、弘皙大逆不道。乞正法。以彰国宪。弘皙妻子、请照例革去宗室为民。交该旗办理。其与弘皙结党之庄亲王允禄、请仍照原议革去王爵。谕曰、王大臣所奏甚是。弘皙情罪重大。理应即置重典。以彰国法。但朕念伊系皇祖圣祖皇帝之孙。若加以重刑。于心实有所不忍。虽弘皙不知思念皇祖。朕宁不思念皇祖乎。从前阿其那、塞思黑、居心大逆。干犯国法。然尚未如弘皙之擅敢仿照国制。设立会计、掌仪、等司。是弘皙罪恶。较之阿其那辈、尤为重大。但阿其那、塞思黑、尚属小有才之人。若弘皙、乃昏暴鄙陋、下愚无知之徒。伊前后所犯罪恶。俱已败露。现于东菓园永远圈禁。是亦与身死无异。凡稍有人心者。谁复将弘皙尚齿于人数乎。今既经王大臣如此奏请。则弘皙及伊子孙。未便仍留宗室。著宗人府、照阿其那塞思黑之子孙。革去宗室、给与红带之例。查议具奏。至庄亲王、前与弘皙私相往来。种种重罪。俱经宽免。今将官物私行抵换。在王亦宜为寻常之事。何足较论。著仍遵前旨行。　　

○谕军机大臣等、噶尔丹策零、奏请进藏熬茶。其事著尹继善办理。　　

○驻防哈密赤靖等处陕西固原提督李绳武、奏报甘、凉、西、肃、西安、五镇营官兵。在蔡巴什湖等屯种夏秋田一万亩。本年收获小麦、三千八百六十石零。糜子、一千八百八十三石零。谷、三千五百十一石零。报闻。　　

○壬午。谕曰、书山请将甘肃宁夏等处武弁之缺。分用满洲。盖欲其多得俸禄。以资养赡之意。独不思满洲弁员。系朕之臣仆。绿旗弁员。岂非朕之臣仆乎。朕从来视同一体。毫无分别。至伊称武职最重弓马。而弓马最娴者。莫如满洲。朕观甘省兵弁。人材壮健。骑射亦未尝不优。书山系旗员。为此偏向满洲之请。殊属不合。著交部议处具奏。　　

○户部议覆甘肃巡抚元展成疏称、查明甘省商运茶觔。前署抚刘于义、加配舛错。分别定议。查甘省茶法。每引运茶一百十四斤。内五十斤交官、为官茶。五十斤给商变本、为商茶。其余十四斤为脚价之费、为附茶。乾隆元年。原署抚刘于义、因西、庄、洮、河、甘、五司。库贮陈茶甚多。题明将五司商办茶封。自元年始。以官茶五十斤。改徵折色。每引止应运商茶五十斤。其附茶十四斤、亦应减去官茶之脚价七斤。共运商附茶五十七斤。方符定例。乃刘于义、准到折徵部咨。以应运五十七斤之茶。擅增为八十五斤。而元展成、复以康熙四十四年、前甘抚齐世武、题请官茶改折已后。司茶各厅盘验。俱系一百十四斤。仍请将官茶五十斤。照旧给商配运。查齐世武改折官茶。仍行配运。并无报部之案。即各司盘验。果系一百一十四斤。亦属办理错误。何得援以为例。应令该抚遵照。将商附茶觔。每引以五十七斤行销办运。其官茶五十斤、并官茶脚价之七斤、毋得违例擅加。以符定例。至前抚臣德沛、奏明封贮之茶。应作速变价报部。刘于义、既据讯无贿属等弊。已于特参案内革职。应毋庸议。茶商等讯无不合。应予省释。从之。　　

○工部议覆原任两江总督那苏图奏、奉贤、上海。宝山、三县应挑随塘河道。并宝山县接筑土塘。请兴工挑筑等语。应令该督。分别缓急。次第兴修。又宝山县东门外。海潮渐次逼近。现于土塘外。钉桩砌石。修筑石坦坡。并估计土塘内、加筑石塘、以资捍御等语。查前项工程。先经据奏议准。应令饬道妥办。将工段、丈尺、银数、题估。从之。　　

○江苏巡抚张渠奏、遵旨密议、江宁驿盐巡道。援照安苏二粮道例。请增养廉。查盐道、较粮道管办事务。繁简迥殊。原议养廉、五千五百两。已属宽余。毋庸议增。惟盐道养廉。向系上江司库、拨三千两。下江司库、拨二千两。其余五百两。另于道库平余银内动支。请嗣后、统于下江司库支领。得旨、如所请行。　　

○准噶尔台吉噶尔丹策零。遣使哈柳等、至京进表。先是、办理军机大臣等奏、夷使哈柳等到日。一切典礼。请如去年例。至是、哈柳等至。行礼毕。恭进表文曰。噶尔丹策零、谨奏大皇帝前。哈柳至。奉大皇帝敕书云。休兵息民。永归和好。即定界与否。亦非要事。诚使厄鲁特、不得过阿尔台山梁。喀尔喀游牧、亦无过扎卜堪。庶几彼此游牧隔远。如此定议。俟回奏到日。朕再降谕旨。令喀尔喀等遵守。事体声名。均有裨益。窃思向来阿尔台、为厄鲁特游牧。杭爱、为喀尔喀游牧。原无衅隙。今诚广教安民。坚守旧约。原不在定界与否。前已再三陈请。今蒙大皇帝鉴允。不胜欢忭。即此为定。又蒙谕旨。卡伦系我皇祖皇考时安设。仍应如旧。其科卜多所在。不复驻兵。每年只遣二三十人、前往略地。断不致彼此相害。互有牵掣。已降旨尔使哈柳。宁有改悔。如此、则我心亦不疑。托尔和、布延图、两卡伦。自不妨仍旧矣。又大皇帝谕旨有云。朕不阻奉教之人。往者尔等潜往西藏、残害土伯特。今遽经行彼地。恐土伯特怀愤生事。果诚心往藏布施。俟遵朕旨定议后。许用百人赴藏。朕特遣官弁护送。按前此起衅。发兵骚扰是实。今一意尊敬黄教。断不致生事。但驮载什物。百人不敷。乞许用三百人。至贸易之事。令哈柳面恳允行。并随表、贡貂皮三十一张。奏入。报闻。　　

