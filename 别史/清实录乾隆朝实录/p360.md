<!-- { "loadSidebar": true } -->
○又谕吏部、福建福宁府员缺。吏部摺内注一冲字。又注为最要缺。查各省道、府、同知、通判、州、县、等缺。有冲、繁疲、难、四项、三项、二项、一项者。因分为最要缺、要缺、中缺、简缺、今专一冲字。即驻为最要。其二项三项四项者。更列何等耶。总因从前各省督抚办理时。不过据属员开报。或未详加斟酌。以致繁简之间。多不的确。况历有年所。其地方情形。不无更易。著吏部行文各省督抚。将从前所定各缺。悉心妥议。务期名实相称。以便于引见时酌调繁简。庶于吏治有所裨益。　　

○大学士等议覆、御史卫廷璞奏称、衍圣公孔广棨、曲阜县知县孔毓琚、立相参揭。查定例曲阜知县。由衍圣公咨送题补。衍圣公恃有咨送之权。族属易于营私。所补多由谋竞。曲阜知县、宰制一邑。所隶皆其亲族。审断岂尽秉公。臣愚以为衍圣公祗宜隆之以爵。不应授之以权。曲阜知县、宜从各省知县之例。隔省补用。又御史孙灏奏称。曲阜世职。诚以崇报礼隆。爰及苗裔。以一人之不才、而概遗同姓。以一时之不便、而顿革成规。非所以劝儒风。昭令典也。况曲阜世职。系衍圣公会同山东巡抚保题。引见补授。大计仍与巡抚会核。为官而择人。可也。何遽为人而废官哉。窃以谓曲阜世职知县。宜仍旧贯。不必遽裁。又鸿胪寺卿林令旭奏、请推择衢州孔氏子孙为曲阜知县。臣等伏查曲阜改县以来。自唐至明。俱用孔氏子弟除授。我朝定制。令衍圣公保题。复令抚臣会同考核。益重其选。以隆其典。盖圣人之子孙。不使异姓之吏治之。以致尊师重道之大义。未便因孔毓琚不职而遽易成模。况保题时既系抚臣会核。又经引见补授。而三载黜陟。亦与各省知县无异。应如该御史孙灏所奏、曲阜世职。不必遽裁。但典阜知县。向来多由衍圣公拟定正陪人员。该抚虽会同拣选。有名无实。应请嗣后曲阜县知县缺出。令衍圣公于孔氏族中进士、举人、贡生、择读书立品。素为族党推重者。不拘人数。咨送山东巡抚。覆加考试。拣选正陪。保题咨送。引见补授。并领该抚与所属州县、一体稽察。如不称职。即行参处。如此、则衍圣公不得恃其补题之权。该县亦不敢有依附营私之事。而孔氏世职。益受国家保全之恩于无替矣。至鸿胪寺卿林令旭所奏、择衢州孔氏子孙为曲阜令之处。应无庸议。从之。　　

○吏部议准、广西巡抚杨锡绂疏称、苗疆新改新设各官。桂林府分防龙胜理苗通判。全州移驻大埠头理苗州同。广南司巡检。龙胜司巡检。社水司巡检。俱请铸给关防印信。又请通判衙门。添典吏一名。斗级四名。禁卒八名。巡检衙门。各添攒典一名。大埠州同、添民壮十二名。龙胜巡检。增皂隶二名。弓兵九名。添马夫一名。社水巡检、增皂隶二名。弓兵十四名。添马夫一名。庚南巡检、添皂隶四名。马夫一名。弓兵二十四名。从之。　　

○户部议覆、前湖北巡抚张渠奏称、楚省钱价昂贵。请采买滇铜开炉鼓铸。经咨令自行咨商云南督抚妥议具奏、今湖北巡抚范璨奏称、调任云南总督庆复奏明、有金钗厂铜。可以酌拨。请湖北设炉二十座。每座每月铸钱三卯。委武昌府知府督理。武昌同知协办。巡查之员。临时酌委。按季轮换。每座、一年需正耗铜、三十一万八千五百五十斤零。白黑铅、点铜、如例配搭。应委府佐一员。杂职一员。同往采买。又滇省现买之铜。仅止一年。不敷接济。金钗厂铜。新旧各炉配铸外。可余铜一二十万斤。请将滇省每年余铜。留为楚北购买。庶得源源接济。应如所请。并应行文钱法衙门。铸造青钱钱样。一面铸乾隆通宝汉院一面铸宝武清字。颁发该省。照式鼓铸。从之。　　

○工部议准、闽浙总督兼浙江巡抚宗室德沛奏称、杭州府钱塘县、小朱桥。为潮水冲坍。应就水势湾曲。移建平桥。加筑护塘石工。从之。　　

○己巳。上御乾清门听政。　　

○谕总管太监。寿皇殿、现奉圣祖世宗神位、地甚尊严。陈设礼宜整肃。断不可稍有怠忽。近来彼处太监。全不知敬谨。外围太监。毕竟粗率。所于首领。原取其朴实。足供看守。至一切陈设。总管及司房太监。宜不时前往查看。即亲身指拭布置。亦职分所当为。朕在圆明园驻跸。官内现有总管。进宫后、总管益多。著伊等分班、常时敬谨查看。　　

○吏部议、河南道御史史李＜?忄原＞、陈奏甘肃饥馑情形、张扬已甚。又复捏辞巧辩。攻讦督臣。应请革职。谕李＜?忄原＞陈奏甘省事家。有意挟制督抚。又复捏辞巧辩。本应从重治罪。但伊身系言官。所奏者地方灾荒。有关民瘼。与全挟私意者。尚属有间。朕观近来督抚办事。每多观望。而在内言官。又事迎合。令若将李＜?忄原＞照议处分。则外而督抚。内而科道。皆以言官陈奏灾荒而罹严谴。势必以匿灾为得计。以奏灾为畏途。而闾阎饥馑。无由上闻矣。夫言官声张气势。挟制封疆大吏。此风固不可长。然其为害尚小若民隐不能上达。使百姓至于流离失所。其流弊实为最大。权其轻重。与其惩言官而开讳灾之端。宁可从宽假以广耳目之益。诚使督抚等皆秉公据实。公尔忘私。国尔忘家。惟尽爱民之心。毫无观望之习。朕亦不必如此鳃鳃过虑。而无如其不能也。况科道等如果假公济私。把持本省之事。必不能逃朕之洞鉴。亦断无可宽之理。李＜?忄原＞之罪。尚不至此。著照部议革职。从宽留任。　　

○又吏部议、户部参奏、漕运总督常安等奏称、上江太平、铜陵、等二十六州县成灾、缓徵乾隆四年漕粮。奉旨豁免。其勘不成灾之地、奉旨豁免旧欠钱粮。其缓漕亦应遵旨一体豁免。至下江、乾隆二年、江常等七府州被灾各属、题请缓徵灾漕。已奉特恩。一并豁免。惟上江、乾隆三年分、缓折漕粮。并未经被旱勘不成灾之旧欠、分年带徵者。下江、乾隆元年之缓漕、三年之折漕、均应遵旨缓至明年带徵。查漕项钱粮。例不并蠲。而该督等以奉恩蠲免钱粮。遂谓地丁漕项。统在其中。办理殊属错误。请交部察议。应将署江宁布政使托庸。江苏布政使安宁。漕运总督常安。原署两江总督杨超曾。调任安徽巡抚陈大受等。各罚俸有差。谕、此本内请蠲漕粮一事。安宁等曾经摺奏、第未明晰。而具本时。又不将原委叙入。是以户部参奏、但系已经具摺之案。各员处分。俱著宽免。朕观近来六部办理事件。多主于驳。不但司官为然。大臣亦复不免。使所驳果属允当。督抚等自可遵循改正。若徒以驳诘为事。彼将何所适从。即如国家经费。固当加意慎重。然遇事之不得不开销者。既无俸工可动。又无已资可捐。若再不准动用公项。则公事碍难办理。不肖有司。必致科派小民。其弊可胜言乎。在部臣之意。以为题销即准。势必开浮冒之端。将来国用不足。仍将贻累民间。不得不严加查核。殊不知为督抚者。违道干誉。亏国计以布已恩。固属不可。但经费之宜省宜用。自有不易之理。当于撙节之中。存远大之见。而轻重之间。又不可不加权衡。朕之训谕诸臣者。不啻至再至三矣。大臣为国家任事。不可流于一偏。现在尚书侍郎中。有曾任督抚者。有将来出为督抚者。乃在外、则所请常过于宽。曰、吾以恤民瘼也。在内、则所驳常过于严。曰。吾以重国帑也。其所居之官职。不同。而存心行事。亦因以迥异。随境转移。漫无定识。要之皆揣摩迎合之习。不能悛改。所谓公忠体国者、有几人乎。朕之谕旨。惟以中道期望内外大臣。俾无过不及之弊。并非有所偏向。观望者又河错会朕意。　　

○以内阁学士。纳尔泰、为盛京礼部侍郎。　　

○调原任四川巡抚杨馝、来京引见。　　

○以故扎萨克图汗扎萨克多罗郡王格勒克雅木丕勒之子巴勒达勒袭封。　　

○庚午。刑部议、奉天府府尹吴应枚、奏事不实。请革职。得旨。吴应枚、著来京候旨。　　

○旌表守正被戕之山东邱县民李发贵女、李氏。　　

○辛未。谕、嗣后朕幸瀛台。著奏事之王大臣前往。其无事之王大臣、不必前往。著为令。　　

○户部议准。贵州总督张广泗奏称、古州下江等营。有扣存将备千把、应得亲丁名粮、买米借粜之例。凡属苗疆新设。亦各有此项和存银两。已通饬各标协营。仿照古州例、扣存三年。现有银一万一千三百余两。请照古州办理之法。买米收贮。至次年借粜。镇远等协营。镇标、清江、上江、二协、丹江、台拱、朗洞、黎平、四营。存价已敷。止应照原买米价运费扣还。无需加息。都匀协、天柱营、荔波营、威远镇标、四处。存价尚少。每年酌留余息。采买运贮。应俟积贮稍充。免其加息。从之。　　

○旌表守正被戕之江苏宜兴县民戴时义妻、周氏。　　

○壬申。谕军机大臣。据佥都御史彭启丰奏称、臣由江南入都。经过凤阳属之宿州。勘得地亩被水全荒。该知州许朝楝、素性糊涂。恝视民瘼。于四月间、匿灾不报。及至散赈之时。又不实心办理。每胺饥民册籍。减去口数。又听甲长衙役需索钱文。至于给发之际。又用轻戥。以致百姓聚鬨。不能弹压。辄加鞭扑。怨声载道。凤阳知府杨毓健、虽身在宿州。不自到厂查看。一切委任佐杂等员。办理亦未妥协。等语。查赈灾荒。乃地方第一紧要事务。今据彭启丰所奏、何以宿州办理不妥如此。尔等可即寄信与总督那苏图、令其确查、据实具奏。　　

○吏部等部议准、川陕总督尹继善奏、遵旨会同御史李＜?忄原＞、查勘甘省去年饥馑情形。特参玩视民瘼抚字无方之道府州县。及不实心查察之布政使徐杞、原任巡抚元展成。并自请交部严加议处外。酌拟应行料理事宜。一、伏羌、陇西、等处百姓。因灾乏食死者。其鳏寡孤独绝无养赡者。应动项抚恤。因贫典卖子女者。即动项代赎。所用银、俱著落元展成追赔。从前出外觅食之民。在外未归者。应照例资助。招复。酌给口粮安插。一、歉收之处。或因人力不足、荒地未种者。即借给籽种。一、伏羌、陇西、去年秋冬及今春、借过籽种口粮。请全予豁免。秦州、通渭、并恳豁免一半。至甘肃通省历年借欠之粮。已积至一百数十万石。应分别宽缓。俟详悉妥议另题。从之。　　

