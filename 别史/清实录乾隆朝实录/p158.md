<!-- { "loadSidebar": true } -->
○又谕、原任乌蒙镇标游击刘昆。于雍正八年间遭值乌蒙逆蛮背叛。奋勇杀贼。殁于行阵。其妻张氏、妾吴氏、并伊二女。皆临难捐生。从容就义。一门忠烈。实所罕见。仰蒙皇考从优赐恤。立碑建坊。恩逾常例。彼时刘昆之子刘觉先。年甫三岁。一切身后之事。皆伊义子武举刘类先、为之经理。并抚育幼弟。以继刘昆之后。今类先若照武举例。发往别省补用。则离家遥远。刘昆幼子无照看。刘类先著加恩授为守备。交与四川抚、提。以本省员缺题补。以示朕加恩忠烈之至意。刘类先现在京师。著该部带领引见。　　

○礼部议准、河南道御史赫庆条奏、繙译乡会试届期。所有同考官四员。请谕各部院堂官、及各馆总裁。令于司官纂修官内。择明通之员。送部开列。并请钦命繙译一题外。再于清文四书内、钦命一题。令士子作清文一篇。从之。　　

○兵部议奏、江南提督南天祥奏、分发题补年满千总。请入豫行保举人员内掣补。应毋庸议。此项分发题补。及随标候推各千总。愈积愈多。未免壅滞。俟一二年后。臣部再行悉心妥议。得旨。此奏内称分发题补。及随标候推各千总。将来未免有壅滞之处。俟一二年再行妥议具题等语。此项分发年满千总等。现今候补。尚且壅滞。若再俟一二年后。势必愈积愈多。益难办理矣。应将伊等如何疏通办理之处。交与兵部。即行悉心妥议具奏。　　

○庚戌。两江总督那苏图遵旨议奏、毛城铺减水石坝。原因徐州一带。两岸山势夹束。河流不能下注。徐城逼处河滨。上壅下溢。屡屡为患。前河臣靳辅、于康熙十七年请设减水坝。分洩黄涨。保护徐城。以及上下两岸险工。其减下之水。使归洪湖。以助清刷黄。是乃减黄河出槽盈溢之水。非减正河大溜之水。故数十年均受其益。且现在坝基。离河岸三十余里。故历久循行。无夺流之患。祗因迩年以来。坝外沿河堤岸。漫口甚多。坝座倾废。旧有下游河道。年久淤阻。以致减入黄水过多。拥入毛城闸口。来水多而去水无路。遂致漫流。永、砀、田禾。屡经淹损。河臣高斌会议修筑毛城石坝。并将坝口丈尺收缩。又将临河各冲漫水口。悉照旧堤修筑堵塞。止留下游定国寺倒勾水支河一道。及分洩郭家口支河一道。减入之水。已较近年减少大半。而坝口用石拦水。下游一带淤浅河道。现估挑浚。由徐、萧、睢、宿、灵、虹、等州县。至泗州之安河陡门。纡回六百余里。中经孟山等五湖。澄清黄水。停蓄以入洪湖。种种来水去水情形。乃系修复旧制。并非增创更张。揆之目前形势。亦止有如此办理之法。若将毛城铺旧有迤下河道。不行开通。任听黄水涨入萧、砀、永、宿、各境。人民田宇。漫浸可虞。若径将旧有之毛城坝堵塞。现见堤外地土。高于堤内四五尺不等。设遇黄水奔腾。徐州一带城郭民庐。必难保固。何可舍数十年已验之良规。别为置议。臣履勘确实。敬另疏条列。得旨。此奏甚属详明。持中之论。嘉悦览焉。又条奏。一、毛城铺王家山坝闸。黄水会出徐溪口。而下游之燕子口。又为山水总汇。地处低洼。自燕子口起。至灵璧交界止。旧河淤浅。不能容纳来水。应一体疏浚。使之畅达。入于孟山等五湖。不致岁有漫溢。宿、灵、人民。咸受灌浸。一、灵、虹、二境之杨疃、灵芝、土山、孟山、崔家、等五湖。上承徐溪口诸水。合流而下。赖此五湖盛贮。以为水柜。盈科而进。达于洪湖。乃因岁久淤浅。四围俱成平陆。小民取目前之利。争相认垦。一遇大水。湖中不能容纳。遂致横溢。应请将旧迹查丈。还其原址。不与争地。其已经认垦者。照依原数查豁。将沿湖沙滩。动项挑挖宽深。但工大费繁。应于每年水落时、一有涸出。即行加挑。并将挑出土方。沿湖筑堤。俾上游之水。来有所归。泻出之水。纡徐不迫。不特灵、宿、二邑受利。即洪泽上游。亦无冲啮。一、洪泽全湖。收纳淮泗七十二溪之水。今以毛城铺减下之水、助清刷黄。受水既多。益宜讲究。臣查看时。湖水未涨。高家堰石工。坚峙壁立。出水石岸十三四层。固无足虑。但恐众水汇注之时。挟有浮沙。湖底不无淤垫。应于四围淤浅处。量加捞浚。或仿海口浚船之法。船尾拖铁帚往来。俾沙随水下。因而入海。则既无漫溢高堰之患。而淮、扬、高、宝、民生。咸受其福。一、毛城铺三＜?氵义＞河分流。向有洪沟河、巴河、二道。又有蒋沟崖河一道。分洩减水。并入徐溪口。东行达于五湖。今巴河已成平陆。且原从洪沟河分流。仍归洪沟河。一同出口。徒多曲折。不能分减急流。即使挑挖。亦易壅塞。应请将巴河停其兴挑。再睢宁县之峰山减水四闸。九卿原议将闸下引河六十余里。一并估挑。但峰山闸口。高耸山崖。与河身相去。高出二丈余。黄水平稳之年。并无减入之水。若偶异常汛涨。减入之水。达于五湖。水有归束。闸外旧有引河。毋庸挑浚。一、毛城铺迤下之洪沟等河。向有民间自筑子堰。今履勘河干。此堰仅止一线。且有未设子堰之处。应请将各河挑出土方。乘时于两岸一律帮筑。但仍照原议。离河三十丈为准。得旨。诸议俱属详明。具见留心讲求也。又谕、江南毛城铺工程。渐次就绪。但此地至洪泽湖。河湖水道。六百余里。经历数十州县。土壤相错。若无专员统辖。则各邑丞簿微员。呼应不灵。所有一切堤岸坝座工程。未必经久坚固。况现在修防疏浚。尚须逐年料理。则岁修之费。亦当豫为筹及者。著河道总督高斌、会同江南总督那苏图。悉心妥议。于就近厅员内。归并何员管辖。并酌定岁修之费若干。于每年冬末春初河水未发时。相度修治。俾地方永受其益。寻奏覆、毛城铺减水坝迤下河道。令丰萧砀河务通判、铜沛河务同知、邳睢灵璧河务同知、宿虹河务同知、山盱河务通判、各照所属地方。分界管理。每岁于冬初水涸时。该管官查明应行挑浚工段。勘估兴修。所需银两。于江宁藩库每年动拨银三千两。豫贮庐凤道库备用。如有余剩。存为下年之用。倘有不敷。如数补领。其子堰或经卑薄。河道间有淤阻。均令随时修补疏导。下部议行。　　

○安南国嗣王黎维袆、奏谢册封并谕祭恩。报闻。　　

○辛亥。予乡会中式之教官仍回原任。谕曰。朕闻各省现任教谕。若中进士。现任训导。若中举人、副榜。则有应用之缺。便离原有之任。以待铨补。而铨补往往迟延。动辄数载。是一中之后。转令退居闲散矣。推求其故。盖以从前品级相悬。故定例令其离任。今教职品级。既已加增。则离任之例。亦应酌量变通。以示鼓励。嗣后现任教谕、会试得中进士。例应归班者。仍令回原任。以教授衔管教谕事。现任训导、乡试得中举人、副榜者。仍回原任。以教谕管训导事。若遇该员本班应选时。照常铨选。遇卓异荐举。亦照衔升转。将此永著为例。　　

○户部议准、广东巡抚王謩题请、各属社仓民借谷石。概行停止加息。　　

○从之。　　

○是月。两江总督那苏图奏请、引见州县人员时。择其曾任两江。及才具出众。堪胜繁剧者。不拘人数。随时命来江省。酌量委用。得旨。朕时刻留心可也。　　

○大学士总理浙江海塘管理总督事务嵇曾筠疏言、海潮入江。有南大亹、北大亹、中小亹、三路。迁流无定。考其形势。溜趋北亹。则海宁一带塘工。坐当其冲。溜趋南亹。则绍兴一带塘工。亦受其险。惟溜趋中亹。庶南北两岸。俱获平稳。前因溜走北亹。遂致海宁塘工。连年告险。虽欲修筑石塘。而一日两潮。难以施工。幸两年来、东西塘外。涨沙日加。绵亘宽厚。水势中行。不特海宁塘工可筑。即南亹一路。亦可渐次开放。但中亹介于襌机、河庄、两山之间。口门仄狭。江海不能畅流。往上、则直逼南亹。退下、则仍注北亹。皆须及早图维者。臣于本年二月。会同刑部侍郎刘统勋。查勘绍兴府属一带海塘。类多残缺。若及时修葺。需帑少而功亦易成。现已发银儹砌完整。再中亹之上游、萧山县西兴地方。有大滩横亘江心。挑溜北注。如遽开中亹。则北岸之仁和、钱塘、工程。亦成顶冲。现亦设法疏切。引溜冲刷。俟水势条顺。方可开放。至鱼鳞石塘工程。原系垂诸久远。臣复指示儹筑。务期坚整。得旨。欣悦览之。海塘工程。一以赖卿。自能先事豫筹。诸凡得宜。以副朕望也。　　

○山东巡抚法敏疏报、三月下旬。连得透雨。惟长山、邹平、新城、章邱、齐东、宁阳、邹县、济宁、泗水、泰安、莱芜、高苑、沂水、等州县卫。被雹成灾。得旨、以手加额览之。至被雹处所。虽系偏灾。即一户一人。亦不应令其失所也。　　

○河东河道总督白钟山奏、前议准河南署任同知朱侠、详议黄河南岸。仪封县汛十六堡。对岸开挑引河。估银二万四千六百余两。今臣于里堤帮筑挑浚。工成。仅需一千六百余两。得旨。此皆卿实心实力。办理得宜之所致也。览奏曷胜欣悦。　　

○又奏、济宁河标兵丁。向无积储仓粮。每岁青黄不接之时。兵食艰苦。即咨部将库存生息余银。买谷收贮。春借秋还。免其加息。今又届其时。曾咨部将存贮价银。按名借给。定限夏秋二季缴还。兹各兵已缴一半。如俟秋饷领到。全数完纳时。再行收买谷石。恐致价长。即于此时催令完缴。又不免于追呼。应即动支籴麦收贮。得旨。理应如此办理者。　　

○四川巡抚硕色奏、社仓积贮。次第举行。现已贮有五万四百三十石有奇。并请照常平仓之例。每四百石建廒一间。即于耗羡公用银内动建。得旨。知道了。积贮社仓。甚属美政。但行之必须妥协耳。　　

○两广总督鄂弥达奏报、横山矿匪范亚四等。与矿匪黄肇等。争占杀伤多命案内。混名武状元邓清侯、郭华、周亚晚、等十八名。现已拏获。其在山余党。即委把总何九星、赍臣令箭。直入巢穴。晓以利害。各自解散。免其究治。山场肃清。地方并无惊扰。得旨。此案办理。殊属可嘉。知道了。　　

