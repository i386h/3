<!-- { "loadSidebar": true } -->
○己亥。上以翼日奉安令懿皇贵妃金棺于宝城。遣官告祭孝贤皇后陵寝。　　

○谕曰、绰克托等奏称、土尔扈特、和硕特等。现今移牧哈喇沙尔。办理蒙古事件甚多。嗣后印房办事章京二员。贴写委署笔帖式三员。年满更换时。请将通晓蒙古语人员、拣选派往更换等语。著照所请。哈喇沙尔印房章京缺出。由京将通晓蒙古人员。拣选带领引见发往。其贴写委署笔帖式。著于该处通晓蒙古语人员内拣派。　　

○又谕曰、绰克托等奏称、库尔勒之四品伊沙噶伯克阿尔租、患病难痊。请原品休致。所赏翎顶。仍令其戴用遣回本城养病。所遗伊沙噶伯克员缺。请将哈资伯克额穆尔补授等语。阿尔租系久在库尔勒效力办事之人。今患病不能行走。即著照绰克托等所奏。准其原品休致。仍令其戴用翎顶。遣回本城养病。所遗伊沙噶伯克员缺。著额穆尔补授。　　

○又谕曰、据绰克托奏称、哈喇沙尔大臣、现在兼办土尔扈特和硕特事务。请将从前给发满汉回子三体字铜印。改铸兼托忒字银印等语。著照绰克托所奏。交该部将哈喇沙尔大臣所用之印。改铸兼满汉托忒回子字银印给用。　　

○予故乌喇特扎萨克镇国公索诺木喇布坦、致祭如例。　　

○庚子。上御乾清宫。召土尔扈特新袭郡王车凌德勒克入觐。并召至重华宫赐食。并赐章服、朝珠、三眼孔雀翎。　　

○谕军机大臣等、据袁守侗等奏、查审苏墧浮收关税银两。讯据关书等供出。每年除报解正额。外纳余银四五千两不等。并讯明收受周大年家、点主馈金各情节属实。现在审明定拟等语。苏墧侵蚀税课。数已逾万其得受所部乡绅馈金。亦供认不讳。其罪实无可逭。自应将派累客户商人各款。一并审确。从重定拟。以儆官邪。至此项浮收税银。据关书等佥供。每年除报解正额七千余两外。约余银四五千两不等。三处关口火食束修役食等项。俱于此内支发等语。是此项盈余银两。竟似相沿陋习。若历任所余。俱系此数则其弊不始于苏墧。自未便置已往于不问。若苏墧作俑多收。实属自无法纪。或因向来有火食等项零星余款。苏墧遂借名额外浮收。则是苏墧加徵肥橐。不可不严示惩创。至各省大关税榷。正额之外。例报盈余。黔省向来作何办理。或听各员任意开销。竟不申报。抑或因余款无多。仅报该上司查核存案。此等情节。皆不可不逐一讯明。此案既已败露。自当彻底清厘。使之水落石出。著传谕袁守侗、详细查明据实覆奏。袁守侗现署抚篆。所有查审冀国勋一案。昨已有旨。令阿扬阿就近驰往。秉公审办。著阿扬阿、即遵前旨。迅即赴川可也　　

○辛丑。军机大臣等、议奏朱宾、朱宝、呈请回旗一案。查朱宾、朱宝、原系正白旗汉军。因在巡捕营当兵。该旗辄将伊等、俱令出旗为民。办理错误。应将该都统等、交部议处。至朱宾、朱宝、俱系朱木□赦嫡派子孙。自应令其回旗当差。但伊等于出旗时。并未声明。至出有侯爵。始请回旗。明系觊觎承袭。请将伊二人、遇有应袭时。不准列名拣选。得旨、朱宾、朱宝、准其回旗。照例当差。但遇应袭侯爵时。伊二人本身、及其子孙。俱不准列名拣选。至所袭侯爵。职分较大。著军机大臣、会同该旗拣选。带领引见。　　

○旌表守正捐躯之直隶藁城县民李朴妻李氏。　　

○壬寅。谕军机大臣等据裴宗锡奏、拏获逃兵、审明正法一摺内称罗金美、本名钟朝国。系昭通镇余丁。乾隆三十一年八月、出师木邦。有兵丁罗金美病故。领兵守备温廷秀、即令其顶食名粮。三十二年彻出龙陵。旋即脱逃等语。温廷秀令钟朝国、顶食罗金美名粮。并未更改。已属不合及至脱逃。乃以原名开报。几致无从弋获。该守备更难辞咎。裴宗锡、办理此案。自应将温廷秀附摺参奏。听该部查明议处。乃该抚摺内竟未提及。又钟朝国、丁起祥、二犯。既已审明正法。何以并未录取供词。一并呈览。所办亦属未协著饬谕裴宗锡、令其查明。据实覆奏。　　

○命鸿胪寺少卿陈孝泳、同南书房翰林行走。　　

○以故广西思恩府属旧城司土巡检黄绍子瀚源袭职。　　

○癸卯。谕军机大臣等李质頴奏、查出山西长治县人秦功德、带有木做劝化台。上有皇恩普照等字及阴阳尺至心斗等物。忠孝图、增福十保等文。甚属不经现在飞提该犯至省。从重究拟等语。阅进到增福十保文二篇。其中并无不法字句。尚非邪教可比。不过鄙俚劝世文词。藉以哄诱乡愚诓银钱耳。但其语究属不经。自不可听其流传蛊惑。著李质頴、于该犯解到时。即行严讯如无别项悖逆情节。或将该犯枷责。递解本籍收管不许出境。或拟以发遣。已足示儆不值从重办理也。　　

○署四川总督文绶奏大兵即日竣事。军粮备贮充余。现已停止发运无须再行采办。至今岁秋收。尚称丰稔。民间亦有余粮所有商贩米粮。应听其流通为便得旨是。该部知道。　　

○甲辰上诣奉先殿寿皇殿、行礼。　　

○定西将军尚书阿桂、定边右副将军尚书公丰昇额、参赞大臣都统海兰察、副都统额森特奏、官兵攻克达噶木。下距雅玛朋碉寨已为至近。但卡布角一带。寨落尚多官兵从此前进。必穿寨落中间而过。若稍有不应手之处。酌彻既难。而接续亦为不易。必须直抢西里下截山腿。则雅玛朋寨落。及科思果木。悉已拦截在内。而由们都斯、进抢科布曲山梁上之索隆古地方。始可进退自如虽该处在西里贼碉迤下。但审山峦形势。只须拏住卡栅。纵使贼人自上压下。亦可无虞此时既不可稍露我兵有攻取西里山腿之意而一得西里山腿。亦必迅拏木栅占据。为进抢们都斯索隆古之计。庶可出贼不意。冞入其阻又定边右副将军明亮、参赞大臣副都统舒常奏、查纳木迪官寨。屡次进攻。总以官兵下至沟底。即三面受敌。而近西一带碉寨。贼枪尤难躲避。必须于乌岳之前。接拏木栅臣等即派珠尔格德等、带兵由乌岳直下。赶立木栅二座相距纳木迪、不过一箭可及。现将近西碉寨。从中截断。若再接拏木栅二座。愈逼愈近。则贼人断不能仍前拒守。查纳木迪一路。贼人悉力以拒。其扎乌古山梁。必防御稍疎今绰斯甲布土司土舍、情愿搜集各寨土兵。添同进剿约在此数日内。即可到齐。臣等拟将全营满汉屯土官兵。尽数抽调。即于扎乌古伺隙以进。务期必克。谕军机大臣等、阿桂筹办抢占西里下截山腿。并豫备攻夺科布曲山梁情形。阿桂实心调度。设法进攻。实为可嘉。而各路之兵。亦惟阿桂最为可恃。是以盼望尤切。但自攻得勒乌围以来。距今已七十余日。虽所至屡有克捷。而于西里、及科布曲两要隘。尚未攻克。朕因此昼夜焦思。阿桂自必深体朕心。力图迅速集事。又据明亮等奏、于纳木迪赶拏木栅。图抢扎乌古。所筹尚好。贼人屡遇官兵进攻。皆豫为暗中抽调贼众。密施枪石堵拒。今既接拏木栅逼攻。贼人自不能复如前拒守。况于纳木迪进攻。可进则进否。亦可以牵缀贼势。一面令满汉官兵。率同绰斯甲布土兵等、抢占扎乌古山梁出其不意。自可望得手。明亮等各当努力。　　

○是月江南河道总督吴嗣爵奏、前月下旬以后。黄水又加长二尺七寸。徐城志桩。连前长至一丈四寸。外河老坝口志桩。长至一丈八尺六寸。丰砀厅属丁家集一带。外滩冲刷沟槽毛城铺滚坝。过水尚多督臣高晋就近勘办挑挖引河。刨疏滩嘴。以顺其势。因黄水未能遽消仍将邳睢厅属之南岸峰山闸。照旧启放以资分洩。下游洪泽湖内。因正阳关淮水九月底又报长四尺。汇归下注。高堰志桩续长水一尺二寸。连前长至一丈三尺山旴仁、义、礼、三坝。过水三四尺不等。洪湖水势浩瀚。里河清江、以至淮城运河上下。水势甚大。平堤拍岸。臣先将清口东西坝。大加展拓而黄水清水。同时并长。仍未消退。臣复一面将外河王营减坝。循例开放。使之稍减暴涨之势。一面督率员弁分段巡查。实力防护赖天气晴霁。各处水势。渐次平定。黄河内已消水一尺八寸。上游淮水。消水一尺。洪泽湖内。亦消水四寸。一切工程均属保护稳固。目下立冬已逾数日。将来水势、自可有消无长回空漕船。渡黄南下者。已遄行无滞。得旨、览奏欣慰。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十三




大清高宗法天隆运至诚先觉体元立极敷文奋武孝慈神圣纯皇帝实录卷之九百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未闰十月。乙巳朔。谕军机大臣等今日徐绩五百里驰递奏函。疑其或有地方紧要急务。随即拆阅。乃系覆奏武陟一县被灾情形。无庸加赈之事。已属不知轻重。前此因成灾各省。或有应于明春加展赈期者。令其逐一确查。由驿迅奏。以备新正恩旨。系指新正应行加恩者而言今武陟县被水村庄既据徐绩称、现赈恤有资。明春止须照例粜借接济等语。是该县并无应降恩旨之处不过照常覆奏足矣乃仍拘泥前旨用五百里驰覆何不晓事若此至所称毋庸再费圣心之语尤不得体朕于民间水旱偏灾原深廑念然遇加恩赈恤。止须饬部施行。事有常经。无劳多烦筹画。徐绩毋庸费心之语。乃汉军寻常酬答朋侪俗套。何竟入于章奏。不亦深可笑耶徐绩、著传旨申饬遇该抚奏事之便谕令知之。　　

