<!-- { "loadSidebar": true } -->
○谕军机大臣曰、毕沅奏审拟均州民人贺廷选等烧香念佛一摺。照捏造妄诞妖言惑众大逆例。将陈季升等问拟凌迟。妻女给功臣之家为奴。竟以悖逆办理。实属错谬。此案前据该督奏到时。朕以此等无知愚民。不过念诵俚鄙经语。编写佛号。治以哄诱骗钱之罪。即可了事。何必张大其词。作为邪教。业经降旨饬谕。想毕沅尚未接奉。故仍照大逆问拟。即如该犯等咒语内。祇称西天古佛。八大金刚。观音罗汉人人共晓之常谈。如小说鼓词之类。并非不法匪徒。编造狂妄词语。干犯教令者可比。安得谓之大逆。亦并不得谓之邪教。乃毕沅竟指为罪大恶极。分别拟以凌迟斩决。何不知轻重至此。试思乡愚无知。烧香念佛。施舍钱文。何处无之。若概视为邪教。纷纷搜捕。亦复成何政体。倘遇有实在邪教。转恐不能认真查缉。以绝根株。而于哄诱诳钱。无关紧要之事如此大办。以见其留心民社。毕沅尚属读书晓事者。尤不应错谬若此。著传旨严行申饬并著遵照前降谕旨。另行妥协办理。　　

○庚寅。谕、降调云南布政使候补道员李承邺。平日尚属能事。今吏部带领引见。朕看其年力就衰起跪亦觉艰难。著加恩赏给按察使衔准其休致。以示体恤。　　

○又谕、山东平度州张子布、罗有良、彼此互殴。罗有良跌压罗王氏身死一案。先据长麟参奏、莱州府知府徐大榕。审系罗有良将张子布殴伤待毙。罗有良畏惧。自将伊母罗王氏踢死属实。固执己见。任意妄断。因降旨将徐大榕革职拏问。嗣经徐大榕遣人赴刑部衙门控诉。将原呈卷宗供摺进呈。朕详加披阅。徐大榕所指各情节。似属确凿可据。案情出入。所关甚大。不可不审讯明确。以成信谳。因命胡季堂、吉庆、前往秉公审讯。复据长麟审明张子布、踢死罗王氏属实。将张子布照罪人不拒捕而擅杀例。问拟绞候。徐大榕发往新疆。朕又因该抚所审情节。疑窦甚多。节经降旨。指明案内紧要关键。令胡季堂悉心研鞫。兹据奏称。正在详检罗王氏尸骨间。罗有良忽自行供出。伊于张子布蹬倒伊母声唤时。因张子布挣起要跑。伊曾用力向拉。致自跌伊母身上。并将张子布带跌。而伊在下。以致压断伊母肋条等因。随逐一检验。实系罗有良跌压罗王氏肋骨折断致毙。巡抚长麟、不能审出实情。将张子布定为正凶。今其将因何错误之处。自行明白回奏。随同该抚验审之道府归朝煦等、请解任究讯。徐大榕、虽所讯供证未确。而指定正凶。并无错误。俟另行分别拟议具奏等语。此案朕以罗有良既同罗王氏共殴张子布。何以忽又躲避外出。置伊母于不问。岂罗有良反不知伊母如何被张子布踢毙。而转以案外之罗刘氏作证。且张子布踢死妻母。律应问拟斩候。何以该抚反引罪人不拒捕而擅杀律。问拟绞候。似恐案情不实。曲为调停。因逐层指问。今胡季堂等审出。罗有良自认用力向拉张子布、致张子布并伊同跌压伊母身上。而伊在下。致折断肋骨身毙。是罗有良并非有心致死伊母。但误伤父母致死者。应问斩决。而违犯教令。为匪不端。致父母羞忿自尽者。亦应拟绞立决。若如该抚前奏。则该犯罗有良、竟得幸逃显戮。而张子布之妻。既被罗王氏意欲另行嫁卖。又诬认踢死妻母。问拟绞候。亦属冤抑莫伸。可见天理昭彰。罗有良不待追究。即自行承认。种种情节。皆不出朕之所料。胡季堂、吉庆、办理此案。尽心详鞫。审出确实证据。甚属可嘉。均著交部议叙。济东泰武道归朝煦、泰安府知府宋思仁、武定府知府唐若瀛、瞻徇上司。承审不实。俱著解任。其是否听从长麟随声附和。抑系有意开脱朦混之处。交胡季堂等、一并归案讯明定拟具奏。巡抚长麟。参革知府徐大榕。俟胡季堂等审明定案时。再降谕旨。至前据徐大榕呈称。臬司先委武定兖州二府会审。逆子供认不讳。将凶鞋过朱入库一节。此系紧要凭据。前经指出询问。今胡季堂等、未将凶鞋究出下落声明。并著一体讯明。随案覆奏。再登莱青道奇明、曾与归朝煦会审此案。何以胡季堂等、仅将归朝煦等奏请解任。竟置奇明于不问。即该道未经承审。而平度州、莱州府、是其专管。乃所属府州于此等重案。未能讯出实情。奇明漫无觉察。竟同聋瞆。本有应得之罪。知州郭清芳、系首先承审之员。于相验罗王氏时。既不能细心详察凶器。比对伤痕。遗漏错误。又妄指张子布为正凶。率行具详。以致府道臬司巡抚。彼此各执一见。几成冤狱。胡季堂等摺内。亦未将如何审讯问拟之处。先为声叙。均著再行严审确实。一并定拟具奏。　　

○以吏部右侍郎朱圭为安徽巡抚。　　

○旌表守正捐躯湖北江陵县民贺成章女贺氏。　　

○辛卯。谕曰、沈初、著调补吏部右侍郎。仍兼署礼部侍郎事务。所遗兵部右侍郎员缺。即著刘峨补授。　　

○又谕曰、台斐音奏、查勘永平府被水冲塌旗房。应移建高阜之处。并请借给官兵俸饷。修理军装器械。等语。永平府驻防兵丁被水官房。浸湿军装器械。理宜修补。著照台斐音所奏。赏借官兵半年俸饷银两其应修房屋。即交该地方官迅速妥办。余照所奏行。　　

○壬辰。上御澹泊敬诚殿。赐扈从王、贝勒、贝子、公、大臣、蒙古王、贝勒、额驸、台吉等、回部王、公、伯克、安南国王、及陪臣、缅甸国、南掌国使臣。金川土司。台湾生番等宴。　　

○癸巳。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○吏部议准、调任四川总督孙士毅奏请、成都府属崇庆州、地方辽阔。最易藏奸。请将泸州直隶州州同。移驻崇庆州之怀远镇。添设外委一员。于城守营内抽拨兵丁十名。带领协防。衙署。于裁汰泸州州同旧署。估变建盖。俸廉役食。于泸州州同衙门内向有之数酌拨。其添设外委汛署。及兵丁卡房等。该督既称计费无多。即由本省通融酌办。毋庸动项。应如所请。从之。　　

○以革职云南浪穹县属凤羽乡土巡检尹焞堂侄见道袭职。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十八


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。七月。甲午。朝鲜国正使黄仁点、副使徐浩修等入觐。上御卷阿胜境召见。同扈从王、贝勒、贝子、公、大臣、蒙古王、贝勒、贝子、公、额驸、台吉、回部王、公、伯克安南国王、及陪臣、缅甸国、南掌国使臣、金川土司、台湾生番等、赐食。至丁酉皆如之。　　

○谕军机大臣曰、梁肯堂奏、委勘永平府城。及天津、朝阳、两县被水情形一摺。内称、滦州、乐亭、丰润、玉田等州县。并天津四乡。及口外朝阳俱因六月下旬。阴雨连绵。河水陡发。洼地田禾。间被淹浸。民房多有坍塌。现在饬委道员分往查勘等语。永平、天津等处。因夏雨稍多。河流涨发。民房庐舍。不无被淹坍塌。其低洼地亩亦间有损坏之处。自应详晰履勘。加意抚绥即一隅偏灾。亦不可稍存讳饰。梁肯堂现在派委道员。分往查勘抚恤。俾灾黎均沾实惠。毋使一夫失所。至上年天津、青县、静海等处。亦因春夏雨水较多。以致田禾受淹。此次被灾情形。较上年轻重若何。究于秋成有无妨碍。并上年被水各歉收之处。一并详悉查明。据实速奏。以慰廑注。　　

○又谕曰、刘秉恬奏北仓截卸漕粮事宜业已完竣。现在回至通州。办理收兑事宜。俟全漕告竣。即趋赴行在叩觐等语。本年全漕抵通。较上年连闰月共早至两月一切起卸回空办理虽属从容但现值兑收江广帮船漕米而督饬回空等事在在均关紧要若该仓场于此时前赴行在瞻觐不能亲身督率料理。恐江广尾帮起卸回空。不无迟滞。著传谕苏凌阿、刘秉恬、务须赶紧验收。使江广漕粮。及早兑交。俾得迅速回空。方为妥善。不必前来行在。仍照例于朕回銮时。在南石槽接驾叩觐。亦不为迟。　　

○乙未。谕吐鲁番二等台吉丕尔敦、乃额敏和卓之子。年来亦颇奋勉。著加恩作为一等台吉以示朕惠爱宣力旧回仆之意。　　

○旌表守正捐躯河南安阳县民阎荣山女阎氏。　　

○丙申谕、据嵩椿等奏、大凌河河水漫溢。锦州九关台旗民房屋被水等语。本年六月。因雨水较大。河水漫溢。锦州九关台旗民房屋被水殊属可悯。穷檐口食不继。未免失所。著加恩无论旗民。统各赏给两月口粮。且似此灾黎。理宜急速救援。一面赈发。一面具奏。乃嵩椿等尚以暂行贷给。秋后追偿为请。候命下日始行赈发等语。甚属拘泥。竟不晓事体之缓急嵩椿等俱著严行申饬。现在九关台地方被水甚重。嵩椿著不必来京。于何处接奉此旨即速赴九关台宜兴亦著赴锦州九关台地方一同查勘办理。此事妥协后。伊二人再回盛京。　　

○谕军机大臣曰长麟奏、平原、禹城等县。自六月二十四日起。至七月初七八日雨水连绵马颊等河水势盛涨。漫溢田禾房舍间被淹浸临邑陵县等处。低洼地面。田禾亦有浸伤。长麟现在驰赴各处查勘等语本年东省雨水调匀。田禾畅茂。可望收成丰稔。今因六月二十四、至七月初七八等日。阴雨较多。平原、禹城、及临邑、陵县等处。村庄田禾间被淹损。殊为可惜。长麟闻禀。即亲往各处查勘务须妥为抚恤。俾灾黎均沾实惠。其被淹田禾。将来或致成灾。不可稍有讳饰。至坍塌房屋。无力贫民俱应酌给修费。积水处所亦应设法疏消。著该抚详确履勘实力妥办毋使一夫失所。以副朕轸念灾黎至意并将如何酌量抚恤。各该处被水轻重情形。田禾是否可望有收之处。即行迅速覆奏。以慰廑注。　　

○丁酉。谕、大凌河马厂著派伊龄阿、于八月底。大田刈获后。前赴该处秉公查勘。办理具奏。　　

