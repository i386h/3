<!-- { "loadSidebar": true } -->
○又谕、据傅恒等奏、阿里衮疮口未收。体气甚弱。不便乘马等语。阿里衮著在野牛坝。监修船只。并接济军粮等事宜。俟傅恒等攻克老官屯。即著移驻防守办事。伊勒图可另行调拨。将此传谕傅恒、阿里衮、知之　　

○兵部议、开化镇总兵永平、昭通镇总兵佟国英、守备褚云龙等、于兵丁张国林、因奸杀命。不能约束。应照例革职。得旨、永平、佟国英、褚云龙、俱著革职。作为兵丁效力　　

○贵州巡抚良卿疏报、黄平、瓮安、湄潭、天柱等州县、乾隆三十三年、开垦额内额外田地、一百九十八亩有奇　　

○丁未。上奉皇太后幸卷阿胜境、侍早晚膳。至己酉皆如之。　　

○赐扈从王公大臣。及蒙古王公台吉等食。至己酉皆如之　　

○谕曰、傅恒奏、总理粮运事务大臣傅显、在野牛坝地方。染疟身故等语。传显在军营。办理造船事宜。颇属奋勉。兹闻溘逝。深为悼惜。所有应得恤典。该部照例给与。伊子服阕后。著军机大臣带领引见　　

○戊申。谕、前以安省盘获盗犯龚在山等一案。揆义奏系广济县知县刘长灵、差役追至怀宁县盘获。与富尼汉所奏、千总王光国擒获之处。彼此语涉含糊。随传旨询问该抚等、查明究系何人首先缉获。分晰具奏。并谕令吴达善、详密确查。据实奏覆。昨据揆义覆奏。以前摺内。未将刘长灵原禀、怀宁县捕役告知在彼处拏获缘由叙入。并删去安徽咨文内、千总王光国盘获之语。自行认罪。是其初奏时。希图将邻省盘获之犯。攘为湖北所获。已属显然。乃吴达善本日奏到。尚有揆义即欲归功属吏。亦断难于邻省咨缉。并通禀有案之事。代为捏饰等语。曲为揆义开脱。殊属非是。试思揆义从前。若非有心取巧。何不即照刘长灵原禀叙奏。且既接有安省咨文。则揆义已明知获盗。乃千总王光国之事。并与邻封捕役无涉。而妄加以捕役盘获一语。与广济差役影射。希冀邀功。原摺具在。即揆义亦无从置办。而吴达善尚以揆义为并非捏饰。岂欲掩其自取之咎。转以朕为屈抑之耶。吴达善久任封疆。于特旨查询事件。辄敢心存瞻徇。深蹈外省官官相护恶习。著交部严加议处　　

○又谕、昨傅恒等奏。猛拱头目脱猛乌猛禀称、贼匪懵驳已死。其弟猛雅、与伊子争立。所有事务。俱系贼目雷回步管理等语。此事如果属实。贼匪内乱。大兵进剿。可指日奏功。即所禀虚诬。傅恒现领积兵四千有余。进剿贼匪。何难一举成功耶。所有懵驳子弟。俱系瓮藉牙子嗣。其头目、皆随瓮藉牙篡杀其主。皆当擒拏办理。傅恒等当尽行务获解京。即其中有情愿投诚者。即晓谕以汝等既归附大皇帝。当进京入觐。亦不可令留于本处。再得阿瓦城后。选立缅王。如孟达拉子嗣。有可用者尚可选立。著传谕傅恒等知悉。并将官兵现至何处。及一切情形。作速奏闻　　

○经略大学士公傅恒等奏、七月初十日。贺丙同猛拱大头目脱猛乌猛等、来至腾越。称我兵在野牛坝造船。缅子早有见闻。恐于蛮暮西岸。设伏滋扰。臣等察看形势。须派兵数千从戛鸠过渡。由猛拱陆路。直抵蛮暮西岸。占据渡口。俾东岸造船官兵。得从容集事。一面令脱猛乌猛等。先在戛鸠豫备渡船。臣传恒、领现到之兵于二十日。自腾越启程。分拨兵千余名安设戛鸠一路台站。臣阿桂、亦于二十日启程。前往野牛坝。督理造船事务。至脱猛乌猛等、现在投诚。臣等另写晓谕该土司檄文。即令其赍往。至结些与缅匪。系属旧仇。臣等并写晓谕结些土司檄文。令猛拱差人寄往。得旨、览　　

○湖广总督吴达善覆奏、臣与抚臣揆义、从未相识。七月回省相见。筹商灾务。虽办事稍有未谙。居心尚属急公。得旨、即其欺奏一事。汝亦诿为不知。可乎。看来汝与彼一流之人。不过较彼为历练耳。此奏甚不诚。不可　　

○己酉。吏部议。湖北巡抚揆义、于桐城县拏获盗犯。攘为湖北盘获。应照例革职。得旨、揆义著革职　　

○礼部等部会议、江苏布政使胡文伯奏称、佐杂钤记。详禀者、刻有姓名。平移者、不刻姓名。大小无定式。请嗣后均照部颁分防县丞钤记之式。以昭画一。由藩司官匠刻给。武职人员。非有专管营汛之游击都司守备。以至千把外委。亦一体办理。俱应如所奏。从之　　

○闽浙总督崔应阶奏、浙省被水各属。俱已消涸不致成灾。惟仁和、德清、海盐、平湖、缙云、丽水等县。暨玉环厅属成灾之处。照例抚恤。得旨、知道了。其应抚恤者。督属员妥为之。近竟有冒蠲冒赈之地方官。不可不实力稽查也　　

○添建云南和曲、姚州、云州、马龙、定远、五州县社仓。从调任巡抚喀宁阿请也　　

○旌表守正捐躯之浙江永康县民黄思奇妻俞氏　　

○是月。升任江宁布政使梁国治奏报、江宁各属雨水情形。得旨、览奏俱悉。今用汝为巡抚。可速赴新任。湖北吏治。废弛不堪。汝宜极力整饬。若不认真。则汝自度之　　

○安徽巡抚富尼汉覆奏、安省被水州县。怀宁、桐城、宿松、望江、潜山、太湖、贵池、铜陵、东流、当涂、芜湖、繁昌、无为、巢县、知州、含山、宣城、庐江等、十八州县被淹较重。南陵、合肥、滁州、全椒、青阳、建平等、六州县。被淹较轻。俟勘明成灾分数。据实题报。得旨、览奏俱悉　　

○湖广总督吴达善覆奏、赴滇官兵廪给口粮。各交领兵官散给。并不经吏役之手。至跟役保安、因见县役在船数钱。即借廪粮为名索诈。致殴县役落水。再查湖北陆路。惟丫角庙一站。起旱换马。嗣因溪河可通。改至张家沟起旱。至荆江渡口。仅二十余里。即官兵并站过境。马骡尽敷应付。从未折给马价报闻　　

○又覆奏、勘得黄梅县江堤。原任黄梅县知县吕世庆承修之扃担裂堤工。溃口九十七丈一尺。原任麻城县知县刘希向承修之凉亭。口堤工。溃口八十八丈五尺。又吕世庆承修工内。有内堤等处溃口三十六丈四尺。现在水未涸出。难以抢筑。应俟水涸。覆勘办理。此项工程。动帑兴筑甫及年余。即已溃塌。应责令原承办之委员。各按段落赔修。得旨、览奏俱悉　　

○湖南巡抚方世俊覆奏、官兵廪给口粮。系汇交领兵官散给。并无令兵役支取情事。至办送兵差。均系水路。原无折给马价之事。报闻　　

○署河东河道总督暂署河南巡抚吴嗣爵覆奏、豫省各属。自七月十七日以后。得雨深透。可庆丰收。得旨、览奏稍慰　　

○陕甘总督明山奏、甘省西宁镇牧厂生息藩庶。厂地窄小。酌分拨甘提标马五百匹。凉州镇马三百匹。肃州镇马三百匹于大草滩上方塞、石门寺、黑山湖等处。择厂分牧。报闻　　

○两广总督李侍尧覆奏、陈日升中途滋事潜逃。应以军法从事。已经拏获。俟审明办理具奏。并将应参各员查参。是以未经先行入告。至佐领六十七案内。应质旗兵雅克什布、田成、双明、海宽、四名。先已回粤经臣移咨将军瑚图礼等、委员押解于四月十一日赴滇收审。得旨、览　　

○又覆奏、暹罗仍系甘恩敕窃据。诏氏子孙未复。遵旨毋庸谕檄。滇省现集劲旅。进剿缅匪。缅酋势必穷窜。暹罗系其仇讎。谅不敢潜匿。自必游逸洋面。今河仙镇目莫士麟、发兵夺取沾泽。又会合暹罗各夷目。征讨甘恩敕。若令截擒缅匪。自必踊跃。兹臣作为己意。仿照颁发谕藁。酌叙谕檄赍往。赏给绸缎。并令移会暹罗各夷目。拨兵侦伺。报闻　　

○经略大学士公傅恒等奏、臣等于七月二十日起程后。天气清明。官兵行走顺利。今已进兵三站。即分路出铜壁关。至野牛坝办理造船事务。俟各队兵到。乘机进讨。臣傅恒前往戛鸠。地方较远。宜早为起程。到彼查看情形办理。得旨、急候捷音　　

○署云贵总督明德奏、大兵在外。军粮宜宽裕豫备。滇省晴雨应时。必获丰收。请采买一二万石备贮。得旨、如所议行　　

○贵州巡抚良卿覆奏、黔省应付官兵廪给口粮。均令领兵官赍勘合火牌。向地方官汇领。并无滋事情弊。至兵役马匹。奉谕通融折价。查黔省境内。扣除实在空数。不领折价者。止有富兴、永安、扎哈纳、成果、莽喀察、所领索伦等、兵跟役五起。自愿减半支领者。止有明亮、占颇图、莽喀察、绥库、所领吉林兵跟役四起。余俱照额全领。并无情愿步行、兼不折价之人。如侍卫讷根彻所言者。得旨、知道了。亦可谓不事事矣。观汝大不如前。慎之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十九


大清高宗法天隆运至诚先觉体元立极敷文奋武孝慈神圣纯皇帝实录卷之八百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。八月。庚戌朔。谕、前据明德查奏、滇省缺额铜觔。定价分赔一摺。将汤丹、大碌、二厂之铜。照青龙等厂中价分赔。又不将截留京铜、分年带运之处。详悉声明。经部议指驳。因即饬谕明德、令其查明覆奏。今据奏称、去年一年所产之铜。仅敷鼓铸。是以未经带运等语。尚在情理之内。即前摺未经声叙。亦可宽恕。至汤丹、大碌、与青龙等厂价值。多寡悬殊。乃从前率据该司开送中价。遽行入奏。经朕传旨询问。明德亦更无可置辩。自认从前办理错谬。明德著交部议处。其另单所开历任分赔银数。仍著该部详核著追。　　

○谕军机大臣等、据明德覆奏、本年不能带运补解京铜。及汤丹等厂分赔铜觔。率照青龙等厂定价短少缘由一摺。已于摺内批示。并交部议处矣。明德仅据该司所议之价。不加详核。遽行列奏。咎固难辞。而该司以汤丹、大碌、二厂应赔之铜。辄照青龙等厂等价。以致数目短少。显有瞻顾历任上司、及袒徇同官属员之意。该司究系何人。未据将姓名列入。殊未明晰。或尚系宫兆麟任内之事。或系钱度到任后所办。抑系署任之员定议办理。著传谕明德、即速查明。据实覆奏　　

