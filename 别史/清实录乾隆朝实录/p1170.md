<!-- { "loadSidebar": true } -->
○江西巡抚范时绶奏、捕役躧缉窃贼。若有罚无赏。势难禁绝作奸。查九、赣、两关。旧存平余银一万八百余两。请动支一万两。交省埠盐商生息。每年可得银一千二百两。以为赏需。得旨、便如此办理。亦恐不能尽绝捕役作奸。况天下各省捕役多矣。皆似江西如此办理。始能缉贼乎。　　

○两广总督杨应琚奏、粤西境处极边。桂、平、梧、浔、四府。民情淳朴。南、柳、二府。兵民杂处。风俗浇漓。太、镇、泗、思、庆、五府。土俗愚悍。郁林州。习尚浮嚣。兼各州邑、类皆猺獞杂居。种类繁多。生苗尤为凶悍。必抚绥得宜。方可相安无事。至各属土司等官。籍隶江浙山东者居多。本籍次之。从前恒有贪饕骄纵之习。近因法禁严明。亦各奉职惟谨惟有一种土目。往往欺压土民。肆行科索。臣谕令该管知府。不时查察。违犯者严究。太、镇、二府。接壤安南。该国奸匪。窜入内地。并内地汉奸。潜往滋扰。每致构衅生事。故于沿边一带。设三关百隘防守。今惟太平府属之平而、水口、两关。油村一隘。许客商行走。余皆封禁。边境清肃。得旨、览奏具见留心。但诸事认真。察吏安民可也。　　

○是年。旌表孝子、江苏等省陆之滨等九名。守节合例。八旗、满洲五十儿妻李氏等一百四十四口。蒙古八十妻罗佳氏等三十四口。汉军高廷会妻任氏等六口。奉天等省驻防、石柱妻王氏等七十六口。直隶等省、倪基圣妻刘氏等六百零三口。夫亡珣节。直隶等省、郭兆曦。妻李氏等二十二口。未婚守志。江苏等省、胡国泰聘妻瞿氏等十一口。百岁寿民、妇、直隶等省、平得山等二十四名口。各给银建坊如例。　　

○一产三男。直隶等省、刘祥雷等十一家。　　

○会计天下民谷数。各省通共大小男、妇、一万八千四百五十万四千四百九十三名口。各省通共存仓米、谷、三千二百一十一万四千一百六十石三斗五升一合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十九


大清高宗法天隆运至诚先觉体元立极敷文奋武孝慈神圣纯皇帝实录卷之四百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。春正月。乙亥朔。上诣奉先殿行礼。　　

○诣堂子行礼。　　

○率王以下、文武大臣。诣寿康宫、庆贺皇太后。礼成。御太和殿受朝。作乐、宣表、如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○诣皇太后宫问安。　　

○赏给贝子扎拉丰阿、贝勒品级。　　

○丙子。上诣皇太后宫问安。　　

○御乾清宫。赐大学士尚书等宴。　　

○谕、江南淮、扬、徐、各属。近年未获丰收。虽已截漕发粟。多方赈借。现获宁居。恐二三月间。青黄不接之时。民力不无拮据。尚应再为调剂。著该督抚等体察情形。有应加恩赈给之处。即行奏闻办理。以示优恤。　　

○谕军机大臣等、达勒当阿、带领索伦、巴尔虎兵起程。从前原议于四月内。齐集军营。今两路哨探兵。改期于二月内前进。著传谕黑龙江将军绰勒多、选派妥人。追及达勒当阿、令于所带索伦、巴尔虎兵内。酌挑二三百人。亲带遄行。务于二月内前赴军营。其余兵丁。亦令趱行速往。　　

○陕西巡抚陈宏谋奏、陕境军站。计九百五十五里。照雍正七年例。设正站九。腰站二十。每正站派千把总一、兼管腰站。不免掣肘。拟正站添文员一、腰站添千把总一、再正站马三十匹。腰站十七匹。兵出口后。不敷驰递。拟拨南路各驿马。添沿边正腰站各四匹。报闻。　　

○丁丑。谕军机大臣等、定边左副将军阿睦尔撒纳、带领哨探兵。由北路进剿。著参赞大臣额驸色布腾巴勒珠尔、郡王品级青滚杂卜、内大臣玛木特、奉天将军阿兰泰、一同前进。定边右副将军萨喇勒、带领哨探兵。由西路进剿。著参赞大臣郡王班珠尔、贝勒品级扎拉丰阿、内大臣鄂容安、一同前进。所有陈奏事件。北路著阿睦尔撒纳为首。西路著萨喇勒为首。参赞大臣等、俱著并列。应奏事件。一面奏闻。一面呈报将军。两路哨探兵会合一处。则令阿睦尔撒纳为首。其续进大队兵丁到日。北路著班第、西路著永常为首。两路大兵会合一处。遇有奏事。即著班第为首。　　

○戊寅。上以祈谷于上帝。是日起。斋戒三日。　　

○己卯。谕军机大臣等、军台虽属紧要。而进兵所关尤重。今阅额驸色布腾巴勒珠尔、奏管台务名单。有调往西路之贝勒品级车木楚克扎布、出征队内之郡王桑寨多尔济等、著传谕阿睦尔撒纳等。所派台务之扎萨克。或能托伊亲信之人代办则可。若必须亲往。于进兵之事。稍有掣肘。即另选扎萨克办理。其已派出兵之人。不必复派台务。　　

○庚辰。享太庙。遣显亲王衍潢恭代行礼。　　

○遣官祭太岁之神。　　

○上诣南郊斋宫斋宿。　　

○谕军机大臣等、陈宏谋奏北路解送马匹。中多疲乏。不足备甘省安台之用。仍就西安督抚标马、及挑存留省马匹内、挑选解赴甘省应用。北路解送马匹。既多疲瘦。即不用之备战。而安台递送兵丁。亦属紧要。若不上紧餧养膘壮。正恐临期有误。现在西路兵丁。已于正月初旬、陆续起程。马匹关系紧要。著传谕刘统勋、严饬承办各员。加紧饲餧。以利遄行。勿致稍有遗误。　　

○命派内务府官一员。解棉甲一千领。往西路军营　　

○辛巳。祈谷于上帝。上亲诣行礼。　　

○世祖章皇帝忌辰。遣官祭孝陵　　

○上诣皇太后宫问安。　　

○谕曰。皇十四叔恂郡王。自复封王爵以来。甚属恭谨。谒诚供职。昨闻患病。适御斋宫。是以先遣阿哥等往视。赏给经被。今闻溘逝。深为恻然。著派三阿哥前往穿孝。赏银一万两。料理丧务。俟逾祭祀之期。朕当往奠。　　

○军机大臣议奏、平定准噶尔善后事宜。一、查四卫拉特台吉户口。如何给爵、授扎萨克。及编列旗分佐领设官。俟班第等议奏。其四卫拉特之人。原系散处。应安置各原驻附近地方。不必将一姓聚处。一、回人俱有地亩。岁纳贡赋于准噶尔。今准夷底定。回人内属。除岁供喇嘛外。余赋悉蠲。贡额亦应议减。内如吐鲁番、原系内地。应将其回目查出。俾管所属。爪州居住之额敏和卓属下回人。亦仍移吐鲁番安置。一、现收之乌梁海。既编列旗分佐领。有续收者应照办。同移置各原地方。其管辖人。令班第等选奏。一、扎哈沁人众。应移于喀尔喀游牧之外。厄鲁特台吉等所住之内则阿尔台内、藩篱愈固。包沁与扎哈沁相近。应俱令玛木特掌管。一、大兵彻回。应于满洲蒙古兵内留五百名。随班第等驻劄伊犁。各盟回部乌梁海、咨报伊犁文移。应设台站。令班第等酌办。一、伊犁既驻大臣。应择形胜地驻兵为声援。西路吐鲁番。鲁布沁地方。膏腴可耕。请驻兵一千。再爪州、乌噜木齐俱可屯田驻兵。则伊犁、鲁布沁。声息相通。亦展疆土。一、准夷既平。喀尔喀游牧。应加恩展宽。喀尔喀厄鲁特游牧。即以阿尔台山梁为界。其间乌梁海所居游牧不动外。所有阴坡。令喀尔喀游牧居住。阳坡。令厄鲁特游牧居住。喀尔喀西界。既经展远。其东陲鄂尔坤、塔密尔、推河、等处。俱闲。喀尔喀、北界俄罗斯。西界厄鲁特。请派京师满蒙兵数千。前往闲处屯田。一如蒙古授产安插。以靖边境。从之。　　

○壬午。谕曰。鄂容安现往西路军营。参赞军务一时未得即回两江之任。尹继善现署督篆。伊前任两江时。一味沽名邀誉。以致该省吏治。日渐废弛。经鄂容安大加整顿。各属知所儆畏。诸事认真办理。始克挽回颓风。今该署督继整顿之后。若能遵守成规。不狥情面。不好名誉。诸事以实。乃为不负任使。倘其务名旧习。牢不可破。仍蹈前辙。致该省吏治。仍复废弛。恐尹继善亦未能任此咎也。在属员中果有婪赃败检之人。尹继善亦未敢遽为容隐。惟是上和下睦之习。渐不可长。或以为尚可曲庇而姑容之。岂不足市恩邀誉。而不知积重难返。滋弊实深。所谓积小成大者。不可不力治其源也。至南河伏秋大汛时。尹继善仍行亲往工次督率。其寻常时一切工务。俱交富勒赫悉心专办。并传谕富勒赫知之。　　

○癸未。上诣皇太后宫问安。　　

○诣大高殿行礼。　　

○诣雍和宫行礼。　　

○临故恂郡王允禵第奠酒。　　

○谕军机大臣等、从前用兵和通呼尔哈诺尔等处时。我官兵征战未归。或尚有在准噶尔者。夫以临阵被掳。偷生贼地。至大兵荡平。方被查出。理应分晰明正典刑。此内如系兵丁、及护军校、骁骑校等。即照同车凌、阿睦尔撒纳前来之满洲等。仍给本人为奴。如系大臣官员。非微贱者可比。若罗卜藏丹津、巴济、茂海、原任归化城副都统衮布、原任参领拉察布等。俱系背叛之人。尤为可恶。查出时。即一面奏闻。一面派员解送来京。毋得令其脱逃自尽。至额驸策凌之子嗣。在伊游牧被掳。与临阵者不同。如或现在。自应请旨办理。喀尔喀内有似此者。亦照此例。其非临阵被掳。自行逃往者。亦解送来京。倘系在彼处所生子孙。即照收服厄鲁特例办理。毋庸深究。将此传谕两将军大臣等知之。　　

○又谕曰。尔等所议。平定准噶尔善后事宜。著钞寄鄂容安、令其详察彼处情形。应否如此办理。或尚有应酌之处。即与阿睦尔撒纳、班第、萨喇勒、玛木特等。会议具奏。再新厄鲁特等进兵时。肆行抢掠。班第业经奏闻。朕亦早已晓谕。阿睦尔撒纳等。此次哨探兵前往。理宜加意禁止。萨喇勒之兄。现在彼处。如伊兄给伊微物。及伊属下人。略为逢迎馈遗。可以毋庸深究。若过分贪取牲只。或掳掠妇女。鄂容安即以己意提撕。萨喇勒一经指示。自当敛戢。鄂容安其审择轻重。留心办理。　　

