<!-- { "loadSidebar": true } -->
○户部议覆、广州将军前署两广总督策楞疏称、粤东顺德等四十二埠额引。共拨出五万八千一百二十道。匀交和平等三十六埠代运。其额饷除与受匀之埠相等。及数不甚悬者不议外。惟归善、信宜、二埠。受匀顺德增城、引饷。系以课重之引。匀于课轻之埠。受引三千一百七十道。照本埠轻引核算。应减饷五百九十一两零。其新会等三十三埠。及顺德匀于信丰等埠。俱系课轻之引。派于课重之埠。应增饷七千九十八两零。至南安府属大庾等四埠。赣州府属龙定等六埠。行盐既多。额饷更重于东省。应增饷三千三百六十三两零。共增一万四百六十一两零。所减者少。所增者多。似非疏销本意。应仍照原奏。将每引应纳银数。均照原引额饷办纳。免其加增。今部议既照受匀之埠加饷。又令照匀出之埠行盐。减其盐觔。增其饷课。势必大亏商本。查该署督册开盐觔数目。系照原埠配运。原未增添。而饷课数目。系照现埠额则。计盐升除。饷从地改。银以盐计。减其盐。即减其饷。应令将顺德等埠拨出额引。仍照原埠盐觔配运。其饷课按受匀之埠。计盐完纳。所有应增一万四百六十一两零。减五百九十一两零。准照数完纳。从之。　　

○补行乾隆七年分大计。山东省、不谨官四员。罢软官二员。年老官三员。有疾官一员。不及官二员。浮躁官一员。湖南省、不谨官三员。年老官六员。有疾官二员。不及官二员。浮躁官一员。分别处分如例。　　

○旌表守正捐躯之河南确山县民张凤妻、刘氏。　　

○甲子。孝端文皇后忌辰。遣官祭昭陵。　　

○兵部议准、河东河道总督完颜伟疏称、德州卫额设南北千总二员。请照黄运河营千总之例。支食守粮六分。又总河衙门有坐粮四十分。请照陕省亲丁虚粮之例。募补充伍。从之。　　

○乙丑。上诣畅春园、问皇太后安。　　

○谕曰。顺懿密太妃、侍奉皇祖三十余年。淑慎温恭。慈祥和易。诞育贤王。寿踰七袠。福德兼备。亦史册所罕见。朕心敬礼。虔祝康宁。近日体中违和。方期调治痊可。今日闻病势沉重。朕已降旨亲往看视。乃启驾之先。奏报太妃薨逝。本日朕不例遄往。俟明日殡殓之后。躬亲奠醊。辍朝三日。著和亲王、大阿哥、穿孝。一应典礼。该部、内务府、察例具奏。　　

○户部议准直隶总督高斌疏称、直属被灾。所有新旧应徵钱粮。既经停缓。请于部库拨银三十五万两。为兵饷急需。至秋饷一十六万余两仍在各属未完八年地粮内动拨。如果不敷。更于九年地粮内凑放。从之。　　

○以御史葛德润、为云南乡试正考官。编修朱荃、为副考官。侍讲田志勤、为贵州乡试正考官。编修何其睿、为副考官。　　

○以理藩院侍郎玉保、为正黄旗满洲副都统。仍兼理藩院。原任正红旗满洲副都统庆泰、为正白旗满洲副都统。调镶白旗汉军副都统舒灵阿、为镶白旗满洲副都统。　　

○丙寅。上自圆明园、奉皇太后至顺懿密太妃几筵前奠酒。奉皇太后居畅春园。上幸圆明园。　　

○丁卯。上诣畅春园、问皇太后安。　　

○谕曰、三陵事件。最关紧要应于朕之诸叔内派一人守护。公禄庆、年幼。不足统辖。贝勒允祁为人厚重。著总理三陵事件。执事掌关防。禄庆、巴图、仍随同总办。　　

○予假回籍大学士陈世倌奏、出都时道经山东。闻有剧盗田大猪头等。夥党十余人。行劫衙署。如山东之莒州。陕西之鄠县。湖南之祁阳。四川之大邑。河南之汜水等县库。俱被劫。前任桃源集同知刘辉祖、带兵往捕。尚自抗拒。捕役受伤方获。又有沛县金陵镇巨窝姚乾、姚敬止姚九、兄弟三人。各豢多盗。四出行劫。据供山东现有十余案。其他夥盗行劫之案甚多。经前任滕县知县王尔鉴、悬赏设法。将巨窝擒获。并因各省劫案。关讯待质。臣愚以为此等大盗。但有数案审实。即应题请正法。若因彼此关讯。连年不结。此等奸猾之徒。狡计百出。信息常通。安知不故将口供不符。苟延旦夕。往来移解。设有疎虞。滋累地方。请敕山东抚臣喀尔吉善。将所有本省各案审定。即行题请正法。其余行劫他省之案。讯取确供。分移各省。就案定谳。得旨、所奏是。已有旨了。谕军机大臣等、大学士陈世倌所奏是。著抄录密寄与喀尔吉善、照此办理。　　

○又奏、二月十一日抵家。并三春得雨情形。得旨、卿家乡虽幸蒙天佑。而直隶则望雨甚切。朕心日夜焦劳。几忘寝食矣。虽百方补救。尚无旋转之机。此中愧儆。卿亦知之否耶。江湖廊庙。朕为卿诵之。至大学士徐本抱病。似属不起。汉堂甚属萧条。亦因无人。尚待卿补阙耳。　　

○己巳。以旱命省刑宽禁。谕、今年各省雨泽。尚属应时。惟京师及畿内数府。甘霖未降。二麦歉收。目下已届布种大田之时。望恩尤切。朕脩省祈祷。宵旰靡宁。因念清理刑狱。亦感召天和之一端。著刑部堂官、于在京各案内。徒杖以下轻罪。一一查明。情节稍有可原者。或应肆赦。或应末减。即速分别请旨完结。其重罪人犯虽法无可贷。而天气炎热。身系囹圄。亦属可悯。著于夏至前后。遵照旧例。暂宽刑见。添盖蓆棚。给与冰水药物。免致病暍。以上省刑宽禁二事。并即传谕直隶总督高斌、于所属地方。一体速为办理。　　

○兵部议准、湖广总督阿尔赛疏称、湖广北南两省。外委千把总随粮。支战支守。事未画一。查外委同有分防差遣之责。似应概给战粮。如湖北德安营、汉阳营、湖南镇筸镇标、永州镇标、永绥协、长安营、守粮俱请改为战粮。与通省画一。至湖南抚标、镇筸镇标、长沙协保靖营、长安营、尚有千把总三十五员。亦应易给战粮。从之。　　

○庚午。谕、今年畿内数府。雨泽愆期。二麦收成歉薄。若照向例麦熟后开徵。民力拮据可悯。朕心轸念。著传谕高斌、令其酌量地方情形。其应行缓徵之处。所有额徵钱粮。暂停催纳。俟将来可以完粮之时。该督再行奏闻开徵。该部即遵谕行。　　

○又谕、直隶河间、天津、等处。上年被灾。今春雨泽愆期。诚恐二麦不能有收。不得不豫为筹画山东、河南、山西、等省。充公耗羡银两。历年尚多余剩。尔部可即详查密行。酌拨银百万两。运交直督高斌。将来或有以工代赈。或养廉不敷。应动此项银两之处。奏请动用。其山东西三府。今岁雨泽亦少。可量为酌拨。寻户部奏覆、山东省、现存充公银五十一万二千二百两零。耗羡银一万一千八百两零。二共五十二万四千两零。山西省、现存充公银四十三万六千两零。耗羡银五万三千八百两零。二共四十八万九千八百两零。河南省、现存充公银四万九千四百两零。耗羡银四十四万六千二百两零。二共四十九万五千六百两零。山东德州等处。去年被旱。今春西三府雨泽亦未沾足。自应酌留银四十万两零。止酌拨银十二万两。山西省应留银十万两零。酌拨三十八万两。河南省酌留银十九万两零。酌拨银三十万两。共计八十万两。解交直隶藩库收贮。奏明动用。从之。　　

○谕军机大臣等、御史陆秩奏摺。可抄录寄与高斌看。朕想陆秩所奏。未免太过。即以工代赈。亦属现办之事。但不知直隶地方情形。实在如何。现在如何办理。陆秩所奏。有无可采之处。著高斌一一妥商定议。速行具奏。寻奏、河间以南至景州。系上年被灾较重之区。春夏乏雨。加赈至五月。此时麦虽失望。尚冀得雨。播种晚谷杂粮。民情尚属安帖。所奏实属太过至平治进京大道一条。臣查雍正八年。平治江南、山东、直隶、一带进京道路。其时臣任江苏布政使。犹记江南三县地方。共用银不过七千余两。则三省地方所用钱粮。数目无多。可以概见。以此寓赈。殊属有名无实。现在河间、阜城、景州、沧州、大城、修城代赈。需用帑项十数万两。区区治道工程。不过数千百金耳。所济几何。又请开浚济宁至通州运河一条。查运河工程。有每岁挑浚者。有间岁挑浚者。因地制宜。全在临时酌量情形。分别办理。并无一劳永逸之策。其势使然。原非为省费起见。若不论河道水势。概议大挑。虚糜帑项。转与兴工代赈之意不符。所奏均无庸议。得旨。览奏俱悉。　　

○又谕、提督保祝患病。著解任调理。提督印务。著傅清署理。其天津总兵印务。著高斌委员署理。　　

○户部议覆、奉天中江税银。每年定额四千八两零。自雍正八年、十一年、十二年、乾隆元年、俱不缺额外。其余年分皆缺额。自一百余两、至一千数百两不等。节经参奏追赔。而缺额如故。实由贸易人等。较前稀少。今既据该侍郎双喜等、查明确实情形。自应如所请。派各部司员试收定额。倘朝鲜有谢恩等事。与商人贸易者多。于定额外尽收尽解。至税务监督。臣部既议于京员派往。则五部毋庸拣选。俟京员徵收定额后。再照旧例拣员接徵。再中江去奉天百余里。京员初到。用度浩繁。盘费应较奉天城内之牛马税差员。量为加增。即于该年所收火耗内、岁支银三百六十两。从之。　　

○又议覆、闽浙总督那苏图等奏、请将范毓馪办回滇铜。量匀二十万斤、运闽添铸。查该省自乾隆六年十月开铸以来。采买滇省囊、金钗、二厂铜。并商人办回洋铜。共六十万余觔。按四炉核计。每年需十五万九千八百余觔。除已册报供铸外。应存铜三十余万斤。足敷两年之用。所请未便议行。至台湾兵饷钱。俱由省城鼓铸运往。今钱价既贵。自应酌量加炉鼓铸。以平钱价。应令该督作速报部。仍行令、或饬经管海口各员。于商人自本办回洋铜。动项收买。抑或咨商云督。酌买滇铜接济。从之。　　

○辛未。谕户部、前因山东德州、海丰、等五州县卫。上年被旱。今春又复少雨。已降旨加赈四月一个月。以济贫民。今据喀尔吉善奏称、德平、陵县、平原、商河滨州、沾化、惠民、利津、八州县。雨泽未沛。二麦黄萎。小民艰于谋食。请照德州等五处之例。如赈一个月等语。今四月将尽。而该抚始行奏请。殊属迟缓。著饬行。所请依议速行。所需米石。即于截漕内补给。如有不敷。即照每谷一石。折银六钱之例。动项折补。该部即行文山东巡抚喀尔吉善。令其速为办理。　　

○壬申。上诣畅春园、问皇太后安。　　

