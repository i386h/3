<!-- { "loadSidebar": true } -->
○谕军机大臣等、今年进剿缅匪。必须合力大举。经略大学士公傅恒、现择于二月二十一日起程。其添派之吉林、索伦兵四千。亦于二月中分拨前进。各省所购马骡。亦皆陆续赴滇。一切应行支给款项。屡次所拨帑银。已及千万。但自去岁至今。备办粮马诸务。支用亦多。又经两次动用过赏银六十万两。现在所存军需银两。是否尚属宽裕。自当先期通盘筹画。著传谕明德、详晰确核。如有尚需添拨多备之处。即速据实具奏。候朕降旨拨解。将此并传谕阿里衮、阿桂、知之　　

○又谕、现在添派兵丁。进剿缅匪。命大学士公傅恒、前往云南经略军务。前此军行经过各省。一切需用。皆动给公帑。其运送人夫。不无稍资民力者。又节经赏给银两。俾闾阎均沾实惠。此时启行在即。各该省豫备各项差使。应通盘计算。以利遄行。所有各该省存贮公项。是否可以敷用。及赏银有无余剩。或目今尚有再需拨解贮用之处。著各该督抚、悉心筹度。即速据实奏闻　　

○以山东文登协副将张大经。为陕西兴汉镇总兵　　

○加赈河南光州、光山、固始、息县、商城、信阳、罗山等、七州县。乾隆三十三年、旱灾饥民　　

○辛丑。谕曰、户部尚书阿里衮、现在云南军营。今大学士公傅恒、又前往经略军务。户部满尚书乏人。著官保、暂行兼署　　

○又谕、现在续派吉林、索伦等处兵丁。前往云南。所有到京后起程。一切应办事宜。恐顺天府府尹等、未能周到。著派托庸、福隆安、总理其事　　

○又谕、据永德参奏、宁波府知府王绍曾、绍兴府知府明禄、委审滥制鸟枪一案。将要犯马尔忠、不行监禁。仅交钱塘县看守。而该县知县孙震、并不加紧管押。任其通信。及监禁之后。又致该犯自缢。请将该府县等、交部严加议处等语。浙省滥制鸟枪一案。节经降旨严行究讯。该知府等、承审此等重案。乃于紧要人犯。并不严案收禁。致令往来通信。乘间自戕。视公事如同膜外。外吏此等恶习。最为可恨。虽屡加惩创。并不悛改。不可不力为整顿。以挽颓风。至该知县、及典史等、系专司典守之员。竟不留心管押。岂疎脱常犯可比。所有知府王绍曾、明禄、俱著革职。发往云南。自备资斧效力赎罪。知县孙震、著革职。发往军台效力赎罪。其典史章涵、鲁绂、俱著革职拏问。交刑部治罪。永德、前既不能严切根究。及见属员如此废弛玩误。仅请交部议处。尤属不知轻重。著交部严加议处　　

○又谕、宁夏满城兵丁无多。将军一员。副都统一员。足敷管辖。其右翼副都统员缺。即行裁汰。德云、著来京　　

○又谕曰、增海、著调福州将军。广州将军员缺。著特克慎补授。阿勒楚喀地方。既有副都统一员。足可兼辖拉林。将拉林副都统员缺裁汰。选一贤能协领、驻劄该处。令阿勒楚喀副都统兼管　　

○又谕曰、副都统常青、著即速回绥远城。署理将军印务。傅良、即起程前往吉林　　

○谕军机大臣等、征剿缅匪。东三省兵甚属得用。著再传谕盛京将军、于新满洲锡伯兵内。拣派年力精壮者一千名。酌量兵数。于城守尉、协领内。择其善于弹压者。陆续带领来京。其应得之项。俱照从前所派。一体赏给　　

○大学士公傅恒奏、臣奉命经略云南军务。现未届进兵之期。尚须至彼筹度情形。再行奏请择日进剿。此时若举行一切典礼。心实不安。仰恳准停各条仪注。至敕印令箭。应交各该衙门、于起程前颁发。再前赴金川时。已蒙赏给吉尔丹纛。此次即恭带应用。得旨、知道了。其颁给敕印仪注。仍著查奏　　

○江西按察使佛德奏、近见部臣议覆、御史鲁赞元奏、请申禁州县滥应上司供给一摺。下直省督抚、加意整顿。惟外官习气。多尚周旋。每钦差大臣、及邻省督抚经过。地方官以现非本管上司。转欲竭力趋跄。于数十里外设马为长探。二十里内设马为短探。皆有累驿站。其本省督抚司道、或差家人标弁。迎送至境。借用州县槽马。实皆驿马。且不能无需索之事。应请饬禁。嗣后如有仍蹈陋习。令钦差大臣等、自行查参。或徇情不举。即照上司容隐属员例降调。得旨、所奏是。该部速议具奏。寻议、应如所奏。其地方各官、所有私用、滥应、失察、应行降调革职之处。均照定例议处。从之　　

○壬寅。以工部尚书福隆安、署总管内务府大臣。简亲王丰讷亨、署领侍卫内大臣　　

○调正黄旗汉军副都统德保、为镶红旗满洲副都统。山西右卫右翼副都统绰和诺、为正黄旗汉军副都统　　

○癸卯。赐经略大学士公傅恒、御用盔甲各一。　　

○谕、朕于二月初六日、举行经筵。所有应行典礼。各该衙门照例豫备　　

○又谕、吏部汇奏、三年内各省甄别俸满教职、佐杂、及随时甄别各员一摺。统核数目。虽多寡不第。然皆尚有休致斥革之员。惟云南省、及河东总河、二处。总计三年内、休致仅各一员。在云南犹属承办兵差之时。至河东佐杂额缺。多至八十九员。稽璜在任已及年余。理应悉心澄汰。何至甄别竟无一人。明系膜视察吏。姑容瞻徇。嵇璜、著交部严加议处　　

○大学士公傅恒奏、查康熙五十七年、大将军出征之日。命内阁大臣、于太和殿颁给敕印。此次臣奉命经略云南。请照例、于起程前择日恭受敕印。应行仪注。交礼部酌议具奏。得旨、是　　

○甲辰。谕、西安等处厄鲁特兵丁、前经调赴滇省。充补绿营额缺。今据阿里衮等奏、现在将伊等派往各防所坐卡牧马。及随营行走颇属出力。所有防所盐菜口粮。著加恩照满兵分例支给。俾得日用宽裕。以示体恤　　

○谕军机大臣等、据阿里兖、阿桂等奏、本年征剿缅匪。分兵三路前进。并派瓦寺杂谷兵二千名。补贵州绿营兵之缺。进兵时、兼用贵州等省绿营兵等语。览其所奏。乃不欲进兵。因朕屡降训旨。不得已而张皇其事。以显其难办之状耳。即如所称、现今调马。欲在腊戌歼贼。如续到马匹膘分瘦损。则俟秋冬再行前进之语。此可见其非实心进剿。且伊等有在戛鸠一路。距贼营二三十里之近。并未亲历查勘。此等畏怯情状。安能逃朕洞鉴耶。阿里衮、阿桂、俱著严加申饬。并传谕此时毋庸办理进兵。但加意餧养马匹。备办粮饷等事。俟傅恒到彼进兵。如有贻误。不得推诿明德。朕二人是问。绿营兵既无用。毋庸调取。瓦寺杂谷兵、即照所奏、令本进忠拣选二千名带往。再落卓一路。太属窎远。戛鸠一路尚妥。然我兵前进之路。不可洩漏于贼。亦不可令我兵知之。我兵既知。贼亦得闻。此则甚有关系。此时但传播落卓进兵之信。令贼于此路防备。则我兵易由别路进剿。阿里衮、阿桂、细心办理。如有不密。亦惟伊二人是问。再索伦兵所行之路。已于黔楚办理齐备。又添秦蜀一路。则多费周折。而黔楚所备。仍不能免。于事奚益。令将陆续所遣兵丁。仍由黔楚发往　　

○乙巳。贵州巡抚良卿奏、苗疆要缺。例不准调遣。黔省州县。半属苗疆。今值滇省办理军务之时。遇有要差。必须干练勤明者。应请于苗疆州县佐杂内、通融拣派。俟军务告竣。再行照例办理。下部知之　　

○丙午。江苏巡抚彰宝奏、苏松粮道、向驻常熟。经前抚明德奏准、兼巡苏州一府。移驻苏州城内。另建衙署。查常熟系海疆出入门户。应资道员弹压。且距苏甚近。朝发夕至。无庸移驻。其筹建衙署。应停止。得旨、著照所请行　　

○丁未。军机大臣等议覆、御史平治奏称、现大兴、宛平。设厂平粜。而米价尚昂。应行调剂。查通州民人。向来私立米局十二座。专为囤积俸米而设。每季八旗俸、暨王俸、计数十万石。半系卖与米局。若辈势众心齐。素与花户斗级交通。各行店不敢与争。而八旗之领催、家人等。恃有各局支借钱文。未有不怂恿卖与米局者。请严行禁止。应如所奏。交步军统领衙门、会同顺天府查禁。其空设米局。押令即行改业。并毋许诡避于就近村庄、及近京地面。暗中滋弊。至卖米行店。非私局可比。应令顺天府等衙门、通饬所属。毋许胥役藉此滋扰。仍令八旗通饬参领、严谕领催等、如与奸商交结私卖。立即参惩。从之　　

○护理四川总督布政使海明奏、川省原存九节铜炮十位。上年解滇四位。今遵旨将现存六位、随带纯铁炮子。照上届按站拨夫接运例。于正月初十日、委解迅赴永昌。得旨、览　　

○戊申。谕军机大臣等、前将副将黄凤等、可否胜任总兵之处。询问各该督抚。兹据崔应阶奏到、闽安水师副将黄凤、堪胜事简水师总兵之任。象山协副将林中岳、堪胜紧要水师总兵之任等语。已于摺内批谕矣。黄凤、林中岳、俱著该督遇便给咨送部引见。毋庸即行专遣来京。亦不得令其一时同离本任。致妨职守。其台湾水师副将龚宣、该督既称、尚未见面。俟一二年后。再行补奏。再此次窃匪黄教猖獗。龚宣现经在事。有无督剿出力之处。并著查明具奏。可传谕崔应阶知之。寻奏、龚宣、自黄教窃发。调至府城防守。并未督剿。得旨、览　　

○命刑部尚书官保、协办大学士事务　　

○以工部尚书福隆安、署理藩院尚书　　

