<!-- { "loadSidebar": true } -->
○云贵总督张允随覆奏。米贵之由。一在生齿日繁。一在积贮失剂。而偏灾商贩囤积诸弊不与焉。天下沃野。首称巴蜀。在昔田多人少。米价极贱。雍正八九年间。每石尚止四五钱。今则动至一两外。最贱亦八九钱。查贵州旧案。自乾隆八年至今。广东、湖南、二省人民。由黔赴川就食者。共二十四万三千余口。其自陕西、湖北、往者。更不知凡几。国家定蜀百余年。户口之增。不下数十百万。而本地生聚。尚不在此数。一省如此。天下可知。此时势之不得不贵者。况加以采买之不已乎。夫积贮非病。病在处处积贮。采买非失。失在年年采买。积贮之计。京师根本而外。次重莫如西北沿边各省。若东南泽国。舟楫通行。商米源源接济。岁歉每荷截漕。贫民领银。得以糊口。尽可银米兼赈。不必尽赖仓储。康熙年间。有银无米。赈济未始不办。今普天下有城社处。皆积贮米谷。绳以一定之价。限以必盈之额。本地不敷采买。远购邻封。有盘运水脚之费。有波涛沉失之忧。每新谷上市。价值本平。一闻采买。立即增长。盖商贩买米。价贱则买。价贵则止。操纵自由。官买补仓储。例有定限。价贵不得不如额买足。牙侩习知其然。因得肆其把持之术。遂使丰处与灾地同忧。及至平粜。地方官恐不敷买补。名为减价。实则无几。民未受积贮之利。先受米贵之害。救时急务。莫如暂停采买。暂停之议。止可行于东南泽国、商贾四达之区。不可行于沿边重地、舟楫不通之所。即暂停省分。亦非听其仓额虚悬。良法终废。俟二三年后。民间稍有留余。仍于丰年。略仿古人平籴之法。酌量收买。使无谷贱伤农之患。则目前米价可平。而经久仓储渐裕。庶策之两全者也。至滇黔两省。道路崎岖。富户甚少。既无商贩搬运亦无囤户居奇。夷民火种刀耕。多以杂粮苦荍为食。常年平粜。为数无多。易于买补。与他省情形回别。乃近年米价亦视前稍增者。特以生聚滋多。厂民云集之故。近开凿金沙江。川米流通。滇属东、昭、二府。向来米价最贵之处。渐获平减。上年滇省夏雨愆期。秋成稍薄。臣虑米价翔涌。饬各属将应买谷价暂存。以俟今秋买足。数月来。米价并无增长。此亦可为暂停采买之验。得旨。俟奏齐交议。　　

○贵州按察使介锡周奏苗疆宁谧情形。得旨。览奏固足慰。但亦不可存忽视之念。惟在汝等大员。和衷共济。视无事若有事。斯地方常得安静矣。　　

○又奏米贵之由。黔省崇山峻岭。不通舟车。土瘠民贫。夷多汉少。既无搬运商贩。亦未接济邻封。本地小贩。不过肩挑背负。并无囤积垄断诸弊。丰则米贱。歉则米贵。自必然之理。而黔省山田。处处皆是。向来不至大荒。如水潦、则低洼淹没。而高阜悉得沾足。常有七八分收成。岁旱、则高阜乾枯。而低洼反获倍收。秋成亦三四五分。所以黔中民苗。从无逃散之事。如因仓储采买。致妨民食。黔省节年买补。早足原额。各处积贮米谷。已有一百二十余万。每年尚有支放余米三万六千余石。惟古州等处新疆。暨荔波一县。制兵月粮。每年采买屯苗米一万三千余石。各府州县。则每年俱将余米平粜。不用买补。偶或平粜过多。照数按年采买。亦不致民间所出。半入仓庾。再如户口繁滋。黔省地方辽廓。土旷人稀。亦与南北省人稠地窄相殊。是皆非黔省米贵之所以然也。臣于雍正四年。初莅黔省。彼时京斗米一石。不过四钱五分及五钱有零。省会暨冲衢各郡邑。人烟疏散。铺店无几。士庶一切酬酢。率皆质朴。偏远乡曲。从无酒肆。自雍正五六年以来。新自四川割归遵义一府五属。湖南割归开泰青溪五县。广西割归永丰荔波各州县。兼以开辟古州等处新疆。添设文武弁兵。驻镇其地。幅＜巾员＞日广。加以银铜黑白铅厂。上下游十有余处。每厂约聚万人数千人不等。游民日聚。现今省会及各郡县。铺店稠密。货物堆积。商贾日集。又如士庶一切冠婚丧祭。争趋繁华。风俗日奢。且新疆大村小寨。暨各处僻乡。酿酒日多。是皆川粤江楚各省之人。趋黔如鹜。并非土著民苗。现今丰收之年。亦须七八九钱一石。岁歉即至一两一二钱至二两不等。此黔省米贵之原委也。计惟有崇俭禁奢。清查酒肆。通都郡邑。官为定数。新疆村寨。一概禁止。尤在劝开垦。惩奸民。兴水利。以开其源。缘黔省虽节年首报开垦。而山坡箐林。尚多荒土。每有外来游民。往赴力垦。无奈地棍即思攘夺。或压为佃户。或踞为本业。以致开垦无成。游民隐忍而去。而水源低下之地。或应筑坝以壅之。水源隔远之处。或应开渠以引之。小民工本无资。多致困守瘠土。更或水源须过他姓之山。更隶隔县之界。豪强出而争占。则群力废返。应饬令地方官。凡遇报垦荒山。务即亲履勘明。给照为业。其无力引水之田。则照例官借工本。限年完项。分别升科。土棍豪强。严加惩处。如此则地无遗利。家有余粟矣。得旨。知道了。恐亦有捍格难行之处也。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百十一


大清高宗法天隆运至诚先觉体元立极敷文奋武孝慈神圣纯皇帝实录卷之三百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。夏。四月。甲寅朔。享太庙。遣裕亲王广禄、恭代行礼。　　

○谕军机大臣等、朕因东省饥民。待哺孔殷。于拨赈之外。多方筹画。恐邻封稍分畛域。不免遏籴之弊。是以谕令民间余粟。无论米豆杂粮。广为招集。以例购买协济。乃欲邻省督抚晓谕商贩。使其自为流通。足资东省市集购买。非谓动官帑采买运送也。今那苏图奏称、此时青黄不接。市价未平。一经收买。必致昂贵。应俟二麦登场。粮价稍减。酌量情形。再行采买运送等语。乃系误会前旨。畿辅即使丰收。一经收买。麦价势必腾踊。是东省未得协济之益。而直省先受贵籴之害。于民食殊有关系。可传谕那苏图、令其善体前谕。不必购采运送。即招集商贩之处。亦不可稍为勉强。务使商情乐从。人己两利。其河南、江苏、安徽、等督抚。一并传谕知之。　　

○又谕、奉天接济天津、静海。尚须加运粮二万石之处。既经那苏图咨商达勒当阿。应俟咨商到日。通融办理。至奉天海运。原有明禁。今运送接济。亦祇在八万石数内。并非开通海禁。听商民任意购买也。今那苏图奏称、民间一闻禁止海运。粮价势必骤长。仍俟二麦登场。密咨停止海运等语。转似奉天运粮八万石。亦在禁止之内。又似二麦未登场以前。海运概不应禁止。所奏殊未明晰。可传谕伊、仍照原旨办理。　　

○乙卯。上诣皇太后宫问安。　　

○至观德殿大行皇后梓宫前奠酒。至辛酉皆如之。　　

○谕、前军机处定议。将庄浪满兵、移驻宁夏一案。已行知该督。令其将一应迁移事宜。并建造资送各项费用数目。筹酌妥协办理。迄今尚未覆奏。朕思移驻兵丁。必须彻始彻终。详慎妥酌。此事已一年有余。其庄浪一城。并旧存房屋。现议作何用处。及宁夏营房。相度地势。在何处添建。曾否办理。可传谕询问黄廷桂、令其详悉奏闻。如尚未营建。正可不必办理。俟伊奏到。朕另颁谕旨遵行。寻奏、营房议于宁夏新城东关建。尚在拨估。并未动工。业饬司停办。至庄浪地僻民贫。满城并旧存房屋。拆变为难。亦无应用处。饬交地方官徐筹。得旨、候旨行。　　

○礼部议、钦遵谕旨。谥大行皇后为孝贤皇后。一应典礼。拟照康熙十三年。圣祖仁皇帝、遣使上孝诚仁皇后尊谥例举行。从之。　　

○调兵部尚书陈大受为吏部尚书。　　

○丙辰。上诣皇太后宫问安。　　

○谕、向来仓场衙门。一切收放、弊窦颇多。雍正年间。皇考加意厘剔。积弊为之一清。近年来渐见因循。仍蹈故辙。今据参奏镶红旗冒领甲米。该监督并不详查。皆由吴拜平日不能实心整饬所致。吴拜从前用为盛京侍郎。因其陈奏母老。是以将伊改用。乃自到任以来。一味因循。不称仓场之职。著仍以盛京兵部侍郎用。仓场侍郎员缺。著内阁学士书山、前往署理。现任盛京兵部侍郎鼐满岱来京。患病告假。已经数月。即使实在患病。亦应奏请解任。鼐满岱著解任。吴拜到盛京后。倘仍前因循懈怠。不奋往办事。思欲回京补用者。朕断不为之姑恕。近见大臣中。补放盛京员缺。往往畏缩不前。即勉强赴任。类皆优游不振。或托故陈请。希冀来京。不思人臣事君。岂宜择地而仕。况盛京去京师、未为甚远。即有老亲。何难迎养。向来旗员赴任。未有以亲老为辞者。国家根本重地。风气攸关。怠玩之习。断不可长。著传旨通行训饬。　　

○又谕、顺天府尹所辖州县。向例惟大计考核。会同总督。一应礼仪等事。由该府尹查核。其余钱粮事件。俱由直隶总督报销。朕思府尹有管辖属员之责。一切钱粮支用。就近查察。较之直隶总督。更为亲切。自应会同办理。以杜侵冒。从前定例。殊未妥协。著该部另议更正。寻议、嗣后顺天府所属州县。徵收赋税。凡酌拨俸饷、留支经费、并一切动支数目。令各属通详直督、府尹。公同稽察。仍于报销时。互相考核。会衔具疏。所属催科完欠分数。与直督一例考成。从之。　　

○又谕、我朝凡遇列祖庙讳。清汉字样。概行敬避。此亦臣子尊崇敬谨之道。但汉字较多。避写尚易。清字无几。如同汉字一体避写。难得本音之字。不得不另用音声相似者。以至去本音太远。不能成文。且古有二名不偏讳之义。嗣后缮写清字。如遇人名。以及二字相连者。仍行避写外。若独遇一字。仍用原字。不必避写。　　

○丁巳。上诣皇太后宫问安。　　

