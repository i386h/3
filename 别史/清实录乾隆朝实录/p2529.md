<!-- { "loadSidebar": true } -->
○又奏、嗣后奉天州县缺出。除应调之缺。仍令该府尹、于现任属员内、拣选升调外。其应归部拣补缺出。遵旨即于候补州县人员内拣选。惟汉员应补州县、人数尚多。满员州县、丁忧回旗。有日孝满。仍在原衙门行走。按班以主事、小京官、笔帖式、补用。并无仍补外任之例。今既满汉并用。应请即于此项人员内。拣选引见。再记名同知、及截取知县之笔帖式、二项。虽未历外任。俱系在部院行走。经该堂官保送。与进士举人、未经筮仕者不同。嗣后丁忧回旗人员、不敷拣用。请即于记名同知知县之笔帖式内、拣选引见。如该员到任后。或以不能胜任题参。仍将原保之堂官议处。从之。　　

○漕运总督阿思哈奏、吉安帮并无排子船。查有赣州帮十三号。系排子船。头工王育才、舵工蒋国明、水手蒋镇彩等、曾在王家浅地方。买过岸上人衣服。起赃查对符合。讯据各犯、俱供不知盗赃误买。请将各犯杖枷。领运千总唐植坊、随帮李国相、革职。总运建昌府通判席缤、交部议处。下部议。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十四


大清高宗法天隆运至诚先觉体元立极敷文奋武孝慈神圣纯皇帝实录卷之一千十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。八月。乙卯。上诣皇太后行宫问安。　　

○自避暑山庄启銮。幸木兰。　　

○是日、驻跸中关行宫。　　

○丙辰。谕曰、陈辉祖奏、请除豫印空白陋习一摺。已交该部速行、详议具奏矣。豫印空白。本非例所应有。况付之书役携带。更难保无从中滋弊。自当亟行禁止。但该署督既欲剔除积弊。又为条列代印章程。未免另生枝叶。久之仍恐有名无实。且文武各衙门。缮办案牍册籍。理应详慎校核。俾无舛误。如办理未能妥协。经两司查出应改者。即可声明更正。视其事小而错少者。量为记过。事大而错多者。即为参奏。予以处分。庶有司办公。不敢草率。且可永除豫印空白之弊。方为尽善。湖广一省如此。各省谅亦相同。自应一体严禁。其如何分别定例之处。并著该部、一并详议具奏。　　

○军机大臣等议准、察哈尔都统常青等奏称、达里刚爱牧场。地方寒冷。差使亦多。应照商都达布逊诺尔等处之例。酌筹滋生银两。以为官兵一切差使之用。查太仆寺右翼牧场田租。每岁得银八千余两。现积存银三万五千两。请拨出三万两。作为本银。每年生息银三千两。给与官兵。其本银于官兵俸饷内。分作六年扣还。从之。　　

○是日、驻跸波罗河屯行宫。　　

○丁巳。上遣郡王鄂勒哲特穆尔额尔克巴拜、赴避暑山庄皇太后行宫问安。　　

○遣官祭昭忠祠。　　

○命热河设学。谕、朕每岁木兰秋狝。先期驻跸热河。数十年来。见该处户口日增。民生富庶。且农耕蕃殖。市肆殷阗。俨然成一都会。惟弦诵之风未盛。由于口外人多朴鲁。无所师承。且未另立学额。更无以示鼓舞。因思热河各厅所属编氓。及侨居年久者。其子弟应不乏秀良。诚能教育而振兴之。未尝不足以示造就。自宜创设义学。延师训课。以励文风。并当建立学宫。酌定庠额。俾得藉以上进。其如何兴建筹办各事宜。著该督周元理、悉心勘议具奏。至学校章程。并著会商学政罗源汉、酌议奏闻。副朕嘉惠塞民。广学毓材至意。　　

○又谕、考选未上衙门之世职等步射。务令每人多射数枝。详加试看。始可分别优劣。酌定等第。从前遇考试年。派出王大臣验看步射。不过令每人射一二枝。即行挑选。此特王大臣等、欲作速看完耳。嗣后派出考试世职之王大臣等。必令各员俱射三枝。加意详阅。再定等第挑选。不得祇射一二枝。即行挑选。其军政等处。特派王大臣考试步射者。照此一体遵行。著为令。　　

○又谕曰、湖南镇筸镇总兵员缺紧要。著黄模调补。所遗员缺、著观成补授。　　

○又谕、上年湖南镇筸镇总兵杨大业、至盘山行在陛见。召对毕、谕以出去。而该镇即奏请回任。实属见小不知大体。是以交部议处。经部议革职。念其尚非大过。仍予从宽留任。因思镇筸为苗疆要区。该镇才识平庸。恐不足以胜任。谕令陈辉祖、将该镇年来办理营务如何。于苗疆是否相宜之处。据实具奏。今据覆称、杨大业前任宜昌总兵时。精力较之少壮。已觉少逊。自调任镇筸。陛见回任后。留心体察。该镇于地方情形。文禀稀疏。即有措置。亦未能周到。且于考验官员之事。均不能留心甄别。并闻精力日减。遇事辄多迁就。恐难久膺专阃等语。镇筸镇员缺紧要。未便容其恋栈。杨大业、著以副将品级休致。其员缺、已经降旨简员补授矣。至陈辉祖覆奏该镇之不能胜任。皆有实迹可指。并非因朕降旨询问。稍为文致迎合也。将此明白晓谕。陈辉祖原摺、著一并发钞。　　

○军机大臣等议覆、西安将军傅良等奏称、前奏请赏给西安兵丁孤寡养赡。经户部议驳、令就该处情形。通融筹办。不应动支正款。今于本处养育兵丁一百二十缺内。通融二十缺。再动支每年地租余银一千八百两。兵饷余平银七百两。每月每人给银一两。应如所奏。从之。　　

○以镶黄旗满洲副都统金简、正蓝旗满洲副都统和珅、对调。镶黄旗蒙古副都统珠尔格德、正黄旗蒙古副都统博清额、对调。正白旗满洲副都统萨哈岱、镶蓝旗满洲副都统高朴、对调。镶红旗蒙古副都统德赫布、镶蓝旗蒙古副都统瑚尼勒图、对调。　　

○是日、驻跸张三营行宫。　　

○戊午。祭大社、大稷、遣理郡王弘＜日为＞、恭代行礼。　　

○上行围。　　

○是日、驻跸阿贵图大营。　　

○己未。上遣侍卫丹巴多尔济、赴避暑山庄皇太后行宫问安。　　

○行围。　　

○谕曰、刘秉恬等参奏、据彭县知县李德举称、顺庆府知府朱绍章、勒令出具彭县印领。借支帑银一万两。交与谷噶站员县丞洪成龙支用。今差竣回省。叠次向其催缴各等因。查李德举、先既听从具领。及朱绍章催讨还项。始于事后禀揭。况此项银两。均归洪成龙支用。朱绍章何所为而勒令李德举具领。李德举因何即行听从。而蓝衣经又何以向索夫价银七千两。均属不成事体。至洪成龙借出之银。零星约计二千余两。又借给典史尉雷银七千余两。更属大干法纪。请旨一并革职严审等语。朱绍章、李德举、洪成龙、俱著革职。交与文绶、提集案内有名犯证。将各种情节。秉公严讯确情。按律定拟具奏。　　

○谕军机大臣等。据明亮奏、建昌道贾凝吉患病员缺。请将陈奉兹补授一摺。内称目下新疆善后事宜。惟有松茂道查礼、堪资倚任等语。查礼、原属川省能事之员前因郭罗克查拏匪犯一事。曾令查礼前往。旋即仍回至军营办事。后因查办礼塔尔被害一案。经文绶于本年二月内。奏派保宁府知府倭什布、及参将李天贵驰往。会同理藩院郎中阿林、谕令该土千百户。将要犯吹斯枯尔拉布坦、及同往之属下人等。勒限全行拏解。迄今半年有余。未据获犯。郭罗克部落。虽属凶顽。今大兵剿灭两金川。诸番自皆震悚。及此时勒令查拏。谅必不敢迁延袒庇。若迟之日久。番众心渐懈弛。更难完结。今促浸凶渠逆党。尚且尽数俘擒。岂有蕞尔郭罗克。任其顽梗不率之理。文绶现在作何筹办。各犯曾否全获。久未奏及。至明亮为成都将军。且亦深知其事。亦不可不速将此事办竣。著即会同文绶、务严饬该土千百户。迅即获犯解审。毋任稽延。恐原派之知府倭什布、参将李天贵、不能承办此事。查礼既系熟练夷情。自应即令前往。将郭罗克缉犯之事。迅速办妥。其经手报销之事。随带办理。亦不致有误。将此传谕知之。仍著文绶、将饬拏郭罗克凶犯、曾否就获之处。迅即覆奏。　　

○又谕、据刘秉恬等参奏、顺庆府知府朱绍章、勒令彭县知县李德举、出具印领。借支帑银一万两。交谷噶站员洪成龙支用。请旨革审一摺。已降旨将朱绍章等革职。交文绶严审定拟矣。此事实堪骇异。李德举至谷噶站。系二月十二日。已经大功告成之后。所办不过凯旋差务。及善后安站各事宜。而混领混借混用。荒唐一至于此。则军兴时、各站员之混冒妄费。尚可问乎。富勒浑、文绶、均系总督。一在军营。一驻省城。同办军需事务。稽核站员。乃其专责。岂竟全无董饬觉察。任凭各该员恣意妄为。即刘秉恬等、督办粮运。往来其地。又岂全无闻见。何以前此竟未早为办及。直至此时。尚系据李德举之禀揭。始将此参奏乎。著传谕刘秉恬、文绶、富勒浑、鄂宝等、即行查明。据实覆奏。至此次办理两金川。悉行扫荡。灭丑献俘。实为一劳永逸之计。即多费帑金。朕心原所不惜。但必须实用实销。岂可听凭站员等。任意花销。饱其欲壑。而置帑金于无著。即如军需奏销。户部议定。分为旧案新案核办。而旧案中、又将各藩司任内。分为三节。今刘益一任。已经题结报销仅九万余两。较之原报动用之四十余万。尚不及四分之一。则所少之三十余万两。作何著落。旧案一节如此。其余大概可知。且通计节次发往川省军需银。共六千一百余万。闻其中实可开销者。仅四千余万。则其余二千余万。如何糜耗。又作何归结。岂有将国家实发之库帑。一任各劣员之浪费侵渔。消归乌有。即使水落石出。将侵亏之辈。及办理不善之人。治罪追抵。亦未必能足数。岂竟欲俟之日久。率以人亡产尽。概请豁免乎。刘秉恬、及该督、现办此事。自必通盘筹核。亦曾计及将来奏销报完之后。所缺帑项。作何归款。不致悬宕乎。著传谕刘秉恬等。将实在情形。及将来作何归帑之处。据实迅速覆奏。毋稍支饰。将此由六百里谕令知之。　　

○军机大臣等议准、乌什办事大臣绰克托奏称、叶尔羌、和阗、成丁余回一千六十七户。请给地耕种。照额纳贡。又库车、沙雅尔库尔勒、布古尔、成丁余回。皆均摊纳贡。应归入旧纳贡物回人数内。从之。　　

○是日、驻跸海拉苏台大营。　　

○庚申。上行围。　　

