<!-- { "loadSidebar": true } -->
○又谕、据喀宁阿奏、福建第五起水师兵林栋、到站多索夫役不遂。将管事麦益、殴踢身死。请旨即行正法一摺。该犯以出征兵丁。不知守法。辄敢肆恶行凶。自应速正典刑。以昭军律。至领兵官游击林海蟾、千总梁士富、把总吕成传、前于兵丁蓝廷波割伤民夫耳轮一案。既已管约不严。今又有兵丁林栋凶很毙命之事。其沿途漫无禁律可知。著交部严加议处　　

○谕军机大臣等、据喀宁阿参奏、呈贡县知县杨家驹、采办牛马、承运粮饷等事。竟敢藉端派累。扣克牟利。请旨革审一摺。已有旨将杨家驹革职拏问。交彰宝严审矣。杨家驹承办军需。乃敢借名科派。扣克侵渔。数至盈千累万。情罪甚属可恶。审明之日。自应即行正法。以昭粡戒。所有任所赀财。著彰宝严密查抄。毋任丝毫隐匿寄顿。将此传谕知之　　

○又谕、据喀宁阿奏、新任督臣阿思哈、业已到滇。拟暂留数日。俟各兵全行过省。即一面将印信委员赍送明德接受。起程赴京等语。昨据阿思哈奏称、伊到军营。尚应带兵前进。总督印务。并须交明德署理。此时应仍令喀宁阿留省。办理抚篆。俟彰宝到后。再赴河南新任。所奏甚是。自应如此办理。已于阿思哈摺内批示矣。明德现在永昌腾越一带。办理军粮事务。阿思哈又应带兵前进。省城重地。不可无大员弹压。且彰宝已将次到滇。喀宁阿俟彰宝到后。再行交印起程。来京请训再赴新任。此时滇省一切事务。仍应实心办理。不可存五日京兆之见。稍致怠弛。至该抚另摺参奏、署呈贡县知县杨家驹、因承办军需粮马。藉端科派。至万余两之多。不法已极。现已明降谕旨。交新任抚臣彰宝。严行审讯。从重办理矣。此等劣员。借办军需名色。擅派累民。数逾盈万。情节甚为可恶。自应迅速审明。即于该处正法。以儆其余。该抚仍照寻常参劾官员之例。仅请革职审拟。殊不知事体轻重。喀宁阿著传旨申饬　　

○军机大臣等议准、库车办事大臣弘晌疏称、库车现无差务。绿营都守、及印务处办事章京、请各裁一员。又库车驿站十处。止有委署笔帖式八员。应添派二员。从之　　

○陕甘总督明山覆奏、新疆所需各物。除内地运送、部定价值遵照外。其有本地所产。就近采买。或由官兵商贾。乘便带往。并本处种植孳生。或由别处运往物料。至本处制造。情形互异。有地处极边。而物料为本处所产。则脚费既省。价值亦平。若本地所无。必由商贾贩往。则虽毗连内地。价亦增昂。臣等议将新疆物价。拟定册式。移咨各该处大臣、饬查实在价值。分晰开造。于每条下。将某物产本地。某物从某处贩来。至日用器具。某项系某处成造系某处运来。详悉注明。臣详核具奏。并送部核议。报闻　　

○辛酉。上奉皇太后幸卷阿胜境、侍早晚膳。至甲子皆如之。　　

○赐扈从王公大臣、及蒙古王公台吉等宴。至甲子皆如之　　

○谕军机大臣等、前据傅恒奏称、闽省水师兵丁。有恃强持刀。将民夫割去耳轮之事。业经行文该抚。即于该处正法示众一案。所办甚是。今又据喀宁阿奏到、福建第五起水师兵丁林栋、因多索夫役不遂。将管事生员麦益、殴伤身死。已降旨将该犯即行正法。并将领兵员弁、交部议处矣。看来福建水师。虽驶船习熟。水面杀贼等事。俱可得力。但其素习强悍。不可不严行驭制。且恐伊等在内地时。恃强生事。及至遇贼打仗。或转退怯不前。更不可不重示惩儆。现在水师已陆续前赴军营。著传谕傅恒、阿里衮、阿桂等、宜严加约束。驾驭有方。奋勇杀贼者。优加擢赏。其有凶很不法之徒。即按照军律。正法数人俾众兵知所儆惕。而又不致鼓噪偾事方好。将此传谕叶相德、并令通谕领兵各员弁知之　　

○又谕、云南普洱府边外一带地方。向有十三版纳。俱系久经归附土司。亦谓之十三猛。前据杨应琚奏、该土司等踊跃急公。且经莽匪侵扰。不无拮据。曾降旨加恩、将乾隆三十一年应纳钱粮。免其完纳。此等土司。自莽匪滋扰以后。该处夷民。能否无误耕作。是否照常纳课。及此十三版纳。有无续经缅匪蹂躏之处。现在各处情形若何。数年来总未据该督抚等奏及。将来办理善后事宜。亦当逐一经理。著传谕经略大学士傅恒、于平定阿瓦后。即交阿桂、于统兵辑靖普洱一带边境之便。就近查明。据实覆奏。并谕阿桂、阿思哈、明德、知之　　

○壬戌。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫。东岳庙。城隍庙。上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉等、行庆贺礼　　

○癸亥。上诣皇太后行宫问安　　

○甲子。上诣皇太后行宫问安　　

○军机大臣等议覆、伊犁办事尚书永贵奏、巴颜岱城。领队大臣、协领、佐领、仓官等、请给关防图记。官兵俸饷。移咨陕甘总督解送。领队大臣添设档房委署笔帖式二员。明岁驻兵到时。协领等应赏戴花翎。其余各员。应分别赏戴花翎蓝翎。以及应戴金顶者。拟定奏请。五品以下官员。奏请补放。四品以上各员。送京引见补放。协领、佐领、防御等、出缺。由八旗拣选。骁骑校缺。按翼拣选。委前锋校、旗长、前锋缺。各按本翼拣选。领催等缺。由本佐领下挑补。其马甲亦准在本翼人内挑补。均应如所奏。其所请巴颜岱城名。恭候钦定。从之。寻钦定城名、曰惠宁。门、东曰昌汇。西曰兆丰。南曰遵轨。北曰承枢　　

○陕甘总督明山奏、道员干从濂、知府张为旃、与阿拉善王会勘地界。妄自尊大。实属地方官恶习。应请革职。得旨、干从濂、张为旃、俱著革职。此系吴达善任内之事。该督岂竟毫无闻见。何以并未查参。著交部严加议处。明山虽到甘肃未久。但必俟降旨询问。始行参奏。亦属不合。著交部察议。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十



大清高宗法天隆运至诚先觉体元立极敷文奋武孝慈神圣纯皇帝实录卷之八百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。八月。乙丑。上诣皇太后行宫问安　　

○自避暑山庄启銮。幸木兰。　　

○谕曰、舒赫德等奏、喀什噶尔、叶尔羌地方。均通巴达克山、霍罕等外夷。系属回疆大城。户口殷繁。事务较多。须干练章京。始于公事有益。请嗣后办事章京缺出。令该部院于保列一等人员内拣派等语。著照所请行。现届更换之时。部院衙门。将保更一等人员拣选。俟朕回銮后。引见发往　　

○谕军机大臣等、舒赫德奏、安集延回人前来贸易。必由布噜特游牧经过。布噜特人性情贪鄙。每多抢掠。请嗣后遇有抢掠案件。交乌什大臣完结。如有必需惕以兵威者。即行知伊犁大臣办理等语。布噜特屡次抢掠贸易货物。实为不法。自应惕以兵威。但必须派谙练之人。方有裨益。著传谕永贵、舒赫德、知之　　

○又谕曰、巴尔品等奏、派出副营总推锡等、往哈萨克索取盗犯。阿布勒比斯、止给土伯特一人。余七人并未交出。遣伊子卓勒齐前来。禀称、阿布勒比斯、尚有给发之意。因属人不从等语。巴尔品前将逃犯之家属人等看守。朕降旨令其释回。今哈萨克光景。甚不知理。著传谕巴尔品、若此项看守之人。未经释放。仍著看守。俟阿布勒比斯将逃犯全数解到。再行释回　　

○是日、驻跸中关行宫　　

○丙寅。驻跸波罗河屯行宫　　

○丁卯。谕军机大臣等、直隶三屯营副将赵登高、大名协副将赵源长、江南河标左营副将吴抡元、浙江平阳副将李杰龙、福建台湾北路副将那兰泰、湖南永绥副将周成模、沅州副将旺保禄、山东胶州营副将杨大业、陕西波罗副将蒋万钦、甘肃沙州副将建奇、贵州上江协副将程国相、广西镇安副将温有哲、于现在副将内。俱属历俸较深。著传谕该督抚、将各员详加验看。出具切实考语。送部引见。并将是否堪胜总兵之处。具摺奏闻。此内程国相、现在滇省军营。建奇、现在奏明留办乌什屯务。俱著俟应行送部时。再行给咨来京　　

○是日、驻跸济尔哈朗图行宫　　

○戊辰。上遣侍卫福康安、赴避暑山庄。皇太后行宫问安　　

○是日、驻跸阿穆呼朗图行宫　　

○己巳。上遣侍卫春宁、赴避暑山庄。皇太后行宫问安　　

○行围　　

○谕、江南海州所属盐场地方。本年春夏。雨水稍多。稻秫未免歉收。所有该属上年借给口粮一万余石。若照例催徵。灶力不无拮据。著加恩缓至明年麦熟后徵收。以示体恤。该部即遵谕行　　

○又谕、据崔应阶奏、参革兴泉永道蔡琛、羁禁司监。自缢身死一摺。殊堪骇异。蔡琛以监司大员。恣意贪婪。赃私累累。为国法所必诛。既经定罪。入本年秋审情实。自应严加监禁。乃竟令其自缢。不得明正典刑。实属不成事体。司监宽纵若此。则州县狱禁。尚可问乎。朕念孙孝愉、尚能办事。且系孙嘉淦之子。屡次加恩优擢。在道员任内未久。即用为四川臬司。又因其母年老有疾。不能迎养。准以升衔留任。昨福建按察使缺出。即将伊补授。所以体恤成全之者。无所不至。使伊稍具天良。自宜感激报效。乃于典守重责。漠然不顾。致紧要官犯。幸逃宪典。迥出情理之外。必系孙孝愉、因与蔡琛、曾同为刑部司员。瞻徇旧日情面。豫漏信息。以致自戕。情罪甚为可恶。此非寻常失于防察者比。孙孝愉著革职。发往军台。效力赎罪。崔应阶亦著交部严加议处。司狱贾联玉、著革职拏问。同禁卒人等。交崔应阶一并严审定拟具奏　　

○又谕曰、云南提督本进忠、前于平定回部时。颇著勤劳。特加恩擢用。昨岁至行在陛见时。见其年力虽衰。而志切报效。奋勉出于朴诚。且于军务素为历练。是以命往云南。擢为提督。正资倚用。今闻在腾越。因年老病发。遽尔溘逝。深为轸恻。著加赠太子太保。赏银一千两。料理丧事。并照例资送回籍。仍著该部从优议恤。所有伊子、俟服阕之日。并著该督抚送部引见　　

