<!-- { "loadSidebar": true } -->
○漕运总督顾琮奏谢命署巡抚恩。得旨、谕苏州巡抚顾琮。近日外省吏治。尚自奉公守法。而奉行不善。或过苛刻者。亦渐次改除。民情舒适。朕心稍为欣慰。至在内部院之事。亦尚整饬在绳墨之中。惟有旗务。已有废弛之渐。如会议不到。或公处嬉笑。朕皆屡经训谕矣。诚使朕为宽大之主。而诸臣奉公守法。则朕可以永久用宽。倘因朕宽而群相怠玩。百弊丛生。激朕有不得不严之势。恐非诸臣及天下之福也。外省督抚大吏。断不可闻风效尤。如是、则可惜我皇考十三年以来宵旰忧劳。一番苦心整顿矣。传曰。为山九仞。功亏一篑。凡事成之甚难。废之甚易。况朕并非优柔无能之主。诸臣若少错会意。致趋废弛之路。朕惟地方大吏是问。苏州为天下第一繁剧难治处。高其倬实短于才。故调用别省。汝尚其扩充识见。莫过拘泥。勉力整饬一番。汝之见信于朕与否。皆系此一任。勉力为之。以副朕望。　　

○大学士管浙江总督嵇曾筠奏、查革钞关陋弊。一、查量木植。不许以大盖小。一、收纳关税。应照部法弹兑。一、从前滥设各口。一概禁止。一、两关蠹役。严行驱逐。得旨、卿所办自然宽严得宜。无过偏之弊。甚属妥协。一如卿奏行。　　

○大学士署湖广总督迈柱奏请、彻武昌满兵仍回荆州。年老病故者。将名粮归绿旗原营顶补。得旨、此奏是而所议未尽善。卿其酌量妥协办理。　　

○河南巡抚富德奏、上蔡县王作孚聚众闹堂一案。民间鬨传。实为勒报地亩起见。今饬南汝道杨廷翼确查。得旨、此案务须查询确实。秉公办理。不可存丝毫成见于胸中。汝到任伊始。以后声名之优劣。仕路之升沉。全在初政也。勉之。闻杨廷翼非可信任之人。汝委令确查。恐为所欺。切须留意。时加访察。　　

○又奏参前任督臣王士俊、报垦多罔。捐输累民。得旨、谕富德。前因豫省开垦一事。办理不妥。民多怨言。是以朕令王士俊解任来京。于稠人之中。特简用尔为巡抚。以继其后。实望汝竭力殚心。秉公据实。除从前之弊端。收后来之利益。俾豫民永永受福也。今览汝奏。第一摺内。则称王士俊虚报开荒。种种欺罔。而第二摺内。又称豫省地亩。隐匿者甚多。除十二十三两年首报之外。犹有欺隐。与其恩施于查隐既明之后。不若恩施于查隐未明之前。可否特降谕旨。概行豁免等语。是汝同时两奏。而自相矛盾如是。朕竟不解汝意之所在也。夫无田有粮。固为民累。而有田无粮。亦岂国体。汝果能公平宽厚。办理妥协。自有以服百姓之心。为地方久远之计。今乃束手无策。不能辨其为熟为荒。应留应去。而巧为陈奏。欲朕下一谕。而免汝之查察。以图苟且了事。人臣以忠诚事君者。固如是乎。且果系实在欺隐。王士俊已经查出者。朕方当奖赏士俊。以为汝等无能庸碌督抚之劝。举而委弃之、可乎。所谓公平之政。非汝等妇寺之仁。碔砆之才。所能勉强也。夫无才尚可。无才而加之以诈。将何底止。此事汝不能办理。又兼胸有成见。无怪乎措置失宜。敷陈巧伪也。为今之计。可将老荒及盐鹻河滩之地。确无可疑者。悉行开除。以慰民望。至于夹荒田地。介在疑似者。从容查访。不必急遽。即欲定局。俟布政使徐士林到任时。汝与伊熟商经理之。或不至于大误。至豫省捐输银两。既属勉强。可停其催交。　　

○河东总河白钟山奏、程家寨河工。宜筑挑水坝三座。以保堤工。得旨、如此办理。颇属妥协。　　

○山西巡抚觉罗石麟奏、荣河县沿河被冲地二百三十一顷有奇。难期涸出。请免赔粮。得旨、览。此项赔粮。自应豁除。以免民累。朕先谕汝所谓难行者。谓滨河之州县。不一而足。坍涨之田地。随时无定。且既派属员清查。将必有捏有作无以济其私者。又必有查出涸出之地。详请增赋。以矜功干者。属员如是。胥役不待言矣。将必至于与国课有亏。民生无补。而徒饱奸吏猾胥之溪壑而已。非谓实累于民者。亦令姑仍是而不恤也。汝错会朕意矣。汝能保无朕所指数弊乎。若能保、则照汝前奏。先于晋省行来朕看。　　

○署宁远大将军查郎阿、川陕总督刘于义、遵旨奏陈甘省歉收州县赈恤事宜。得旨、虽据卿等具奏料理赈恤处。尚属轻重得宜。然目前青黄不接时。所当加意抚绥。　　

○兰州巡抚许容覆奏赈恤固环等处口粮未增缘由。并自请议处。得旨、朕以爱养百姓为心。尤于甘民倍加悯恤。谕旨何等严切。而汝置若罔闻。即汝奏内自认拘泥成例。罔知变通。是汝固执之罪可恕。而轻视民命之罪。不可逭也。本欲加以重惩。因汝平日操守尚好。办理军需。尚无大误。特从宽解任。观汝此奏。大有归怨刘于义之意。是汝负皇考之恩。忝养民之职。全然不知愧悔也。至孤立无援之奏。更属悖谬。　　

○署甘肃提督二格、奏谢御批训旨恩。得旨、览。甘省今年雨旸如何。何未见奏及。闻汝在甘省。虽有意整顿营伍。但于绿旗兵丁事宜。究未谙练。自已不能节俭。债务甚多等语。夫事不谙练。尚可学习。至于不能节俭。以至债务甚多。则操守难保矣。若论提督所应得之资。较之旗下大臣等。已不为不多矣。而汝尚觉不敷所用何哉。嗣后务须俭约自持。整顿营伍。和辑兵民。以不负任用才是。戒之慎之。　　

○甘肃布政使徐杞奏报、冬春雨雪情形。得旨、看此雨雪光景。甘属今年又属不足。言之署督抚等。不可不为未雨之绸缪也。　　

○署贵州台拱镇总兵纪龙、奏陈镇属情形。得旨、知道了。居守镇城。与疆场效力。其功一也。且汝之劳勚。自不可掩。嗣后更宜勉力防范。　　

○云贵总督尹继善奏报、官兵攻克空稗、台雄、等寨情形。得旨、此皆卿与经略张广泗竭诚宣力。和衷共济之所致也。忻悦览之。在事兵弁。著详记档案。事定后当优加赏赉叙恤。即以朕旨告知。令其奋勇报效可也。　　

○又奏请停捐贡生佐杂、并条陈科场事宜。得旨、捐纳尽停。已有旨了。想卿未之见耳。可谓万里同风。至于科场一事。行之已久。即一时更张。亦未必尽得天下贤才而用之。此时惟有酌量变通。缓缓调剂。以俟文风丕变。非可指日而计成功者也。因前有奏请停止捐纳一条。故不便即交部议。待卿缴此摺时。朕裁去前条。再交部议可也。　　

○经略苗疆事务张广泗奏报、攻克大小丹江、暨高坡山苗等处情形。得旨、据奏征剿逆苗情形。甚属明晰。朕心深慰。所有奋勇剿贼之将弁兵丁等。可记明档案。俟事竣之时。从优议叙赏赉。可将朕旨豫先晓谕之。俟应具题时。卿即具题可也。大清高宗法天隆运至诚先觉体元立极敷文奋武孝慈神圣纯皇帝实录卷之十三



大清高宗法天隆运至诚先觉体元立极敷文奋武孝慈神圣纯皇帝实录卷之十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。三月。乙未朔。上诣堂子行礼。　　

○谕总理事务王大臣。西路军兴以来。自京城以至西宁。沿边添设腰站。赍送公文。雍正九年。蒙皇考世宗宪皇帝念兵弁等递送勤若。加恩议叙赏赉。但自八年七月起、至九年六月止。两次派委弁兵。叨蒙恩恤。其余未曾赏及。朕思八年以前。已安台站。九年以后。尚未彻除。前后同为效力之人。当令均沾恩泽。著该部确查办理。将前后坐台之官弁兵丁。遵照雍正九年之例。或赏纪录。或赏银两。一体加恩。以示朕一视同仁之意。　　

○免浙江绍兴府五县民修堤岸工程。谕曰、朕闻浙江绍兴府属山阴、会稽、萧山、余姚、上虞、五县。有沿江沿海堤岸工程。向系附近里民。按照田亩。派费修筑。而地棍衙役。于中包揽分肥。用少报多。甚为民累。嗣经督臣李卫檄行府县定议。每亩捐钱二文至五文不等。合计五县。共捐钱二千九百六十余千。计值银三千余两。民累较前减轻。而胥吏等仍不免有借端苛索之事。朕以爱养百姓为心。欲使闾阎亳无科扰。著将按亩派钱之例。即行停止。其提岸工程。遇有应修段落。著地方大员。委员确估。于存公项内动支银两兴修。报部核销。永著为例。　　

○户部议准长庐巡盐御史三保疏请、拨益都、莱芜、淄川、三县盐额余票、共二千七百二十九张。归于新设之博山县运销。自乾隆元年为始。按年徵收。从之。　　

○丙申。以加上列祖列后尊谥典礼。遣官告祭太庙、奉先殿。　　

○上诣雍和宫梓宫前供奠。　　

○诸皇太后宫问安。　　

○兵部议覆署陕西总督刘于义疏称、凉州总兵官所属辽阔。请自乾隆元年为始。每三月间巡查西路十四营。八月间巡查东路十六营。不过半月。即可周遍。于镇城事务。亦得兼顾。即定为例。应如所请。从之。　　

○又议覆镇守广州将军张正兴疏称、各省驻防领催。经保送引见记名。遇缺即补。每有恃此不勤练习者。请于此等人员。始考验技艺生疎。即将记名之处。咨部注销。应如所请。从之。　　

○直隶总督李卫奏、天津私贩盐枭。骚扰不法。现饬严究。立规晓谕。咨会盐臣料理安顿。得旨、向因各省盐务。办理未妥。往往纵放大枭。拘拏小贩。以致滨海近场之穷民。藉肩贩以度日糊口者。皆遭不肖官吏兵役之拖累。是以降旨。特弛肩挑背负之禁。原以恤养贫民。济其匮乏。并非宽纵匪类。使之作奸犯科也。乃天津一带无赖棍徒纠合多人。公然以奉旨为名。肆行不法。总督李卫未奏之先。朕早巳闻知。今据李卫陈奏。种种弊端。与朕所闻无异。是穷民未必沾恩。而法度废弛。闾阎转受奸民之扰矣。李卫所奏办理之处。宽严得宜。甚属妥协。著照所奏行。畿辅之地如此。外省亦必皆然。其闽粤山东江浙等省。如何一体通行之处。著该部即行妥议具奏。李卫此奏。具见实心办事。甚属可嘉。著交部议叙。三保职司盐政。身亲其事。何以目睹地方情形。并不奏闻。著伊明白回奏。　　

