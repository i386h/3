<!-- { "loadSidebar": true } -->
○谕军机大臣等、本日国栋奏、海塘沙水情形摺内。据称、西塘章家庵、至潮神庙。老沙现长五百八十余丈。东塘韩家池迤西、至陈文港之东。阴沙现长三千九百六十余丈。岩峰山东口门外。阴沙前有岔口之处。今已连成一片等语。较之前次王亶望、所奏摺内。西塘则减至二十余丈。东塘竟减至七百余丈。其余各处情形。又大略相同。因思王亶望所奏之摺。系正月二十八日拜发。而国栋之摺。则系二月二十一日拜发。相距已将一月。或海塘沙水。偶有长落。亦未可定。著传谕王亶望。将二月内海塘沙水。是否有长落之处。即行查明、据实具奏。将此由四百里传谕知之。寻奏、海塘沙水。长落无常。逢大汛、多冲刷。二月情形。较正月不同。三月望汛后。东塘韩家池一带阴沙。较二月又低刷数百丈。得旨、览。又批、此可虑也。一切应留心　　

○以侍学士纪昀、为詹事。通政使司副使钱士云、为光禄寺卿　　

○癸巳。谕军机大臣等、阅周元理初奏、井陉县劣生。哄诱村人。歛钱上控。及聚众抗官殴差一案。摺尾声明、如或该县果有派累侵渔情事。其罪亦无可宽。现令彻底根究明确。据实严参查办等语。初报案情。自应如此声叙。但朕从前曾降谕旨。地方遇有奸民、抗官不法情事。应即从重办理。其地方官、或有累民激变之处。亦不宜同时并办。致启刁风。但应确切查明。俟本案办结后。仍将酿事之地方官。另行参奏惩治。周元理初奏此案时。即应将遵照前谕。分别查办之处声明。仍一面审办奸民不法情罪。一面严查属员之因何致民敛怨滋事情由。方为平允。今覆阅周元理。所奏结案之摺。虽据将井陉县知县周尚亲、办理各缘由叙入。但于采买谷价一款。则云因钱铺缴钱未齐。先发六钱。嗣于缴足钱文后。陆续找发三钱三分。合县三十二庄乡。已有二十八庄。找领清楚。惟金柱等四庄。因劣生传单阻止未领。质之乡总等。亦供无异词。其采买麸料一款。则称并无短发。又修葺桥座。及城隍庙工程一款。则称系合县绅衿。情愿出赀自行办理。官不经手。又淤滩地租一款。则称向为书院膏火之资。该县均无不合。并恐所发谷、豆、价值。或尚有短领偏枯之处。又委赵州知州兴安、前往各乡。逐细查问。佥称均系实发实领。即讯诸修桥修庙董事绅衿。亦坚供并无苦累情事等语。果如所言。何致村民聚集多人。赴府控告。恐系周元理、袒徇劣员。欲为开脱。所言殊未足信。即如梁绿野、梁二观、在京所控井陉县民百余人赴正定府。向刘浩处喊冤。该督时亦在隆兴寺内。始交清河道沈鸣皋查讯。该督摺内。何以未将此一层叙入。显有欲图消弭。化大事为小事之意。则所奏更难免无粉饰。今派福隆安、前往该处查办。逐款详讯。自无难水落石出。如该县实有派累情弊。亦断不能丝毫遁饰。务即查讯明确。迅速据实具奏。至周元理因何如此办理之处。并著福隆安、将此旨与周元理阅看。询其复有何辞。一并具奏。此旨著由六百里发往。谕令福隆安知之　　

○甲午。军机大臣等议准、哈喇沙尔办事大臣海成奏称、察罕通格卡座。向无驻防满兵。惟绿营把总、外委、各一员。兵十名、驻守。而土尔扈特、和硕特、自移哈喇沙尔。办事俱用清文。往乌噜木齐、辟展、等处贸易。往返照票。俱填清字。驻察罕通格卡座弁兵。不识清字及蒙古语。恐不能查诘请裁把总、外委就近于乌噜木齐、满洲前锋、马甲内。调通清汉字蒙古语者一名。委署笔帖式。驻该卡座。查对照票访拏逃匪。得项、照军台委署笔帖式给。裁官员、留城守营差遣。从之　　

○乙未。孝贤皇后忌辰。上命皇十五子颙琰祭陵寝　　

○谕军机大臣曰、喀宁阿等奏称、途次先将梁绿野、逐款讯问。据供、该县藉公科歛。短价派买等项。俱有经手承办。及各村乡总等。可以质证等语。看来此案各款。似非奸民捏词诬控。且合之续获之梁二观。所供亦大略相同。更非尽属子虚。今福隆安前往查办。计日内已至该处。各款俱有人证可质。逐条确讯。无难水落石出。福隆安自能秉公核实。得其确切情形也。昨阅周元理办理此案审结之摺。竟云该县并无不合。显欲为之开脱。所言殊不足信。曾传谕福隆安、令其带周元理前往。并将谕旨、令周元理细阅。看其复有何辞。据实具奏。不知周元理、见朕谕旨。神色若何。其对答之言。或理直气壮。自信其并无隐庇。抑或词意含糊。强为支饰。即可以决其大概虚实矣。此事若查明该县、实有派累情弊。而周元理故为弥缝。是不但袒徇。兼涉欺罔。其咎实无可宽。督抚徇庇属员。即应降调。亦众所不免。若系公过处分。朕无不从宽留任。如高晋革任注册之案。积至十余次。朕皆曲示姑容。以其皆系因公也。今井陉一案。若该县实系科派累民。以致激变。而该督尚欲为之消弭开脱。于政体官方。大有关系。非寻常公过可比。若复置之不究。致各省相率效尤。吏治尚可问乎。即或周元理之意。以奸民聚众抗官。亟宜惩治。若将地方官、同时纠劾。恐长刁风。则朕前降谕旨甚明。周元理亦当将该县派累激变劣迹。据实查明。另摺具奏。并声明先将奸民。尽法惩治。俟过数月后。再将该员另行参劾。不使劣员得以肆行无忌。方为正理。若止将奸民正法了事。而置派累激变之劣员于不问。其何以服民心而肃法纪乎。今已明言该县无过。则是结案矣。朕办理庶务。从无成见。即如此案、初获梁绿野到案。供出派累各款。朕尚以必系该犯畏罪反噬。止令喀宁阿、钱汝诚、前往查办。及续获梁二观、供亦相同。则各款必非尽由捏饰。不得不疑及周元理之偏徇纵容。其事非喀宁阿、钱汝诚、二人所能办。因派福隆安前往。会同该侍郎等。彻底查讯。自可得实情而成信谳也。至朕于周元理。素为信任。以其在直隶年久。诸多熟悉。第因其年来精力稍衰。方怜惜之。朕实不愿周元理之果有此事。致畿辅少一封疆熟手。若查讯该知县派累属实。而周元理竟敢为之开脱。则其罪由自取。朕岂能曲为原宥。此而不加整饬。岂朕平日大公至正之道。其又何以董治臣工乎。朕此意福隆安所深知。著再详悉传谕。令即秉公确讯。据实迅速覆奏。此旨著由六百里发往。喀宁阿等摺奏。并发寄阅看。并谕喀宁阿、钱汝诚、知之。　　

○旌表守正捐躯浙江奉化县民仇永裕妻徐氏　　

○丙申。谕、前据周元理奏、井陉县民李馥等。敛钱告官。并劣生梁进文等。抗官殴差一案。审明分别定拟。随交三法司速议。及覆奏之日。适提督衙门将案内逆犯梁绿野、缉获具奏。阅其供词。称系因该县知县、短价派买谷石。及修桥修庙。派钱累民各款。是以赴府控告等语。朕以梁绿野、系此案重犯。所供情节。或系畏罪反噬。然亦不可不查其虚实。因派侍郎喀宁阿、钱汝诚、前往该处。查讯明确。如所供悉属诬捏。即将梁绿野、同应正法各犯。奏闻在彼办理。嗣复经提督衙门。拏获梁二观到案。并非有名要犯。而所供与梁绿野相同。朕始疑该县之短价派钱各款。似非尽由奸民诬捏。而周元理、并未将该县派累激变之事。据实具奏。显属袒庇劣员。于吏治甚有关系。尤当彻底根究。而其事甚大。非喀宁阿等所能核办。因派福隆安、驰往该处。讯明核实具奏。并传谕福隆安、令将谕旨与周元理阅看。先行询问奏闻。兹据福隆安奏、初九日驰抵正定府。提集此案要犯人证。并知县周尚亲、隔别研讯。据李馥等供词。核之梁绿野等、在京所供情节相符。严讯周尚亲、及该县管门家人骆荣、并仓书等。虽尚未肯即吐实情。而供词闪烁。罅窦甚多。该县科派情事。在所不免等语。看来此案。竟系属实。殊堪骇异。奸民聚众抗官。固宜亟行惩治。而该县派累激变。岂宜置之不问。况朕向降谕旨甚明。地方遇有民变之事。其滋事之劣员。固不便同时纠劾。致长刁风。亦应查明实在款迹。具摺声明。俟本案审结后。另行劾办。周元理久任封疆。岂得诿为不知。何竟不遵照办理。及福隆安询问周元理。据称、既不将劣员奸民。一并办理具奏。迨办缕奸民案后。又不将该县续行核参。实属糊涂错谬。更无能置喙等语。而于结案摺内。称该县并无不合之处。竟未提及。是周元理亦自知袒护劣员。罪无可逭。所办殊出情理之外。非寻常徇庇因公者可比。难以复邀宽免。朕实不意周元理竟至于此。今此案现交福隆安等。秉公查讯。周元理不便复居总督之任。著即解任、听候查办。其直隶总督员缺。著英廉速行前往署理。俟福隆安审明到日。另降谕旨。其承办之臬司道府等。并著福隆安查明参奏　　

○又谕、据国泰奏、拏获恩县聚众抗官之左都、马现等。审明正法。分别定拟。并声明该县知县任钟岳、查无派办不均。及短价侵渔情事等因一摺。国泰办理此案。颇为妥协。仪封堵筑漫口。工程紧要。所需秸料。不得不令邻省协济。山东承办之各州县。及该县各村庄。俱遵办起运。惟左家庄劣监左都等。敢于抗违不办。且把持邻近之小村庄。一体抗阻。屡催不理。及该县亲往督催。左都等敢于抗违如故。甚至聚众夺犯伤差。并掷伤县令不法已极。其情罪甚为可恶。首犯左都、马现、实不可稍稽显戮。自应立时正法示众。以昭炯戒。其周普等各犯。并著三法司、核拟速奏。仍著该抚、将未获之三犯。严拏务获。审明另结。至该县任钟岳、既无派办短价情事。并无不合。而村民聚众伤差。实系左都等、抗违办公所致。与现在直隶井陉县知县、派累激变者不同。该县任钟岳、并无应得之咎。其因所带人少。不能擒捕。即上省禀请拏犯审讯。亦无不合。应免置议。其该管之东昌府知府胡德琳。于该县秸料尚有五千余觔未交。并未查明。捏报起运完竣。又不实心催办。实难辞咎。著交部议处。　　

