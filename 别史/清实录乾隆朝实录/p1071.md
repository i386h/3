<!-- { "loadSidebar": true } -->
○刑部议覆、山西按察使唐绥祖、奏复军流佥妻之例。除缘坐应流、及强窃盗免死减等、并罪应军流者。定例原属佥遣外。如犯奸诱拐略卖采生折割、用药迷人、放火发冢、兴贩硝磺、假造印信、造卖赌具、盐枭、矿徒、私铸私销案犯、以及凶恶棍徒、扰害良民、罪拟军流者。均属无赖奸棍。情罪既属可恶。事犯后。形踪叵测。易致疎脱。应如所请。佥妻发遣。不得任其托故规避。到配之日。俾其顾恋室家。不致只身远扬。此外如非本夫愿带、妻妾愿随者。应仍照乾隆八年定例免佥。从之。　　

○辛卯。上诣畅春园、问皇太后安。　　

○谕军机大臣等。据钱度、周承勃、奏称、访办刘守朴家人李九龄、并书吏陈文泰一案。审系陈文泰诬扳。又供出门子薛志贵、曾于刘典史署内传稿。至何年何日。实记不清等语。看其供词游移。彼此推诿。年月又属恍惚。按之全无实据。著钱度、周承勃、仍遵前旨。押犯来京可也。　　

○又谕、前因江西省审据刘时达供。系伊子刘守朴、自金华封寄伪稿。署督鄂容安、檄委范廷楷前往粤东、一路迎讯刘守朴。朕降旨并令周承勃、钱度、赴浙江查办。今据鄂容安奏、粤省护解刘守朴、由小路抵赣。与范廷楷不值。已委按察使阿桂、迎往密讯。一面就供查办等语。此案军机大臣等、审明卢鲁生、刘时达、商同捏造伪稿情形。并将该犯等发觉后、豫商指供刘守朴、为脱卸出路情节。一一究出。朕明降谕旨。复令王大臣九卿科道等、公同研鞫再四。该犯等供认确凿。矢口不移。正当定案之日。值周承勃、钱度、覆奏查讯刘守朴幕友供词。又有代伊将稿封寄伊父一语。是以暂缓结正。降旨仍令范廷楷、讯取刘守朴确供速奏。此乃朕务加详慎。不使案犯情节。稍有丝毫遗漏之意。今阿桂既已前往迎讯。鄂容安承办此事。当仰体朕意。务在得其实情。盖此案在周承勃等审系伊家人王玉琳、得自苏州。并援伊妻舅吴姓为证。而庄有恭提讯吴刚。则又供称于乾隆十五年三月内、在广州许妙观家得来。带至金华。给与刘守朴。其在苏州时。与王玉琳并未谋面等语。彼此供情。已多参错。在刘时达初供伊子封寄。旋即自认谎供。其商同捏造情节已明。但从前既有伊子封寄一语。自不得不再加穷究。倘其全属子虚。妄行扳扯。纵令辗转究追。自必不能更有来历。一经核讯。终归诞妄。若封寄属实。但使确有来由。何妨逐层递究。况刘守朴讯供之后。飞解来京。其虚实情伪。岂能稍有遁情。该署督不可凭信前供。遽以刘守朴封寄为实。而强求来历。亦不必豫料其出于狡卸。有心附会。总之悉秉虚公。慎勿少存成见。一有确供。即具摺由驿先行奏闻。　　

○吏部议覆、山西按察使唐绥祖奏称、晋省民风。好尚赌博。应严定地方官失察之例。除于咨题案内、牵连赌博、地方官应查参者。仍逐案咨题、随招附参外。其仅止赌博。或斗殴自尽命案、牵连赌博、例应外结者。州县通报臬司。即详记档案。俟审明后。察其是否自行拏获。抑系别经发觉。统于季终摘叙案由。将失察之员。汇齐咨参。照例议处。隐匿不报。照应申上而不申上私罪律、罚俸九个月。至从前仅予记过完结事件。原系旧习相沿。今案已久结。官已数更。恳从宽免其深求。均应如所请。从之。　　

○兵部议准、直隶泰宁镇总兵那亲奏称、泰宁镇所辖马水、沿河、插箭、矾山等、四营。乾隆二年。经直督李卫、改令镇臣隔年巡查一次。现在各营官兵。技艺不免生疎。自应仍照紫、易、涞、房、水东、之例。每年巡查一次。从之。　　

○又议覆、那亲奏称、镇标两营。额设经制千把外委。又续添分防千把。共二十六员。不敷差遣。前任总兵马世岱。未奏添设。竟于两营兵目中。私拔额外外委八员。给八品顶带。理合参奏。概行裁革。仍请援照马兰镇之例。添设额外外委十员。给八品顶带。仍食伊等原粮。协同当差。应如所请。其前任总兵官马世岱。私设外委。擅给顶带查照应奏不奏之例议处。从之。　　

○以刑部右侍郎书山、为八旗繙译乡试正考官。太仆寺卿赫庆、为副考官。理藩院左侍郎玉保、为蒙古繙译乡试正考官。　　

○壬辰。上自圆明园启銮。谒泰陵。　　

○谕军机大臣等。前经降旨。令鄂容安署理两江总督。所有印务。即著在江西办理。但江南省地方辽阔。案件殷繁。一切恐难遥制。从前原令鄂容安在西省查办伪稿一案。今首犯已经究出。该署督自不必专驻江西。著传谕鄂容安、令其自行酌量。往来两省。分期驻劄。俾公务均有裨益。　　

○又谕、苏昌摺奏、增城等县逆匪王亮臣等、谋为不轨一案。据称匪党多人。头目黄上言等。俱经就擒。惟首逆王亮臣、窜匿未获。现在严拏。其现获各犯。率同司道等、先行上紧审究等语。前据阿里衮具奏于正月初七日回至增城。即日赴省会同抚臣查审。而苏昌此奏。则系初六日拜发之摺。并未俟阿里衮到省。已先行审讯奏闻。合之。该督抚前奏先后到增城情节。似未免彼此各怀意见。督抚同事封疆。有此形迹。殊非和衷共济之道。现在阿里衮已到省城。该督抚等、遵照前旨。会同妥办。如班第到粤。尚有接办之处。务宜和衷商酌。妥协查办。方于地方有益。至此案首犯。必须上紧缉拏。克期就获。外省陋习。一入通缉。即属虚应故事。如罗田之马朝柱。至今远窜无踪。断不可复蹈其辙。其现获各犯。宜严行确讯。穷究党羽。一切从严办理。以儆刁风。不得稍涉姑息。将此一并传谕知之。　　

○又谕、永常等具奏、覆讯粤省所解逆党吴晟相、杨兴楼、二犯一摺。据称该犯等、实系苗人。其僧人福慧、俗名罗晟相。于乾隆十四年间披剃。上年七月内。杨兴楼往广西买盐被拏。实不知有天堂寨情事。诘其在粤何以供认。据供初因叠夹。又被用烧红铁炼。放之地下。使之赤膝令人扯耳跪于其上。受刑不起。即照诘混供。逐一质讯提到之邻族人等。咸各极力代辩等语。该二犯、经粤省两次质审。谓其实系逆党。毫无疑义。今观永常等所奏。则粤省所办。全属子虚。定长前奏称并未刑求。供吐凿凿者。看来不过一任属员录供详报。即据以定案。此等要件。岂可稍涉疑似。且坚执意见。始终回护耶。著传谕定长、令其将从前审讯情形。是否并未刑求。抑实有严刑取供之处。一一据实覆奏。　　

○免凤阳中卫帮丁无力完缴银、二百八十三两有奇。　　

○是日。驻跸黄新庄行宫。　　

○癸巳。驻跸半壁店行宫。　　

○甲午。遣官祭先医之神。　　

○谕、河南阳武、封邱、延津、武陟、等县。近年被水偏灾。屡经降旨加恩赈恤。并将乾隆十六十七两年、应徵钱粮。分别缓带。今届开徵之期。自应照例完纳。但念该地积歉之余。元气未能骤复。若一时新旧并徵。闾阎未免拮据。并加恩将阳武、封邱、延津、武陟、四县。十七年分缓徵钱粮。分年带徵。其历年所有借欠常平仓谷。均分作两年徵收。以纾民力。该部即遵谕行。　　

○又谕曰、富勒赫、著以布政使衔前往江南。随大学士高斌、学习河务。　　

○是日。驻跸秋澜村行宫。　　

○乙未。豁免福建闽县、侯官、长乐、连江、罗源、晋江、惠安、顺昌等、八县、无著渔课银、六百九十一两有奇。　　

○是日。驻跸梁格庄行宫。　　

○丙申。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员。随行礼。　　

○皇后千秋令节。奉皇太后懿旨。停止行礼。　　

○谕军机大臣等。传钞伪稿一案。所有刘守朴得稿吴姓之处。已据江省将吴刚一犯解京。经王大臣等会同研鞫。讯明并无给稿刘守朴情事。现俟刘守朴到时。再行详讯。即可定案。至雅尔哈善所奏。访查已故之闻人裕。传看伪稿。辗转得自降调知县王清箱家人王忠等语。闻斯盛等犯。所供年月。俱属游移影响。看来不过彼此传钞传看之人。已据该抚移咨山东。将王清箱、及伊家人王忠郑升、查拏解京。应俟到京后。审明确供完结。其休致教谕龚春生及监生汪国宰等、既系生监职官。自应查明照例咨革。其余各犯。即遵照前旨。概行从宽省释不必再加根究矣。一并传谕雅尔哈善知之。　　

○又谕、据浙江巡抚雅尔哈善奏、访查金华府已故书吏闻人裕、传看伪稿。辗转得自降调知县王清箱家人王忠。已飞咨山东抚臣。将王清箱、及伊家人王忠、郑升、查拏解京等语。前经降旨。将各省传钞人犯。概行从宽省释免究但王清箱等犯。尚有应行质讯之处。著传谕杨应琚、令其仍行遴委员弁。即速由驿递。隔别押解来京不得延缓。　　

○又谕曰、喀尔吉善奏到、平和县逆匪蔡荣祖谋为不轨案内究出兵丁李改吴天凤等。听从入夥。现在切实追究。逐名拏获质讯管兵将备。非寻常失察可比。应立时严参。但漳郡现在情形。若骤行全彻。恐兵心即致惶惑无措恳暂宽参处。俟镇臣马大用回任。督率有人。详悉分别题参等语。设兵正以缉拏奸匪。乃至身为逆党。其罪自浮于齐民。但若辗转根究。恐愈究愈多。其中倘有诬扳株累情弊。则兵情惶惧。人怀不安。非绥靖地方之道。此旨到日。其已供出者。自当缉拏。其余竟不必再行追究。以致蔓延多人。其余究出从逆各兵虽系为从必当即行斩决。以儆戎行。不可稍为姑息。再拏获匪徒。既有二百余名。此时已觉为时稍久。若再迟时日。恐致意外别生事端。殊为可虑所有供证明确之犯。应处以极刑及决不待时者。此旨到日。即可一面即行正法。一面奏闻。余犯照例题达。不妨先后完结总以迅速办理为要。至将备管辖营伍。不能先事觉察。咎无可辞。但此等匪犯。诡秘多端。断不肯于本管官耳目所及。稍露形迹。该将弁罪止失察。尚不至干罹重谴。此时暂缓参处该督所见甚为合宜。即其闻风盘获。飞速扑捕奋勇出力之处功罪各不相掩。该督题结此案时。亦应据实叙入。方为公当。并将此旨晓谕各将弁等。以安其心。一并传谕知之。　　

