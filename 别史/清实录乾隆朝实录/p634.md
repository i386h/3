<!-- { "loadSidebar": true } -->
○丙辰。谕军机大臣等、前据庆复奏报、四月十三日。攻克如郎。现在飞饬将弁。搜擒班滚等语。迄今已越旬余。未见奏报。不知此时曾否擒获。现在军营情形若何。今驻藏副都统傅清奏、据达赖喇嘛班禅额尔德尼、颇罗鼐等。呈请遣使人等前往晓谕班滚。令其擒献夹坝贼番。许以自新。彻回大兵等语。朕已批谕。不准所请。可将傅清原摺。并朕批示。一并抄录。寄与庆复阅看。班滚系瞻对首逆。罪无可逭。今看达赖喇嘛、代为恳请宽宥情形。班滚与西藏、自兵兴以来。竟属声息相通。至事穷势迫。计无所出。达赖喇嘛等、是以为之恳恩宽免。其素日暗相勾结之处。从前已失防范。伊等情意既相联属。则班滚势穷。无路可逃。或竟潜窜入彼。私行藏匿。亦属事之所有。可将此种情形。速行传谕庆复。令其竭力堵拏。勿使兔脱。若此番稍有疎虞。或致班滚漏网。朕惟于庆复是问。再将来善后事宜。已屡谕庆复矣。今既有此情形。又不仅如向之所办、即可谓了事。可并谕庆复。务须加意筹画。详慎办理。寻奏、查西南一带土司。崇奉藏喇嘛、熬茶供献。达赖喇嘛、代班滚求情。尚无足怪。颇罗鼐、亦为转恳。殊属愚妄。去腊江卡兵。从南路马良柱、进攻下曲工。路险雪深。冷宗鼐带兵逃归。迨续派江卡兵前来。藉端迁延。直至如郎既破。始报到营。兹颇罗鼐又代求情。前后情意显然。惟念西藏界距准夷。事体重大。皇上如天之量。自可优容。瞻对距藏四千余里。班滚势穷。前往藏匿。亦不可不豫防。巴塘、里塘、为通藏要路。欲通声息。舍此不能飞越。臣条议善后。请专设土兵三百名。以联站兵声势。今奉指示。尤当竭力妥办。为久远防范之计。得旨、览奏俱悉。　　

○又谕、据驻藏办事副都统傅清、转递达赖喇嘛、颇罗鼐等、奏请宽宥瞻对逆匪班滚之罪一摺。逆贼班滚玩法、显肆攘夺。抗拒官兵。悖逆之罪。国法难逭。为中外所共知。今贼势大败。班滚只身逃避。巢穴俱毁。早晚即当就擒。达赖喇嘛、颇罗鼐等。必平日彼此通信。始为班滚乞恩具奏。似此代叛国贼匪奏请之事。傅清理宜不接。伊等如再三求告。谓恐压搁其事。始可据情转为陈奏。乃傅清率尔接摺代奏。甚属糊涂。不知大体。况令伊驻藏。原于照料之中。寓以防守之意。今逆贼班滚、与藏人彼此关通信息。伊岂不知之。伊既明知。又代为转奏。罪即不赦。若云竟不知晓。又奚用伊。在彼驻劄为耶。今班滚势穷。往求于藏。达赖喇嘛等容留潜匿。事所必有。傅清既有兵五百名。务须留心。详细查拏。倘有疎忽。使贼赴藏。复致远扬。即将傅清在彼正法。断不宽贷。著迅速发往。将傅清严行申饬。　　

○又谕户部侍郎傅恒、札寄汝兄傅清知悉。所以令伊驻藏办事者。一则为照料地方。再则为欲知彼处情形消息。伊陛辞时。朕曾如何训谕。自伊到彼以来。于应奏之事、并未具奏。不应奏之事、妄行具奏。如达赖喇嘛、颇罗鼐等。为瞻对逆贼班滚乞恩一事。伊原不应接受。即或接摺。亦应据情奏明请旨。伊乃如此冒昧具奏。朕已降旨申饬矣。再伊陛辞时。朕曾降旨训谕。以朕屡年加恩于藏人者甚重。不知伊等情景如何。再准噶尔熬茶人等到彼。皆给众喇嘛布施。伊等抑或欣悦。抑或企望。众论如何。逐一详悉访询。据实奏闻。迄今二载。未据陈奏。朕所谕之事。并未留心办理。现在领兵在彼驻劄。倘或贼匪班滚、潜逃赴藏。伊若不能督兵拏获。将伊即在该处正法。将此寄谕知之。　　

○丁巳。山东巡抚喀尔吉善奏、临清营副将徐大成、废弛营伍、参革遗缺。请旨简放。得旨、此案固属汝整饬营伍之意。然全营参革。亦属太过苛矣。以后戒之。至此事、有旨谕部。谕曰、山东临清营副将员缺。著该部将应用副将人员。拣选带领引见。候朕简用。　　

○旌表守正捐躯之河南孟县民毛永泰妻杨氏。　　

○戊午。孝恭仁皇后忌辰。遣官祭景陵。　　

○谕、直隶通省。今年地丁钱粮。已全行蠲免。其庆云、盐山、二县。本年应徵灶课银、例不在蠲免之内。朕念该二县当积歉之后。屡次加恩。今虽得透雨。但收成尚难悬定。若此项灶课银两。照例按期催纳。民力未免拮据。著将庆云、盐山、二县。本年应徵灶课。暂缓徵纳。俟秋收丰稔。该督奏明开徵。该部即遵谕行。　　

○又谕、据尹继善奏称、江南上江之灵璧。下江之铜山、沛县、睢宁、沭阳、萧县、于四月初八十三等日。间有被雹之处。打伤二麦秋禾。已委员确勘。照例出借口粮。并借给耔种。令其及时补种。以望有秋等语。朕思灵璧等六县。皆系上年成灾之处。今复被雹。实堪悯恻。若所借口粮。秋收后仍令完纳。民力未免艰难。著将现今出借一月口粮。作为抚恤。免其偿还。该部即传谕该督抚知之。　　

○谕军机大臣等、有人奏称、猛缅新改土归流。但滇黔等省。新辟苗疆。武弁等往往喜于滋事。以为邀功上进之阶。从前滇省之乌蒙。改流之后而复叛。黔省之古州。归化之后而复反。其启衅皆由于此。可为猛缅前车之戒也。事端一开。不得中止。国家廪帑。半为空虚。而所开拓之疆土。尚未有寸丝斗粟。以供地方之用。徒为武弁等梯荣冒功之捷径耳。请敕下该督、凡一切分防驻劄。设汛安营。稽查匪类诸事宜。务选老成持重之人。勿取少年喜事之辈。庶可绥辑境土。镇服夷情。不致苗民反侧。以启他日纷扰之渐等语。武弁好事喜功。亦属有之。尔等可将此传谕张允随、张广泗、令其留心办理。　　

○镶红旗汉军副都统张凤翷故。赐祭如例。　　

○己未。谕、据安徽巡抚魏定国奏称、凤、颍、泗、三府属。上年夏秋被灾。去冬今春。有借给口粮耔种等项。应于本年麦熟及秋收后归还。但查此三府属。尚有乾隆六七两年借给未还各项。前奉恩旨。于丙寅、戊辰、年分完。是本年已有应徵借领之项。若再加以去冬今春所借。一并徵还。积困穷民。实难完纳。仰恳圣恩。缓至己巳、庚午、两年分徵还项等语。著准其所请。将凤、颍、泗、三属。去冬今春借项。均缓至己巳、庚午、两年分还。以纾民力。该部即传谕该督抚知之。　　

○又谕、江南上江之凤、颍、泗、三属。上年被灾各州县卫。已加恩蠲赈频施。今春又降旨分别加赈。今当麦收之后。所有旧欠钱粮。例应催徵完纳。从前降旨、宿州等州县旧欠钱粮。俟年岁屡丰后带徵。凤阳等州县卫。旧欠钱粮。俟六七八等年民欠全完之后。起限徵收。但念宿州、凤阳、临淮、怀远、虹县、灵璧、凤台、阜阳、颍上、亳州、蒙城、太和、泗州、盱眙、五河、霍邱、等十六州县。并凤阳、凤中、长淮、宿州、等四卫。皆六七等年连被灾祲之区。上年又值歉收。若带徵积年旧欠。民力未免拮据。所有宿州等二十州县卫。今年麦收后。著只带徵十年一年未完之项。其六年起至九年旧欠。均缓至戊辰年起。分年带纳。其霍邱县五年以前旧欠。亦著俟六七八等年旧欠徵完之后。再行启徵。该部即遵谕行。　　

○谕军机大臣等、据广东高廉道甘士琇奏、贵州贵阳府所辖白纳、中曹、养龙、虎坠、四土司额田。一万一千二百余亩。应徵条银内。改徵本色米一千二百四十余石。查此项米石。原系徵银。乾隆三四年间。苗疆添设兵丁。口粮不敷。因议改徵米石。但贵阳所管各土司地方。山路崎岖。每一人止可负米三斗有余。上纳殊为艰辛。今新疆台拱、与湖南沅州接壤。古州、与广西庆远接壤。节年采买米石。俱足支放兵粮。而贵阳议改之米。但贮府仓。不须拨用。若将此项米石。仍照旧例改徵银两。则穷民易于完纳等语。贵阳所属白纳等土司额田。向系徵纳条银。今改徵米石。挽运艰难。甘士琇如此陈奏。尔等可传谕询问张广泗、果否如此情形。此项米石。应否仍照旧例改徵银两之处。令其确查。据实奏闻。　　

○旌表守正捐躯之河南尉氏县民马受有妻王氏。　　

○庚申。谕、刑部奏、浙江兵丁夥劫。该管武弁、在都探问行贿。请将在京各犯。敕交该省督抚等、提齐一干官犯。研审确情。按律定拟等语。营兵为盗。该管之武弁。现在钻营行贿。冀免重处。而该抚等审拟。竟以营员访拏具题。事关武弁营私。通同行贿。马尔泰、甫自浙回闽。不必令其复来。此案著交与江苏学政崔纪、布政使安宁、前往浙江。秉公确审。定拟具奏。所有刑部奏摺。邹钤等私书四件。一并封发。　　

○谕军机大臣等、浙江兵丁夥劫。该管武弁等、在都探问行贿一案。现交崔纪、安宁、前往审理。从前审讯卢焯一案。办理未甚妥协。以致地方不能安静。物议纷纷。今伊等亦前往该处审理。而此案内事关武职多员。并提标外委。以及各犯。提审多人。伊等务须安静妥协办理。毋致滋事。再此案夥劫。乃提督陈伦炯任内之事。且俱系提督亲标兵丁。今该抚等审题为营员拏获。似有代为该提督、及营弁等开脱情节。可传谕崔纪、安宁、令其详细查办。秉公确审。　　

○调云南永顺镇总兵官张圣学、为普洱镇总兵官。以云南督标中军副将黄士俊、为永顺镇总兵官。　　

○辛酉。上诣畅春园。问皇太后安。　　

○吏部议覆、御史欧堪善奏称、州县事务殷繁。即殚日勤勉。尚恐精力不继。若日事奔走。欲其从容奏绩难矣。向来附省州县。每日趋谒各上司。以请安为名。自辰至申。竟无宁晷。号为才能。而迂谨之士。留心民瘼。罔知逢迎者。或不免因此获咎。窃思地方如有紧要公务。在州县原可随时面禀。该上司亦可传入署中。因端指示。何必每日趋谒。无益荒政。请敕下各督抚、转饬司道府。嗣后附省及附府州县。不得无事日赴上司衙门谒见。倘督抚不严行禁止。一经访闻。即行指参议处等语。查州县官非公事谒见上司。著有严例。督抚不行禁止。瞻徇隐匿。俱有应得处分。但恐日久懈弛。在督抚身任封疆。察吏是其首务。虽不尽以趋谒迎合之员。号为才能。而省会官员。或上司利其便于传见。属员守候需时。于自办公务。未必不致荒废。应如所奏。敕令各督抚、严饬属员。非地方公务。不得无事趋谒。以致徇私误公。从之。　　

○调福建海坛镇总兵官陈汝键、为台湾镇总兵官。河南南阳镇总兵官哈攀龙、为福建海坛镇总兵官。　　

○旌表守正捐躯之江苏丹阳县民朱柏先妻贡氏。　　

○壬戌。铸给山东东昌府清军水利督捕监兑同知关防。从巡抚喀尔吉善请也。　　

○癸亥。旌表守正捐躯之广东始兴县民林观养妻刘氏。　　

