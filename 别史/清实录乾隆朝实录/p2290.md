<!-- { "loadSidebar": true } -->
○谕军机大臣等、本月二十日。在京所发本报。应于二十一日己午之间。递至热河行在。今于二十三日辰刻、始行递到。较常迟隔两日。查系因怀柔、密云、一带水发所阻。现值三伏。雨水原所时有。怀柔、密云、各处桥梁道路。自应随时查察料理。以利遄行。未便任其阻滞。但该县等职分轻小。其于武职员弁。未免呼应不灵。坝昌道驻劄昌平。距怀柔不远。该道并无紧要事务。必须在署坐办。若令暂驻怀柔。亦与昌平无异。著传旨令盛住、即移驻怀柔。并于密云一带。往来查察。如遇军报本报。或偶因雨水间阻。怀柔原有绕道可行。密云白河。亦有上哨浅处可渡。该道即督率地方员弁。悉心照料妥办。毋致再有延误。嗣后朕夏间驻跸热河。总派坝昌道、留驻怀柔一带办理　　

○又谕曰、温福、丰昇额等奏、派兵进攻情形。均未得手。且两处俱有贼番潜出林箐。邀截我兵。实为可恨。金川人户无多。各隘守拒。已觉竭蹷。焉得复有余众。每处四五百人。出而滋扰。似系守拒之贼。见何处攻击稍疏。抽移外出。分力支吾。看来金川贼众。竟有算计。不但守碉截战。较小金川悍恶。且敢于到处抗拒王师。比之缅贼。更堪切齿。但其地纵多雨雪。晴日自长。并非似缅地之水土恶劣。难于措手。若欲如缅事之中辍。断乎不能。亦断乎不可。将军等、其深体而实勉之　　

○壬午。谕军机大臣等、李国柱复用提督时。其年已老。今又数年。恐其精力更不及前。提督为专阃大员。责任綦重。李国柱、是否尚能振作精神。实力整饬。于通省营伍不致贻误否。著传谕梁国治、留心体察。如该提督尚能认真办事。举动不觉衰颓。即年齿稍增。亦无妨仍留宣力。若竟衰迈日形。毫无整顿。自不便姑容误事。著该抚即行据实覆奏。毋得稍为隐饰。寻奏、李国柱、精神壮健。现办赴川兵、军装火药各事。均能协和文武。克期料理。营务干练。并不少形衰颓。报闻　　

○癸未。谕军机大臣等、车布登扎布、今年六旬有八。朕欲召来京陛见。著拉旺多尔济、前赴乌里雅苏台。暂行署理将军印务。车布登扎布、即行起程前来热河。拉旺多尔济此去。适值伊父成衮扎布之二周年。若于去时、乘便至伊父坟前祭奠后。再赴乌里雅苏台。则车布登扎布、不能迅速起程。著拉旺多尔济、暂不必往伊父坟茔。先赴乌里雅苏台。署理将军印务。令伊叔来京陛见。俟伊叔回日。拉旺多尔济、将印务交妥。再往伊父坟前祭奠。拉旺多尔济、前至乌里雅苏台。诸事询问伊叔。自能备知。现又有参赞大臣协理。拉旺多尔济、不必前来请训。即由彼处驰驿前往。著传谕拉旺多尔济遵行外。并寄与车布登扎布知之　　

○旌表守正捐躯之安徽太平县民张光科妻程氏　　

○甲申。谕、据三宝题报、贵州镇远镇总兵吴抡元、现在丁忧。所遗员缺。著温福、阿桂、丰昇额等、于军营打仗出力副将内。拣选奏请补用。仍留军营带兵。并将遗缺。以次递行拣补。所有镇远镇总兵印务。著图思德、会同该提督、拣派妥员。奏闻署理　　

○户部议覆、四川总督刘秉恬等奏称、遵议增给三杂谷屯兵月饷。该处土守备七。土千总十。土把总二十。饷银足资养赡。无庸议加。惟土外委四十。每名每年给银六两。而各兵亦按月领饷五钱。似无区别。请将土外委每名、每年加银二两。应如所奏。从之　　

○封闭广西恭城县属回头山、山斗冈、二场铜铅厂。从护巡抚布政使淑宝请也　　

○乙酉。上诣皇太后行宫问安　　

○谕军机大臣等、前据李湖奏、彰宝在普洱染瘴患病。该抚驰往亲视。彼时据奏、似彰宝病体颇剧。恐一时办事乏人。是以传谕李侍尧、即以巡查为由。前赴广西与滇省接壤边境候旨。嗣据彰宝两次奏事。知所患渐痊。今据李湖奏、彰宝系途中触热痰喘。嗣经服药调治。近日病已稍减。力能照常办事。该抚已由普洱起身等语。览奏甚为欣慰。彰宝病体既已就痊。昨已有旨、令其回省摄养。自可即日复元。且李湖现在起程回省。李侍尧即可仍回粤东办事。著将此由四百里传谕知之　　

○又谕曰、阿桂等奏称、当噶尔拉一路。后路绵长。处处皆需防范。其说不免过当。后路固须留心防守。然亦宜择最要之处。酌量安兵。况深岩密箐之中。贼番可通路径甚多。岂能随地密为分布。以金川壤地计之。周围不下三四百里。若欲悉派兵围守。必至如古人动辄用兵百余万、及数十万。而后足敷分派。有是理乎。再近因办理四库全书。所阅永乐大典。见其中有宋陈规守城录一书。备载守御机宜。所言御捍炮石之法甚详。虽攻守不同。而御捍则一。但彼施之于城上。故可用大木。我兵步行捍蔽。自以轻便为宜。从前该省原有挡牌一项。或制造未能得法。今此书所载。以麻绳横编。如荆竹笆相似。颇得以柔御刚之法。或可酌仿为之。著将书载各条。钞寄各路将军等阅看。将来攻至噶拉依、及勒乌围两处。尤为贼巢要隘。其守拒必更加严。或可需用之处。不妨存此法、以便缓急　　

○都察院奏、四川璧山县民徐亮采、控告该县吴淳龄、妄令乡衿经管军需。横派侵扣。应行查审。得旨、著永德、周煌、驰驿前往。会同该署督富勒浑、秉公查讯。永德等、即行起程。不必赴行在请训　　

○丙戌。以正蓝旗汉军都统萨哈岱、为福州将军。镶黄旗满洲副都统迈拉逊、为正蓝旗汉军都统。调正黄旗蒙古副都统瑚世泰、为镶黄旗满洲副都统。镶红旗蒙古副都统福森布、为镶黄旗汉军副都统。以头等侍卫德赫布、为镶红旗蒙古副都统　　

○丁亥。上奉皇太后幸卷阿胜境、侍早晚膳　　

○谕、吏部月选知县一项。掣缺后、有经大臣验看、拟以改教者。有引见时、朕特改教职者。是以向例、必将正备再备各员。一体随带。以供补用。今朕驻跸热河。恐月选人员、在京久候。因俱令赴行在引见。第思每次改教、不过一二员。且有全不改动者。徒令备班多人。仆仆往来。殊属无谓。自应酌减。以示体恤。嗣后月选知县内。有经验看大臣改教职者。每改一员。祇于正备中带领二员引见。若拟改两员。即带备班四员。其余无庸概令前赴热河。至再备人员。更不必令其远涉。若验看本无拟改。并无须另带备班。即或引见时、有经朕特旨改教者。其缺并不妨归入下月。另行铨补。其现拟改教职之员。如情愿前来引见者。固听其便。否亦无庸勉强。所有五月分月官。即照此办理。著为令　　

○又谕、据彰宝奏、请将车里司宣慰土缺裁汰。于其地改设专营。移驻都司守备。拨兵巡防等因一摺。所见甚是。车里土司设立之初。原因其率土投诚。颁给印信号纸。授以宣慰之职。递传四辈。前此莽匪滋扰。该土司刁绍文、愞弱无能。躲避获罪。虽经革退。仍令其子承袭。已属格外施恩。今刀维屏、无故弃地潜逃。实系自行灭绝。断不应令其再袭。并据该督查十二猛各土职。俱非颁给印信号纸土司。若于此内选择一人升袭。未必遽肯受其钤制。自应将车里宣慰司、即行裁汰。改设专营。移驻都司等官。带兵镇守。兼辖十二土弁。于边境夷情。更为得要。且于高塽瘴轻之地。建立衙署营房。自不虑其沾染瘴疠。而近边千把兵丁。与彼水土素习。较由他处拨往者。自更相安。即所需移驻之守备都司。亦可择各员中之能耐瘴气者前往。酌定年分轮换。于事尤为有益。况前有宣慰土职时。内地兵役、常往勒索。近经彰宝查明。俱即正法。此后兵丁等、自更知畏惧。而有专营大员在彼驻守。其于弹压稽查。亦必倍加严密。无虑复有扰累土境之事。至该土司所属夷民。或可仿照川省屯兵之例。量给口粮。令其一体当差防守。伊等自必共知感奋出力。所有安营设官、及酌改屯兵各事宜。并著彰宝、详悉妥议具奏　　

○以宗人府府丞李友棠、为内阁学士、兼礼部侍郎　　

○戊子。谕、向来旗丁余米。准在通州变卖。以资日用。现在各省粮艘。陆续抵通。若旗丁于兑足正供之外。尚有多余米石、情愿出售者。著加恩准其在通州粜卖。在旗丁等、既所乐从。而地方粮石益充。于市值民食。均为有益。该部即遵谕行　　

○户部议奏、藩司到任。委员盘查所属仓谷。宜定限期。前议令各该督抚、按本省情形、定限具奏。今江苏、安徽、山东、山西、陕西、湖南、福建、河南、浙江、直隶、广西、湖北、贵州、甘肃、陆续奏到。殊不画一。查定例、督抚到任盘仓。计道路远近。仓储多寡。统以三个月为限。嗣后各省藩司到任委盘。应照督抚例。勒限三个月盘清结报。至广东各府。或称谷多。或称途远。又甘肃之安西府、及哈密等处。离省更遥。应令该省、扣除委员赴盘程途日期外。勒限三个月结报。福建之台湾府。应照广东之琼州扣程勒限。奉天未设藩司。据府尹奏、请令治中知府分盘。定限自一个月、至两个月不等。应如所奏。再督抚藩司到任同时。或相隔未久。尚在限内者。或适值年例盘查者。并案声明结报。藩司盘查后。即遇升调。新任藩司到任、在三个月内者。加印结详报。均无庸重盘。藩司署任、未及三月者。统归接任藩司查办。至云南、四川、江西、未据议奏。该三省情形。大约相同。亦请照三个月限期结报。以昭画一。从之　　

○是月、两江总督高晋奏、扬州新旧两城。五方杂处。最易藏奸。扬州营游击、守备、均驻新城。而盐政衙门、暨扬州府、江都、甘泉二县。并府县库狱。俱在旧城。向无武员同驻。请将守备移驻旧城。以资巡缉。查旧城小东门内。现有盐务公局一所。即为守备衙署。盐务公局。即以新城守备衙署抵换。下部知之　　

○署河东河道总督姚立德奏、东省运河。为汶、泗、府、洸、沙、赵、等河汇归之区。又两岸有蜀山、马踏、南旺、马场、独山、昭阳、微山、等湖。伏秋水发。湖河难以容受。必须豫筹宣洩。现饬厅汛闸员。俟尾帮过后。即起除闸板。挑开月河。俾南北分消。并将临湖闸坝斗门涵洞水口开放。在南、则将南旺、马场、独山湖水。由南阳西岸十四单闸。入昭阳。下达微山。出韩庄湖口。在北、则将蜀山、马踏湖水。由利运金线等单闸。洩入运河。俾畅出临清。达卫河。以资容纳汛水。至临清系汶水入卫尾闾。卫水浑浊。倘汶水弱。即致卫水倒灌。停淤阻滞。回空帮船。又应将砖板二闸。互相启闭。拦卫水以免倒灌。蓄汶水以刷淤沙。现指示运河道妥办。得旨嘉奖　　

