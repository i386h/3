<!-- { "loadSidebar": true } -->
○又谕、据贵州总督张广泗奏称、镇远、思州、黄平、施秉、余庆、青溪、玉屏、等府州县。于本年四月后。或被水灾。或遭冰雹。虽山溪水涨。涸不待时。冰雹所过。仅一二里。而此一带之田亩民房。多遭伤损。已委员星赴各处查勘。动拨银两。即行散赈。竭力抚绥等语。黔省地方。上年被逆苗之扰。今镇远思州一带。又有被水淹没之处。朕心深为轸念。著该督张广泗、加意抚恤。严饬各该地方官。实力抚绥。务使被灾民人。不致失所。至黔省应徵钱粮。上年已蒙皇考圣恩。将通省钱粮蠲免一年。其被扰之处、蠲免三年。今该省又有被水处所。而通省民人。办运军需等项。未免生计维艰。著再加恩、将乾隆元年分、通省应徵钱粮米石耗羡。概予蠲免。该督张广泗、即通行晓谕。咸使闻知。再黔省自上年军兴以来。先后已拨解帑银二百万两。虽现今军务渐竣。而善后事宜。及目前赈恤。尚在需费。即使已经敷用。而该省藩库。亦应富余储蓄。以备缓急之需。著该部再拨银六十万两。解送黔省。毋得迟缓。　　

○礼部等衙门题、泰陵设立官员。铸造关防。办理祭祀。一切事宜。除守护贝勒、公、大臣、官员、侍卫、已奉旨派出。其内务府、应设总管一员。员外郎一员。主事一员。内管领一员。内副管领一员。膳房总领二员。茶房总领一员。由内务府具奏外。其笔帖式二员。由吏部补放。铸造泰陵修造关防一颗。令内务府总管掌管。礼部、应照例设郎中一员。员外郎二员。于现在各部郎中员外内拣选、引见补放。读祝官二员。赞礼郎四员。应半于太常寺现在熟练人调补、半由太常寺拣选、送吏部补放。笔帖式四员。交与吏部补放。由礼部铸造泰陵奉祀礼部关防一颗。于派出大臣内、开列请旨。派一员掌管。承办一切祭祀事务。工部、设郎中一员。于工部熟谙工程郎中内拣选。员外郎一员。亦于现在各部员外郎内拣选。引见补放。笔帖式二员。由吏部补放。铸造泰陵管理修造事务关防一颗。亦于大臣内派一员掌管。承办一切工程事务。兵部、照例设总管一员。副总管二员。于应升官员侍卫内拣选、引见补放。铸造泰陵看守山河关防一颗。令总管掌管。笔帖式二员。由吏部补放。每旗、防御二员。由兵部于应升人员内拣选、引见补放。八旗披甲人八十名。由各旗挑选派往。每旗拴马一匹。总管亲随披甲人一名。其各项吏役夫匠庄头园头人等。及应支钱粮。拨给园地缎布。祭祀所用祭品、祭器、牛羊。官员房屋各条。俱恭按孝陵各陵规制、逐一敬谨会同详议。进呈御览。得旨是。依议。　　

○兵部议准、经略兼管贵州总督张广泗奏。新设之永丰州知州、州同、州判、三处、文移往来。必须铺兵递送。请于罗斛至大坡打苗各处。共设二十一铺。每铺设兵二名。共添铺兵四十二名。改辖之荔波县。额设铺兵十二名。该县只应立四铺。共需铺兵六名。其余六名。拨归独山州之罗寨等处安设。再于独山州城、深河、兔场、三处。各设铺兵二名。共添铺兵六名。除多余铺兵改设外。共添铺兵四十八名。其工食照例支给。从之。　　

○工部议准署苏州巡抚顾琮等条奏海塘善后事宜六款。一、松属自上海连宝山县境土塘。势甚单薄。旧宝山一段、长三百余丈。更当顶冲。急宜加帮。就近于长、元、吴、三县失业游民内、雇募九十人。每名给与布衫布裤各一件。日给工银四分。每三名、以一役统之。每三十名、令外委一员弹压。每日亦给饭食银三分。令其赶筑。以备伏秋大汛。其余、于今冬农隙。次第培修。一、宝山县对江墩一带未筑土塘、计八百余丈。经前抚臣乔世臣题准修筑。此地急宜兴修。再松属土塘。顶面高宽不同。而底宽处均属五丈。除塘身占立外、内外各止一丈五尺。形势陡削。请嗣后岁修土塘。如塘顶加高一尺。塘面应帮宽二尺。塘底应帮宽四尺五寸。此四尺五寸之数。塘内止须坡开一尺五寸。塘外坡开三尺。以御潮水搜刷。宝山补筑、即照此合算。一、宝山县护城土圩、四千二百余丈。系上年民力自筑。卑薄不足捍御。应每年相度潮汛情形。入于塘工岁修内估培。一、宝山等处应筑土石塘岸。就近取土。田既挖废。额赋仍旧。小民赔累难堪。请令各该县、将先经修筑挖废田亩实数。并应豁课则。详题请免。嗣后塘工有需取土处。田亩给价。钱粮即行豁除。至现在已未挖废地亩。既为岁修取土。所产花禾芦苇等项。不便仍令业户办粮。应交塘长管理。每年所得花息。勘估定额交官。以为岁修塘工。修葺堡房、及工食之用。归本案题报。一、内外土石各工绵长。须大员弹压。应照浙江塘工、特设兵备道之例。添设海防道一员。驻松太二属适中之地。专管海塘岁修工程事务。将原管塘工之同知、州同、各官。资其调遣。遇紧急时。于熟谙工程人员内、酌量选委。其衙署查拨改建。吏役照例召募。再外护塘工。亦应照例添设塘长守护。一、松太二属田地。全资潮水灌溉。所有支河小港。如招贤泾、盐铁塘、等处。八十余道。皆系勘明应行修浚。但民力不齐。尚未一律深通。今塘工既专设道员。则水利之事。应一并令其办理。从之。　　

○命礼部侍郎程元章、暂署吏部右侍郎。　　

○停止稽察归化城御史。　　

○庚子。上诣皇太后宫问安。　　

○申严科场舞弊之禁。谕曰、国家三载宾兴。择经明学优之士。登之贤书。以储任用。典綦重也。而京师首善之区。南北贡监。辐辏观光。更当树厥风声。以立四方之准。从前北闱滋弊。相习成风。及我皇考御极。厘剔廓清。每当大比之年。于司衡分校各官。慎重遴选。杜绝弊端。训饬士子。提撕防范。使皆循守规矩。无敢生事。以故十余年来。科场肃清。士气安静。实为向时所未有。但恐积久法弛。人情生玩。虽苞苴贿赂。未敢即行。而或采虚声以收人望。假援引以市私恩。以为荐拔之人。既系寒士。又有文名。推挽游扬。并非受赂者可比。不知糊名易书。乃朝廷取士之律令。设防维不谨。暗通关节。则考官得以营私。举子得以幸进。不畏刑法。不安义命。岂惟获罪于君。抑亦获罪于天矣。亦思科举大典。乃为国以树人。始进不正。人品早已不端。国家亦安所用之乎。考官奉命抡材。不能登选公明。乃罔上舞弊。以奸国法。无论自困噬脐。即令彼清夜扪心。又何以自容乎。朕临御方始。特开恩科。深期士风醇茂。人才日兴。亦望尔臣工、恪恭厥职。各知自爱。以襄盛典。自今以后。凡与校文之任者。务各痛洗旧习。杜绝请托之私。矢慎矢公。无负朕之简用。倘有丝毫未改。不能谢绝亲友情面。勾通关节者。国法具在。朕不能为若辈宽也。至于士子、读书稽古。将以应嘉宾之选。尤宜立品端醇。居心恬淡。岂可奔竞钻营。妄生愤懑。与不肖无赖之徒相等耶。倘有场前钻剌。豫报元魁。及榜后生事。捏造歌谣。为人心风俗之害者。著步军统领衙门、及五城御史、密访严拏。按法治罪。以昭尚贤简不肖之典。　　

○定山东曹、泰安、二州改府学额。曹州府学。取进文武童生、各二十名。廪、增、各额设四十名。选拔二名。新设附府之菏泽县。取进文童。二十名。武童、十五名。廪、增、各额设二十名。选拔一名。泰安府学。及新设附府之泰安县。皆如之。余所属各州县、从前所增之额、仍拨归原额取进。　　

○追恤进藏、于喀拉乌苏阵亡之二等侍卫诺里尔达等。及坐台阵亡员弁。袭荫祭葬各有差。　　

○辛丑。永除新疆苗赋。谕曰、贵州古州等处苗众。从古以来。未归王化。我皇考世宗宪皇帝如天之仁。特允督臣所请。不忍弃置帡幪之外。遂因伊等俯首倾心。输诚归顺之切。收入版图。使得沾濡德泽。共享昇平之福。原非利其土地民人。为开拓疆圉之举也。即如从前所定粮额。本属至轻至微。不过略表其向化输租之意。俟数年之后。原欲并此加恩宽免。此皇考抚恤苗民之圣心。向朕与诸王大臣、曾经再三宣谕者。讵苗众生性。反覆靡常。于上年三四月间。骚扰内地。并勾引熟苗。攻掠城池。烧毁村落。百姓被其荼毒。凶恶顽梗。法所必诛。是以遣发大兵。分路进讨。剿抚兼施。其中肆逆抗拒者。或就诛夷。或被擒获。而胁从附和之苗寨。又各擒缚为首之犯。相率投赴军前。呈缴器械。悔罪归诚。军务渐次告竣。朕思此等逆苗。孽由自作。固王法所当重惩者。而在皇考与朕视之。则普天率土。皆吾赤子。此特赤子中之不肖者耳。今身罹刑辟。家口分离。朕心仍觉不忍。且现在就抚苗众。多属胁从附和。其中尚有并未从逆。始终守法之各寨。均当加意抚恤。俾得生养安全。因思苗人纳粮一事。正额虽少。而徵之于官。收之于吏。其间经手重垒。恐繁杂之费。或转多于正额。亦未可知。惟有将正赋悉行豁除。使苗民与胥吏。终岁无交涉之处。则彼此各安本分。虽欲生事滋扰。其衅无由。况蠲免新疆苗赋。原属皇考圣意。朕此时当敬谨遵奉。见之施行者也。用是特颁谕旨。著总督张广泗、出示通行晓谕。将古州等处新设钱粮。尽行豁免。永不徵收。伊等既无官吏需索之扰。并无输粮纳税之烦。耕田凿井。俯仰优游。永为天朝良顺之民。以乐其妻孥。长其子孙。苗众亦具有人心。岂有舍衽席而蹈汤火之理。至于建立营汛。分布官兵。乃国家定制。原以诘奸禁暴。安戢善良。各省内地且然。况苗疆险要。防范尤不可不严。且设兵之意。所以禁约汉奸。播弄构衅。又以查察熟苗。私入勾引。朋比为奸。非特以新附之苗为不可信。而以重兵弹压之也。其设兵事宜。仍著总督张广泗、遵照前旨。悉心妥议办理。至驻守弁兵。均当谨守法度。不得借端滋事。如有丝毫扰累。该管官即行详报题参。从重治罪。若或隐匿不报。经朕访闻。定将该管文武各官。一并重处。苗民风俗。与内地百姓迥别。嗣后苗众一切自相争讼之事。俱照苗例完结。不必绳以官法。至有与兵民及熟苗关涉之案件。隶文官者、仍听文员办理。隶武官者、仍听武弁办理。必秉公酌理。毋得生事扰累。贵州总督张广泗、可一并晓谕知之。　　

