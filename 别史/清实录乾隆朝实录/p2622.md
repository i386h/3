<!-- { "loadSidebar": true } -->
○又谕曰、王亶望奏、嵊县民人王开经等、拖欠钱粮。因典史何光曙、带同书役。前往查催。该犯辄将差役殴打。知县吴士映、闻信亲往查拏。王开经、复敢纠集多人。将该县殴辱。现在将已获各犯供出之人。按名拏获等语。同日并据李杰龙奏报、带同游守等。星往协拏。将陆续拏获各犯。交司道查办各等语。李杰龙、闻有纠众殴官之事。即带同兵弁。前往协拏。甚属可嘉。已于摺内批示矣。至该犯王开经、于应徵钱粮。抗不完纳。及该县亲往查办。复敢纠集至五十余人之多。肆行殴辱。实属不法已极。不可不大为惩创。以警悍俗而遏刁风。著传谕王亶望、即速率同司道等。详悉严讯。将该犯等、如何起意纠众拒捕。及何人同谋助恶。并现获各犯外。尚有无未获之犯各情节。彻底根究。毋致有一人漏网。并著于定案时。从重多办数人。毋得稍存姑息之见。将此谕令该抚、并令李杰龙知之　　

○刑部议覆、湖北巡抚陈辉祖奏、已经秋审缓决人犯。情罪无可更定者。下届即叙由详报。停其再解等语。查缓决一次之犯。不复入于情实。与臣部三十四年奏准九卿朝审会鞫一次。下届不复提审之例相符。应如所请。从之　　

○旌表守正捐躯山西定襄县民梁君赐妻崔氏　　

○癸丑。谕、向例户部三库官员缺出。俱由六部各衙门保送人员。带领引见。候朕简放。乃近年来遇有缺出。该管大臣等、往往指名特保。与例不符。嗣后仍著照例由各衙门保送。带领引见。毋得指名特保　　

○甲寅。上还宫　　

○御养心殿。召读卷官入亲阅定进呈十卷甲第　　

○乙卯。上御太和殿传胪。赐一甲戴衢亨、蔡廷衡、孙希旦、三人。进士及第。二甲邵自昌等五十一人。进士出身。三甲李鼎元等一百三人。同进士出身　　

○幸圆明园　　

○丙辰。直隶总督周元理疏报、民人曹丙照、认采庙儿梁官山煤窰。曹高义、认采大吉口北沟官山煤窰。现俱煤旺窰成。请准其认充给帖。纳税开采。下部知之。　　

○丁巳。谕军机大臣等、据热河副都统多鼐等奏、木商刘思远、欠交变价木植银三万六千余两。向伊查追。据称、湖南浏阳县捐纳候缺吏目周涛、欠伊银六千余两。恳请追出。以完官帑。现已行文该处。催追还项等语。所办非是。此项木植。既经官商刘思远认领。所欠银两。自应向该商催追。至伊领出木植。转售他人。有无欠项。亦应听该商自行索取。断无官为查追之理。多鼐等、听信商人之语。率尔行文。殊属不谙事体。此案已交军机大臣另行查办。著传谕颜希深、接到多鼐等咨文。毋庸办理。如李湖已经到任。即谕李湖知之　　

○戊午。谕军机大臣曰、九江关监督全德、现在有应行质讯之事。著解任。谕令郝硕、派委妥员。押送来京。其员缺已著穆腾额补授。该员未到任之前。著赣南道苏凌阿、前往署理。至全德、前以热河总管。升任九江关监督。何至向人挪借。至二万两之多。而到任未久。何以即能归楚。恐伊在监督任内。或有侵帑婪赃情弊。并著郝硕、密行体访。苏凌阿到彼。亦就近严切访查。如有确据。即著苏凌阿、将全德任所赀财查封。毋使隐匿寄顿。倘查无他弊。即无庸办理。再全德署中有金大赉、即金标、亦系应行审讯之犯。并著郝硕、派员先行拏解来京。途中与全德、隔别小心管押。毋致疎虞。将此由五百里发往。传谕郝硕、并令苏凌阿知之　　

○己未。内阁、翰林院、带领乙未科散馆修撰、编修、庶吉士、引见。得旨。此次翰林散馆之修撰金榜、编修汪镛、孙辰东、业经授职。其清书庶吉士戴心亨、缪晋、章宗瀛、戴联奎、陈崇本、邱庭漋、俱著授为编修。孙玉庭、著授为检讨。汉书庶吉士吴锡麒、许烺、严福、范来宗、罗修源、徐立纲、戴均元、钱樾、于鼎、卢遂、徐如澍、翟槐、曹锡龄、周宗岐、张能照、周琼、俱著授为编修。德昌、饶庆捷、谷际岐王允中、瑞保、五泰、俱著授为检讨。其庶吉士梁上国、陈镛、杨昌霖、张慎和、陈文枢、仓圣脉、李廷敬、曾廷橒、胡敏、胡必达、何思钧、俱著以部属用。至此次改部各员内。其原在四库馆办书者。仍令其兼馆行走　　

○谕、昨岁曾谕督抚等。不许进呈贡品。今年尚在二十七月之内。本不以端节为事。而各处颇有纷纷进贡者。此在织造盐政。稍备缎纱等物。以循常例。犹不为过。乃督抚等、亦相率效尤。实所不取。是以仍行发还。恐伊等不能仰体朕意。于今岁万寿。复行呈进。更属非礼。况秋间正值朕诣盛京。恭谒祖陵。若于途次驰进贡物。尤为烦渎。而先期进贡。更属当差。断乎不可。且督抚等。惟当尽心职事。副朕委任。更何必以贡献见长耶。将此再行宣谕知之　　

○以正蓝旗蒙古都统和隆武、为宁夏将军　　

○以礼部尚书钟音、为正蓝旗蒙古都统。刑部侍郎喀宁阿、为镶黄旗汉军副都统　　

○刑部等衙门议准、江苏巡抚杨魁疏称、江浦县典史万士麔婢李秋桂、被充当水火夫之厂犯陈全信、调奸不从。羞忿自尽。陈全信、依例拟绞立决。李秋桂、守正捐躯。但系婢女。请照例附请旌表。墓前建坊。停其设位入祠。从之　　

○是月。直隶总督周元理奏、大名、广平、二府。二麦歉收。现又末续霈雨泽。秋成尚远。贫民糊口维艰。拟将该处义社仓。尽数借出外。倘有不敷。即将未经买补常平谷价。及旗租银两酌拨。照例每谷一斗。以银六分折色借给。查明极贫之户。大口月给谷三斗。小口月给谷一斗五升。自五月起。借给两个月口粮。其鳏寡孤独。困苦无依者。大口日给谷五合。小口三合。再顺德属之邢台、任县、沙河、内邱、四县。情形亦属相同。请一律酌办。得旨、如所请行。该部知道　　

○又奏、泰宁镇属之涞水、房山、二营。每营额设守备、把总、经制外委、各一员。其经制外委。已派往半壁店、秋澜、二处。看守行宫外围。该营仅余把总一员。不敷巡查差委。请于每营添设额外外委一员。仍支食本身马粮。不过给予顶带。俾资弹压巡防。报闻　　

○湖广总督三宝奏、湖北各营。原定惠济银两。向有赢余。偶因军兴以后。致有不敷银七千三百余两。未经发给。现在兵丁遇有事故。难免拮据。今查藩库存贮恩赏兵差银一万二百余两。现无动用之处。请将此项。暂借动用。即在惠济本款余剩银两。逐年按数归还。报闻　　

○暂护河南巡抚布政使荣柱奏、豫省绿营。每年青黄不接之时。准于常平仓内。借给谷石。分月扣饷。今开封等属。二麦歉收。仰蒙恩旨。粜借仓粮。以裕民食。伏思体恤兵民。事同一例。请照二十三、二十七、等年。办理成规。每马兵一名。借谷二石。守兵一名。借谷一石五斗。统于应得饷银内。按五个月扣缴。责令地方官。于秋成时。买补还仓。报闻　　

○陕西巡抚毕沅奏、现当青黄不接之时。民间籴粮。需钱较多。目下钱价。每银一两。换制钱八百九十文。较之往年增昂。查宝陕局。存贮钱文。截至今年二月。共存钱八万三百余串。请酌动三万串。即在局内设厂出易。以平市价。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十五

大清高宗法天隆运至诚先觉体元立极敷文奋武孝慈神圣纯皇帝实录卷之一千五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。五月。庚申朔。谕、本年山东济、东、武、曹、临、清、济宁等六府州。及泰、兖、二府属北境。春间种麦较少。前已降旨。令该抚加意抚恤。并令将济南等属新旧钱粮。恩予停缓。但秋后仍须输纳。在麦收歉薄之区。民力不免拮据。即其余二麦有收各属。亦当留其有余。以供本省籴买。俾资接济。著再加恩。将山东乾隆四十五年轮免钱粮。即于本年普行蠲免。其各府州县。现已徵收者。即作为明年正供。该抚其董率属员。实力经理。毋任吏胥中饱。俾闾阎均沾实惠。以副朕轸念民生之至意。该部遵谕速行　　

○谕军机大臣曰、弘晌等奏、奉天各属。查出麦石数目。约计可敷采买五万石之用。锦州现有麦一万九千石。所属蚂蚁屯海口运豆船只。可以装载。先行运津。并雇商船。一同装运。其宁远州属。俟查出麦石数目到时。亦令该处豆船运送。至承德、辽阳等各州县。各有海口。每年俱有天津买卖船只。现派员确查船数。约可装载二万余石。倘有不敷。另行筹办等语。此项麦石。既据弘晌等办有端绪。自可期陆续抵津。著传谕周元理、即派妥干之员。前往接收运到麦石。务宜留心经理。以期妥协　　

