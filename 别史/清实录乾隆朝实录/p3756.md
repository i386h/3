<!-- { "loadSidebar": true } -->
○谕军机大臣曰、福康安、和琳、此次连日穷追痛剿。不分昼夜。且攀陟险阻。于崇山峻岭之间。绕道进取。往来跋涉。不下二三百里之遥。备尝劳勚。几于不忍披阅。特亲解小荷包二个。分赐福康安、和琳、以示优眷。仍各赏大荷包一对。小荷包二对。并赏额勒登保、德楞泰、花连布、常明、珠隆阿、那丹珠、豁隆武、大小荷包。其打仗兵丁、及屯番等。俱加赏一月钱粮。用示奖励。福康安、和琳、当督率将士。倍加奋勉。统俟大功告竣。再沛恩纶。同膺懋赏。至福康安等奏、现在军威大振。附近苗匪。多有长跪山巅乞降。并有情愿跟随打仗。守卡修路。以图赎罪者。此最好之机。福康安等暂准降顺。以分贼势。正宜如此办理。此时首逆已将擒获。其乞降苗众。自应允准。以携其党与著福康安、和琳、即向降附苗众等传知。以伊等若有将首逆吴半生等生擒献出。不但宽其从前附贼之罪。并当另行加恩。如此明白宣示降附苗众等希冀邀恩。更可不劳而集事。又据奏、副将刘惠、驻劄桃映村。拏获贼目吴老华。尚为出力等语。现届用兵之际。刘惠既为出力。自应遇有总兵之缺升用。俾知鼓励。如伊升擢总兵之后。或不胜专阃之寄。届期不妨再行据实奏明也。又据福宁奏、被贼戕害武生滕家泰之子滕国祥、年已十九。语言应对尚为明白等语。滕家泰能知大义。被贼惨害。情殊可悯。其子滕国祥、著即加恩赏给五品顶戴。并著福宁传旨向伊询问。愿就文武官职。听其自便。　　

○又谕曰、陈孝昇奏请陛见一摺。已于摺内批示矣。现在滇省正在办理军需之时。铜务钱法。亦关紧要。巡抚江兰、甫经到任。费淳亦已交卸起程。新任藩司熊枚、前因苏州省城乏人。又已留彼署理藩篆。尚未能即赴新任。陈孝昇现署云南藩司。正应留滇办理一切。乃拘泥成例。率行奏请陛见。适足见其语之不诚。除另降谕旨。令福康安酌量于可来时、再行饬知该臬司来京瞻觐外。陈孝昇、著传旨申饬。　　

○戊子。祭大社、大稷。遣裕郡王亮焕恭代行礼。　　

○上御万树园大幄次。赐扈从王公大臣、蒙古王贝勒贝子公额驸台吉、及哲布尊丹巴呼图克图章嘉呼图克图之呼毕勒罕等宴。并赏赉有差。　　

○己丑。太祖高皇帝忌辰。遣官祭福陵。　　

○秋分。夕月于西郊。遣肃亲王永锡行礼。　　

○谕、现在御前行走额驸较少。土谢图汗车登多尔济、系曾在御前行走之人。贝勒济克济扎布、公玛哈巴拉、尚可造就。著加恩俱令在御前行走。　　

○又谕、甘肃西宁口外。系青海蒙古地方。该处道员。自应用满州蒙古人员。蔡廷衡系汉人。不能通晓蒙古言语。所有西宁道员缺。著荣德调补。所遗员缺。著蔡廷衡补授。嗣后此缺。即作为旗员额缺。　　

○又谕、据普福奏、喀喇沙尔兵丁等所种地亩。每遇歉收。即至不能接续。请动用库项采买土尔扈特和硕特等、所余米粮一二千石。贮仓备用等语。喀喇沙尔屯田官兵。所种粮谷。必每岁丰收。始敷支放。若遇歉收。即至不能接续。著照所请。动用库项采买贮仓。但土尔扈特和硕特等、俱系新降。今采买伊等粮米。务给公平时价。断不可勒买。以致扰累。亦不可任属员贱买报贵。从中侵渔。将此交普福留心妥办。　　

○谕军机大臣曰、吉庆奏琉球货船在洋被劫一案。前经拏获盗犯林玉顶等、供出盗首林发枝蔡大等、曾在温州南麂山外洋行劫。并于所获盗船内。起出番衣番布旗等物。是琉球货船。其为林发枝等劫去无疑等语。此案盗犯、胆敢在浙江洋面抢夺官米。并行劫外夷货船。实为可恶。必赏按名拏获。从重惩治。现在盗首林发枝、蔡大、已逃入闽洋。尚未就获。著再传谕长麟、魁伦、务即遵照此旨。严饬水师将弁。与浙省兵船。合力兜擒。并于各隘口派兵役严密稽查。以期必获。毋得视为海捕具文。致令首犯漏网稽诛。但海洋风信靡常。盗犯踪迹。往来无定。此时虽已向南窜。安知匪徒等不因闽省搜捕紧急。又思北窜。浙江洋面。系吉庆专管。仍著责成该抚、董率文武留心侦缉。不可因现回省城。日久生懈。至琉球国货船被劫物件。据吉庆奏、即遵前旨著落失事地方官照数加一倍赔偿。委员解交闽省。给与该夷人收领等语。并著长麟等、于给发时。即令通事传知该夷人等、以此系大皇帝念伊远来被劫。格外体恤。特加一倍给还。俾该夷人敬聆恩谕。回国告知该国王。自必倍深感激也。　　

○又谕曰、苏凌阿奏请拨沙滩、归入书院收租。以充膏火一摺。各省设立书院。生童需用膏火。地方官自应设法妥为经理。何以必须拨用官地租息。即如该署督所奏、丹阳县鸣凤书院。从前未有此项沙滩时。岂无生童膏火。又系动用何项。外省州县于地方出息所在。往往藉称充公。任听吏胥等经手收支。以为沾润地步。实为陋习。除将原摺批交部议外。将此谕令知之。　　

○直隶古北口提督庆成奏、提标河屯协左右营马步兵。前蒙恩与旗兵一体赏给官房居住。查兵房向在广仁岭下坡、水泉沟、南营子、三处建盖。内惟水泉沟距教场稍远。每遇差操。行走稽迟。该兵丁等呈请借支饷银。将水泉沟官房、移拨百间。于南营子空地建盖。该处官房历年未久。木料砖瓦。均堪应用。移建止需银一千两。应请借项垫办。分年扣缴。报闻。　　

○庚寅。上御卷阿胜境。赐扈从王公大臣、蒙古王贝勒贝子公额驸台吉、及各外藩使臣等食。至癸巳皆如之。　　

○辛卯。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣官员、及蒙古王贝勒贝子公额驸台吉、及各外藩使臣等。行庆贺礼。　　

○癸巳。谕军机大臣曰、吴璥奏筹买谷石、归补仓储一摺。已于摺内批示。今年豫省夏秋一律丰收。市粮平贱。正应乘时采买。归补仓储缺额。吴璥之意。自以河南毗连楚省。该省现办军需。或有需拨运邻省米石之处。是以先期筹买。以备不时之需。若果如此。心思尚为周到。但外省办理采买。往往易滋扰累。著传谕吴璥、仍当严饬所属。务宜妥为经理。毋任不肖州县吏胥、有短价抑勒情弊。以至扰累闾阎。方为妥善。　　

○又谕曰、江兰奏地方情形摺内称、粮价并未过昂。乃阅所奏五月分粮价单。虽属价平。然米麦等项、有较上月价贵数分之处。滇省气候平和。收成应早。五月内麦已收获登场。并非青黄不接之时。何以市集米粮。转觉稍贵。是否因该省办理军需。以致粮价增昂。著传谕江兰、即行查明据实具奏。勿得稍有讳饰。　　

○又谕曰、福康安和琳奏、官兵分路冒雨。直抢山梁。歼贼甚众。贼匪乘风雨昏夜之际。潜行逃窜。当此势穷力蹙。尚敢负嵎抗拒。乘间窜逸。狡诈百出。实在可恨可恶。此时福康安、和琳、带兵进捕。或吴半生尚在山坳岩峒之内。暂行藏匿。立就生擒。固属甚善。设窜入鸭保鸦酉平陇一带。与吴陇登、石柳邓、石三保、聚集一处。更可悉数擒拏。一举集事。朕盼望捷音。虽属急切。但念福康安、和琳、带领官兵。冒雨进攻。不避艰险。亦不忍加之催促。而在事将弁兵丁等、于崇山峻岭之中。雨夜奋攻。备尝劳勚。并无伤损。慰幸之余。倍深怜念。福康安、和琳、与将弁兵丁等、如此冒险奋攻。实为出力可嘉特解亲佩小荷包。并加赏大荷包各一对。小荷包各四个。火镰各一个。白玉松石翎管各一个。翡翠搬指各一个。赏给额勒登保、德楞泰、花连布、那丹珠、豁隆武、常明、大荷包各一对。小荷包各二个。火镰、玉搬指、各一个。磁翎管各二个。俾益加感励。现在广西兵丁、计期早抵军营。声威壮盛。福康安、和琳、惟当倍加奋勉。鼓励将士。趁此兵力。跟踪追剿。若能一鼓成擒。全俘贼首。事机更为顺利。福康安、和琳、不必因吴半生未获。过于焦急。转致不得主见也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十四


大清高宗法天隆运至诚先觉体元立极敷文奋武孝慈神圣纯皇帝实录卷之一千四百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯八月。甲午。谕军机大臣曰、成林等奏接准福康安、和琳咨会。檄调广西兵丁分起行走一摺。所办好此事前据福康安和琳奏到广西早经豫备已就近调往应用。今头起官兵。于七月二十九日已出粤境。计此时早抵军营。正资剿捕之用。彭承尧、因系提督大员。现调该省之兵。不得不为此奏。目下湖南贼匪。已势穷力蹙指日成擒而军营带兵亦不乏人。原无须彭承尧前往该提督又何必多此一奏也。将此谕令知之。　　

○丙申。谕、各省学政。现届应行更换之期。除广东学政恭泰、四川学政李楘、甫经到任。毋庸更换外。顺天学政著吴省钦去江苏学政。著刘权之去。浙江学政。著阮元去。江西学政。著邹炳泰去。山东学政。著程昌期去。福建学政。著陈嗣龙去。山西学政。著瑚图礼去。河南学政。著卢荫溥去。安徽学政。著戴均元去。湖北学政。著施朝干去。湖南学政。著范鏊去。陕甘学政。著陈万青去。广西学政。著蒋攸铦去。云南学政。著钱开仕去贵州学政。著谈祖绶去。以上各员内、有现在出差者。即著于出闱后。各赴新任。不必前来请训。　　

○又谕曰、刘峨奏、染患疮疾日久。骤难全愈。请解任在京调理等语。刘峨历任内外供职有年。著施恩加太子太保衔。以原品休致。目下天气凉爽。伊复步履艰难。即令回籍调理。不必在京等候接驾谢恩。以示体恤。其兵部尚书员缺。著朱圭补授。朱圭现留广东巡抚之任。俟简放有人。交代后、朱圭再来京供职。所有都察院左都御史员缺。著金士松补授。　　

○丁酉。祭先师孔子遣仪郡王永璇行礼。　　

