<!-- { "loadSidebar": true } -->
○又谕、河南秋审案内。其原拟缓决。经九卿改入情实者。共有八案之多。如田思顺之挟讐凶杀。陈麦小之图财伤命。郭宝贵之攒殴立毙。其情罪皆甚凶恶。已属法无可贷。至于李聪、孙范、张法顺、徐小保、邓五寅、等五案。虽皆以尊长而杀死本宗卑幼。然或以争产起衅。或其情殊残毒。则固不得以其尊长而稍贷之。且伯叔以争产而谋杀胞侄者。定例皆在不宥。正所以明恩义。重服制也。胡宝瑔素系谙练政务。所办事件。皆知勉力整顿。非有意从宽、以博虚誉者可比。此次秋审。何以姑息若此。若在他人。朕必严治其罪。以胡宝瑔于督抚中。尚属实心任事之人。去岁河工赈济诸务。并能奋勉妥协。是以从宽免其交部。著传旨严行申饬。俾其知所惩儆。毋蹈故辙。　　

○定边将军兆惠等疏奏、和阗城伯克霍集斯定归城。谕军机大臣等、据兆惠奏称、伯克霍集斯迎降。面陈追擒霍集占之策。即领兵径取叶尔羌等语。所办甚合机宜。看来回部诸城。自必闻风归顺。逆贼不日就擒。朕伫闻伊等捷奏。兆惠、额敏和卓、俱赏给荷包、鼻烟壶。俟成功后。再沛殊恩。霍集斯有擒献达瓦齐之功。今又归诚画策。深为嘉悦。著加恩锡封公爵。赏戴双眼孔雀翎。宝石顶帽天马褂。荷包鼻烟壶。用示优眷。若能擒获霍集占。当晋加爵赏。兆惠即传旨抚慰。至霍集斯有伊子分居各城之语。似非长策。兆惠宜留心体察。伊从前与霍集占相助。若回众有追怨情形。或将伊诸子同居一城。而伊微觉含怨即令其入觐再伊所言分城居住之故。系霍集占内相猜疑殊不可信。但既有此语。不妨即以此藉口令其同居一城。将来回人中、有毁谤霍集斯者若系霍集占党与。自可无疑。或其人与霍集占不合。而亦怨霍集斯。则情形叵测。不可听其久留旧地矣。至布拉呢敦、即能归命。亦不便仍居原处。俟擒获逆贼时。再行定夺。　　

○又谕、观霍集斯望风迎降。是回人畏我军威。将有擒献霍集占者。兆惠成功后。亦当稍为休息。所有驻防屯田等事宜。自当豫行筹办朕意于新派索伦兵二千名。察哈尔、健锐营兵各一千内。派索伦兵一千。察哈尔、健锐营兵各五百。共二千名。令纳木扎勒、三泰、驻防伊犁。所余察哈尔等兵各五百。酌派七百。益以绿旗兵三百。共一千名。令舒赫德、以头等侍卫职衔。驻防阿克苏。仍余察哈尔等兵三百。益以绿旗兵二百。共五百名。令鄂实、驻防库车舒赫德屡获重谴。鄂实全未效力。此次当知奋勉赎罪。俟驻防数年后。派员更换。若因久戍思家。诸事懈惰。仍当重治其罪。至平定回部后。谅无难办理。惟调派回人于伊犁屯田。尚须酌量。若回人伤残者多。且伊等地已足用。自不必勉强从事。如必须派调。则宜乘新定之势。稍迟、恐伊等安土重迁。反觉滋扰。再北路之塔尔巴哈台、亦宜防守。所需索伦兵一千。拟令阿桂带领驻劄。已面为训谕。新兵既经分驻。旧兵自宜彻回。凡此筹办大略。可传谕兆惠、酌量情形议奏。　　

○又谕、据兆惠奏、未奉到命将雅尔哈善拏解送京谕旨之前。已遵前旨。将雅尔哈善、遣往屯田处所。至讯马得胜等、怯懦贻误军务之处。皆支吾推诿。不肯实供。请将马得胜等解送至京。现派游击苏勒登额、解至黄廷桂处等语。著传谕黄廷桂、马得胜等、若已解至肃州。不必审讯。即派妥员解来。再兆惠若已奉到续降谕旨。将雅尔哈善拏送肃州。黄廷桂即留心看守。解送来京。若兆惠处尚未解到。朕已将拏解雅尔哈善之处。传谕永贵矣。黄廷桂即先将马德胜解京。俟雅尔哈善至肃州。再派妥员解来。务饬沿途防守。毋使自戕。　　

○又谕、据諴亲王奏、太平仓值班之镶蓝旗满洲恩骑尉明廉、及马甲五名旷班。请将明廉交部治罪。马甲交该旗办理等语。仓库关系紧要。特降旨令王大臣巡查。官兵任意旷班。情殊可恶。况甫经裕亲王将旷班人等、参奏治罪。尚敢毫无畏忌如此。伊等皆八旗世仆。沐国家豢养之恩。分当效力。乃寻常该班。尚尔懈惰。如遣赴军营。更将若何。此等习气。必须严戒。且闻不肖兵丁。有雇人值班者。与其将所支粮饷。给予他人为雇替之资。何若本身值班。全得粮饷。于伊等生计。更有裨益耶。此次训戒后。再有旷班雇替者。一经查出。朕必从重治罪。将此旨贴各值班处所。晓示官兵。再恩骑尉者。系朕轸念其祖父勤劳。于袭职已毕后。恩赏官阶。尤当感恩效力。今明廉任意旷班。岂可仍令承袭。著革职。其旷班之马甲等、交该旗惩办。　　

○两江总督尹继善奏、江南水师总兵二缺内。苏松镇、驻劄崇明。孤悬海外。与浙联界。海洋巡察防范。在在险要。请仍注为外海水师最要缺。狼山镇、驻劄通州。统辖外海内河水师。及陆路各营。均关紧要。但较崇明之孤悬海外有间。请改为水师兼陆路要缺。得旨、下部知之。　　

○赏恤福建南澳镇左营因公赴台、遇风淹毙兵丁银两。　　

○辛亥。谕、向来刑部议驳各省审谳案件。该督抚遵驳改正者。承办司员。例得议叙。而与核拟未当之案。初不与以处分。有劝无惩。揆之情理。未为允协。朕披阅本年秋审招册。如湖广省、拒捕伤人之杨公兆、则将首从倒置。江西省、帮树逆旗之邓相荐、河南省、盗用钱粮案内之姚廷相、情罪则与案内人犯本同。而秋谳互异。该部俱未核定画一办理。何以慎刑章而昭平允。著将承办各案之司员。及派办秋审各员。从前指驳案件。所得纪录。俱行销革。以示儆戒。至该部堂官。总理谳牍。均未逐一详查改正。亦属不合。著一并交部察议。　　

○议军机大臣等、方观承所奏、动拨耗羡一摺。已批交该部矣。内有孙堠渡口、渡船水手开销之项。孙堠渡口、系属何地。若平日原有官渡。则回銮之后。岂竟不设此渡口乎。若专为木兰巡幸而设。则为日无几。开至一百九十余两。所奏均未明晰。著传谕方观承、令其查明遇便覆奏。寻奏、孙堠渡、系大兴县属孙河下游。常时、民间小船济渡。恭逢巡幸木兰。往来本报。俱由此路。向备宽大渡船四只。每船水手四名。自启銮前三日、至回銮后止。一切雇价工食。核减实销。报闻。　　

○又谕曰、富德奏称、遇哈萨克之巴鲁克、询问伊等入觐之索勒屯巴图尔、及贸易人等、曾否起程等语。哈萨克布噜特等、俱属外藩。伊等入觐。虽藉抒诚悃。亦为希冀赏赉。如果情词恳切。自应准其来京。候朕酌量加恩。若未经祈请。亦任伊等各安游牧。何必督令前来。可传谕兆惠、纳木扎勒、富德等、嗣后外藩入觐。听其自来。无烦催促。即如贸易一节。从前因豫备军需起见。今办理回部。业将竣事。无须多办马匹。伊等即踰期未到。不妨将货物存贮。俟其来时。再行交易。亦不可加之催督。于驾驭外藩之道。方为允协。　　

○调正白旗蒙古副都统齐努浑、为正黄旗满洲副都统。以副都统衔由屯、为正白旗蒙古副都统。　　

○是日起。上以孟冬享太庙。斋戒三日。　　

○壬子。孝敬宪皇后忌辰。遣官祭泰陵。　　

○谕、据巡抚扬廷璋奏称、民人陈老元等、商谋以曹大章等、窝留马朝柱逆党。捏造匿名揭帖。经董老九即木克德讷、写就。贴于各衙门墙壁。请将董老九、解部发黑龙江等处。充当苦差等语。董老九即木克德讷、系乍浦驻防旗人。理宜守分当差。乃敢与奸民商写匿名帖、各处粘帖。诬陷曹大章、殊无法纪。且改易匪名为董老九、其恣意生事。不肖已极。从前不但旗人无此恶习。即民人中。亦必系极恶之徒。方有此事。稍知安分者。断不出此。著交该管大臣。传集该处旗人。眼同正法。俾共知惩创。木克德讷敢于肆行至此。皆因伊父不能教训所致。著将伊父及妻子。俱发黑龙江、给兵丁为奴。再所写匿名帖内。有逃人王四徒弟、鄂阿六、钟大保、及退甲出旗开铺之张三等。名字俱似旗人。交该管大臣查明。果系旗人。即行治罪。旗人敢与奸民交结。无所不为。改名效法汉人。竟忘身系满州。殊属可恨。皆由该将军、副都统等、平日不严加管束。因循怠玩所致。该将军、副都统、俱著交部察议。并著传谕八旗。及各省驻防地方。嗣后仍有似此肆行者。照此办理。断不轻恕。将此晓谕中外知之。　　

○谕军机大臣等、从前因办理回部。将伊犁屯田事务。暂行停止。今回部各城。迎降相继。大功计日可成。来年驻防伊犁之兵。亦已豫为分派。则屯田以省转饷之劳。自不可缓。军营绿旗兵丁。驻防各城。所用无几。应行派往伊犁。并酌派回人等。令纳木扎勒、三泰等、办理屯田。或将鲁克察克、哈喇沙尔、乌噜木齐、等处屯田兵丁。移至伊犁。再于内地派出兵丁补缺。可传谕兆惠、纳木扎勒、永贵、定长、黄廷桂等、咨商定议具奏。一面将应办之事。先时豫备。　　

○又谕、据车布登扎布奏、现派壮兵。往乌噜木齐、支领口粮。前赴库车等语。车布登扎布、久在军营宣力。因降旨令其自阿济必济、回游牧休息。且库车、沙雅尔、赛哩木、阿克苏、乌什等城。俱已降服。现进兵叶尔羌、擒拏霍集占。大功即日告蒇。车布登扎布仍遵前旨。将喀尔喀兵、带回游牧休息。至厄鲁特汗罗布藏多尔济、所领厄鲁特兵丁。亦宣力有年。俱著带回游牧休息。再富德、前令其赴叶尔羌、协剿逆匪。如兆惠已擒霍集占。则彼处大事已定。富德亦无庸前往。著将所领索伦、察哈尔兵丁。酌量路途近便。留于辟展、吐鲁番等处。伊即行来京。其索伦、察哈尔、兵丁到时。巴理坤办事大臣。照例办理。令其由内地驿站。各回本处。将此旨传谕车布登扎布、富德、遵照外。并谕阿里衮知之。　　

○又谕曰、阿桂奏、来京请训。驰赴西路军营。酌派所领侍卫官员二三名。索伦兵二十余名。将行装自布延图、先送至巴里坤等语。阿桂所领官兵。久在军前。自应调回休息。可传谕阿里衮、伊等抵巴里坤。即派官兵照看行装。令其由台站各回游牧休息。以示体恤。　　

○癸丑。谕、刑部现在办事乏人。永贵未到任之前。石柱、著兼署刑部侍郎事务。　　

