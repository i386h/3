<!-- { "loadSidebar": true } -->
○丙戌。谕军机大臣等、据兆惠等奏称、准富德等、咨送叶尔羌逃出回人哈里玛供词。复询问和什克伯克、仍照前定议。先攻喀什噶尔。候富德信息。堵截贼人逃窜之路等语。昨据富德奏报、朕谕以贼势不过如此。我兵即可成功。今兆惠等、亦定于六月十一日起程。深合机宜。伫闻捷奏。但兆惠闻富德所送回人供词。又质之和什克伯克。似专向伊等责成询问。恐新附之人。未免惊疑。不以实告。嗣后当于无意中慰谕咨访。庶少支词剿说。又所奏内地马匹。于六月初八日全到。驼只亦陆续前来等语。计此时应先送马数千匹于富德军营矣。至所送马驼。或伤损尚少。是以未经声说。但数目膘分若何。亦应奏及。并著传谕知之。　　

○蠲免福建台湾、凤山、诸罗、三县。乾隆二十三年、晚禾风灾额赋。　　

○丁亥。谕、山西穆纳山木植。久经封禁。迺迩来该处奸商。藉此射利。潜行偷砍。是禁之在官。转为若辈利薮。而地方不肖官吏。需索勒诈。徒滋弊端。不若竟弛其禁。招商采伐。官为设口稽查。令其输纳税课山价。于蒙古地方。亦属有益。其如何妥协办理之处。著英廉驰驿前往。会同塔永宁详议具奏。　　

○又谕曰、固世衡、图桑阿、非寻常失察可比。现在交部严加议处。归绥道员缺。著索琳补授。河南按察使员缺。著蒋嘉年调补。明德前曾身获重罪。后经起用。复有降调之案。现届百日服满。念其连年承办军需。尚属出力。著加恩署理甘肃按察使。　　

○命翰林院侍讲学士汪廷玙、提督福建学政。　　

○戊子。上诣畅春园、问皇太后安。　　

○谕军机大臣等、据成衮扎布奏称、萨拉布拉克卡内马匹。被贼盗取。此等贼人。或在拜达克等处藏匿。参赞大臣扎隆阿、已领兵前往搜捕。仍应派员协助。于令臣子额尔克沙喇。率侍卫一二员。前往策应等语。扎隆阿未必经练事情。熟习道路。额尔克沙喇、则朕所深知。与其同行。不如独往。庶无掣肘之处。可传谕成衮扎布、即著额尔克沙喇、前赴扎隆阿军营。领兵搜捕玛哈沁。若兵力尚弱。即于喀尔喀兵内。酌量挑选。将从前盗取乌噜木齐牧放马匹。此次盗马贼人。及沿途藏匿玛哈沁。务期擒获剿除。事竣后、在博克达山等处。堵截逃窜贼众。若粮饷不继该处与定长所驻颇近。即行文支给。扎隆阿仍回乌里雅苏台办事。现在办理萨拉布拉克贼人情形并著奏闻。　　

○己丑。谕军机大臣等、富德奏称、准兆惠咨、令巴禄领兵渡叶尔羌河。会合夹攻。但巴禄之兵。必由听咱阿布、呼尔璊前进、距叶尔羌甚近。贼人见其势弱。必相抗拒。且坚守河口。即大兵亦不能径渡。于事无益。请令巴禄由巴尔楚克前进。于叶尔羌喀什噶尔之中。据其要隘。可以堵截贼人。俾两路声息相通等语。近因兆惠奏、定议令兆惠先取喀什噶尔。富德取叶尔羌。巴禄策应富德。今据富德奏、巴禄不足为伊声援。无需进发。所见甚是。巴禄即相机据守要隘。仍听兆惠调遣。若二城贼众。彼此潜通信息。即行堵截搜捕。与两路会合。俱著传谕知之。　　

○又谕、昨谕成衮扎布、专遣伊子额尔克沙喇、搜捕盗马贼人。今据车布登扎布奏称、伊等过阿尔台、沿途搜捕。并无玛哈沁等语。是盗马贼人。原非大队可知。且额尔克沙喇此行。已后车布登扎布两月余。恐归途天寒雪大或暂时停止前往。俟回部平定。再将此等玛哈沁、彻底搜捕亦可。额尔克沙喇、熟悉地方情形。如必须一往。即遵前旨起程。或趱赴车布登扎布军中。若不能相及。即可勿行。著伊父子详悉酌定办理。至马匹被窃。既非大队贼人则守卡人等疎懈之咎难辞。著严行申饬。令其加意防范。　　

○又谕曰、舒赫德奏、奉到著回阿克苏办事之旨。将交办事件。与富德议定。于六月初十日起程等语。前以永贵久在军营。令其回京。续因舒赫德领兵策应。阿克苏办事乏人。故命永贵前往。今舒赫德已遵旨回阿克苏。接办事务后。永贵即著回京。　　

○又谕曰、杨应琚奏、请添拨司库银二十万两。采买宁夏府属麦豆米榖备用。此举若因甘省歉收。筹办赈恤。自属应行。如谓阿克苏等处。仍须筹备军粮。则正可不必。盖大兵现在起程进剿。可以计日成功。又据永贵等奏、军营粮饷。已由辟展挽运。加以屯田收获。回人输助。自可源源接济。著传谕该督、所籴粮石。应酌量赈务需用情形妥协办理。并晓示商民。俾知采买谷石。原以供本地之用。非为筹办军粮起见。庶庸愚无识之人。不至张皇传说。永贵摺、并著录寄阅看。　　

○庚寅。谕、据方观承奏、各属屡次大雨之后。唐河沙河、白沟、拒马、诸水。同时并涨。下游悉归淀内。以至大清河尾闾不能宣洩。转由凤河倒漾阻遏浑流。而宣化上游雨后涨发。湓涌旁溢。南岸四工堤顶。漫开数丈。现在驰往确勘等语。入夏以来。直属大雨时行。各河涨发。而山西上游诸路。亦均得透雨。山水下注。永定河堤埝。致有漫冲。著派安泰、赫尔景额、即速驰驿前往。看视情形。并留赫尔景额在彼。协同该督、将漫口克日堵筑。毋致再有侵溢。其水过村庄。现在有无淹浸。及应行加恩抚恤之处。著方观承一面勘明妥办。一面奏闻。该督职司河道。不能先事豫防。著交部照例察议。其疎防之河道各员。俟查参到日。一并交部察议。　　

○又谕、据杨廷璋奏、福建水师提督马大用。现在患病。行动勉强。一时难以脱体。请解任等语。马大用著准其解任调理。病痊之日。来京候旨补用。其福建水师提督员缺。著马龙图补授。林洛、著调补台湾镇总兵。甘国宝、著调补海坛镇总兵。黄世桓、著调补闽粤南澳镇总兵。所遗太原镇总兵员缺。著丑达补授。丑达现在军营。其未到任之先。著塔永宁于山西通省副将内。拣选一员。暂行署理。　　

○谕军机大臣等、方观承奏、永定河南岸四工堤顶。漫开数丈一摺。已差安泰、赫尔景额、驰驿前往。察看情形。令安泰先行驰奏。并留赫尔景额在彼。协同该督。督率堵筑矣。看来直属当大雨时行之后。又兼山西上游一带。亦得透雨。山水涨发。以致急流直注。间有冲漫之处。量其体势。虽非南河可比。但此过水村庄。既已望雨于前。复经被水于后。穷民殊堪轸念。该督应即遵旨详悉查看。分别妥办。至摺内所称漫出之水。是否由牤牛河等处、仍归津水洼入淀等语。该督尤宜迅速体勘。于固安、永清、各属。相其端委。设法疏浚。毋使或有旁溢。为地方滋累。所有现在水势情形。仍令该督一面先行查明具奏。寻奏、永定河南岸四工漫水。系由大孙郭村、顺固安东界之道沟、西十余里。流向永清县城。绕壕而南。分流散漫。循黄家河旧河身。入霸州所属之津水洼。归胜定淀内之径直河。计长七十余里。水道经由之村庄。多在高阜。总未淹及房屋。田稼间有伤损。水退尚可补种荍麦。旁漫易消。并无横冲为患。得旨、知道了。究以速开引河堵漫口为是。不可以其归淀而缓视之。入淀久。则淤泥深。为害大矣。慎之。　　

○辛卯。谕曰、马大用简任提督。节镇海疆。任闽二年。于水师营伍、训练有方。克称厥职。现在患病。已降旨令其解任调理。病痊之日。赴阙补用。并著加恩照原品在家食俸。以示优奖。　　

○谕军机大臣等、富德奏称、伯克霍集斯、请遣伊亲信之伯克巴喇特。以回字文书。招抚布拉呢敦。并据称、此策有效。当受恩荣。但虑不能成事为惧等语。伯克霍集斯、既感激朕恩。招降以离贼党。深可嘉悦。著加恩赏给缎疋。至伊输诚设策。果如所算。自必加恩。万一布拉呢敦执迷不悟。罪有所归。与霍集斯何与。若布拉呢敦悔过归诚。即令其从征叶尔羌。事竣再来京入觐。若但遣人乞降。当以从前谕旨。及此次招降。皆因布拉呢敦人颇诚实。不以霍集占之狂悖。如欲免罪安生。非亲身前来不可。著传谕兆惠、富德等、遵照办理。　　

○又谕曰、富德奏称、黑龙江署参领巴岱。在瑚尔起等队内。奋勉出众等语。巴岱著赐号额尔克巴图鲁。赏银一百两。又回人摩里斯拉木、至和阗、额里齐。以大兵前来。晓示贼众。致被戕害。甚属可悯。虽经赏伊家属房产。仍赏银五十两。著富德传谕回众知之。　　

○又谕、据舒赫德等奏称、酌议平定回部后。将各城回众。稍令休息。于十分内派出一分。迁往伊犁屯田。余人令其协助资粮。其从前曾往伊犁者。仍行派出等语。虽有所见。尚未深悉情形。此等乌沙克回人。与厄鲁特杂居年久。未免渐染恶习。反覆无定。恐驻防兵丁数千人。难于弹压。此次退兵。尚应大加惩创。其余胁从之众。亦不便居其故地。或移往吐鲁番安插。距内地既近。而额敏和卓、亦能约束。朕此意是否。可询问额敏和卓、令其议奏。至各城回众。数年来甚觉穷困。骤行迁徙。势必不能。或一二年后。再选老成谨慎之人。前往伊犁安插。至伊犁驻防粮饷。于回人应交贡赋内。酌量折收米石。运往支给。似亦可行。虽非现在急务。自此次第办理。亦甚妥协。并著兆惠等、定议具奏。　　

○以礼部左侍郎介福、为浙江乡试正考官。御史汤先甲、为副考官。工部右侍郎钱维城、为江西乡试正考官。编修翁方纲、为副考官。右庶子沈栻、为湖北乡试正考官。工部主事赵瑗、为副考官。　　

○壬辰。上诣畅春园、问皇太后安。　　

○谕军机大臣等、兆惠奏称、现在进取喀什噶尔。伯克霍集斯、所遣招降布拉呢敦之人。若即行前往。转使贼人知我声息。拟将伯克巴喇特、带领行走。相机差遣等语。霍集斯招降布拉呢敦之议。系遵朕谕旨。昨富德具奏。又以降旨奖赏。若虑贼人知我声息。则我兵自阿克苏起程。贼岂全不知觉。且富德奏请差遣之人。兆惠又复留待。转使霍集斯生疑。至若临时招抚。布拉呢敦必谓先期未见遣人。此特懈我众心。必致徒增疑惧。著传谕兆惠等、仍遵前旨。将伯克巴喇特、即行遣往。　　

○又谕、据兆惠等奏称、派出西安兵五百名。听候台站调遣。余兵一千五百名。交驻劄大臣、于阿克苏、乌什、等处分防等语。兆惠正当需用兵丁之时。转将西安兵存留者。盖因伊等不习劳苦耳。但即留驻阿克苏。亦恐无禆实用。徒糜粮饷。不若遣回本营。可传谕舒赫德、将此项兵丁、约计从阿克苏至巴里坤程期。给以口粮。令其步行回巴里坤。仍将伊等未习劳苦。不能从征。自后宜加奋勉。务为有用之人。明白晓示。至巴里坤日。著清馥照例办给车辆。遣回西安。　　

