<!-- { "loadSidebar": true } -->
○两广总督觉罗巴延三奏、酌筹沙湾茭塘善后事宜。一沙湾茭塘。向各设巡检一员。嗣以番禺县县丞。移驻茭塘南村。职分相埒势难统属。请于沙湾之坑头村。酌移丞倅一员驻劄。巡检仍分驻南北其番禺县县丞。彻回改为选缺。一沙茭河迤南石棋村。逼临大洋。应设专营所有将弁暨实需水陆汛兵六百余名于通省标内通融酌拨定为陆路题缺原设南村守备。即隶该营统辖原拨左翼镇广州协新塘弁兵。彻回本营一石棋水汛兵房距涌口约八里许。请移置村外涌口之旁。并添兵六名石壁汛、应添兵八名并设外委一员。市桥汛。应改设石棋存营把总一员。兵二十名。将原拨水师把总。兵十二名。彻回本标。南山汛、应裁原派外委一员。仍添兵二名大石汛、应添兵三名。大龙汛。四沙汛石子头汛。各应添兵六名。北亭螺两汛。各应添兵四名至沙茭陆汛。除石棋业设专营应裁外坑头一处既移驻厅员弹压应将原设广州协弁兵彻回。另设石棋存营外委一员带兵三十二名。同厅员驻守坑头迤西之钟村应添设一汛拨外委一员。带兵十六名。迤东之明经村。应添设一汛。拨兵十二名茭塘迤北之新造村。应添兵七名官桥汛应添兵八名。均在石棋新设营内抽拨。一营分虽改陆路。捕务仍在水乡。请于左翼镇右营议彻船内。酌拨石棋营橹船一。快桨船一。令新设千总。带兵十二名管驾。官涌口快桨船一。令石棋将领派存营把总。外委。轮带兵十二名管驾。市头村快桨船一。令随同守备驻劄南村之外委。带兵十二名管驾石壁汛快桨船一。令该汛外委。带兵十二名管驾市桥汛四橹船一。令该汛把总。带兵十二名管驾。均在石棋存营兵内轮拨。一茭塘涌口盗匪易于偷越。请安设陆路楼船一只。令左翼镇派兵管驾。并就近饬令驻劄石棋将领。与独州船汛莲花城炮台、各弁丁。一体稽查。一。石棋汛移驻兵丁挈眷迁居。请每名给住房两间一。移驻厅营文武各缺。应请在外拣调。与沙茭二处巡检。均照海疆例、五年俸满保升。遇有失事。文职以巡检为专管。厅员为兼辖。武职以千总外委为专管。守备为兼辖。将领为统辖如有各属拏获盗犯。讯系沙茭二处民人。究明偷越月日。即照失察奸民出口例议处。其业经升用人员。如前任五年内。有别处拏获沙茭两处盗案者。照不实力稽查例。降一级调用。不由沙茭俸满升用者。止照失察奸民出口例议处。一、石棋一带山阜累累。形同田鼠兼有石山一座。俗呼为鼠山故境内多盗现饬令地方官概行铲削。并据土民禀称。鼠性畏猫请铸数百斤铁猫一具。镇压山基永绝后患下部议行。　　

○署狭西巡抚毕沅奏、派出侍卫逊济鼐等三十员名。前赴甘省。需用车马。飞饬东西两路。挑选齐备。需用箭枝亦经挑拨二万枝。先期催送应用得旨所办甚好此事误听勒尔谨半月成功之言。实是举棋屡易。朕甚愧之。勒尔谨误事之罪。尚可问乎。　　

○旌表守正捐躯甘肃环县民戴学江妻郭氏。　　

○乙亥。孝诚仁皇后忌辰。遣官祭景陵。　　

○禁直省大吏设立管门家人、收受门包谕、昨因查抄勒尔谨家产。其家人曹禄名下抄出银一万数千两。并有金器等物因令军机大臣提讯。虽据该犯供称。俱系历年在伊主任上所积门包。营运生息。并无别项招摇诓骗情事等语。所供系一面之词。未可尽信除传谕阿桂就近查询外。但即以门包而论亦系陋习相沿。不可不力为饬禁。督抚等养廉优厚。赡给身家之外。一切延请幕友。赏给家人等项。甚属宽余何得任听家人向属员恣索门礼。况督抚家人。既向属员索取门包。则司道府厅等家人。势必尤而效之以州县官供给各上司门包。力有不支势必取之百姓。如此层层朘削于吏治民生。大有关系。且督抚原系封锁衙门。一应亲族奴仆俱例禁出入与属员接见是以设有中军及巡捕等官。以供稽查传禀令伊等乃仍令家人传事以致积收门包盈千累万。所谓封锁者安在。如李侍、尧。勒尔谨。俱经败露而此外督抚。谅俱不免。特未经发觉耳。若不明示革禁。流弊恐无所底止。即奏事处向有收受督抚随封银两。此系旧时规例。相沿至今。但督抚为朕所管教。若不一体裁减伊等转有所藉口。著通谕各督抚。嗣后奏事处随封银两。俱照向例裁减一半。即向得双分者亦止许得半分其督抚至道府。概不许收受属员门包。各督抚传事禀话。交中军、巡捕等官传禀。不许另设立管门家人。致滋弊窦。仍令各行知所属官吏。一体遵照毋许一人送给。再将此旨各录一通。悬之督抚署门。并著于年终汇奏一次。如有阳奉阴违。仍蹈故辙。或经科道参奏。或于别事发觉。则该督抚欺饰之罪不轻。毋谓朕教之不早也。将此通谕知之。　　

○谕军机大臣。甘肃逆匪一案。误事之大。全在勒尔谨一人。设逆匪略有计算。先逼犯狄道州即将勒尔谨杀害。伊转得幸邀恤典不至拏问治罪。可见勒尔谨之偾辕败事。竟是天夺其魄。必欲令伊身受国法也。至阿桂等所调四川及阿拉善兵。据奏约二十日内外可到。此摺系四月二十二日所发。则五月初十左右。此项兵丁已可到全。且伊前摺内称断不肯坐候两处兵齐。始行进剿。想目下进兵剿捕。痛加歼戮。而此数日间。又无信息。盼望实为焦急抑或必须两处调兵到全后。始行围剿耶至贼匪占守月余。恐其乘间于黑夜中四出窜逸。前于进到图内用朱笔批示。并传谕令将何路派兵若干带兵将领何人。及图内尚有未见派兵之处。一一加签指询著传谕阿桂等。即将指示等处。一面严密办理。毋使贼匪一人窜逸。一面速行奏闻。　　

○又谕、向来西洋人。有情愿赴京当差者。该督随时奏闻。近年来。此等人到京者绝少。曾经传谕该督如遇有此等西洋人情愿来京。即行奏闻。遣令赴京当差。勿为阻拒。嗣据该督覆奏。因近年并无此等呈请赴京者。是以未经奏送到京等因。但现在堂中如艾启蒙、傅作霖等。俱相继物故。所有西洋人在京者渐少。著再传谕巴延三。令其留心体察。如有该处人来粤、访问奏闻送京。　　

○丙子。谕曰、云南鹤丽镇总兵罗江鳞。著赏银一百两。驰驿前往甘肃。交大学士公阿桂。差遣委用。事竣后。即回本任。不必来京请训。　　

○授一甲一名进士钱棨。为翰林院修撰。一甲二名陈万青、一甲三名汪学金、为翰林院编修。　　

○丁丑。谕。各省大挑举人。分发试用原以疏通壅滞。俾得及锋自试。向例原以省分大小。酌定挑数。自乾隆三十七年壬辰大挑。部臣始以远省挑十之六。近省挑十之五。定例请旨。固为边远士子＜叐＞涉维艰。格外优恤起见。而未思及近省中式者本来人多。远省本来人少兹朕阅本年各省大挑举人名单内。所挑近省举人科分。有远至三十五六年者。而远省科分最久。总不过二十余年。揆其所以。盖因直隶浙江等近省。系中式举人会试三科后。始行拣选而云贵川广等远省。会试一科后。即行拣选是以远省科分略深者。业已挨班选用。其得官已较近省为优。今大挑举人。若再按五六分挑取。则大省科分较深之举人。转多壅滞。于一视同仁之道。未为平允。除本年已经办毕。毋庸再议外。至乾隆五十二年丁未科。再加恩举行大挑时。无论省分远近。但就人数多寡。均匀挑取。俾远近士子。均得乘时自效。以示朕加惠寒畯之至意。　　

○钦差大学士公阿桂、尚书和珅奏、撒拉尔回民。分为十二工。每工各有掌教。韩哈济、系总掌教。乾隆二十六年。与贺麻六乎同在章哈寺念经不和。贺麻六乎另造礼拜寺三座。韩哈济禀知循化厅。断令仍归一处。贺麻六乎转以韩哈济串通马国宝歛钱惑众。诱人入教等情。赴臬司控告而韩哈济、又诉称二十七年。马明心夥同杨回子。潜入撒拉尔。与贺麻六乎马索南、韩哈勺等。妄言祸福。煽惑愚民。经地方官访明。将马明心等。逐出撒拉尔。讵贺麻六乎等。又在章哈寺墙壁画门为图。妖言显圣、摇头念经跳舞等因。在臬司衙门具呈。嗣经审明诬告。照例拟罪。并议该犯等教既有异同。饬令撒拉尔十二工。各举一人充当掌教。其新寺三座。分开礼拜。以杜争端。咨部完结。此新教流传。与旧教互相仇杀缘由也。至苏四十三即系贺麻六乎一党。撒拉尔止此一种。多穿白褐。翦短须辫。营中并无此类食粮之人。其在循化河州、充当衙役者间或有之。本年三月内。旧教回民韩哈拉勿等。以苏四十三请来安定教师马明心、韩二个等。另立新教。因伊叔韩哈户长不从。互相仇杀共杀老教四十余人等情。在总督衙门控告。当派知府杨士玑。副将新柱。前往查拏。苏四十三约会新教之人。带鸟枪器械。将杨士玑、新柱、戕害。其时勒尔谨审出马明心传教滋事。饬安定县黄道煚。将马明心拏获解省。此苏四十三起衅滋事情形也。查马明心、于二十七年逐回原籍后。潜来撒拉尔传经惑众。地方官并不查究。致酿事端。至两教互相仇杀之后。旧教至省控告时。勒尔谨并不查明强弱众寡情形。即派副将带兵前往。激而生变。实勒尔谨办理不善所致。再现获逆犯马复才。据供洪济桥、唐家川、六处回子。均系马明心新教徒弟。为苏四十三扎筏渡河。及苏四十三分遣贼匪。往安定会宁一带求救。现在盘获奸细马应高。供亦相同。均已分遣弁兵。各处防范得旨、此案起衅酿毒已久若勒尔谨早为严切办理。何致构成事端。乃伊竟毫无措置。以致误事不小。实断不可复留。至新教逆回如此肆扰。实为罪大恶极。不可不严断根株如所称洪济桥、唐家川六处回子。素与马明心苏四十三潜通。且扎筏渡贼匪过河。尤为罪不容诛。此事应于剿贼事平后。趁兵威严整之时。痛加惩治。以儆凶顽不可姑息了事。此皆阿桂在彼应督办之事。其余地方善后各事宜。不妨交李侍尧办理。其拏获之马复才等。及从前已获各犯。即派员先行解京。至朕为此次逆匪之案。日夜焦劳筹计于数千里外。阿桂须仰体朕怀。悉心督办。随时奏闻。以慰廑念。　　

