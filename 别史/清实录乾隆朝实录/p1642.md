<!-- { "loadSidebar": true } -->
○谕军机大臣等据金辉奏苏州织造。每年额定办差银三万两于浒墅关盈余银两内动支遇闰月之年止将十二个月。所取银三万两开销奏解。余出一月银二千五百两。存贮织造库内并不奏解。嗣后请遇闰月之年。即以十三个月计算奏解。毋庸扣留一月银两等语。金辉所办是著传谕萨载。照依金辉所奏。将从前所余闰月银二万两催清解交外嗣后遇闰月之年。俱照此办理。其总催舒文原系安宁奏请派往协理织造事务之员是以前经降旨萨载。令其留苏帮办今金辉奏额设人员足敷派委。令舒文回京当差等语。与从前安宁奏派之意。又属互异。舒文果否与织造事务实在有益。抑或另有别情。不便令其久住苏州。以致金辉奏令回京。或金辉与彼有不合之处亦未可定萨载现办织造事务是否需用舒文及舒文在苏如何之处并著一并据实具奏。至金辉所奏、安宁短少库贮闰月银一万二十三百余两有现存绸缎。并木漆等项贡物。册开价银六千余两。可以存留添配陆续恭进即于应领得养廉内抵补等语。安宁此项短少银两。既现存有贡物可抵。自应照册收存。按价归款金辉现经离任。即著萨载将金辉所开物件照数接收。以为将来陆续贡项之用可也寻奏闰月扣留银两及安宁短少库贮钦遵谕旨办理至金辉奏称令舒文回京。缘金辉向在造办处行走。熟悉差使且专办织造事务。非安宁之兼管藩司必需帮办者可比金辉与舒文。并无不合之处。亦非另有别情至臣于奉交差使。尚未谙悉查舒文在苏一年。颇为熟悉。得此一人协办。于织造事务。实属有益。得旨览　　

○又谕、据金辉奏、江宁、苏州织造。承办丝觔。每年俱照浙省地方官结报市价。采买报部。经部照额定价值核减。行令经发经收之织造照数归款。乾隆二十六年。江宁织造彰宝。接受托庸交代丝觔。比部价多用银六千九百四十余两。仍于前任织造托庸名下追回归款。今金辉接受安宁采买丝觔。亦比部价多用银一万一百余两。除安宁陆续补过银三千三百余两。尚应补银六千七百余两。应于安宁名下追回归款等语。历年丝觔价值。市价与部中所定。原未必尽能画一。向来织造等、采买织纴必有通融筹办之法。若尽如金辉所奏。按年赔补若干。该织造等、安所得如许银两。弥补此项。著传谕尹继善、将该织造等、从前如何设法办理不致赔。垫。今又因何赔累若干之处。详细查明具奏　　

○顺天乡试以府尹罗源汉为监临官协办大学士尚书梁诗正。为正考官。兵部左侍郎观保。为副考官　　

○是日、驻跸塔哩雅图昂阿西大营　　

○丁酉。祭先师孔子。遣和亲王弘昼行礼　　

○赐扈从王公大臣。及蒙古王公台吉。哈萨克陪臣等食。　　

○谕曰、多尔济病故。所遗理藩院侍郎员缺。著福鼐补授。仍令福德署理。正蓝旗蒙古都统员缺。著如松补授。仍署理正白旗汉军都统事务　　

○谕军机大臣等、胡宝瑔奏、近患痰症一摺。深为廑念。已于摺内详谕矣。胡宝瑔办事。素能奋勉。今患病将及一月。以至形诸奏牍。看来决非偶抱微恙者。虽据称旬日之间。即可复旧。未审现在已全愈否。著传谕该抚。速即据实奏闻。至科场事务。自应照例交与布政使代办。以便安心静摄。速冀痊愈　　

○又谕曰、熊学鹏奏、外省城垣坍塌。皆由地方官不肯留心经理所致。现在。饬行各属查办一摺。所奏甚是。地方城垣。随时保护粘补。本属有司专责。而阘茸之吏。平日视为具文。以致坍塌日久。居民窃用砖土。遂至工程浩大不得不多糜帑项。最为近来恶习。不独粤西一省为然。著将原摺。于各督抚奏事之便。钞寄阅看。令其通饬各属。实力防护。随时修理。毋致坏工滋费　　

○浙江巡抚庄有恭疏报。乾隆二十六年分。宁海。仙居。太平。丽水。常山等五县。开垦田地共一百八十五顷有奇　　

○旌表守正捐躯之河南鲁山县民赵海玉妻任氏　　

○是日、驻跸张三营行宫　　

○戊戌祭大社大稷。遣裕亲王广禄恭代行礼　　

○上诣皇太后行宫问安　　

○是日、驻跸波罗河屯行宫　　

○己亥。太宗文皇帝忌辰。遣官祭昭陵　　

○谕、每年蒙古王公等进京。其餧养马驼草豆等项。原因伊等或未能深悉京城物价。是以向例。俱系内外马馆支领本色应用。迩来蒙古人等。俱与内地旗人无异。原可给价。听其自行购买。今据舒赫德查出。马馆该管员役。克落偷卖。甚至坑埋霉变四百余石之多。似此侵蚀冒领。弊窦丛生。转不如概行给发折色为便。嗣后蒙古王公等进京。凡一应需用柴薪草豆等项。俱著改给折色。其应如何折给之处。该部定议具奏　　

○谕军机大臣等、阿桂等奏原任主事富魁。带领匠作于固勒扎。格登山监造御制碑文事竣。可否量予奖赏等语。富魁前因获罪。留于军营效力。今既将固勒扎。格登山碑文。俱监造妥协富魁著加恩授为前锋。仍在本旗行走　　

○兵部等部会议。巡视天津漕务给事中陈作梅奏、运弁宜给印信等语。应如所请。各省领运千总每帮给印一。出运时恭领到船。回空日令随帮千总带回。交下年运员收管从之　　

○叶尔羌办事都统新柱等奏臣等与众伯克议劝课回人织布。一年可得五万余疋。以库贮余钱购买。钱法既可流通。回人生计更有裨益。随饬办理粮饷之图桑阿等。凡回人以布易钱。即照时价给。发毋许克漏。报闻　　

○是日、驻跸中关行宫　　

○庚子。上诣皇太后行宫问安　　

○参赞大臣阿桂奏、伊犁城垣公署于二月二十五日起工。七月初八日告竣。回人等在固勒扎建造城垣。与乌哈尔里克城相仿。所造房屋。亦俱竣工报闻。寻钦定乌哈尔里克城曰绥定。城门。东曰仁熙。南曰利渠。西曰义集。北曰宁漠固勒扎城曰安远城门东曰景旭南曰嘉会。西曰环瀛。北曰归极　　

○是日、驻跸避暑山庄至九月己巳皆如之　　

○辛丑太祖高皇帝忌辰。遣官祭福陵　　

○谕军机大臣等庄有恭奏七月初七日风大潮涌致将海宁县缓修抢修石塘内有揭落面石。并间段坍卸之处等语。虽经该抚驰赴查勘。俱各平稳。并无妨碍。但现届秋潮大汛。从前冲卸堤岸。有无接续加坍。其抢修处所。是否足资抵御。并现在秋汛情形若何。著传谕庄有恭、速即据实驰奏。以慰廑念。寻奏、各塘抢修处所。镶筑坚实。足资抵御。此外并无接续加坍之处。得旨、览奏稍慰　　

○吏部等部会议。调任甘肃巡抚明德疏称、大通卫改设县治。归德所改设县丞。各事宜。一新设大通县。西宁县县丞。所管地方。仍照大通卫。归德所原辖地界一。新设大通县。定为沿边繁难要缺。四宁县归德县丞。仍定为边缺。一请铸给大通县印信。大通县儒学记。西宁县县丞分驻归德兼管屯番粮务关防。一大通卫旧守备署。改为县署。教职典史新设。各建署一所。又归德所。向衙署。今改设县丞。应添建一大通卫原设向阳驿。应归大通县经管均应如所请。从之　　

○兵部议覆、河南布政使辅德奏称、存城兵少州县。不敷派拨。令文职协拨民壮。共相看守。应如所请。通行直省遵办。从之　　

○云贵总督吴达善疏报乾隆二十六年。贵州平越都匀、镇远思州、铜仁、黎平、归化、开州、正安等、九府厅州县。开垦民田二百七十三亩有奇。山土坡地二百一十七亩有奇　　

○壬寅。赐扈从王公大臣。及蒙古王公台吉。哈萨克使臣等食　　

○赐哈萨克阿布赉敕书曰、皇帝敕谕哈萨克阿布赉。尔遣使都勒特克哷苏勒统前来进呈奏章恳请赐以玺书。愿世世子孙。恪守藩服。若非老成明达。乐善循理。何以及此果能常存此心。朕必叠沛恩施。永远无斁尔所以矢恭顺之忱者。要在约束所部。守分安生。但尔属人等。往往恃大国宽容。越境游牧。我驻劄伊犁大臣等、慎固封疆。自必严行驱逐。朕虽欲加恩。亦不能废法曲贷。试思尔哈萨克等。若非潜来塔尔巴哈台等处。我大臣等、何尝有领兵逐捕之事。尔当传谕全部。俾知朕意。今命尔来使等、随驾木兰观围。加恩赏赉。赐尔阿布赉蟒锦。及各色缎疋。绫器什。芽茶。使人归日。尔其祇受。又赐尔使人品级顶带。孔雀翎衣物。器什。银两。各有差。尔所奏使人乌默尔旧居伊犁。今愿安插该处。往来行走。已如所请。加恩授乌默尔为乾清门侍卫。准其暂归挈眷。因将来迁移户口。别赏乌默尔。及伊弟等、路费银两。并谕尔知之。特谕　　

○陕甘总督杨应琚奏、新疆岁需官茶二万七百余封。应陆续运贮。令官兵领买。稍加运费。较之买自商人。尚属减省。将来遇有换班兵。更可酌为携带。现在巴里坤哈密所有官茶。先行拨运再由内地运往。下军机大臣等议行　　

○癸卯。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后行宫行礼　　

○御澹泊敬诚殿。扈从王、公、大臣、官员、及蒙古王、公、台吉、等。行庆贺礼　　

○奉皇太后御勤政殿侍宴　　

○赐扈从王公大臣、及蒙古王、公、台吉、哈萨克使臣等宴。至丙午皆如之　　

○军机大臣等议覆安徽巡抚托庸奏、请于安省开捐贡监暨职衔等项。以为修理城垣之费。应如所请此例开设之后。如果报捐人多。该省城工。可次第兴修。并请将此例通行各省。遇有坍塌城垣较多省分。均令该督抚陆续具奏请旨。从之　　

○甲辰上诣皇太后行宫问安　　

○调江西巡抚明山、署广东巡抚。湖北巡抚汤聘、为江西巡抚。以山西布政使宋邦绥、为湖北巡抚。甘肃按察使文绶、为山西布政使　　

○乙巳。上诣皇太后行宫问安　　

○谕曰、黄仕简奏请来京陛见。广东提督统辖海疆。甚为紧要。黄仕简可于明山到任之后。著苏昌派委干练总兵一员署理。再行起程来京　　

○谕军机大臣等明山奏、本年江西军政。尚须宽期考验。请展限举行一摺。明山已调署广东巡抚。伊奉到谕旨时。汤聘尚未能驰赴江西新任。江西非粤楚督抚同城。印篆有所兼署者可比。著传谕明山。且不必速行赴粤。俟汤聘到任后再赴新任。其应办事务仍照旧上紧办理。粤抚印务。现有苏昌兼署。明山到任稍迟。未为不可汤聘著速将抚篆交与爱必达署理后。即一面赴江西新任　　

