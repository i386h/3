<!-- { "loadSidebar": true } -->
○癸酉。总理事务王大臣等、议覆、据奉天将军博第奏称、前经直隶总督李卫、议得天津商船、前往奉天贩运米谷。令其呈报该县。将前往人数。及或赴锦州、宁远、或赴海城、盖平、复州、等处。填注照票。登记出海口日期。到时、该处即对票查明。令其运回。以便接济直隶民食。今奉天府属之锦州、宁远、广宁、义州、等四州县。以乾隆元年夏秋、雨水愆期。收成歉薄。米价腾贵。每石至六七钱不等。现将各仓所存米石。减价平粜。请停天津商贩。以备本处旗民之需。应如所请。除海城、盖平、复州、等处。照例听商贩运外。其锦州府属四州县。所有官民存贮米粮。禁止商贩。饬各属酌议平粜。得旨。依议速行。　　

○甲戌。上诣皇太后宫问安。　　

○谕总理事务王大臣、直隶河道水利。关系重大。若但为目前补救之计。而不筹及久远。恐于运道民生、终无裨益。前览顾琮、李卫、所奏。尚非探本清源之论。著大学士鄂尔泰亲往。详勘形势。筹度机宜应如何改移开浚修筑之处。熟商妥议。酌定规模。仍交与顾琮、李卫、督率所属该管官员。遵照办理。　　

○乙亥。九卿议覆、浙江布政使张若震疏言、各省地方、偶遇歉收。全资邻省米粮接济。近因米谷出境。本地价值稍昂。遂有将本处转运、及外来客贩、一概留滞者。又有胥役舞弊、勒索拦阻者。被灾地方、艰于采买。贫民必至乏食。请酌定遏籴处分。应如所请。如遇邻省歉收告籴。本地方官禁止米粮出境者。将州县官降一级留任。不行揭参之该管上司、罚俸一年。不行题参之督抚、罚俸六个月。从之。　　

○丙子。上诣皇太后宫问安。　　

○户部议覆、署湖广督史贻直疏言、湖北新设施南一府、两厅五县、经前督臣迈柱、奏设铺递司兵二百七十四名。今逐一查勘。其中有并无公文来往、应请酌减者。共八十二名。即以议减铺兵工食。抵给新设典史巡检各官役食。余银仍归原款。应如所请。从之。　　

○罢直隶河道总督刘勷任。以协办吏部尚书事务顾琮署理。　　

○以镶红旗汉军副都统德龄、仍兼一统志馆总裁。　　

○丁丑。恭奉世宗宪皇帝神御于雍和宫。上亲诣行礼。　　

○遣官祭贤良祠。　　

○谕总理事务王大臣、大理寺卿汪漋奏称、圣祖仁皇帝上谕十六条。晓谕兵民人等。世宗宪皇帝敷畅其义。以为广训。化民成俗之道。无以复加。但直省有司宣讲。多在城中。至集镇村庄。不过书写告示。小民未能通达意旨。请颁简要训谕。挨户遍给。令民间随时览诵等语。夫牖民觉世。惟在化导得人。皇祖皇考洋洋圣谟。字字切于民生日用。诚使讲明切究实力奉行。自有革薄从忠之效。朕即颁谕旨。其简切明要。该括无遗。岂能加于圣谕十六条。其谆切周详。知愚共晓。岂能过于圣谕广训。若奉行不力。不过地方有司、多一具文而巳。汪漋所请、不必行著传谕直隶督抚、督率有司。将圣训实心宣讲多方劝导。务使远方僻壤之民。共知遵守。是训是行。以无负教迪提撕至意。　　

○免江苏砀山县、被水灾民。应徵乾隆元年未完额赋、十分之七。　　

○戊寅。上诣皇太后宫问安。　　

○户部议覆、山西巡抚觉罗石麟疏言、黎城县原垦荒地二顷有奇。积年被水冲塌。请豁除额徵。应如所请。从之。　　

○又议准、山东巡抚法敏疏称、青州添设驻防满兵二千余名。应支粟米、酌给一半。余照每斗一钱之例。折给银两。从之。　　

○兵部议覆、大学士管川陕总督查郎阿疏言、雍正十三年十一月。延绥镇臣米国正、奏请设立团练乡兵一案。经奉旨议行。伏查延绥、榆林、一带。地广人稀。或数十家为一堡。或两三户为一村。相去数里、数十里不等。沿边民户、俱于边外耕种夷地。春夏则出边耕作。秋成以后。又须采割柴草。豫人畜御冬之需。欲行团练之法。必按期教习。徵发期会。仆仆道途。公私交废。况延绥镇额兵九千三百五十七名。分布三十六营堡。声势相联。情形既非单弱。边陲已足敉宁。请将米国正奏请设立团练之法。仍行停止。应如所请。从之。　　

○广西巡抚杨超曾疏报、桂林等府。并郁林州等各属。开垦屯田地亩、二十一顷有奇。　　

○己卯。世宗宪皇帝再周忌辰。上诣寿皇殿、雍和宫、行礼。　　

○遣官祭泰陵。　　

○诣皇太后宫问安。　　

○庚辰。上诣皇太后宫问安。　　

○兵部等部议覆、宁古塔将军吉党阿奏言恩赏生息银两。原以协济兵丁婚丧之用。查船厂、白都讷、二处。借放本银稍多。一年息银。赏给有余。宁古塔、浑春、阿尔楚喀地方。生息仅足一年赏给。至三姓地方。生息本银一万两零。原系赏给三姓兵丁一千名。后添设八姓兵丁一千名。未添本银。生息不敷赏给。应将船厂、白都讷、二处。拨本银四千两。余剩息银六千两。给三姓地方、与原本共二万两零。收息给赏。应如所请。从之。　　

○刑部议奏、原任郎中宏通、承办泰陵工程。浮冒银五百五十两有零。宏通应枷号鞭责。其银两著落宏通、及毫无觉察之尚书宪德、分赔。得旨。尚书宪德、系总理工程之人。并不实心稽查。以致宏通有浮冒之弊。办理糊涂。其罪实在宪德。工部查出浮给银两。不必令宏通分赔。著于宪德名下、十倍赔出。余依议。　　

○福建巡抚郝玉麟疏报、福清县海口、牛田、二场。垦复盐地八十一顷有奇。　　

○辛巳。上御乾清门听政。　　

○兵部议覆、黑龙江将军额尔图疏言、呼兰驻兵五百名。伊等喜丧之事。亦应照例赏给。前因各处息银不敷。是以停止。今齐齐哈尔、墨尔根、二城。所收利银。已足赏给。请于本年秋季为始。在齐齐哈尔借放银内。酌扣三千两。墨尔根借放银内。酌扣二千两。共五千两。给呼兰借放赏给。又黑龙江尚有未给人等。请候齐齐哈尔等处。再有羡余。补行赏给。其前任将军卓尔海奏请、移用存贮办公银二万两。应俟黑龙江未给人等赏完之日。分季扣补。至原赏生息银八万两。请借放齐齐哈尔三万五千两。黑龙江二万五千两。墨尔根一万五千两。呼兰五千两。每年所获利银。照例赏给。有余、给与不敷地方。应如所请。从之。　　

○以工部侍郎柏修、为镶蓝旗护军统领。　　

○以通政使赵之垣、为都察院左副都御史。　　

○壬午。兵部等部、议覆贵州总督张广泗疏言、威宁一州。界连滇蜀。原设总兵官驻防。嗣于雍正六年。改镇为营。又于九年。改营为协。然额兵终觉单弱。应仍改设威宁镇总兵官一员。分左右二营。设游击二员。其原设左营都司一员。右营守备一员。即将左营都司。改为左营游击。兼管中军事。外添设右营游击一员。左营守备一员。原额兵一千五百名。应添兵五百名。又威宁州城西六十里、地名得胜坡。系夷目阿底地方。坡下即乌蒙箐、绵延二百余里。为昭通、威宁、通联奥区。应将原设雄所营之守备一员。千总一员。外委二员。兵丁二百名。移得胜坡驻守。又州城西北角之天生桥等处。应添设一汛。拨把总一员。带兵六十名驻守。并于补著特鸡等六处。分安塘递。又菩萨塘汛。原设把总一员。兵六十名。应添拨外委千总一员。兵四十名。协同驻守。又稻田坝、应添设一汛。拨外委把总一员。兵四十名驻守。至雄所官兵。既移驻得胜坡。所有旧设长胜寨一汛。离得胜坡仅十余里。其原防官兵。祗留外委把总一员。兵二十名驻守。其余彻调回城。至威宁协、向属云南昭通镇管辖。今改协为镇。应归黔省提督节制。并换给关防。俱应如所请。从之。　　

○工部议覆、大学士管浙江总督事务嵇曾筠疏言、浙省海塘。自浦儿兜大石工尾起。至尖山段塘头止。建筑鱼鳞大石塘五千九百三十丈。勘估物料夫工银、一百六万九千六百两零。请支帑项。次第趱修。应如所请。从之。　　

○免山东济南、泰安、兖州、东昌、青州、等五府属。二十八州县卫。被旱灾民。本年额赋。　　

○大学士管浙江总督事务嵇曾筠疏报、象山、临海、太平、定海、永嘉、平阳、松杨、景宁、云和、等九县。垦复额内荒缺民灶田地山园二十顷有奇。又定海县、垦复额内荒缺田地山荡六十三顷有奇。　　

○癸未。上诣皇太后宫问安。　　

○甲申。上诣皇太后宫问安。　　

○谕内阁。福建南澳镇总兵官员缺。前命马成林、暂行署理。闻马成林系陕西人于海洋事宜。未能熟练。查有广东左翼镇总兵官黄锡申、原籍福建。平素谙练水师船务。克胜南澳海疆之任。著将马成林、调署广东左翼镇总兵官。黄锡申调补福建南澳镇总兵官。　　

○赈甘肃会宁县、被旱灾民。　　

○乙酉秋分。夕月于西郊。遣諴亲王允秘行礼。　　

○上诣皇太后宫问安。　　

