<!-- { "loadSidebar": true } -->
○又谕、据刘峨奏、前准常青咨拏台湾贼匪高文麟等、供出从前之各犯姓名。开单移知。令于沿海各港口、严密堵缉。兹据天津镇道等禀称、查有福建来津糖船内有水手赵荣、林光、二名、与高文麟所供夥匪姓名相同。随讯据赵荣供、系同安县人。原名欧阳焕。林光供、系彰化县人。原名魏宠。其赵林二姓。实系造船时报官姓名。历年换照。均系顶认。并不添改。原籍俱有住址亲属可问。并有天津行铺人等、见该水手到过天津十数次。情愿具结等因。现飞咨闽督、查照所供是否属实。再行核办等语。所谓愈细愈远殊属不成事体。常青等一正贼未获。而用心于无用之地。可笑可鄙。今之大臣等办事率多如此。实增愧懑也。且台湾逆匪滋事其夥党即或窜逸。不过在厦门附近一带海口潜匿。断无远逾数省。直至天津之理。无论赵荣等系属误拏。即或实系逸匪。伊二人逃至天津。又何能滋生事端。况船户等俱系身家殷实。天津行铺。皆为出结。更属可信。乃刘峨率行拘讯。殊为失当此等船只。皆系装载货物。投行售卖。若如此混行查拏。将来商贩未免畏累裹足不前。必至百货腾贵。于闾阎日用大有关系。况该督及天津道府等于所属地方现有刘权之眷船被劫一事。并未能将盗犯拏获。转因数千里外闽省咨缉之案纷纷查究。刘峨何不晓事至此。著交部严加议处。并著将水手赵荣、林光二名。即行释放不得再行拖累。并晓谕该船户等以此二人实系误拏。业经奉旨。即行释放。该督亦治罪矣。嗣后各安商业。不必心存疑惧。至常青现在剿捕贼匪。于应行会合夹攻之处。不能妥速前进。乃于余匪窜逸。咨缉至数省之远。徒滋烦扰。实属不知事体轻重。著传旨申饬。常青既远咨直省。于海口查拏逆匪。则江浙等省。自己早有咨会。并著李世杰、琅玕、于沿海各口岸。止须饬属密行访拏逸匪。遇有商船。不得如刘峨之过事搜求。累及无辜。以致商贩闻风裹足。　　

○又谕曰、直隶天津镇总兵员缺。著强都补授。强都前因亲老。奏请留京供职。今天津距京不远。强都即可就近迎养。并著速赴新任。不必前来行在请训。　　

○丙戌。谕军机大臣等、据书麟奏、本年安庆、徽州、等府州属、五六月中雨水调匀。现在早稻已陆续刈获。中晚禾杂粮。亦长发茂盛。实为丰年有象。此外庐州凤阳、等府州所属内。间有一二处、因夏间雨水稍多。洼地间有积水。若从此连晴。涸复尚可补种杂粮。以冀有收等语安徽等属、本年雨水调匀。早稻业已登场。新未入市。粮价日渐平减。秋成可期丰稔。但亳州蒙城一带。为豫省睢州漫水下游。田禾庐舍。多被淹浸。朕心深为廑念。该抚现在照例先行抚恤。并已遵旨前赴被水各属。周历履勘。著传谕该抚、将亳州等处、逐加察看。分别被灾轻重。督同司道等、实力抚绥。务使灾黎均沾实惠。至该省除亳州被水几州县外。现在将届秋成。其通省各属收获。统共约有几分较之前岁通省收成丰歉情形若何。并著书麟、一并详查确核具奏。毋稍讳饰。　　

○又谕现令福康安前来行在陛见。俟其到热河后即令带领侍卫章京拜唐阿等、由驿前赴台湾。督办剿捕事宜。所有需用车辆马匹。著刘峨先行豫备。并派出藩司梁肯堂、妥为照料计福康安所带侍卫章京拜唐阿等、不过百人。需用车马等项。为数不多。该督等、务须妥速办理。毋得稍涉张皇致有扰累。　　

○又谕曰、常青前值林爽文等、滋事不法调遣将弁。派拨兵丁及解送粮饷火药等事。亦尚有条理旋因黄仕简、任承恩、贻误事几。就近派赴台湾督办。彼时朕不甚意满。及常青到彼鼓励义勇抚恤难民。及一切调拨。颇觉井井有条。朕心出于望外。乃为之稍慰。方以该将军等为可倚恃足资委任。数月以来。节次奏到各摺屡次打仗。虽未见出奇制胜。大加剿洗。尚无措置乖方。错误显然之处至昨日所奏、魏大斌前赴诸罗应援。未能前进。又派田蓝玉带兵一千。前往接应。似此零星派拨。于事何济又将广东庄义民。留营助剿。办理错谬。无甚于此常青、恒瑞二人、俱未曾经历军务。而恒瑞又复少不更事。此时随同常青办理军务。恐其因职分相等。又以身系宗室。稍存矜贵习气。且未免有袒护满洲兵丁之意。于商办一切事务。未能和协。亦未可定用兵全在主将和衷。方能集事若各不相下。心存意见以致诸事多有掣肘。所关匪细。李侍尧现在驻劄厦门。见闻较切。且该督久任封疆受恩最为深重。伊平日于该将军等剿捕机宜。原不应有所轩轾。至现在常青等办理诸务。动多错误。朕日夕焦急特行降旨询问。该督自应将常青与恒瑞、有无意见不和。彼此牵掣。及该将军等能否办理此事。可期完竣之处。据实覆奏。毋得稍存瞻顾再现已有旨、令福康安速赴行在。面授机宜。令其前往台湾。更换常青督办军务。但军中屡易主帅。亦非所宜。特恐常青等不能了结此事。以致因循日久。不克蒇功。转不若及早更换。尚可保全之为愈。此实朕无奈之计也。并著李侍尧、酌量情形就其所见是否必须如此办理。一并据实速奏。　　

○又谕、此次攻剿台湾贼匪常青等屡次奏到摺内。未将满兵如何向前打仗之处声叙看来明系常青等、未将满兵派令在前不惟使满兵无以出力报效。且使绿营军心。为之衔怨。满洲臣仆。累世受国厚恩。遇此等用兵之事。自当出众奋勇。争先杀敌。岂可退怯居后。而令汉兵在前冲锋者乎。从前两金川用兵时。阿桂等每遇打仗。令绿营番子兵在前已属错谬既已功成事竣。当时未经深究。现在台湾满兵。虽属无多。应令其在官兵义民之前。奋勇打仗。以为伊等表率。著传谕常青、恒瑞等知之。　　

○丁亥。兵部奏、准闽浙总督李侍尧咨称、闽省各州县、统计五十七驿额设夫三百一十四名现值台湾贼匪滋事。往来摺报紧要。应酌添台站递夫。今自福州府上至浦城。下至同安二路。并漳州、汀州邵武福宁、永春、龙岩、等府州属、于原设正站五十七驿外。共添设正站二十二处。腰站一百九十八处。至添站必须添夫。自浦城至厦门。为递送军报孔道。每正站设夫六十名。腰站三十名。次漳州府属之诏安、龙溪、福宁府属之福鼎霞浦汀州府属之长汀、上杭等县与浙粤江右连界。调兵运粮。亦关紧要。每正站设夫三十名。腰站十五名。其偏僻小路。正站设夫八名。腰站四名。又自厦门至鹿耳门、蚶江至鹿仔港、两处海口照台站例、各设渡海夫六十名等语。查闽省军务旁午。固应酌添站夫。但该督未将道里远近。事务繁简。详悉声明。均难悬议。应饬令查明具奏。到日再议。再闽省至京。经由各省驿站。恐额设夫马。不敷供递并请行文直隶、山东、江苏、浙江、各督抚、于各本省简僻之驿递夫马内。量为抽拨协济。事竣彻回谕曰、兵部奏、准闽浙总督知会、福建省应行添设站夫。未将道里远近。事务繁简分别声明。难以悬议。请敕交该督查明具奏一摺。现在台湾正在剿捕贼匪之时。所有文报往来。最为紧要。自应酌量添设驿站。以便迅速接递朕早经想及。未及降旨。而李侍尧亦并未先行具奏。仅咨部办理。未免迟缓。此时该省军务繁多。若俟来往行查更需时日。所有福建省应行添设站夫。著照该督所咨办理。其余各省应行添设驿递夫马之处。著照该部所请行。但各省驿站。须有大员专司督办。直隶省、著派梁肯堂。山东省著派缪其吉。江苏省、著派通恩。浙江省、著派归景照福建省著派伍拉纳。照料查察。毋致迟延贻误。　　

○谕军机大臣等、前因福康安前来热河陛见谕令勒保、赴甘署理督篆。其山西巡抚印务令藩司郑源璹、暂行护理。今思东省疏浚坡水河渠。业已竣工微山湖蓄水充裕即来年随时宣洩事宜昨已降旨、令兰第锡、长麟、妥为料理。明兴在彼亦无应办之事至山西巡抚印务。未便久悬。著传谕明兴、接奉此旨。即由济宁工次。驰赴山西。署理巡抚事务。毋庸前来行在请训。本日徐绩、由新疆差竣。前来热河召见时、朕询及途次情形据伊面奏路过大同一带缺雨间有被旱处所并著明兴、于抵任后。将大同等处被旱地方详加察看有无成灾之处一面妥为抚恤。一面具奏毋稍讳饰。　　

○又谕据保宁奏、四川总督衙门额设笔帖式二员。除由理藩院拣补一缺仍照旧办理外。由部拣补一缺。请就近于成都将军衙门现任笔帖式二员内。拣选一员调补等语。固为酌归省便起见。但例由部中拣补之缺。既由将军衙门笔帖式拣选调补而所遗之缺。即以满洲候补笔帖式拣补则将军衙门可以多出一缺。且总督衙门笔帖式。所得分例。自必较为优厚。是名为体恤京员往来跋涉。而本省添出一缺。升途较广。所得分例亦优。毋谓朕未经看出也。此次既经该督奏请。姑准其所奏办理。嗣后不得援以为例。将此谕令知之。　　

