<!-- { "loadSidebar": true } -->
○又谕、昨据敬善、参奏总兵郝开甲、前于护山西太原镇任内。滥用赏项公粮、及冒销地租银两。已降旨将郝开甲、革职解京。交刑部审讯矣。外省后任接代。每于前任之事。曲为瞻徇。不肯举发者多今敬善于郝开甲、护总兵任内。侵用公项之事。一经查出即具摺参奏。尚属公正可嘉敬善、著交部议叙朕办理庶务。一秉至公。赏罚惟听人之自取。若后任于前任。有意苛求。挟嫌参劾。断难逃朕洞鉴。必重治其罪。似此据实劾参。不徇情面。其长亦不可没。将此一并通谕知之。　　

○谕军机大臣等、据文绶奏、郭罗克贼番。抢劫青海蒙古牲畜一案。饬委松茂道查礼等。前往查办。据该土司擒献贼番扎舍蚌、六惹、二名。并缴赃畜五百四匹。经查礼等、隔别研讯。该二犯俱不承认。供系纳福旦为首。纠众前往。后来不知逃往何处。查礼等、复严饬该土司、将纳福旦、并夥犯。概行缚献。讵该土司延挨累月。若不加以兵威。严行惩创。实不足以彰国宪而儆凶顽等语。文绶所奏亦是。但此时征剿促浸。成功在迩。自不值因此复分兵力。若派兵太少。又恐无益于事。而以此与促浸相权轻重。此事又不妨略缓。著传谕阿桂、俟大功告竣。即于胜兵内。选派满汉兵五六千名。令明亮、富德、统领。仍带查礼、前往郭罗克地方。勒拏纳福旦、并其余夥犯。务必全数擒获。明亮等到彼时。如郭罗克土司、先来迎谒。明亮等。即应相机设法。将该土司扣留。勒令差人擒送纳福旦、并全案夥犯到营。即将该土司释放回巢。如仍延挨不即擒送。或仅拏余犯塞责。即将该土司解送内地。奏闻办理。若该土司竟敢潜匿不出。或稍露抗拒形迹。明亮、富德、即领兵将郭罗克剿平。速行擒获要犯。并该土司、一并治罪。以除后患。郭罗克之事。阿桂前署川督时。曾经办及。其详细皆所深知。阿桂务须妥协办理。其事既交阿桂筹办。此时文绶、且不必轻露端倪。致为贼番窥伺。查礼、亦著仍回西路办理粮务。毋庸在彼久羁。将此并谕文绶知之。　　

○以圆明园副将衔参将阎正祥、为云南永顺镇总兵。　　

○是日驻跸汤山行宫。　　

○壬子。谕曰、阎正祥、昨已有旨。补授云南永顺镇总兵。今来行在谢恩。询知伊母年逾八旬。难以迎养。阎正祥、著以升衔留伊原任。仍戴花翎。其云南永顺镇总兵员缺。著阿桂于军营出力副将内。拣选奏闻升补。现在该镇印务。并著图思德、拣选副将一员。奏明委署。　　

○是日驻跸三家店行宫。　　

○癸丑。清明节。遣官祭永陵。福陵。昭陵。昭西陵。孝陵。孝东陵。景陵。泰陵。　　

○遣官祭孝贤皇后陵。端慧皇太子园寝。　　

○谕军机大臣等、明亮等奏、进攻喀尔西科拉木达一摺。虽亦歼贼十余。究未得有寸进。看来此一带进攻。徒劳无益。不如径赴宜喜为是。通计所调之兵。及带石挑用数千。合之宜喜原有之兵。可得万余。兵数已不为少。就图中形势而论。若从达尔图山梁下压。可得斯达爱卡寨。并可旁攻特朗贼碉。即至噶尔丹寺对河。与阿桂夹攻。似觉直捷。其带石一路。仍留舒常在彼。并于奎林、和隆武、三保、三人内酌派一人。同驻防守。牵缀贼势。至于宜喜进兵。虽亦可备出奇制胜。但究如治病偏方。不能专恃。其实在可望进攻得手。仍仗阿桂一路。所有现调之陕甘贵州官兵。据各该督抚奏称。均系拣派精锐可用者。令其遄程赴川。此六千新兵。谕令全数前往阿桂军营应用。阿桂接奉前旨。自应飞饬各省带兵之员。遵照迅往。营中添此六千新锐之兵。即可多添一两路进攻。自更易于集事。但阿桂现在仍须随时设法进取。不可俟新兵到齐再办。又据明亮奏称、投出金川番众。有可随征出力者。即留营差遣等语。所办甚谬。此等贼番。狡诈叵测。留之营中。实无益而有损。若欲藉其留营号召番众。更可不必。昨岁贼番势整。或须设法以溃散其心。今既纷纷投出。何藉复为号召。即或观望不来。我兵攻破贼巢之后。无难悉行擒戮。更无庸豫为招致。如以此辈悔罪来投。姑贷其死。亦祗应交绰斯甲布等土司处安插。不宜留在营中。况阿桂、富德、两路来投之番。俱经盘获奸细。惟明亮一路独无。安知现在所留番人。不即有奸细在内。万一勾连滋事。所关非小。现在功届垂成。尤当详慎。此皆明亮、舒常、未曾阅历所致。朕深为悬念。况据富德处、盘获奸番僧格等。供土司派人、分往西路北路。探听事情。曾谕令明亮等、留心体察。切勿为其所惑。误堕贼人术中。著谕明亮等、将所有留营降番。除霍尔甲、阿咱拉、二人外。余悉分派各土司安插。勿令存留贻患。如有续行投降。形迹稍可疑者即当严加刑讯。务得确情。毋使贼番逞其鬼蜮伎俩。至各路军营。或亦有似明亮处、将降番留营随征者。并著分遣各土司处。妥为安插。　　

○以礼部左侍郎李宗文为会试知贡举。兵部尚书嵇璜为正考官。刑部右侍郎王杰、左副都御史阿肃为副考官。　　

○是日驻跸大新庄行宫。　　

○甲寅。谕军机大臣等、前岁发往广东之厄鲁特巴雅尔。迄今已隔年余。未知其人是否尚存。在彼是否安静。著传谕李侍尧、查明附便覆奏。寻奏、巴雅尔、自乾隆三十八年。递解来粤。即交左司协领等。严为约束。平时但诵蒙古佛经。不敢擅自出外。尚属安静守法。报闻。　　

○山东巡抚杨景素疏报、胶州鳌山卫。报垦旱田一顷二亩有奇。　　

○是日驻跸盘山行宫。至庚申皆如之。　　

○乙卯。谕军机大臣等、三宝奏、访获无为邪教之蔡立贤、鲁圣先等一摺。已批交该部核议具奏矣。摺内据称蔡立贤、鲁圣先、二犯。俱向在松阳、遂昌、佣工耕种嗣因鲁圣先在仙岩寺、充当庙祝。于乾隆十一年。有福建上杭县故民郑统、迁至遂昌。自称系已故无为教首张普天、即张玉桂之徒劝人持斋念佛。可以祈福消灾。每年正月二十九、二月二十八、八月初四、十二月初一日。凡同教之人。各出银六分。在郑统家、摆设蔬果。亲空椅一把。指为无为教主罗祖。悬挂天地君亲师画像。祭献诵经。于乾隆十六七年间。诱令蔡立贤、鲁圣先等入教。嗣该二犯。复行陆续收徒。希图骗积钱文等语。邪教传播惑众。最为风俗人心之害。不可不尽力根求。郑统既由福建至浙传教。所称教首张普天、即张玉桂。又系闽人。是闽省邪教流传。已非一日。郑统未到浙省以前。必有在闽传授徒众之事。而张玉桂、既系无为教首。亦断无止传郑统一人。不及他人之理。均当彻底严查。著传谕钟音等、即派委妥干之员。在闽省各属严密察访张玉桂传教踪迹。并饬于郑统原籍之上杭一带。详细确查。有无邪教支派。妥速严办。毋使余党蔓延漏网。亦不得稍涉张皇滋扰。仍即据实覆奏。将此由四百里传谕知之。　　

○又谕、据富勒浑奏、据建昌道白瀛禀称、闻得日旁军营。明将军处、讯得贼番供称。促浸因硝磺缺乏。差出奸民五人。潜赴内地采办。明将军差遣外委带兵查拏等语。此事何以未据明亮等奏及。是否如白瀛所访情节著明亮等、即速覆奏。至促浸贼众。硝磺缺乏。恐其探听军营存贮火药处。潜出偷窃。不可不实力严防。至内地出产硝磺之地。不许民间私售。例禁綦严。况现当进剿贼番之时。尤宜严密查禁。自不应更有偷窃情弊。但贼番诡诈百出。其所遣奸民五人。或如张坤忠一类。由内地逃往。及被羁兵民。皆不可知。倘或潜赴硝磺处所。勾通经管兵役。私行偷售。大有关系。今既有所闻。宁信其有。富勒浑等、自应加意防范至该督等行文以后。曾否查看奸民踪迹现在该处硝磺。作何办理。著富勒浑、文绶、即行覆奏。至各军营后路所贮火药。甚关紧要。务各实力防守。勿稍疎懈。并谕富勒浑、文绶、及管理粮站之鄂宝、郝硕、颜希深、李世杰、桂林、刘秉恬、李本、一并知之。　　

○丙辰谕、礼部奏前日议覆御史孟邵条奏一摺。未将临场不准条奏科场事宜之例查出请将从前遗漏未载条例之堂司官、及此次未能查例呈明之司员。并违例条奏之御史。交部分别察议等语。礼部既奉有科场事宜谕旨。自应刊入条例遵行。前既遗漏未刊。今又疎忽不能查出。均难辞咎。所有礼部应议之堂司各官。俱著交部分别察议。至御史孟邵、未能谙悉旧例。情尚可原。且其陈奏二条。已议覆准行一款。所言尚非无当。著从宽免其交部。　　

○谕军机大臣等、上年秋间、外河厅属老坝口漫工。该督等上紧堵筑。于两旬之内。即行合龙。办理颇为迅速。但恐过于趱办。工程或未坚实。不知合龙以后。曾经加戗厚培以资巩固否。又闻该处尚有二坝三坝亦关紧要。未识现在工段若何。是否足资捍卫。或有应需培修之处。该督等曾否筹及。以期桃伏秋三汛。可庆安澜。先事绸缪。较之临时葺补。自属事半功倍。著传谕高晋、吴嗣爵、即将该处现在情形。查明据实覆奏再上年据高晋等奏、高堰山旴一带。临湖堤工砖石塌卸一摺。曾降旨传询。旋据覆奏。该处各工。先后屡遇风涛撞刷缘由。并称督令承办各员。务于春汛前赶办完竣。此时曾否完工。修筑能否坚实。并著一并查明覆奏。　　

○丁巳。祭先蚕之神。遣妃行礼。　　

○谕、昨日湖广镇筸镇总兵杨大业、以陛见至行在。即予召见。于询问奏对毕。谕以出去。而杨大业、遽请即回本任。殊属非是。该镇既请陛见而来。自应望多留数日。冀再得面聆训示。无论未遣其行。不应辄萌归志。即果令其回任。亦应面为叩恳。外省提镇来京。每有于谕令回任时。再三叩请多留数日者。虽未必出于中诚。朕亦不因此即加许可。然在臣子依恋之忱。自应如此。且提督李国柱、于昨岁腊底来京陛见。于召对时、命之去。伊辄于新正初二日。具摺请假省墓回任。曾降旨交部议处。其事距今不远。且系湖南本省之事。杨大业岂竟毫无闻见。复为此奏耶。朕宵旰励精。从不稍自暇逸。现虽驻跸静寄山庄。每日理事宣召臣工。仍与常时无异。如该镇来至行在。即令多待数日召见。亦不为过。然朕一闻其来。即至前宫召对。朕勤政如此。杨大业、岂尚不当稍知感奋。顾甫经瞻觐急遽请回。有是理乎。其意不过以多住一日。恐费一日用度。遂觉有刻不容缓之势。似此见小。不知大义。岂称专阃之寄。杨大业、著交部议处。　　

○又谕、福僧阿病故。所遗西安将军原缺。著傅良调补。傅良所遗宁夏将军员缺。著三全补授。三全所遗热河副都统员缺。著多鼐调补。多鼐所遗江宁副都统员缺。著明贝补授。　　

