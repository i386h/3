<!-- { "loadSidebar": true } -->
○谕军机大臣曰、虔礼宝奏到委署知府、及拨解地丁银两各摺。已照例交部矣。惟所奏十一月分粮价单。内称桂林、太平、思恩、泗城、镇安等府属。粮价俱与上月稍减等语。是该处米价渐就平减。民食自必稍为宽裕。及阅覆奏严查奸商囤户摺内。又称粤西民间素鲜盖藏。本年晚收。又因得雨稍迟。收成仅止七分。米价未能大减等语。前后自相矛盾。该省既因收成歉薄。粤东商贩。又络绎赴粤西籴买。以致米价未能平减。何以粮价单内。又有与上月稍减之语。所奏殊未明晰。著传谕孙永清、即行确查该处粮价。实在增减数目。民食是否拮据。或须借给耔种。酌予接济之处。据实具奏。候朕酌量加恩。不得稍有讳饰。致令向隅。　　

○又谕、前次派令福康安赴台湾、办理剿捕逆匪事务。福康安奉命时。即不免有畏难之见。中途屡次奏请添兵。经朕再四降旨。详悉开导。彼时朕深虑福康安、未必能迅速蒇功。已谕令奎林、星驰赴京。原欲令其前往台湾。帮同带兵剿捕。并令阿桂赴闽。驻劄厦门。调度一切。以资策应。及至福康安带兵渡洋。由鹿仔港进兵。数日之间。即能直抵嘉义县城。杀贼解围。打通道路。并即攻克斗六门。直抵大里杙。摧破贼巢。痛歼匪众。屡奏捷音。朕初不料其办理如此迅速。为之喜出望外。是以不次加恩。以示优奖。乃福康安屡与贼人以暇。致失事机。今林爽文业经窜入内山。仅将其家属拏获。岂得为之蒇事。又焉有官兵始终旷日持久。在彼等候搜捕之理。且生番等顽犷性成。直与禽兽无异。祗可慑以兵威。不可徒事招致。与之讲解。况各社生番。不下数万。岂能一一感化。一一赏赉。搜捕机宜。全贵迅速。不独擒拏逆首为然。即如寻常追捕。亦须趁势及早擒拏。若稍涉延缓。往往乘间远扬。卒至漏网。上年直隶大名案内。首犯段文经、亦因该督等不即查拏。以致该犯远遁。至今未获。而林爽文一犯。更非段文经可比。今穷蹙之际。尚敢率领夥党二千余人。窜入内山。设不即时拏获。或复行纠合南路贼匪。煽聚滋扰。或绕出大兵之后。仍在大里杙截掠军粮。皆不可知。尔等亦曾思及此否。至常青本日所奏。不过敷衍塞责。常青在府城驻兵日久。并不能督率将弁。将南路贼匪。痛加剿杀。廓清道路。竟至一筹莫展。实属无能。常青、著传旨严行申饬。又昨据福康安奏、台湾二字。似应另易嘉名等语。所奏殊可不必。前次将诸罗县改名嘉义。原因该处义民。帮同官兵守城杀贼。咸知大义。甚堪嘉尚。是以特改县名。用示旌异。至台湾地方。自圣祖平定后。设立府县。即以台湾命名。沿用至今。其土语与字音、偶有讹用之处。亦无甚关系。况并未之前闻。自不当轻议更改。即此时另改他名。而台湾二字。沿习已久。人亦必仍称旧名。是即更改亦属无谓。此皆舍正务而留心于无用之地矣。著传谕福康安、于办理善后章程内。祗须将该处改建城垣。添设丞倅弁兵。一切应办事宜。悉心筹酌妥协。务期一劳永逸。其更改地名一节。毋庸提及。亦不必形之言语也。　　

○庚辰。谕军机大臣等、据勒保奏、密陈两司道府贤否一摺。开单进呈。并另摺开具陕省藩臬考语具奏。前因各省督抚、具奏提镇两司道府考语。开单繁复。已令军机大臣、酌定章程。除将提镇两司道府考语。于年终照例密陈。随摺开单具奏外。其大计、及军政考语。祗须咨部存核。毋庸另单陈奏。以免淆混。想勒保具奏时。尚未接到。此后务照新定章程办理。毋得重复开单。致多牵混。　　

○又谕曰、徐嗣曾奏、长乐县监犯池唐佐等五名。同时脱逃。该县陈德馨、因办差赴省。经该县典史、会同营员。先后捕获池唐佐、何厚厚、林来顺三犯。尚有林灼灼、张顺尊、二名未获。请将该县陈德馨革职。勒限协缉。典史王若恭、革职拏问。该管各上司。交部议处等语。此等监禁重犯。自应严密看守。乃管狱有狱各官。并不小心防范。越狱至五名之多。玩纵已极。况现在正值台湾剿捕逆匪之时。其余匪窜入内地者。一经盘获。俱应收禁审办。各处监狱。尤须加倍慎重。若亦似此疎玩。致匪犯得以乘间脱逃。更复成何事体。不可不严示惩儆。所有玩视监狱之典史王若恭、著革职拏问。长乐县知县陈德馨、亦著革职拏问。署福州府知府田尹衡、兼摄福粮通判李振文、著交部严加议处。该抚徐嗣曾、署按察使戚蓼生、督粮道凌广赤、亦著交部议处。其未获林灼灼、张顺尊二犯。著该护抚严饬地方官。实力查拏务获。毋使兔脱漏网。所有禁卒人等、有无贿纵情弊。并著该护抚、从严究办。定拟具奏。　　

○又谕曰、福康安前此具奏柴大纪、为人狡诈、不可深信一摺。于柴大纪如何贪劣。如何误事。如何惧贼不进兵实迹。并未列款参劾。经节次降旨饬谕。兹据军机大臣奏、福康安有寄伊等公信一件。内称、柴大纪守御县城。并非伊之力量。福康安到县城时。面见柴大纪。形貌并非劳瘁。马匹亦皆膘壮。城中粮食。并未断绝。其接奉谕旨、不肯带兵出城一节。亦系义民等不肯将伊放出。伊亦畏贼不敢出城。守诸罗一事。朕不忍以为柴大纪之罪。至于其他声名狼籍。纵兵激变。不肯带兵剿贼。柴大纪既有此等情节。福康安于具摺时。何不逐款指出。据实参奏。即或因县城甫经解围。未便即将柴大纪参劾。亦应将以上各情节。随摺寄知军机大臣。令其代陈。朕亦得以悉其原委。可无须再三饬谕。乃福康安既未于摺内列款纠参。又不早寄知军机大臣代奏。试思柴大纪、在县城被围日久。其奏到接奉谕旨、不肯带兵出城一摺。披阅之下。朕为之堕泪。即在朝诸臣。凡有人心者。亦无不以柴大纪竭力守城。称其义勇。是即柴大纪小有过失。亦当录其大功。而宥其微眚。岂能据福康安所奏柴大纪为人狡诈不可深信一语。遽治以无名之罪。若因此笼统虚词。即将有功之人。加以罪谴。又何以服众心而示天下耶。此事福康安具奏含糊。固难辞咎。而李侍尧心存容隐。其咎较之福康安为尤重。前问李侍尧之谕。尚未覆奏。想亦难为措词耳。本日常青所奏。总不过敷衍塞责。殊属无谓。前因其初至郡城。调度一切。尚为妥协。且伊已年老。尚能亲自带兵打仗。是以赏戴双眼花翎。以示奖励。今半载以来。株守郡城。毫无出力。念其尚无大过。与恒瑞之摇惑人心者有间。伊于闽省情形。尚为熟悉。业经补用福州将军。伊自当照将军职分。戴用单眼花翎。　　

○辛巳。谕军机大臣曰、福康安等、自攻克小半天后。该处距埔里社不远。各路分派之兵。当早已会集。合力搜捕。逆首林爽文、自必早就擒获。日内亦应有奏报擒渠信息。何以尚未见奏到。总之逆首林爽文、若于此数日内。奏报擒获。方为妥协。设再迟延日久。恐逆首辗转潜匿。搜捕较为费力。此时福康安、既已派兵在内山各隘口。分路堵截。其内山东面大洋。并无口岸。自无虑其逃窜。而北路又有熟番等、帮同官兵堵截。亦难窜逸。惟向南一路。山径毗连。或林爽文竟从此路逃窜。与庄大田聚合一处。该处俱属内地。不难分派官兵。悉力剿捕。将贼目贼首。一并擒获。福康安惟当倍加奋勉。探明逆首逃往何路。跟踪追捕。立就擒缚。毋令乘间远逸。若首恶渠魁。稽诛漏网。竟至全无下落。尚复成何事体耶。朕为此事日夜焦劳。著再传谕福康安、务遵节次谕旨。直入内山。将林爽文迅速拏获。毋得再事迟缓。　　

○壬午。谕曰、全德奏、据两淮商人江广达等呈称、台湾逆匪梗化。现在大兵进剿。克日荡平。商等志切同仇。心怀报称。情愿公捐银二百万两。以备犒赏等语。该商等因台湾贼匪荡平。同深欢庆。合词抒悃。输纳情殷。自应俯如所请。以遂其报效之忱。至该商等踊跃捐输。殊属急公。著该盐政查明咨部。照例分别议叙。以示奖励。　　

