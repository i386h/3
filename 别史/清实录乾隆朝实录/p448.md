<!-- { "loadSidebar": true } -->
○甲辰。大学士等议覆、广西巡抚杨锡绂奏称。安南连年多事。奸徒乘机煽惑。内地民人。潜入彼处。借端滋扰。其为首之莫武康。李三聪等。俱由内地流入夷境。伪充先锋等官。应如所奏。令附近之江、广、闽、粤、等省查拏。并令该国尽力擒捕。不必顾忌。至称安南自韦福琯造逆谅山。该国王调高平、牧马、两府夷官剿捕。因招致内地民人。协力攻打。及韦逆攻破。该民众不饱所欲。因肆行劫掠。是夷人借匪徒之力。而适以引奸。此风不可不戢。应行文该国王。宣示天朝柔远之德。嗣后凡系内地民人。在安南滋事者。立即送出。至一应隘口。务须饬令文武员弁。实力防守。得旨。依议速行。　　

○户部议覆、云南巡抚张允随疏称。滇省办运京铜。自乾隆五年以后。八运并作四运。正运官只府佐州县一员。不能兼顾。请将正协运官。合为一运。委府佐或州县一员为正运。杂职一员为协运。应如所请。至加运铜觔。亦应照额铜之例。将四运并为二运。每运亦委二员领运。从之。　　

○免浙江乌程县民欠未完行粮米折银一十三万六钱。　　

○准噶尔部人巴图博罗特夫妇来降。命赏给安插如例。　　

○乙巳。上诣畅春园、问皇太后安。　　

○大学士等奏。今秋皇上奉皇太后恭谒盛京祖陵。系初次举行大典。应于驻跸日、恭往祖陵。行谒见礼。次日于隆恩殿、照四时大祭礼。读祝致祭。其行礼节次。臣等酌议。永陵请自穆奇村、至五谷村驻跸之日。先行谒见礼。回至五谷村驻跸。次日行大祭礼亦如之。福陵请自福锡、至宴台村驻跸之日。先行谒见礼。回至宴台村驻跸。次日行大祭礼。查福陵与昭陵相去不远。请于是日往昭陵行谒见礼。回至瓦子穴□□驻跸。次日行大祭礼。礼毕。即日驾幸盛京。报可。　　

○吏部。等部议准、监察御史吴文焕奏请。五城司坊缉盗一事。定为考成。或论案之多寡。或论年之久近。勒限缉拏。三营亦照此例。从之。　　

○兵部等部议准、署川陕总督马尔泰奏。准噶尔夷使。复请进藏熬茶。由郭罗克附近地方行走。应行防范。酌派熟练守备一员。带马兵一百二十名。各部番兵五十名。于四月内前往驻防郭罗克之包利军营。会同该驻防守备。将夷使往回。必由贼番平昔出没之道。查明切紧隘口。相度情形。先行屯驻。禁阻顽番。不许出外。俟夷使有信。即带领番兵。严密巡逻。并咨明管理青海夷情副都统莽古赉。转饬彼处蒙古番兵。协力查堵。再泰宁协属革赍土司。与郭罗克比邻。亦密迩蒙古地方。并檄令阜和营再派把总一员。马步兵三十名。并饬明正土司。拣派头目劳丁。随往革赍。督率附近土司。派土兵三十名。于相通径路。加谨巡查。不得袒纵顽番出口。均俟夷使熬茶事竣彻回。其行装银两驮载马匹。口粮盐菜等项。照例支给。从之。　　

○兵部议准、漕运总督顾琮疏称。海州一带。营地辽阔。请于龙沟汛添兵二十名。板浦、大伊山、新安镇、三汛。各添兵六名。再龙沟口系通湖荡要地。为盐枭出没之所。应添游巡小船二只。其大伊山等三镇。各添游巡船一只。从之。　　

○免广东潮阳、饶平、二县本年旱灾额赋。　　

○丙午。谕、朕从前降旨。将江省清河等十二州县卫。所有乾隆五年以前未完带徵银两。统行停缓。俟各处年岁屡丰。民间元气渐复之后。该督抚再行酌量定限。分年带徵。所以纾民力。恤困乏也。兹又念山阳、阜宁、盐城、甘泉、兴化、泰州、高邮、宝应、淮安、大河、扬州、等十一州县卫。上年被灾亦重。丰县、砀山、赣榆、三县。灾虽稍轻。而均系连年被水之地。民力甚属拮据。所有十四州县卫。乾隆五年以前未完地丁漕项银米。著照清河等十二州县卫。一体停缓。并将清河等十二州县卫。及山阳等十四州县卫。乾隆六年带徵地丁漕项银两。同五年以前未完之项。一体停缓。俟年岁屡丰之后。该督抚再行酌量奏闻。分年带徵。又淮安分司所属板浦、徐渎、中正、莞渎、临洪、兴庄、等六盐场。所有乾隆二三四等年。未完带徵折价银一万六千三百六十余两。该督抚等因系盐场名目。未曾归入停缓之内。朕思海滨灶户。输纳折价钱粮。与民人无异。屡遭水患之余。元气未复。今届麦熟启徵。若令新旧钱粮。一时并纳。未免艰难。著与民户一例停缓。以示朕优恤民灶之至意。　　

○江苏巡抚陈大受奏。起运赈粜米谷。官给脚价。原未包算船料在内。若令船户输纳。未免赔累。请免徵收。得旨。允行。　　

○丁未。谕、上冬今春。仰蒙上天屡赐瑞雪。二月间又曾得雨。方冀二麦有收。以裕民食。不意一月有余。时雨未降。麦苗微旱。待泽孔殷。若再迟迟不雨。二麦将有损伤。朕心甚为忧虑。已在宫中虔诚默祷。著传谕礼部。即行择日祈雨。遵照典礼敬谨举行。　　

○谕曰。孙嘉淦现在候旨。福建巡抚员缺。著周学健前往署理。周学健接到谕旨。即速赴任。不必来京请训。　　

○大学士等议奏。臣等遵旨询问岳钟璜。据称郭罗克住居之地。长亘一沟。部番千有余户。其强健上马执鸟枪者。约千余人。虽野性难驯。亦因地皆不毛。惟藉打牲度日。生计日窘。遇有行旅。屡行抢劫。现在郑文焕带兵出口。相机进剿。虽易于平定。但贼番无以为业。惩创之后。必予以谋生之路。方可永远宁帖。查有郭罗克相近之柏木桥地方。可以屯种。将来事定之后。安插此处。令其务农力作。庶可资生等语。应请交该省督抚提督等。会同妥酌。于平定之日。将如何安插。可否耕种之处。于善后事宜内详议请旨。从之。　　

○兵部议准、两广总督庆复疏称。连阳营新添之把总一员。兵一百名。以额外募设。悉行裁去。将三江协左右二营额设兵内。每营抽五十名。于该协经制千总轮拨一员、带领驻防。惠州协左营新添兵一百四十名。汛防紧要。应量裁七十名。其应拨补裁去之兵。于左营融拨二十名。提标各营额兵内拨五十名。按年更换防守。从之。　　

○工部议准、贵州总督兼管巡抚事务张广泗疏称。上江之定旦、八开、平宇、都江、王岭、八匡、下江、丙叔、等汛。应建土城、城门、炮台、炮楼、石梯、游击、守备、千总、衙署营房、外委住房。并吏目、县丞、衙署仓廒。从之。　　

○戊申。谕、河南开归陈汝所属之郑州等十三州县。旧有乾隆五六七三年民借未完之常漕义社等谷。共一十一万八千石有零。例应今年一并催徵完项。但此十三州县。上年收成歉薄。若于本年麦熟之后。既徵应纳之新粮。又完累年之旧欠。则民力艰难。可为轸念。著将乾隆五六七三年动借各项仓谷。于乾隆甲子年起。分作三年带徵。以纾民力。该部即传谕河南巡抚知之。　　

○八旗汉军都统等奏。皇上以八旗汉军生齿日繁。改归民籍。查现在情愿为民者。一千三百九十六人。内除盛京工部郎中施廷龙等十七员。原系汉缺。既改籍为民。即与汉人无异。应令照旧供职。其整仪尉韩国钺等三员。俱系旗缺。既未便因改归民籍。遽行黜退。又不便仍占旗缺。应照本身职衔。给与顶带。如愿在各该处营伍当差。准其呈明效力。如果人才弓马可观。酌量题补。丁忧郎中施廷敬等三员世职。准其带往。俟服满归入班次补用。其进士、举人、贡监生。乃候补、候选、降调官员。并捐纳职衔。共一百十七名。应照本身职衔。与汉人一体考试录用。其现食钱粮马步兵、拜唐阿、并告休参革官员以及闲散。共一千二百五十六名。应照呈准入各该地方民籍。一体编入保甲。所出马步兵各缺。各该旗另行挑补。得旨。朕前因八旗汉军。户口日繁。生计未免窘迫。又限于成例。不能出外营生。特降谕旨。除从龙人员子孙。无庸更张外。其余各项入旗人等。有愿改归民籍与愿移居外省者。准其具呈本管官查奏。原指未经出仕。及微末之员而言。至于服官既久。世受国恩之人。在伊等本身。及伊等子弟。自不应呈请改籍。而朕亦不忍令其出旗。此奏内文职自同知等官以上。武职自守备等官以上。俱不必改归民籍。余依议。　　

○旌表守正捐躯之河南陕州民贾见亮妻李氏。　　

○己酉。上诣畅春园、问皇太后安。　　

○谕、前因淮徐一带。上年被灾。目下米价不能平减。特降谕旨。将漕标河标兵丁。应扣所借一季饷银。此时暂缓。俟本年秋成之后。米粮价平。再行扣除。今查河标之外。尚有河苇二营。上年亦经借饷。此时正当照例扣还之际。念伊等修防河工。颇属劳苦。且同居被灾之地。食用亦必艰难。其上年所借一季饷银。亦著缓扣。与标兵一例。俟秋成谷贱。再扣还项。　　

○谕军机大臣等。苏州地方。有田之家。多贮米谷。待价昂贵。然后出粜。谓之栈囤。又有嗜利之徒。贿嘱关胥。将内地之米。出洋贩卖。以图重价。二者皆为地方之蠹。朕从前屡降谕旨。严加申禁。而督抚等奉行不力。闻此弊尚未能尽绝。可传旨与尹继善、陈大受、令其留心劝谕。密加查察。务使囤积偷漏之习。悉改前辙。庶几米价可平。民食充裕。　　

○工部议准、署直隶总督史贻直疏称。正定府滹沱河五坝以下。迤东一带。地处甚洼。大溜冲激。埽湾共七八十丈。埽湾以东。河身渐窄。溜逼堤根。水发时冲刷堪虞。应添建鱼鳞挑水坝三座。并于夹空之中。下埽加镶。俾崖岸得以保护。从之。　　

○庚戌。上御勤政殿听政。　　

○谕军机大臣等。据三保奏称。山东济阳、临邑、二县票地一案。据运使李梅宾详称东省票地。有力则充。无力则退。济阳现商周震、临邑现商李六龙。现在遵例输谷。胡兆椿认充之处。毋庸议。具详前来。但该商周震等。既不肯认还丁皂保一项。而伊等本年所输之谷。亦甫近一半。请即将票地交胡兆椿承业等语。朕已批示。俟喀尔吉善到任后。会同定议摺奏矣。但思此案。在运使既议以无庸更易。而三保与丁皂保。同属内务府人员。或稍有瞻徇之意。亦未可定。可将此情节。寄信喀尔吉善。令伊将此案前后情由。详细确查。应如何办理之处。会同摺奏。或此中另有情节。即著伊秉公据实具摺奏闻。以结此案。　　

