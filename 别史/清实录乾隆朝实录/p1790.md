<!-- { "loadSidebar": true } -->
○浙江巡抚熊学鹏疏报。乾隆二十九年分。开垦常山、永嘉、平阳、缙云、遂昌等、五县。田地山园。共二十九顷五十亩有奇　　

○旌表守正捐躯之广东嘉应州民陈元文妻钟氏　　

○是日、驻跸要亭行宫　　

○癸巳。上御行殿。勾到福建、奉天、朝鲜、陕西、秋审情实罪犯。停决福建斩犯一人。奉天斩犯三人。朝鲜绞犯一人。陕西斩犯一人。绞犯一人。余七十四人。予勾　　

○河南巡抚阿思哈奏、豫省运河。发源辉县之百泉。南注三十里。至新乡县坌河尖。与丹水合。又一百五十里。绕卫辉城北。为兑漕水次。又东北至浚县。会淇水达汤阴、内黄、受汤河、洹河、二水。迤逦至直隶大名县张儿庄。入临清河。前河抚诸臣。议于水次下游。建草坝二十六座。束水济运。并照东省挑浅。查夏秋盛涨。无需收蓄。一交冬令。来源既涩。支派甚微。粮艘开时。水落沙停。草坝又属无益。不若于上游来源处。先期蓄水。临时开放。春夏兼灌民田。自开兑至粮艘出境止。堵闭民渠。俾尽归官渠济运。每年官为经理。原议草坝。请停修筑。至浚县十八里溜之三官庙、老鹳嘴、等处。为善化山根。石柱砂礓。最为险要。该处盐商。业捐赀开凿。溜势宽平。其余间段浮沙。应照旧例。饬印汛官。于八九月集夫刨挖。报闻　　

○是日、驻跸密云县行宫　　

○甲午。谕军机大臣等、据何煟奏、妇女因调奸羞忿自尽。案情不一。请将旌表之处。分别核定一摺。于事理未为允当。向来办理图奸之案。其妇女因怀羞忿。激烈捐躯者。即予建坊入祠。原所以维持风化。此奏、请分别妇女自尽之条。其意不过以为示之限制。妇女轻生者。或可因此少息。藉以博取阴功。仍伊吃斋念佛之本念。所见殊小。闺闼之内。情伪微暧。原非一辙。或妻女本不欲死。而夫与父母相逼而成者。亦不能保其必无。但著为律令。明示区别。岂善善欲长之意。所奏无庸更交部议。著传谕各省督抚。嗣后审理调奸案件。或有如何煟有所奏张成。冀三群等案情。务虚衷研鞫。审得实情。另于本内声明。候朕酌量办理。可于各督抚奏事之便。传谕知之。何煟摺一并钞寄阅看　　

○以翰林院侍读学士钟兰枝、为内阁学士。兼礼部侍郎　　

○以光禄寺卿瓦尔达、为大理寺卿　　

○河南巡抚阿思哈疏报。乾隆二十九年分。开垦祥符、内乡、二县。旱荒地共四顷九十七亩有奇　　

○山西巡抚彰宝疏报。乾隆二十九年分。开垦吉州府属乡宁县。山坡旱地三十二亩有奇　　

○豁免浙江乾隆二十六年分。民欠额徵南米一千八十石有奇　　

○铸给湖北荆门州新城司。改驻京山县宋河镇。当阳县漳河司。改驻河溶镇。两巡检图记。从湖广总督吴达善请也　　

○是日、驻跸南石槽行宫　　

○乙未。上回銮。奉皇太后居畅春园　　

○诣安佑宫行礼　　

○幸圆明园　　

○谕军机大臣等、刑部进河南省秋审招册内。经九卿由缓决改入情实者。有绞犯黄朝带。蒋进礼。谷九等、三起。核其情罪。皆系必应情实之犯。刑部九卿所改甚是。该抚阿思哈。原拟列入缓决。均属宽纵。而于调奸之黄朝带一犯。办理尤为错谬。图奸酿命之案。风化攸关。从前降旨甚明。朕观招册。黄朝带本非必不可宽之犯。然各省历来无不入于情实。一次不勾。下次即入缓决。何不可待之有。岂阿思哈独未查案耶。抑谓朕不能看出。必待伊之矜恤耶。阿思哈。著传旨申饬。嗣后务宜悉心按例。拟议得平。倘仍蹈故辙沽名。断不能再为宽恕也　　

○丙申。上诣畅春园。问皇太后安　　

○谕军机大臣等、本日引见兴汉城守营都司胡虬龙。奏及曾署理兴汉镇总兵事务。询系何时之事。据称系杨应琚所委。甚属骇闻。总兵乃专阃大员。偶遇缺出。应以副将护理。如副将无人。或次及参将。暂时承乏。尚属可行。至都司官阶悬绝。若遽令越次署理。其何能弹压兵丁。节制营伍耶。著传旨询问杨应琚。将从前因何令该都司暂署缘由。抑系胡虬龙捏饰妄奏之处。据实覆奏。并传谕各总督。提督。各该省总兵缺出。曾否有似此越阶委署之事。嗣后遇有镇篆需人护理。不得用游击以下人员。以符体制。著于各该督。提。奏事之便。传谕知之　　

○丁酉。谕军机大臣等、据高晋奏、本年大展清口。湖水宣洩甚畅。由五套漫堰过水。流入潮河归海。两边海滩荡地。今已断流挂淤。其从前两次新淤地内。小民图利。间有种植杂粮等语。海滩淤地。想即前此大学士陈世倌。所指黄河入海。停淤渐高。以致河流阻塞。此虽地势使然。非人力所能施效。即以现在情形而论。亦不虞其遽窒归墟。但听其淤涨。不为经理。恐年复一年。久之或不能保无阻梗。不可不为先事绸谬之计。人言固非无稽也。至今年清水宣洩既畅。足资刷黄之力。何以转致挂淤。或下游消纳稍迟。沙水遂成停阏。该督等、应悉心相度。就堰内沟渠所在。或酌开支河。以导其流。似亦因势利导之一法。至民间耕种淤地。止图目前微利。而不顾妨碍河渠。若不亟行禁止。则滩地垦艺日广。必致侵占河身。岸愈高而流愈窄。于清黄下注形势。所关匪小。即如浙江之西湖葑田。直隶之淀河麦地。皆因有妨水利。严禁小民占种。况海口为南条归宿。顾可任其侵碍委输要地。而不力为防禁耶。著传谕高晋。李宏。详悉熟筹。妥协办理。仍行具摺奏闻。寻奏、前陈世倌所指停淤阻塞。就海口外横沙而言。臣高晋前摺所奏、五套挂淤处。距海口尚一百余里。现复履勘五套一带。黄河海口。通畅并未停淤。无虞阻塞。至五套旧堰内。皆系荡地。有沟渠三道。一由殷家沟。入河归海。一由蒋家沟。一由辣树沟。汇入太平河。达河归海。其堰内间有种植者。原照荡地科则徵粮。并无妨碍。惟三道洩水沟渠。水涸时。小民图利。难免耕占。现逐一清丈。饬地方官毋许仍前占种。得旨、览奏俱悉。已慰廑念矣　　

○又谕、据李质款奏、河东本年收盐。配引足额引。尚存盐三千二百名有零。令各商加谨收贮。以备将来不敷年分补用等语。盐觔收贮过夏。易致卤耗。该处池盐。何以独能久贮。留待将来补用。河东迩年产盐既旺。照额畅销之外。尚有赢余。或可将此项存盐。仿照淮扬之例。配用余引。以济民食。较贮积陈因。不更妥协乎。著传谕李质款。确按彼处情形。悉心筹画。据实奏闻。寻奏、查河东从前盐歉之时。蒙恩裁减余引七万道。现在丰收。在盐积滞。请先酌复余引三万道。自三十年为始。赴部补领。给商配运。庶免贮积陈因。日久损耗。报闻　　

○又谕、安徽宁国府知府员缺。已降旨将狄咏箎调补。该员在直隶年久。经方观承保举堪胜知府。是以用为正定府知府。今春于行在召见。观其才具。似觉平常。昨因其有降调处分。询之方观承。称其办事尚属实心。是以从宽留任。但恐方观承。因曾保荐。或不免于回护。因将该员调补安徽。著传谕高晋。托庸。俟伊到任后。留心察看。将居官如何之处。据实奏闻　　

○戊戌。吏部等部议准。浙江巡抚熊学鹏奏称、仁和。宁波。二邑塘工。设东西两海防同知分管。其西防同知。管仁邑八仙石起。至宁邑戴家石桥止。八十五里工程。向未设署。伏秋在工赁屋防护。查该同知所管之翁家埠。为八仙石。戴家石桥。适中之区。与老盐仓要工亦近。请于该处建设衙署。俾得驻工防汛。从之　　

○工部议准。协办大学士刑部尚书暂管江苏巡抚庄有恭奏称、宝山县江东凌家港。地当顶冲。大洋潮浪。逼近塘身。请于原筑篓工之北。接筑篓工十丈。原筑坦坡之上。加筑篓工一百十丈。工尾迤北。再筑双层篓工六十丈。从之　　

○举行乾隆三十年分。湖北。湖南。两省军政。卓异官一员。年老官二员。才力不及官一员。分别议叙处分如例　　

○己亥。上诣畅春园、问皇太后安　　

○诣大高殿、寿皇殿、行礼　　

○还宫　　

○大学士管陕甘总督杨应琚奏、巴里坤镇属哈密协兵粮。因艰于筹办。每石折色二两二钱。赴安西采买。兵丁既多往返之劳。折价亦有运送之费。查该协所属塔勒纳沁等处屯田。小麦豌豆丰稔。来岁兵粮。请即拨屯田豆麦。较折价节省实多。得旨嘉奖　　

○庚子。孝慈高皇后忌辰。遣官祭福陵　　

○谕、举人选用知县。需次动至三十余年。其壮岁获售者。既不得及锋而用。而晚遇者年力益复就衰。每为轸惜。朕尝中夜思维。筹所以疏通壅滞之法。因查每科中额一千二百九十名。统十年而计。加以恩科。则多至五千余人。而十年中所铨选者。不及五百人。除各科会试中式外。其曾经拣选候选者。尚余数千。经久愈多。遂成壅积。而直省知县员缺。本祇有此数。即使一时概行铨用。亦属缺少人多。不能使人人皆纡墨绶。此固必然之势也。而不知者。或归咎于捐班之占缺。因复核计捐班所选。每岁亦不过三四十人。纵令尽予举班。仍属无几。即如近日部旗所办世职扣欠官项一事。言者辄云。世职承袭。因代扣欠项。不能食俸者甚多。朕闻之恻然。因命查豁。则统计旗员世职。共一千九百六十八员。除本身借欠。应扣止二十余万两外。其代扣官项者。才一百五十八员。应扣银四万余两。此项虽名为代扣。其实子袭父职。应行接扣者。则有三万九千余两之多。而承袭族中世职。代扣还项者。止数千余金。夫父借子还。世之常理。岂得谓之代人扣赔。可见前此扣项代还。旗员多累之说。尽属无稽。浮议之不足凭。大率如此。现在捐例已停。自可无虞占缺。即或将来再议开捐。其知县一条。不必载入捐款。至向来吏部截取举人。例由各省督抚咨送。往往意存姑息。不加甄别。及至部选得缺。经九卿验看。始以衰庸改补教职。是督抚徒欲博宽厚之名。使此等衰迈之人。仆仆道途。终归无益。所谓爱之实适害之也。嗣后各该督抚。于举人截取领文时。留心验看。如果实在精力已衰。难膺民社者。或该员情愿就教。即于本省呈改。以省跋涉之劳。其有自揣耄龄。不愿就铨者。并令汇册咨部。请旨酌给职衔。以慰其寒窗绩学之志。明岁丙戌春闱。各省举人云集。当于会榜后。特派大臣。分别挑选引见。量其年力才具。及时录用。其有科分已深。非因丁忧事故。自分年老才庸。不愿赴京会试者。亦听其自便。其作何给予职衔。如何挑选录用。及选班中更有如何可以疏通之处。著大学士九卿。会同详议以闻。副朕体恤寒畯。及时登进群才至意　　

