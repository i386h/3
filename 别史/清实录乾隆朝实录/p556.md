<!-- { "loadSidebar": true } -->
○两广总督那苏图奏、交夷内讧。彼处米价必昂。恐有内地奸商。越境贩盐。不特私漏米谷。亦恐扰动边衅。应分饬两省文武员弁。于紧要汛地。及山林险峻小路。设兵巡防。惟广西之镇安一府。向食夷盐。今既绝其来路。该府每岁需盐千余包。将官盐如数支发。并沿边各属。有缺少引盐。尚须拨补者。陆续办理。得旨、妥酌为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十五


大清高宗法天隆运至诚先觉体元立极敷文奋武孝慈神圣纯皇帝实录卷之二百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。三月。癸酉。朔。日食。　　

○谕、八旗前锋护军等。三年一次军政。原以该管大臣等。不勤操演。恐至懈弛。所以特派王大臣阅看。分别等第。以示劝惩。自定例以来。已阅二次。优者奖励。劣者惩戒。各知勤勉。此次著停止军政。令该管大臣章京等。务在平日训练。勿致临时貌为奋勉。并晓谕兵丁等。各勤操演。驯致精熟。至下次军政派出王大臣阅看时。如有生疎不及者。朕惟该管大臣章京等是问。　　

○又谕、本月十二日朕御经筵。　　

○甲戌。上诣雍和宫行礼。　　

○遣官祭历代帝王庙。　　

○吏部等部议准、湖南学政阮学浩条奏学校事宜。一、教官通晓吏治者少。派办地方事。不特废弛本职。兼恐假便私归。请减其差委。一、苗猺生员岁科试卷。一例弥封。考校輙居下等。未足鼓励。请嗣后卷面填注苗猺字样。与民籍相较。酌量位置。一、从前苗猺起衅。多有劣生在事。此辈私通勾结。行踪诡秘。最难查察。请嗣后遇生员越境入峝情事。除州县详报批饬外。或学政访闻。教官申详者。亦许委州县差役。关查邻境。一、永顺所属四县。在万山中。道路陡险。请岁科连考、以免跋涉。从之。　　

○户部议准、河南巡抚硕色疏称。以豫省永城等县。应解德州仓米。今既改徵黑豆。请将原议祥符等州县协办漕米。统徵本色。与黑豆一并起运。至解临清仓米。应饬各州县照例改折。每石价银八钱徵解。从之。　　

○铸给陕西延安府抚夷理事捕盗同知、榆林府抚彝理事粮捕同知关防。从陕西巡抚陈宏谋请也。　　

○乙亥。定殿试日期。谕、向来会试之期在二月。则三月发榜。四月初间殿试。雍正五年。乾隆二年。会试改期三月。则四月发榜。五月初间殿试。朕思五月天气渐热。向来改殿试之期者。因三月会试。系偶一举行之事。今三月会试。已著为定例。则殿试之期。自应酌量变通。著自今科为始。于四月二十六日殿试。五月初一日传胪。该部即通行晓谕知之。　　

○赈直隶大城、天津、西宁、三县。乾隆九年雹灾饥民。　　

○丙子。清明节。上诣寿皇殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕曰。钱斗保医理平常。在内廷行走。于诊脉治病等事。亦无用处。伊亦甚觉疎懒不称光禄寺卿职衔。其所加光禄寺卿衔食正三品俸之处。俱著销去。仍留太医院院使行走效力。　　

○奉天将军达勒当阿奏、内地撑船人等。于去年五六月间冒出朝鲜采猎。臣自奉文后。即密饬佐领等率兵前往搜拏。将草房窝铺烧毁。查此等人。必系山东沿海偷渡。潜居江汊。恐春夏仍来旧处。随饬兴京、岫岩凤凰城、金州、水师各官加紧巡防。凡登莱进口船只。取验船票。遇违例越境人。即拏解盛京刑部。如官兵疎防。分别参处下部知之　　

○赈云南白盐井、乾隆九年水灾灶户贫民　　

○丁丑上御太和殿视朝文武升转各官谢恩　　

○谕、朝班行礼。向来不甚整齐。今日更觉参差。查班御史系何人。著查明。其都察院堂官。亦俱侍立殿廷。岂无所见。著大学士一并询问具奏。寻奏本日东班查班御史巴什泰、常龄、海明、葛德润、冯元钦、钱度、西班查班御史、三图、伊克善、七格丁廷让欧堪善、沈景澜、及左都御史杭奕禄等均请交部议处。得旨著交部察议。　　

○户部议准、直隶总督高斌疏称。直省广昌营都司。向支马粮四分。守粮六分。今该营兵丁如数补足。请照马步各半例支食。从之　　

○戊寅。上诣大高殿行礼　　

○幸丰泽园演耕。　　

○军机大臣议覆、给事中台柱奏、拉林善后事宜。一仓粮移粜三姓地方。查拉林仓粮。今既无须接济呼兰。应令该将军、副都统。查实贮若干。应否于青黄不接时。运往三姓出粜。并酌定数目奏明办理。一移驻满洲各户。垦田为业。雇工者多。自应赏与奴仆。但于遣犯内拨给。恐不安分之徒错处滋事。应令该将军等。择其初犯乡愚尚知畏法者。赏给从之　　

○以礼部侍郎杨锡绂、为会试知贡举大学士史贻直、吏部左侍郎阿克敦、为正考官。兵部尚书彭维新、刑部左侍郎钱陈群为副考官。　　

○免直隶庆云盐山二县灶地乾隆九年旱灾额赋有差。　　

○己卯。谕军机大臣。据总河白钟山奏。请修芒稻河东西二闸。共估工料银三万两零。向来河渠建闸。每座不过数千两。今芒稻河闸工。虽未知其大小宽狭何如。亦何至于三万两之多。尔等可寄信与白钟山。令其悉心查核确实数目。毋许属员朦混开估。致有浮冒侵蚀之弊。著白钟山具摺回奏。寻奏、芒稻河东闸有三金门。西闸有七金门。中间各设大石矶心。约宽三丈。自雍正十三年移建以来。冲刷日久。多有塌损。非小补可期完固。原估工料银两。再四确核。实无浮冒。得旨、外省工程无不浮冒。而河工为尤甚。惟应时常留心查察。至于汝等大员。皆受朕深恩。亦知轻重。岂复有染指于其间。第属员之欺隐。岂能保其全无。慎之勉之。　　

○户部议覆、四川布政使李如兰奏、豫筹边地仓储。查雅州府属。为西藏孔道。现有瞻对夷人滋事。应将楚省解贮谷价一万两。分发雅安、荣经、二县。买补缺额之谷。仍各增买五千石。清溪一县、溢额无多。亦准买三千石。如价银不敷。于盐茶耗羡内垫支。又、川西之茂州。川南之会理州。盐源、冕宁、二县。越巂一卫。番苗相率就食。兼开采铜矿。商民需米孔殷。亦应将楚省借拨谷价内。除归还雅安、荣经、清溪、三县。所支库项外。先尽该州县卫酌量买贮。得旨、依议速行。　　

○兵部议覆、贵州总督张广泗奏、古州清江等处兵额。业于乾隆六年裁减。今又经数载。苗性日驯。且附近各有汛防。毋庸多留糜饷。请再酌裁古州镇标中左右三营兵三百名。上江协左右两营兵一百五十名。朗洞营左右两军兵一百名。下江营兵五十名。清江协左右两军兵二百名。台拱营左右两军兵一百名。丹江营左右两军兵六十名。都匀协分防八寨兵四十名。又古州、台拱、八寨、清江、丹江、各同知通判。现存厅标千把一员。兵五十名。亦可裁彻。其分防寨蒿汛守备一员。拨回朗洞大营。各兵一时遽彻。营伍未免失业。应俟缺出停募。千把留黔补用。均应如所请。从之。　　

○工部议覆、川陕总督公庆复等奏称。陕省估修各属城垣。在一千两以内之华阴等十处工程。州县合力捐修。督抚司道共勷其事。应如所请办理。至称咸阳等二十四州县。俱工在一千两以上。请将每年存剩公用银两尽修外。动用商杂税银。查此项城垣。是否均系急工。难以悬揣。现派户部侍郎三和。驰勘甘肃一带城堡边墙。应令就近会同该省督抚。详查确勘。分别缓急具奏。得旨、此议覆内。庆复等奏称一千两以内之工程。令州县合力捐修。督抚司道等共勷其事等语。部议准行、朕思大小各官。所领养廉。原以资其用度。未必有余。可以帮修工作。倘名为帮助。而实派之百姓。其弊更大。转不若名正言顺。以民力襄事之为公也。此议不准行。自古有力役之征。庶人有赴功之义。况城垣为地方保障。正所以卫民而使之安堵。即如人所居者庐舍耳。而必环以墙垣。为藩篱之计。其事甚明。其理易晓。且官民原为一体。上下所以相维。今则漫无联属。恐日久相忘。猝有用民之事。必且呼应不灵。臣工为此。奏者颇多。亦不无所见。朕再四思维。凡有修建重大工程。小民力不能办者。国家自不惜帑金、为之经理。至于些小城工。补葺培护。使之不至残缺倾圯。则小民农隙之所能为。而有司之所当善为董率者也。余依议。　　

○庚辰。上幸大学士鄂尔泰第视疾。　　

○户部议覆、湖南巡抚蒋溥疏称。沅江县之万子湖。土民情愿出赀。建坝圈田。应如所请。令该抚转饬地方官。传询有产居民。愿垦者出赀。不愿者给价。旧有渔课。垦户摊完。俟成熟依限升科。从之。　　

○辛巳。上御乾清门听政。　　

○谕、昨日会试头场。搜检各省举子。皆无夹带。惟有浙江温嵩曾一人。搜出细字一张。乃系三场策段数条。夫定例不许携带片纸只字者。盖恐士子豫带后场表策。埋藏于墙壁间。以待临时之取用也。温嵩曾自应照例治罪。但今年众举子。皆知感朕培养之恩。一洗从前丑恶之习。其愧耻奋发之意。有可嘉焉。著将温嵩曾释放。以示奖励士众之奉法。并许温嵩曾仍留举人。准其下科会试。倘众举子因朕此次宽大之典。将来故智复萌。则国法具在。难以幸免也。该管大臣。可即通行晓谕应试士子知之。　　

○吏部疏请。将不遵定例、滥收天文生之钦天监堂司官。分别革职降调。得旨、戴进贤、刘松龄、系外国人。从宽免其处分。进爱、人本平常。今又滥收天文生。实属溺职。著照部议革职。其满监正事务。著勒尔森兼管。汉监正事务。著何国宗兼管。余依议。　　

○加大学士鄂尔泰、太子太傅衔。　　

○以兵部尚书彭维新、充经筵讲官。　　

○调甘肃布政使徐杞、补用京员。以吏部郎中阿思哈为甘肃布政使。　　

○是日。皇后诣桑坛位、行躬桑礼。妃嫔二人。王贝勒贝子公福晋夫人三人。三品以上文武大臣命妇四人。以次采桑供蚕事。　　

○壬午。旌表守正捐躯之山东馆陶县民赵扁头妻甯氏。　　

