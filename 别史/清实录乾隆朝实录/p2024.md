<!-- { "loadSidebar": true } -->
○丁未。谕、据明德奏、办理军营粮饷一摺。称自彰宝到永昌后。督令该道府等、多雇人夫挽运。以致较前运送之数。加增数倍等语。已于摺内批饬。军行粮饷。关系紧要。不容稍有迟滞。明德在滇。已经数载。筹办军粮。乃责成伊分内之事。且屡经传谕。著令专管。何以因循至今。彰宝新任巡抚。其前赴永昌。不过暂时协同明德照料。乃以后到之人一经饬属。即能如期集事。则明德前此之不能上紧催促。尤属显然。其平日所谓筹办军务者安在。彰宝著交部议叙。明德著交部议处　　

○谕军机大臣等、据阿桂奏、现在水师兵丁到营。仅有一百余名。其陆路兵丁所需两月裹带口粮。支领纡途。尚未全数抵营等语明德趱办军需。督催官兵。迅速前进。是其专责。且屡经降旨严饬。何尚迟缓若此。现在正当大兵会合。官兵必须全数到营。以供分拨。且造船已得三十余只。尤需水师驾驶。关系实为紧要。今到营仅百余名。岂足敷用。其续进之水师。因守候军装船药。及人夫运送。致尔濡滞。则明德所谓筹办者何事。即如本日明德摺奏。自彰宝到永昌后。粮数较前运送加增。可见伊平日之不能工紧催促。已可概见。业经降旨、将明德交部严加议处。明德纵不知愧耻。甘心不如彰宝。亦何至悍然罔识畏惧著再传谕明德、即速将续进官兵。加紧催趱。速抵军营。其何日可抵军营之处。仍即速奏。应给口粮等项。亦即上紧督办。毋稍刻迟。若再漠不动念。略致逾延。明德自问应得何罪。朕亦不能为之少贷矣。将此传谕明德知之　　

○又谕、现在大兵进剿缅匪。军营往来文报。最关紧要。不可无专司大员。督率稽查。直隶著派观音保。河南著派杨景素。湖北著派德福。湖南著派三宝。贵酬著派高积。云南著派彰宝。务各时加稽察。经过驿站。毋任稍有延缓。如不实力奉行。致文报略迟片刻。惟派出之员是问　　

○经略大学士公傅恒等奏、九月初四日。土司浑觉夫妻。率领头目。呈献象牙牛只瓜菜等物。禀称尚有驯象四只呈献。并称军营需用粮石。我等买运送等语。臣等分别赏给。准令赶办粮石。俟到时、核其多寡。酌量加赏。其驯象四只。将来浑觉随大兵行走。即令其自拨犭□罢夷牵拉。驮伊行李口粮。或负载大炮。随营前进。俾贼人知夷地象只。俱为我兵所获。自必望而气沮。得旨嘉奖　　

○又奏、兴堂扎自南养地方回时。禀称并无贼匪踪迹。闻缅子在暮鲁一带。招集犭□罢夷。筑寨堵御所集犭□罢夷。大半逃走。猛养土司。亦带领属人躲避等语。从前缅子怕恃。惟猛拱、猛养、一带土司。今猛拱收服。猛养地方。亦猛拱所属臣收服猛养后。前至蛮暮。即可会兵直抵阿瓦。下部知之　　

○以翰林院侍讲人一王杰、署日讲起居注官　　

○戊申。孝敬宪皇后忌辰。遣官祭泰陵　　

○谕军机大臣等、阿桂奏、本月十一日。有一贼船来江岸。投书一封。令人译出。乃阿瓦新遣头目致来之书。据称闻大兵已至。特领兵二万船二百只迎接。若打仗即定期。若不打仗、伊等即赴戛鸠等语。此贼头目。必于阿桂具奏苏明灿供词后。始行前来。显系防备不及。是以捏造妄言。以缓我兵。阿桂何至愚昧如此看来阿桂因闻贼众。心虚胆怯耳。总之傅恒业经收服猛拱。其猛养有贼之言。俱系捏造此旨到时。傅恒亦到蛮暮。当协力攻取老官屯。再新街距老官屯较近。著传谕阿桂、即领兵占据新街渡口。加意防守。如有贼来即行剿杀。现在得有贼人消息。作速奏闻。并传谕傅恒等知之　　

○兵部议、宜昌镇总兵陈楫、失察兵丁诬良为盗。应照例降调。得旨、依议。陈楫著降一级调用　　

○豁免江苏桃源县、乾隆三十三年、坍废公占田地、一百六十二顷八十三亩有奇额赋　　

○是月。户部左侍郎署步军统领英廉奏、查外城粮市。有正阳门、东直门外、二处铺户人等。每月于附近庙中。会议一次。尚未访有倡议齐行实据。仍密令番役访查明确。将倡议齐行之人。究治一二人。既不致惊畏群情。亦足大裨民食。得旨、是　　

○两江总督高晋奏、江苏现买废钱八十万斤。须制钱七万六千余串。宝苏局积存卯钱不敷支发。查宝苏局应买商铜二十万斤。需价三万五千两。若以铜本银两。分发各属。自行易钱收买。即以解到废铜。按卯加铸。将来即以铸出之钱。按每两九百七十文给商。事称两便。得旨、所办好此事颇可嘉　　

○闽浙总督崔应阶覆奏、朱天麟一犯。自上年十月。在诸罗山、随黄教与官兵对敌。败走后。贼夥中即无其人。现悬重赏。严密搜缉。得旨、此犯或在广东。亦未可知。何不差人访拏　　

○湖广总督吴达善覆奏、武昌省城及各属。于八月二十日以后俱得雨泽。中晚稻俱已登场。得旨览奏稍慰　　

○陕甘总督明山奏、成县民镡壮等聚众滋事案内。不能觉察擒捕之州县。若随案查参。恐启刁民挟制官长之渐。容臣另摺参奏。得旨、俟众犯正法后。即行参奏。汝之属员如此。独无咎乎　　

○两广总督李侍尧、广东巡抚钟音奏、广湖二府。有巡检十三缺。系属最要。各设巡船二只。查海防营制森列。既有舟师巡哨。又有汛地快船瞭望。巡检之船。不过在港汊海边。相为掎角。谨按情形惟江浦、茭塘、沙湾、广海寨、四巡检。分辖地方。或界连数县。或岛屿丛杂。仍每缺各设二只外。其黄鼎、马宁、香山、小黄圃、黄梁、都沙村、牛肚湾、神泉、湖口、九缺。各裁一船。得旨、如所议行。　　

○广西巡抚宫兆麟覆奏、臣到任盘查仓谷。应俟各结到时。核明汇奏。缘藩司办理闽兵公出。经臣据详奏请展限。其盘查各结。于七月初三日详到。是以题奏迟缓。得旨、汝又误一件矣。尚何巧辞以辩　　

○经略大学士公傅恒等奏、九月初八日。猛拱土司浑觉、送到象四只。求为代奏。情词恳切。再查猛拱所有印信。据浑觉供称、原系中国颁给。后被火烧。另为镕铸等语。今土司倾心归化。办运粮石。较内地土司更为奋勉。请敕部铸给猛拱宣抚使司印信。发至滇省颁给。下部知之　　

○又奏、九月初十日。派前哨索伦录旗兵二千余名。前往蛮暮。十一日、臣等督兵前进。行至四十里邦齐烈地方。留心探访。并无贼匪消息。臣等师进猛养。计程六站有余。到彼时、土司如果归顺。即随机抚谕。带领前进。以壮军威。即或逃窜。则分兵搜剿。随即过江。缅匪固守蛮暮渡口。则拨猛养之众。前往蛮暮西岸。以击其后。自可过渡老官屯系贼人要隘。我兵据此。贼匪彼此不能相顾。臣等兵至蛮暮。会同阿桂、务期先取老官屯。比及攻破所有军需粮饷。谅已到齐。其如何分兵攻取。临时再行具奏。得旨、好。伫候捷音。陆续速奏　　

○又奏、臣等由猛拱起程后。天气晴和。河水减退。官兵行走甚便。现今已届寒露。病者甚少。浑觉、兴堂扎等、俱奋勉出力。臣等会同进兵时。将二人带领。直抵阿瓦城。得旨、欣悦览之。稍宽慰怀　　

○又奏、贺丙前在腾越时。已遵旨赏给千总职衔。嗣因抵允帽后。伊办事出力。奏请升赏守备衔。臣等自允帽起身因大江西岸地方。非贺丙所属。其夏鸠台站。递送文报过渡。及接济站兵口粮。均须本处人料理。已将贺丙留住允帽。再查贺丙、系戛鸠头人之子。应仍令其管辖戛鸠允帽一带地方。俟缅事办竣。指定所属界址。并请照内地土司之例。给与印记。得旨、览　　

○又奏、臣等至猛养地方。前哨兵击杀数贼。生擒二名。兴堂扎夺取猛养寨。并令官兵搜取附近贼寨。十七日留住一宿。官兵寻得已熟田禾数处。即令刈获。以作军粮。浑觉、脱猛乌猛等、所办粮石。陆续运至猛拱。足以敷用。臣等于十八日起程。住南洞干地方。三更时候。千总霍明崇、把总哈得隆、及兴堂扎等还报。夺取南隼寨、莫邦寨外。复夺二寨。共夺得牛二十八只。粮十五石。男女三十五名口。寨长邓睦、莫邦博孟、一并擒来。臣等审讯邓睦、莫邦博孟、俱未从贼抗拒。宽宥不杀。以示恩惠。交浑觉、兴堂扎、带同前进。以备驱使。所擒拉匿拉赛、即行正法祭纛。臣等复行三站。至蚌板雅地方。派兵搜剿贼寨。贼皆逃避。擒得男妇六人。寻得熟田六七顷。令官兵收获充粮。得旨、欣慰览之　　

○副将军尚书伊勒图奏、臣与阿桂行抵新街。船只亦于十八日毕集。访知自新街前进。必至哈坎。始可渡江。闻哈坎地方有滚弄洲。洲内有贼寨。若自滚弄洲渡哈坎。可就近搜查。商诸阿桂、意见相同。遂于二十二日渡滚弄洲。二十四日渡毕。于各寨内、搜获男妇五人。已送交阿桂办理。臣至洲之西涯查勘。江之西至哈坎地方。皆峻岭深丛。凡坎上可登之路。皆立长卡。卡内贼匪。约二三百名。以鸟枪相拒。臣遂分派兵三百余名。于二十六日五鼓时。令领队大臣明亮等、分三队攻取。臣与提督伊昌阿、侍卫官员等、于江岸放炮助威。及黎明、贼始知觉我兵船只抵崖。奋勇争先。贼弃卡窜走我师遂得其卡。作速渡江。并于各处搜觅生擒二贼。次日渡毕。即起程赴猛养。迎会经略得旨、欣悦览之。汝实长进矣。勉之　　

○副将军阿桂奏、臣至野牛坝。有蛮暮夷目。率官弄地方犭□罢夷来见。询以贼人情形。据犭□罢夷炯底噶禀称。本年懵驳盖造大寺。派官弄五寨人解运木植。七月间解送至节盖。住九钮地方三日。并未闻懵驳死信等语。报闻　　

○署云贵总督明德奏、准阿桂咨称、铜壁关至蛮暮。各台俱安设征兵。即日均当调彻。令照关内之例。安设滇兵。其自蛮暮进发。始应酌派征兵。随时安设。又大军进剿。铜壁关、稽查最要。杨双河、山深箐密。有小路通考官屯。须派兵守隘巡逻等因。查铜壁关至蛮暮。军台共五站。已于每台安设千把二。兵四十。马二十其铜壁关、杨双河、各挑留兵二百。千把外委四。副将巴福书、驻铜壁关。游击胡承英、驻杨双河。报闻　　

○署云南巡抚彰宝奏、永昌府保山县。系大兵凯旋汇集之地。仓储应早筹备。请于保山县、及永昌府所辖各土司地方。采买米一二万石。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十三


大清高宗法天隆运至诚先觉体元立极敷文奋武孝慈神圣纯皇帝实录卷之八百四十四　　

