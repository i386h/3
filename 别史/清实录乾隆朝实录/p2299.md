<!-- { "loadSidebar": true } -->
○又谕、此时最要之事。惟在阿桂即从军营回至美诺。筹办剿贼事宜。第恐阿桂未肯退兵。然军营大局。当务其切要者。阿桂此时驻守当噶尔拉。亦属无益。且又须防守后路。徒使朕多一番悬注。自六月二十三日以来。屡次谕令阿桂回兵美诺。阿桂接奉前旨。谅即遵照彻回。或留明亮仍驻当噶尔拉。或令驻守僧格宗。自必妥协筹办。今贼番现占布朗郭宗等处。实为美诺肘腋之患。不可不急速剿除。上紧收复。其河北科多、新桥等处之贼。阿桂赴布朗郭宗时。即可令海兰察统兵前往。尽力剿杀。务将丑类尽歼。肃清小金川地面。以便屯驻官军。另筹进剿。至美诺官寨。固属紧要。若阿桂到后。即统兵剿复布朗郭宗声势甚大。而海兰察又带兵在河北剿贼。军威更整。贼自不敢轻觑美诺。但须派驻精兵。留博清额经理一切。即可无虞。至沃克什官寨。尤为后路要隘。昨已详晰传谕、令派勇干将领。选拨重兵。驻守其地。并防守资哩隘口。伊等如能经理得当。则巴朗拉一带军台粮路。便得安固。今据称、贼已由别斯满往沃克什。果如朕前旨所料。尤当急为防范。其看守沃克什寨之人。将金川潜往之贼。立时杀死。亦足以寒贼胆而挫其气。所有杀贼之人。即当查明重赏。以示奖励。但带兵之员。必须速往接应。方无后患。至军营粮运。最关紧要。富勒浑调集人夫。源源接济。甚为得力。此时美诺无甚应办之事。富勒浑不必急于前往。若富勒浑已回美诺。而阿桂亦可克日回兵。富勒浑即留驻美诺。同博清额办理诸务。其沃克什一路。现有刘秉恬前往。所有巴朗拉一带督催粮运诸事。必须实力妥办。至海兰察等称营中之兵。无器械者甚多。刘秉恬现往沃克什一路粮台。查有剩存军器。即送美诺备用。此等固可应急。但恐所得有限。不能敷用。富勒浑已飞饬军需局、将鸟枪腰刀铅药等项。急速制备。即当再檄该局。迅速送往、以供军营利用　　

○步军统领衙门奏、直隶良乡县民左明、控知县张浚、被窃饷鞘。讳匿私赔。请将该县交直督严审。得旨、著派刑部侍郎袁守侗前往。会同周元理查审具奏　　

○调任署四川总督湖广总督富勒浑奏、军米一项。从前陆续出口。长运滚运。业已在途。今因军营失事。观望不前。臣沿途晓谕。并出示背夫。运米一背。至明郭宗交收。赏银一两。又派专员、逐站趱催。复派总理大员督率。现今商夫渐增。沿途赶运。计三四日内。出卧龙关之米。并美诺、明郭宗、现存米。共有四千余石。陆续至营。足敷月余之食。又据文绶札称、桃关出口米。又有三千余石。自可源源接济。至火药铅丸。铸炮铜铁各项。须加倍增运备用。除飞饬军需局、并两标中军、赶紧办运外。其沿途各站、现在积存者。派员逐站挨查。严饬尽数赶运。至营内所需锅帐军械等项。亦饬赶紧制办。以备调用。再梭磨、党坝一路。与金川相通之处亦多。而布朗郭宗、底木达、已被贼踞。难保无潜出滋扰之事。五福现在彼处驻守。臣已札其小心防范。并饬梭磨、卓克采、从噶克各土司。多派头人番众。设卡堵截。又科多一带。交报阻滞。已飞饬军需局、将打箭炉至章谷各站。添设马匹。一应文报。悉由南路驰递。先后已办马二百五十。兼程赴炉。并派委游击、知府、各一员。在彼料理。至后路粮运军火。亦办理稍有头绪。得旨、所办俱妥。已授汝为四川总督。更宜勉力。　　

○己未。上奉皇太后幸卷阿胜境、侍早晚膳　　

○吏部议准、户部侍郎兼管顺天府府尹蒋赐棨奏称、顺天籍贯。假冒较多。请嗣后现任在籍候选人员、及举贡生监。除寄藉二十年以上、在京置立产业、本籍无依者。准其呈明入籍。仍声明祖籍备查。其实非土著、寄籍在二十年以内者。京官限三月。外官及举贡等限一年。概行改归原籍。从之　　

○又议准、给事中富尔敏等奏称、顺天府府尹府丞等官。缺出开列。向例祇回避籍隶顺天之人。但府尹统辖二十四州县。职分较大。地方事务。多与直隶总督会办。应将籍隶直隶人员。一体扣除。其府丞以下等官。均照此例。从之　　

○庚申。定边右副将军尚书公丰昇额奏、据知府盛英禀称、绰斯甲布土司工噶诺尔布告称。闻索诺木潜使人诱约三杂谷土司。令于智固山一路。截断宜喜粮台。随行知五福、官达色、李天佑、实力严防。并奖劝各土司、令其照前出力。并严守智固山地方。仍札谕优奖工噶诺尔布、示以信任之意。令其派人探听。随时报闻。又沃克什土司色达克拉、所属人众。俱随温福大营。所余惟有妇女老幼。已飞咨富勒浑、妥为查办。谕军机大臣等、丰昇额此次调度。均属合宜。不意其竟能如此。为之稍慰。逆酋潜谋断路。实属可恨。计其为时已久。尚无动静自可以保无虞。然究当留心防范。至沃克什一路。关系紧要。已早谕富勒浑等、酌派将领。带兵往驻。今丰昇额所办。与朕意适合。且计其移咨日期。在朕降旨之前。富勒浑接到即办。自更妥速。目今急务。惟盼阿桂速至美诺。整兵剿贼。恐阿桂以退兵为嫌。不肯轻彻。然朕自六月二十三日至今。已屡次详悉传谕。阿桂自应遵旨回兵美诺。迅即剿复布朗郭宗。尽歼群贼。廓清小金川。现在之事。无有要于此者。旬余以来。盼望阿桂信息。至废寝食。阿桂当善体朕意。将此一并传谕知之　　

○又谕、美诺、明郭宗、已俱失守。海兰察现退至日隆。驻兵防守。贼众竟敢如此猖獗。殊堪痛恨。总由营中未派满洲兵。无可倚恃。致屡为怯懦不堪之绿营所误。实切愤懑。此时急务。惟接济阿桂为要。美诺之路既断。阿桂难从原路退出。自应速由达乌一带。回至章谷。已有旨令富勒浑、博清额、普尔普、成德、四人。带兵往迎阿桂。并飞谕图思德、将续调之黔兵一千。星速起程遄进。径赴打箭炉一带接应。阿桂奉到此旨。即速整兵。由章谷一路退出。毋稍迟疑。至僧格宗、为当噶尔拉至章谷要路。阿桂前奏已派兵严守。昨额森特、伍岱、复自美诺剿洗河南一带贼寨。与阿桂通路。想已至僧格宗守住。或当酌从深嘉布等处。经由巴旺、布拉克底、一路而出。阿桂自能妥酌办理。此时总以阿桂整军而出为要。他事皆可缓商也。至丰昇额等一路。前已屡降谕旨、令其彻兵赴大板昭剿杀贼众。并断贼番后路。今美诺等处既不能守。贼势方炽。丰昇额等、不宜复往大板昭一路剿贼。计伊等接奉前旨。自已起程。若仍由正地一带原路退回。恐太迂远。自应由党坝、三杂谷一路。回至巴朗拉等处暂驻。但须于彻兵时、办理妥密。毋致绿营轻动。并谕各土司等、此时虽暂彻兵。俟新派之满洲劲旅到齐。即分路另筹进剿。仍须至该处进兵。该土司等、毋得稍有疎懈。如此方为妥协。阿桂等即将何日退兵。迅速加紧覆奏。以慰注念　　

○湖南巡抚梁国治奏、奉谕分路进攻。需添兵力。臣已札商署督臣陈辉祖、于入川较近之澧州、常德、九溪、永定、岳州、辰州、衡州、镇筸等营。并臣标、提标、长沙各营兵内。挑拨精壮鸟枪等兵共二千。分作四起。迅速起程。赴将军阿桂军营听用。报闻　　

○予故盛京将军加赠太子太保增海、祭葬如例。谥勤果　　

○以故敖汉扎萨克多罗郡王巴特玛喇什子一等台吉巴勒丹、袭爵　　

○辛酉。谕、据博卿额参奏、锦县知县图勒炳阿、于审办县民薛方耀殴死胞侄薛二秃子一案。草率招解。经该府尹委员审明。薛二秃子、原系薛士诏胞兄。薛士诏出继薛方耀为嗣。薛二秃子时往寻衅。薛士诏遂将伊兄吊起。同父共殴殒命。图勒炳阿逾限不详。复思回护朦混。并违例赴省恳求照详咨部。请旨革职等语。图勒炳阿、著革职。派侍郎阎循琦、驰驿前往。将摺内所参各情节。会同盛京刑部侍郎喀尔崇义、提集犯证。秉公严审定拟具奏。知府永敏等、均俟审明奏到。再降谕旨、阎循琦不必前来热河请训　　

○论军机大臣等、博卿额参奏、锦县知县图勒炳阿、审办县民薛士诏、同父薛方耀、殴死伊兄薛二秃子一案。草率招解。嗣经委员审出实情。图勒炳阿逾限不详。复思回护朦混。违例赴省恳求照详咨部等因。已降旨将图勒炳阿革职。派侍郎阎循琦前往。会同喀尔崇义秉公审办矣。又据奏称、图勒炳阿赴省恳求时。即向瓦尔达商酌参奏。瓦尔达托故迁延。欲照该县原详咨部。谕令委员以覆审无异详报。该委员不敢遵行。复令将委员覆审牌文送销等语。果尔、则瓦尔达有心袒庇。即有应得之罪。著传谕阎循琦、将此情节。一并审究。如果审有瓦尔达瞻徇之处。即一面据实参奏。一面将瓦尔达解任。同图勒炳阿审明定拟具奏。毋得稍有徇隐。博卿额原摺。并钞寄阎循琦阅看　　

○又谕、昨据图思德奏、续调之黔兵一千名。业已料理即日起程。今军营现在需兵接济。著传谕图思德、饬令带兵将弁。迅即携带军火器械。兼程赴川。星飞前往打箭炉一带。听候调用。仍饬知沿途各站。妥速照料遄发。毋致刻迟。并著谕令文绶、于川省经过各站。一体遵照速办。此旨著由六百里加紧发往。图思德仍即将兵丁起程日期。迅速覆奏。寻奏、黔兵一千。于六月二十一日。各自本营陆续起程。于七月初三四等日。具报出境。至七月初九日。全数出赤水河入川境。并檄饬带兵将官高瑹等、兼程速赴打箭炉。报闻　　

○壬戌。上诣皇太后行宫问安　　

○谕、四川提督员缺。即著王进泰调补。所有直隶古北口提督员缺紧要。候朕另行简放现在提督印务。著达齐暂行署理。曹瑞不必兼署。其宣化镇总兵印务。著周元理于副将内拣选一员。奏请护理　　

○又谕、据容保等奏称、归化城之八十三村蒙古等田地。被水成灾。在六分以上。请计其人口。借给粟米。限二年照数交纳等语。著照容保等所奏。于归化城厅仓内。动支粟米。计口借给被灾之土默特等、以资接济　　

○又谕、伊犁之满洲养育兵马步甲等、月粮微少。伊犁现有用过余剩官粮。著加恩每月、每人、加给米二斗四升。俾伊等从容养赡家口　　

