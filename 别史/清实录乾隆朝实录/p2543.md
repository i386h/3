<!-- { "loadSidebar": true } -->
○庚子。命国史馆编列明季贰臣传。谕、昨阅江苏所进应毁书籍内。有朱东观选辑明末诸臣奏疏一卷。及蔡士顺所辑、同时尚论录数卷。其中如刘宗周、黄道周、指言明季秕政。语多可采。因命军机大臣。将疏中有犯本朝字句。酌改数字。存其原书。而当时具疏诸臣内、如王永吉、龚鼎孳、吴伟业、张缙彦、房可壮、叶初春等。在明已登仕版。又复身仕本朝。其人既不足齿。则其言不当复存。自应概从删削。盖崇奖忠贞。即所以风励臣节也。在思我朝开创之初。明末诸臣。望风归附。如洪承畴、以经略丧师。俘擒投顺。祖大寿、以镇将惧祸。带城来投。及定鼎时、若冯铨、王铎、宋权、谢升、金之俊、党崇雅等、在明俱曾跻显秩。入本朝仍忝为阁臣。至若天戈所指。解甲乞降。如左梦庚、田雄等、不可胜数。盖开创大一统之规模。自不得不加之录用。以靖人心而明顺逆。今事后平情而论。若而人者。皆以胜国臣僚。乃遭际时艰。不能为其主临危授命。辄复畏死幸生。靦颜降附。岂得复谓之完人。即或稍有片长足录。其瑕疵自不能掩。若既降复叛之李建泰、金声桓、及降附后、潜肆诋毁之钱谦益辈。尤反侧佥邪。更不足比于人类矣。此辈在明史既不容阑入。若于我朝国史。因其略有事迹。列名叙传。竟与开国时范文程、承平时李光地等之纯一无疵者。毫无辨别。亦非所以昭褒贬之公。若以其身事两朝。概为削而不书。则其过迹。转得藉以揜盖。又岂所以示传信乎。朕思此等大节有亏之人。不能念其建有勋绩。谅于生前。亦不因其尚有后人。原于既死。今为准情酌理。自应于国史内、另立贰臣传一门。将诸臣仕明、及仕本朝各事迹、据实直书。使不能纤微隐饰。即所谓虽孝子慈孙。百世不能改者。而其子若孙之生长本朝者。原在世臣之列。受恩无替也。此实朕大中至正之心。为万世臣子植纲常。即以是示彰瘅。昨岁已加谥胜国死事诸臣。其幽光既为阐发。而斧钺之诛。不宜偏废。此贰臣传之不可不核定于此时。以补前世史传所未及也。著国史馆总裁、查考姓名事实。逐一类推。编列成传。陆续进呈。候朕裁定。并通谕中外知之。　　

○辛丑。谕军机大臣等、据杨景素奏、核议东省沿河安设粮船纤夫章程。按各州县水道闸座之顺逆难易。分别用夫之多寡等因一摺。自系就该省情形筹办。但山东与直隶、江苏、境壤相连。必须通盘核计。昨周元理在京面奏、以粮艘自景州至天津。皆系顺水。若遇风静波平。并可无须纤挽。或偶值逆风稍大。即须添雇短纤。向来漕船北上。俱有短纤随行。以备雇用。而雇夫之事。多在中途。临时应急。地方官断难沿途为之豫备。若无故聚集民夫数千。随路分布。又不免于滋扰。至此等短纤。惟在沿河地方官、严查贼匪。不使潜踪滋事。而各船押运官弁、复实力稽查。宵小自无从逞其伎俩等语。所奏颇觉有理。何以尚未据具摺奏闻。著传谕周元理、即照前日面奏事宜。详晰确核。迅速覆奏。又浙江省、已据该抚奏称、毋庸设立纤夫。至江苏省、作何筹办。至今未据奏覆。并著谕令该督抚。将如何酌定章程之处。即速妥议具奏。俟覆到时。同杨景素摺、一并交军机大臣。会同该部核议具奏。将此谕令周元理、高晋、杨魁、并令杨景素知之。　　

○又谕曰、图思德奏、探闻缅酋懵驳已死。及关外信息等因一摺。此事非图思德所能办。已于摺内批示矣。看来图思德之意。颇以懵驳之死为幸。妄冀缅匪一事。即可从此完局。此非晓事之见也。缅甸数年以来。并未实有悔罪输诚之举。虽内地严守关隘。不与贸易。恐亦有名无实。未必能制其死命。总之缅匪若不将拘留内地之人送还。及实在进贡乞恩。断不能准其开关通市。其局不能完结。转不系乎懵驳之死与不死。况缅匪狡诈异常。从前曾经捏报懵驳已死。日久乃知其诈。此次安知非其故智复萌。即或果有其事。而其子不能改父之过。又与懵驳何异。图思德此时惟当静听。并不必遣人向关外探访彼处信息。为其所愚。使贼匪从而轻笑。设果得鲁蕴、亲自到关。恳请通贡。图思德竟当明白开导。谕以汝果出于诚心。竟宜亲身进京。朝见大皇帝。如能将杨重英、苏尔相诸人全行送回。并诚恳纳贡。大皇帝不但准汝仍通贸易。并且格外加汝大恩。汝若不亲去。本督部堂难以代汝转奏。至于中国抚驭外夷。全恃威信。从不肯赚其入而置之死。即如秤管猛、到京数年。今仍遣令归巢。皆汝等所。深悉者。且使果欲杀汝。亦非难事。汝既已亲来。我等总督、提督、现在边境。皆可执汝诛之。又何必俟汝到京再办。汝当反覆自思。若非亲自叩觐大皇帝。此事断不能完。如汝惊疑顾虑。不敢进京。本督抚亦不相强。即令汝回去。亦不代汝奏闻。如此晓谕。察其神色。即行据实奏闻。候朕定夺。此时缅酋处、如差小头人到关。惟当谕以汝等之言。不足为凭。如果有诚心恳请之处。可令汝大头人等自来。本督部堂另有谕示之语。若彼投递缅字文禀。总须付之不答。仍将原禀驰奏。将此由六百里传谕知之。　　

○吏部等部议准。左都御史崔应阶奏称、因疯杀人。向例追埋葬银两。永远监禁。至因疯连杀二命之犯。亦照此办理。似未允协。应改拟绞候。从之。　　

○旌表守正被戕奉天锦县民张科举妻王氏。　　

○壬寅。上诣皇太后宫问安。　　

○幸瀛台。　　

○兵部议覆、陕甘总督勒尔谨疏称、甘肃兴武营、一切兵马事宜。只有都司一人经管。查察难周。请将大坝堡千总、移驻兴武。拨宁夏镇标后营把总一员。移驻大坝。应如所请。从之。　　

○旌表守正捐躯河南孟津县民王东孝妻王氏。　　

○癸卯。孝惠章皇后忌辰。遣官祭孝东陵。　　

○谕曰、观保在尚书房行走有年。尚属小心勤谨。今闻其患病溘逝。著加恩给还左都御史原衔。　　

○谕军机大臣等、据勒尔谨覆奏、甘省除宁夏外、再无他处可以分黄河之势。周人杰所称建闸开渠。分引黄河灌田之处。诚属冒昧等语。所奏似不免稍存意见。水利为农田首务。所系于民生者甚钜。而甘省频年。又每因缺水致旱成灾。如果于附近河流之处。相度地势。设法开渠。以资灌溉。自于旱地有益。虽甘省山阜较多。难以施之通省。但其中岂无近河稍低之地。可以引溉田畴。即或仅有数处可行。而数处民生。已沾其利。该督正宜虚心采访。不可固执己见。况周人杰在朕前并奏称、伊在庆阳。曾经力行水利。该督覆奏此摺时。该府尚未回任。何不俟其到时。详晰面询。其在庆阳时。如何兴水利。何处办有成效。并就彼所知他府属、何处尚可以仿办。不妨就其所言。酌量择而行之。如果有利于民。不应咎该府所言之过。若该督以周人杰奏及此事。辄目为冒昧。则朕咨询民隐。谁复敢据实直陈。即该督如此存心。亦非集思广益之道。设或周人杰所见果属冒昧。或伊在朕前所陈。皆属虚词。亦不宜于此时加之责备。俟将来大计时。就其优劣。再行核办。亦未为晚。著传谕勒尔谨、即速详询确核。据实覆奏。毋得稍存回护。　　

○又谕、昨据杨景素奏、沿河安设漕船短纤一摺、朕以山东与直隶、江苏、境壤相接。必须通盘核计。且前日周元理在京。面奏此事。颇觉近理。随谕令该督、及高晋等。即速妥议奏覆。俟奏齐时。交军机大臣、会同该部定议。今日高晋等、亦将纤夫一事。议定章程具奏。独周元理、至今尚未奏到。此事必合各省汇办。方可通行。现届开兑冬漕之时。转瞬新春。粮艘便湏北上。南省之夫。即当早备。难以复行稽迟。著传谕周元理、即照前日面奏事宜。详晰议定。迅速覆奏。　　

○大学士管两江总督高晋、遵旨覆奏。漕运冬兑冬开。现飞饬粮道。及各州、县、凛遵妥办。如监兑厅员。不能督催趱运。立即参处。嗣后每年遵守。自克副冬兑冬开之限。不致再有迟逾。其安徽、江西、二省。已飞饬各粮道。一体赶紧办理。安省、均于岁内开行。西省、务于正月扫帮前进。报闻。　　

○旌表逼嫁捐躯山东邹平县民杨某聘妻孙氏。　　

○甲辰。谕、据高晋奏、审拟在籍知县赵时煐。殴伤胞兄赵时烈一案。将赵时煐问拟杖徒。不准援赦宽减等语。所办未为允协。赵时煐曾任县令。非齐民可比。宁不知弟殴胞兄。有伤伦化。使伊在任时、遇此等事控理到案。岂能不按律严惩。乃与胞兄争衅。辄敢动手抵殴两伤。实属犯长蔑伦。亦且知法犯法。非但不应援赦末减。并当较寻常弟殴胞兄者。加等问拟。用以饬名教而儆败类。今该督仅照律以杖徒科罪。实不足蔽辜。此案著交刑部、从重改拟具奏。至高晋以大学士管理总督。主持风化。弼教明伦。是其专责。不应宽纵若此。高晋著交部议处。　　

○旌表守正捐躯河南汝阳县民高勋妻牛氏。　　

○乙巳。上诣皇太后宫问安。　　

○幸瀛台。　　

○谕、京察为激扬大典。各部院堂官。自应秉公举劾。将满汉属员中、才具出众者。登之荐剡。衰颓庸钝者。予以纠参。方足鼓励人才。澄清吏治。乃向来部院各堂官、每届计典。除荐举外、不过约略劾去一二员。以符成例。其余概与优容。姑息瞻徇之习。皆所不免。殊不知一部院中多一衰庸恋栈之辈。即少一出力办事之员。既难保无阘冗误公。且使候缺者上进无阶。不得及锋而试。于理亦未为允协。所有从前办理京察各部院堂官。俱著传旨申饬。明年又届京察之期。各该堂官、务将满汉司员、及笔帖式等。秉公核实。举劾沙汰。毋许稍事姑容。倘仍有心存徇庇。致衰病庸劣之徒。滥竽旷职者。或经朕访闻。或为科道纠弹。必将该堂官从重议处。将此通谕各部院衙门知之。　　

○又谕、繙译乡会试停止以来。已二十余年。近日满洲学习清文、善繙译者益少。著加恩以乾隆戊戌年八月。考试繙译举人。己亥年三月。考试繙译进士。既与文武科场日期。两不相碍。且予伊等一年之功。俾得从容究心。繙译益臻精熟。　　

○丙午。谕、吏部议、汤萼棠调补抚州府知府之处。固属照例核驳。但朕向遇知府员缺紧要者。虽即简补有人。仍令该督、抚、于所属拣员调补。而以所遗之缺用其人。总期有裨地方。今海成以新放抚州府知府蔡葵、初莅江西。恐于土俗民情。未能熟习。请与南安府知府汤萼棠对调。为人地相需起见。事属可行。即其缺有美恶。手有高下。不必深求也。汤萼棠等、著即照该抚所请调补。嗣后遇有似此指缺简放。而该省督、抚、复奏请调补者。吏部除按例议驳外。仍著夹片声明。候朕定夺。　　

