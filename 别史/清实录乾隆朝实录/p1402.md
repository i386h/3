<!-- { "loadSidebar": true } -->
○又谕曰、大学士兼管陕甘总督黄廷桂、老成端练。宣力有年。筹画军需。精勤敏达。不辞劳瘁。迅合机宜。江南河道总督白钟山、漕运总督杨锡绂、闽浙总督杨应琚、四川总督开泰、云贵总督爱必达、总督管江苏巡抚陈宏谋、安徽巡抚高晋、河南巡抚胡宝瑔、甘肃巡抚吴达善、并历任封疆。贤劳懋著。嘉兹显绩。特晋崇阶。用示褒荣。以彰优眷。黄廷桂、著加少保。杨应琚、开泰、俱著加太子太保。杨锡绂、著加太子少师。陈宏谋、高晋、胡宝瑔、俱著加太子少傅。白钟山、爱必达、吴达善、俱著加太子少保。　　

○丁酉。上诣畅春园、问皇太后安。　　

○谕、据托恩多覆奏、解部遣犯寿抡元、于三月初四日。递至武进县。因患病难以起解。饬令上紧医治。于五月二十三日病痊转解等语。此等解部要犯。自应按程速解。何得听其藉端稽迟。于武进一处。即延至两月有余之久。其中不无情弊。且安知其非奉查后。始倒提月日发解耶。著该抚陈宏谋、严查据实参奏。嗣后凡遇奉旨提解之重犯。务须随到随解。不得因病。任其沿途逗留。以致别有疎虞也。并将此通饬各督抚知之。寻尹继善、陈宏谋、先后覆奏。查该犯病痊起解。州县接递、日期可考。无倒提月日之弊。再严讯武进县知县潘涵、虽无徇捏等弊。但既知要犯。任其养病迟延。疎玩之咎难辞。合据实参奏。余皆随到随解。并未逗留。得旨、潘涵著严加议处。该部知道。　　

○谕军机大臣等、额驸色布腾巴勒珠尔、此番前往军营。尚属黾勉出力。因奋勇夺山。致受枪伤。虽已痊复。闻其气体尚弱。恐不胜鞍马。现在回京。著传谕黄廷桂、令沿途驿站。留心照看。给与肩舆乘坐。由内地西安一路行走。并传谕钟音知之。　　

○又谕、据雅尔哈善奏、布拉呢敦、人甚恭谨。曾劝霍集占云。不可忘天朝恩德。妄构兵端。倘命献出厄鲁特人等。宜即遵命献出等语。著寄信雅尔哈善、此时或布拉呢敦已擒霍集占来献。或我兵往剿。即应擒捕速办。再沙喇斯、玛呼斯之厄鲁特。系戕害满福之贼。及附从霍集占之回人等。首逆宜解来京。余著在彼正法。以示回众。则后患自息。若寻常种地回人及胁从回众。各宜予以生全。将此谕雅尔哈善等、酌量办理。　　

○又谕、据成衮扎布等奏、接阿桂咨称、已往追车布登扎布、俟会齐后。侦探舍楞所在。协力擒拏。如已入俄罗斯。亦公商办理。随亦领兵前进策应等语。览此奏。阿桂距车布登扎布之队。仅有四五日之程。自应速往协捕。至成衮扎布、不必往会。仍照前旨。于俄罗斯边界。索捕舍楞。再此间陆续谕车布登扎布之旨。亦复不少。伊处如有具奏事件。成衮扎布接得时。著派员加紧驰递　　

○以故奉恩将军宗室绶全弟珠兰泰、袭职。　　

○戊戌。谕军机大臣等、前命军营领队大臣。有事详报将军具奏。以省纷繁。原指与将军一处。或领兵剿贼。相距不远者而言。否则必俟详报将军。始行具奏。不惟事多贻误。而伊等效力与否。朕亦难知。今图伦楚、达礼善、系御前侍卫。亦可具奏。其剿贼现至何处。何以未见奏到。嗣后领队大臣。与将军相距较远者。著一面详报将军。一面缮摺具奏。并传谕将军大臣等知之。　　

○军机大臣等议覆、大学士管陕甘总督黄廷桂奏称、派出京兵一千名。蒙恩体恤甘省岁歉。购运拮据。拟令各兵自带四月口粮。是否简便可行。令臣酌量具奏。查现备军粮已属宽裕。各兵长途裹带。转多未便。甘省所拮据者。在雇觅骡马。此次京兵入甘境。请分三四起。每起间二日进发。可以牛车驴头递送到肃。出口即移安台挽运车辆载送。俟兵过。再运军粮。应如所请。停其自带口粮。分起进发。通融载送。从之。　　

○以大学士史贻直、工部侍郎梦麟、署理翰林院掌院学士印务。　　

○赈恤山西静乐、文水、平遥、介休、乐平、长子、阳曲、交城、兴县、宁武、沁源、平定、代州、蒲县、等州县。水旱雹灾饥民口粮耔种。　　

○己亥。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕军机大臣等、现在派健锐营官兵一千名。于七月二十八日。自京起程。分为五起。每间二日。按起行走。可传谕黄廷桂、京兵出口之后。即由哈密取道。前赴库车。较之经由巴里坤更为直捷。其应给马匹口粮。即在哈密豫备。并传谕布政使衔德舒即赴哈密。妥协办理。仍著甘肃巡抚吴达善、亲往督率。甘肃现有赈恤事宜。兰州省城。不可无大员经理。著布政使蒋炳、自肃回兰办事。　　

○吏部等部议覆、署江西巡抚阿思哈疏称、南、临、饶、九、等府。滨临江湖。全赖圩堤捍卫。其余虽系山乡。而溪河小港。灌溉攸资。除南昌府原兼水利衔外。其饶九、赣南、粮、驿、四道。请概兼衔水利至袁州、建昌、广信、南康、九江、南安、赣州、等府同知。瑞州、临江、吉安、抚州、广信、饶州、南康、等府通判。直隶宁都州州判、十五厅员。亦概兼水利衔。管理所属河渠堤堰。每岁秋冬。令地方官查勘淤塞汕缺处。报经管道厅修筑。应如所请。俱换给兼衔水利关防。从之。　　

○九卿议覆、户部右侍郎裘曰修奏称、近年恩旨。凡贩运米豆至灾地者。免纳关税。原期商贩流通。以裕民食。但立法稽查。始则本省给票。继则沿途验放。既售、又须缴票。吏胥需索。倍于纳税。又以票注贩往何地。中途遇善价。不得他售。商人为累。却顾不前。灾地米粮转乏。嗣后请照旧收税。俾商人无候验之烦。需索之费。一任择价前往。到处流通。价自平减。应如所请。从之。　　

○兵部议覆、京口副都统保云奏称、京口绿旗及水师营事务。原系将军、副都统、同办。自裁京口将军。并江宁将军兼管。弁兵等谓与京口副都统无涉。遇事即呈将军办理。但江宁将军远隔。弁兵未免恣意妄行。请照旧就近管束等语。应如所奏。京口绿营事务。副都统就近管理。仍会同将军查办。其操演巡江诸事。该将军间月一至京口。会同副都统查办。至守备以上。荐举升调。由总督会同将军办理。从之。　　

○以太仆寺卿图尔泰、为太常寺卿。　　

○以湖北黄州副将吴宗宁、为陕西兴汉镇总兵。甘肃花马池副将达启、为甘肃凉州镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十六


大清高宗法天隆运至诚先觉体元立极敷文奋武孝慈神圣纯皇帝实录卷之五百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。七月。庚子。上以秋狝木兰。奉皇太后自圆明园启銮。　　

○诣皇太后行宫问安。　　

○谕、朕此次巡幸木兰。所有沿途经过地方著蠲免本年钱粮十分之三。该部即遵谕行。　　

○谕军机大臣等、著寄信绰勒多等、前因调遣索伦兵后。奈玛尔人越境为盗。曾派闲散余丁。给粮设卡防范。彻兵后即行停止。现复派兵二千名。前往西路。恐奈玛尔人侦知游牧处兵少复至肆行盗窃著照前拣派余丁防范。毋得怠忽绰勒多等即遵旨办理。　　

○以礼部尚书归宣光、署理吏部尚书事务。　　

○是日驻跸南石槽行宫。　　

○辛丑。谕军机大臣等据雅尔哈善奏此次所带炮位。不能攻城。如由内地解送军营。路远不便。请谕黄廷桂、解送匠役铜铁照金川例。即于军营铸造大炮二位等语。此奏尚属可行。著传谕黄廷桂、令将匠役铜铁等项解交雅尔哈善等铸造凉州不必再铸。其已成者。仍著即速解往。将此一并传谕雅尔哈善知之。　　

○江南河道总督白钟山、安徽巡抚高晋奏、臣等亲往窦家寨、毛城铺、及蒋家营、傅家洼等处。逐细测量。沿河地势。外高内洼。窦家寨之水。难引入黄。该处民埝缺口。业于本月十三日堵闭。无庸再挑引河。至毛城铺金门。本年二月。侍郎裘曰修、梦麟等、会议添建乱石坝。嗣因伏汛瞬届。石料不及采办。先筑土坝。今土坝既不足抵御。即照乱石坝原议赶办。再下游濉河。自窦家寨闭后。水势日消。从前宋疃沟。三义河等处。间有漫水。随时抢护。业归正河。两岸田禾无损。现濉河口面刷宽。水势下达五湖。直趋洪泽。惟水过沙停。将来不免淤垫。俟水势一定。当即遵旨赶办。得旨览奏俱悉。又奏、亲至徐城北门外。细勘原设水志。共一丈三尺。上年秋汛至岁底。长水陆续全消。志桩底水无存。本年正月至六月中旬。节次共长水一丈一尺七寸。自后至七月十四日。水势旋长旋消。陆续消六尺二寸。现在志桩共存新长水五尺五寸。各工平稳。得旨览奏稍慰。　　

○是日、驻跸密云县行宫。　　

○壬寅。上诣皇太后行宫问安。　　

○谕军机大臣等、昨雅尔哈善、有豫筹彻兵之奏。虽亦先时部署。但伊等身为将军、参赞大臣。众所观听。既怀彻兵之念。则情形自必宣露。恐官兵等知之。不免懈怠退缩。且我兵围城日久。防守渐疎。贼众或乘隙冲突逃走。亦未可定。朕深为廑念。用兵之道。当于易懈之时。益加意警备。方无贻误。凡贼可逃之路。自必安设卡座。但须多派兵丁防御。倘贼人冲突。以大兵追击。更于要路堵截。又安所逃。至霍集占甚为诡诈。此时或又集众来援当以偏师相持。而大队从间道直走其后。两路夹击。自当就擒。雅尔哈善等、宜相机办理。若不以歼渠为要务。而徒恃得一城。再攻一城。则区区库车。尚不能猝下。由此而阿克苏叶尔羌喀什噶尔、愈难攻克。安望成功。况我兵虽未克库车、而赛哩木即已降附。则回部大势可知。前闻布拉呢敦、与霍集占不协。或遣新降回人为间。而所得之城。仍令管领。但量派绿旗兵。协同防守。先声所至。必有相继迎降者。总之惟在当事之人。其志先定。则虽暂有艰阻。必终归成就。断不可豫生畏葸。其加意奋勉。以伫捷音。　　

