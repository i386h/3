<!-- { "loadSidebar": true } -->
○甘肃布政使明德奏、甘省自花马池起。西至巴里坤止。计一百零三台。向因经制千把。不敷派委。多派外委千把管理。此辈本系马兵。如迟误文报。斥革后。仍入伍食粮。不足示惩。请嗣后台站迟误者。照例斥革。加枷号两个月。不许更名入伍。报可。　　

○是年。旌表孝子。江苏等省、庞佑等四名。守节合例。八旗满洲。额色里妻奇他喇氏等一百零二口。蒙古。七十五妻都佳氏等二十五口。汉军。王朝栋妻向氏等十六口。安西等处驻防。雷允明妻温氏等二十九口。直隶等省。蔡成梁妻孙氏等四百九十口。夫亡殉节。广东等省、叶儒汉妻蓝氏等三口。未婚守志。浙江等省、黄南隐聘妻顾氏等十六口。百岁寿民、妇、安徽等省。李人龙等二十四名口各给银建坊如例。　　

○一产三男。直隶等省赵贵等十二家。　　

○会计天下民谷数。各省通共大小男、妇、一万八千五百六十一万二千八百八十一名口。各省通共存仓米谷三千二百九十六万六千三百一石一斗二升九合六勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三


大清高宗法天隆运至诚先觉体元立极敷文奋武孝慈神圣纯皇帝实录卷之五百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。春。正月。己巳朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○诣皇太后宫问安。　　

○谕、据哈达哈等、将现在进兵情形奏闻。前据伊犁众台吉宰桑等。会同萨喇勒、往擒阿逆。策楞、玉保、亦带兵前进。著传谕哈达哈等此刻已得拏获阿睦尔撒纳之信。即不必进兵。若尚未得信。著即照伊等所奏。选兵三千名。于北路夹攻。更宜大张先声。以壮军威。所有随同进剿官弁。俱著照伊等所请带往。至进兵后、驻劄乌里雅苏台、接办事务。成衮扎布、一人不敷。舒赫德、人尚晓事著协同办理。　　

○庚午。上诣皇太后宫问安。　　

○御乾清宫、赐大学士尚书等宴。　　

○谕、上年江浙二省歉收。屡经降旨。截漕赈恤。令该督抚等多方抚绥。惟是该省收成既歉。米粮市价自必昂贵。全赖商贩流通。源源粜运。以资接济。所有江、浙、二省各关口、应徵米豆额税。俱著加恩、暂行免徵。以广招徕。至秋收后照例输纳。务期贾贩辐辏。市价平减。俾小民无食贵之虑。该部遵谕速行。　　

○又谕、江浙两省。上年俱有被灾州县。屡经降旨该督抚等、加意抚绥。并截留漕粮、多方赈恤。但念将来青黄不接之时。尚需平粜接济。以资口食。湖广素为产米之区。江西仓粮亦尚充裕。著令江西、湖南、二省。各拨米十万石。运交江苏。湖北省拨米十万石。运交浙江。以备平粜之用。各该督抚务董率属员。善为经理。毋令市价增昂。俾穷黎均沾实惠。该部即遵谕行。　　

○又谕、上年江浙两省。截留漕粮。共一百一十余万石。原为地方赈恤之需。而其中亦有因朕南巡。先期奏明备用者。今思该二省现在歉收。民食必须充裕。方可有备无患。虽屡经降旨。多方抚恤。而将来青黄不接之候。小民糊口维艰。实堪轸念。恐该督抚等、拘泥前奏。或留其有余。以致泽不下究。非朕意也。所有江省截漕一百万石。浙省截漕十五万石。著交该处尽数赈粜拨用。各督抚等其董率属员。善为经理。务俾穷黎均沾实惠。副朕子惠元元至意。该部遵谕速行。　　

○谕军机大臣等、自办理准噶尔以来。喀尔喀王公等。朕或施恩加封。或按律治罪。皆视其功过。斟酌至当。初不因喀尔喀系旧日臣仆。有意苛求。亦未尝任其希图侥幸。非分加恩也。喀尔喀部落。素有怯懦退缩之心。从前初议进兵。曾经降旨训勉。冀其各自振作。嗣喀尔喀王公等。皆知仰承朕意。平定伊犁时。人皆奋勉效力。是以将和托辉特郡王青滚杂卜等。优叙晋封。而额琳沁多尔济。身为扎萨克亲王。参赞军务。将军班第。特派伊监视阿睦尔撒纳同行。先经齐木库尔、密告逆贼叛迹已露。而扎萨克琳丕勒多尔济等。又复屡次言及。理宜相机擒治。乃额琳沁多尔济。并不速办。反以阿睦尔撒纳、系双亲王。伊系单亲王。难以办理为辞。逡巡观望。以致阿逆乘间脱逃。次日始带兵追逐。势已无及。试思此何等事。而额琳沁多尔济。有意贻误。致使逆贼兔脱。其心尚可问乎。核其情罪。万无可逭。朕是以即将伊治罪。而桑寨多尔济。尚属幼年。一闻阿逆远窜。即能奋身追捕。巴雅尔什第等。剿杀包沁。勇往可嘉。朕皆加恩封赏。车布登扎布。效力军营。克继伊父劳绩。又将阿逆谋叛之意。屡次密告将军班第。是以朕格外施恩。由公爵封至贝勒、以示鼓励。至额驸色布腾巴勒珠尔。与和托辉特郡王青滚杂卜。原系阿睦尔撒纳同队之人。逆贼负恩背叛。形迹显然。伊等岂无所知。且朕曾经密谕色布腾巴勒珠尔。令其小心防范。乃全不经心。反为逆贼所惑。与班第等意见不和。经朕降旨。令色布腾巴勒珠尔来京。并将青滚杂卜、调办汗哈屯事务。孰意色布腾巴勒珠尔到京。并未在朕前、奏及阿睦尔撒纳一语。在色布腾巴勒珠尔。身为额驸。位列藩王。不但伊无附贼之理。即青滚杂卜。世受国恩。亦断不至与逆贼通谋。朕原可以深信。第色布腾巴勒珠尔。年幼无知。一至于此。朕实不胜愤懑。已降旨将伊王爵革退。严加禁锢。至青滚杂卜。亦系御前行走之人。非他人可比。且去岁进兵。甚属奋勉。其罪不过与逆贼共事之时。稍为附和耳。朕念伊往日勤劳。姑从宽免。嗣后益当痛改前非。勉力报效。朕用人行政。一秉至公。信赏必罚。功罪皆由人自取。毫无畸重畸轻之见。可告天下后世。恐伊等不知。妄生疑惑。著将此通行晓谕喀尔喀王公等知之。　　

○又谕曰、贝勒车布登扎布。人甚奋勉。著传谕哈达哈等。进兵时带同前往。　　

○辛未。谕、据署黑龙江将军绰勒多奏齐齐哈尔、黑龙江、墨尔根、呼兰等处。八旗水师营、驿站、官庄人等。各年未完粮石。并本年借给口粮。共十五万五千余石。请分年完交等语。齐齐哈尔等处。连年被灾歉收。兵力自多拮据。兼之调派随征。甚为出力。朕心深为轸念。著将齐齐哈尔、黑龙江、墨尔根、呼兰等处。节年未完借欠粮石。并本年借给口粮。十五万五千余石。俱加恩免其完纳。以示优恤。该部即遵谕行。　　

○又谕曰、努三、著授为三等侍卫。协同左都御史何国宗等。挈带仪器。前往伊犁测量晷度。　　

○定边左副将军哈达哈奏、据阿睦尔撒纳奏、班第等临事暴急。凌辱喇嘛。萨喇勒掳掠无忌。激成变乱。臣受恩图报。现拟整顿四卫拉特游牧。并令回人布噜特、塔什干、哈萨克等臣服。祈赏臣管辖四卫拉特印信。谕、朕览阿睦尔撒纳所奏。显系穷蹙无归。故为此摇尾乞怜之状。以图侥幸于万一。然其背叛之罪。百喙难辞。现在伊犁喇嘛宰桑等、前往擒拏。并将军策楞。已经进兵会剿。自可计日就擒。明正其罪以伸国法。至伊摺内所奏情节。虽未可尽信。但阿睦尔撒纳中途逃窜。并未前抵伊犁。而该处之喇嘛人等。遂至仓猝生变。则班第等之办理不善。已可概见。适与朕前降之旨相符。将此宣示中外知之。　　

○又奏、据侍卫顺德讷禀称、至额贝图诺尔、宣谕阿布赉。不胜欢忭。遣人赍奏同入觐。又至阿布赉之弟汗巴巴处宣谕讫。旋至博罗塔拉。见阿逆患病。兵不过二千余。看来必逃入哈萨克。又据遣谕阿睦尔撒纳之兆齐禀称。详察所属离散。人人含怨。报闻。　　

○壬申。上奉皇太后幸重华宫侍宴。　　

○谕、据衍圣公孔昭焕奏、至圣庙户。在庙纳丁供差。一切本身徭役。俱蒙恩优免之人。历来遇地方官、有额外派办派买事件。难以随心呼应。每事调剂。殊属非易。请将现存户丁。酌留五十户。其余户丁。改归民籍。交地方官编审。与民籍一体当差等语。我朝轻徭薄赋。凡属编氓。本无公旬徭役。地方偶有兴作。亦皆动帑予直。初非额外差派。不知其所奏派办派买者何事。或东省尚有此陋习。则概当严行禁止。不独庙户为然。著该署抚白钟山查明据实具奏。　　

○谕军机大臣等、据衍圣公孔昭焕奏、请裁减庙户。改归民籍一摺。已有旨令该署抚查奏。朕阅摺内情节。名为裁减庙户。拨归民籍。实则谓庙户不免派累。归咎有司。如果有司营私为己。派累至于庙户。则白钟山所司何事。何不查参。如因明年祭曲阜、应办桥梁道路而言。则宿顿扫除。例准开销。从无丝毫扰及闾里。以理而论。朕往祭曲阜。即衍圣公尚当却扫。岂可以领价供役。尚谓地方官派累烦苦。有是理乎。若另有派办之处。该署抚亦不得含糊讳饰。著将孔昭焕原摺、钞寄白钟山。逐细详查。据实奏闻。再降谕旨。　　

○又谕曰、孔昭焕所奏、裁减庙户一摺。已交署抚白钟山查奏。至摺内所称皇庄名目。想沿袭前代旧称。然亦祇应称官庄。何得辄用皇字。俱著改正。子不云乎。甚矣由之行诈。无臣而为有臣。孔昭焕可谓不能读其祖书矣。著传谕孔昭焕知之。　　

