<!-- { "loadSidebar": true } -->
○定边右副将军兆惠等奏、据额尔克沙喇、努三等报称、七月初一日。入哈萨克游牧。遇头目多罗特拜。报知阿布赉。于二十二日相见。阿布赉跪请圣安。我向阿布赉云。尔等归降。大皇帝深为嘉悦。如头目人等。欲邀恩赐封号。即开列部落姓名。报知转奏。阿布赉具言逆贼阿睦尔撒纳、被围脱出之事。告以将军大臣等。不获阿逆。断不彻兵。阿布赉请问将军等来书。带领官兵。协同搜捕之故。答云。尔处久未擒送。故欲遣我兵相助。又恐惊尔游牧。先行告知。阿布赉约于后日会议至日。阿布赉告以现在实无阿睦尔撒纳。其请赐封号。约明日再议。次日。阿布赉遣人告病。十余日未相见。因向伊属人访问。有云。阿布赉等、与阿睦尔撒纳约誓。不便擒献。八月初九日。往见阿布赉备述利害。阿布赉指子弟为誓。因问逆党哈丹之宰桑乌勒木济。何以未见擒送。阿布赉云。闻在霍集伯尔根处。即遣人往取。自此十数日。与阿布赉相见。将鄂尔图玉斯、乌拉玉斯、齐奇玉斯、三部落头目。开列名单。阿布赉又云。将军大人等曾告言。大皇帝仁恩。不改我等制度。更为感戴。因问及行期。告以必获阿睦尔撒纳。始可回报。阿布赉又云。闻阿睦尔撒纳。有逃入俄罗斯之信。已遣人往探等语。又据额尔克沙喇等续报。阿布赉请于乌陇古地方。将马匹易换货物。告以道远。商贩不便。约于明年七月。在额林哈毕尔噶、乌噜木齐等处交易等语。臣等伏思阿睦尔撒纳。已逃入俄罗斯。额尔克沙喇等。不必久住哈萨克。应请彻回。至乌噜木齐。现在酌议屯田。与哈萨克贸易。甚为有益。臣兆惠拟于九月初十日起程。向博罗塔拉、布尔噶苏台、会合成衮扎布等。值哈萨克遣使、将乌勒木济送到。查系始终党助阿逆要犯。派员拏解送京。十四日。将哈萨克来使遣回。即起程前往。谕军机大臣等、兆惠奏称、伊等俟哈萨克来使起程。即领兵前会成衮扎布等语。想此时已合兵一处矣。但时值冬寒。未必即能进剿。或遵朕前旨。将兵彻回。至哈萨克曾有拏送巴图尔乌巴什之言。但从前哈萨克尚为所败。且成衮扎布捉生询问。俱云绰和尔、乌喇特、昂吉岱等贼。俱于八月初往投巴图尔乌巴什。贼势颇众。仍须发兵进剿。厄鲁特情形。青草未生。自不移动。应选兵一二千人。于明春前往。沿途剿贼。收其牲只。于珠勒都斯牧放。会合办理回部之兵。自然声势雄壮。但巴图尔乌巴什。闻已逃往沙喇伯勒。伊等过冬地方未定。应计所驻之地。于三月十五日以前。可到沙喇伯勒。即将起程日期。行知黄廷桂。将马匹豫为趱送。至各处兵丁。合计若干。剿巴图尔乌巴什等贼。需用若干。平贼后、约于何处会合。办理回部。官兵会合后。兵数颇多。有无余兵。应令驻候更代。俱著早为酌议。不必候来京定夺。伊等定议具奏后。成衮扎布、带定边将军印来京。兆惠右副将军印。交雅尔哈善管理。罗布藏多尔济、明瑞、色布腾巴勒珠尔、亦于将军大臣后。作为一起前来。福龄安亦随伊兄明瑞来京。旺布多尔济、在军前数载。应暂为休息。著于阿济必济路。回伊游牧。前谕富德带兵接应兆惠。今既彻兵。亦无庸前往。与成衮扎布等同来。至额尔克沙喇、努三等。在哈萨克索取阿睦尔撒纳。今阿逆已逃入俄罗斯。著富德行文彻回。额尔克沙喇、此次颇属奋勉。亦归伊游牧休息。可传谕富德知之。　　

○又谕曰、兆惠等奏称、乌噜木齐地方。可以耕种。又与吐鲁番相近。若哈萨克往来交易。亦属甚便。今狭甘马匹。仍须多备。请于明年哈萨克马匹到日。前往交易等语。著黄廷桂于绿旗兵内。多选善于耕种之人。发往乌噜木齐。明春即令试种地亩。量力授田。愈多愈善。即遵谕速行。仍将选派官兵人数。及督率员弁。指交地亩。陆续奏闻。其送至巴里坤豫备交易之缎布。亦著即速起运。　　

○又谕曰、车布登扎布等。据总管哈克图报称招降阿勒坦诺尔四得沁之乌梁海伊等在准噶尔旧例。每户纳貂皮一。后经俄罗斯索取。并未给与。今情愿归附。输纳赋税等语。甚可嘉悯著车布登扎布、查明四得沁头目。若俱系得木齐。则授为佐领等官。其哈克图加恩赏给孔雀翎。并酌量赏给缎疋。至察达克属下乌梁海。原未纳赋。与新降之人。似属不均。从前伊等、每户原纳准噶尔貂皮六。后经减二交四。今著加恩止纳二貂。俱交与莫尼扎布传谕。并计其户口若干。应纳貂皮若干。呈报具奏。其察达克属下。既俱纳赋。则伊等亦应给俸。亦交莫尼扎布查办。按其品级。照内地官员。减半支给。从前办理乌梁海事务。专委车布登扎布。今著车木楚克扎布。一同管理。前令伊回游牧休息。今既同察达克等、办理乌梁海博和勒等事。自应奋勉前往效力。竣事之后。再回游牧。　　

○又谕曰、车布登扎布、据莫尼扎布等报称、乌梁海博和勒等。归附尚属游移。据察达克等、请派兵四百名。前往招服。应请派布延图军营索伦喀尔喀兵一百名。令车木楚克扎布、带领前往。所办甚是。已传谕车木楚克扎布矣。但朕因纳木扎勒等所奏。曾令回游牧休息。想已起程。著车布登扎布、即将此旨、速传车木楚克扎布。仍回军营可也。　　

○又谕曰、车布登扎布奏、达什达瓦属人。及扎哈沁等。所种麦石。惟大麦有收。仅供食用。未余耔种。可传谕塔永宁、照例办给达什达瓦属人、耔种一百五十石。扎克沁等耔种一百石噶勒丹达尔扎等、耔种五十石。伊等所种地亩气寒霜早。俱用大麦为宜。速为运送。毋误农时。　　

○丁卯。谕军机大臣等、哈宁阿奏称、准将军兆惠来文。由奎屯前往济尔哈朗。会同雅尔哈善等。自托多克、晶、托里、至博罗塔拉。安设台站巡查等语。现在兆惠等所安台站。俱已接续。哈宁阿无庸前往。惟珠勒都斯路所设台站被贼沙喇斯、玛呼斯等抢掠。经满福带兵前往。迄今二十余日。未据奏报。复令阿里衮带兵接应。著哈宁阿即带现兵。径往珠勒都斯。会同满福等、进剿沙喇斯、玛呼斯贼众。仍候将军等、议定官兵过冬之处。协助雅尔哈善办事。在参赞大臣上行走。此际满福、若业经剿灭贼众。接续台站。哈宁阿、即前赴雅尔哈善军营。至哈宁阿所奏。从前行至巴克库苏台。曾派署章京济德、署守备杨天禄等。搜捕相近台站之玛哈沁等。虽非剿灭大队贼众可比。亦应加恩。著查明、照搜剿玛哈沁之坐台笔帖式例。一体送部议叙。　　

○命副都统莽古赉、驰驿前赴北路军营。在参赞大臣上行走。　　

○戊辰。谕军机大臣等、昨命将军成衮扎布、兆惠等来京。筹议军务。著车布登扎布、亦驰驿来京。将定边左副将军印务。交纳木扎勒署理。阿桂著往代纳木扎勒。莽古赉著往代阿桂。阿桂不必候莽古赉即前赴科布多。纳木扎勒与阿桂交代后。即赴乌里雅苏台。车布登扎布与纳木扎勒交代后。再行来京。　　

○己巳。上诣皇太后宫问安。　　

○还宫。　　

○谕军机大臣等、陈宏谋赴任时。曾降旨、令其由河南归德一路。前赴江苏。沿途逐一先行查勘。会同在工任事诸臣。妥协迅速筹办。至江省归江归海各工。皆其专辖之地。乃抵任以来。并未将全局情形。各工先后作何办理。并现在已办若干。未办若干。逐一详悉奏闻。该抚所办地方公务。孰有大于此者。亦孰有急于此者。转盼开春播种。朕为晨夕忧劳。刻不能置。该抚其善体之。勿以任事者众。遂自弛其仔肩之力也。　　

○又谕、据胡宝瑔奏、江豫两省情形。应开浚支干各河。工程皆不可停。亦不必停等语。从前尹继善等奏到、豫省东南面入淮干河。请暂缓兴挑。当即降旨、令通盘筹画。疏浚下游。亟以宣洩河南积水为事。今该抚胡宝瑔、既已全局通筹。不至于江省有碍。则应行开浚之处。自当作速兴工。使积水有归。无误春耕。现在江省应兴各工。业经奏明分办。所有豫省办理情形。尚未奏闻。著传谕胡宝瑔、即将现在开浚支干各河工段。干河几道。支河几道。袤长里数丈尺。绘图贴说。详晰注明。即速奏闻。一面鸠工集事。务期宣洩有资。田畴早为涸出。及时播种用慰朕怀该抚原摺、已钞寄尹继善、白钟山等。一并传谕知之。　　

○又谕、江省河道工程。前据该督等奏报、俱已兴工。约于十一月内、可以完竣等语。该处连岁被灾。小民积困已久。所有各工、早竣一日。闾阎即可早受一日之惠。该督等亟应董率各属。迅速办理。务得如期告竣。俾积水悉行消涸。方可无误春耕。现在所办各工。约有几成分数。所分段落。是否实力赶办。着详晰查明。随时入奏。此朕所宵旰廑念。刻不能置者。该督等宜仰体朕意。上紧赶办。速行奏闻。以慰朕念。　　

○又谕、昨谕将军大臣等来京。应同来之大臣侍卫等。俱经点出。今思图伦楚、端济布、努三、亦当同来。可传谕成衮扎布、令其分队来京。　　

○庚午。谕、州县编查保甲。本比闾什伍遗法。地方官果实力奉行。不时留心稽察凡民间户口生计。人类良莠。平时举可周知。惰游匪类。自无所容。外来奸宄。更无从托迹。于吏治最为切要。乃日久生玩。有司每视为迂阔常谈。率以具文从事。各乡设保长甲长。类以市井无赖之徒充之。平时并不实心查察。虽督抚课最。有力行保甲之条。不过故套相沿。毫无裨益。即如马朝柱案内十余犯。悬缉数年。迄无一人弋获。此保甲不实力奉行之明验也。嗣后务宜慎重遵行。不得仍前玩视。其如何设法编查。及考核责成之处。著各督抚各就该地方情形、详悉定议具奏。　　

