<!-- { "loadSidebar": true } -->
○总理三陵事务多罗贝勒允祜奏、臣抵任半载。留心试看。一切事务。多有废弛之处。伏思陵寝地方。关系綦重。因与总管内务府大臣常在商酌。凡有不甚合宜之事。均交礼部、查例画一议准。臣等整饬条款。另缮清单呈览外。若仍有奏闻请旨之事。俟另行具奏、得旨。知道了。陋习虽宜整饬。若图目前好看。操切过当。亦非美事。其量力徐徐办理可也。　　

○丙寅。是日起。上以孟秋享太庙。斋戒三日、　　

○戊辰。户部议覆、甘肃巡抚元展成疏报、凉州府之永昌县属。入夏以来。雨水稀少。渠水微细。田禾大半枯槁。又平番县之松山堡等处。坐落口外。地本瘠薄。又值亢旱。被灾六分至九分不等。又巩昌府之会宁县属。亦因被旱。收成约计三分有余。实属成灾等语。应令该抚速查实在乏食灾民。酌给口粮。无使失所。其被灾地亩。应徵银米。照例暂缓。得旨。依议速行。　　

○刑部奏、据长芦盐政伊拉齐议覆、太仆寺少卿鲁国华奏、查豫东两省。幅员辽阔。穷乡僻壤。或有查赈未遍。以致饥民随和盐徒贩私之处。亦未可定。应令河东两省抚臣。转饬各该地方官。严行防范。于被灾户口、详加查核。分别赈恤。其实系盐匪。严行究治。从之。　　

○是月。江苏巡抚张渠、奏请严禁米烧运贩。并责令各关盘查。遇有装载烧酒到关者。拏送地方官究治。并追问造酒之家。一并律以违制之罪。得旨。此事若交部议。恐又蹈前辙。终为无济。试与督臣酌量地方情形为之。　　

○浙江巡抚卢焯奏报、各属时雨沾足。田禾滋长。惟兰溪县之黄湓地方。堤岸坍塌。洼地被淹。诸暨县之茅诸埠。暴水冲塌民房。压毙男女七口。又查台州滨海民居。大雨后继以飓风。坍损房屋。压毙老幼九口。当即酌量公项。委员协同地方官、确查抚恤。至杭、嘉、湖、三府。二蚕收成。九分至十分不等。现在米价平减。得旨。览奏曷胜欣慰。至一二被水之处。虽系偏灾。亦不可令其失所也。　　

○又奏、现因钱少价昂。开罏鼓铸。以官钱之价。减于市钱。远近争买。且多钱铺串人私买。转行渔利。人多钱少。渐致拥挤。贫民不得实惠。因与布政使张若震、悉心筹画。委员挨查城关小户。将铸出新钱。豫给印单。分东西南北四城。轮设十五厂。令该城人户、就近赍单赴换。周而复始。在小民遍得贱售之益。钱铺难施私换之技。得旨。欣悦览之。所办甚妥。更属可嘉也。　　

○署福建巡抚广东布政使王恕、奏谢天恩。得旨。览。勉力务一实字。勿徒粉饰外观。封疆大吏。尤宜扩充识见。不可自立无过之地。遂谓可以保禄全身也。　　

○湖广总督班第奏、城、绥、苗衅。实由前抚冯光裕逼迫而起。并非各员玩误。并历举与冯光裕种种抵牾情形。得旨。所奏俱悉。但冯光裕已物故。何必如此致辨。反觉量窄。此后但求其事之可耳。　　

○湖广提督杜恺、奏报飞调南北营官兵。并部署大炮。修整军械。星往进剿各机宜。得旨。蕞尔之苗。数千之兵。几月之久。尚不能成功。此皆督抚不和。属员观望所致。已前实非汝咎。以后责任于汝。勉之慎之。莫思苟且之事。以救目前。　　

○河南巡抚雅尔图奏、豫省上年被灾。大加赈济。其实在贫民。有绅衿乐输、煮粥接济。惟是民居为水冲塌。栖息无所。至男妇成群。寄居寺观。情既可悯。抑且男女混杂。风化攸关。查上年绅衿乐输银内。尚余银二千八百余两。即将此项盖房八百余间。酌拨贫民居住。得旨。办理甚妥。知道了。　　

○又奏报麦秋丰稔。晚禾畅茂。可得两熟情形。得旨。览奏曷胜欣慰。此亦汝实心任事。所以得此喜报。益当敬承无怠也。　　

○河南南阳总兵官韩应魁奏、二麦丰收。秋禾畅茂。现在归、襄、陈、三营。报有土蝻生发。兼有飞蝗入境。已飞饬上紧扑灭。得旨。颇有人称蝗虫皆自河南飞起者。汝等宜竭力督捕。务使净尽。不遗余孽。将此旨并令雅尔图知之。　　

○署四川巡抚事布政使方显奏报、各属雨水沾足。田禾成熟。惟沿河一带低洼地方。因大雨连绵。冲塌城垣房屋。男妇压毙多人。荍粟亦不无淹没之处。随飞饬委员确查。分别轻重赈恤。得旨。知道了。成巡之民。加意抚恤也。　　

○署广东巡抚王謩奏、访闻楚粤苗猺滋事。督臣马尔泰、已驰赴桂林。臣恐粤西兵饷不敷。现与司道密筹。豫备将卒、及粮米船只。以便督臣拨发应用。得旨。所办甚妥。知道了。　　

○署广西巡抚安图奏报、自正月至六月。雨雪调匀。麦禾成熟。得旨。此等情形。何不早奏、以慰朕怀。想汝于民瘼岁功。并不关心耳。　　

○云南总督庆复、巡抚张允随、奏报。遵照部议。改铸青钱。以杜私销之弊。但青钱须搭配点铜。滇省点铜甚贵。赴粤采买。工费颇多。势不能行。查云南个旧厂板锡。虽少逊点铜。而色兼青白。堪以配铸。臣等亲至省局。面令炉役试铸。铸出钱与青钱无异。并较现铸黄钱稍有节省。得旨。所办甚妥。知道了。　　

○庆复又奏、中甸喇嘛请增岁给口粮。查中甸松积林寺喇嘛。旧数一千二百二十六名。每年每喇嘛、与养廉口粮青稞中斗二十斗。糌粑二十四筒。前督臣高其倬、于雍正二年大兵进剿罗卜藏丹津。驻兵中甸。番彝纳土归顺。原题善后事宜案内、议将现在喇嘛、酌留四百名。给与度牒。余令还俗。并请裁减青稞口粮。旋准部议、以中甸地方居民。俱系番地唐古忒族类。以供佛崇僧为务。不便将喇嘛无故逼勒还俗。是以未经发给度牒。至今照旧一千二百余名。而青稞口粮。实已裁定。该喇嘛等衣食不充。以致远赴滇省禀求。恳恩每年酌赏青稞二三百石。即于岁徵中甸额数内支给。俾众喇嘛得资豢养之恩。得旨。所奏是。有旨谕部。　　

○贵州总督兼管巡抚事张广泗奏、楚粤苗猺勾结滋事。目无法纪。今楚省大兵云集。自应与粤省会商。克期并进。俾逆苗腹背受敌。不难翦平。而乃各省各办。并不关会。又胸无成见。军机虚实。悉为逆苗窥破。前读上谕、令湖南抚臣冯光裕、提臣杜恺、就近部署。具见圣明无微不烛。楚粤苗猺勾结。必应两省文武、合力同心妥办。方能有济。但两省抚臣。俱有通省职任。不便远莅军营。提臣统辖全省将士。用兵是其专责。可否敕令两省提臣移驻军营。就近会商。不存意见。不分疆域。寅恭和协。一秉公忠。庶可肃清苗孽。得旨。此奏是。有旨谕部。　　

○又奏、各路陆续报到楚粤现在攻剿逆苗情形。窃计黔省与楚粤交界。现在酌派官兵。于要隘处所。驻劄堵御。复挑选官兵二千名。以备徵调。查楚省调兵。已逾万众。即小有挫衄。系办理未善。并非兵力单弱所致。似可无庸协助。惟粤西之义宁。文武官弁、有被猺人杀害捉禁之事。今庆远府属土苗。又复狂悖。一省两处。同时用兵。诚恐兵力不敷。臣省谊属邻封。不得不先为筹备。除将从前挑备协助楚省兵二千名外。再于通省邻近营汛内、另挑二千名。听候遣发。仍饬令驻劄苗疆文武。将本境苗人、加意抚慰。并不时查察。不使暗中煽惑滋事。得旨。所见甚合机宜。前因此事不能迅速成功。已有旨令卿前往湖南。相度机宜。奏闻请旨矣。卿其莫辞劳瘁。莫避嫌疑。一到湖南。若事已有头绪。可即来京陛见。若尚费周章。即可据实速奏、朕当加卿以经略之任。俾三省事权归一。以期早奏肤功也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十一　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。秋。七月。己巳朔。享太庙。上亲诣行礼。　　

○诣大高殿行礼。　　

○幸圆明园。　　

○谕、楚粤逆苗不法。现在用兵征剿。必得武职大员。统领兵弁。始能早奏肤功。前已降旨令杜恺亲赴军营。就近与广西提督谭行义会商办理。并令张天骏移驻常德以资弹压矣。第思常德为通省要区。且所属营汛、多系苗边。现今各营官兵、抽拨进剿。内地未免兵单。著该督、提、酌派官兵数百名。前往常德。暂行驻劄。　　

○谕大学士等、广西义宁顽苗。勾结楚苗。肆行不法。现在用兵。乃地方最紧要之事。安图、专人赍摺来京。并无一语奏及。祗将安南国土官将完结之事叙述、以塞己责。其意盖欲以义宁之事。全推卸于督臣马尔泰也。不知马尔泰甫到桂林。而安图久在地方。且与义宁相去甚近。从前如何情形。近日如何办理。安图岂可视为膜外。巧为推卸之计乎。即如粤省雨水收成。亦必待朕降旨询问而后陈奏、则其不以民瘼岁功为念。可知。封疆大臣。如此居心行事。地方何所倚赖。可传旨严行申饬之。　　

○赏还工部尚书来保应罚俸银。　　

○庚午。停止万寿庆贺贡献。谕、八月十三日、为朕诞辰。闻内外臣工。以今年为三十万寿之期。欲行庆贺贡献之礼。朕甚不取。今年春间。外省督抚提臣中。如德沛、王郡、王士任等。曾请八月进京陛见。朕批谕止之。盖朕年甫及壮。不言庆贺。且朕所望于内外臣工者。总在实心实政。为国家宣猷效力。不在称觥祝嘏之仪文。著即传谕内外臣工等。仍照常年之例行。若有在常例之外者。俱著停止。　　

○谕军机大臣等、娄近垣奏龙虎山庙宇工程一摺。尔等俟岳浚奏事之便寄去。令其酌量查办具奏、朕思此项庙工。从前系奉世宗宪皇特恩。发帑兴修。工程颇称完备。并给有田亩。岁收租息。若随时加以粘补。何至数年之间。辄多倾圯。嗣后庙内工程。何项必应报官查办。何项应自行葺补。若不加以区别。伊等心无餍足。惟恃官为修理。则将来必至琐屑滋弊。可将此旨。一并密寄岳浚知之。　　

○礼部议覆署广西巡抚安图奏、泗城、镇安、二府。归顺一州。雍正十一年设学。未设廪增。今岁试三次。请照例增设。应如所请。泗、镇、二府学。均设廪、增生、各四名。三年一贡。归顺州学。设廪、增生、各二名。四年一贡。从之。　　

