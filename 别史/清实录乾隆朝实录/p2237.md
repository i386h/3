<!-- { "loadSidebar": true } -->
○又谕曰、温福等奏、彻回兜乌之兵。并力攻路顶宗一摺。殊未明晰。前此派兵往攻兜乌。据称、近可抵路顶宗西之喀木色尔。远可至美诺贼巢。是兜乌路径。似绕出路顶宗之旁。可收夹击之益。何以马彪、额森特等、纡途前往。半月有余。仍隔在路顶宗正面贼碉之外。且云离营甚近。则前此所谓绕道分进。又属为何。兜乌贼卡既多。官兵自难径进。何以原派之五千兵。仅彻回一千。其所留四千兵。又欲从何路分进。况带兵之马彪、额森特、均彻回路顶宗正路。则现留兜乌之兵。又交何人带领。著温福等、逐一声叙覆奏。至金川送出之外委臧儒供称、探问通事。有现在劝僧格桑出降之语。甚不足信。逆酋诡诈百出。岂肯轻至营门。或力已窘蹙。自知罪大难宥。觅一年貌相仿之贼番。假作僧格桑到营。希图混饰完局。又或妄冀如从前金川受降之例。诱我将军等出营。贼得逞其伎俩。则甚有关系。不可不防。设僧格桑果有乞降之事。如随营之沃克什旧土司等。即可令其识认。自能确切辨别。不致为其所愚。纵使逆酋实系亲身至营。祇当设法诱擒。温福等、断不可出营相见。即将备等、亦不宜轻率派往。此等情节。并著谕令阿桂知之。再索诺木所投哈国兴禀帖。尚欲貌托恭顺。阴逞奸狡。不宜仅付之不答。竟当作哈国兴之意。给与回檄。谕以索诺木、与僧格桑、狼狈为奸。拒守要隘。抗犯官兵。迹已显著。何得佯为恭谨。冀图朦惑。况墨垄沟未出官兵甚多。岂容以一外委臧儒。遂谓送还官人。妄思矜宥。大兵声罪致讨。必须先擒僧格桑。次擒索诺木。以申国宪而靖边庭。僧格桑即逃至金川。自可克日剿擒。无藉索诺木之献出。且索诺木即为法所必诛。又何能代人施此诡谲。本提督奉命随征。惟知奋勇杀贼。力缚凶渠。断不能为贼诳言所惑云云。照此写成番字。或于营中择一无用土兵送往。或多录数纸。系于箭头。射至贼营。俾贼酋知狡恶罪状。不能掩饰。其送回之外委臧儒、并著解京讯问　　

○刑部等衙门议奏、河南淮宁县民王明、控告该县知县冯履豫、采买京麦。私派脚价。经王明之父王国辅呈控。臬司等提审不办。及王国辅控告私和人命。反拟军罪一案。得旨、此案、著派侍郎吴坛、驰驿前往河南。会同该抚何煟、秉公查审。其原告王明。著交该部照例解往。　　

○乙丑。上御懋勤殿。勾到广西、广东、情实罪犯。停决广西斩犯一人。广东斩犯四人。绞犯五人。余一百二十八人、予勾　　

○谕曰、原任甘肃西宁镇总兵高天喜、前在西路军营。奋勉出力。临阵捐躯。成劳可悯。伊子守备高仁、因豫保引见。奏恳四川军营效力。著加恩赏银五十两。驰驿前赴军营。交与温福、听候差委。遇有都司缺出。即行补用。其次子武举高人杰、现在会试。未经中式。并著加恩准与新科中式武举一体殿试　　

○又谕自去岁进剿小金川以来。节次拨解川省帑银。已及九百万两。今军务尚未告竣。军需用项。自当宽为豫备。著户部于四川就近省分留协项下。即酌拨银二百万两。令各该省派委妥员。解往川省备用。该部即行确核速议具奏　　

○谕军机大臣等、董天弼所奏、堪卓沟一路。系游击沈宽带兵。前据温福奏、沈宽于六月初六日、至孟拜拉。初七日即至纳云达。因粮运不敷裹带。又山路偪仄。必须修辟。未能速进。旋据报称、八月初六等日。已将道路开修。不日告竣。军粮亦经鄂宝督催。源源接济。是路通粮足。更无可待。乃距今已及两月。沈宽驻兵未移寸步。所办何事。著传谕董天弼查奏。至明仁、富瑚、俱经温福派赴董天弼一路。见闻必真。著温福密饬明仁等、就近访查。一并据实覆奏　　

○又谕、昨谕温福、作哈国兴之意。檄示金川。尚有须严切饬诘之处。如索诺木每称、系恭顺土司。不敢违犯天朝。并称、派兵往小金川。系护视伊姊。并非敢党助僧格桑等语。索诺木如果为护视伊姊。派兵前往。止应在美诺、及布朗郭宗、底木达等处。何以小金川各要隘。皆有金川贼番助守。且公然与官兵抗拒。又昨据臧儒供称、四月间。薛琮等、在甲尔木山梁驻兵。下山扑碉。因后路被金川兵截断。退回山梁。金川敢于派兵截我兵后路。非叛逆而何。以上情节。著增入檄稿内。一并写成番字发去。再阅臧儒供词、薛琮之失事。固由后无援兵。但其时粮已不继。坚碉在前。岂仓猝可以攻破。则其前进实难。至后路虽被贼兵阻截。势属猝至。未必遽筑碉卡阻隔。若奋勇攻开后路。退回较易。此等紧要关键。带兵将领。不可不知。在主将派人领兵。自不便教以退怯。但知难而退。亦兵法所有。设实遇进退两难之时。与其冒昧轻进。挫失师徒。毋宁击破后路。全军以退。其间审度轻重。惟在将军参赞等、善为指示耳。将此并谕阿桂知之　　

○丙寅。上御太和殿视朝。文武升转各官谢恩　　

○谕曰、皇六子贝勒永瑢、著晋封郡王。所有封号。著内阁拟定字样具奏　　

○丁卯。谕、据温福等奏、总兵马彪、上年带领黔兵赴川时。曾带有云南昭通镇官兵三十五员名。随营打仗。甚为出力。是以议叙案内。察其中出众奋勉者。一体造册送部。经兵部行查。随即将实在打仗奋勇。并未冒滥缘由咨覆。复据兵部、以原奏未将云南官兵打仗之处声叙。未便据咨办理咨驳等语。滇省官兵。既同系军营奋勇出力之人。自应一体准其议叙。何得率行议驳。该部所办。实属拘泥。因令军机大臣查阅原稿。该部初次具题行查。尚可云照例办理。及温福明晰咨覆。即当据咨核办。如或该将军其中有混冒情事。该部原不妨据实参劾。乃将打仗一体出力官兵。复行咨驳。所办非是。著该堂官将此情节。明白回奏。所有滇省出力官兵。仍著照原题交部一并议叙　　

○又谕、川省办理军务以来。所有派往军营之八旗大臣侍卫官员兵丁等各名下应扣借项银两。俱著照从前金川、及西陲用兵之例。暂行停扣。俟军务告竣后。再行照例办理　　

○又谕曰百灵阿、著赏给副都统衔。遇缺即补　　

○谕军机大臣等、丰昇额、于奉到前旨。即日赴北山带兵督办。不免拘泥。前据温福等奏、兜乌一路。远可直抵美诺。近可绕出路顶宗后。似此路甚为扼要。若能攻其不备。即可乘间直入。是以谕令丰昇额前往统兵。较马彪等更为得力。今据奏马彪等带兵之地。距路顶宗甚近。并非别路分往。而兜乌与路顶宗、又同一费力仰攻。实属无益之举。与其分兵而归于无益。何如留此多兵。合攻路顶宗。军声益壮。更易集事。且果能攻得路顶宗。则兜乌不攻自破。即尚留余孽。亦可一面进捣贼巢。一面留兵牵缀。行军机要。贵于因地因时。朕岂能于五六千里之外。一一遥为指示今温福、丰昇额、惟知遵旨奉行不复计其事是否有益。与胶柱鼓瑟何异著传谕温福等此时兜乌一路。不但丰昇额不应前往。即分剿之兵。亦祇可酌留数百。在彼牵掣。其余概彻。回路顶宗。并力攻剿方为妥协　　

○又谕、现在绰斯甲布一路之兵。原为牵缀贼势。如果得路进攻。擒获索诺木。亦属美事。舒常受朕深恩。虽奋勇向前。亦须相度地利。详察贼情。期于计出万全。若专务进攻。不思退路。贼番从后截其粮道。其患非细。舒常须留心豫防　　

○又谕曰、温福等进扺路顶宗。若能相机攻克。自可直捣美诺。阿桂一路。亦当觅间攻取僧格宗。以收夹击之益。僧格桑计穷力竭。势必窜入金川。我兵合力追擒。逆酋自无能久匿。究不若严密豫防。毋任免脱之为愈。著温福、阿桂、于攻得要隘。凡有可通金川之路。豫为堵截。勿使逆酋外逸。至董天弼所攻之布朗郭宗、底木达、为两金川相通要路。且系僧格桑之父、及其妻属所在。尤关紧要。并须密访路径。派兵防截。或逆酋潜窜至彼。即可乘便掩擒。　　

○戊辰。上御懋勤殿。勾到福建、奉天、情实罪犯。停决福建斩犯五人。绞犯二人。奉天斩犯三人。绞犯四人。余一百三十四人、予勾　　

○谕军机大臣等、据嘉谟奏、屯田原系给丁赡运。因其间隐漏典卖者多。以致田不归运。丁力益疲。请将湖广等省、照江西查办章程。彻底清厘一摺。所奏甚是。江西丁田一案。前经阿思哈奏请清理。勒限查清。行之颇著成效。此外如湖广、江南、浙江、山东、俱系有漕省分。自应仿照江西省办过章程。一体实力查办。著传谕各该督抚等、责成藩司粮道。遴委干员。协同县卫。核实清厘。于佥丁赡运事宜。均属有益。其如何定限确勘清查、一律整顿之处。并著该督抚一面妥速核办。一面具摺奏闻。所有嘉谟原摺。即行钞寄阅看　　

○又谕、据嘉谟奏、守备刘世荣、推升都司。例应给咨送部引见。考验实系年衰技庸。不足以资整顿。恳恩准其原官休致等语。所奏殊属取巧。漕标员弁。该署督理应随时察核。该备既弓马平常。精力已衰。自当即行据实参奏。况摺内既称、该备历任八年。而该署督自正月到任。至今亦逾九月。知之不为不早。何至直待推升。始为具奏。明系揣知该备、一经送部引见。在朕前断难掩饰。因为此奏。冀免从前姑息之咎。是该署督之自称不敢稍萌欺隐。实已自蹈欺隐之渐。而不自知也。试问此等伎俩。又能逃朕洞鉴耶。嘉谟受朕特恩。一切公务自当加意振刷。期副委任。何得于任事之初。即以饰词尝试。甚属不合。著传旨申饬。嗣后务宜痛加警省。诸事实力整理。毋得稍蹈故智。自取罪愆。将此谕令知之　　

○又谕、本日勾到福建省情实人犯内。有该抚原拟缓决。九卿改入情实者二起。如张汝纹、因与黄凤彩互殴被控。将黄凤彩用绳套颈。拖拉致毙。又邱正元、因偷猪拒捕。戳伤事主。至于骨断。核其情罪。均属法无可宽。九卿所改甚当。乃该抚均以缓决草率定拟。实属过于轻纵。秋审大典。理应详度案情。虚衷核定。毋致稍有失当。况余文仪本刑部好司员。旋由臬司洊升侍郎。刑名既所素谙。谳牍尤宜平允。岂得以一任巡抚。遽染外省姑息骛名之习。甚非朕拔擢委任之意。余文仪著传旨申饬。此次仅予训诫。已属格外加恩。该抚益当痛自猛省。倘不知悛改。以致复蹈前辙。必不能再为曲宥矣。将此谕令知之　　

