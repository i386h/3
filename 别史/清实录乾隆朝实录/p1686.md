<!-- { "loadSidebar": true } -->
○又谕曰、纳世通奏称、乾清门侍卫舒常、鄂兰、护送霍罕额尔德尼伯克使人行走。并不照管同行。于数日前先已起程。致来使所雇车役潜逃。请将舒常等、交部严加议处等语。所奏甚是。舒常、鄂兰、系乾清门行走之员。特派前往。照看外藩使人。乃任意自便。先期行走。以致夫役潜逃成何体制。舒常、著降为三等侍卫。鄂兰著降为蓝翎侍卫。不准在乾清门行走。应更换时著再留一年　　

○又谕曰、纳世通奏称、霍罕额尔德尼伯克来使巴巴什克由喀密自雇车辆。至辟展。有车户和尚马五等将膘壮牲畜乘骑逃走。除另办牲畜。送巴巴什克等起程外。并行文驻劄哈密大臣。将和尚、马五等。严拏治罪。额尔德尼伯克虽久已投诚。究属外藩部落即在内地回人。亦不应出此。车夫和尚、马五等。竟敢抛弃捐坏车辆。疲乏牲畜。乘骑膘壮牲畜逃走。似此妄行不法。贻笑远人。情属可恶。务令拏获。从重治罪著交杨应琚。三宝。德尔格等。将和尚、马五等。严行查拏缉获时。传集车夫人等。即行正法示众。至伊等所有夥计。亦不可使之幸免。著即将伊等家产钞没。抵交纳世通办理款项。毋任伊等疏脱　　

○陕甘总督杨应琚奏、粤东山多田少。民食半资粤西向于省城、佛山、二处。额设米行。听商投行发卖。相安已久。迨前督臣班第、前抚臣鹤年。添设经纪米谷总埠。本为平价起见。然恃系独行。把持更甚。臣抵任裁革。缘办理未有成效是以设立裁汰。均未报部。臣在粤时。曾饬地方官。遇应补仓项在市买籴不得将广西谷船截买。殷实之家。听其收买不得拘泥囤积例禁。俾西商踊跃转输。粤东民食充裕至陕甘牙行本少。远来商贩。人地生疎。必藉牙行。领售评价。与粤东总埠不同。无庸议革。再陕甘接壤外。三面俱无邻省。一遇歉岁。挽运无从。势必仰资官粟。应于丰熟之年。动项收买。以备平粜。得旨、可谓通达时务之论。缘苏昌所奏未晰。故有此问。若卿所云。乃新立之总埠。而非旧有之牙行。又何必致问耶　　

○丁未。山东巡抚阿尔泰疏报、新城、昌邑、潍县等、三县乾隆二十六年劝垦田、地、六十五顷二十三亩有奇　　

○戊申。谕朕此次驻跸热河所有吏兵二部。应行引见官员。前经降旨、每月汇齐。带赴行在引见。计八月间巡幸木兰其吏兵二部月选官著仍照向例。文员内。通判州县等官。武员内。八旗护军校、骁骑校、及外省送到之补放水手官、骁骑校、并年满千总等官弁。俱著留京办事王大臣验放。余矣回銮后。带领引见　　

○谕军机大臣等、据李因培奏、松江府属南汇、青浦、二县。文武生员内。不乏作奸犯科之徒。缘数年以来。官吏叠更。案多不结。以致善恶无所惩劝等语。迩来江苏吏治。因循阘茸。已成锢疾。一切应行质丑词讼。不能即时分别劝惩。早为完结。致使不法劣生。从中播弄。辗转滋扰。看来此等恶习。该省不独二处为然。著尹继善。庄有恭、实心整顿。严饬州县各官。嗣后办理案件。不得任意延缓。傥有仍前悬案不结。并苟且姑容之事一经察出。惟该督抚等是问。可将此传谕知之　　

○刑部说准、盛京将军舍图肯奏称、新例容留逃人。于本罪加一等、其加等未经分晰嗣后不知情者本罪杖一百。加杖六十。徒一年。知情者。本罪鞭一百。枷号一月。加杖六十。徒一年。再查汉军正身犯徒流罪者。已改不准折枷。家奴折枷之例。亦应改不准折枷。实徒满日。仍归旗管束。从之　　

○己酉。上诣皇太后行宫问安　　

○遣官祭火神庙　　

○谕、上年直隶偶被偏灾。屡经降旨、将被灾州县。及与灾地毗连各属。分别蠲缓。并令将缓徵带徵之项。概缓至本年秋成后徵收转瞬即届开徵。例应按期输纳。因念入夏以来。雨泽应时二麦均已收获。现在禾黍畅茂。大田亦可望有秋。但小民当积歉之余。元气尚未能骤复。若令新旧并徵。闾阎仍不免拮据著再加恩。将应徵二十七年。并节年缓徵带徵未完银粮。缓至来年麦热后。按数徵收。以纾民力该督其速饬所属。通行晓谕俾畿辅农民。豫闻此旨。益加欢慰于乘时力作。尤有裨益该部即遵谕行　　

○又谕曰、御史朱续经自天津巡漕事竣复命。摺奏直隶胥役。歛派车船。勒索贿放方观承不能督率属员。力锄奸蠹等语。已传谕方观承令其将接到该御史知会后。曾否严查究治之处。据实覆奏矣。地方蠹役。借端派索。原难保其必无。惟在该管官加意稽察。严行惩创。若辈自然敛迹。方观承在直年久。每存息事宁人之见。不免转务姑容。朕亦不能为之讳。且前此办理疏消积水事宜。不能及时整顿。经朕察知。特派大臣履勘。业将该督交部严加议处。以示惩儆。方观承屡经训饬。谅当痛自悛改。而言者动以为归过之地。在该督身任封疆。于关系民生事务。并不实力董率。咎固难辞。但直隶通省。事务殷繁。又值灾歉之后。措置自不无竭蹷。持论者置身局外。坐言易而起行难使易地以处。恐其所展布。或未必能如该督之勉力支持也。且该督今岁办理延缓。致有贻误。尚与不恤民瘼。有心朦混者不同。即各省督抚中。似此模棱观望。幸而未致周章者。亦或不少。且过而能改。尚可冀其自新。方观承如自知愧悔。湔涤前非。正宜稍假时日。以观后效。倘其因循玩愒。复蹈前辙断不能逃朕洞鉴。自必明治其罪。又何能屡邀宽典乎。至该御史请设专司河务大臣。以资办理之处尤为非是。直隶曾设立河道总督。亦不过专办永定河防汛工程。此外全省河渠。原非所属。至营田水利工程。办理数年。因南北地势异宜。亦未著有成效。是以仍令直隶总督兼司河务。现派尚书阿桂。侍郎裘曰修。往来直隶各属。会同地方大员。详勘应行修防浚筑事宜。较之设立河员。与地方官立异掣肘者固属有利无弊。即嗣后遇有应行修浚之工。随时特派大臣睿理察勘。自足收相机集益之效该御史所奏设立专员之处。拘泥成见实于河务无裨著不必行　　

○庚戌。谕、据观音保奏交河县境内。于四五月间。蝗蝻生发该县并不据实具报。又不上紧捕除。以致蔓延数十里。春麦早禾。俱被伤损等语。地方官遇有蝻孽萌生。即应及时扑捕。殄灭无遗。庶不致蔓延滋害。况该县上年积水之后。秋麦未能遍种。全赖春麦早禾。速为接济。乃该县知县甘怡。先既不能豫为防范。嗣又不能上紧扑除并且匿不详报。实属玩视民瘼。贻害地方。著革职拏问。交部治罪。至该管道府。所司何事。竟漫无觉察乃尔。著方观承查明参奏。一并交部议处。至摺称该县被蝗之地。现在翻耕另种。农民无力耘锄。著该督速即查明。酌借耔种口粮。俾得及时赶种晚稼。以冀有收。副朕恫瘝民隐至意该部遵谕速行　　

○又谕、向来钦差大臣。出使高丽。闻入境时。该国王备舆迎候。此固属国敬礼天朝敕使。以昭恭顺。但满洲大臣。素娴鞍马而身膺使命。四牡宣勤。尤不应乘用肩舆。自图安适。著该衙门行文该国王。嗣后钦差到境。止须豫备马匹。其旧用肩舆之处。永行停止在奉使者既不至耽逸一时。致忘习劳之义。而外藩亦稍省繁文。以示体恤。著为令　　

○又谕、据海明等奏称、讷苏肯带领官兵。由乌噜木齐将马一千三百匹。妥办送至喀什噶尔、叶尔羌、阿克苏、查验分给阿克苏马四百匹。俱有膘壮三四分。照数收讫除讷苏肯受恩深重。无庸另行邀恩外其余官员请照例议叙。兵丁等赏赉。至解送马匹之原任御史观成系效力赎罪之员应仍照上年之例。无庸议叙等语。著照海明等所奏、讷苏肯、观成不必议叙外其余官员等、照例议叙。兵丁等酌量奖赏　　

○谕军机大臣等、热河一带。六月以来。屡得阵雨复于二十一日。得雨深透。闻京师十三日得雨后。天气颇觉燥热。未审近日曾得雨否。如已得有透雨则已。傥尚在望雨城中现有善求雨之厄鲁特回人。可即令其敬谨祈祷著传谕留京王大臣等知之　　

○辛亥。谕曰、弘映前往朝鲜国出差。即由京起程。不必来热河请训但出使外藩一切务宜示以正大。不可失之猥琐。入境时只宜乘马。不得坐用肩舆。即该国王备舆迎候。亦不可乘　　

○壬子。谕曰、简亲王效力多年。兹闻溘逝。深为悯恻。著贝勒弘曕、带领侍卫十员。往奠茶酒　　

○癸丑。上诣皇太后行宫问安　　

○甲寅。谕曰、方观承奏、据热河道良卿报称、富贵山等处木植。有木商吕均城。领票砍伐。现经该厅员等、查其堆放木植。有在封禁界牌以内者。恐不无越界影射情弊。著侍郎安泰、带同工部司官一员。由驿前往。著热河道派厅官一员。随往查勘办理　　

○谕军机大臣等、据方世俊奏、西安省城以北。至沿边一带。春夏之间。未得透雨。内定边、榆林、怀远、米脂、四县。与近省之咸宁等十一州县。夏禾俱成偏灾。又另摺所奏、延安府属之靖边县。秋苗间被雹伤等语。延榆所属被灾州县。二麦既已歉收。自宜及早被种秋粮其被雹处所。亦当赶种杂粮荍豆。以冀有秋。著传谕阿里衮。将咸宁及定边等州县。查明实在贫乏户口。于秋粮未收以前。有应借给常社仓粮接济者。即行照例借给。其被雹地亩。无力农民。并著酌借仓粮。以咨工本。阿里衮。务须悉心经理。不可使属员视汝为五日京兆。遂草率了事。以致吏胥中饱。使贫民不得均沾实惠。可将此传谕知之。寻方世俊奏、五月二十二、三、四、等日。近省西、同、各府、州、暨省北郡县。均获甘霖。六月初八、至初十日。复得透雨。秋禾长发。未种地亩。补种齐全。得旨、欣慰览之　　

○乙卯。谕、据明瑞等奏称、副护军参领七十六、扎萨克头等台吉达玛林扎布、带领官兵。自乌里雅苏台。补行解送伊犁孳生羊三万只。到日照数交纳外。又在途孳生羊羔一万三千十七只。俱已交纳讫。请将副护军。参领七十六。交部议叙台吉达玛林扎布。暨兵丁等。请赏给缎布等语。著照明瑞所奏、将副护军参领七十六。交部议叙。扎萨克头等台吉达玛林扎布、暨兵丁。俱分别赏给缎布。所有应赏之缎布。著成衮扎布、照依前次。在乌里雅苏台收贮缎布内。动支赏给　　

○谕军机大臣等、永贵等奏称、喀什噶尔、为总办回部事务之地。向系拖穆齐图办理。续调英吉沙尔总兵额僧额协办。今拖穆齐图进京。惟额僧额一人办事。而奉派总兵台布、恐不如额僧额之熟悉。请即调赴英吉沙尔办事。又驻劄赛哩木拜之原任察哈尔总管衮布策凌。不甚谙练。请将英吉沙尔侍卫伊凌阿。调往办事等语。额僧额。著仍驻喀什噶尔办事。台布。著调往英吉沙尔办事。伊凌阿。著调往赛哩木拜办事　　

