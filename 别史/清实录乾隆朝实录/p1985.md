<!-- { "loadSidebar": true } -->
○镶白旗蒙古都统奏、阵亡护军校什迪、应赏云骑尉世职。无子。请将过继伊兄什京之孙闲散讷音布、承袭。得旨、什迪所立之云骑尉。照依所奏、著过继伊兄什京之孙讷音布承袭。但此项所立之官。袭次已完。仍赏给伊子嗣恩骑尉。世袭罔替。此特矜恤阵亡之人。施恩于其正派子嗣。其过继之子。即不应承袭。讷音布、并非什迪之正派子嗣。其应袭云骑尉袭次已完。不必承袭恩骑尉。永著为例。仍交八旗查明、如有似此者。俱即行更正办理　　

○以内阁学士德成、为工部右侍郎　　

○以山西按察使朱圭、为山西布政使　　

○丁卯。谕曰、阿思哈奏、据豫省绅士民人呈称、军行协办车价。分所应然。前已得蒙恩厚赏。此次何敢豫邀重赉。请将现赏银两。仍留公处。以备凯旋车费等语。官兵所过地方。凡车马等项。一切动支公帑。丝毫不以累民。犹恐沿途运送供役。不无稍资民力。是以叠经降旨。优加赏赉。务期闾阎普被实惠。在小民深明大义。感奋出于至诚。但以中州士民。如此淳良足尚。乃施恩所及。竟以曲从其请而不令均沾。岂此等服劳之赤子。可以不蒙闿泽。而国家格外之仁。转得为不知感激奉公者所滥邀乎。所有此次赏给河南省银十万两。仍著遵照前旨行。该抚其董率所属。实力妥办。毋任胥役等少有侵蚀中饱。副朕轸念黎元至意。仍将此通谕知之。　　

○谕军机大臣等、兵部据明德咨、滇省东川营买补马价。请照各营一例给发。经部议覆、可否循照川省代滇采买马匹之例。每匹给价十三两。俟军需告竣。仍依旧例报销一摺。已降旨依议。各营买补额缺马匹。关系紧要。滇省既因年来购办马匹。市价不无稍昂。酌议加增买值。尤属军需重务。非寻常事件、咨部查核者可比。理应将现在通融买补情形。据实奏闻请旨。何理仅行咨请部示。明德在督抚中素称干练。乃前于买补通省营马、照旧增价一案。径咨户部。并未专摺具奏。今此案复咨兵部议办。殊不知事理轻重。此等有关军务钱粮要件。并不随时入告。岂仅以简调官员。呈报晴雨。遂为尽督抚奏事之责耶。明德、著传旨申饬　　

○礼部题。朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例　　

○步军统领奏、军机大臣会同宗人府、将富新等斗案内为首之陈受福、拟遣。经臣衙门将该犯咨送兵部。该部司员、因文内未经指明发遣之处。将咨文及人犯当时驳回。伏思公务文移。皆以印信为凭。或有应驳。宜接收回堂行文咨查。且遣犯应速令起程。若彼此推诿。虑有疎防。应请交于兵部、嗣后司员、不准擅驳用印公文。并将拟犯速行办理之处。议定成例。报闻　　

○以头等侍卫白和卓、为正黄旗满洲副都统　　

○调山东按察使雷畅、为山西按察使。以山东济东道徐绩、为山东按察使　　

○戊辰。谕、昨冯钤题参颍州府知府史鲁璠、纵庇太和县知县郭世谊一案。并不先行据实察劾。直待该员告病后。始以一参塞责。已将冯钤解任。交部严加议处矣。督抚职任封疆。察吏是其专责。乃外省模棱恶习。辄以袒护属吏。自博宽厚之名。及至劣迹昭彰。自知万难讳饰。即名挂弹章。犹复因事斡旋。多方迁就。经朕屡行训饬。而锢疾已深。牢不可破。揆厥所由。盖因督抚等、向来遇有处分。部议应降应革。皆格外宥原。从宽予以留任。伊等见与官位毫无亏损。遂不复痛改前非。力图湔濯。是朕惜材从宽之恩。转为若辈怙恶之资。而非惩愆之义矣。吏治因循日久。若不力为整顿。势将何所底止。近日如嵇璜之膜视甄别。与冯钤之曲徇劣员。皆覆辙相寻。不得不明示惩创。以肃官箴而存政体者。又如各省营务。从前特派大臣巡阅。后因钦差外出。徒令各省酬应纷繁。于简核究无实济。传谕停止。遇兵部奏请时。即令该督抚就近查阅。以督抚等系本省统辖大臣。重其责成。自当悉心训练。乃伊等因无人纠摘。遂尔视为具文。不实心振刷。以致营伍日弛。不堪已极。现在滇省绿营兵丁。恇怯成性。全不适用。皆历任督抚玩愒阘茸所致。滇省如此。他省自可例推。国家设立营制。缮备平时。原以养有勇知方之士。若终年糜饷。徒蓄庸懦无用之人。岂复兵防本意。著饬谕各直省督抚、嗣后务同提镇等。督率将备。加意策励。训练精严。遇当查察时。实力澄汰纠参。勿以虚文塞责。庶为不负任使。倘经此番严饬。仍复不知悛改。日后查出。或别经发觉。必当重治其罪。再不为之曲贷矣。将此通谕各该督抚知之　　

○又谕。浙江滥制鸟枪一案。苏昌朦混具题。工部亦率行覆准。糜帑至一万七千余两之多。因究出承办之员。与各衙门书吏串通舞弊。现在审拟定案。前以添设马上枪兵。系各省通行之事。或亦有似此滥行制造者。随谕令各督抚查明具奏。今据陆续奏到。俱系按照定数制给。并无逾额滥造者。是冒滥弊混。惟浙省为然。苏昌前在总督任内。既经奏明承造四百余杆。后题销时。听其混入续制之语。且明知已经多造。又不将劣员蠹役。据实严行参奏。实属有心回护。设使苏昌尚在。必当将伊治罪。如仅照例分赔。不足示儆。著将苏昌应赔银两。在伊家属名下、十倍罚出。以为封疆大吏、不肯尽心者之戒　　

○谕军机大臣等、明年为朕六十万寿。在籍诸大臣。多有来京庆祝者。内如钱陈群、年力尚属强健。自必踊跃趋赴。朕方深喜其来。若沉德潜、则年届期颐。不欲其更行远涉。且后年即恭遇皇太后八旬大庆。既不便令其久寓都门。留待庆典。若去而复来。则道途仆仆。益觉劳顿。高年不以筋力为礼。自是古今通义。况江乡绅衿耆庶。原有在公所望阙叩祝定例。沉德潜以百龄卿秩。为在籍衣冠倡率。扶杖嵩呼。即为昇平上瑞。又何必随朝臣拜舞。方为伸敬乎。著传谕钱陈群、令其就近向沉德潜宣示朕意。谆切慰留。无任同行北上。设沉德潜泥于前岁自奏入都恭祝之语。尚欲勉强就道。即是不知体朕优礼恩眷。殊非所喜。倘钱陈群不能力阻其行。即钱陈群之踊跃趋赴。不但不为嘉许。且疑其亦非出于中心之诚矣。将此详谕知之　　

○又谕、工部议、护理河东总河毛嘉梓、题销泇河厅属峄汛韩庄等滚水坝。用过工料银两一本。已照例驳令据实核减。此案工程。从前既经部驳。自应切实核销。俾无浮冒。岂可仍前声叙。并不加意详核。率意报销。毛嘉梓暂行护理总河印务。不过寻常事件。代为判行。至此项本系毛嘉梓兖属之事。何必于护印时亟亟题报。况吴嗣爵陛见后旋即回任。何不可待之有。其中恐不无有意混销情弊。不可不彻底查究。吴嗣爵现在总河。此事乃其专责。著将毛嘉梓办理此案、有无弊混之处。即行详悉确查。务令水落石出。据实具奏。毋得稍有瞻徇。所有部驳之本。并著详慎核减。另行题覆。将此传谕知之　　

○又谕、近闻归化城副都统常青、在该处办事。与属员并无上下之分。举止卑琐。该处土默特等、俱各殷实。最喜钻营。新授将军常在、尚未到任。此时常青署理将军印务。恐与属员通同舞弊。著传谕鄂宝、留心察访。如稍有舞弊营私、及声名平常。即据实具奏　　

○护理广西巡抚布政使淑宝奏、前奉旨。各省流徒等犯。责成该管官体察防范。现查粤西各府。集犯多至三四百名。少或数名。应请酌州县大小。概为均拨。其原犯边远极边烟瘴者。务各名称其实。并嗣后各省指配柳州、浔州、桂林、三府人犯。依闽浙例、解巡抚衙门酌发。再粤西向令聚处城厢。既按府均发。则各处保甲。十倍于所辖配犯。除附近苗寨安边、及猺獞土狼各保甲不宜安插外。应饬州县、查到配半年安分各犯。匀交内地保甲长。由附郭及四乡。分领收管。仍就近以分防佐杂专管。朔望会同汛弁查点。未设分防者。该吏目、典史、及汛弁、轮查。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十八



大清高宗法天隆运至诚先觉体元立极敷文奋武孝慈神圣纯皇帝实录卷之八百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。二月。己巳。上诣畅春园、问皇太后安　　

○谕曰、台湾镇总兵叶相德、俟擒获黄教后。即往云南听用。其员缺、著戴廷栋暂行署理　　

○又谕曰、高晋奏、荆州副都统世良、办事迟钝。又复年老多病。难以胜任。请勒令休致等语。所奏颇属公当。世良、著即休致。高晋到楚未久。即行留心整顿。皆由朕屡加训诲。稍知悛改。是以据实奏闻。但世良之衰庸恋栈。已非一日。定长在任时。岂竟毫无闻见。而一味姑容徇庇。其膜视公务。不问可知。前此该部以定长应否议恤具题。朕念其平日尚属勤慎。降旨加恩予恤。今观其阘茸若此。所有恤典。应即敕部停止。使封疆大臣。知不实心奉公之咎。虽身后已邀优典。亦当亟行追正。庶足以示创惩。将此通谕知之　　

