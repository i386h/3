<!-- { "loadSidebar": true } -->
○壬子。大学士鄂尔泰等奏、京师近年以来。钱价昂贵。实由耗散多端。若不官为查禁。设法疏通。则弊端难杜。钱亦无由充裕。谨据现在情形。公同酌议八条。一、京城内外、镕铜打造铜器铺户。宜官为稽查。查京城内外、八旗三营地方。现有镕铜大局六处。铜铺四百三十二座。内货卖已成铜器不设炉铺户六十八座外。设炉铺户三百六十四座。逐日镕化打造。京城废铜器无几。崇文门过税之铜。每年仅三百万斤。断不敷打造之用。势必出于销钱。应将炉座铺户。于京城内外、八旗三营地方。现在查出官房三十六处。计七百九十一间。即令伊等搬住开设。镕铜打造。其所住房、免纳官租一年。以为搬移之费。一年后照例纳租。所有官房内、开设各铺户。交步军统领等衙门、派拨官弁稽查。将每日进铺铜觔若干。并镕化打造、出铺铜觔若干。逐日验明。如出数浮多。即行禀报根究。一、京城各当铺。宜酌量借给赀本银。收钱发市流转。查京城内外、官民大小当铺。共六七百座。钱文出入最多。现在平减钱价。各当铺如得官借赀本。收钱上市发卖。在当铺既多添赀本。而在市逐日又多添钱文发卖。两有裨益。应将京城各当铺。无论官民。每大当赀本丰厚。应派给银三千两。听其营运。将所领银两。存留作本。每一日交制钱二十四串。军送官局。上市发卖。每制钱一串。加钱十文为局费。其卖出银、仍交各当铺收回作本。至于小当赀本、原有多寡不等。有情愿借银者。准赴局具呈。查明现有架本。酌量借给。所缴钱文。并卖钱易回银两。俱照大当一例办理。再借给大小当铺赀本。约银五六十万两。核算每日可收钱数千串。须设公局收贮。派员经理。查有正阳门外、布巷官房一所。地安门外、鼓楼东官房一所。应作为钱局。至收钱、发银、造册、文票、俱用顺天府治中印信为凭。其局内书算人等。令管局官挑补。所有市上原卖钱文。每制钱一串内、少腰串钱二文。以为局内官役饭食纸张等项之用。俟一年后、如果钱价平减。将该管钱局官、交部议叙。倘有侵克亏那。据实查参。一、官米局卖米钱文。不必存贮局内。查八旗、内务府、设米局二十七处。于乾隆三年三月议准、每局各给银二千五百两作本。收买米石。并给米□夋米二千石平粜。其收买粜卖出入银钱。向系各该旗、内务府、办理。再本年发给八旗、内务府、及五城各厂、平粜米。俱系将卖米钱。三日一次。赴市易银交部。各在案。今现在议卖官钱。应令八旗、内务府、将卖米钱不必存贮局内。二十七局、分为三班。于三日内、每日将九局卖米钱。轮流上市易银。仍交各该局收贮。其五城各厂卖米钱。亦毋庸存贮厂内。仍照旧三日一次。将钱上市易银。交纳户部。所有二项上市钱。均应派出管理官钱之员。一体发卖。一、京城各当铺。现在积钱。宜酌钱数送局。一并发市。查京城当铺六七百座。每于秋冬之际。存贮钱最多。此项虽系各当铺营运之赀本。以济小民一时之缓急。但堆积过多。未能流通。转于民用不便。现在钱价昂贵。议开官钱局平价。而开设之始。钱尚不能充裕。在各当铺时当冬令。正值闲贮之际。应将京城内外。大小当铺。无论官民。每大当一、彻出制钱三百串。小当一、彻出制钱一百串。俱自行运送官局。交局员发卖。陆续易银给还。如运局钱卖将及半。各当铺陆续运送补足。倘小当一时不能如数。令将一百串之数。陆续送足交局。如已经领借官局赀本。前项钱免交。一、钱市经纪。宜归并一处。官为稽查。以杜擡价。查钱市向设经纪十二名。各铺户有高擡钱价者。责成经纪严谕平减。不许垄断。但该经纪等、散居各处。早晚时价。难归画一。向无专员约束。或与钱铺通同勒索。查正阳门外、为商贾云集之地。应令经纪等、聚集一处。每日上市。招集买卖铺户商人。遵照官定市价。公平交易。以杜私买私卖之弊。一、京城客粮店。收买杂粮。宜禁止行使钱文。查京城九门七市。每遇秋成。外来各种粮食。俱系车马载运。投店卖钱。即用车马运回。成千累万。断不能日用行使。或有不肖奸商。在彼收买贩卖。或乡僻之民。收积藏贮。应请九门七市杂粮店。俱用银收买杂粮。一、京城钱文。宜严禁出京兴贩。查国宝本贵流通。但京城都会之地。各省经营贸易。络绎往来。奸商将钱装载出京。于价贵处、兴贩射利。再闽广商船。由海洋直达天津。回空时、概用钱文压载。运至本地货卖。又各省漕船回空。亦多载钱文。兴贩获利。京局所铸之钱。岂能供外省各处之用。此等兴贩流弊。不得不严查防范。应请嗣后出京客商。除携盘费钱外。不许将制钱、马＜?马犬＞车载出京。一、近京地方囤钱。宜严行查禁。查近京直隶所属、各村庄镇集。每多富户。将粮草货物卖钱去串。堆积一室。以防盗窃。此等乡愚。祗图一己蓄积。遂致钱文不能流通。向来原有明禁。恐日久懈弛。应行文直隶总督。转饬各该州县、示谕乡农富户。不许囤钱至一百串以上。臣等伏思京城钱贵之由。大约不出八条之内。但举行之初。不便于图利之奸民。未免滋物议浮言。而于亿万兵民之日用。大有利益。现既派员经理。若不专委大臣督办。恐无统率。查钱粮乃户部所司。稽查禁约、乃步军统领专责。一切铺户商民、则府尹所属。应请专交兼管户部事务尚书公讷亲、户部尚书海望、步军统领舒赫德、并令顺天府府尹蒋炳、协同办理。从之。　　

○吏部奏、各省督抚题参疎防案件。应照定限。查明报参。如逾限不行查报者。即将迟延之员。扣明逾限月日。随疏附参。不得将州县道府公出日期。笼统扣展。再疎防限内。有前官未及详报离任。经接任官、具文详报者。定例内、并无接任展限之条。其疎防限期。自应前后接扣。如有迟延、经该督抚查参到部。将前官照限内卸事例查议。后任官、仍按违限月日。分别议处。不得将前官阅过限期。在后官任内、混行加展。请通行各省督抚遵行。从之。　　

○补行陕西省、乾隆四年、七年、二次大计。不谨官一员。罢软官一员。年老官四员。有疾官三员。才力不及官六员。浮躁官三员。甘肃省、乾隆七年大计。不谨官一员。年老官六员。有疾官四员。才力不及官二员。四川省、乾隆七年大计。不谨官四员。年老官六员。有疾官五员。才力不及官一员。分别处分如例。　　

○旌表守正捐躯之河南商水县民张学妻刘氏。　　

○癸丑。上御勤政殿听政。　　

○以丁忧起复前任山东巡抚朱定元、为光禄寺卿。　　

○户部议覆、四川巡抚纪山疏称、忠州营离省窎远。所有应支官兵俸饷。应照夔协之例。于夔关税银内、就近按季支领。应如所请。从之。　　

○甲寅。谕军机大臣等、郑文焕历任云南总兵。颇有才干。朕是以加恩擢为四川提督。近闻伊到任后、侈大骄矜。遇事取巧。且有狥情请托之事。深负朕恩。尔等可传旨严行申饬。令其洗心涤虑。痛加悛改。以勉后效。　　

○以工部侍郎吕炽、为顺天武乡试正考官。翰林院检讨德保、为副考官。　　

○调湖北宜昌镇总兵哈尚德、为陕西凉州镇总兵。以广东广州城守营副将蒙应瑞、为湖北宜昌镇总兵。　　

○大学士鄂尔泰等、议准内阁学士秦蕙田条奏内称、教官月课。宜重经史。请将已经颁发之周易折中、书、诗、春秋、传说汇纂。及性理、通鉴纲目、并将次告成之三礼义疏诸书。令各省督抚藩臬多行刷印。给发每学二部。以供士子抄诵。教官每月面课四书文外。兼课经史。又各省书院生徒。令州县秉公选送。布政使、会同专司稽察之道员。考验才可造就、质非佻达者。方准入院肄业。从之。　　

○户部议准、署广东巡抚策楞疏报、乾隆八年分广、肇、高、雷、四府属。垦复迁税三十一顷九亩零。编徵地丁银一百一十四两一钱零。又广、惠、潮、肇、廉、罗、六府州属。报垦额外水田税二百顷四十五亩七分零。编徵粮差银九十二两零。又广州府属。番禺、香山、二县。归并卫所屯田。垦复迁移屯税三十九亩五分零。照减则科屯米三石五斗零。俱照水田例、六年起徵。从之。　　

○又议覆、漕运总督顾琮疏称、江淮卫六帮、额运丁船三十二只。内兑运江宁府属之江宁县漕、船十一只。兑运镇江府属之漂阳县漕、船二十一只。两处水次受兑。程途相去数百余里。开行及过淮、先后不一。运弁一人。沿途稽查。难免顾此失彼。查有江淮卫九帮、额船四十九只。原有派兑上元县漕粮之船。与江宁县同城。应将六帮兑运江宁县漕船十一只。归并九帮运官、就近管辖。但六帮仅存额船二十一只。为数太少。应于同兑漂阳水次之江淮三帮额船六十三只内。拨船十一只。归六帮管辖。以补拨出之数。应如所请。从之。　　

○川陕总督公庆复奏、请将安西布隆吉一营。并所属之桥湾营。就近统归靖逆协副将兼管。踏实一营。就便改归瓜州营参将兼管。得旨、著照所请行。该部知道。　　

○乙卯。上奉皇太后幸汤山。是日驻跸汤山行宫。至丁巳。皆如之。　　

○丙辰。谕、前因江南昭阳湖等处。蝻子萌生。该地方官、不能及时捕治。飞入山东、河南、邻近地方。为害禾稼。朕曾降旨、令该督抚将捕蝗不力之各员查参。今据尹继善等奏称、今岁蝗蝻所生甚广。即山东、河南、本地亦多。凡州县官、一见飞蝗。即图卸责。诿之邻省。是其积习。节据各属禀报、飞蝗自北而来者。不一而足。臣等严加申饬。不许互相推诿。作速扑灭。业已净尽。目下百谷登场。收成丰稔。请免查参等语。尹继善等此奏。甚属错谬。从来捕蝗之法。全在初生之时。竭力剿除。庶不致蔓延为害。今江南蝗蝻、既经飞入邻省。则该地方官、捕治不力。罪无可辞。乃反称自北而来。此即图卸已责、诿咎邻封之陋习。且邻境已受飞蝗之害。该省虽云丰稔。与邻省何涉。焉能以此掩饰其咎乎。尹继善等明系徇庇属员。代为支吾。希图开脱。准泰系新任。尚在可恕。著将尹继善、陈大受、交部察议具奏。　　

