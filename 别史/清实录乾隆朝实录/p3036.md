<!-- { "loadSidebar": true } -->
○河南巡抚毕沅奏。臣由保定起身。察看直属赵州顺德以北。初七八等日。雪泽优沾。至迤南之邯郸。磁州。雪势渐小。一入豫境。自彰德至卫辉。祇得过雨雪一二寸不等。随落随化。入土未深。仍然不能耕种。臣现率藩司□兰。虔诚步祷。至陕省太白山神。屡昭感应。前奉旨。令臣将如何祈雨之处。告知何裕城。遵照虔祈。但何裕城到陕尚需时日。而豫省各属。待泽孔殷。臣拟先遣妥员恭赍香帛祝文。即驰赴太白灵湫。取水来豫。供奉虔求。现今卫辉一带。被灾情形较重。应行筹办各事宜。即当妥筹奏闻办理。得旨。览奏俱悉。　　

○赈福建建安。瓯宁。二县。乾隆四十九年分水灾饥民。　　

○丁未。谕。此次亲行耕耤。朕躬举四推。应令诸皇子随侍观礼。以昭劭农务本至意。三王著派睿亲王。质郡王皇六子。仪郡王皇八子。皇十一子。皇十五子。著随耕布粮。　　

○漕运总督毓奇。署河东河道总督兰第锡。山东巡抚明兴奏。东省各湖。蓄水济运。最关重要。济宁以北。有蜀山。南旺。马踏。马场。诸湖。济宁以南。有微山。独山。昭阳。南阳。诸湖。其中蜀山。马踏。收汶河之水。马场。收泗水。独山。收泗洸两河并诸山泉。南阳。昭阳。收上游曹济等处坡水。及独山湖穿运入湖之水。下注微山一湖。以时宣济。而各湖来源。总以汶泗二河为最大。查微山湖面宽阔。湖心尚深。且与南阳昭阳两湖。均在运河西岸。从前黄水下注。已经沿路澄清。并未受淤。其上游坡地进水之路。现已于挑浚水利河渠案内估办。至独山一湖。坐落运河东岸。尤未受淤。而蜀山马踏马场南旺等湖。更在济宁以北。并非黄水经由之地。但各处湖身。周围高低不一。虽属地势使然。总未能与湖心一律相平。迨伏秋水发。汶泗各河。不无挟带泥沙。而波地雨水下注。亦有淤积。是以每年汛期过后。即将各湖之进水出水引渠。确估挑浚。兹查马场湖地势本洼。其所收泗水。由安居十里等处斗门。宣放济运。向来并不缺乏。南旺湖在运河西岸迤东。正对分水口。遇汶水盛涨时。南北宣洩不及。即启各斗门。掣水入湖。藉以洩涨保堤。现在湖身甚宽。尽资容纳。均可无庸办理。至蜀山湖在汶河东南。定志收水一丈一尺。每年汶水长发。先由临汶之永定。永安。永泰。三闸。收入外滩。俟澄清后。再启临湖斗门。放清入湖。由临运之金线。利运。二闸。宣济运行。又马踏湖在汶河西北。定志收水六尺余寸。由临汶之徐建。李家。二口收蓄。出新河头。宏仁桥。二闸济运。现在该二湖水甚充裕。即将来秋冬水涸。各湖亦必有底水存贮。且湖中从未做过捞挖之工。而湖身宽广。均有百余里数十里不等。其挑出之土。亦不能远送至百里之外。徒费钱粮。查湖边及各引渠两傍。间段露有旱滩之处。俟秋汛过后。实力疎浚。即归入岁修案内办理。再济宁以北各湖。四面皆有堤堰。除官堤出水甚高。每年查看修整外。其各处围堰。现饬地方官。劝民培修。务使较前倍加高厚。庶于收蓄湖水。更为有益。得旨。知道了。治河总无一劳永逸之理。随时补助。惟在以实力妥为之。　　

○又奏。查曹济等属。估挑水利河渠。自开工后。上紧挑挖。核计工程。已有十分之四。所有劝民疎导各支河工段。办理踊跃。可期与估挑干河各工。同时完竣。臣等俟八闸铺水后。前往督催。务期上下流通。脉络畅顺。于运道民生。两有裨益。得旨。好。实力妥为之。　　

○山东巡抚明兴奏。东省去年麦收虽薄。秋成实系丰稔。臣因通省动缺仓谷。共有九十余万石。为数甚多。是以酌量采买。嗣缘入冬雨雪稀少。春雨又未能普遍。粮价渐增。贫民糊口维艰。农民亦需酌借口粮。以助耕作。现已饬司按照地方情形。减价出粜。有应借口粮者。照例先动社谷。次及常平杂粮谷石。核实给领。至东省雨雪情形。登莱青三府。较为沾足。省城及兖沂曹济一带。尚未普遍深透。至各属粮价。正月较冬月稍昂。臣具奏单内。虽经声明。而总条内。仍填价平字样。实属拘泥糊涂。得旨。以后戒之慎之。　　

○命光禄寺卿吴省钦。在尚书房行走。　　

○戊申。上御勤政殿听政。　　

○大学士公阿桂等奏。上年奉旨。增祀历代帝王。经大学士九卿会议具奏时。元魏原列在晋宋齐陈之后。乃礼部堂官。于排列龛位时。并未奏明。辄将元魏移在晋代之前。殊属错误。应请将礼部堂官交部议处。并照原议位次改正。得旨。知道了。　　

○漕运总督毓奇。山东巡抚明兴疎报。东省八闸大挑工程。于上年十二月内勘办。自江境交界之黄林庄起。至韩庄以上之彭口闸下止。共计估挑河长一万八千四百七十五丈。内原估口宽五六七丈。底宽三四五丈。深自一尺至四五尺不等。工分十六段。派委地方州县。及河工厅备等官三十余员。分段承挑。嗣据各员于二月十五日以前。陆续具报完竣。臣等于每完一段时。逐细查勘验收。间有坦坡未平。及露有淤滩。应须加挑顺势者。即饬令上紧收拾。务期处处妥协。现准两江督臣萨载等知会。江境挑工。亦已告竣。即须开坝铺水。臣等查向来挑工竣后。其每段内拦水坝埂。稍有留存。即致船行阻碍。现仍饬各工员。带领人夫。上紧起净。并责成能事员弁等。分段催办。至东省汶水大坝。臣等已知会河臣兰第锡。巡漕臣阿那布。并饬令运河道定期于二十四日。先行开放。计汶水按塘灌注而。下至彭口闸时。所有八闸内坝埂余工。均已收拾净尽。即可开湖口双闸。宣放湖水。会汶下注江境之运中河。俾上下水面铺平。以便新漕趱挽北来。不致稽误。再查韩庄八闸一带。地势高仰。向来虽每岁间段挑浚。从未有如此次之大加疎治者。现将挑成河底。与常年相比。已落低二三四尺不等。即较之从前老底。亦觉加深。内惟大泛口等处。为各山泉入运之地。每年水发沙进。仍需随时挑浚。其余上下河道。实属深通。从此漕运往来。可资利赖。得旨。览奏俱悉。　　

○以侍读学士玉保。陆伯焜。左庶子芮永肩。右庶子图敏。刘权之。充日讲起居注官。　　

○己酉。上还宫。　　

○谕。四库全书馆进呈补刊通志堂经解一书。朕阅成德所作序文。系康熙十二年。计其时成德年方幼穉。何以即能淹通经术。向即闻徐乾学有代成德刊刻通志堂经解之事。兹令军机大臣。详查成德出身本末。乃知成德于康熙十一年壬子科中式举人。十二年癸丑科中式进士。年甫十六岁。徐乾学。系壬子科顺天乡试副考官。成德由其取中。夫明珠在康熙年间。柄用有年。势焰薰约。招致一时名流。如徐乾学等。互相交结。植党营私。是以伊子成德。年未弱冠。夤缘得取科名。自由关节。乃刊刻通志堂经解。以见其学问渊博。古称皓首穷经。虽在通儒。非义理精熟。毕生讲贯者。尚不能覃心阐扬。发明先儒之精蕴。而成德以幼年薄植。即能广搜博采。集经学之大成。有是理乎。更可证为徐乾学所裒辑。令成德出名刊刻。俾藉此市名邀誉。为逢迎权要之具耳。夫徐乾学成德二人。品行本无足取。而是书荟萃诸家。典赡赅博。实足以表章六经。朕不以人废言。故命馆臣将板片之漫漶断阙者。补刊齐全。订正为谬。以臻完善。嘉惠儒林。但徐乾学之阿附权门。成德之滥窃文誉。则不可不抉其隐微。剖悉原委。俾定论昭然。以示天下后世。著将此旨录载书首。　　

○是月。两江总督萨载。江南河道总督李奉翰奏。查运中河上自黄林庄山东交界起。下至杨家庄运口止。间段应挑工长三万八千九百五十余丈。原估口宽八丈。底宽六丈。挑深二尺四五寸至三四五尺不等。派委地方知县。及河工厅营汛弁五十余员。分段承挑。兹据各工员呈报。于二月初十以内。陆续挑竣。随率同道将等。逐段查丈验收。照依原估口底宽深丈尺。详细测量。间有河底河坡。未经全清者。即饬令收拾清楚。河身坦坡高洼不平者。饬令加挑平整。臣等现将上下拦水草土坝工。督令各工员即行启除。使原估毋庸挑挖。各段所存积水。通流下注。以验河底之是否一律相平。并咨会漕抚二臣。俟韩庄上下及八闸浅工。验收完竣。即行开坝放水。俾上下运河。铺平水面。以便重运漕船。渡黄北上。其邳宿境内。添建王家庄八堡石闸二座。现俱上紧运石签桩。铺底趱砌。以期迅速完竣。报闻。　　

○安徽巡抚书麟奏。安省亳州等处。自上年赈恤后。届兹青黄不接。复奉恩旨展赈。臣现饬司查照正赈银两给发。委员解赴亳州。饬令陆续易换钱文。临时按口给发。臣仍驰往亳州。督率该道府。实力妥办。其亳州七分灾贫民。及泗州等八州县。成灾五分。并勘不成灾之区。亦当率同该道府。察看实在情形。分别酌借耔种口粮。照例减价平粜。务俾三春口食有资。得旨。详妥为之。俾受实惠。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。三月。庚戌朔。谕。贵州威宁镇总兵敬善。年力就衰。著来京另候补用。所遗员缺。著许世亨补授。　　

○豁除直隶滦平县张百湾等处。水冲沙压田地一百三十顷有奇。　　

○辛亥。上耕耤。诣先农坛行礼。更服至耤田所。躬耕三推。御观耕台。命睿亲王淳颖。质郡王皇六子永瑢。仪郡王皇八子永璇。各五推。皇十一子永瑆。皇十五子颙琰随耕布种。吏部右侍郎宗室玉鼎柱。户部左侍郎董诰。礼部右侍郎陆费墀。兵部右侍郎塔琦。刑部右侍郎景禄。工部右侍郎汪承霈。左副都御史哈福纳。通政使张若渟。大理寺少卿刘天成。各九推毕。顺天府府尹。率农夫终亩。赏赉耆老农夫如例。　　

○上回圆明园。　　

○谕。广西左江镇总兵萨朗阿。年力就衰。著来京另候补用。所遗员缺。著李铨补授。　　

○壬子。上自圆明园启銮。幸盘山。　　

