<!-- { "loadSidebar": true } -->
○又谕、据韩鑅奏、黄河北岸仪封十堡、漫口夺溜情形一摺。据称曲家楼漫口。于七月十二日。大河水势。复长一尺七寸。一带河唇普漫。溜势涌激。孔家庄地势兜湾迎溜。逼近河身。连日东南风大。十三日溜势全归孔家庄。水面约宽百余丈。下注曲家楼漫口。该处堤工、沙松不能裹头。续塌二十余丈。现在竭力裹护。祇可就外滩临黄堵截。应就地势高处。一面赶筑外越一道。拦截外滩沟槽。跨压顺堤。河形较为稳固等语。曲家楼漫口。在黄河北岸。切近运河。关系漕运。最为紧要。据称、就外滩临黄堵截。办法甚是。已于原图内孔家庄漫滩地面上、画出朱笔南北两道。是否应于南边孔家庄地面、筑坝堵截。抑于北边连荣华寺沟槽处所、筑坝堵截之处。著韩鑅等悉心筹酌。勘明确切情形。据实一面覆奏。一面动工办理。至所称抚臣分委府县、购料拨夫。沿河州县。封雇船只应用之处。亦著富勒浑、上紧督办。又据称、江南魏家庄漫口、此时因上游漫溢。自易竣事。请令南河督臣李奉翰、委河标副将李永吉、带领守备四员。千总八员。桩埽兵二百名。迅即来豫帮办。现在情形。北河转比南河著重。著传谕萨载、李奉翰、即令李永吉、选带熟练河务之备弁。带领桩埽兵丁如数。迅速前往河南。听候韩鑅等差遣委用。至孔家庄漫下之水。已据韩鑅奏、差员往查。并行运河道沈启震、防御。确查入湖入运情形。并飞咨江南督臣河臣防范。据委员探报漫下之水。西股由曹州府属、归赵王河、至张秋一带。东股由曹县、金乡、鱼台、至南阳湖下注。东省河湖。本多积水。今复加添黄水。致碍湖河。更切焦急。无地自容等语。看来幸未入运。但所奏未甚明晰。著详悉速具图来。此时富勒浑谅已到工。韩鑅应与该抚、督率尽心料理。不必过惧。以致茫无主意。同日又据国泰奏报、据曹县、定陶、城武、金乡、荷泽县禀报、黄水漫溢。由白花河、入鱼台之昭阳湖。并入赵王河北注。将分驻同知衙署浸塌。水头约高四五尺。宽十余里不等。此时黄水下注。湖水又复增涨。下游仍行归运。必须使运河减落洩消。方得主脑。现拟引汶水入大清河归海。运河即可宣洩。并拟将戴村石坝旁之土堰开放。以免将来修筑糜费等语。所办甚好。此计是。亟应为之。已于摺内批示矣。又称、运河既已分洩。而去路归宿之水。亦应酌办。现拟将江南蔺家坝下游刘老涧地方。大加疏通。可将东省运河下注之水入海。派委河道杨钟岳、前往会同何裕城、妥协筹办等语。亦应如此办理。再阅韩鑅、国泰等原摺。黄水既称系东省北注。究竟掣溜几分。其自河南入江南之正河。是否竟系全河夺溜。抑尚余正溜几分。其黄河下注尾闾。究系由何处入海。是否不致淹灌昭阳等湖。致碍运道之处。均未据明晰声叙。并著传谕萨载、李奉翰、韩鑅、国泰、各将该处现在实情、详晰具图。速行覆奏。至国泰所奏东省河图一件。并著寄交韩鑅阅看。其韩鑅所奏孔家庄漫口、经朱笔画出原图。一并钞寄阅看。将此由六百里加紧各谕令知之。　　

○庚申。谕、据阿桂奏、征剿撒拉尔逆贼之三等侍卫逊济鼐、鄂尔阔勒图、七宝、彻森保、请赏给巴图鲁名号。蓝翎侍卫完齐鼐、雅木丕勒、色灵额、请赏给花翎。司鞍诺诺和、彀德保、前锋硕云保、萨进保、请赏给蓝翎。遇伊等应升之缺、即行升用。火器营蓝翎长达彦泰、前锋营蓝翎长音济保、鄂木西鼐、请以本营护军校、前锋校升用。亲军珂皇额、护军巴雅尔图、火器营鸟枪护军祥进保、请补放本营蓝翎长等语。均著照阿桂所请。并加恩赏侍卫逊济鼐、为穆腾额巴图鲁。鄂尔阔勒图、为法福哩巴图鲁。七宝、为莽阿巴图鲁。彻森保、为奋图哷巴图鲁名号。仍每人赏银一百两。　　

○又谕、此次进剿撒拉尔逆回之甘肃布政使福崧、殊属奋勉。著加恩赏戴花翎。　　

○又谕、前据阿桂等奏、歼擒逆回余党。所有在事出力员弁。业经降旨、分别加恩恤赏。兹据阿桂、复查明前次打仗时汉土弁兵内、甘州提标守备马斌、四川千总唐万年、循化营千总萧福禄、延绥镇标把总孟学易、始终在头敌打仗。奋勇杀贼。并经受伤。马斌等、俱著加恩赏戴花翎。撒拉尔土司韩光祖、屯练巴图鲁蓝翎土把总阿旺、蓝翎土把总雍中依沙斯、俱带兵打仗。奋勇杀贼。韩光祖等、俱著加恩赏戴花翎。屯练土千总阿朋、土外委雍中朋、帛噶尔角克土千总阿结别斯满、土千总安多尔、节次打仗。杀贼受伤。雍中朋等、俱著加恩赏戴蓝翎。以示优奖。　　

○谕军机大臣等、昨据韩鑅奏、黄河北岸孔家庄漫口夺溜情形一摺。未甚明晰。已谕令该督等、详悉绘图覆奏矣。再细阅国泰昨奏河图。此次黄河水势。似系散漫入昭阳等湖。看来幸未入运。而韩鑅初任总河。因北岸漫口。惶悚焦急。恐其过于忧惧。以致茫无主意。关系甚重。今上游既有漫溢。则江南魏家庄漫口。此时不过补筑堤堰。转易竣事。著传谕李奉翰、与萨载、详悉熟筹。如魏家庄水势已平。易于堵筑。此时李奉翰、竟应前来河南孔家庄漫口。与韩鑅、富勒浑、督率各属。迅速赶筑。萨载留办魏家庄漫口。尽足了事。此事李奉翰、与萨载详悉妥筹。一面据实覆奏。一面前来河南。若江南必不可离。亦不必拘于遵旨即来。至国泰、现往曹属查勘。离孔家庄漫口不远。亦应前往该处、会同韩鑅、富勒浑等、催集工料。率属赶办。将漫口即日堵筑完竣。使黄河早归故道。以纾廑念。至黄水经过地方。查勘抚恤。及疏消各事宜。并著富勒浑、国泰、饬属实力加意妥办。毋使灾黎一夫失所。仍将奉到此旨办理各缘由、据实迅速驰奏。将此传谕知之。　　

○又谕、据巴延三等奏、接暹罗国郑昭、具禀求贡。词意颇为恭顺。惟请给执照、前往厦门、宁波等处夥贩。未敢擅便。至所称贡外之贡。与例不符。及备送礼部督抚各衙门礼物。并馈送行商。及请将余货发行变价。以作盘费。概发原船带回。求买铜器。例禁出洋。不敢率行奏请。并拟檄稿谕饬一摺。已于摺内批示矣。外国输忱献纳。自应准其朝贡。以示怀柔。俟该国贡使赍到贡物表文时。巴延三等派委妥员。伴送来京呈进后。再降谕旨。其备送各衙门礼物。有乖体制。求买铜器。例禁出洋。自应饬驳。至所请欲往厦门宁波夥贩。并欲令行商代觅夥长。往贩日本之处。该国在外洋、与各国通商交易。其贩至内地、如广东等处贸易。原所不禁。至贩往闽浙别省、及往贩日本、令行商代觅夥长。则断乎不可。该督等所拟檄稿。驳饬尚未周到。现令军机大臣、另行改定发往。谕以本部堂接阅来禀、据称暹邦历代供贡。自遭缅匪之后。绍裔无人。以致贡疎。兹群吏众庶、推尔为长。依例备贡恭进等因。具见小心恭顺。出自至诚。本部堂已据情代奏。如蒙大皇帝鉴尔悃忱。加恩格外。准尔入贡。俟本部堂差员、伴送尔国陪臣。敬赍入都朝觐。至另禀外备苏木象牙等物、为贡外之贡。天朝抚绥万国。一应朝贡多寡。均有定制。岂容任意加增。难以代奏。至致送礼部督抚各衙门礼物。甚至馈及行商。并求准买铜器千余个、先放空船归国等语。更属琐鄙不知事体。天朝纲纪肃清。大法小廉。内外臣工。岂有私行收受尔国物件之理。铜觔例禁出洋。更不便准尔采买。若本部堂据情代奏。转滋尔忘分妄干之咎。用是明白晓谕。将贡外之贡、及呈送各衙门礼物。发交原船带回。又尔禀后附请、给照载货、前往厦门宁波等处。并欲令行商代觅夥长、往贩日本等语。尤属不知礼体。尔等在外洋。与日本各国贩卖交易。原所不禁。若欲请官为给照、及令行商觅夥。往贩日本。则断乎不可。本部堂亦不敢代为具奏。至尔国所请余货在广发行变价一节。此向来交易之常。应听尔等自行觅商售卖。亦不必官为经理。至所称余货变价。以作来使盘缠等语。向来各国陪臣进贡。入境之后。一切往来费用。天朝自有例给口粮。无庸卖货支应。尔国甫求入贡。辄以贸易牟利细事、禀请准行。甚非表尔效命归诚之意。本部堂念尔远在外夷。不谙礼法。亦不加责备。是以剀切晓谕。此后务宜益励敬恭。恪守臣节。毋得轻有干渎。交巴延三照此檄知。至该国在广贩卖货物。若亦令原船带回。未免徒劳往返。无利可得。殊非体恤远人之意。此项货物。似应听其在广、私行交易。亦不必官为经理。再该国僻处遐方、何以知厦门宁波等处。可以夥贩。及行商觅夥往贩日本。查阅禀内开载商船。澄海、新会县、各字号。俱系内地。此必系船户等怂恿该国。冀图夥贩牟利。不可不严行查饬。著巴延三等、即委干员。将该船户等传询缘由。严行戒饬。据实覆奏。寻奏、查询船户。据称、该国贡船十一只。外洋船二只。余皆粤省商船。缘暹罗例准通商。内有船户常赴该国贸易。故将浙闽宁波厦门告知。实系愚民不知例禁。贪获雇值。并无勾引合夥情事。臣已严加戒饬。报闻。　　

○钦差大学士公阿桂、署理陕甘总督李侍尧奏。初六日歼灭撒拉尔逆回。有生擒伤轻贼犯大小六十名。臣等择其人稍明白。于起事退窜诸情形。略为知悉。可备讯问者。马达乌特、韩四个、韩三个、并韩阿浑、即马六十七、萧得福、共五名。交侍卫泰斐英阿、福宁、阿尔都、管押。于十二日起程。解送行在审办。报闻。　　

○辛酉。谕军机大臣等、本日据李本奏、续获啯匪杨清、叶长红、陈老五、李思贵、李朝等五犯。并案审办。又准川督文绶札称、各匪已至合江泸州等境。现在拨兵擒拏。并提讯陈正山等供称、皆系本年三月以后入夥。闻刘老十等从前在川犯过抢劫之案。今年四月。因在川北地方、抢夺伤人。被拏严紧。始行潜逃。欲由湖广、贵州、往云南厂地等语。此等匪犯。自三四月间。在川省聚党。抢劫伤人。已非一日。彼时文绶、如果实力查拏。尽数搜获。从重办理。该匪等何至纷纷逃逸。窜入别省。乃文绶、并不亲往严行查办。又未具摺奏闻。此皆该督办理延缓所致。文绶、著再传旨严行申饬。仍著将现在亲身前往、督率擒捕情形。迅速具奏。至李国梁、前经谕令带兵。先由湖北、至湖南、贵州、一带搜捕。如三省已无贼匪。即往四川交界处所。将川省啯匪搜捕净尽。今据李本所奏、是贵州现无贼匪踪迹。并著传谕李国梁、不必前往贵州。并令酌量现在情形。如湖南亦无须往捕。即行迅速赴四川。会同文绶、将啯匪一体搜拏净尽。毋使一名漏网。仍著速行覆奏。并李本原摺、著钞寄文绶、李国梁、阅看。　　

○赏赉安南国使臣阮维宏等银币有差。　　

