<!-- { "loadSidebar": true } -->
○吏部议覆、山东巡抚准泰奏称、登州府知府华栻、非方面之才。该员年仅四十有一。与年老勒休之例不符。东省又无简于登州之缺。请以别省专简之缺补用。碍无成例查遵。应令确切声明再议。得旨、各省督抚、于所属道府内。有不能胜任者。或奏请调简。或勒令休致。不得仍请以部曹改用。此定例也。朕思此等人员。既以不能胜任。经督抚奏请改补。内部执例诘驳。往返之间。转得迁延时日。该员明知不能久留。未免志意隳颓。视同传舍。甚至萦情囊橐。簠簋不饬。于地方殊属无益。嗣后各督抚题奏改补人员。务于本摺内分晰声明。或宜调简。或勒令休致。其才具平常。而年未衰老者。或以同知降补。俱著送部引见。有违例、仍请改用部曹者。吏部一面将该督抚议处。一面行令离任。毋致贻误地方。此本内、山东巡抚准泰、所请改补之登州府知府华栻、著送部引见。　　

○癸巳。上诣皇太后宫问安。　　

○御太和殿视朝。文武升转各官谢恩。　　

○谕、本日据经略大学士忠勇公傅恒奏报、天威远畅。平定金川。莎罗奔、郎卡、俯首就降。献捷班师。露布驰上。莎罗奔、郎卡、于二月初五日。设坛除道。带领喇嘛头目多人。焚香顶戴。作乐跪迎。经略大学士忠勇公傅恒、轻骑减从。示以不疑。该酋虔候升帐。先后匍匐稽颡。经略大学士傅恒、开诚训饬。义正词严。因见番酋悔惧哀吁之诚。溢于颜面。宣布朕旨。示以德威。宥之不死。该酋、始则战栗震悚。继则感激欢欣。致词恳切。永誓不敢再有违犯。呈献古佛一尊。银万两。经略大学士傅恒、受佛却银。颁赉恩赏。手授荷包。莎罗奔、膝行领受。叩首称银两不敢领回。愿即以此、为经略大学士傅恒、建祠诵经。子孙戴德。经略大学士傅恒、遣令回巢。远近诸番。观者如堵。莫不踊跃欣喜。敬信畏服。嗣是远徼敉宁。蛮氛尽息。生灵休养。食德饮和。实我大清国亿万年无疆之休。垂诸史册。盛烈光昭。朕闻报不胜欣幸。此皆上苍孚佑。宗社贻庥。有以默相朕躬。皇太后懿训详明。有以启迪朕志。荷兹福庇。感庆实深。经略大学士傅恒、丹衷壮志。勇略宏猷。足以柔怀异类。迅奏肤功。即诸葛之七纵威蛮。汾阳之单骑见虏。何以加兹。实为国家嘉祥上瑞。前已晋爵封公。酬庸更无殊典。所赐四团龙补褂。著祗受服用。再照元勋扬古里额驸之例。加赐豹尾枪二杆。亲军二名。优示宠章。均不必恳辞。此外尚有金黄带、宝石帽顶。俟抵京伊迩。朕遣大阿哥往迎时颁赐。至提督岳钟琪、能承经略大学士傅恒指示。开诚布信。直造贼巢。用致番酋弭耳惕息。厥角恐后。成劳茂著。功在诸将右。著加太子少保。仍交部从优议叙。其参赞诸大臣、及在营大臣等。虽前经议叙。而此番殚心宣力。均属可嘉。著再行交部议叙。此事去岁之徵兵命将。与今岁之决策班师。朕初意第以随宜收局。不料番酋畏威怀德。革面革心。一至于此。固朕宵旰忧勤。事无大小。先机筹画。恰合机宜。亦由经略大学士傅恒、秉心忠亮。克承训示。成此殊勋。可见作善者昌。将来数十年赞化调元。懋襄郅治。实嘉赖焉。著传谕诸王满汉文武大臣、并宣示中外知之。　　

○又谕、金川大兵奏捷。番酋归诚。皆蒙列祖皇考在天之灵。默佑朕躬。致此嘉庆。理宜展谒陵寝以告成功。拟于三月十三日起程。恭谒孝陵。景陵。礼毕。即由马兰峪前往易州。恭谒泰陵。所有应行一切事宜。各衙门照例敬谨豫备。　　

○又谕、今日金川奏捷之报。到京甚为迅速。台站官员。著交部议叙。其马上递送报匣人等。著各该督抚、查明酌量赏赉。　　

○吏部等部议准、福建布政司永宁奏称、调台武职。携带人役。应照文员一例定额。总兵副将三十名。参游都司二十名。守备以下十名。旗员、外任绿旗武职者加倍。违者议处。从之。　　

○经略大学士傅恒等奏、奉命视师金川。斩奸攻卡。将卒用命。番酋震慑投诚。于正月二十日、遣头人呈献甘结。遵依六事。一、永不敢侵扰诸番。一、供役比各土司黾勉。一、尽返所夺邻番地。一、向来误犯天兵、凶首擒献。一、送还从前侵掠人民马匹。一、照数献出枪炮军器。臣以元凶未经面缚。峻拒其请。贼势益穷。转乞绰斯甲土司、求提督岳钟琪代请贷死。于二月初五日、土司莎罗奔、土舍郎卡、于军门外除道设坛。次第俯伏帐下。臣宣布国威。承旨赦罪。遣令回巢。观者如堵。万声欢庆。得旨、览奏忻悦之外。无可批谕。更有明旨。颁发诸王大臣知之。　　

○四川提督岳钟琪奏、金酋负险自大。帅臣仰禀庙谟。军威大振。穷酋乞命。臣带兵四五十人、进抵贼巢。迎谒甚恭。是夜即宿勒乌围。明日至其经堂令绰酋擢结、同莎罗奔、郎卡、依番礼誓于佛前。随赴卡撤、告知经略。复至巴郎、带领该土司、土舍、膝行叩降。得旨、此事固经略大学士之忠诚。至于能承大学士之指示。开诚见贼。致彼不疑而来。亦卿之功也。甚慰。甚嘉许之。　　

○四川总督策楞奏、番性难驯。睚眦启争。互相倾陷。或亲戚微嫌。或疆场未析。仇杀攘夺。数十年不解。臣奉命善后。惟有示以诚信。消其蘖萌。川省官疲民玩。抚藩应办之事。竟不相知。档案无稽。章程久斁。守令一日可延。簿领不问。地方休戚。漠然罔闻。现在审其缓急。次第整顿。一二年内。可涤颓风。得旨、卿所见、亦得其大端矣。其善甚慰。其加意为之。　　

○建广西、太平府属、思陵上下冻二土州吏目衙署。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十四


大清高宗法天隆运至诚先觉体元立极敷文奋武孝慈神圣纯皇帝实录卷之三百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年己巳。二月。甲午。谕、金川告捷。边徼敉宁。大学士张廷玉、来保等、查照会典、奏请升殿受贺。此次肤功克奏。番酋向化革心。仰赖上苍福佑。宗社垂庥。朕何敢自以为功。现经蠲吉谒陵。并依典礼、遣官祭告。但从前青海平定。皇考世宗宪皇帝。俯允廷臣之请。曾经举行朝贺典礼。具有成宪。著勉从所请。一切礼仪、该部查例具奏。　　

○又谕曰、大学士张廷玉、来保等、以金川荡平。肤功迅奏。由朕指授机宜。应垂方册。请照皇祖圣祖仁皇帝平定朔漠、纂修方略之例。编缉成书。朕惟金川一役。原非好大喜功。此番奏凯班师。仰荷天祖默佑。贻庆无疆。而元辅之抒忠奋勇。将士之敌忾腾欢。有以震慑蛮方。廓清荒徼。朕非自诩其功。欲以铺张夸耀。第军旅为国家大事。其端委曲折。非纪载详明。无由稽考。且圣母皇太后懿训之慈祥恺恻。朕于此事始终经画之宵旰焦劳。不可不垂示后嗣子孙。俾共喻保大定功之艰。止戈为武之义。著照所请行。　　

○又谕、办理金川军务以来。军机处行走官员。甚属黾勉供职。著分别等次。交部议叙。其随经略大学士忠勇公傅恒办事未经议叙之沈作朋、常亮、富显、程焘、并随尚书舒赫德出差之三宝、著一并交部议叙。　　

○又谕曰、归化城都统噶尔玺等、奏左翼副都统扎木素病故。现在右翼都统班达尔锡患病。彼处无人办事。副都统四十六、原系归化城副都统。扎木素员缺。仍著四十六补授。　　

○军机大臣等奏、平定金川。天威遐畅。请依雍正二年平定青海、告祭典礼。遣官祭告。坛、庙、社、稷。用荐成功。从之。　　

○又奏、圣祖仁皇帝平定沙漠。世宗宪皇帝平定青海。均御制碑文。垂示久远。金川平定。恭请御制文勒石太学。从之。　　

