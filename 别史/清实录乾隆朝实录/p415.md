<!-- { "loadSidebar": true } -->
○户部议覆、甘肃巡抚黄廷桂疏称、甘省地处边徼。从前土旷人稀。我朝定鼎以来。流亡渐集。然开垦之始。小民畏惧差徭。必藉绅衿出名。报垦承种。自居佃户。比岁交租。又恐地亩开熟。日后无凭。一朝见夺。复立永远承耕。不许夺佃团约为据。迨相传数世。忘其所自。或租粮偶欠。或口角微嫌。业主子孙。既以夺田换佃。告官驱逐。而原佃之家。又以团约炳据。忿争越控。臣查各省业主之田。出赀财而认买。招力作以承耕。佃户之去留。凭于业主。非若甘省佃户。其祖父则芟刈草莱。辟治荒芜。筑土建庄。辛勤百倍。而子孙求为佃户而不可得。实于情理未协。应请将当日垦荒之原佃子孙。止令业主收租。果有拖欠。告官押追。不许夺佃。倘立意抗欠粮租至三年者。方许呈明地方官。讯实驱逐。田归业主。若业主贫乏。将田另售。契内注明。佃户系原垦人之子孙。照旧承种。不许易佃。若业主子孙。有欲自种者。准将肥瘠地亩。各分一半。立明合同。报官存案。不得以业主另租与人。长佃户告讦之风。又甘省山多地少。昔年流寓所至。穴土而居。择山而种。管业一方。名曰脚占。嗣因岁歉年荒。转移他徙。所存地亩。多成旷废。归入本甲办赋。或里长甲首。另招他户。认垦承种。名曰招顶。里长甲首。及户族头人。完纳正课。觅占收租。名曰占耕。此项地亩。虽非老荒。而招顶之人。积苦翻犁。占耕之户。纳课有年。原为生安死葬之久计。延至今日。丁口愈盛。食指愈繁。田地贵少。寸土为金。奸民觊觎。借端争控。哓哓不已。请嗣后甘省抛荒地土。本户子孙。既已日久不归。而招顶之家。占耕之户。办赋应差。亦有年所。既永为业主。毋许旁人妄控。倘原业之子孙回籍。执有老契为凭。而地邻族众。俱可考证。计其抛荒年分。量为酌给。如在一二年以内者。将当年所获耔粒。全给顶种之户。承办粮差。次年地亩。仍归原业主。其顶种已过三年。至十年以内者。分给一半。二十年以内者。十分之四。三十年以内者。十分之二。所分地土。肥瘠各半。不得过分纷争。至三十年以外者。是否原业之子孙。无从考究。概无分给。不得混争。至顶种之中。亦有奸顽之户。向因所顶地亩。原无本主。而招顶之里甲。每年更换。人非一姓。数世之后。物故者多。种地之子孙。赖为祖业。不认老户差粮。捏称另有里甲。以致原粮无著。里甲赔累。应将顶种之老户。一概开除。责令现耕业主。将实在姓名。造册承种。倘敢藉名诡寄。希图隐漏者。查出照例治罪。均应如所请。从之。　　

○礼部议准、河南巡抚雅尔图疏称、许州旧额。取进文童十五名。近来应试者三倍于前。人多额少。应请照府学例、取进二十名。从之。　　

○闽浙总督那苏图奏、臣考验各营。大抵娴于水务。骑射非其所长。故弓马超群者。十不一二。且大小营员。半系本省土著之人。官兵气类联结。袒庇党羽。欺蒙上官。不但地方有司、公事掣肘。即道府大员、亦渐为其胁制。查水师将弁。俱能谙习水性。未便更易。至陆路营员。操防则各省相同。应请将漳泉一带陆路之副、参、游、守、等官。凡福建籍贯者。酌量与浙江省互调。并恳将候补副、参、游、守、内。不系原籍福建之人。拣发数员来闽补用。则官非土著。可无瞻顾之私。兵丁夺其所恃。亦俯首而听约束。从前营伍习气。渐次可除。得旨。览、此见甚好。但目下不宜骤行之。亦不宜令营员知之。但存此意。行所无事。于三五年中。亦可调换全尽矣。其发往之武弁。有旨谕部。谕、现在候补副将、参将、游击、守备内。著兵部拣选才技优长。精明干练者数员。带领引见候旨。寻拣选引见。得旨。谭五格、茹鈗、张凌霞、哈国龙、史誉、窦宁、杜鹍、穆腾额、陈守清、俱著发往福建。交与总督那苏图、酌量题补。哈攀龙、亦著发往福建。以副将题补。旋据步军统领奏、请署谭五格、茹鈗、遗缺。得旨。发往闽浙以副将题补。有茹鈗、哈攀龙、二员。谭五格、不必发往。著仍留中营参将之任。其茹鈗所遗北营参将员缺。著中营游击李芸署理。　　

○是月。盛京礼部等部奏、岫岩城楞子沟地方。有朝鲜遭风商船一只。查明林第兴等十一人。照例给与衣粮。遣回本国。奏入、报闻。　　

○吏部尚书署直隶总督史贻直奏、直省秋禾。收成丰稔。间有被水被雹者。俱属一隅偏灾。且有并不成灾。田禾无损者。查明借给耔种。缓徵钱粮。分别料理。得旨。朕一路延览。见比户皆有蓄积。与与翼翼之盛。实足以慰宵旰之忧。而于此益戴上天之恩。而凛乾惕之心也。　　

○直隶总督高斌、江南河道总督完颜伟奏、徐州黄河北岸之石林口。减洩黄水。入微山湖过多。随饬星夜堵筑。近日汛水渐退。石林口漫水河滩。现出口门。水面现宽九十余丈。臣等坐守该工。集料募夫。进埽儹筑。约计十月半后可竣。得旨。所奏俱悉。九十余丈。何迟至十月半方完。速行堵筑为是。　　

○直隶总督高斌覆奏、臣接到江苏布政使安宁寄字。奉上谕、淮扬一带。今岁水患。完颜伟、开坝宣洩。未曾先行晓谕。以致居民不及防避。俱被淹浸。百姓俱怨。尔至江南。可查明情由。据实奏来。再传谕高斌、亦令其查明据实回奏。钦此。臣查河工。凡遇开坝。俱系临时酌量。相机办理。况高邮三坝。与邵伯、昭关、等坝。一经开放。则下河州县。全被水患。更不可不慎重。苟未至万不得已。必不敢轻易议开。至古沟一漫。则势不可缓。若不放坝。则高邮一带城社人民。关系更大。而临时急迫。势有缓不及待。必不能有豫先遍行晓谕之情形。但民遭水患。田庐淹浸。艰苦万状。嗟怨之声。归咎河臣。此情理所必有。得旨。公论也。知道了。　　

○又奏、石林口减洩过多。湖水漫溢。沛县城池被淹。漫水北流。山东之鱼台、滕、峄、等处。亦被水淹。石林水口。急应速堵断流。现在上紧趱办。亦须一月工程。臣俟工竣。随即到扬。与周学健、一同商办水利。不敢迟误。得旨。览奏稍慰朕怀。正为此廑念也。石林口、何以不速行早堵。查明具奏。两河臣、有互相推诿之处否。　　

○直隶总督高斌、刑部侍郎周学健奏、臣等于八月二十五日至清口。见完颜伟、询知古沟东坝。堵筑将竣。即与商酌石林一口。亦关紧要。完颜伟、随差参将朱永凡、前往趱筑。二十八日辰时。古沟漫口。已经合龙。其高邮以南。开放各坝。不日即可堵竣。上下河水。渐次消退。臣等会同督抚。现饬借给耔种。劝谕赶种秋麦。经过各地方。民情安贴。静待赈恤。皆由我皇上沛从来未有之恩膏。是以被灾虽重。习俗虽刁。而亿万苍生。感深肌髓。自不觉潜移默化。臣等会商赈务毕。即详勘水利。并沿途宣示恩德。查察赈务。以仰副圣主不使一夫失所之至意。得旨。览奏稍慰朕怀。所云赶种秋麦。恐积水不能尽消。不知可种者几何耶。　　

○两江总督宗室德沛奏、上下江赈务。臣会同高斌等妥议。另摺具奏。又派拨官兵游巡一事。容臣酌量将来情形。或抽减。或全彻。另行从容办理。得旨。所奏俱悉。朕如彼严批。而此奏轻轻提过。全无愧悔之心。并无认过之语。岂朕亲手批谕。旋即忘之。看汝故智复萌矣。江南咫尺。不似闽省之远。朕知之尚迟也。　　

○江南河道总督完颜伟奏、秋汛已过。湖河水势消退。高邮、邵伯、各坝。堵闭完竣。石林口过水之处。渐次收小。止五十余丈。约十月初十日前后。可以合龙。再沛县塌卸之护城堤。已经堵筑完固。漫水渐退。城垣可保无虞。得旨。览奏朕心稍慰。该部知道。　　

○又奏、湖河水势。平缓如常。所开各坝。俱经堵闭坚实。臣到扬州。会同高斌、商酌水利。及河工善后事宜。先往徐州。亲赴石林口。查看趱。筑。得旨。览奏稍慰朕怀。今年水势异涨。朕总不归过于汝。然汝应知自愧。勉力向前。而不可存恃恩之心也。　　

○河东河道总督白钟山奏、秋汛已过。豫东两省、黄河工程平稳情形。得旨。览奏稍慰朕怀。今年河水、至九月犹涨。此实未之前闻也。一应善后事宜。尤宜留心。　　

○漕运总督顾琮奏、上下两江。灾祲频仍。将来公私赈粜。需米甚迫。价必踊贵。窃计二省地丁。约五百余万两。请颁谕旨。将来岁额徵。悉输本色。每米一石。准银一两一钱。除被灾州县外。尚可得米四百余万石。以半留之本地。以半分贮被灾地方。各于青黄不接时。官为平粜。其价解京。则国帑无亏。而灾黎普济。且江南民俗。贫者每因纳银而贱粜。富者常恃囤积以居奇。今全输本色。在贫者初非责其所无。而富者亦不能私其所有。既无邻近采买之稽迟。更异生监收捐之难必。囤积之弊。不禁自除。官米既多。市价必减。目前豫筹江省救灾之良法。似无过于此者。得旨。此奏固有所见。但从来无如此之功令。且恐江南亦安得有许多米谷也。若果有许多米谷。则不为灾矣。然既有是言。待朕再为筹量。　　

○江苏布政使安宁奏、本年淮扬等属。猝被水灾。人心未免惶惶迨后恩膏大沛。咸沐更生。察看情形。现皆安心待赈。极为宁谧。至需用银两。动支库项。请拨部饷。计已二百九十余万两。应用米谷。拨协采买。截留拨发。计得米二百二十余万石。合计米银。已及五百万之数。此番办灾。实从古未有之殊恩。有冒滥。无遗漏也目下要务。首在宣洩积水。俾得赶种二麦。又严冬岁暮时。尤宜安辑弹压。至江省积储。动用之后。空虚已极。作何补苴。以备缓急。容俟臣彻底筹画。禀商督抚办理。再查苏常镇、一带。米价少减。江以南地方。收成俱极丰稔。得旨。知道了。欣慰览之。　　

○又奏、督臣德沛、欲将高邮之三坝开放。于三坝之下、筑长堤二道。收束水势。使直趋于海。而钦差高斌、以为断不可行。三坝仍应永闭。二人意见参差。以致抵牾。现在高斌、因石林口溃决。趋赴彼处。督抚诸臣、亦各暂回省署。其河防善后事宜。至今尚不能定议。理合据实密奏。得旨。朕已料及此矣。周学健又以为何如。　　

