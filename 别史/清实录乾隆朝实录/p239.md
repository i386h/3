<!-- { "loadSidebar": true } -->
○川陕总督鄂弥达奏报。四川保县所属杂谷、梭磨、沃日、等土司。于七月十四、十七、十九等日。发兵攻劫小金川土司。又大金川土司色勒奔。亦于七月十四、十七八等日。三次发兵。与革布什咱土司丹津罗尔布格斗。现在飞饬道员王奕鸿。副将马化正。星往解散。查土司性嗜报复。若不慑以兵威。愈无忌惮。可否委附近总兵一员。统领汉兵二千名。并调邻近土兵二千名。前往勒兵化诲。倘敢抗拒。容会同抚提。相机料理。得旨。卿其相机料理。总之待此等人。不可不使之畏天朝兵威。亦不可但以兵威压服。而不修德化也。　　

○又会同甘肃巡抚元展成奏。西宁多坝、七石峡、等处居住之回民苏尔坦、胡里等。三十人。自康熙五十四年以前。陆续由伊犁一路。来西宁贸易。自五十四年。大兵驻劄口外。难回本处。伊等年久、资本用尽。竟至有求乞者。自应仰体皇上一视同仁之意。酌议每人给土房二间。牛一只。耕具一副。并一牛所种之地。一切耔种口粮。共需银五十两。计三十户。共银一千五百两。得旨。此事尚当酌量。若如是。将来口外之穷番。日来日众。汝等将何以待之。　　

○四川松潘镇总兵官潘绍周奏。松潘额兵二千名。除驻防郭罗克、及各塘汛外。实存止一千二百有余。松潘为蜀西藩篱。统辖土司一百一十六处。一千九百二十七寨。反覆无常。不得不为之长虑。节经前镇臣路振扬。张元佐。奏请添兵。未蒙准行。仰惟皇上加意边防。不拘成例。应请添兵一千名。庶要地得宜。而边防永固。得旨。督臣意见若同。具题可也。　　

○两广总督马尔泰奏。历奉谕旨。以广东各属员。任用狡黠长随。群聚省会。探听上官。交通滋弊。谓自臣到任后。驻劄之。肇庆府、较前肃清。其广州省城、仍然盘踞。并著悉心查禁。又以闽广向来习气。属员多趋奉上官。同寅惟宴会相尚。废时失事。耗费物力。谓自臣到任之后。粤省渐知悛改。闽省则未全除。臣奉恩纶奖励频加。益深惭悚。不胜感愧。得旨。卿在粤所办之事。实属可嘉。朕别无可谕。惟愿卿始终如一耳。　　

○又会同署广西巡抚安国奏。遵旨议调瘴地镇臣。右江总兵。设驻百色。实多烟瘴。将来限年移调。广西惟左江、右江、二镇。同为紧要。臣等面商提臣谭行义、意见相同。似应于邻省附近之贵州安笼镇、并附近西省之广东右翼、高州、等镇。同左江总兵内、议定年限。轮流移调。于情理似觉均平。得旨。此事尚属可行。照所议具题可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百一　　



大清高宗法天隆运至诚先觉体元立极敷文奋武孝慈神圣纯皇帝实录卷之一百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。冬。十月。甲戌朔。享太庙。遣和亲王弘昼恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○上诣皇太后宫问安。　　

○颁乾隆五年时宪书。　　

○命内务府、制孔庙祭器、二十七事成。爵一、铏十六、簠一、簋一、笾四、豆四、遣官斋送阙里。交衍圣公孔广棨、敬谨陈设。　　

○顺天府、行乡饮酒礼。　　

○乙亥。准噶尔台吉孟克。率子格色尔津、来降。又回人呼岱巴克、桑海、来降。授孟克、为三等侍卫。余赏给安插中例。　　

○户部议准陕西巡抚张楷疏称、延安、榆林、鄜州、绥德、四府州属。给赎鄂尔多斯蒙古、固贫典卖子女、大小三千一百六十一名口。按给身价银、六千八百四十两零。应如所请。从之。　　

○礼部议准盛京礼部侍郎德福疏称、浑河铺、营盘村、等处官甸。年久青草不茂。难供饲喂牲畜之用。请将营盘村地方之二千五百六十五晌官甸内。照奉天将军所指。东西五百五十丈、南北三百五十丈。合计五百三十四晌。拨为八旗训练官兵、操演枪炮教场。应如所请。从之。　　

○丙子。饬各省训练驻防兵。谕大学士等。向来满洲兵丁。以骑射技艺为重。人各勤习。该管大臣官员等、加意训练。是以满兵技艺精强。较绿旗兵丁为更优。近日渐染习俗。惟好安逸。不务勤操。该管大臣又不以训练为事。以致技艺渐劣。迥不如前。即如四川副都统永宁、因该省巡抚标下亲丁兵缺出。照例于满兵内拣选。咨送巡抚。迨经巡抚考验。令各轮流射箭二枝。乃竟无一中者。该副都统永宁、管兵教演。是其专责。兵丁等技艺如此生疎。俱由伊平日并未加意教导所致。于满洲风俗、大有关系。永宁、著严行申饬。令其留心勤加训练。务使精锐改观。倘仍前怠玩。不以为事。朕闻之必严治其罪。川省如此。他省驻防兵丁。恐亦皆然。著行文各驻防将军、副都统等。令各勤练兵丁。勿得怠玩从事。　　

○又谕、九月内、服满候补道员崔琳。履历内奏称、母年七十有八。今签掣四川松茂道缺。与山西本籍、相隔路远。难以迎养。恳请改补近地、以遂乌哺私情等语。崔琳。著扣除。俟有山西邻近道员缺出。该部另行请旨。　　

○理藩院奏、呼伦贝尔总管色卜腾、冒销钱粮。苦累属下。伊子佐领赞布、随众列名控告。均请革职治罪。谕曰、色卜腾身为总管。苦累属下。甚属不合。理应照所议治罪。但从前色卜腾率众首先归附。而罗卜藏锡拉卜等逃遁之时。色卜腾约束伊属下、并未摇惑。实心报效。是以皇考特加殊恩。授散秩大臣。甚为眷注。色卜腾身系蒙古。未晓中国法度。无知犯法。若遽行治罪。朕心不忍。色卜腾、革退散秩大臣。治罪并勒追钱粮之处。俱著宽免。前往审理色卜腾事务之章京等、称色卜腾、情愿移往察哈尔地方居住。著照伊所请。移往察哈尔原旗分居住。所遗员缺。拣选应补人员引见。控告色卜腾之时。伊子赞布。为众所迫。冒昧列名。并非有意。赞布革职治罪之处。亦著宽免。伊身既有佐领。仍留呼伦贝尔地方、效力行走。再行文训谕纳木雅、赞布等。嗣后应感激朕恩。尽心惠养所属。共相和好。若仍有犯法之事。朕必从重治罪。断不姑贷。　　

○丁丑。上诣皇太后宫问安。　　

○御懋勤殿。勾到云南、贵州、四川、广西、情实罪犯。停决贵州斩犯一人。四川斩犯五人。绞犯一人。余三十八人予勾。谕大学士等、此种人犯、情罪彰著。皆无可宽之理。今于无可宽之中。较量轻重。求其一线可生之路耳。若夫狱辞之具。起于州县。成于督抚两司。苟非慎之于始。安保民之无冤乎。是在亲民之官。矜恤民隐。得其情实。而后按律为有据也。　　

○户科给事中汪榯奏、六科掌印给事中缺出。不宜令堂官拣选。开党同瞻徇之隙。请将不掌印给事中、通行引见转补。得旨。如所请行。下该部院知之。寻据都察院参奏。议从旧例。谕曰、据户科给事中汪榯、奏称科员掌印缺出。向例系都察院堂官、于不掌印之给事中内、拣选二员。分别正陪、具题补授。臣窃谓科臣不比他员。若令都察院拣选转补。恐彼此之间。有市恩感恩之意。异时之党同瞻徇。不免已开其隙。应请通行带领引见。伏候钦定等语。朕看来似属可行。已降允行之旨。今都察院堂官奏称、科员转补掌印旧例。按俸具题补授。雍正元年。钦奉。世宗宪皇帝谕旨。掌印给事中。责任紧要。交与都察院堂官。公同拣选保举、钦此。钦遵在案。本年出有户科掌印一缺。臣等按其俸次。拟将汪榯、列名在前。邵锦涛、列名居次。嗣因查出吏部原议、京察一等人员、遇有保举时。即于此项人员内、拣选荐举。再查上年京察。邵锦涛一等。汪榯二等。因将邵锦涛列名在前。汪榯列名居次。今汪榯、不将世宗宪皇帝谕旨。及现在办理情形、据实陈明。只称堂官不宜拣选。恐开党同瞻徇之隙。此中情隐。难逃洞察等语。前日汪榯陈奏时。并不将皇考当日谕旨、叙入奏中。至于都察院保举掌印时、将汪榯、邵锦涛、移置前后之处。伊俱隐匿不陈。希图朦混。今览都察院堂官所奏。始知汪榯以名字不能居首。怀挟私心。饰辞渎奏。欲欺朕以不知。遂尔更变旧例。且诬宪臣等以党同瞻徇、为己身进取之计也。前张湄、奏称一切条陈。恳求宸衷独断。勿交廷议。果如张湄所言。恐将来之假公济私。如汪榯者不少矣。给事中补授掌印之处。仍照旧例。交都察院堂官保举。汪榯、著交部严察议奏。寻议、汪榯照上书巧言、希求进用例、请革职。得旨。汪榯、著革职、从宽留任。　　

○准噶尔回人伊斯拉木定、率妻来降。赏给安插如例。　　

○予故镶红旗满洲副都统阿克敦半葬、祭如例。　　

○戊寅。上诣皇太后宫问安。　　

○河东河道总督白钟山疏报。秋汛安澜。各埽坝工程平稳。得旨、据奏秋汛水势已过。黄沁两河工程、俱各平稳。知道了。今年豫东二省、水势甚大。其东省堤工、虽有汕刷蛰陷之处。白钟山董率属员。竭力抢护。俾一切工程、得保无虞。办理可嘉。白钟山、及在事人员。著分别议叙具奏。该部知道。　　

○己卯。上御懋勤殿。勾到广东、福建、情实罪犯。停决广东斩犯四人。绞犯二人。福建斩犯六人。余二十三人予勾。　　

○盛京户部侍郎双喜奏、宁古塔地方。每年应领俸饷银。请照黑龙江例。将应支俸饷档册。于十一月、先送臣部查对。十二月、交差遣官弁、照数领去。次年二月初、令即放与宁古塔官弁。如有新放官员、补领俸禄等银。亦照黑龙江例。由该处库银内暂支。由宁古塔、于次年所领俸饷内。照给过库银、领去补数。得旨。如所请行。　　

○湖广总督班第奏、访得巡抚崔纪、并无劣迹。但性情浅狭。遇事有偏僻处。现办聚众抗官之劣衿。不速行发落。听其狡展。拖累多人。今经向伊申说。颇知自咎。除与崔纪公商。饬属速行审详结案外。其所参道员崔鼐用、伊曾认为同宗兄弟。有无别情。访确另奏。得旨、知道了。此所奏俱秉公议。　　

○庚辰。上御懋勤殿。勾到奉天、陕西、情实罪犯。停决奉天斩犯四人。绞犯一人。陕西斩犯三人。绞犯一人。余二十四人予勾。　　

