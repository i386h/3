<!-- { "loadSidebar": true } -->
○又谕、傅钞伪造孙嘉淦奏稿一案。今据杨应琚奏到、甘肃俱有查出人犯。蔓延各省。传播之广如此。其首先捏造之犯。实乃罪不容诛。此等诪张诬妄之词。贻害于人心风俗者甚大。当此国家全盛之时。正应溯流穷源。寻枝批根。以正人心而息邪说。况此等传钞之犯。亦不得概谓之愚民无知。如果无知。虽示以伪稿。将茫然不知为何物。何论传钞。凡属传钞。皆幸灾喜事。不安分之辈。今并不治以重辟。即行正法。不过量予枷责。使知儆畏。向后倘遇妄言邪说。不为所惑。则小惩大诫。所全实多。若恐株连人众。姑息从事。将养奸酿患。无所厎止。但督抚奏摺中。又有以传钞之犯、为覆载不容、不共戴天者。亦未免矫枉过正。张大其辞矣。盖此等人犯。其罪止于传钞。即枷责已足蔽辜。若竟目以大逆。设更有甚于此者。又将何以处之。是皆未按其情罪之轻重。徒于陈奏内、为此张大激烈之词。而其意中、未必不以此案为可不必如此办理。希图草率完结。又何能实力跟追。使真正恶逆之徒。及早就获。各省督抚。办理不一。恐其轻重失宜。今复再行传谕。俾知办理之道。惟务得捏造首恶渠魁。明正其罪。至外省办理重案。往往迁就悬搁。乃其相沿陋习。今此案若彼此跟寻。仍归之原发觉处。始终无著。不得正犯。或委之已故之人。苟且完结。则系何省督抚所办。朕必于其人是问。　　

○又谕、据定边左副将军成衮扎布等奏、查拏玛底济尔噶勒、误将名字相似之满都济尔噶朗、送部审讯。应仍发回。其查拏之处。请无庸议等语。前令查拏玛底济尔噶勒。原为内地之人。潜寄乌梁海地方。于边务有妨。如有其人。即应奏闻查办。无则亦应奏明。乃并未完晰。率将发往乌梁海应差之满都济尔噶朗解送。及复令查拏。终未将其人之有无具奏。实属糊涂。本应查议。但念伊系蒙古。未谙内地则例。且任事未久。姑加恩免议。至巴尔品、身为参赞大臣。所司何事。并不向将军详酌。苟且了事。甚属无知。应严加议处。但成衮扎布。朕既加恩。巴尔品亦著宽免。嗣后断不可仍此冒昧。著传旨严加申饬。　　

○又谕、据定边左副将军成衮扎布等奏。公青滚杂卜旗属。有喇嘛扎木产。逃往乌梁海居住。现交公青滚杂卜。令其设法缉获等语。喇嘛扎木产。原因私同准噶尔夷人贸易欠债。逃居乌梁海地方。该将军等虽行令公青滚杂卜缉拏。恐乌梁海人等、不能出力弋获。且准噶尔夷人。逃入内地甚夥。并未闻追取。若内地逃人。累次差往追缉。转恐使彼生疑。可传谕成衮扎布。不必查拏。只应严饬众扎萨克等。慎守边卡。毋令再有逃逸。　　

○命户部尚书蒋溥、工部尚书孙嘉淦、充会典馆正总裁官。　　

○己未。山西巡抚阿思哈覆奏、今年五六月间。雨水稍多。池盐歉收。运盐之例。二百四十斤为一引。百二十引为一名。今每名场价。较乾隆十三年、增至二十余两。运商竭蹷。请将本年余课、缓徵一半。下军机大臣议行。　　

○云南巡抚爱必达奏、采集番字。镇远府之僰夷。普洱府之车里。东川府之猓罗。顺宁府之猛甸、猛麻。永昌府之耿马、镇康。潞江、芒市、猛卯、遮放、干崖、南甸、盏达、陇川、孟连、湾甸、猛猛、等一十八种。内遮放与猛卯、盏达陇川与南甸、猛猛与湾甸、字体相同。分汇成书一十四本进呈。下部知之。　　

○湖北巡抚恒文疏报恩施县、乾隆十五年、开垦额内下则民田一顷二十六亩。　　

○赈贷直隶武清、宝坻、蓟州、宁河、昌平、大城、东安、永清、宛平、丰润、玉田、滦州、昌黎乐亭、东光、天津、青县、静海、沧州、南皮、盐山、庆云、任县、长垣、东明、开州、等二十六州县。本年水雹成灾饥民。并旗户灶户。　　

○庚申。兵部议覆、直隶总督方观承疏称、泰宁镇左右两营。于乾隆十五年、被水冲失军器。名粮公费。不敷修制。请动用朋扣银两等语。似应暂准所请。此项银两。原为买补倒马之用。嗣后修补军装。不得援以为例。从之。　　

○辛酉。谕军机大臣等、定长因栽插筋竹一事。接到传谕之旨。奏请于十二月初间。亲历关隘紧要地方查勘等语。此行殊可不必。安南素称恭顺。经今百有余岁。内外界址。本自画然。何必插棘编篱。多方纷扰。栽竹一事。本不应办。若以抚臣亲勘边防。藩国风闻。不无惊恐。即内地土司。亦不免疑惧。不若相安于无事。为得其宜。况定长此奏。亦因传谕教导。勉强从事。并非出于心之诚然。定长所见甚小。著谕令知所扩充。　　

○贷湖北荆门州、本年旱灾贫民。并缓应徵钱粮。　　

○壬戌。谕军机大臣等、硕色奏、署镇远镇总兵官唐开中于六月二十三日接见逆词。竟不即时密报追究。迟及一月直至密查札到之日。始行禀复。请将唐开中交部严加议处等语。唐开中接见逆词。不即禀报追究来历。自有应得之罪。但各省文武员弁中。接见传钞。置之不论。或私自销毁者。恐不但唐开中一人。若该督抚等查出奏闻。逐案交部。未免纷繁。且唐开中本属武弁。尚非准泰之身为巡抚、应行查办者可比。应俟究出首恶。全案完结之日。该部分别请旨。朕办理庶务。准情酌理。务得其中。如准泰之自顾已私。有心隐匿者。严加治罪。而李宏之全未寓目。犯由家人幕宾者。即准予开复。总无丝毫成见。将此传谕各省督抚知之。　　

○户部议准、云南巡抚爱必达奏称、滇省运铜水脚银。抵汉口仪徵支用。向由他省解滇。往返滋费。请令协拨铜本各省。将水脚银自汉口至仪徵、一万四百三十四两。拨湖北武昌司库。自仪徵至通州、一万六千二百六两。拨江南仪徵县库。运员到彼支领。从之。　　

○予故总管内务府大臣丁皂保祭葬如例。谥温悫。　　

○癸亥。上诣寿皇殿行礼。　　

○谕军机大臣等、驻藏大臣班第等奏、后藏章罗晋巴、所遗戴絣员缺。达赖喇嘛、欲将章罗晋巴之子索诺木敦多布补授。请俟年壮。再令袭职等语。戴絣系后藏要缺。不便久悬。章罗晋巴。前因失睦于珠尔墨特那木扎勒、求入内地。本属可嘉。兹又据达赖喇嘛申请。伊子已年及十七。著照所请。索诺木敦多布、补授后藏戴絣。仍交达赖喇嘛、饬令该噶隆等、善为教育。　　

○谕、据吉庆奏称、两淮各场煎丁。本属穷民。专以煎晒盐觔为业。每因盐觔不能接济。向各灶户重利借贷。以资日用。生计甚为拮据等语。著该盐政酌量于公项内动银数万两。准其赴官借领。每年春借冬还。不必加息。务须妥协经理。俾滨海穷民。咸沾实惠。　　

○免山东官台、西由二场、平度州、掖县、民佃灶地、本年潮灾应徵钱粮。　　

○是月。直隶总督方观承奏、保定、雄县、驻防官兵。明岁饷米。此时例应采买。但米稍昂贵。例价不敷。且恐有妨民食。查本年八月内。遵旨委员赴奉天买米十万石。明春到齐。请即由淀河运充兵饷。今暂于保定府仓内、借谷碾米应用。俟奉天米到归还。得旨嘉奖。　　

○江苏巡抚庄有恭奏、本年提镇漕河各标营、不敷兵米八千石。遵旨采买。此时米价昂贵。恐与民争购。更易腾踊。请借支附近州县常平仓米。俟截漕米到归补。得旨嘉奖。　　

○江西布政使王兴吾奏、本年春夏米贵。仓谷粜借兼行。共四十三万石。来春尚需接济。及此新谷登场。饬州县采买。各府十日一报。约十一月初旬。可以买足。并密令各府查禁短发浮收等弊。得旨嘉奖。　　

○漳州镇总兵马大用、奏谢调任恩。得旨。览。漳州民戆健斗。最为海疆要地。汝宜勉力以副任使。　　

○山东巡抚鄂容安奏、运河自台庄至德州、堤多残缺。以漕船行则施犁。泊则施橛遇雨浸灌。易至溃塌。而按年挑浚时。积土不远。旋复倾卸。工费徒繁。今详筹修浚。务期功归实际。得旨。所见甚是。勉力妥为之。　　

○陕甘总督黄廷桂议奏、布政使张若震奏、墩台营房、应仿照上下两江之例。酌定岁修银数。交兵丁自行修补。汛弁查勘。不固者惩革赔修等语。查向例系地方文武员弁查修。事无专责。日久弊生。或兵丁作践拆毁。武弁观望推卸。不能及时整理。似应如所请。俾弁兵视为己责。不敢率忽。至岁需修费。应定正营房、每间银三钱。厢房、一钱五分。墩台、并戌楼、三钱。牌坊、烟墩、三钱。令各州县于额设公费内、按二八月移交汛弁。转给兵丁修理。得旨。如所议行。　　

○陕西固原提督齐大勇奏、营兵强弱勤惰不一。骤难责其名名精练。惟择纯熟者优加赏拔。生疎者宽期学习。严饬各员弁实心训练。可渐底精良。再查固原兵悍。宽则玩法。严则觖望。惟以公正发其天良。爱犹子弟。临若严师。虽有冥顽。久当自化。得旨。所见是。实力为之。　　

○安西提督李绳武、奏谢调任恩。得旨。览。此乃驾轻就熟之地。有何别谕。但目今情形。自又与昔不同。一切应机制宜。慎固边守之处。勉为之。　　

○四川川北镇总兵普庆奏、通、巴、四面环山。崇峦密箐。最易藏奸。营兵五十余名。不敷防御。拟将亲标存城兵、拨归通巴营一百名。现因各兵俱有家室。未便遽拨。请嗣后亲标三营、遇战守兵缺出。暂停考拔。令通巴营陆续名募足数。若日久不足。将三营只身兵丁挑往。得旨。好。所见是。勉为之。　　

○广西提督岳钟璜奏、粤西水土瘠薄。兼多湿热。弓力稍软。今饬各营训练。以五力为率。逐渐加增。有能用七八力、至十力以上者、重加奖拔。其骑射生疎、弓不及五力者、勒限学习。违者降革。至火药硝磺粗涩。易致惹潮。今加工配制收贮。得旨。是。实力为之。　　

○贵州古州镇总兵宋爱奏、陆协营、马步盔甲曹□少旧。亟宜修补。司库无款可动。营中又苦公粮不敷。拟扣存减半随粮并于恩加公费粮饷、撙节制造。得旨。知道了。营伍以训练为要。至于军装。非所急也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百一

大清高宗法天隆运至诚先觉体元立极敷文奋武孝慈神圣纯皇帝实录卷之四百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

