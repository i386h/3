<!-- { "loadSidebar": true } -->
○甲寅。太祖高皇帝忌辰。遣官祭福陵　　

○兵部议准、闽浙总督苏昌疏称、台湾淡水营。驻劄八里坌。系贩洋要路。又为台郡北路门户。向设都司一。千总一。把总二。俱从陆睡人员内调补。恐于洋面情形。未必熟练。查该营原系水陆兼辖。请改都司为水师调缺。把总外委。改用一半水师。督率水兵巡洋。其余千总。及把总、外委。仍从陆路人员内拔补。专防陆路地方。从之　　

○豁除甘肃平罗县、上下宝闸二堡、砂压额田一百一顷六十一亩额赋　　

○乙卯。上奉皇太后幸卷阿胜境、侍早晚膳。至戊午皆如之　　

○赐扈从王公大臣。及蒙古王公台吉等宴。至戊午皆如之　　

○谕军机大臣等、据瑚图灵阿奏称、俄罗斯绰尔济喇嘛丹巴达尔扎等、遣索特巴禀称、伊等游牧。地近边境。情愿归顺天朝。但恐被俄罗斯追索。致生事端。请于和好解约时。归顺方妥。并探恰克图停止贸易之故。再请归顺时。遣卞兵邀迎等语。丹巴达尔扎等、遣索特巴来禀。特以我停止恰克图贸易。或构兵端。如不归顺。伊等游牧地近。虑先受害。若豫归顺。又恐我擒执送还。故来探取确信。著传谕瑚图灵阿、如丹巴达尔扎等、遣人再来。瑚图灵阿即云。我皇上统一区宇。外藩慕仁归化。无不容纳。尔等若果输诚归顺。代奏后。必加恩收留。如恐我执送俄罗斯。则从前俄罗斯曾收留我国逃人舍楞等。此时岂有将尔等送还之理。至于恰克图贸易。特因俄罗斯近年诸事推诿。不能即速完结。且增加税额。以致物价昂贵。是以停止。并非欲构兵端。倘俄罗斯敢于滋事。彼时再行裁度。丹巴达尔扎等、如欲归顺。听从其便。否则亦无抑勒之理。若请遣兵邀迎。我天朝亦断不行此诱人之事。晓谕后。遣还可也　　

○丙辰。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫。东岳庙、城隍庙、上诣皇太后行宫行礼　　

○御澹泊敬诚殿。扈从王公大臣官员、及蒙古王公台吉等、行庆贺礼　　

○丁巳。谕、朕为阐扬黄教。安辑众生。特降谕旨。将哲布尊丹巴呼图克图之呼毕勒罕。由西藏接来。哲布尊丹巴呼图克图、乃喀尔喀等、供养之大喇嘛。今方年幼。正宜勤学经典。不可无教习之喇嘛。但堪布诺们汗扎木巴勒多尔济。尚卓特巴逊都布多尔济、及堪布喇嘛沙克都尔等。昨据阿里衮、瑚图灵阿参奏。亦曾请给票照。私向俄罗斯贸易。并据成衮扎布奏、诺木布扎布、扎木巴勒多尔济等。有擅打小呼图克图一事。经阿里衮讯问。虽互相推诿。不肯吐实。然仍留于呼毕勒罕之侧。甚属无益。俱令来京。其普宁寺堪布喇嘛罗布藏扎木巴拉。亦由西藏唤来。通彻经典。今特赏诺们汗名号。遣往库抡。为哲布尊丹巴呼图克图之教习。务俾呼毕勒罕。勤学经典。慎守戒律。副朕阐扬黄教之至意。而喀尔喀等、亦有厚赖焉。免之勿怠。将此并谕喀尔喀四部落等知之　　

○吏部议覆、调任江西巡抚明德疏称、吉安府属龙泉县。地处万山。棚民杂处。风俗刁悍。非初任之员。所能胜任。请改为要缺。在外拣补。广信府属广丰县。漕粮无多。词讼亦简。虽有棚民。醇良易治。请改为中缺。归部铨选。应如所奏。从之　　

○戊午。户部议覆、江西布政使张逢尧奏称、本省牙行。向例五年编审。更换新帖。查州县牙行。有事故歇业者。许其顶补换帖。其消乏吞欠者。应随时查办。原无俟五年编审。始行更换。请长远停止。以杜吏胥扰累。应如所奏。至称各省有似此者。概请停止。查京城牙行。承充者多外来之人。稽查非易。应仍照旧例。五年一次换帖。外省土著居多。地方官自可随时稽察。亦应如所奏。一体停止。从之　　

○兵部议准、调任广东巡抚明山疏称、雷州协中军都司。原系题缺。左营守备。原系推缺。现裁都司。以左营守备管中军事。总理左右二营。事务殷繁。请定为陆路题缺。再粤东外海水师游击九缺内。业改左翼、碣石、二镇右营游击为都司。其电白、吴川、二营游击。所辖地方。未为险要。弁兵较各营为少。亦请改为都司。仍作题缺。隶高州镇管辖。出洋巡哨。照旧轮办。从之　　

○江南河道总督李宏、河东河道总督李清时、山东巡抚崔应阶奏、会勘微山湖情形。查济宁、鱼台、二处滨湖。地势高于湖口滚坝无几。若照漕臣杨锡绂议。将水志加高二尺。湖滨地亩。难免淹浸。现探量湖水。高于运河水面二尺有余。来春放闸。运河水可得五尺余寸。第微湖滚坝。每月消水六寸。而重运经行。约有三月之久。迨江广粮艘入境。止存水三尺有余。难于浮送。请将滚坝矶心。每孔安砌石槽。设立板片。水小、加板多蓄一尺。水大、即将板片尽启。至八闸河底。多系砂礓。若自湖口至顿庄五六十里。悉行挑深五尺。不特费帑无益。且恐韩庄以上运河。抽掣过甚。转致浅阻。请将八闸运河新淤处。尽力挑挖。不必拘定五尺。务至旧时河底而止。则滚坝既加蓄水一尺。八闸河底。又复挑深。与漕臣所请增水二尺之数。约略相符。而济宁、鱼台、一带民田。亦可不致淹浸。再小梁山、内华山、蔺家山、伊家河、等处支河。河底俱低于滚坝。该坝既设板拦水。各水口宜悉堵闭。俟应行宣洩时启放。再江南河清、河定、河成、等闸。与山东八闸毗连。臣李宏业饬闸官、照八闸例。知会启闭。俟冬底。再将泇口、猫儿窝、浅处疏通。则山东八闸。既无虞浅阻。江南邳州一带。亦足浮送有余。得旨、所议甚妥。依议行。　　

大清高宗法天隆运至诚先觉体元立极敷文奋文孝慈神圣纯皇帝实录卷之七百四十二


大清高宗法天隆运至诚先觉体元立极敷文奋武孝慈神圣纯皇帝实录卷之七百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。八月。己未。上诣皇太后行宫问安　　

○自避暑山庄启銮。幸木兰　　

○谕军机大臣等、明瑞等奏称、七月十八日。至二十四日。贼人屡次出城冲突。俱经击败等语。贼势穷蹙至此。尚敢行抗拒。情罪可恶。即明瑞等、亦知其不可招降矣。至官兵等、遇以死拒守之贼人。能奋勇攻击。甚属可嘉。前已谕明瑞等、查明分别奏闻。著将此次查奏之出力官兵。交部议叙。嗣后官兵内。有奋勉出众效力者。俱著详悉存记。俟事竣。奏请加恩优叙　　

○又谕曰、明瑞等奏、准额尔景额咨称、阿什默特、所属回人呢雅斯、克伊叶斯、常唆耸阿什默特、苛虐属人。不可留于和阗臣以呢雅斯等、如何唆耸阿什默特之处。并未有确实证据。遽行遣往伊犁。恐阿什默特、不无疑惧。若访闻属实。则阿什默特、亦不可留于和阗。行令查明定夺等语。所见甚是。但此案应行质讯之人。明瑞应调集该处查办。不当仍委之额尔景额。若此时尚未办结。仍著明瑞。咨调办理。至回部伯克等、如果扰累属人。纵加以宽宥。亦难弭其疑惧之心。著传谕明瑞。阿桂等、查明此案情节。若系呢雅斯、克伊叶斯、倚势横行。阿什默特、失于觉察。则呢雅斯等治罪后。阿什默特、亦不可仍留该处。酌量与别城阿奇木伯克等对调。若阿什默特。因听呢雅斯等之言。自行苛虐回人。即将呢雅斯、克伊叶斯、办理。阿什默特、送京安插亦可　　

○是日、驻跸中关行宫　　

○庚申。赈恤甘肃红水、靖远、会宁、山丹、东乐、武威、永昌、镇番、古浪、平番、中卫等、十一县。夏旱灾民。并贷皋兰。金县。贫户耔种　　

○是日、驻跸波罗河屯行宫　　

○辛酉。上遣侍卫福灵安、赴避暑山庄、皇太后行宫问安　　

○遣官祭贤良祠　　

○是日、驻跸张三营行宫　　

○壬戌。上行围　　

○河南巡抚阿思哈奏、各省到豫采买硝觔。原系毛硝。运回本省。另行煎提澄净。方足配用。所出成色。往往高下不等。缘硝土产于斥卤盐咸之地。必须风日晴燥。渐有浮起。始可认明扫刮。若雨水稍多。即产硝不旺。且咸砂混杂。扫取每有不纯。委员贪其价贱。随意购买充数。提炼后成色自低。不能敷额。势必勒赔买补。往返咨询。徒烦案牍。请嗣后责成行户收买。即饬委员督办。就豫提净。运费亦多节省。如运回不净。惟该员是问。得旨、甚好。如所议行　　

○是日、驻跸阿贵图大营　　

○癸亥。上遣侍卫灵保、赴避暑山庄、皇太后行宫问安　　

○行围　　

