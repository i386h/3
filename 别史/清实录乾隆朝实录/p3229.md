<!-- { "loadSidebar": true } -->
○又谕、本年闽省剿捕逆匪。所有添调各省官兵。经过地方。一切军需供应。俱经发帑支给。丝毫不以累及闾阎。惟是运送粮饷军械等务。间亦酌用民力。虽给与口粮脚价。而该处民夫。急公向义。无不踊跃从事。实堪嘉尚。自宜特沛渥恩。以示优恤。除漳泉二府。本年被旱歉收。曾经降旨加恩。令该督等、查明缓徵。并台湾府属本年、及五十三年应徵钱粮。概行豁免外。仍著李侍尧等、将福建通省承办军务各州县。所有官兵经过地方。就其差务繁简。出力轻重。查明应如何酌量加恩。分别蠲缓之处。详细核定。迅速奏闻。候朕另降恩旨。　　

○又谕曰、总兵梁朝桂、参领岱森保、带兵前往盐水港一带。剿捕贼匪。甚为奋勇。梁朝桂、著即赏给奋勇巴图鲁名号。并照例赏银一百两。岱森保、著赏给副都统职衔。以示奖励。　　

○又谕曰、邱能成、自剿捕逆匪以来。节次奋勇杀贼。甚为出力。屡经擢升游击。今因伤身故。实堪悯惜。著交部加一等、以参将衔照阵亡例议恤。至援应诸罗、中途被害各员。除贵林、杨起麟、杭富、业经降旨赐恤外。其守备马大雄、及在西门外打仗伤亡之守备杨螭、均著交部议给恤典。其余千总外委陈邦材、陈洪猷等各员。并著该将军等查明咨部。照例议恤。以示轸恻。　　

○又谕曰、田蓝玉、带兵前赴诸罗。于官兵遗失军械。有心捏饰。迨跟随柴大纪接应蔡攀龙时。又复行走迟缓。实属狡诈怠玩。仅予革职效力。不足示惩。田蓝玉著革职。即在台湾府城。永远枷号示众。以昭儆戒。　　

○谕军机大臣曰、署诸罗县陈良骥、数月以来。多方劝谕殷实之户。捐助粮食。得资接济。实为出力。伊已推升知州。呈明告养。因病尚未回籍。经常青等、委令代理县事。今该员仍能奋勉自效。甚属可嘉。著以知州衔即补诸罗县知县。料理一半年。令其回养。德成额、特克什布、于贼匪攻犯营盘时。往来督战。杀贼甚多。德成额、现已升补健锐营前锋参领。其特克什布、著交福康安于军营遇有应升之副将缺出。即奏明升用。魏大斌、前以无能。降旨革职。今据柴大纪奏、伊在山仔顶处、带兵堵御。剿杀贼匪。如果实在出力。尚可降补都司。以观后效。至福康安远涉重洋。督办军务。海兰察率同巴图鲁侍卫章京等、奋勇宣勤。现在正值隆冬之际。朕心深为轸念。福康安、海兰察、俱著赏给元狐暖冠各一顶。柴大纪力捍围城。劳绩茂著。亦著赏给元狐暖冠一顶。以示体恤。　　

○军机大臣会同刑部议奏、审拟通州普济闸船户车喜儿等、偷窃运送漕米。巡役韩连升、宛宁、知情容隐。复拒捕伤差。请将宛宁从重发往伊犁。船户车喜儿等、发往乌噜木齐。俱给兵丁为奴。得旨、此案韩连升、宛宁、身充巡役。于船户等偷窃漕米。既未先时查拏。及被顺天府役盘获。该差等复纠众抢夺米驮。拒伤府役。希图掩饰。情罪可恶。韩连升虽属首犯。例应拟绞。业经身故。其宛宁一犯。亦系拒捕伤差造意之犯。未便任其诿卸死者。致令幸免。宛宁著改为应绞监候。赶入本年朝审情实。其原拟发遣乌噜木齐之车喜儿、柏大、王大、杨六、李六、薛七、俱著改发伊犁、给种地兵丁为奴。以示惩儆。嗣后漕粮抵通时。若仍令该管衙门查察。恐有瞻徇贿嘱情弊。著都察院每年奏派满汉御史各一员。前往严密抽查。如有弊端。据实参奏。　　

○以侍讲学士铁保、充日讲起居注官。　　

○丙寅。上御懋勤殿。勾到朝审情实罪犯。停决斩犯二人。绞犯二人。余十八人、予勾。　　

○谕、台湾逆匪林爽文、纠众倡乱以来。提督柴大纪、统兵剿捕。收复诸罗后。贼匪屡经攻扰。城内义民。帮同官兵。奋力守御。保护无虞。该处民人。急公向义。众志成城。应锡嘉名。以旌斯邑。著将诸罗县改为嘉义县。俾阖县良民。倍加奋励。以昭奖劝。　　

○又谕、本日勾到朝审官犯内、黄仕简、任承恩二犯。同系福建提督。于台湾逆匪林爽文纠众滋事一案。既领兵过台湾。乃彼此迁延观望。贻误军机。经大学士九卿问拟斩罪。本属按律办理。从来军纪贵在严明。而失律之诛。尤难宽贷。黄仕简于上年冬间。带兵前渡台湾。剿捕贼匪。其时逆首林爽文、不过与一二奸民。纠合倡乱。若黄仕简能督率兵弁。实力搜捕。何难即时扑灭。乃到台湾以后。惟知坐守郡城。零星派拨。逡巡恇怯。一筹莫展。以致逆匪辗转纠集。日久稽诛。黄仕简从前于黄教一案。亦曾经亲往查办。何此次竟致束手无能。即因染患病症。自问不能办理此事。亦应及早奏明。候朕另派大员。前往督办。乃一味因循延玩。贻误事机。核其情罪。本应予勾。姑念黄仕简、究系年老抱病。一闻逆匪滋事之信。即力疾渡洋。犹知以公事为重。其按兵株守。漫无筹画。实由老病昏愦。尚非出于有心。是以姑从宽宥。免其勾决。至任承恩、年力正壮。非黄仕简可比。且伊前往台湾剿捕逆匪。系自行陈请。尤应倍加奋勉。力图自效。乃亦安坐鹿仔港。与黄仕简互相观望。并不亲临行阵。奋力剿杀。律以逗留之罪。实属法无可宽。特念任承恩之父任举、前在金川出兵阵亡。伊兄任承绪、又因在京营供职。救火伤毙。皆属殁于王事。任承恩又现无子嗣。若即予勾。使捐躯效命之臣。竟至绝嗣。于朕心实有所不忍。是以法外施恩。贷其一死。设使任承恩尚有子侄。必将伊予勾。断不能稍存末减。但黄仕简、任承恩、溺职辜恩。致逆匪负嵎猖獗。该处兵民。受其戕害者不少。今剿捕事务。尚未完竣。皆系二人之罪。兹虽曲加恩贷。已属格外从宽。未便即行释放。黄仕简、任承恩、仍著牢固监禁。至朕于军旅之事。有功必赏。有罪必诛。从不稍存姑息。即如此次在台湾带兵之郝壮猷、因贼匪复扰凤山。弃城不守潜回郡城。以专阃大员。如此畏葸偷生。若不明正典刑。何以肃戎行而昭法纪。是以不待大学士九卿核拟。即将伊于军营正法示众。以昭炯戒。而现在带兵出力之员。如柴大纪力捍围城。不辞劳瘁。兼能激励兵民。屡次杀贼。连获胜仗。即特加拔擢。优予恩赉。其贵林、杨起麟、邱能成诸人。皆因奋勇剿贼。临阵捐躯。即敕部从优议恤。一律得给世职。以示轸恻。设郝壮猷当贼扰凤山时。能奋不顾身。授命疆场。亦可与贵林等、同邀恤典。是与其死于国法。曷若殁于戎阵。刑赏昭然。惟人自取。今台湾领兵官员。俱能争先效用。未必不因郝壮猷覆辙在前。共知儆励。盖兵可百年不用。不可一日不备。而信赏必罚。丝毫难以假借。此后身膺阃寄者。当倍加凛惕。遇行军之际。务须身先士卒。克敌致果。共晓然于功罪所分。视乎勇怯。如能共矢荩诚。著有劳绩。必当躬膺茂赏。承受渥恩。若畏怯幸生必致自蹈重愆。身罹宪典。庶几人知敌忾。士皆用命。无负朕整饬戎行。谆谆告诫之至意。　　

○丁卯。谕曰、普吉保前由大突溪、往笨港剿贼。克复笨港。已降旨交部议叙。兹复督率将弁兵丁。奋力剿杀。前后打死贼匪五六百人。夺获器械甚多。奋勇可嘉。除普吉保业经议叙优赏外。其随同出力之官弁。并著将军福康安、一并查明咨部。分别议叙。以示奖励。　　

○又谕、据柴大纪奏、八月内守备杨螭、在诸罗西门外堵剿贼匪。连次打仗。该守备施放大炮。连发连中。毙贼甚多。实属奋勇出力。嗣因中炮伤重。医治不痊。至十七日身故。又据常青奏游击邱维扬、打仗阵亡各等语。杨螭业经降旨交部议叙。今阅常青柴大纪奏到情形。该员等奋勇杀贼。临阵捐躯。均堪嘉悯。游击邱维扬、著加一等以参将衔、照阵亡例议恤。守备杨螭、著加一等以都司衔、照阵亡例议恤。以示格外轸恤。　　

○谕军机大臣等、前曾谕令福康安、将常青留于府城。委以南路剿贼之事。恒瑞著令解任回京候旨。今常青、恒瑞、所办诸务。俱能奋勉。著福康安酌量情形。如伊二人在彼。均尚能得力。不妨俱著留于该处。以资协助。至魏大斌、已有旨降为都司。以观后效。今在云霄厝等处。连次打仗。杀退贼匪。尚知勉力奋勇。著福康安遇有军营副将缺出。即将魏大斌奏请补用。俾益加感奋。立功自效。　　

○吏部议准、广西巡抚孙永清奏、定例试用人员。大衔借补小衔。查衔缺大小不齐。不论何项小衔。衔大者概准借补。阶级既无所区别。得缺亦未免偏枯。请嗣后首领佐贰。只准于首领佐贰中通融借补。不得再占杂职之缺。其从九品之巡检吏目等、准其借补典史等语。查首领佐贰等官。自六品至九品而止。亦未便概行借补。应请嗣后各按品级、以定借补之阶。除河工仍照旧办理外。其地方首领佐贰杂职人员。凡从六品至正从九品等官。只准借补从八品而止。正从八品。亦至从九品而止。正九品亦至未入流而止。不得再行降格。以示区别。从之。　　

○缓徵江苏泰州庙湾场、本年水灾折徵银粮、并赈恤板浦、中正、临兴、三场贫民。　　

○戊辰。福州将军恒瑞奏、现在贼势甚大。各处占据。臣所领兵五千。仅能防守盐水港等处。若欲暂守已经恢复各地方。与接续后路。即需兵二三万。欲捣大里杙等处贼巢。亦需兵二三万。方能集事。谕军机大臣等、连日据柴大纪、普吉保奏报、该二处屡得胜仗。现在订期会合夹攻。而常青处。亦节次奏到屡经打仗杀贼。虽未进取。而自守实属有余。是剿捕事务。各路俱大有转机。何以恒瑞独为此惊惶无措之语。自系恒瑞少不更事。怯懦无能。是以遇事张皇。茫无主见。即如所称诸罗城内粮饷火药。不能接济。若有疎失。则盐水港亦难保守等语。试思柴大纪被贼围扰。已经数月。城中粮饷火药。早属不敷。柴大纪激励兵民。悉力守御。并能剿杀贼匪。现在方与普吉保约会夹攻。而福康安统领大兵。即日前进。声势壮盛。正可乘锐进剿。岂有数月以来。该处县城。俱能保守无虞。而福康安未到十余日之前。柴大纪转不能设法捍卫。竟至委城而去之理。昨因恒瑞连次奏到各摺。尚有料理。是以谕令福康安到彼酌量。如尚能得力。不妨将伊暂留该处效用。今观恒瑞所奏、恇怯若此。徒乱人意。竟不必留于该处矣。彼虽恳求军营效力。亦不可听。著福康安即令其来京候旨。　　

