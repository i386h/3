<!-- { "loadSidebar": true } -->
○浙江巡抚常安奏覆、赈济一事。地方偶值旱涝。灾黎待哺仓皇。奸民挟饥民为护符。从中鼓惑。遂不免有哄堂闹市之事。上年办理浙省赈务。亲厘冒滥。访拏百有余案。奸党歛迹。实在灾民。并无遗漏。自始至终。亦皆安帖。至工程一项。浙省大者海塘。其余城垣堤堰。议修议筑。俱系实验给赴工者。并无领帑潜逃等弊。得旨。所奏已得大体。但尚须以忠厚恻怛之心。实力行之而已。　　

○浙江提督陈伦炯奏报、巡查浙西营汛。技艺训练渐熟。军器火药无亏。经过地方。晚稻登场。民皆宁谧。得旨。此恐出于粉饰之奏耳。且汝标下之兵。即有为盗者。汝尚不能察出。据实奏闻。何况其他耶。戒之。　　

○闽浙总督马尔泰等奏报、抚恤本年七八两月、漳浦、云霄、平和、澎湖、等处。先后被水被风情形。得旨。此等赈恤。为惠巳小矣。若再不实心查察。使灾黎实受其恩。则汝等所司何事耶。慎之勉之。　　

○巡视台湾给事中六十七等奏报、台湾熟番、假生番名焚掠。旋即擒获。地方宁谧。得旨。平时疎纵之咎。不可辞其责。而即速缉获。并不掩饰之处。稍足自赎其愆。然不可不慎也。　　

○又奏报、阅验营伍。并巡视南路地方。至茄藤社。有琅峤、傀儡、二社土目。率领生番三十四名归诚。得旨。此不过虚应故事耳。若云生番向化。何以复有熟番焚掠之事。此后一切务实。边海要地。汝等其慎之。　　

○湖广总督鄂弥达奏、洞庭湖舵杆洲石台。功成时、节省银三万余两。交商生息。为岁修之用。嗣经前督阿尔赛。以石台无用。奏停岁修。将节省银、别充公用。查舵杆洲。接滇、黔、两省。冬春贾船络绎。遇风俱泊台边。且现在石台。安有岳营龙协水师塘汛。若岁修竟停。则石台必圯。无论前功尽弃。拨兵亦必尽彻。恐藏奸匪。请即于节省银内。酌拨五千两。作一分生息。为石台岁修之资。得旨。著照所请行。　　

○湖南布政使长柱奏报、本年收成。除湘阴、武陵、桃源、等县。被灾五六七分不等。通省计算。尚在七分以上。入冬。又得盈尺瑞雪。得旨。览奏欣慰。其被灾之处。留心料理。　　

○湖广提督王无党奏报、巡视苗疆营伍官兵技艺。优者给赏。劣者斥责。军装不如式者。饬令改修。得旨。是。武备应不时留心者也。　　

○河南河北总兵丁山、奏报整饬营伍情形。得旨。当时常留心训练。不可久而懈也。　　

○川陕总督公庆复等奏报、现办瞻对军务事宜。并续攻各寨情形。北路领兵官宋宗璋。进攻灵达。先后歼贼数十名。缘碉坚道险。未能前进。暗分兵另由口□然多一路。会合现攻楚坝哇官兵。进攻班滚巢穴。中路总统袁士弼。九月二十五日。分遣官兵。复攻底朱战碉。杀伤贼二十余名。二十七日。进攻木鲁山。攻克山左蜡盖地方、战碉四座。毁碉三座。在碉男妇尽毙。在外拒敌者。歼百余人。十月初十、十一日。连攻底朱。先后歼贼二十余人。伤逃者不可数计。现分兵轮番攻打。务期必克。直攻班滚巢穴。南路领兵官马良柱。先后攻克直达、热泥、擦吗、擦牙、等处百十余寨。余贼胆落。投出喇嘛二名。土目五名。生番头目二名。佥称并非夹坝。其做夹坝数人。多被官兵烧毙。余者逃散。情愿擒贼献赃。内投出边多土目丹批。随擒献夹坝二名。嗣班滚、亦屡恳德尔格土司等、作保投诚。因不敢草率了事。务擒首恶。为一劳永逸之计。仍催官兵进攻。李质粹、前月已自东俄洛、移驻章谷。就近与中路总统。商筹进剿。得旨。所奏俱悉。不可恃胜以轻敌。更不可草率以了事。观其投诚者。皆云作夹坝止数人。又且已被烧毁。所擒献者。实不过二三人而已。此即其投诚之不可信矣。将此谕令李质粹等共知之。一切熟筹详酌。毋贻后悔也。　　

○又奏、进剿瞻对。除将攻克各寨番众。分别良奸。妥为办理外。并饬行间将士。毋恃胜轻敌。亦不得藉持重为名。游移观望。南路领兵马良柱。勇敢、且饶智略。近里塘一带要口。将次荡平。现饬进攻班滚巢穴。中路总统袁士弼。因抵拒班滚。隔江难进。需俟南北两路兵到夹攻。乘机前进。北路领兵宋宗璋。与总统等不睦。有欲见长之意。节次严饬。业已改悔。现经李质粹。改令赴口□然多一路进攻。或再推诿观望。即当参奏。至四朗所属各寨。先惟阿斯、羊雀二处。未经投诚。现俱招抚。得旨。览奏俱悉。　　

○陕西凉州镇总兵哈尚德、奏报改造军器情形。得旨。览。军营之训练。固不在军器壮观之一端也。勉之。　　

○甘肃巡抚黄廷桂奏称、赤金卫之青头山、野马兔、白杨河、大通卫之黑林口、等处。边墙闇门木栅等项。年久倾圯。均请即行修理。嘉峪关、倒塌两腋边墙。入于缓工徐修。得旨。明岁普免天下钱粮。正宜节用。此等可缓之工。又何必亟亟耶。　　

○又奏、大通卫属燕麦川黑番。丙寅年应贡马折银、一百九十二两。肃州黎园营等处番民。应贡马一百二十九匹。凉州、庄浪、所管黑番。及华守仁等番族。应贡马五十二匹。纳折马粮、一百二十二石。请降旨蠲免。得旨。似此琐碎之事。为惠亦小。不如姑仍其旧耳。　　

○甘肃安西提督李绳武奏报、分遣弁兵。堵御隘口。以防瞻对逆番穷窜准噶尔地方。得旨。知道了。诸事留意。　　

○署四川提督李质粹奏、进剿瞻对。前月亲自东俄洛。进抵章谷所属仁达地方驻劄。就近与总统筹酌。令各路官兵。相机攻剿。早蒇军务。官兵俱各平安强壮。土司番目。悉皆恭顺。番民运送军粮。及供给乌拉差遣。并无贻误。得旨。大捷尚未奏。元恶尚未获。何能慰朕南望之念耶。然又不可姑息了事。以贻后患。汝其慎之勉之。　　

○两广总督策楞奏报、广东巡抚准泰到任。除遵例移交抚篆外。并将地方要事。一一告知。旋即自省起程。抵肇庆驻劄衙门。得旨。虽督抚各有所司。然一省之事。皆国家之事也。诸凡留心可耳。　　

○广东巡抚准泰、奏报接办粤海关事务情形。得旨。粤关章程。策楞所办。已属尽善。汝但守而弗失可也。　　

○又奏、广东省本年七月开铸以来。存铜仅七万余觔。赴滇采办之铜。又须省贮高铜数万斤配搭。粤省虽开铜矿。尚难悬拟。请将夷商哟口□闲口□时载到红铜、一万九千七百十八斤。免其输税。照闽省官买洋铜例。每百斤给价十七两。收买配铸。得旨。知道了。　　

○云南总督兼管巡抚事张允随覆奏、查修通省城垣。总计完固者。五十六座。已兴工改建者一座。现饬粘补者九座。题明以工代赈者十座。惟顺宁、剑川、二府州城垣。年远残缺过多。必须重建。得旨。近复有旨。以明年豁免正供。各省工作。不急之务。应节用以徐待有余时办理。卿其查照此旨行。　　

○又奏、营伍之设。例不容各项匠役。冒占名粮。但如铁匠、木匠、弓箭匠、裁缝、兽医、等项。皆行军必需。滇省地处极边。设遇调遣。猝难雇募。请嗣后除毛皮匠、厨役、水火夫、仍严行禁革。铁匠等项。弓马生疎。人材懦弱者。亦不准留伍。其材技本属可观者。准其留营。并严禁镇将备弁。私事役使。得旨。祗可去其已甚者尔。然此意惟可使由之。不可使知之。　　

○云南昭通镇总兵董芳、奏报昭通、东川、镇雄、各地方收成分数。得旨。收成尚有七分。可无乏食之虞。然一切不可不留心。绥靖边方。实汝之责。勉之。　　

○贵州总督兼管巡抚事张广泗奏报、开修赤水河。工程已竣十分之八。俟明春工程将竣时。亲赴查勘。便道巡察上游之威宁、大定、黔西、遵义、等府州属地方情形。兼阅验各镇协营伍。得旨。好。卿一巡阅。自必于工程地方。均有禆益也。　　

○贵州镇远镇总兵冷文瑞、奏报所属地方年岁收成。米粮时价情形。得旨。览奏稍慰。但恐不无粉饰之意耳。奏报收成。惟应据实。慎之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十三


大清高宗法天隆运至诚先觉体元立极敷文奋武孝慈神圣纯皇帝实录卷之二百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。十二月。戊戌朔。谕、向例军政纠参年老有病休致官员。及都守以下、老病告休者。如有曾经出兵之员。准令子弟一人、入伍食粮。如无子弟。给守粮一分。以资养赡。其各省甄别、候补守备之年满千总。因年力渐衰。咨部休致者。亦照此例办理。如因汉仗平常。或弓马生疎。则例不准给。朕思此内。亦不无曾经出师、著有勤劳之员。应一体加恩、以示优恤。嗣后著各该督提等。查明该员、实有出兵效力之处。于题咨内声明。亦照前例、准令子弟一人入伍。无子弟者。给与守粮一分。俾不至于失所。该部即遵谕行。　　

○户部议准、甘肃巡抚黄廷桂疏报、乾隆元年。赤金卫户民、开垦乾硖地六十亩。应徵小麦草朿。令于本年照例升科。从之。　　

○己亥。工部议准、协办大学士刘于义等奏称、查勘永定河、本年水势甚小。浊流微细。河身淤高。中多兜湾。恐阻水生险。请自五工以下。于开年桃汛后。分段抢挑。其河身兜湾十处。均裁湾取直。将句湾之处。截筑拦水坝。两岸残缺卑薄者。酌培高厚。至八工范瓮口以下。令疏浚以畅入淀之路。并将两岸闸坝。修补坚固。得旨。依议速行。　　

○又议准、川陕总督公庆复等奏称、天全川旧有紫石关。请移驻距关四里、险要之仙人桥。建筑高厚关墙。城楼、垛口、卷洞、关门、将原有塘房哨楼。拆移修葺。即令紫石关分防汛兵移驻。又、峨眉县之太平墩一关。山川险要。请修建城堡。令现驻县城守备移驻。并于事简兵多营汛内。拨兵四十名弹压。将卷木池经制把总。移驻县城。太平墩外委把总。移驻卷木池。从之。　　

○御史胡蛟龄奏、内外大小官员。议处罚俸之案。请按部覆题结年月。分别扣除。得旨。事君敬其事而后其食。此奏殊不知轻重。著饬行。　　

○庚子。上诣皇太后宫问安。　　

○幸瀛台。　　

