<!-- { "loadSidebar": true } -->
○谕军机大臣等、廓尔喀侵扰后藏。朕已降旨令鄂辉往办。鄂辉受朕深恩。简用总督。廓尔喀之事。又系鄂辉初时办理不善。以致滋事。何尚观望不前。著严行申饬。至此事、朕前交鄂辉、成德、巴忠、会同办理。此次保泰奏到、朕披览之后。将摺令巴忠阅看。尚未加以责斥。次日巴忠在军机大臣前、自称此事办理不善。恳祈赶赴藏地。效力赎罪。经军机大臣等代奏。朕因已遣鄂辉往办。未令前往。不意巴忠即于是夜潜出。投河淹毙。殊堪骇异。因思从前商办此事时。巴忠必自倚恃御前侍卫。随从有年。又为钦差大员。凡有事件。俱系自专。今复滋生事端。恐鄂辉成德据实陈奏。心怀疑畏。是以短见自戕。伊既如此。鄂辉等闻知、未必不致狐疑慌乱。倘因此贻误公事。伊等不能当其咎也。著传谕鄂辉等、令其安心奋勉驰赴藏地。如将此事妥办完竣。朕必加恩宽宥以功抵罪。倘仍苟且了事不为久远之计鄂辉更何颜见朕耶。至保泰现已自前藏往扎什伦布。所有事务。即著保泰相机办理。不必等候鄂辉。廓尔喀虽系绝域。但其人不无诡计。保泰于临近时。务须留心防范。不可轻视万一为其所欺。于国体大有关系。保泰惟当慎之又慎。　　

○是日、驻跸巴颜布尔噶苏台大营。　　

○戊辰。夕月于西郊遣裕郡王亮焕行礼。　　

○谕军机大臣等、据陈用敷奏、阮光平奉到端阳节恩赏。并谕旨一道。朱批金简原摺一件。具表谢恩。将表文进呈。朕阅该国王表内情词恳切。感戴悃忱。出于至诚流露。甚为嘉悦。又据该国王表内称、前经奉旨。查寻黎维祁弟妹眷属。起送北上而伊等内怀疑阻。尚无消息。今奉廷寄。遵旨谕知、黎维祁妄听教唆。不安本分。其眷属毋庸查访等语。从前黎维祁到京后。赏给俸禄钱粮。建盖房屋。伊尚知感激朕恩。情愿在京居住。是以降旨令阮光平为之查访弟妹眷属送京。使其一家团聚。乃黎维祁、听信黄益晓等唆使滋事。经金简等详加晓谕。伊仍屡次渎禀。训饬不悛。是以谕知阮光平、毋庸将伊眷属寻访。此皆黎维祁愚懵无知福分浅薄。不能承受朕恩。其咎实由自取。著将阮光平表文并朱批金简原摺、一并发交金简、令传黎维祁阅看。并著传旨晓谕黎维祁、如伊自知改悔循分安居。尚可承受恩眷。仰荷生成。倘再复萌妄念不知安静守法。必当重治其罪。不能再邀矜宥也。　　

○是日、驻跸舒库尔昂阿大营。　　

○己巳。上行围。　　

○谕曰、书麟等奏、现在节逾白露。河湖水势。旋长旋消各工平稳等语。本年夏间河湖水势加长。清口以下。清黄并注。甚为湍急。经书麟等、督率在工员弁。保护平稳。埽坝各工。镶修巩固。现在已逾白露。嗣后水势有消无长。可庆安澜。书麟、兰第锡、俱著交部议叙。所有在工人员。亦著一并查明。咨部议叙。以示奖励。　　

○又谕、据勒保奏、喀什噶尔班满换回都司阿那布、现经推升四川潼绵营游击。详加考验。弓马俱属平常。难胜游击之任。该员系于五十二年、换防出口。经喀什噶尔办事大臣明亮、出考豫保今考验弓马平常。应令仍回都司本任。所有豫保之案。请饬部注销。其四川潼绵营游击、开缺另补等语。所奏甚属可嘉。已于摺内批示。各省督抚凡遇保举人员。一经升用。即明知才具不能胜任。往往意存回护见好。不肯据实陈奏。今勒保于推升游击阿那布验看弓马平常。即奏明请将豫保之案。饬部注销。开缺另补。并不因该员曾经明亮出考豫保。稍有瞻徇。深得核实办公之道。各省督抚、俱应似此实心任事。营伍官方。庶可日就整饬。勒保等著交部议叙。其阿那布仍回都司本任、及注销豫保之处。俱著照该督所请行。　　

○谕军机大臣等、本年十一月、系福康安之母七十生辰。上年曾谕令福康安、届期来京。兹距十一月之期尚宽。但粤省现无要务。福康安若豫行来京。更得从容就道。著传谕福康安、接奉此旨、即行起程。将总督印务、交与郭世勋署理。并谕郭世勋知之。　　

○山西巡抚冯光熊奏、河东盐务。商力积疲。换商增价。实属无济。查河东盐价。前已每觔加增四厘。正课杂项、岁纳银两、加价之数、已浮于额。今若再加一二厘。积成八十余万两。数载之后。商力又疲。有加无已。迄无底止。若课归地丁。听其自为贩运。既无官课杂费。又无兵役盘诘。关津阻留。更为便益。至归课之法。查山西省领引行盐、共四十四州县、有引多而地丁少者。有引少而地丁多者。更有向食土盐、蒙古盐、仅领河东引张、交纳税银之阳曲等四十四州县。及陕西凤翔一府、长武一县、本属参差不齐。且以河南、陕西、山西、三省比较。河南引多而地丁少。陕西山西地丁多而引少。或将三省应纳正课杂项、共四十八万余两。在三省引盐、完课纳税之一百七十二厅州县、地丁项下、通计均摊。再池税一项。听令各原畦主。照旧浇晒发贩。仍官为弹压稽查。以杜偷窃争攘。得旨、大学士九卿议奏。寻议、均应如所请行。惟河南引多地方。较现拟地丁每两均摊九分有余之数。应由该省酌量增摊。在河南所加无多。而山西、陕西、行盐州县。不致著重。请交该抚等、会同筹酌、定拟具奏。至河南、陕西二省。民运池盐。路程较远。其作何办理、较为妥协之处。一并行令陕西河南巡抚、详晰查明、咨覆晋省。统入善后事宜案内核办。从之。　　

○豁除直隶丰宁县猪首营水冲荒地一顷额赋有差　　

○封闭盛京松岭子边门界内沙锅屯煤窰、从将军嵩椿请也。　　

○是日、驻跸安巴究和罗昂阿大营。　　

○庚午。上行围。　　

○谕军机大臣曰、勒保奏缉获番贼、究出青海扎萨克属下蒙古勾通番子抢劫缘由。及遵办归并管理二摺。已于摺内批示矣。青海、等处番子、相隔遥远。本不便交地方官管理。乃向来俱由西宁办事大臣报明内地。为之缉拏。辗转稽延。殊属鞭长莫及。自应遵照谕旨、归并西宁办事大臣就近管理。遇有抢掠事件。即行上紧缉拏。呼应较灵。自为捷便。至此案蒙古合拉纳杭等、胆敢勾通番贼、抢窃其主。以致其主伤毙。是即与自戕其主无异。情罪甚为重大。所有拏获各犯。俱应不分首从。即于该处正法。以示惩创。其案内未获番贼。据勒保奏、若调派官兵入山搜捕。恐沿途番子。闻信惊疑。转致激成事端。所见亦是惟当督饬地方文武。选派熟番。协同兵役。设法缉拏务期弋获。严行惩办。毋得稍有疎纵。至邻近蒙古边界番子。应如何归并管理。著勒保、奎舒、悉心妥议具奏。伊两人共办一事。自应和衷商搉。以期辑宁边境。即二人中遇调。其接任之人。亦当彼此同心共济。务期公事有益。方得协恭之道也。将此谕令知之。　　

○又谕、刑部进呈云南秋审黄册内、该抚原定缓决、刑部改入情实者。共有三起。一起绞犯可儒、因王发玉、向王老温争闹。上前解劝。被王发玉戳伤。该犯即夺刀砍伤王发玉身死。其同案之张琇、砍毙王老温。已入情实。可儒虽非同场共殴。究系各毙一命。一起绞犯白七五、因与杨李氏之妹李保姐有奸。令其唱歌不理。辄用掌殴。经李氏持棍向殴。该犯夺棍戳伤李氏殒命。衅起因奸逞忿。殴毙妇女。一起绞犯郑起鹤、因与杨连赌博经杨连之嫂万氏、前往詈骂。互相争殴该犯连殴万氏毙命。赌匪逞凶殴毙理斥之妇以上三起。阅其情节。均无可缓之理。刑部改入情实。俱属允当。秋谳大典。理宜悉心斟酌。核实办理。乃谭尚忠率行拟缓。殊属宽纵。谭尚忠著传旨申饬。　　

○军机大臣议奏、据山东巡抚惠龄、将初限十五处城工、造具估册送部。经德成奏称、其中做法有未尽妥善。必须调剂数款。一、据称泗水等十四处城垣。请一体添砌海墁砖块。加砌宇墙水口等语。查泗水十四处城工。俱系照旧办理。并非另行建造。其城顶既经筑打灰土二步。如果一律坚实。自可毋庸海墁。亦无须加筑宇墙。惟水口一项。系出水之路。应令该抚查明添砌。务须用砖坚筑。出口宽大。俾得畅流下注。方为妥善。一、据称券洞海墁。必须石块铺砌。请仍照原估补墁石块等语。查券洞内添砌石块。贴地铺墁。原为地当孔道而设。其有地非冲途。旧制原筑灰土者。自可毋庸更改。惟据该抚奏、现有石块。尚可选用。可以酌减办理等语。应令惠龄查明何处券洞。原系砌有石块。仍行选择、添补铺墁。更昭慎重。一、据称修理城工。以砖石为最。请将泗水、嘉祥二县。里皮灰土。改用碎石。又请将莒州等三处里皮灰土。阳谷等七处里外皮灰土。即照江南河南之例。均改素土。惟查初限将竣。未便更张。俟二三两限。再行增改等语。查筑砌城垣。砖石最为巩固。但如本地所产石料有限。取材碎小。石性又不坚凝。则以石傅土。又不若以土傅土。较为连属稳固。今泗水、嘉祥、及莒州等城身、里外皮所包灰土。如果搀和得法。打筑坚实。其中心素土。一手做成。土性胶粘。自可连合为一。较之于素土上贴砌碎石。及纯用素土者。转觉包筑浑成。可资经久。从之。　　

○是日、驻跸乌兰哈达大营。　　

○辛未。上行围。　　

○以巡捕营副将马瑀、为浙江定海镇总兵。　　

○是日、驻跸伊逊河东大营。　　

○壬申。上行围。　　

○谕军机大臣等刑部进呈四川省秋审黄册、由缓决改入情实者。共有五起。内惟文思镜一犯、因伊父与陈黄氏通奸。致其母自缢殒命。该犯将陈黄氏砍毙。究系痛母情切。激于义忿。与逞凶谋命者有间。勾到时尚可免其勾决。其余四起。一系吕池阳、因伊兄吕经阳与张璧建争殴、被张璧建用刀戳伤。该犯见兄受亏。拾石掷伤张璧建殒命。其同案之陈文富、戳毙吕绍阳。已入情实吕池阳虽情切护兄。伤由掷中。究系共殴各毙一命。一系杨添顺、因袁范年、见伊为雇主黄登幅牧牛欲牵牛抵欠。黄登幅求其宽缓。袁范年不允。用刀向戳。杨添顺将刀夺获。被袁范年嚷骂蹬踢该犯用刀格伤殒命。逞凶刃杀。伤重近故。一系张爵树、因令兄妻马氏、赴田收割不允。斥其懒惰即被詈骂。该犯回骂被殴。用刀格伤马氏殒命细故逞忿。刃砍兄妻立毙。一起向珩忠、因见年甫十四之何其荣、拖放堰水。戏言被骂互相争殴。向珩忠连殴何其荣、越三日殒命叠殴伤多。致毙幼孩。以上四起。核其情节。均无可缓之理。刑部改入情实。俱属允当鄂辉身任总督。办理秋谳大典。并未留心确核。臬司闻嘉言、于秋审案件。尤其专责。乃竟率行拟缓。殊属宽纵。鄂辉、闻嘉言、俱著传旨申饬。　　

○是日、驻跸六道河大营。　　

