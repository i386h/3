<!-- { "loadSidebar": true } -->
○山东巡抚崔应阶奏、东省有商输谷一项。系将销盐额票。分为上中下三等。令商人按票输谷。通计三十九州县。共输谷二十万五千余石。归地方官收贮。每年春借秋还加一收息。而常平仓谷。则春月出借。秋后免息还仓。查常平现缺额二十七万余石。商输现存。及未完民借。共二十一万余石。请将此项输谷。归入常平。既省买补之烦。贫民亦免加息。得旨允行　　

○是日、驻跸都穆达乌拉岱大营　　

○庚戌。上诣皇太后行幄问安　　

○行围　　

○是日、驻跸巴颜布尔噶苏台大营　　

○辛亥。上行围　　

○散秩大臣伍弥泰奏、上年阿思哈奏。晶河有旧堡一座。计房一百七十余间。业经修理。库尔喀喇乌苏、玛纳斯、所修官兵驻劄营房一百余间。亦已告竣。伏思现在屯田处所。俱属伊犁、乌噜木齐、要路。今该处商人等、陆续前来。居人渐密。可否照伊犁等处之例。将库尔喀喇乌苏等三处。增修堡座。计库尔喀喇乌苏、一堡四门。晶河、玛纳斯、皆一堡三门。请赐嘉名。报闻。寻钦定库尔喀喇乌苏、曰绥来堡。门。东曰延和。西曰迎颢。南曰调薰。北曰溥信。晶河、曰丰润堡门曰咸宁。曰同轨。曰景风。玛纳斯、曰遂成堡。门曰即叙。曰迪康。曰覃化　　

○是日、驻跸巴颜沟大营　　

○壬子。上诣皇太后行幄问安　　

○行围　　

○谕、奉皇太后懿旨。忻嫔、豫嫔、俱晋封为妃。钦此。所有应行典礼。著各该衙门。察例举行　　

○又谕、据永贵等奏称、喀什噶尔办事主事伊灵阿。道员固世衡、至明年三年期满。其员缺无庸于内地派人更换。请将护军校巴延岱、授为通判。原任防尉八十尔、开复原职。仍留二年。员外郎拖穆齐图、再留一年。健锐营前锋委署笔帖式乌尔衮、泰明、赏给八品笔帖式。遇缺坐补。主事伊灵阿、系现任职官。派往办事之人。候三年期满。著更换回京。摺内既称护军校巴延岱、实心办事。慎重钱粮。著照永贵等所请、将巴延岱授为通判。即在彼处办事。前锋乌尔衮、泰明、二人。俱系曾随将军大臣。奋勉行走之员。今复恳请愿留效力。著加恩授为八品笔帖式。遇缺即补。固世衡、拖穆齐图、八十尔俱系有罪发往之人。俟将伊等获罪缘由、查明具奏时。另降谕旨　　

○谕军机大臣等、前据李侍尧奏、湖广盐价骤增一摺。彼时即以楚省向来吏治废弛。致商贩乘间牟利高擡市价。淮商相距辽远。未必与闻。随谕李侍尧、就近查办。并传谕高恒、令其将汉口淮贩。因何辗转加增之处。逐一据实查奏。今据高恒奏到。汉口发贩收价。向由卖商经理。两淮商众。不能遥为操纵。或卖商人等、见盐既畅消。可以居奇。设计作奸。陡长市价。前已咨行楚省。将蠹棍吴美堂等拏究。并札寄李侍尧。随时查察无使擡价累民。所奏甚属明晰。楚省地棍。敢于把持盐务。致市价腾踊。民间有食贵之患。皆由地方官。平昔不能整顿所致。自当实力根究。示以严惩。俾奸蠹共知敛迹。而盐价长落。尤宜随时查察。期于市价常平。商民交便。著传谕李侍尧。即速查讯明确。从重究治。以清积弊而肃盐政。高恒原摺。并著钞寄　　

○又谕、据素诚奏称、乌什派出伊犁屯田回人二百户。其应给口粮牲只。已向阿布都拉筹办。来年二月。可抵伊犁等语。从前各城伯克头目等、因协助屯田回人。俱加恩赏赉。此次派往伊犁回人颇众。该伯克等既照例协助。自应一体办理。若每次必候旨遵行。颇觉繁琐。著传谕素诚。即照例分别赏给。仍通踰驻劄回部各大臣。嗣后有似此协助之举。一面奏闻。一面赏给。不必仍前候旨　　

○以福建按察使淑宝、为甘肃布政使。福建粮驿道朱圭、为福建按察使　　

○江苏巡抚庄有恭疏报、金山、江阴、丹徒、丹阳、乾隆二十七年分。入额升科。并转则田地荡滩。九顷七十七亩有奇　　

○浙江巡抚熊学鹏疏报、慈溪、太平浦江、西安、开化、瑞安、平阳、开垦额外田地涂田荡山、三百六顷十一亩有奇。又慈溪。浦江。以地改垦田。四顷四十八亩有奇又乐清县。开垦额外涂田硗田地池。一百三十一顷二十九亩有奇　　

○是日、驻跸鄂尔楚克哈达大营。翼日如之　　

○癸丑。上行围　　

○遣官祭贤良祠　　

○甲寅。上诣皇太后行幄问安　　

○行围　　

○湖北巡抚辅德奏、查勘堤垸筹办事宜。查湖北疆域。东南辽阔。境内有江二道。一为荆江。一为襄江。俱由黄梅县出楚境。此外支河湖港。不计其数。施南、宜昌、郧阳、三府。向无水患。其武昌等七府属。有三十碱州县卫。俱系沿江滨湖。内除江夏之金沙洲、荞麦湾。荆门之沙洋。襄阳之老龙等堤。例动生息银岁修。其余俱民自修筑。复于堤内田之四围。各筑小堤一二三尺不等。俗称为垸。经久达部者。谓之部垸。官为经理。未达部省为民垸。查民垸部垸。各处毗连。民垸被溃。淹及部垸。且田同一堤。赋属一制。似未便歧视。应概令官为经理。谨酌各款开后。一。堤岸宜并力合作也。请嗣后。定于九月望前。先令该管州县。查明垸长。更换殷实农民。会同公正绅士。将该垸各户田数。查开清册。一存垸长。一存州县。按堤估计夫土。均派运工。无论近于某户之堤。相度何处卑薄险要即于公派夫土内。通力合作伏秋大汛。再于险处多备土牛。同心防守。其田售堤存者。总令现在业户承值。有抗违误公等弊。分别惩治。一。修堤宜高厚坚。实也。查向来岁修。不过于冬春间。听各业民于残缺处松堆浮土。即报工竣。遇雨即坍。遇涨即溃。应将各境内。分别极险次险。极险之堤。先令加高二尺。帮宽三尺。俱行夯硪凡行硪之夫。准其将应出之土。按方折抵堤外作为坦坡。前植柳树。其次险者。亦令帮全。下年岁修。照前加增一。私垸宜禁也。嗣后令道府大员。于查办岁修之便。亲履勘验。无论垸之新旧。田之肥瘠。但妨水路。立即督令平毁。仍听其耕种。不致失业。再有新淤滩地。不许私筑。岁底令印河各官亲查。加具印结。通送院司道府查核。违者分别参办。一。淤塞宜疏也。查支河湖港。既赖其潴蓄。复藉以宣通。应于霜降水落后。责令各该水利汛官。乘便逐一勘明。不论外河内港。或有淤浅。一面报明印官。一面督押头人业民等、先就仰侧处。设法挑浚深通。即以所挖之土。培补附近堤身。一。水利大小各官。宜重责成也。嗣后印官委令水利佐杂。于开工之时。各按本汛查勘。将堤身高低宽窄残缺之处。开明丈尺限于九月内造册。报明印官。一面监视头人业户。培补高厚。印官常川稽查。并于二月内取具如式修固印结。送印官查验。加结申报道府厅员。分路履勘。由道核明。详报院司。分往抽查。有怠玩草率。分别参办。一。极险堤工佐杂。不宜更调也。查水利佐杂。冬春有监修之工。夏秋有防护之责。必须久于其地。堤工民情。方能熟悉。应将极险之江陵、监利、荆州、荆左、荆右、潜江、天门、荆门、沔阳、文泉、汉川等、十一州县卫、水利佐杂。停其委署别缺。派委外差。能办事实心。工程坚固。一年平稳。记功。三年内一无溃决。遇应升之缺。酌量奏咨。得旨、所奏甚属有见。当与李侍尧。和衷共理。以期有济　　

○是日、驻跸扎克丹鄂佛罗大营。翼日如之　　

○是月。江苏巡抚庄有恭议覆、布政使苏尔德奏、宝苏局。岁给各炉工料钱。一万六千六百四十余千。原照京局例。以钱给匠。办料供铸。二十六年。经前抚臣陈宏谋奏准。将工料钱。照时价给银收买。不许炉匠携钱出局。以杜夹带私铸。囤积居奇之弊。所买钱。于苏州官役养廉工食内搭放。今查苏局鼓铸。合计。成本。每银一两。铸出制钱九百四十余文。收买工料钱。每银一两。照时价。仅换钱八百七十余文。公项反致亏折。应如所奏、嗣后工料。仍照旧例。将铸出钱给发。责成藩臬两司。不时到局查察。督委员加谨稽察。如有疎纵夹带等弊。参处。其收买钱。现存司库二万六百余千。应照例存为将来差案官局之需。所请搭放官役养廉工食之处。母庸议。得旨允行　　

○湖南巡抚乔光烈奏、湖南省城对江。有岳麓书院一区。地方灵秀。有宋大儒朱熹。张栻。于此讲学。人文辈出。为海内四大书院之一。明季残毁。本朝修复。再颁扁额。复赏帑金。惟房屋年久。渐至倾圯。负笈者日盛。尤患屋少人多。臣到任后亲往勘估。不但屋宇将圯。且地逼山坡。浅窄欹斜。工难经久。稍东数十步。原属书院故址。紧傍文庙。地势平衍。气局开拓。改筑于此。可增建数十间。足供诸生栖止。报闻　　

○河南巡抚叶存仁奏、豫省向多水患。自二十二年。大发帑金。将支干各河。普加脩治。于是节节疏通。数年以来。众流顺轨。屡庆丰登。但恐积久渐忘。所当时加策励。以保前功。臣自到任经由各处。细加体察。其河堤沟渠实属一律完好。大概二十二年钦工。皆由通局合筹。是以数郡之水。无不一气相承。但须守其旧制。无使淤浅。不必更加宽深。其余各河。则一州一县。各就其境内治之。虽同加修浚。而浅深广狭。不无参差。盖民情见小。或彼利此害。往往各持己见。地方官即关会踏勘。而以民情不便。辄事迁延。是当仿照钦工。查其来源去路。合数境而修治之。现通饬各属。各将境内河堤沟渠。先行勘查。何处有淤宜去。有缺宜补。其有两境相连。数境交错者。臣亲行勘定。随宜办理。不许仍持偏见。妄有抗违。责成道府大员。董率报竣后。再加测量收工。务期脉络贯通。长无淤阻。得旨、为之以实。更当不扰民可耳　　

○山东巡抚崔应阶奏、济宁横坝以南。南阳昭阳湖内。茭蒲葑荻等草。一望蒙茸。不见水面。既使湖饱不能容水。复阻水道不得畅流。现令济。鱼。二州县。多拨民夫。乘船驾筏。尽力芟割。即一时不能全湖尽除。亦应开除宽五六十丈者数道。值此西北风盛之时。水道既宽。湖水自能鼓浪南下。一俟运河消落。河水低于坡水。凡可开堤放水之处。随宜开放。以期滨湖洼地早涸。无误春花。得旨、览奏俱悉。此系良法。甚宜竭力行之　　

