<!-- { "loadSidebar": true } -->
○定举人铨用例。吏部议奏、各省举人截取时。例由督抚验看。分别知县、教职、咨部候选。但意存姑息。甄别不审。知县得缺后。经九卿改补教职。徒多往返之劳。应请嗣后各督抚于接到部文日。定限一年。行文调取各举人。据实验看。其年力尚健。堪膺民社者。给咨赴部候选。愿就教职者。准在本省具呈。若年在七十以上。不堪供职。免其调取验看。该督抚题请赏衔。举人已经拣选。原系候选知县。应从优以中书科中书。大理寺评事。太常寺博士等衔。由吏部掣定。奏请赏给。其已经截取。愿得职衔者。亦照此办理。各省举人约一万有余。每科会试不过四五千人。今奉恩旨挑选。明岁来京会试者必多。难概令就挑。从前壬申。辛巳。两科会试后挑选。新科举人不与。今拟再扣一科。壬午、乙酉、两科。俱不准就挑。至现任教职。来京会试举人。向准就挑。查该员已登仕版。俸满可升知县。且截取时。仍得归班铨选。应毋庸与挑。通计各省知县。共一千二百八十五缺。此内升调遗缺。准挑选人员题补。乾隆十七年。并二十六年。挑选分发举人。二年余均即用完。明岁就挑人多。数应加增。前次大省四十员。应加二十。中省三十员。加十五。小省二十员。加十。各带领引见。请旨以知县教职分用。其分发知县者。约计不过十之五六。各省陆续请署请补。不至壅滞。其以教职用者。较年内即可得官。其年力已衰。未经入选。愿受京衔者。准其具呈。即交派出拣选大臣。查实奏请赏给中书科中书等衔。将来即不与截取。再查举人应选班次。有知县、直隶州州同、盐库等大使、三项。铨例、知县双月用五甲、五举、四捐、三升。单月用四补、四捐、四甲、四举。共计双单月各班内。举人应得九缺。捐班无人。以举人抵补。将来捐例人员用完后。其抵捐举人。改为举抵班。又可多用人员。直隶州州同。向系专用举人。后因捐例议准、双月用二举、一捐。单月用一补、一举、一捐。今请改双月用四举、一捐。单月用一应补、一举。两班后、用捐纳一人。如应补无人。以举人抵选。盐库等大使缺出。向例一补、一捐。应补无人。专用捐班。俟捐纳用完后。再将已经截取举人。带领二人引见录用。今请改为一补、一捐、一举。如应补无人。以举人抵用。再知县系举人应选正途。近各省每以同知。州判、知州等员。借补知县。铨缺更少。嗣后应不准借补。举人可以多选。向例试用人员。遇该省升调遗缺。始准题补。续经奏准、拣选举人发往各省试用者。不拘升调缺。概准题补。原系暂行。今例捐知县用完。升调缺止补举人。且或遇部选人员未到。或本省出差升调县缺乏人。皆可委署。丞倅等缺出。亦得暂摄。挑发之员。不致守候无期。若概令题补。归部选缺无几。截取候选举人。又多壅滞。嗣后举人分发各省试用者。仍照旧例。止准题补升调遗缺。至挑选人员。以教职铨补者。向俱先行选用。查学正、教谕。双月内有升、选、教习、恩、拔、副榜等班。单月内有举人应补、及恩、拔、副榜、应补应选各班。今令挑选举人。概行压班。未为允协。请嗣后双月、用挑选举人二员后。将班内应用人员。选用一人。单月、将挑选举人。与应补应选人员轮用。此次疏通之后。二三年内。挑发之员。即可用完。应于会试之期。请旨挑选。从之　　

○又议奏、伊犁将军明瑞、阿桂等、办理乌什事务错谬。应照例革职。得旨、明瑞。阿桂、俱著革职。从宽留任　　

○以土谢图汗车登多尔济、为喀尔喀右翼副将军　　

○以贝子布彦济尔噶勒、为玛什巴图副盟长　　

○赈长芦属沧州、庆云、海丰等三场。本年水灾灶民　　

○豁除江苏丹徒县、本年坍江田地二十四顷五十六亩额赋　　

○壬戌。以太仆寺少卿伊满、为光禄寺卿　　

○癸亥。上诣畅春园、问皇太后安　　

○幸圆明园　　

○甲子。库抡办事大臣瑚图灵阿、福鼐奏、管理俄罗斯卡座兵丁。公旺沁多尔济、患病未愈。请派该部落扎萨克固山贝子伊达木扎布管理。从之　　

○乙丑。上诣畅春园、问皇太后安　　

○还宫　　

○兵部议准。西安将军新柱等奏称、西安八旗兵派往凉州庄浪。外存蒙古兵、每佐领下、马甲一百二十名。步甲十二名。满洲每佐领下、马甲六十名。步甲六名不等。蒙古披甲拜唐阿。倍于满洲。应均齐在满洲旗分。一体挑选派差。惟咨报丁册。仍归蒙古旗分。再八旗另记档案披甲拜唐阿。蒙古百家保、赵家保、二佐领下。各四十余名。移驻凉州庄浪后。该二佐领下另户人等甚少。另记档案各兵。陆续充补绿营。其遗缺、挑补不均。应将另记档案披甲拜唐阿。均齐在八旗满洲、蒙古、旗分。再满洲、蒙古、另户闲散人等。及汉军另记档案各兵另户闲散。数亦不均。应并均齐办理。从之　　

○命大学士尹继善、教习庶吉士　　

○豁除江苏丹徒县、乾隆二十八年。坍山坍江田地十六顷十七亩额赋　　

○旌表守正被戕之江西铅山县民林科生妻杨氏。河南太康县民黄永海妻张氏　　

○丙寅。上御懋勤殿。勾到河南、山东、情实罪犯。停决山东斩犯六人。河南绞犯一人。余六十六人。予勾　　

○谕、据富僧阿奏称、齐齐哈尔、呼兰。二处。本年田禾被水。请借给旗户、谷一万二千七百余石。索伦等、银一千七百余两等语。该处既被水灾。若借以银谷。仍令偿还。该旗户索伦等、不无拮据。著加恩将请借银谷、全行赏给。不必令其偿还　　

○又谕、据富僧阿奏、本年齐齐哈尔、呼兰、均被水灾。请借给二处官屯壮丁口粮耔种。共米一千三十六石。并请免交额粮等语。著加恩照富僧阿所请。由该处仓储内借给。其应交粮石。并著加恩豁免　　

○贷直隶蓟州、青县、静海、沧州、南皮、庆云、保桉、西宁、丰润、玉田、易州、万全、怀安等、十三州县。本年水灾饥民。并缓徵新旧钱粮　　

○豁除直隶宣化、万全、怀安等、三县。乾隆二十九年。水冲民地十二顷二十一亩额赋　　

○豁除江苏甘泉、阜宁、桃源、铜山、邳州、宿迁、赣榆、徐州卫等、八州县卫。乾隆二十八年、挖废民屯河滩学租等田。二百六十三顷五十二亩额赋　　

○丁卯。贷浙江仁和、钱塘、会稽、萧山、新昌、宁海、天台、桐庐、分水等、九县场。并仁和、浦东、横浦、三场。台州、杭严、二卫所。本年旱灾饥民。并缓徵额赋漕粮有差　　

○豁除江苏泰兴县、乾隆二十六年、坍没田地六十八顷四十五亩额赋　　

○戊辰。上御懋勤殿。勾到直隶、山西、情实罪犯。停决直隶斩犯一人。绞犯一人。山西绞三人。余九十人。予勾　　

○谕军机大臣等、杨廷璋等奏、万州知州廖佑龄。因渔户在洋网获铅觔。亲往试探打捞。计获白铅一十九万九千余觔。照例变价归公等语。该州知州。于渔人网获白铅。闻信即能亲往试探。捞获多觔。尚属能事。著传谕杨廷璋。如廖佑龄平日居官尚好。即出具考语。送部引见　　

○又谕曰、明瑞等奏称、克复乌什官兵。于闰二月初六日。及六月十八、十九、二十、二十九等日。七月二十八日。历次剿贼围城。著有劳绩。及阵亡得伤之官兵回人等。遵旨分别等次。造册送部。请加恩叙恤等语。著加恩将有功、阵亡、得伤之官兵回人等。俱分别议叙议恤　　

○户部议准、山东巡抚崔应阶奏称、准部咨。府仓贮谷。改归首邑管理。查各府仓谷。济南、东昌、二府。各五万石。贮府仓。登、莱、青、三府。额谷五万石。贮府仓各二万石。余分贮属县。曹州府、五万石。武定、沂州、二府。各二万石。俱分贮各属县。现存府仓者。照部咨办理。分贮各县者。搬运脚费繁多。应各循其旧。德州粮道仓。贮谷二万石。应照府仓例。改归德州管理。至济南、莱州、青州等府仓大使。应俱裁。现任之员。咨部以相当之缺改补。从之　　

○旌表守正被戕之四川酉阳州民尹子盛媳夏氏　　

○己巳。谕曰、大学士杨应琚、现已准其来京陛见。陕甘总督印务。著和其衷前往署理。其陕西巡抚事务。即著布政使汤聘、暂行护理。该部遵谕速行　　

○又谕、都察院奏、浙江诸暨县民钱名标等、控告该县官吏、将已徵钱粮捏报未完。通同侵蚀一案。著派刑部侍郎四达。驰驿前往。会同该抚。秉公查办。所有随带司员。并著驰驿　　

○谕军机大臣等、据冯钤奏、湖南攸县等处城垣。久经坍塌。现照安徽事例。劝输举行。已据各该县士民。踊跃捐输。俟有成数。即可兴工等语。该抚办理此事。失之太躁。已于摺内批示矣。前因安省城垣。急需修理。经该抚托庸。聚精会神。经理两年。工程得以告竣。此事虽无大弊。已不能不致议论。嗣经尹继善奏请。应修城垣省分。俱宜一律照办。朕以各省民风土俗。未必相同。因谕令各督抚。将地方实在情形。查明具奏。并谕户部。于各省奏齐时。汇总筹画定议。并未令各省遽照安徽事例。辄行劝捐兴工也。现在各省已经陆续奏到。户部正在通核酌议之时。著传谕冯铃。俟部议到日。再行遵照办理。此时毋庸急于从事　　

○吏部议准、署江西巡抚明德奏称、南昌府属新建县之吴城镇。前经奏准。令南康府同知移驻弹压。该地兵民杂处。习俗刁顽。视同知为隔属之官。呼应不灵。请将该同知改隶南昌府管辖。至南康府同知。所有捕盗之责。应令该府通判兼理。并各换给关防。从之　　

○礼部奏、皇太后万寿圣节庆贺礼仪。得旨、是。照例行礼。奉皇太后懿旨。今年停止筵宴　　

○庚午。谕曰、杨应琚奏、巴里坤屯田秋成分数。请予议叙奖赏等语。著照所请。管屯将弁。俱著交部议叙。兵丁、著赏给一月盐菜。种地遣犯、著赏给一月口粮。其效力废员绰和岱等、既在屯数年。实心出力。绰和岱家属。已经移驻伊犁。著加恩准其前赴伊犁驻防当差。柏灵保、著准其回旗。常际春、著准其回籍　　

○辛未。上诣奉先殿、寿皇殿、行礼　　

○谕曰、庄有恭奏、靖江县区书童亲仁。侵收花户米石一案。请令花户照数重完。并将失察之知县熊琫。咨部查议等语。此案侵收中饱。在区书童亲仁。固属法无可贷。而花户等希冀省便。误托匪人。照例著令重完。亦所应得。但念村野贫农。零星尾欠。若复令其赴仓交纳。未免纷烦。著加恩免其重完。该县熊琫。不能早行觉察。亦难辞咎。但系自行查出禀报。而此项侵蚀米石。情愿代赔。亦足示儆。所有应得处分。著加恩宽免　　

