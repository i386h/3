<!-- { "loadSidebar": true } -->
○谕军机大臣曰、福崧等奏拏获洋面盗犯。审明后即行正法。并分别发遣一摺。已交该部核议矣。浙省营伍废弛。海洋地方。劫盗频闻。皆由该抚等、平日不能实力整饬所致。今福崧等派委文武员弁。于水陆要隘。拏获陈阿掌蔡阿泮等六名。审明后、即将首恶要犯。恭请王命正法。其余分别从重定拟。福崧等自缉拏洋盗以来。祇此一事差强人意。所有缉获此案盗犯之文武各员。著该抚等分别记功。以示奖励。嗣后该抚等于地方营伍一切。务须实力整顿。而于海洋巡缉事件。尤宜督饬所属。倍加奋勉。方为不负委任。将此谕令知之。　　

○庚子。谕曰、毕沅等奏、湖北汉阳江岸停泊船只、被火焚毁一摺。内称该处泊有回空漕船、及铅船、盐船、民船、约千余只。沿岸排列十一月十一日。有民船一只失火。延烧各船。一时风狂火烈。被烧回空漕船十六只。铅船九只。盐船一只。沉溺铅六十四万余觔。淹伤贵州委员吏目吴抡元一员。淹毙家丁、舵工、四名。水手九名。不知下落等语。此系无妄之灾。览奏深为悯恻。本年雨旸时若。年谷阜成。河工海塘。安澜顺轨。朕犹虑直隶、河南、山东、江苏等省。所属村庄内。间有一隅歉收之处。特降谕旨。令该督抚查明具奏。候朕新正加恩抚恤。嗣据各督抚奏称、查明所属。均不致成灾祇须于明春。酌借口粮。无庸加赈。是朕欲加惠黎元。而恩无可施。正思广求民瘼。用普春祺。俾蔀屋茅檐。咸沾恺泽。朕临御以来。惟日孜孜。常怀寅畏。从不敢稍存满足之念。今仰赖昊苍鸿贶。诸事顺宁。正益深兢惕之时。乃秋间有廓尔喀与唐古忒索欠、滋扰后藏边界一事。致劳宵旰。今汉阳江岸。延烧官民船只。淹毙人口。猝被灾伤。此正上天垂戒满盈之意。是宜引以自儆。而益深乾惕也。所有汉阳江岸被烧漕船、及沉失铅觔。事起仓卒。人力难施。何忍按例令被灾之运丁。及委员等赔补。此项漕船十六只。俱著官为造办。免其著赔。明岁应运新漕。即著该督等雇募民船。无误开兑。其沉失铅觔。并令该督等督率所属。上紧打捞务获。如有捞不足数者。亦加恩豁免。至淹伤委员、及淹毙人口。俱著妥为优恤。恐此外尚有并非在官人役。及商民同时淹毙者。亦著查明确数。一体办理。该督等务须实力查办。以副朕恤灾爱民至意。　　

○谕军机大臣曰、阮光平宠列藩封。情殷爱戴。自应与在朝之王公大臣、近同一体。本年十二月朔。朕开笔所书福字。即以赏给该国王。俾得先承恩赉。与该国臣民。共迓春禧。以示歛时锡福。中外同沾之意。并照诸王新年分例。赏给黄辫大荷包一对。贮各色玉石八宝一分。小荷包四个。金钱金锞各二个。银钱银锞各二个。又加赏白玉象一件。一并发往。著陈用敷将以上所赐福字荷包等物。即交镇南关镇目、转交阮光平祇领。并恭录此旨知照该国王用昭优眷。将此谕令知之。　　

○是月漕运总督管干珍巡视南漕御史查莹奏、本月二十四日。兑运淮安海州各属漕粮之大河前帮船三十五只。泗州后帮船三十五只。兑竣来淮。查验后、饬令前进。遇宽阔处所暂泊。俟东省挑工完竣。照例铺水。飞挽北上。山东省重船。现已全出临清卫河。至德州一带守冻。俟明春冰泮。即可速赴通坝。得旨、迩年漕运。可谓盛极。因有湖北风火之失。满招损。益深儆惕耳。　　

○两淮盐政全德奏、淮北引盐。行销庐州者。向由洪泽湖、舟运至寿州另雇牛车陆运一百四十里。方至府城。嗣因洪湖旱浅。奏请全用舟运。由运河出瓜州大江。从裕溪进口到庐。查前陆运时。每年仅销一万余引。自改江运。逐渐多销。近年销至二万余引。询之商民等。据称陆运时。牛户拉盐到家。偷窃盐觔。用沙土搀入。民间不得买食净盐。而私贩者比官盐较好。故民间喜食私盐。以致官引不销。今盐船水运到岸。并无搀和。民间得食好盐。反无利可图。不禁自止。故官引畅销。是江运已有成效。应请永为定例。又滁州及来安县。亦系食淮北陆运之盐。该处亦有河可以通江。现令照庐州例。一体江运。以收便民裕课之益。得旨嘉奖。　　

○河东河道总督李奉翰、巡视东漕给事中窝星额奏、会勘应挑工段。上河、捕河、运河、泇河、四厅属。共应挑土十五万九千余方。实应添募夫银六千八百九十两零。得旨、有省有多费。原不出常年之数。亦不细究矣。　　

○副都统衔鄂辉奏、遵查巴勒布贸易人等。有眷属者少。无眷属者多。自前岁廓尔喀滋事。唐古忒人。有外视伊等之意。该番等心存疑惧。回去者较多。现在前藏实止有四百一十三名。大半俱有家室。骤难移回。甚为安静。即头人恩启必、树达拉等。各有眷属。并不滋事。若将该头人送京。则各番管束无人。或且转生惶惑。设有与廓尔喀勾通送信者。不难密为访查拏获。将来买卖不通。钱文禁用。此项人等。自难留居藏地。此时既无多兵押送。而逐回本地。转为贼匪添人。莫若暂时不露端倪。使之安心住藏。俟明春大举。再行分别逐回。批、是又奏、臣等现在剿贼。设或此四百余人中。有一二能知贼情虚实者。亦可藉为引路。假通信息。似不妨故示优容。藉用彼力也。批亦可。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。十二月。辛丑朔。上诣大高殿行礼。　　

○谕、据富尼善奏、本年采收红铜。除正额之外。又多交五千四百斤。请将官兵鼓励办理等语。著照富尼善所奏。将该管游击德海、交部议叙。兵丁等、各赏给一月盐菜银两。　　

○壬寅。谕军机大臣等、前因勒保奏、青海出口。一路冰雪较大。柴草维艰。途中恐有阻滞。是以降旨令福康安到西宁后。与勒保、奎舒、面商定议。若青海一路势难行走。即改道仍由四川赴藏。然朕屡向军机大臣言及。以福康安素性勇往急公。能耐劳苦。如青海道路。稍有可通。伊必不辞辛苦。仍由青海前进。今览奏、果与朕言适相符合。且称兰州一带。气候较往年和暖。此实上天垂佑。额庆之余。益深敬感。现在福康安既坚持定见。由青海一路进发。嗣后所降谕旨。俱由四川驰递。青海一带。已令勒保毋庸安设台站。俟明春官兵过竣。再行随后设站安台。又前令海兰察到西宁后。即将所带巴图鲁侍卫章京等、暂驻西宁。俟乌什哈达、岱森保、所带索伦达呼尔兵到齐后。一同管领进发。今福康安既由青海行走。抵藏较早。而勒保所备马匹过多。现在尚有三千余匹。尽为宽裕。其暂驻西宁等候、分起带兵之巴图鲁侍卫章京等。福康安酌量情形。如有应须带同前往、以备差委之处。先带一起半起同行。豫备军前效用。更为得力。如无可用处。仍令其暂驻西宁。等候索伦官兵。一同进发。更可节省马力。　　

○又谕、此次所派索伦等兵。不过一千名。骑驮马匹。三千已足敷用。今青海蒙古等、已办马三千匹。又豫备一千五百匹。为数已多。勒保乃于各营内。豫备马千余匹。又令阿拉善王旺沁班巴尔、办马一千匹。实为多事。试思一千余名之兵。何需马至七千余匹之多。况索伦兵于本月二十间。始能至京。及至西宁。已须二月初旬。此项马匹。若于月内齐到西宁。并无牧厂喂养。反致瘦损。办理尤为错误。勒保、著严行申饬。仍交部议处。所有青海蒙古等豫备马匹。除留存三千匹备用外。余俱著速行停止。朕平日抚恤内外各扎萨克蒙古等。惟使安乐得所。不肯稍致劳瘁。此次因剿办廓尔喀。官兵经西宁行走。需用马匹。不得不交青海蒙古等备办。是以前经降旨。特令照从前采买价值给与。以昭体恤。盖青海蒙古等、非内扎萨克可比。牲畜不甚充余。现当天寒雪大。牧厂平常之际。备办三千匹。即不能不形拮据。乃又令多为豫备。实为劳苦已甚。朕心深为不安。勒保接奉此旨。著晓谕青海扎萨克等。以尔等所办马匹。甚属妥速。急公奋勉。皇上极为嘉悦。今止需用三千匹。余俱无庸豫备。其三千匹、亦且不必即时送来。俟官兵将至西宁。再行调取。并于其来时、即照数给价。毋使稍有拖累。　　

○转礼部右侍郎铁保、为左侍郎。授宗室僧保住、为右侍郎。　　

○甲辰。上御乾清门听政。　　

○谕曰、步军统领衙门奏、据山西民人王永恒呈控、与许禔夥开盐店。不还银两。盐运使批交运同。审断不公。王永恒不肯遵断。并令书吏樊树、勒写遵依等情。此案著将原被各犯、解赴直省。交该督梁肯堂、提同案内人证。将该运同所断是否偏袒、及该运使有无授意运同、串通书吏枉断等弊。秉公严讯。彻底根究。毋任稍有狡饰。致干咎戾。　　

○乙巳。以故云南姚州六品土官高配忝子维藩、袭职。　　

○旌表守正捐躯河南渑池县民张小桃妻崔氏。　　

○丙午。孝惠章皇后忌辰。遣官祭孝东陵。　　

○谕曰、富纲等奏、据官犯黄宗杰之伯母黄高氏、呈请代侄赎罪一摺。已批交该部议奏矣。但该督等摺内。既称查阅黄宗杰犯流原案。虽曾轻纵于前。但究系自行审出。与故出人罪者有间。可否准其赎罪。出自天恩。又称、饬将捐赎银两。提贮司库等语。殊属非是。此等呈请赎罪之案。该督等据情具奏。其应准与否。交部核议后。尚须候酌核情节。降旨定夺。今富纲等、既以可否准其赎罪之处、声明双请。乃又先将捐赎银两。提贮司库。倘核其案情。不应准赎。则此项豫提银两。仍须给还。其经手书吏。从中克扣留难。种种弊端。更不可问。富纲等之意。虽以提银贮库。见其办理认真。其实隐为地步。以赎项业经交纳。冀图允准。试思黄宗杰应交赎罪之项。为数无几。又何虑其拖延不缴。若非意存取巧。有何迫不及待。先行提贮司库耶。富纲、额勒春、俱著传旨严行申饬。嗣后各督抚、遇有此等呈请赎罪案件。祇应据情入奏。候旨遵行。不得将捐赎银两。豫行提贮。以杜侥幸而绝弊端。将此通谕知之。　　

