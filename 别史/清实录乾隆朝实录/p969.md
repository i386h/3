<!-- { "loadSidebar": true } -->
○庚辰。谕军机大臣等。朕前过山东时。见什格办事甚属平常。登州总兵员缺紧要。恐其不能胜任。是以令与顾春对调。及顾春到任后。将登州各标营。种种废弛情形。据实奏闻。可见什格在登时。一切并不留心整饬。果不出朕之所料。马兰口事务。较之登州虽属稍简。然陵寝重地。更宜加紧巡防。今伊请赴良乡接驾。奏称巡防事宜。办理渐次就绪。恐伊之所谓就绪。亦不过如在登州任内耳。著传旨申饬。务宜诸事黾勉。实力振刷。以图后效倘仍因循阘茸。致营伍废弛朕有所闻。断不宽贷。　　

○又谕据德文奏称。楚省正二月间。雨水过多。米价由一两四五钱。增至二两不等。向来楚省民食。全赖川省商贩。近因川米稀少。若麦秋有望即可接至秋成。倘再阴雨连绵。二麦歉收。米价自必倍加昂贵。请敕下川督。晓谕商贩。挽运来楚。以平市价等语。此在德文。或因已经调任。特为此奏。见其留心民瘼。以博去后之思。亦未可定但果如所言。则民食攸关。自不可不为调剂。著传谕阿里衮。令将地方现在情形。速为据实查奏。如有应行酌量办理之处。亦即一面速为办理。务俾民食不至拮据。以慰轸念寻奏。今岁湖北因上年稍歉。故正二月间米价自一两一二钱。至五六钱不等。虽未至二两。而民食已艰。臣当即饬开仓平粜。禁止囤积。并劝谕富民出粜。一面檄行宜昌、荆州等府。将四川、湖南、商船。催赴汉口。但商民因闻下游江、浙、江西、米价更昂。米船到汉。每多过而不留。有米之家。因复观望。臣复饬地方官劝。谕到汉商民。令其就近酌粜。目今川江水长。商帆接至。下路米多价平。上游去者自少。且二麦指日登场。接济有资。自不致有缺乏。得旨览奏俱悉。　　

○吏部议准、两广总督陈大受等疏称。广东通省。向止设学政一员。嗣因士习嚣凌。雍正七年。添设肇高学政。今士子仰沐教泽。各知安分。请照旧统设一员。所有归并学政关防。俟拟定字样。再行具题。得旨。肇高学政。著即归并广韶学政程岩考试。　　

○兵部议覆、闽浙总督喀尔吉善疏称。定海镇属昌石汛一营。自雍正七年。守备改为都司。千把外委。仍照旧设。汛防派拨。往往不敷。请于象协左右二营。抽调把总二员。改拨水师操防。所添把总。原为配船巡洋。未便以陆路抽拨。应请将象协所裁把总二员。俟内地缺出顶补。水师把总二员。即于该营内挑拔。从之。　　

○恤江西赣县、瑞金、雩都、广昌、宜春、万安、泰和、铅山等八州县。乾隆十五年分被水灾民。　　

○除广西宣化县。乾隆九年分报垦水田五亩有奇科赋。　　

○是日驻跸兴隆庄大营。　　

○辛巳。上诣皇太后行幄问安。　　

○谕、前驻藏都统傅清。左都御史拉布敦。因珠尔默特那木扎勒逆谋显著。先事翦除。奋不顾身。忠诚卓越。俱已加恩赠恤。入贤良祠照忠祠祀典。傅清并入伊家祠从祀。不知者或訾二人冒险邀功。且议朕为酬庸过厚也。今据驻藏策楞、班第等奏。珠尔默特那木扎勒自立名号。潜遣甚心腹坚参扎锡等。通款准噶尔。称策旺多尔济那木扎勒为汗。且求其发兵至拉达克地方。以为声援。幸值准夷内溃。所遣使人回藏被获。得其逆书。并馈献诸物。是其阴蓄异志。勾结准夷。罪不容诛。设非二臣协力同心。决计先发。则其贻害藏地。将不可言。是二臣之心甚苦。而有功于国家甚大。应特建双忠祠。合祀二人。春秋致祭。丕昭劝忠令典。傅清既有专祠。著不必从祀家庙。该部会同内务府查拨官房。营度以闻。寻奏于崇文门内立祠。　　

○是日驻跸仁厚庄大营。　　

○壬午。命升任内阁学士梦麟、仍留河南学政。　　

○是日驻跸蒙阴县大营。　　

大清高宗法天隆运至诚先觉体元立极敷文奋武孝慈神圣纯皇

帝实录卷之三百八十六


大清高宗法天隆运至诚先觉体元立极敷文奋武孝慈神圣纯皇帝实录卷之三百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。四月。癸未。谕、朕凡巡行所至。一切桥道营盘。俱令动用官项。上年河南巡抚鄂容安办理不善。竟据士民情愿捐输准充公用。迨朕诘问。旋经奏明。当即降旨申饬。令其给还。该抚又以士民实属乐输。未肯具领。且恐奸胥从中舞弊。难于办理是以令其将办工之处。核实报销。该抚旋将未完银两。晓谕停止。今据护抚富勒赫、题参安阳县知县李时宪。将该县输工全完之项捏称未完四千余两。侵蚀入已。则该地方官。视此项为可恣其侵用者。早在朕洞鉴之中。鄂容安不能仰体朕意。致有此弊。本应重治其罪。但富勒赫乃系因鄂容安命司道据实查明。始行参奏者。鄂容安姑从宽免其处分。但恐尚不止此。著该抚将各州县。有无似此侵捏舞弊之处。彻底据实严查。毋得稍有朦混。李时宪情罪可恶。非寻常婪赃者比。著革职拏问。该抚严审拟。从重治罪。　　

○又谕、户部所议铜铅交局赢余之处。奏称滇省办运铜觔。每百斤给有余铜三斤。以备折耗添秤之用。额铜交足外。余剩令其尽数交局。余铅亦应照此令其尽数交局等语。铅觔昨于刑部摺内已降谕旨。看来从前成例似是而非办理亦有名无实解局铜铅。既有定额。不足者责令赔补。则赢余者即当听其售卖。盖赢余已在正额之外即不得谓之官物如应尽解尽收。则从前竟可不必定以额数矣。足额已可完公又谁肯尽交余数。徒有尽交之名而余铜未尝不留存私售。朕办理庶务。惟期行实政而去虚名。铜铅交局。一遵定额。正额交足。所有余剩铜铅。应听其售卖。以济京师民用、未尝不可。但官解之余。而私售漏税。则不可行。而且启弊。惟令据实纳税。隐匿者治以漏税之罪足矣。此摺著发还另议。寻议奏嗣后领运各员交局后。将实存赢余数目。报明户工二部。行崇文门监督。按照经过各关应交税课。通盘核算。照例纳税。如以多报少。即照漏税律治罪。再查铜铅抵通抵湾。即照汉口仪徵换船篓之例。限两个月。全数交局。如遇阴雨泥泞。或铜铅并到。车脚难觅。令转运之通州坐粮厅。张湾巡检。据实报明。逾限捏饰。将解员及转运之员。一并议处。从之。　　

○和硕庄亲王允禄等奏。自初一日开仓以来。米价顿减。恐甲米停后米价又增。臣等酌议、除四乡米厂。仍旧粜卖外。其八旗、内务府。五城之米卖完。暂停支领。俟甲米放竣。如须平粜。令管局大臣。仍照原奏办理。再四乡米厂。俱与圆明园西山一带较远。工所夫役。买食维艰。请于安河丰益仓内。拨米一万石。令夫役就近籴买。既省往返。西北厂籴米人数亦可减少。从之。　　

○吏部议准、闽浙总督喀尔吉善等疏称。福建建安县筹岭巡检。移驻房村街。瓯宁县县丞。移驻岚下街。南平县大历巡检。移驻瓯宁县叶坊驿南平县县丞。移驻峡阳县。均改铸印信关防。从之。　　

○兵部议准、两广总督陈大受疏称。上思营原设都司。千总、外委、各一员。兵丁一百五十三名。分守营汛。嗣因地广兵单。经左江镇拨战守兵四十四名。分员带领贴防。但操演差防。仍归镇标统属。于营制未宜。请将此兵添入上思营。听该都司就近管理。其外委一员。亦准归还原营。以符定制。从之。　　

○四川总督策楞等奏。向例达赖喇嘛进贡正副使。俱达喇嘛派遣。自郡王颇罗鼐以来。遂以正使为达赖喇嘛之贡使。副使为该郡王之贡使。今应照旧例。二使均归达赖喇嘛派遣。其四噶隆等所进丹书克。即交该二使附奏。报闻。　　

○又奏、臣等奉旨藏内仍须驻兵五百。其沿途台站。亦应照数安设妥协。现将所带进藏官兵内。照数挑选驻藏。其台站各官兵。向系游击一员。守备一员。千把总十员。兵一千名。查旧设塘汛视地之简要。定兵之多寡。声气尚属联络。惟兵半老弱。由向例三年之内。遇有缺出。该管官就近招募滥充所致。今酌议拉里以西。离藏尚近。如有缺出。驻藏大臣将藏地可拔之余丁验补。其拉里以东。距藏较远。驻藏大臣不能挑验。遇有缺出。不准就近招募。即于下台现兵内。挨站递行拨补。将所遗粮缺。趱至打箭炉。令阜和营游击。于内地余丁选拔。从之。　　

○豁河南鄢陵、中牟、郑州、鹿邑延津、新野、汝阳、上蔡、新蔡、西平、遂平、淮宁、西华、商水、项城、沈邱等十六州县。乾隆十四年分。被水灾民未完带徵银两。并缓应徵额赋。　　

○豁芦属兴国、富国、丰财、芦台、济民五场石碑、草荡越支归与丰润县管辖。并严镇乾隆十五年分、被水灶课应徵银两。并予缓徵。　　

○豁山东运属乾隆十五年西由场被水灶课。　　

○是日驻跸公家庄大营。翌日如之。　　

○甲申。孝端文皇后忌辰。遣官祭昭陵。　　

○谕军机大臣等。唐绥祖、严瑞龙、两参案。阿里衮、鄂容安、审理当有头绪。看来严瑞龙参唐绥祖。而阿里衮旋参严瑞龙。又兼以素不相协。形迹之间。原未免动人议论。近日又闻该督办理唐绥祖审案。俱于内堂深夜。令家人带进。独加密讯。并不会同两司。虽属严密之意。但严密可也。不示人以公。则不可也。既有此等议论。而朕付之不问。非朕以诚待臣下之意。今两案既交二人会同审理。此乃大员重案。惟当一秉虚公。不可稍存成见。或虚或实。该督等自不敢不确加研讯。或有意轻重其间。亦断不能逃朕洞鉴。著传谕阿里衮、鄂容安、知之。　　

○乙酉。上诣皇太后行幄问安。　　

○谕、据阿里衮、鄂容安、参奏永兴进京。途次闻讣。严瑞龙私派各府州县帮助盘费。代雇骡头。又公凑银两送京。交永兴收受。及提用道库养廉。并未扣还归补各款。永兴由满洲世臣。久别近侍。优加擢用。畀以总督重任。乃不能洁己率属。劣迹累累。其提用库项。并不奏明。因属不合。尚系向来所有。至收受派帮银两。则贪污卑鄙。深负朕恩。著革职拏交刑部。俟严瑞龙案审明到日。将永兴一并治罪。　　

