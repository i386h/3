<!-- { "loadSidebar": true } -->
○命议百日后服色礼制。谕曰、雍正十三年。皇考龙驭上宾。朕欲持服三年。群臣请循以日易月之制。朕皆未允。嗣奉圣母慈谕。令朕持服百日。因即遵行。然百日释服后。仍素服满二十七月。今遭圣母大故。自应仍遵懿旨。持服百日。昨已明降谕旨矣。其素服二十七月。亦照前例。惟遇坛庙大祀行礼。及致斋三日。阅视祝版。先期诣坛。并视朝、听政、诸事。朕从前惟准理而行。并未载在令典。此时当详议及之。又如王公大臣官员。持服二十七日而除。素服则满百日。至百日后。用何服色。及陪祀斋戒。常朝坐班。并一切典礼。应如何定制。亦当酌定章程。顷检阅雍正十三年。王大臣等所定条款。颇为该括。著将原摺交军机大臣、会同办理丧仪王大臣等。悉心详议具奏。　　

○又谕、朕于本月二十九日。敬移皇太后梓宫、于九经三事殿安奉。朕即在畅春园之无逸斋居住。以便朝夕侍奠几筵。用伸哀悃。　　

○礼部议奏、向例颁发遗诰。由各部院拣员赍往。未免稽迟。臣等酌议。朝鲜国、照例奏派大臣前往。其应颁各省遗诰。即敬谨封交提塘官递送。似更妥协。得旨、是。　　

○癸巳。显亲王蕴著、大学士舒赫德、率同宗室王公、满汉文武大臣等奏、满洲向例。奉移之日。即回原处居住。圆明园、为世宗宪皇帝、皇上久居之处。即与宫中无异。恳于礼成后。即回圆明园居住。谕、朕本意俟皇太后梓宫、于九经三事殿奉安礼成。即在畅春园之无逸斋居住。以伸哀悃。兹据王公大臣等合词具奏。满洲旧例。奉移之日。应回原处居住。且称圆明园、系皇考及朕久居之处。即与宫中无异。请于是日即回圆明园等语。既旧例如此。著照所请。于二十九日奉安皇太后梓宫礼成。仍回圆明园居住。至朕遭圣母大故。理应于皇祖皇考前告哀。但寿皇殿在城内。二十九日步送梓宫后。自揣实不能再行礼。且应即往畅春园恭候奉迎。因思安佑宫、系皇祖皇考神御所在。与寿皇殿相同。拟于二月初一日、躬诣祇告。初二日、仍至畅春园之无逸斋。设苫次居住。以伸哀恋。　　

○又谕曰、大行皇太后梓宫。于二十九日奉移九经三事殿。王大臣官员等、于每日齐集后。即退归办事。　　

○又谕、圆明园之长春仙馆。正殿、偏殿、俱著改为佛堂。将畅春园内现供佛座、移往供奉。并添设佛像。　　

○又谕曰、总兵乔照、在伊犁九年。理应更换。著照伊勒图所请。派西宁镇总兵刘鉴、前往更换。　　

○谕军机大臣曰、富椿等奏称、吉林、宁古塔、去岁支放薓票。较前共少放二千四百张。均由伊等办理不善所致。请交部议处等语。从前降旨。吉林人薓所获若少。惟富椿是问。特令伊等实心办理。严查勒掯偷漏之毙耳。非少放薓票。将伊等议处。即可了事也。伊等果能实心办理。严查所属。不令放票人等。恣意勒掯。并派兵弁。于各隘口严行缉查。不使偷漏。即不能多获。亦属无可如何。于伊何罪。若徒有办理之名。而不严行稽察。任其勒掯。又不派委妥干兵弁缉查。以致薓票少放。是伊等并非实心办理矣。即将伊等议处。亦有何益。此事惟出伊等本心。非议处即可了事。朕今并不将伊等交议。惟令伊等各矢天良。加意妥协办理。倘草草塞责。惟谓将伊等议处。即可了事。则有负朕之谆谆训饬矣。著传谕富椿知之。　　

○甲午。以奉移梓宫日期、祗告大行皇太后前。行启奠礼。　　

○谕曰、雍正十三年。皇考世宗宪皇帝龙驭上宾。其时各省督、抚、提、镇、及藩臬等。多有陈请叩谒梓宫者。曾经降旨停止。今遇圣母皇太后大事。周元理得信后。即起身来京。恐各省督抚等闻之。亦有具摺陈请者。直隶距京甚近。且办理陵寝重务。与周元理交涉事件甚多。将来尚须往来经理。此时来京持服。理所宜然。至他省远近不同。督抚提镇等。各有本任应办之事。若皆请叩谒梓宫。仆仆道途。于地方要务。转恐贻误。伊等惟当为朕实心任事。不在仪节虚文。著通谕督抚提镇等。各遵旨不必来京。并毋庸具摺陈请。　　

○谕军机大臣等、据索诺木策凌奏覆、口外只身佣耕民人、搬取眷口事宜一摺。自当如此分别办理。其张锦等三百四十六户。据该部统称、俱系佣趁糊口。赤贫无力之人。其搬移户口。自应官为资给。著勒尔谨、即速照该都统咨送细册。确查各原籍眷口。妥协经理。又冯玠等二百七户。虽据称在乌噜木齐年久。积渐小康。其力量尚能搬接眷口。无需官为资送等语。自系实在情形。但伊等因年来力作。屡获丰收。颇堪自赡。究非富饶之户可比。今欲接取眷口。道途所用车辆口粮等项。俱不无所费。亦宜格外加恩。著传谕勒尔谨等、即行查明此二百余户。照资送赤贫户口之例。资给一半。俾其行李裕如。用昭体恤。至孙世簪等九百八十七户。虽据称俟二三年后。生计宽余。再行搬眷。此语未必出于户民等本心。室家完聚。谁不乐从。愚民未必能见及于此。或地方官因人众难办。授之以意。亦未可定。朕惠爱边氓。恩施稠叠。不惜多费帑金。今有力无力者。俱准搬移眷口。独孙世簪等九百余户。令其俟数年后再办。未免向隅。亦著加恩。赏给一半资助。俾若辈咸皆感激欢欣。即远近闻之。亦必鼓舞踊跃。动其趋赴乐土之心。较之劝谕招徕。尤为有益。著传谕勒尔谨、务饬属将应赏之项。实力妥办。使之均沾实惠。将此一并谕令知之。　　

○乙未。上诣大行皇太后梓宫前供奠。　　

○谕曰、大行皇太后万年吉地。今定为泰东陵。此后著各衙门敬谨遵照缮写。　　

○又谕、昨因永瑸、乃皇太后之孙。曾经派出于念经之日行礼。永瑸母孝未满。公观音保、乃皇太后之侄。著加恩授为散秩大臣。代永瑸行礼。　　

○谕军机大臣等、据弘畅等奏、敬诣泰东陵。查得宫殿俱皆整肃坚固。惟布瓦与琉璃瓦制式不同。椽望等木。有应更换之处。柱顶阶条各项石料。及墙垣甎块。亦须添补修砌等语。自应如此详勘办理。但约计何时可以告竣。未据声叙。至供案陈设。从前曾命海望、哈达哈、豫备一分。存贮工部。现令工部堂官往查。各项俱极齐全。惟油饰金色。稍须修葺。即可应用。毋庸另行随工成做。其月台陈设之铜鼎、炉、鹤、鹿、即现交造办处上紧赶铸。以便运送。至于陵寝工程重大。一切备办物料。需用银两。应赴户部支领。其核估报销。亦当由工部查办。方合大体。今摺内欲向广储司银库领银。及由内务府查销之处。殊属未协。应即核明总数奏闻。交部领办。又摺内自称奴才。亦属非是。此必刘浩狃于包衣下小见。弘畅不应如此。嗣后具奏列衔。但著称臣。其添建房间。应令钦天监审视方向。并令选择兴工吉期。俱照所请行。将此谕令知之。　　

○又谕、昨经降旨。自乾隆戊戌年为始。普蠲天下钱粮。仍分三年轮免。以推广慈仁。兹据户部、将分年蠲免省分。详议具奏。已依议行矣。因念前次加恩普免。曾令各该督、抚、遇轮蠲之年。遍行劝谕各业户。就所蠲之数。准值减租。俾食力佃农。一体仰邀庆惠。现在自应仍旧办理。但此等事。不宜明张告示。致刁佃藉口抗租。止须密行札知各该州县。劝谕业户等。量减佃租。伊等如感戴朕恩。推施亚旅。出于伊等天良。或其中有不能分逮者。亦听其便。毋庸官为勉强。盖佃户俱系乡愚。倘出示晓谕。必以为奉旨减租。刁风渐长。现今浙省。即有永嘉县佃民抗租聚众之案。所谓民可使由。不可使知。大率如此。著传谕各督、抚、遇轮蠲之年。务须督率属员。妥协办理。俾业户佃农。沾实惠而无流弊。　　

○王公大臣等奏、无逸斋屋仅数楹。并无寝室。久居办事。既多未便。且恐稍失调摄。非所以体皇太后平素慈爱之心。圆明园乃世宗宪皇帝、皇上办事听政之地。并非园亭。距畅春园甚近。与在无逸斋无异。仰恳初二日申奠后。仍回圆明园居住。得旨、皇太后梓宫。于二十九日、安奉九经三事殿。朕于初二日、恭诣几筵申奠后。即在畅春园之无逸斋居住。于心始得稍安。王公大臣所请不准。　　

○军机大臣等议奏、圆明园太监人等。入贤良门之两旁左右二门。俱脱孝衣。更素服。冠去缨。出左右二门。俱穿孝衣。得旨、宫内因供祖宗神位。是以至中一路者。不准其穿孝衣行走。皇祖皇孝时。即定有成规。现在自应遵照办理。至圆明园、系朕办事之所。并无供奉。所有太监人等、出入贤良门两旁左右二门。俱无庸更换素服。伊等均俟至二十七日后。再行脱去孝衣。　　

○户部议奏、自戊戌年为始。普蠲天下钱粮。请将直隶、江苏、安徽、四川、陕西、甘肃、云南、贵州、八省钱粮。于戊戌年蠲免。山东、江西、浙江、湖南、湖北、五省钱粮。于己亥年蠲免。奉天、并吉林所属、山西、河南、福建、广东、广西、六省钱粮。于庚子年蠲免。从之。　　

○丙申。恭移大行皇太后梓宫。安奉九经三事殿。上先诣梓宫前亲奠。呼抢尽哀。灵驾启行。上痛哭前导。由永康左门出。梓宫升大轝。上西向跪哭。攀掖步送。王公大臣叩恳再三。始于第二班处。先赴畅春园宫门外祇俟。是日、仪驾全设。大行皇太后御用器物。俱恭捧前行。办理丧仪王大臣、内务府、礼部、工部大臣等。俱在两旁敬谨随护。王以下、满汉文武大臣官员等。俱分翼齐集。梓宫由西华门、西安门、西直门、出。俟梓宫至。咸举哀跪迎。候过随行。梓宫至畅春园大宫门前。上出次跪迎。妃嫔等豫俟于殿后。随安奉梓宫于九经三事殿。上号泣行奠祭礼。　　

○上居圆明园。　　

○谕曰、德成、和尔经额、承办九经三事殿、易盖黄瓦。甚属妥速。著交部议叙。现在泰东陵工程紧要著德成、和尔经额、前往。会同諴郡王、刘浩、迅速办理。　　

