<!-- { "loadSidebar": true } -->
○谕军机大臣等、据保成等奏称、审讯英吉沙尔阿奇木伯克阿里木、布噜特散秩大臣阿其睦、呈控萨木萨克与鄂斯璊寄信一案。俱属诬妄。阿其睦犹未心服。复领其弟额穆尔、于绰克托处控告。请暂行安抚办理等语。所办甚属错谬。阿里木、阿其睦等如此控告者。特恐萨木萨克与伊等勾通之事。众皆知晓。豫图立足之地。并欲陷害鄂斯璊耳。保成审既全虚。即当将阿里木、阿其睦、额穆尔、三人拏解来京。办理甚易。幸伊于绰克托处控告。绰克托能将此事熟思。将伊等拏解来京甚好。但恐未必能思及于此。必将阿其睦、额穆尔。照旧遣回。倘未过喀什噶尔。保成等、即令鄂斯璊带领满兵。拦截归路拏获。将阿里木一并派干员解京。若已远扬。不能拏获。则不可洩漏。阿里木亦暂不必更动。即速行知伊勒图。令其作为己意。往喀什噶尔。晓谕阿里木、阿其睦、额穆尔等。以此事恐喀什噶尔大臣等、不能办理。是以亲来判断。将阿其睦、额穆尔。传到时。伊勒图先大概审问。即谕以汝等此事。我亦难办。将尔等送京。俟大皇帝以大义裁决。一并将阿里木。派令干员。即速解京。毋使逃遁。若此时阿其睦等仍在乌什。著绰克托、即一面将阿其睦、额穆尔拏获递送。一面行文保成等、将阿里木等拏解送京。途间加意防范。断不可令其逃逸。著由六百里加紧传谕伊勒图、绰克托、保成、敦福、鄂斯璊等、知之。　　

○兵部议奏、吐鲁番副都统图思义等、并未查办该处粮石有无多交。照例降调。得旨、图思义、彭廷栋、于该处多交粮石事件。并未查办。既经失察于前。及海禄查奏时。又复面为恳阻。非寻常瞻狥属员可比。图思义、彭廷栋、俱著照部议降三级调用。其吐鲁番领队大臣员缺。著加恩赏给尚安四品职衔。俟伊百日服满。前往该处接办图思义俟尚安到彼交代后。再行回京。　　

○河南巡抚何裕城奏、省城初六日得雨二寸。各府县属。均于初四、五、六、七等日。得雨二、三、四、五寸、至深透不等。省城复于初九日得雨深透。各处可一律普沾。得旨、欣慰览之。　　

○以伊犁屯田总兵刘鉴、为乌噜木齐提督。浙江嘉兴协副将索费英阿、为伊犁屯田总兵。　　

○以福建漳州镇总兵阎正祥、为湖广提督。调浙江衢州镇总兵常泰、为漳州镇总兵。以严州协副将贾魁武、为衢州镇总兵。　　

○予故固山贝子弘昽祭葬如例。　　

○壬申。谕曰、福康安等奏、审拟清河县民刘光文等、控告县书王立本、杜秀峰、冒销赈银一案。实属虚诬。将刘光文依枉告人死罪未决、应拟杖流律。请从重改发伊犁给厄鲁特为奴。武生李枚、一并从重发往伊犁充当苦差等语。所拟未为允协。李枚、身系武生。理应安分守法。乃因永兴镇勘不成灾。未经报赈輙诬捏县书冒赈情节。架词妄控。希图讹诈分肥。其罪与刘光文相同。该犯名列胶庠。非平民可比。情节尤属可恶。尚当较常犯加倍治罪。乃福康安等、于刘光文既拟以发遣为奴。而李枚、则定以充当苦差。同罪异罚。明系因李枚身为武生。稍从末减。殊属宽纵。福康安、杜玉林、闵鹗元、永保、俱著饬行。至县书王立本、杜秀峰、于灾赈重务。輙敢营私受贿。亦非寻常蠹役诈赃可比。拟以近边充军。尚不足蔽辜。应加重发极边烟瘴充军。仍枷号三个月示众。满日再行发遣。余著行在该部议奏。　　

○谕军机大臣曰、伊勒图奏、遣犯王玉华、于本年二月在配脱逃等语。王玉华籍隶四川。系因抢夺数在三人以上。发往伊犁给厄鲁特为奴之犯。胆敢乘间脱逃。情罪甚为可恶。计该犯在配脱逃后。自必沿途窜匿。或潜回本籍。俱未可定。著传谕李世杰、李侍尧、毕沅、督饬文武员弁。上紧缉拏务获。照例即行正法。毋致远扬漏网。　　

○又谕、昨据保成等奏称、审办阿里木等诬告鄂斯璊一案。已降谕旨。逐款指示发往矣。保成在军机章京上行走多年。何不晓事若此。即不将阿其睦等拏解来京。亦宜将伊等暂留喀什噶尔。候朕谕旨办理。竟将伊等纵放。成何道理。保成等、著严行申饬。此时阿其睦、同伊弟额穆尔、往乌什控告。绰克托诚能拏获解京甚善。不然。或将伊等留住奏闻。候朕谕旨亦可。若绰克托亦无主见。照旧遣回。鄂斯璊即遵旨带兵。断伊归路拏获。亦甚妥善。若阿其睦等早过喀什噶尔。向游牧处远扬。保成即速行文知会伊勒图办理。著谕知伊勒图、接奉此旨。不必待保成等信息。即可藉称查边。急速相机。带兵前往喀什噶尔。遵照昨降谕旨。不妨故作责怪鄂斯璊之意。使其不疑。便可乘机拏获。同阿里木解京。再审与阿里木连名控告之阿奇木伯克逊都拉和卓、呼图鲁克多斯、萨毕和卓、虽据称未听阿里木煽惑。但伊等始则畏势应承。今惧事变。复不承认。亦情之所有。如果质讯毫无别情。自可不必解京。倘伊等实有连名情事。必需对质。即同阿里木一并解京。但此事喀什噶尔众回人闻知。未免猜疑。保成、敦福、鄂斯璊、务详细晓谕伊等。使之明白。即布噜特等。亦不可使猜疑畏惧。伊勒图须熟筹妥酌办理。又闻阿里木系色提巴尔第近族。色提巴尔第住居叶尔羌。受朕恩甚重。断不致回护阿里木。此事与伊无涉。伊勒图惟应事事留心。决断严密为之。再鄂斯璊遣往色默尔罕地方。探听萨木萨克信息之人。此时亦将回归。情形如何。亦宜即速奏闻。萨木萨克之事。前者保成等密奏、鄂斯璊意欲使人乘机剿除。朕以为非柔远之意。止令诱至送京。今查出萨木萨克书信。言语悖谬。甚属可恨。即解至京中。亦不能承受朕恩。竟宜照伊等前奏。以计剿除。方可永绝愚回妄想。著将此密谕伊勒图、绰克托、保成、敦福、鄂斯璊、令其留心相机办理。所有保成等奏到四篇回字、亦著寄与伊勒图阅看。此内保成等奏、鄂斯璊呈称、阿里木为英吉沙尔阿奇木伯克。有勒索情事。现在查办等语。此时若尚未办。则暂行停止如已经办妥。即以阿里木扰累属人有罪。不可仍留英吉沙尔阿奇木伯克之职。当唤至喀什噶尔、严加看守。萨木萨克之事。并诬控鄂斯璊等情。毫不可洩露。免致阿其睦等闻知。惧罪远窜。至鄂斯璊、幼时即有长进。今观此事。彼处回众咸皆保奏。朕愈加亲信。鄂斯璊如此感恩奋勉。喀什噶尔实可永远宁谧。著加恩将朕所佩之玉搬指。发往赏给。朕所批伊原呈。一并寄伊阅看。鄂斯璊接到朕所批谕旨。加意奋勉可也。即因引诱萨木萨克、与以书札。略送物件。系为国家办事。亦属无妨。若惧人诬告。将探听萨木萨克之人唤回。则断乎不可。鄂斯璊、诚能将萨木萨克诱来。或能剿除。朕必格外施恩。并著传谕保成、敦福、鄂斯璊、知之。　　

○是日、御舟驻跸崇家湾大营。　　

○癸酉。御舟驻跸海棠庵大营。　　

○甲戌。谕、据萨载、李奉翰奏江南河工豫筹修防蓄洩机宜。办理工程三处。绘图贴说具奏。已于图内详晰批示。并面谕该督等遵办矣。天然闸下。既旧有引河。年久淤垫。理应一律疏浚深通。以备盛涨之年。开放分洩。自当首先办理。方为有备无患。其所奏外河顺黄坝堤工后深塘。用土填平。并于迤下估筑新堤一道。自应次第办理。以资保障。至该督等所称高堰石工。子堰尾土尚矮。须一律加高培厚一节。高堰石工。既经加高层数。其土堰间有卑矮之处。自应一律加高培厚。接成一势。并应栽种柳树。俾根株盘结。更可永远巩固。此事与前在海宁、令将柴塘石工中间、积水沟槽垫平。以资重障之旨。事同一例。应定为再次办理。将此分晰指示。该督等其仰体朕意。遵照妥办。所需钱粮。著照所请、于两淮运库拨用。　　

○又谕曰、庆玉尚有出息。著驰驿前往乌什、协同绰克托办事。所遗之缺。著赏给巴延三三品顶带。前往哈密办事。其列衔著在穆和蔺之前。　　

○直隶总督刘峨疏报、广昌县开垦地七亩有奇。　　

○是日、御舟驻跸平桥大营。　　

○乙亥。谕军机大臣等曰。瑺龄奏、安南国贡使。于本年二月十五日进关。俟抵省后、再行恭摺具奏等语。因令军机大臣查核。历次该国使臣行走程途日期。约于七月内可以到京。彼时正驻跸热河。自应令该使臣等、即赴热河瞻觐。毋庸在京候至年底。致需时日。著传谕瑺龄、即遵照传知护送委员。并咨会沿途各督抚、一体交替接护。并扣算程途。令于七月内到京。以便八月初间、前赴热河。将此传谕瑺龄、并谕礼部堂官知之。　　

○是日、御舟驻跸直隶厂大营。　　

○丙子。上诣武家墩龙王庙、风神庙、行礼。　　

○诣陶庄河神庙行礼。　　

○祭河神。渡河。　　

○是日、御舟驻跸新庄大营。　　

○丁丑。署步军统领定郡王绵恩等奏、查抄已革知府祥泰。并将伊兄弟同居产业。开单进呈。得旨、此案查抄祥泰名下房地什物。自应入官赔抵帑项。至伊兄弟房地。著照前降谕旨。加恩赏还。　　

○是日、御舟驻跸陈家道口大营。　　

○戊寅。谕曰。伊龄阿、已补授总管内务府大臣。所遗武备院卿员缺。著舒文补授。　　

