<!-- { "loadSidebar": true } -->
○又谕、前因豫省之归德等府属被水。屡经加赈截漕。并令将被水最重之州县、本年应输漕项。折徵一年。其不成灾、及被水尚轻者。所徵本色米豆。即截留本省平粜。惟是今岁该省被灾较重。朕心时深轸念。著加恩将各属成灾地亩、本年应徵漕项。概予豁免。其未成灾者、亦俱缓至明年麦熟后开徵。以纾民力。再该省河工埽料。皆于沿河州县采买。旧例每草十斤为一束。官价九厘。乾隆四年、因岁歉昂贵。每束增银五厘。今豫属当积歉之余。采办恐有不敷。著仍照乾隆四年之例、增银五厘。俾官民不致垫累。该部即遵谕行。　　

○谕军机大臣等、前因郭一裕制炉购金。亦俱令司道采办。虽据供照数发价。而此外有无赃私。殊未可信。是以令刘统勋等接到谕旨。据实穷究。如应查封。即将伊任所查封。刘统勋等奉到此旨。自应秉公查办。如郭一裕在云南任内。果不能洁己率属。簠簋不饬。亦如恒文之负恩。自当将伊赀财查封。请旨治罪。若讯无实在确情。而因朕已降旨。遂有意苛求。遽将伊任所赀财封禁。则是全不识事理之轻重矣。此事关于政体官常者甚大。必虚公研究。方能情罪允当。倘稍存意见。其何以副朕特委查审之本意耶。著将此传谕刘统勋知之。　　

○又谕、河南被水州县颇多。前已屡经降旨抚恤。今复加给折赈银两。朕为该省灾民谋生全者。已无不至。其经理得宜。俾泽能下究。此则地方有司之事。胡宝瑔应善体朕意。实力奉行。无负此重寄也。至该处积水。现在消涸。秋田已属后时。但急须设法疏洩。使水有所归。不误播种春麦。庶可为灾地来年生计。裘曰修所奏、已令抄寄。该抚务宜会商妥办。又彭家屏家查出田亩。前已有旨、交该抚查明。分赏贫民。但该县户口众多。势难按名周给。且零星有限。于贫民亦仍无益。似不如按照彭家屏原佃租数。官为收租。酌量轻减。则佃民既不失业。得以均沾实惠。其应如何办理。方得允协。并应作何减定分数之处。著胡宝瑔酌量奏闻。可一并传谕知之。寻奏、查向来办赈。草率朦混之习。不一而足。如应赈之家有数口者。仅给一二口。实在孤处贫民。又不行详查。以至遗漏。而有力不应赈者。转得开名滥给。胥吏扶同侵冒。种种弊端。皆缘州县不亲为查点。及委官视同膜外之故。臣俱令官为查点。复亲加抽验。并饬委员与印官、一体衡论功过。稍有不力不实即参。至侍郎裘曰修所奏、成灾分数不应合计。实中向来相沿积弊。大抵一县中高下不一。有数处尽丰收。而一隅全歉者。一经牵算。则皆不成灾。其歉收之处。多于熟地一邀蠲赈。又未免侵滥。因而州县缘以为例。致小民苦乐不均。今俱照各村庄分数。实力查办。不得合计累民至散赈之法。银便于米。钱便于银。现俱令易钱给发。俟应银米兼放时。再行奏闻。至彭家屏名下地亩。现饬查租数。另酌议奏。报闻。　　

○又谕、成衮扎布等奏称、追贼扎那噶尔布、尼玛等。分路攻击。沿途每遇山溪雨雪。贼众或暂留拒守。而游牧迁移远去。看来伊等总未尽力穷追。若谓地形险阻。贼众何以能行。若谓马力疲乏。岂贼马独能壮徤。鄂实、明瑞等、自应寻踪追袭。即不能尽行剿灭。而收其牲只。捉生取路。自可前进。何至彻回。今朕已将擒拏阿逆专委兆惠、富德、既据成衮扎布等奏称、贼人去向。与济尔哈朗相近。即著永贵惠行堵剿。至克勒特、乌鲁特游牧。此时曾否内移。务将此等鄂拓克、加意安抚。勿令其与贼众相合。若贼众往额林哈毕尔噶。恐其侵犯台站。著雅尔哈善、永贵、哈宁阿等、留心防范。再永贵前奏、三格拏获厄鲁特和通喀喇、告称贼众往库克乌苏、会合克哷特、乌噜特、若大兵追急。即遁入回部。已令三格前往追剿。则所报情形。当在乌勒登之先。何以未经奏及。著查明覆奏。　　

○参赞大臣永贵奏、扎哈沁叛贼巴哈曼集、恃险立寨。副都统额勒登额等、虽收其牲只。一时不能攻取。续经将军兆惠、派巴图鲁侍卫奎玛岱等分剿。并令拏获之厄鲁特属人、持书谕降。额勒登额等、将博罗通古之贼众剿杀。又问明拏获之人。系随扎哈沁收楞额占布前来。现据山险。因持书往谕。占布不从。随即觅路逃窜。又捉生讯问。巴哈曼集、同四得沁。带三百户口。越岭而逃。至卫和勒津暂住。欲往克哷特乌鲁特等鄂拓克去。随派总管端济布、接应奎玛岱。寻踪追剿。并行文将军成衮扎布、侍卫乌勒登等、协同堵截。报闻。　　

○命将叛贼青滚杂卜之幼子巴里、交刑部监禁。　　

○丙申。上诣畅春园、问皇太后安。　　

○谕曰。喀尔吉善奏、现患疽疾。不能视事。将关防暂交将军新柱护理等语。披阅之下。深为轸念。著太医院派外科一员。令伊子员外郎定敏、带同驰驿前往诊视。并加赏人参一斤。以为药饵之用。仍著传谕喀尔吉善、伊年老被病。不妨宽以时日。从容调理。俟全愈后再行视事。不必遽请解任。副朕优眷至意。　　

○定查灾委员处分。谕、向来直省遇有偏灾。本邑正佐、不敷分办。例委邻封州、县、及佐杂、试用等官协同查办。原期体察周详。勿致遗滥。乃委员往往以例无处分。事非切已。不过扶同具结虚应故事。甚非差委本意。委员既经派遣。则承办皆分内之事。自应与地方官功过一体。嗣后委员内、如有查灾不据实结报。办赈不实心挨查。草率从事。仍前玩忽者。该督抚查明题参。照地方官查办灾赈不实、一体处分。著为例。　　

○又谕、据刘慥奏称、豫省被水州县。所需赈粜。请将山东、江南、二省应运漕粮截留五十万石。运赴开、归、陈、许、等属。以济赈粜之需。并请于该二省近河州县仓贮内、按一米二谷。先行拨运等语。豫省今岁被灾州县颇广。将来一切赈借平粜。需米正多。自当豫为筹画。以资接济。但山东、江南、二省近河州县。现在均有被水之处。仓储亦应留备。未便拨运。江西、湖北、与豫省舟楫可通。乾隆四年、豫省被灾。曾转运楚米协济。甚为妥便。此次应拨粮石。著交江西、湖北、巡抚。在于该省相近河南各州县仓贮内、酌定数目。咨会动拨。运交豫省分派收贮。其江西、湖北、动拨谷数。即将该省本年应运漕粮。照数截留归款。以符原额。仍将拨运截留各务。一面办理。一面速行具摺奏闻。　　

○军机大臣等议奏、刑部定拟、披甲五十三、用刀扎伤该管官塞克图、按律斩决一本。查此案、步军统领衙门、于二月咨刑部。今刑部直至四月始题请正法。询其迟延之故。缘例载金刃伤定限保辜。其扎伤本管官者。限内身死。将该犯妻子发遣。限内平复。妻子免遣。此案应俟塞克图保辜限满。始行题达等语。查凶徒用金刃伤本管官者。无论已未身死。罪均斩决。此等情罪重大之犯。审实即时正法。方足使众儆惧。若迟至数月。日久渐忘。何以昭示国宪。至保辜限、专为该犯妻子发遣免遣之分。与该犯无涉。乃因辜限未满。转令凶徒得延时日。未免过拘成例请嗣后此等案件。刑部审明日。即将本犯具题正法。于本内声明、俟保辜限满。将该犯妻子照律分别办理。从之。　　

○大学士九卿议奏、上年十月内、臣等议覆御史范棫士原奏、内开顺天直隶未经中式之贡监。由该督、府尹、责令地方官详查。照乾隆十年例、限一年查明。冒名冒籍者。悉令改正咨回。如奉行不力。指名参处在案迄今八月有余。大、宛、二县。尚称毫无影响。该府尹又称、五方杂处。势难挨户清查。而有造册奏闻、概行斥革之请。殊未允协。应请饬令顺天府尹、督率两县、逐一详查。并出示晓谕各该生、速为呈报。如果散处在外。亲族可代为呈首。该县即据呈申报。不必又取同乡京官印结。致滋吏胥勒索。倘两县仍不实力稽查。届限混请斥革。照原议参处。至既清查后。令两县分别造册。送部查核。并汇申府尹奏闻。其查无踪迹、并不首明之冒籍。既逾定限。即行斥革。得旨、依议。此等捐纳贡监。其因应试投捐者。乃图猎取科名。冒占试额。自当从严办理。然例由国子监分堂肄业。或由学政录科。其为数不过数百人。年貌语音。不难立辨。嗣后应专其责成。务令于肄业录科时。严加察验。以杜假冒。倘仍前滥行收考。一经发觉。必将录收各官严加议处。至不应试之贡监。第希顶带之荣。或由以捐纳官职。自与占冒科名、有关政体者殊异。若必如前议、限年令其改籍。不能改籍者、又皆斥革。及如该府尹所奏、由该县具结赴部、始准收捐。转致胥役藉端需索。种种过甚。勿如听其投捐为便。　　

○丁酉。谕、守令为亲民之官。地方遇有灾歉。理宜据实查报。河南夏、永等县被灾。该管归德府知府李由中、扶同隐匿。殊属玩视。李由中著革职。归德府知府员缺。已有旨著该抚于通省知府内、拣选一员调补。所遗员缺、著范清涛补授。其开归陈许道邓锡礼、虽亦未经具报。但巡抚既有讳灾之意。而府县又未通详。该道职在稽查核转。较之守令有心讳匿者。尚属有间。且其材具亦尚可用以观后效者。邓锡礼、著革职从宽留任。　　

○又谕、今岁河南各属、被水成灾。已屡降恩旨、筹办抚绥。但米粮充裕。尤须商贩流通。著将江南、江西、山东湖北、等省商贩米麦杂粮船只。查系运往豫省灾地粜卖者。照乾隆四年之例、经由赴豫各关。加恩免徵粮税。俾得踊跃运粜。灾地足资接济。俟明年麦熟后。仍报明停止。该部即遵谕行。　　

○又谕曰、方观承查奏漳河漫溢情形一摺。前闻魏县、元城、大名等处。猝被水灾。当经降旨、照乾隆八年之例、赏给急赈银两。其倒塌房屋。并令按间给银。俾得早获宁居。仍令该督方观承、亲往查勘。今该督虽称被灾穷黎。口食有资。妇子相依。罂灶略具等语。但该处今年被水甚重。城乡居民。室家荡析。甚属可悯。如有应行加恩之处。仍著该督迅速查明具奏。不必拘于常例。务使被灾穷黎。不致稍有失所。以慰朕已饥已溺之至意。至魏县城外。积年受淤。已成釜底之形。将来应作何筹办。并著该督方观承、确按情形。妥议请旨。该部遵谕速行。　　

○谕军机大臣等、军营将军、大臣、俱可陈奏事件。朕曾谕大臣有事、告知将军具奏者。因从前军营将军、大臣、各怀意见。纷扰无益耳。若大臣领兵剿贼。离将军甚远。何必一一报知转奏。不独时日稽延。而伊等奋勉与否。亦无由尽知。且大臣等、若谓报明将军转奏。事体即可完结。尤为陋习。著谕两路领队大臣。若与将军相近。仍照前旨。其分队领兵。与追贼远去者。军前事件。不妨自行陈奏。　　

