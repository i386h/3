<!-- { "loadSidebar": true } -->
○谕军机大臣等、据尹继善等奏、苏崇阿具禀、江苏藩库。存贮耗羡存公二项银两内。共缺少七十余万两一摺。殊深骇异。已于摺内批谕矣。经管钱粮。固属藩司专责。而督抚平日稽查出纳。更宜察核周详。稍有丝毫不清。即当严行查究。以杜窳弊。何至侵亏如许之多。尚漫无觉察。则所谓盘库交代出结者何事。该督抚等、乃愦愦若此。至蠹吏顾涵、业已供认。自属此案要犯。苏崇阿在藩司中。尚属能事之人。此案尤非寻常侵蚀可比。何以不将该犯亟行监禁。而任其散处科房。畏罪自尽。臬司苏尔德、既经该抚派委会同藩司清理。亦何以听其自戕。而略不经意耶。且侵蚀至数十万之多。岂有不早露风声之理。亦断非一人所能为也。其中必有别故。此案发觉已阅月余。尚未确有头绪。看来非该督抚等所能专办。已令协办大学士刘统勋、刑部侍郎常钧、驰驿前往。可传谕该督抚等、先将案内各犯。逐一拘齐根究。一得实情。即速行奏闻。俟刘统勋等到日。会同审讯。寻尹继善、陈宏谋、奏覆。臣等于八月二十外。先后到苏。臬司苏尔德、已先赴台庄料理满兵事务。据藩司苏崇阿、钞送各年耗羡存公库贮奏报。并司书程士雄等、供首呈禀。据程士雄等坚供、各年耗羡存公。并未缺少。俱有印案可查。从前本官将奏报与库存比较。银数多寡不符。一切款项。不许抵兑归还。凡不对者。俱算侵蚀。严刑勒认。著令首报。祇得畏刑妄认等语。臣等查苏崇阿所送之册。祇以各年库贮收除银数。与奏报收除银数较对。多寡互异。即指为侵蚀既未将朱簿实存银数滚算确切。又未将各年收放案据。比较明晰。而讯问书吏各供。复未得其实据。是以从前混认。此时翻供。臣等逐款核对。据苏崇阿原禀、亏缺耗羡银九万余两。清查并无分毫缺少。其原禀亏缺存公银六十七万余两。现在祇有二万余两之节年案据。尚需细查。其余六十余万。已经查清。节年动用之数。与现存之数。实在款款相符。并无情弊。得旨、览奏俱悉。另有旨谕。　　

○又谕、据开泰奏、川省奸民宋朝伦、沈在伯、罗文秀等、邪教惑众。并造作狂悖字帖。肆行流传。现在严行查办等语。该省僻处偏隅。一切邪说惑人之事。最易流播。况该犯宋朝伦等、所造字帖。尤为狂悖。其所称岸前琉瓶等字样。必皆隐有所指。所当逐一根究。严加惩治。以儆奸顽。向来外省习气。具奏此等案件。未有不称从重办理。及至审拟定案非草率完结。即姑息从宽。则奸宄何自而惩。愚民亦何自而知所儆耶。著传谕该督、务将此案根查净尽。从重办理。以示惩创。严加刑讯。务得实在主谋者。以靖根株。勿得稍有轻纵。寻奏、将先经拏获各犯隔别研审宋朝伦等、以已故匪犯张保太为道岸。其行教为首者称岸前。此案初系罗文仕称岸前。继以孙学海为教主。即指孙学海为岸前。而宋朝伦则自称为代岸前。至字帖内琉瓶等项字样。皆属隐语。讯之各犯。琉瓶系取流平同音。川省惟成都一带平坦。即暗指成都。其余隐语甚多。不能细解。臣督同司道等、彻底根追。此案主谋煽惑。实系宋朝伦。自应从重究拟。余更设东西南北四盘。各有首领。俱次第拏获。俟讯明按律办理。报闻。　　

○户部议覆、漕运总督杨锡绂奏称、杨家庄系漕船由黄入运之所。最为险要。遇漕船失风。该处捕鱼小船。借名救护乘机抢掠地方官因无责成。不行严究。请酌定处分等语。应如所请。令该管河县丞把总。约束稽查。倘有乘机抢掠。即将该县丞把总。照约束不严例。降三级调用。从之。　　

○命户部侍郎于敏中、在军机处行走。　　

○是日、驻跸波罗河屯行宫。　　

○庚子。上诣皇太后行宫问安。　　

○是日、驻跸济尔哈朗图行宫。　　

○辛丑。赐扈从王公大臣、并蒙古王公台吉等食。　　

○以甘肃按察使明德、为甘肃布政使。调云南按察使吴绍诗、为甘肃按察使。以甘肃驿盐道巴哈达为云南按察使。　　

○是日、驻跸硕隆哈达大营。　　

○是月。闽浙总督、杨廷璋条奏、清厘台属边界。酌定章程。一、台郡彰化县。沿山番界。年来侵垦渐近内地。生番逸出为害。今据该镇道勘明。于车路旱沟之外。各有溪沟水圳及外山山根堪以久远划界。其与溪圳不相接处。挑挖深沟。堆筑土牛为界。至淡防厅一带。从前原定火焰山等界仅于生番出没之隘口。立石为表。余亦未经划清。今酌量地处险要。即以山溪为界其无山溪处。亦一律挑沟堆土。以分界限。一彰邑各处越垦田园。新旧界内共二十处。或社番自行开垦。或贌给民人。开垦纳租。番民均属相安。若安设官庄。则地尽归官。番民失业。自应遵照乾隆十一年之例。还番耕管。以各社通事土目为管事。以各垦户为佃人。分别纳租。仍令各通事土目。将经收每年租粟。及完纳课银各数目。造册查核。一、淡水、彰化二属。划定新界之外。其田园埔地。尽皆退为荒埔。还番管业。不许汉人贌垦至如淡水厅所属之拳头母山等处逼近生番。时出扰害。业经佃逃田荒。应徵粟米。均应按数豁除。其未垦埔田。饬令各业佃勒限三年。开垦升科。一淡彰二处沿边要隘。向派番丁把守。今定界之后。新属沿边。共应设隘藔十处。派拨熟番二百一十七名。淡水一带。共应设隘藔一十八处。派拨熟番七百二十名。加谨防守其番丁口粮。彰属即于该社番租粟内拨给。淡属向无租粟。查各社番圹埔。现在未垦者尚多。应令查出禀垦。以资隘丁口粮。仍令该管巡检。同附近汛弁。于定界各处严密巡查得旨览奏俱悉。　　

○总督管甘肃巡抚吴达善奏、甘肃布政使蒋炳等奏称、甘省乾隆二十四、五、两年。各属折借耔种口粮银四十七万余两。例应于今秋徵银还项。但农民粜粮。易银。殊费周折。且甘省仓贮无多。明岁各营兵马粮料。约需四五十万石。不敷支放。采买亦见繁难。莫若乘此岁丰免赋之时。将所借折色银。改收本色。于九月内秋收已毕。即照时价折徵还仓。应如所请办理。但甘省每岁供支兵马粮料。大概以米麦豆为多。而民间树艺。各相土地所宜。就该地所出粮色。按照时价折纳。或远乡纳粮不便。仍愿完银者。亦听其便得旨如所议行。　　

○四川总督开泰奏、川省民居田地。类皆傍水依山遇山水长发溪河窄狭。宣洩不及。本年自夏徂秋。据营山、渠县、岳池、广安、广元、苍溪、盐源等、七州县陆续具报大雨连绵。山溪骤涨。沿河民居田地。间被冲坍淹毙人口。臣飞饬各地方官、照例分别抚恤。再清溪县一带桥道。及营山、西充广安、等州县城。亦间被水冲坏俱经饬该州县修补报闻　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十九


大清高宗法天隆运至诚先觉体元立极敷文奋武孝慈神圣纯皇帝实录卷之六百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。九月。壬寅朔上诣皇太后行幄问安。　　

○行围。　　

○谕军机大臣等、八旗官员。指俸支借滋生银两。原以备紧急事件。免致重息借贷。按季带扣轻息。作为红白事件赏项。俾其生计有益。在旗人员。果能按已项支借。将所借之银。办理正事。撙节用度。而都统等、办理此事。计其所得俸饷。足敷扣还。始行借给。诚为美事。今之借银人员。漫无计虑。祗图目前。任意支借。银一到手。鲜衣美食。恣意奢费。不过一两月间。荡然无存。至于坐扣之时。则以为俸饷尽数全扣口出觖怨之言。都统等、平日并不留心。妄行借给。以至一人拖欠千两有余。本身既不能偿。累及子孙。甚至变其家产入官。以甚有益之举而办理不善。转至有累于民。此后旗人支借滋生银两。各该都统等务须详计所食俸饷足敷扣还与否不得滥行借给。　　

○是日、驻跸布克大营。　　

○癸卯。上行围。　　

○遣官祭历代帝王庙。　　

○遣官祭都城隍之神。　　

○谕军机大臣等、此次朕巡□木兰。废员内有于途次接驾献诗者。朕俱著考试。优等者、降旨带领引见。惟其中原任翰林鼐郎阿、身为满洲。亦效汉人献诗。考试时又甚平庸。看来伊从前会试中式。必系夹带舞毙。而革职后自应悔过自责。果能熟习骑射、充补护军披甲后。仍不废其所学。朕闻之、或予以原官。或补授侍卫。俱未可定。今鼐郎阿、弃舍满洲本业。效尤汉人侥幸献诗。谅其诗亦必系假手代作。朕断不肯复加录用。使旗人效尤而行。满洲本业。益至废弛。将此通行传谕八旗。嗣后旗人务守满洲淳朴旧习。勤学骑射清语。断不可薰染汉人习气。流入浮华。致忘根本。　　

○又谕曰、纳世通奏、奉到由库车调往哈喇沙尔办事、沿途防范多伦回众谕旨、俟体察得实。续行具奏等语。前因阿里衮奏、贼犯迈喇木等所供、有多伦回人等、倡言煽惑之语。因谕纳世通密为防范。今据审讯明确。系迈喇木、呢雅斯等、教令多伦回众传说。则并非伊等起意捏造。不须过为防范。仍宜加意安抚。俾伊等坦然无疑。庶新疆安插回人。可以永期宁谧。著传谕知之。　　

○军机大臣等议覆、参赞大臣舒赫德奏称、各城台站官兵。口粮不敷。请于三四月搭放羊只。既省运米之费。皮张亦可御寒。查哈密、库车等处。约羊四万余只。计送乌噜木齐二万。以一万转送伊犁。五千存留库车、赛哩木、拜。一万余解送阿克苏。搭放官兵粮饷。其喀尔喀贸易羊。由巴里坤采买。由乌噜木齐转送伊犁。至布噜特等、虽间有羊来喀什噶尔贸易。但回人争购。价值颇昂。请俟价平时。再为妥办。应如所请。从之。　　

○是日、驻跸巴颜陀罗海大营。　　

○甲辰。上诣皇太后行幄问安。　　

○行围。　　

○是日、驻跸哈里雅尔大营。翼日如之。　　

○乙巳。上行围。　　

