<!-- { "loadSidebar": true } -->
○又谕、据富德奏称、领兵进发。见沿途地多戈壁。兼之山险。运粮骡驼。多致伤损。惟牛羊尚可赶送。且回人等颇有口粮牲只。若折给银两。令兵丁市买。较为省便等语。长途转运维艰。即内地购买牛羊。亦复不易。从前挑选牧群马牛羊只。俱在辟展牧放。原备屯田之用。今军需孔亟。或俟草青时赶送军营。作为口粮亦可。至耕犁缺额。即酌量耔种多寡。辅以人力。此亦第就目前情形。权其缓急。不得不然者。著将富德奏摺、录寄黄廷桂、吴达善、清馥、定长等、阅看。悉心会商。妥协办理。其市买回人口粮牲只。即将哈密巴里坤、辟展、三处备贮银两。酌量动拨。亦传谕富德、舒赫德、永贵、知之。　　

○军机大臣会同兵部议覆、大学士伯管陕甘总督黄廷桂奏称、甘肃驿跕马应添补。查甘省现办军务。需马既多。应于内地驿务简少处、斟酌裒益。除直隶、山西、陕西、等省。现有递送文报等事。及浙省驿马祇一百匹。均无庸议裁外。计各省额马。山东、三千一百五十四匹。湖北、三千九十五匹。应各减六百。河南、四千五百六十三匹。应减九百。安徽、一千八百六十五匹。江苏、二千匹。应各减三百五十。江西、九百六十八匹。应减二百。湖南、一千七百四十三匹。应减三百。共减马三千三百匹。应令各督抚、酌量驿务繁简。道路冲僻。分别抽拨。山东、河南解直隶候拨。安徽等五省。俱不必解送。但于各驿按数裁扣。至军务告竣。应否酌补缺额。再请旨办理。从之。　　

○以詹事府詹事温敏、为盛京刑部侍郎。　　

○晋封喀尔喀扎萨克郡王齐巴克雅喇木丕勒为亲王。以其次子齐巴克多尔济、及其弟旺济勒扎布、三都布多尔济等、为头等台吉。　　

○己巳。上御乾清门听政。　　

○诣皇太后宫问安。　　

○谕、据黄廷桂摺奏、遵旨查办上年雅尔哈善等、所带绿营脱逃兵丁治罪案内。其中有实系抱病在途。似与直正脱逃者不同。现咨屯田大臣等、将沿途病兵解讯确情。分别请旨定夺等语。征兵中路潜逃。自应治以军法。若实因患病留后。则情事迥不相侔。岂可漫无区别。乃雅尔哈善、身为将军。领兵攻剿。马得胜、有专司统率之责。而于士卒之是逃是病。一切付之不问。亦可谓太无纪律矣。且兵丁内有患病之人。既不令随时查报。及病不能行。又不派人看管。及给与口粮。以资留养。甚至有流落者。即此一事观之。雅尔哈善、马得胜、二人之罪。可胜诛乎。今事后查办。虽有除名粮册。其中诡逃为病者。亦恐不免。何足为据。若徒纷纷质对。或承办之员。不能妥协。未必尽无冤抑。总之罪在雅尔哈善、马得胜。著黄廷桂查明道病情由属实者。但革去名粮。免其治罪。　　

○谕军机大臣等据黄廷桂奏称、富德等前进。官兵需用驼只。俱以豫备粮运之驼供应。其巴禄、瑚尔起等、陆续进发。亦在所必需。若不加以撙节。则次年粮运。转致周章。已行文定长等、所有续到辟展驼只。俱令牧养。不得轻为派拨等语。虽为来年粮运起见。然策应兆惠。更属目前要务。不得不权其缓急。可传谕定长等、办理各队官兵起程。若马匹疲乏。仍以驼只接济。不可拘泥黄廷桂来文。致有迟滞。　　

○又谕、据黄廷桂奏称、现在各营马匹。惟有加意餧养膘壮。以备明春之用。此时口外大臣。即有调取。断不敢冒昧应付。并称、各处援兵。俱行进发。除已经转解之驼只外。所有续到辟展驼只。毋庸再解。即存留牧放。以备分设台站。接运粮石要需等语。自属撙节筹画。以为明春进剿计。实不得不权其轻重。酌量办理。但马匹一项。天寒路远。解送维艰。与其徒致疲毙。自不如加意餧养。以济明春实用。至解赴辟展驼只。如必须咨取。未便概停应付。已传谕定长、令其随时量为撙节办理。并谕知黄廷桂、以便彼此筹酌调剂。至另摺所奏、将陕、豫、二省送兵骡头。挑买二三千。送赴驮运粮石一节。此项骡头。由西安长行至口。恐已多疲瘦。未必皆堪应用。此时挑买二三千。亦属通融协济运送之策。或于哈密至辟展一路。将骡头量为分拨协运。其自辟展以至阿克苏。有戈壁大山之处。则酌量仍用驼只。方为妥协。一切随时筹办。以济军需。可详悉传谕知之。　　

○又谕、据扎隆阿奏称、车木楚克扎布、领兵拏获逃犯恩克等。甚属效力。著加恩赏缎六端。察达克、赏缎四端。所有索伦、察哈尔、官兵。著查明交部议叙。察达克所领兵丁。前虽赏给口粮。今既拏获逃犯。著加恩同喀尔喀等官兵、俱酌量赏给银两。以示鼓励。　　

○又谕、据同福柱奏称、黄廷桂调拨营马二千匹。至凉州餧养。伊亲行送往。并派协领瑚柱等、作九起行走等语。解送马匹之满洲、绿旗、官兵。沿途所需行粮。有无应给官项。伊等至凉州、照看饲秣时。应如何加恩赏给。可传谕黄廷桂、查明议奏。再降旨赏给。以示体恤。寻议、今岁口内外粮价翔踊。解马官兵、额支盘费不敷。向例协领、佐领、参将、游击、口内、日支银四钱。口外、五钱。今请口内、每日加银一钱。口外、二钱。防御、都司、守备、向例口内、日支银三钱。口外、三钱七分五厘。应请口内、日加银八分。口外、一钱六分。骁骑校、千总把总、日支盘费银、口内、二钱。口外、二钱五分。应请口内、日加银六分。口外、一钱二分。至牵马兵丁。向例无论口内外、日支银四分。今请口内、日加银六分。口外、一钱。从之。　　

○大学士伯管陕甘总督黄廷桂奏、甘、凉、肃、出差边兵家属。月领银一两。粮价昂、不敷买食。存营兵、差繁粮少。不能兼顾家口。现每兵一名、借给粮四斗。延绥镇属兵、差务尤繁。又值岁歉。每兵借给粮一石。均于来年各应领粮饷内、分四季扣还。得旨嘉奖。　　

○以故一等子察哈尔车凌多尔济子那木扎勒、一等男加一云骑尉奇山子喀宁阿、各袭爵。　　

○缓浙江仁和、归安、乌程、长兴、德清、武康、等六县。湖州一所。本年水灾田亩、应徵漕粮、漕截、漕项、等银米。并旧欠钱粮。　　

○甘肃岷州土百户马绣、青海琼布纳克鲁族百户隆珠旺扎等故。以其子映星、纳旺四朗等、各袭职。　　

○庚午。谕曰、御史朱嵇条奏一摺。所举裁汰柳船之类。事涉琐屑迂见。无关政要。即如所云、柳船为黄河泛溢救生之用。黄河岂常有泛溢之事。亦岂常宜听其然。而不治其本。至所奏捐纳州县官、应以一年甄别。二年实授等语。亦于事理未协。选授官员、莅任之后。随时甄别。责在督抚。应留应去。岂能定以年限。如每月轮选正途举人、进士、其中多有老迈平庸之人。然以积日累岁。应彼选补。改教不胜其改。明知其不可。而未尝不照拟录用者。以其无可指之过。彼方抱屈者有之。此用人之难也。若而人者。亦将以一年限之乎。但朱嵇既有此言。著交该部酌量定拟具奏。寻议、黄河柳船。年久运动不灵。有名无实。允宜裁汰。至捐纳人员。定例试俸三年。方准升转。如该御史所奏。较常例过优。应无庸议。从之。　　

○军机大臣等奏、前奉旨停止点阅兵丁军器。其官员军器。展限五年一次点阅。至官员、及护军校、骁骑校之盔甲。兵丁之撒袋腰刀。仍扣俸饷修理。伏思官员盔甲。亦应令自行修补。较官修尤坚固。再护军校、骁骑校、虽系六品官员。仍在兵额之内。其盔甲、请饬军装处按名制造。官为存贮。停止工部修造。从之。　　

○军机大臣会同吏部议覆、御史陈大复奏称、三年计典。督抚不得概请展限。查大计展限。原非成例。嗣后督抚升调时。适届大计之期。既察核在前。应即行赶办。或密交新任代题。若距计典尚远。仍照旧例办理。从之。　　

○以故三等公哈宁安叔兆德、袭爵。　　

○扎噜特头等台吉达尔汉阿珠尔故。以其子沙克济沁布瓦、袭职。　　

○补行乾隆二十二年大计。贵州省、不谨官二员。罢软官一员。年老官三员。有疾官一员。才力不及官二员。浮躁官二员。广西省、不谨官一员。罢软官一员。年老官一员。有疾官一员。才力不及官一员。俱分别处分如例。　　

○辛未。镶蓝旗蒙古都统纳延泰等奏、请补授似朱林之公中佐领。拣选人员。带领引见。谕曰、此佐领、管理承袭者甚繁。两佐领内。将福珠礼所管佐领。作为三姓互管佐领。缺出时。于达尔丹、代清、二枝人员内、拣选互管。其吉兰泰佐领。即作为公中佐领。著车臣补授。　　

○以故一等男加一云骑尉特古斯子明保、二等男富山子福宁阿、各袭爵。　　

○壬申。谕、前据高晋奏称、发往安徽试用之知县朱调元、刘侑、温灿、均难胜民社之任。应请以教职改补等语。今吏部将刘侑等二员、带领引见。果不足膺民社之任。照所请以教职改补矣。此等试用人员。材具既属平庸。督抚等断难率请题补。若但以差委为姑容之计。在地方既难得人。而该员等亦徒滋守候。于公私两无裨益。不如及时奏请改补。俾早得一职自效。而公务亦不致贻误。高晋所见颇当。所有各省试用人员。并著该督抚等、留心察看。照此办理。将此通行晓谕知之。　　

○又谕曰、河东盐政萨哈岱、请将乾隆二十三年引课、分作五年带徵带销一摺。该部议驳亦是。上年该处盐池被淹。已将二十二年分额余引课、分作三年带徵。今年该处并未被灾。自非上年可比。但念各商、现在力量不能充裕。著加恩将河东、乾隆二十三年额余课引官务等项。照上年之例。分作三年带徵带销。以纾商力　　

○谕军机大臣等、据谢溶生奏、办理考试情形一摺。内称、查获鱼台、曹县、定陶、各处雇倩枪手。现在照例审究等语。枪雇诸弊。于考试大典。甚有关系。司文柄者。必随时实心整顿。有犯必惩。庶可遴选真才。肃清学校。第思此等积习。恐不止山东一省为然。何以各省学政。从未有陈奏及此。或该学政等、以为职分应办之事。就案审理完结。未及逐一奏闻。亦未可定。若谓各省竟无此弊。则殊非情理也。生童考试。为士子进身之阶。弊窦不清。则良莠混淆。真才无由而见。由此而乡试、会试、安望得才品兼优之士而用之。甚非吁俊抡材之道。著传谕各省学政、遇有此等情弊。务必实力厘剔。毋得稍事姑息。仍将一年考过所属、有无枪雇诸弊。及如何办理之处。于岁底专摺奏闻。谢溶生摺、并著钞寄阅看。　　

