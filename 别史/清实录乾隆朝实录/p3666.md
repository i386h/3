<!-- { "loadSidebar": true } -->
○谕军机大臣曰、孙士毅覆奏、川省改铸情形一摺。川省民间使用钱文。薄小破烂。甚至行之此站者。彼站即不能使用。必须另将银两易换。方可行使。而私铸小钱。种类难以悉数。此即大弊。深为商民之累。断不可不严行查禁。设法妥办。节经孙士毅饬属收缴。并面加晓谕。定立限期。城乡已将小钱呈官缴换。但据摺内称。询之司道。俱以川省行用小钱。由来已久。节经收缴。未能净尽等语。此何言耶。又据称、近边宁远一带。因崇山竣岭。陆路脚费太重。间或尚用小钱等语。此更不可。川省小钱相沿既久。以致日聚日多。此时既经查禁。自当收缴净尽。务绝根株若近边一带。仍听其行用小钱。则根株未断。奸民市侩。日久必故智复萌。私钱私贩及夹带搀用等弊。仍难断绝。又据称、川省奸民。私将官钱镕化。改铸小钱。一可变两。系属势所必至镕化官钱。罪在不赦。地方官果认真整顿亦何难查禁。今川省小钱如此充斥。自由地方官并未认真整顿。咎将谁诿耶。又据称、前此初禁小钱。民间颇不愿从。议者谓必有拦舆哄闹之事。及出示之次日。周历晓谕。铺民皆伏地唯唯等语。查禁小钱。系为地方除弊。自当令在必行。何至拦舆哄闹。为此议者。孙士毅不当据实参奏乎。著传谕福康安、于到任后务须实力稽查。设法筹办。督饬所属通行禁止。俾民间纯用大钱。毋任再有小钱夹杂。以期积弊肃清。根株永断。不致日久弊生。以副委任。　　

○又谕、据善德奏、杭州乍浦倚靠兵丁度日之女子适人。及养育兵娶妻。前未支给恩赏银两。请著落协领佐领名下追出补给。又据成明奏、此项依靠兵丁之兄弟女子等。从前将军穆尔泰奏请添给赏项。经军机大臣议驳。且伊任西安协领时。亦并未支给各等语。成明所奏。甚属明晰有理。善德前系宁夏协领。后任广州将军。若谓应行改正。何以不早陈请。今至杭州。始行具奏。无论此项女子适人有年。不便再行补给。即欲怜恤伊等通融支给。当如昨吉庆所奏。于养赡孤独空闲牧厂地租项内。稍为增添。岂有将数年未给之项。著落协领等赔补之理。此事善德是否有意沽名。固执已见之处。著吉庆据实奏闻。善德年已衰迈。不胜将军之任。著将印务交吉庆暂行署理。即速来京候旨。　　

○以太仆寺卿成德、为通政使。祭酒那彦成、为詹事。　　

○己卯。谕曰、成德前在廓尔喀办事。迎合巴忠。获咎甚重。经朕加恩宽宥。赏给副都统衔、命往驻藏协同办事。嗣因伊年迈。令其来京。现在杭州将军员缺。一时简用乏人。若即将伊补授。未免稍优。著仍以副都统衔、前往署理。此时杭州将军印务。尚有吉庆暂署。成德即著来京请训。再赴新任。　　

○以光禄寺卿方维甸、为太常寺卿。　　

○庚辰。上诣觉生寺祈雨。　　

○还宫。　　

○谕军机大臣曰、梁肯堂奏、保定一带仍未得雨。现在敬率司道虔诚步祷等语。直隶甘膏未霈。梁肯堂身任地方。自应焦急。而轸念民依。因此宵旰廑怀。倍为殷切。该督现在率属吁求。固为民事起见。但雨泽未沾。惟当敬谨祈祷。应天以诚。以冀感召庥和。不可因盼泽焦急。辄听道流妄用符箓法术强求。转致亵渎也。至该督奏请于上年采买谷石内、照市价酌减出粜。以平市价。自应如此办理。梁肯堂务宜督饬所属。俾得实惠及民。毋任吏胥侵渔滋弊。方为妥善。将来如有尚须酌借耔种之处。仍著该督察看情形。随时具奏。再据苏宁阿奏、沧洲、景州一带。于四月初五六等日及十二三四日连次得雨。惟高阜之地。尚在望泽。日内如沾渥泽。大田播种。尚不为迟。民情尚俱安堵。览奏稍慰。其所奏挑挖运河古浅。分别发价。俾小民藉工得钱一节。此即以工代赈。所办亦好。现在保定省城、及景州一带。曾否得有甘霖。并著梁肯堂等迅速具奏。将此传谕梁肯堂、并谕苏宁阿知之。　　

○辛巳。上御太和殿视朝。文武升转各官谢恩。　　

○幸圆明园。　　

○谕、镶蓝旗汉军都统员缺。著范宜恒补授。仍照从前三和等例。兼任侍郎。以示朕矜恤勋臣后裔。有加无已至意。　　

○壬午。谕、京师去冬今春雨雪稀少。入夏以来。虽屡经得雨究未沾足现当大田播种之时。农民望泽孔殷朕心盼雨倍切著该部照例敬谨设坛虔诚祈祷。以期渥霈甘霖。　　

○又谕、据福宁奏、济南、武定、等府各属。雨泽稀少。麦苗未能长发粮价渐增。民力稍形拮据等语。东省上年收成。虽属丰稔。但本年入春以来。雨泽稀少。高阜处所。麦收失望。若不及时接济。复将新旧钱粮同时并徵。民力不无拮据。所有济南府属之历城、章邱、长山、邹平、新城、长清、齐河、齐东、济阳、禹城、临邑、陵县、德州、德平、平原、淄川、武定府属之惠民、青城、阳信、海丰、乐陵、商河、沾化、蒲台、滨州、利津、东昌府属之聊城、堂邑、博平、茌平、清平、莘县、冠县、馆陶、恩县、高唐、临清州并所属之夏津、武城、邱县、衮州府属之寿张、阳谷、曹州府属之范县、观城、朝城、青州府属之博兴、乐安、高苑、临淄、泰安府属之东阿、平阴等五十一州县。并坐落卫所。应徵新旧各项银粮。俱著加恩。缓至本年秋收后。再行启徵。并著动支仓谷。减价平粜。以资接济该抚务须督饬所属。实力妥办。俾小民均沾实惠毋任吏胥从中弊混。以副朕轸念民依。无时或释至意。该部即遵谕行。　　

○旌表守正捐躯浙江定海县民何启顺妻胡氏。　　

○癸未。谕军机大臣曰、蒋兆奎奏耆民席元宗亲见七代一摺。已批该部知道矣。各直省耆民躬睹七叶。原因其为昇平嘉瑞。是以于该督抚等奏到时。俱交部照例颁赏。乃蒋兆奎将此摺与杀死一家二命之摺。一并具奏。岂该抚不知其不伦。而以之同时入告耶。蒋兆奎身任封圻。何不晓事体若此。著传旨申饬。　　

○军机大臣等遵旨议奏、新疆各案人犯。请按原犯军流杖徒罪内情节尚轻。年久者、依次递减。予杖徒完结。年浅者、俟满三年。按原罪递减情节略重者。仍留三年。限满后按原罪递减。其并无原拟罪名。迳发新疆者。核其年分情节照军流杖徒重罪发遣人犯例。一体分限减等。其新疆情节较重各官犯。自不应复行录用。惟情节尚不甚重者。请再留戍所三年分别减等。该将军等遇有需员差委。先尽此项官犯内、择才具堪用者挑补。至吉林、黑龙江等处人犯。向无效力释回之例。应并核其情节可原者。入新疆各犯单内。酌减完结。其军台各犯。俟年满交清台费。准报部存案。释回旗籍。未满年限。力能捐赎者听。曾任州县以上等官。效力年满。咨查原籍。实在无力完缴。亦准释回。佐杂微员。及武职守备以下。不能交清台费者。即于年满酌改徒罪发落。从之。　　

○甲申。谕、昨因雨泽愆期。盼望綦切。于二十六日降旨。设坛祈祷。礼部于次日尚未将一切应办事宜。具奏请旨。该堂官实有应得之咎。是以于伊等奏请议处摺上时。虽即发交部议。仍欲量加宽宥。但当此盼泽孔殷之际。朕宵旰焦劳。无时或释。乃该堂官于此等祭祀钜典。办理迟误。无论宽免与否。俱应趋赴宫门。伺候引咎。乃昨日系传唤方到。今日又不即来。宴坐衙斋。于心何安。该堂官等不应糊涂错谬至此。除王杰在军机处行走。姑从宽宥外。德明、铁保、多永武、俱著拔去花翎。纪昀、刘权之、刘跃云、俱著各罚廉俸一年。以示惩儆。　　

○谕军机大臣曰、梁肯堂奏、审明劣监抗粮殴官、分别办理一摺。胡发等抗粮不完。复敢聚众殴官。罪无可逭。梁肯堂审明后。即将为首及逞凶各犯。先行正法。所办虽是。但此等聚众重案。该督奏到后。朕尚当特派大臣前往覆审。以昭信谳。直隶距京甚近。该督审拟具奏。自应候旨遵行。乃即恭请王命未免过急。自因目下尚未得有透雨。该督盼望焦迫。以致思虑不到。但现在问拟绞候之程老质等、尚在省城监禁。已派胡季堂、松筠、迅速前往保定。提同案内人证。严鞫得实。所有程老质等犯。亦应押至犯事地方正法示众。其各该犯赀产。并著查抄。给与该村安分民人。使知朕抚绥兆庶。刁悍者法所必加而善良者亦恩所必逮。如此劝惩并用。更足以彰宪典而服舆情至该犯等殴官时。所有向前拏获匪徒救护知县之衙役。著胡季堂等、传知梁肯堂查明。酌量奖赏。以示鼓励。又该督另摺奏、铜船抵通一摺内称。北河水浅。照例起拨等语。铜船非漕船可比。现因天旱水浅。重运正需起拨。若复分拨铜船。转恐兼顾不及。该督何不知缓急若此。想总因天久不雨。该督目击情形。过于焦灼。以致所办诸务俱不能权度轻重。朕亦不值加之责备也。又据徵瑞奏、天津地方。四月初五初九两日。得雨三四寸不等。二十六日。又得雨二寸有余等语。朕前驻跸天津时。见该处土脉稍乾。农民未免望泽。今据徵瑞奏、四月以后。连次得雨。看来该处雨泽。或足滋沾润。但未稔该府所属二麦能否薄收。大田曾否播种长发。民情若何。总未据梁肯堂奏及。并著传谕该督、即速查明据实覆奏。毋稍回护。　　

○调镶蓝旗汉军副都统范建丰、为正蓝旗汉军副都统。以内阁学士瑚图礼、为镶蓝旗汉军副都统。　　

○乙酉。谕、据穆和蔺奏、彰德、卫辉、怀庆三府属安阳等二十二州县。高阜地方。麦苗难望有收。牵算收成。不过三四五分等语。河北本系积歉之区。本年雨泽未能优溥。麦收既已歉薄。大田播种尚稽。若将新旧钱粮。同时并徵民力不无拮据。著加恩将彰德府属之安阳、汤阴、临漳、林县、武安、涉县、内黄、卫辉府属之汲县、新乡、辉县、获嘉、淇县、延津、滑县、浚县、封邱、考城、怀庆府属之河内、修武、武陟、原武、阳武等二十二县。应徵新旧钱粮。缓至本年秋熟后徵收。其应于本年麦熟开徵之节年借欠耔种口粮等项银谷。均著缓至六十年麦熟后开徵。该抚务须督饬所属。实力奉行。俾闾阎生计。益资宽裕。以副朕勤求民瘼至意。该部即遵谕行。　　

○谕军机大臣曰、朱圭进御制论史古文。阅其后跋。以朕论史之文绎推阐。有因史成。经绍六为七之语。但朕自临御以来。宵旰勤求。几余典学。凡史册内有关政治者。偶经论断。为之折衷。而见诸设施者方且引以为愧。朱圭跋语固非铺张扬厉泛为謀辞。究属称颂过当。第观其文义。尚为典核。著赏给纱扇笔墨等件。以示奖励。此册并著诸皇子、及皇孙绵恩、各缮一部。豫备观览　　

