<!-- { "loadSidebar": true } -->
○谕曰、琅玕奏、据臬司归景照禀称、闻温州一带洋面。上年十二月内。有解闽官钱被劫。地方官讳匿不报之事。随询之在黄岩一带洋面、查拏匪犯之都司刘大勋。其事俱属确实。请将署玉环同知张心镜、参将张全得、革职。该管之护镇道府。现在严查另行参奏。琅玕、归景照、并请交部严加议处等语。该地方官。接护粮饷。遇有被盗劫掠之事。讳匿不报。在平日无事之时。已属有干功令。况现在剿捕台湾逆匪。解运粮饷等项。尤关紧要。乃该厅营、通同讳匿。督护之参将张全得、复先后捏报钱米全行出境无虞。并将被劫官钱。私行赔补。不即详报追捕。希图将就了事。以致劫盗远扬。实属玩纵已极。张心镜、张全得、俱著革职拏问。其该管之护镇道府。并著解任。交琅玕严行审讯。如何知情徇隐、及别项情弊。据实严行参奏。至琅玕身为巡抚。于属员有此等讳盗重案。未能觉察。自难辞咎。著交部严加议处。臬司归景照、固有失察之咎。但此案究系由该臬司访闻禀办。归景照、著从宽交部察议。　　

○谕军机大臣等、据尚安奏、商民员永春、被土尔扈特抢劫马匹银物一案。新疆地方。商民往来贸易甚多。今有此被劫之案。赃贼数月未获。著交尚安、严饬所属。上紧设法缉拏务获。以靖地方。又据清字摺奏、发往乌噜木齐之赵三、陈在魁、张文达三犯。乘间脱逃。现经拏获正法等语。此等遣犯。在乌噜木齐本地脱逃。虽经查拏正法。但此外发遣伊犁、及各处之犯。在配脱逃者甚多。俱系经由乌噜木齐地方。何以未据奏报拏获。并著尚安严饬地方文武。务须随时查察。实力缉拏。毋任日久远扬漏网。再据尚安奏、查明乌噜木齐所属。修建仓廒。原估浮多。及查验草率之翰图等各员。请旨交部议处。此项修建仓廒。经尚安派员查勘。核减至二万二千四百余两之多。其原估官员。任意浮多。自必豫为侵冒地步。并著查明承办此项仓工各员。如有浮冒侵肥等弊。据实严行参奏。至镇迪道翰图、系年满应调内地之员。将来仍应以道员补用。但现在尚安所奏、疎防商民被劫一案。翰图既系兼管之员。而修建仓廒。又系翰图原估。看来翰图于办理地方事件。不但不认真。必将有侵冒操守不清之处。著即查明该员平日居官如何。如难胜道员之任。有无别项劣迹。亦即据实参奏。　　

○是日、驻跸台头行宫。　　

○戊午。谕曰、御史龚骖文奏、此次天津恭献诗赋士子。有由三分四库书总校赏给举人者。又有两侍郎、一巡抚、两藩司亲子、及京堂翰詹科道子弟。遇乡试之年。例入官卷者。应逐一查明。严加防范。以杜替倩等语。朕向来省方观民。清跸所临。士子迎銮献赋。举行召试。量才录取。分别赏给中书、举人。原以振拔单寒。为苦志力学者劝。若此等士子内。其父兄已登仕籍。均得邀恩以官卷入场应试。则自有出身之途。又何必于巡幸时。进献诗赋。冀图录取。侵占寒畯之路。至由三分四库书总校议叙、赏给举人者。伊等以讐校微劳。得厕举科。已为侥幸。若又应召试。复思幸获。尤属不知止足。岂朕嘉惠寒素。劝励绩学之意。所有此次进献诗赋士子。内而京堂。外而督抚藩臬、以及翰詹科道子弟。并校书议叙赏给举人、及由俊秀报捐贡监生者。竟著毋庸考试。嗣后巡幸各省。设有召试之典。即以此为例。　　

○是日、驻跸扬芬港行宫。　　

○己未。孝昭仁皇后忌辰。遣官祭景陵。　　

○谕、前因京察记名应用道府人员。将次用完。曾经降旨。令各省督抚、豫行保举。以备简用。内直隶、山东、河南三省。有大名府纠众滋事、及伊阳县拒捕戕官两案。首犯查拏未获。浙江一省。各府州县仓库亏空。俱有应得处分。且于黄梅款迹。扶同朦混。以上四省。俱不准其保举。今念从前各案。阅时已久。其现任府厅各官。俱已更换者多。且上次京察记名、及各省保举人员。均已陆续简用。所有直隶、山东、河南、浙江四省。著准其各保举堪胜道员者二员。堪胜知府者三员。俱著各该督抚、秉公拣选。据实具奏。勿得滥竽。并出具切实考语。即送部引见。候朕酌量简用。　　

○谕军机大臣等、据伍拉纳奏、接准孙永清来咨。内开、据浔州府贵县知县张毓德禀称、递到福建同安县流犯吕辰一名。查验疤痕箕斗。与解文未符。讯出系同安人郭大。在龙溪县地方。受贿顶替转解一摺。著将署龙溪县知县甯淑昌革职。解交刑部治罪。甯淑昌、于吕辰过境时。并不验明疤痕箕斗。率行佥差接递。以致该犯中途贿嘱顶替。非寻常疎纵可比。该部核拟时。自应将该员发往乌噜木齐。即从轻亦当发往军台效力赎罪。以示惩儆。至吕辰、既经免死减流。乃敢于中途贿嘱郭大顶替。转解到配。甚属可恶。应即于该犯原拟绞罪。即予立决。方足以示惩创。即顶替之犯。亦当拟绞监候。将此传谕知之。　　

○是日、驻跸王家场水营。　　

○庚申。钦差协办大学士陕甘总督办理将军事务公福康安、领侍卫内大臣参赞公海兰察、成都将军参赞鄂辉奏、臣等进剿南路贼匪。自南潭大穆降、水底藔等处。节次射死贼目陈建平、曾大达、及不知姓名骑马贼目十余人。生擒蓝九荣等十九人。均已正法。随探知庄大田等、俱在柴城。欲往蚊率社。经番众抵御退回。臣等于本月初五日。即由风港进兵。直抵琅峤。因恐攻扑过急。贼目或致自戕。匪夥乘间窜逸。当派穆克登阿等、及山猪毛等处义民。分拨六队。自山梁挨次排下。直抵海岸。乌什哈达所带水师兵丁。适值顺风。连樯齐至。四面合围。自辰至午。杀贼二千余名。将庄大田、及有名头目庄大韭、许光来等、四十余名。全数擒获。并搜获庄大田之母庄黄氏一口。现在派员解京审办。仍令官兵等、分投搜查遗孽。再此次义民首曾中立等、招集生番。听候调遣。攻剿极为出力。内有郑其仁、因引导官兵先进。遇贼阵亡。臣已传知该家属、给银收殓。查郑其仁、系恩赏守备职衔。并令以实缺补用之员。请照守备例议恤。谕曰、贼目庄大田等、于逆首林爽文就擒之后。尚敢窜匿山林。抵死抗拒。经官兵四路攻围。势穷力蹙。或竟情急自戕、及投海毙命。俱属事之所有。今乃负嵎死守。被官兵义民。层层围逼。将贼目庄大田、及有名头目。悉数擒获。此皆由上天眷佑。将士用命。而福康安等、调度有方。布置周密。是以南北两路。贼首贼目。悉就俘擒。台湾全郡平定。实堪嘉奖。特亲解本日手带汉玉搬指一个。小荷包一个。赐福康安。又亲佩小荷包一个。赐海兰察。以示优眷。福康安、海兰察、鄂辉、俱著交部从优议叙。所有许世亨、梁朝桂、穆克登阿、袁国璜、及在事出力之大小将弁等。著福康安查明咨部。从优议叙。其随征兵丁。并著福康安查明。一并分别奖赏。至此次剿捕逆匪。该处义民等、随同官兵打仗出力。现在擒获贼目庄大田。义民首等、带领各庄民人。分队堵截。尤属可嘉。此内义民首曾中立、前因屡次奋勇。已赏给同知职衔。今又招集生番。听候调遣。著福康安、即将曾中立、酌量补以实缺。其余义民刘绳祖、郑天球、张元勤、蓝应举等、并著福康安查明。如何加恩。或补以实缺。或加赏职衔之处。分别具奏。以示奖励。至前在下埤头一带剿贼之义民首郑其仁、遇贼阵亡。郑其仁前已赏给守备职衔。著交部加一等照都司职衔议恤。该义民家属。并著福康安、从优赏给养赡。　　

○又谕曰、鄂辉、普尔普、此次均属奋勉。著加恩赏戴双眼花翎。　　

○谕军机大臣等、此次官兵义民。分投搜捕。将贼目庄大田擒获。其首先擒拏者。究属何人。著福康安查明据实具奏。现在大兵告竣。台湾地方。一交三月。气候即已炎热。屯练兵丁。素不耐热。计此旨到时。已属三月下旬。即应早行彻回。著传谕鄂辉、即令原带屯练之总兵将官。率领屯练等。先行内渡。取道回川。鄂辉亦即由驿来京陛见。其巴图鲁侍卫章京等、即令海兰察、普尔普等、仍分起带领回京。至此外应彻各兵。著福康安遵照节降谕旨。次第令其渡回内地。各归营伍。此时台湾全郡平定。其余零星逆匪。陆续搜查。计三月内。自可全竣。但应办善后事宜。最为紧要。常青现已革职。毋庸交办。著福康安、与徐嗣曾悉心筹酌。将改建城垣。清厘地亩。添设官弁等事。妥为经理。务期一劳永逸。绥靖海疆。且不必急于来京瞻觐。务将善后一切事宜。料理妥协。于八月万寿节前。到热河瞻觐。亦不为迟。且福康安此次凯旋内渡。非如前此进剿时。关系紧急。不得不冒险遄行者可比。亦应候风色平稳。方可渡洋。勿冒险轻涉。并内渡之各省将弁兵丁。均不可令其冒险。以副朕体恤眷念至意。　　

○御史龚骖文奏、前因大臣子弟、及总校等有力之家。恭应召试。易占孤寒之路。奏请另编一束。已奉旨停其考试。今续查有军机司员汪日章、张师诚之亲兄亲子。并此外有无期亲服属者。应请敕下一体查办。得旨、所奏甚公。交军机大臣查明办理。　　

○是日、驻跸柳墅行宫。至乙丑皆如之。　　

○辛酉。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○上命皇十五子颙琰祭孝贤皇后陵。　　

○遣官祭端慧皇太子园寝。　　

○赐扈从王公大臣、并直隶官员等食。　　

○谕、朕此次巡幸天津。阅视河工。业于启銮日降旨。将经过地方、及天津阖府属、本年应徵钱粮。蠲免十分之三。兹翠华临莅。小民扶老携幼。夹道欢迎。爱戴之忱倍切。朕心深为喜悦。著再加恩。将天津府属、节年尾欠未完之缓徵带徵银、五万七百三十两零。屯谷六千一百七十余石。豆四百三十石零。普行蠲免。俾海滨蔀屋。益庆盈宁。共安乐利。以示省方施惠之意。该部即遵谕行。　　

