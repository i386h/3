<!-- { "loadSidebar": true } -->
○河南巡抚阿思哈奏灵宝县知县禀报南乡地方七月初七日雨势狂骤涧水暴涨漫溢涧东涧西及篓下三村近涧居民仓猝不及趋避以致被水者四十八户淹毙男妇大小二十四名口。倒塌草房一百一十九间。其沿滩地亩。间亦冲坏。臣亲赴该县。督同印官确勘。水已消落。照例给葬埋修费银两。极贫者酌予口粮其被淹地九十八亩。尚可补种荍麦菜蔬。亦酌给耔种银。报闻　　

○调任河东河道总督李清时奏、黄河水势消退。工程俱已平稳。但浑流一过。即当留心收蓄以济来岁运行。除微山一湖。地处下游。上承曹单。金乡。等州县坡水来源既广。应将韩庄湖口双闸滚水坝。听其洩放外。所有蜀山。马踏南旺等三湖。重运过时。放水接济。现伏汛将完。自应早为收蓄臣饬令将三湖进水引渠。一律挑深。又开放临汶斗门闸座。使汶水随长随收。三湖有所贮蓄。得旨嘉奖　　

○又奏谢补授山东巡抚恩。得旨、览。山东自阿尔泰崔应阶。二人整理之后。吏治颇佳。汝但守而勿失可也　　

○陕甘总督吴达善等奏、哈密仓贮历年军需案内下剩。并塔勒纳沁屯田收获等项。共存豌豆一万六千余石。每年各处进马。并哈密应差驼只屯田牛马等项。零星支用。祇需豆一千六百余石。近年哈密雨水较勤。恐盈余久贮。难免霉湿之虞。查军台奉旨改由安西旧路。哈密所管营塘。安设马骡。暨应差马匹每年应需饲餧豆五千九百余石。向由渊泉玉门二县。在额徵豆石内。按年运供每年计需脚价银二万五千余两。使费较繁。应请将哈密仓内旧存豆石。除每岁酌留一千六百余石外。其余一万四千余石。即按年拨供军台营塘暨应差马匹之用。所有渊泉玉门二县。应运豆石暂令停止。得旨嘉奖　　

○又奏查巴里坤向止播种青稞。而哈密、塔勒纳沁惟植麦豆细粮。两处供支。原宜以有易无。互相接济。但近年以来。巴里坤地气和暖。屯种小麦。连获丰登。民户垦种。亦俱有收彼地麦价较之哈密转贱。而哈密青稞。较之巴里坤。亦不甚昂。若彼此互拨不惟无益于仓贮。抑且徒糜押运往返之费请将哈密巴里坤互运麦稞概行停止。如两处供支需用不敷。各于就近采买备供。报闻　　

○四川总督阿尔泰奏、据奉节县知县详称。于四月十六七八等日密雨连绵十八夜雷雨交作。城北山水陡发。由关庙沟入城。分趋大缺口军装沟流出。将沿沟旧城基址。悉行冲陷。请将城脚移改另办。臣批饬川东道履勘查报。缘该县城垣。坐落山麓前临大江。后枕峭岭。城后诸山溪水。均由关庙沟等处。穿城而出城基系跨沟建造。前估报时。仍循旧制。今各沟被水冲陷城根护土。亦被埽动。难照旧址施工。查城身旧基之内。尽有余地应将城身移进数丈。于平旷地面另筑城脚。砌造坚固。其被冲各沟口。仍令加筑护坎以防汕刷。报闻　　

○贵州学政陈筌奏黔省所属地方。均与各省毗连。每有湖广。四川。附近之人。希图贵州人少额多。获售较易。遂私通廪保。窜名冒考。以致土著生童。艰于进取。文风日就颓废。查乾隆二十五年奉旨敕令。云贵川广各学臣彻底清厘准其改拨各生均系违例冒入褫革本所应得。既邀宽典。自应据实呈首乃复希冀便宜多方隐匿理应严加惩创以昭定制。臣现饬各府及所属教官逐一细查。分别办理。其在乾隆二十五年未经清厘以前者。该生不行具首应科其隐匿之罪。将衣顶褫革照违制律问拟杖责。失察教官照例议处。其在二十五年以后者。系已经清厘之后。仍敢勾通冒籍。情罪较重。除将该生治罪外。滥保之廪生。一并查究示惩。报闻。
大清高宗法天隆运至诚先觉体元立极敷文奋武孝慈神圣纯皇帝实录卷之七百八十九　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十　　

乾隆三十二年。丁亥闰七月壬辰朔谕据定长奏、湖北黄梅广济等州县。六月间雨水过多江湖陡涨。堤垸受冲。田庐间有淹浸现在亲往查勘等语。该处州县滨临江湖每遇夏秋盛涨易致浸溢此次黄梅。广济等处。被灾稍重。朕心深为轸念所有黄梅广济二县。著该督即速照例抚恤。仍著详勘被灾情形妥协经理毋使稍有失所。其黄冈汉阳汉川沔阳江夏武昌嘉鱼等各州县卫并著迅速查明成灾分数分别赈恤。该督其董率所属。加意筹办。实力抚缓务俾小民均沾实惠。毋致胥吏从中滋弊。以副朕轸恤灾黎至意该部遵谕速行　　

○刑部奏、湖北黄梅县民瞿实桂控告黎明五等侵蚀堤工银两一案。前经伊父瞿学富。在部具呈。当将人犯递交该抚鄂宁审系虚控。核拟杖流嗣据瞿学富之子瞿伯寄复来京呈诉。又咨署抚定长查办尚未咨覆。得旨知道了从前瞿学富赴部控告时。该部何以不行奏闻发审所办非是。刑部堂官著交部察议摺内情节。著交与迈位孙。一并查办　　

○癸巳。谕据冯钤奏安徽宿松等州县。临江滨湖。七月以来大雨时行江水陡长以致圩洲田地房屋间有淹浸倒塌现在饬属查勘照例抚恤等语该处沿江州县。地势低洼此次江水盛涨。被灾稍重。朕心深为轸念。所有安庆府属之怀宁桐城宿松。望江太湖。池州府属之贵池。铜陵东充太平府属之繁昌。芜湖并和州等处。著该抚速行酌拨抚恤。妥协经理。仍饬各州县。设法疏消酌量借给耔种俾得乘时补种晚秋以资接济并确勘现在被水情形。及将来将成分数。详覆是否成灾。分别办理。该抚务督率所属。实力筹办。使被水穷黎不致失所以副朕轸恤至意该部遵谕速行　　

○谕军机大臣等。期成额等查办帮贴薓票银两一案。究出佐领王睿韩朝凤等开设德聚德锦店铺。垄断图利并恃韩朝凤为将军亲信之人。倚藉声势朋比为奸。舍图肯曾知王睿等声名不好仍令在局盘踞多年。其中自有别情等语。舍图肯身为将军何竟容管理薓局各员。通同舞弊若此。深堪骇异。舍图肯韩朝凤俱著革职。与已革职之王睿舒汝安一并拏问。交与期成额等。即行详细研鞫不必俟新柱到任会同办理倘各犯证狡饰不吐。即行严加刑讯。务得实情如舍图肯等实有染指分肥之处。即将各该员任所赀财查封。一面具摺奏闻。将伊等本旗所有家产。一并查办。将此传谕期成额等知之　　

○又谕、昨据定长奏、湖北黄梅广济等州县六月间江湖盛涨。堤垸田庐间有受冲当经降旨谕令该督即速照例抚恤并著详勘黄冈汉阳汉川沔阳江夏武昌嘉鱼等各州县卫成灾分数分别赈恤矣今复据该督奏黄梅一带。先后被灾情形较重其罗田谷城二县亦因蛟水长发冲淹民房现在确查办理等语该处频经被水已属积歉之区贫民生计难免拮据该督务即详核被灾轻重于抚赈各事宜饬属妥速筹办加意抚绥俾穷黎均沾实惠。毋致稍有失所以副朕轸念闾阎至意著将此传谕定长知之　　

○甲午。吏部议覆、山西巡抚彰宝奏称丰镇厅旧设高庙子巡检一员。系在牧厂之东今勘明大庄科距高庙子百余里。地处适中堪以安设请将右玉县威远堡巡检一员移驻大庄科。其大庄科迤东村庄归原设高庙子之巡检管理。大庄科迤西村庄仍拨归新设之巡检管理均隶丰镇厅管辖。铸给大庄科巡检司新印其威远堡巡检印信。俟移驻后缴销。应如所请。从之　　

○添建山东福山县巡检衙署。从调任巡抚崔应阶请也　　

○旌表守正捐躯之江苏宿迁县民陈某妻张氏　　

○乙未。陕甘总督吴达善奏报巴里坤开垦田地七千五百五十亩有奇　　

○丙申。谕曰巡抚庄有恭已经病故。所有伊学政任内。未完银六万余两。著加恩宽免　　

○丁酉。河南巡抚阿思哈奏、臣审拟蔡淮英。办理车辆滥行科派一案。缘本年四月内。健锐营官兵五百名前赴云南。由豫省经过。各站俱需车辆应付。杞县派车十一辆讵蔡淮英不照定价发给。滥行科敛。共派四百三十二户。每名勒交银三两。共收银一千二百九十六两。交武生李振远等赴站办理。又多派余车十四辆。每大户三十名出车一辆先令驾验。蔡淮英混行驳换。勒令另购肥骡。价值昂贵合计买骡银一千九百余两。又纵差役勒诈。彼此分肥。至李振远同书役等押车赴站。蔡淮英明知派项多余。并不确核撙节。听凭李振远徇情多给夫役工饭银两。恣意花销。以致民怨沸腾臣反覆严审。虽无从中染指情弊。而任情科派。苦累闾阎蔡淮英应照因公科敛所属财物不入己坐赃谕。律加一等。杖一百。流二千里。武生李振远。讯无侵蚀银钱。但徇情多给应照不应重律杖八十。照例纳赎尚非行止有亏。应免斥革。余分别轻重办理。得旨、另有旨谕。未免大题小作。有事化无事。大不是矣。谕军机大臣等。据阿思哈奏已革署杞县知县蔡淮英办理送兵车辆滥行苛派一案。审无染指情弊。问拟杖流等因一摺。所办甚属非是。已于摺内批示矣。蔡淮英办送兵车。辄敢借端科敛。恣意派累。若非该抚即时访闻参劾。安知所派银两。不即从中侵蚀。为自肥囊槖之计。且李振远以武生承办地方公务。徇情多给。安知其非亲故或事后索谢。皆未可知。既经拟杖亦岂有不行斥革反行开复之理。前因该抚据实查参。曾交部议叙。乃今审拟此案忽尔意存姑息。曲为开脱希冀化大事为小事。殊非朕期奖之意阿思哈。著传旨申饬。此摺且不必交部核拟。仍著该抚另行严审。务得确情定拟具奏。可将此传谕知之　　

○旌表守正捐躯之河南郾城县民刘智媳马氏　　

○戊戌。上诣皇太后行宫问安　　

○户部议覆、浙江巡抚熊学鹏奏称、浙省向例。每年于漕白二粮开行后。粮储道会同布按二司。将办漕之府州县并卫所备弁等官开具贤否事实。填注考事。造册咨送仓场侍郎衙门备查。查仓场侍郎。总理天庾。各省漕粮到通交卸。米色是否纯洁粮石有无亏缺。以及押运员弁。如有营私等弊。原可随时参究。至于外省办漕各官。并不由仓场衙门考核。如府州县所司案件甚多。不止漕粮一项。各卫所备弁。另有所司屯田。及弓马考验。其贤否自有各该管督抚。及漕运督臣查办。即遇举劾之年。亦向不与仓场侍郎会核办理。所有此项文册。乃是虚文。请嗣后仓场衙门令外省每年开送各官贤否文册之处永行停止等语查前项造送文册。漕运全书内。并未载有此条。每年仓场亦无咨报臣部之案。随咨查仓场衙门。据覆止系浙江江西两省。相沿造送。节年存案亦无办理之处。是此项文册。该衙门并无查核事例。且办漕之省有八而相沿造送者止有浙江江西两省其为虚文而无关考核可见应如该抚所请停止。至江西省亦系相沿造送。应请一例停止。从之　　

