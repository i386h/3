<!-- { "loadSidebar": true } -->
○谕军机大臣等、山东、河南、两省。现俱未得透雨朕心盼望甚殷。然山东大田俱已种齐。而河南尚有未种之地。是盼雨情形。豫省为尤甚。昨已传谕郑大进、令荣柱前往嵩山龙潭。请水虔祷。以冀灵应。未识曾否普被甘霖。山左日内亦曾否遍沾渥泽。深为廑念。至现在正当粮艘北上之时。久未得雨。运河水必渐减。不但临清以上古浅。易于阻滞。即闸内向资湖水灌输。亦恐不免稍欠。前经传谕该督抚、设法筹办。虽据姚立德、郑大进、奏称派员疏导泉源。并据国泰奏、派委专员。沿途督率挑挖起剥。亦不过补偏救弊之法。而近日漕船、尚多脱帮者。不可不尽心筹画。因思卫辉之百泉。为卫河上源。必须竭力疏浚。尽人事以待天时。即怀庆之济源。乃济水上游。其流入运。亦当一并疏治。于山东汶水。为南北济运关键。其源有五。并当择其最切要者。尽力疏通。以资接济。即泉河通判所管之各泉。春间原藉挑浚。此时亦当疏令旺盛。俾益漕渠。况疏导泉脉。并可使山泽通气。以助出云降雨之功。至各泉源所在。自有灵祇司事。均宜洁诚祷祀。以期感应。朕为民盼泽。宵旰焦劳。无时或释。凡有可以稍资利益者。无不筹度及之国泰、郑大进、各有司牧之责。姚立德、职在督河。俱当仰体朕心。实力妥办。以期有济。将此由五百里传谕知之。仍著将筹办情形。及曾否得有透雨。迅速覆奏。寻姚立德奏、上冬及今春。委员各处挑浚。泉流不致枯竭。泰安一带。得有雨泽。汶河水长尺许。流至分水口尚有八寸。泗河亦长水八寸。可暂供南北分济行漕之用。仍将湖水暂闭。以归撙节。至卫辉之百泉、怀庆之小丹河、彰德之洹河、俱为卫河来源。缺雨以来。源流日细。现饬道厅疏挖。不使稍懈。并委员赴百泉虔祷。冀沛时雨得旨、览奏稍慰。竭力疏浚。以待时行大雨。谅亦即沛甘霖矣　　

○乙酉。谕、雍正元年。曾奉皇考谕旨太监等见诸王大臣进内。必须起立。行走必须让路。以存恭敬。令总管太监等。不时严传与众太监。如有违犯。必不轻恕。本日朕在乾清宫西暖阁。于窗内望见西廊下。有穿补服者二人。向北行走。又有一不穿补服者南行。相遇并不让路。因思补服者。必系职官其不穿补服者。必系太监。既已相遇。自宜在旁避让。乃竟交臂不顾。全无恭敬之心。皆总管太监等。日久视为具文。不能管教之故。今经朕目睹。不可不防其渐。著严行传谕总管太监务须随时教饬约束。毋许肆慢无礼。此后如再不凛遵。定将该总管首领太监等。一并治罪　　

○又谕、朕博搜载籍。特命诸臣纂辑四库全书。弆藏三阁。又择其尤精者为荟要。分储大内。及御园。用昭美备。所以多选誊录。宽予限期。以期校成善本。嘉惠艺林。昨办书期届五年。将校对、誊录、诸人。优子议叙。用示劝扬。惟是进呈各书。朕信手抽阅。即有讹舛其未经指出者。尚不知凡几。既有校对专员复有总校、总裁。重重覆勘。一书经数人手眼。不为不详。何竟漫不经意。必待朕之遍览乎。若朕不加检阅。将听其讹误乎。朕因四库全书。应缮写者。统计十六万八千册。卷帙浩繁既成大事。不妨略其小节。自开馆以来。无不曲予加恩。多方鼓舞所以体恤之者倍至。若如此任意疎忽。屡训不改。长此安穷。是徒以四库书馆、开幸进之阶。为终南捷径。又岂可不防微杜渐耶。前定总裁、总校、分校等、按次记过三月查核。交部议处。原不过薄示惩儆。使之愧励。乃各总裁、仅请每部抽看十之一二。以图卸责。身为大臣。即不宜如此存心。乃既经抽看。而仍听其鲁鱼亥豕。累牍连篇。其又何辞以自解饰耶。嗣后务宜痛加猛省。悉心校勘。其于去取誊录分校之际。更不宜左袒屡乞恩准。以无负朕稽古右文之意。毋再因循干咎。将此再行严饬在馆诸臣知之。　　

○又谕、据福州将军永德等奏、请将协领兼佐领之处。照京城参领、不准管本甲喇、另调别甲喇之例。迁调兼摄等语。所奏是。著照所请行。并通行各驻防省城。嗣后协领兼佐领。必须两翼调兼。再八旗参领内。如有管本甲喇佐领者。亦应改办。著交八旗。将现在管本甲喇者。即行调管别甲喇。著为令　　

○又谕、据兵部等衙门参奏、发往宁夏给将军为奴之格图肯、前任将军傅良、由宁夏调任西安时。将伊带往西安。今又携带来京。以致格图肯携妻脱逃等语。格图肯一户。因强欲赎身。发给驻防为奴。并非赏给功臣之人。本应给该处官员兵丁。且格图肯系京师人。傅良带伊各处行走。复带至京师。该犯转得藉回本籍。殊属非是。此次部旗所奏。应行察议官员。俱著交部察议。嗣后为奴人犯。除例应赏给功臣外。其发往驻防各省者。俱赏给该处官兵为奴。其赏给将军副都统之处。永行禁止。著为令　　

○谕军机大臣等、前经各省、将查出应毁违碍各书。陆续送京。经该馆大臣、派员查办。分别开单进呈。请旨销毁。所有应毁各书。著该馆开单、行知各督抚。一并实力查办。其中有浙江宁波周乃祺所撰历志一本。册面题曰第二十一卷。尚非完书。此外存留卷帙。恐复不少。著传谕王亶望、即行加意访查。勿使私藏干戾。至此书或有流传他省者。并谕各督抚、一体查察。随时送京销毁。毋得视为具文　　

○刑部议奏、八旗家奴酗酒行凶。送部发遣者。交与该营镇协。在兵丁内、拣选力能管束之人。赏给为奴。严加约束。并请嗣后无论新疆内地。遇有为奴之厄鲁特。酗酒滋事。即照此办理。载入例册遵行。从之　　

○命礼部尚书钟音、充四库全书馆副总裁　　

○丙戌。夏至。祭地于方泽。上亲诣行礼　　

○诣恩慕寺行礼　　

○幸圆明园　　

○谕军机大臣等、前据颜希深奏、安化县民刘翱、禀呈供状书本。现在查办一摺。因其委员未妥。已传旨申饬矣。此等狂诞之徒。妄生议论。其平日之不能安分可知。即查无不法字迹。亦当予以外遣。不可复留内地滋事。计李湖、此时应莅湖南新任。颜希深、自即交代进京。所有刘翱一案。即应李湖接办。著传谕李湖、审拟此案时。如查其家别无悖逆书籍。即将该犯发遣乌噜木齐等处。以示惩儆。不得因其年已八旬。稍为姑息。将此由四百里传谕知之　　

○丁亥。谕、朕恭阅太宗文皇帝实录。天聪四年。二月。上谕群臣曰。昨攻取永平城。大臣阿山、叶臣、与猛士二十四人。冒火奋力登城。乃我国第一等骁勇人也。其二十四人。蒙上天眷佑。幸俱无恙。次日召伊等进见。朕心怆然。几不能忍。此等猛士。与巴图鲁萨木哈图、及他处先登骁勇出众之人。前已有旨。后遇攻城勿令再登。及攻昌黎县。萨木哈图、又复与焉。以后此等捐躯建功之人。勿得再令攻城。但当令在诸贝勒、固山额真左右。遇众对敌之时。与之同进。若彼欲自攻城。亦当止之。即或厮卒中、有一二次率先登城立功者。亦不可再令攻城。以示朕爱惜材勇之意。仰见我祖宗开创艰难。于战胜攻取时。仁恩恤下。无微不至。是以人思感励。敌忾效忠。所向克捷。开疆定业。肇造鸿图。诒谋垂裕之道。实在于是。朕临御以来。平定准部、回部、及荡平两金川。我旗营劲旅中。鼓勇先登。攻坚拔栅者。固不乏人。即绿营中、亦间有出众奋勉者。一经将军等具奏。即赏以巴图鲁号。用示奖励。而伊等倍加感奋。凡遇攻夺碉寨。仍复超众争先。以图报效。其间屡建功绩者固多。而因冒险伤殒者。亦复不少。朕每为矜悯。衋然于怀。兹绎祖训。骁勇立功之人。毋令再登。益敬服大圣人之用心。非孙臣所能见及也。今武功告蒇。函夏谧宁。继此不愿复有用兵之事。但兵可百年不用。不可一日不备。而谟训昭垂。法良意美。亦不可一日或忘。用是敬录圣谕。明白宣示。我君臣当共恪守。以垂久远。且使我世世子孙。懋继前规。勉思善述。以巩亿万载丕丕基。其钦承毋忽　　

○又谕、今日正黄旗满洲都统奏、据黑龙江咨送墨尔根城之索伦公中佐领员缺。将原任佐领雅启岱之曾孙骁骑校坤都保、拟正。呈进家谱引见等语。此缺原因查打牲索伦达呼尔贫苦而设。并非雅启岱世袭之缺。今遇缺出。理应照公中佐领之例。分别拣选补放。何以照世袭例。将雅启岱一支之人拟正。进呈家谱。傅玉等所办。甚属糊涂。但今日引见时。骁骑校坤都保、人尚去得。是以加恩补放。然不可竟令坤都保即授此缺。著该将军等、由彼处公中佐领内。酌选一名。与坤都保对调。嗣后此等缺出。即照公中佐领之例。分别拣选补授。将此由该部通行八旗、及东三省、一体遵办　　

○以湖北施南协副将保泰、为直隶泰宁镇总兵　　

○戊子。谕、自西安移驻伊犁惠宁城满洲官兵。支给半分盐菜银两。定限三年。今年五月。已届期满。即应停止。但念此项银两。关系伊等生计。今若骤停。未免拮据。著加恩将移驻伊犁之步甲、养育兵、匠役等、四百余名。照从前自凉州、庄浪、热河、移驻之步甲、养育兵。一体添给粮石。以裕伊等生计　　

○是月。湖北巡抚陈辉祖奏、潜江县护田堤。每年按田徵钱七百六十千文。为岁修之用。近多积欠。请停徵。查荆门州之沙洋堤。有筹备银两生息。请于此项银内。每年拨七百五十两办理。得旨允行。山东巡抚国泰奏、运河各古浅处。虽勤加捞挖。究属水浅。均雇备剥船。漕运遄行无滞。惟直隶半壁店、水浅六处。上下游属山东所管。饬令委员。无分疆界。将剥船送过半壁店。至夏津受载。祇多送十七里。可免两处盘剥之烦。而回转仍可应付无误。得旨、所办皆合机宜知道了　　

○贵州巡抚觉罗图思德奏、黔省黎平府属之下江地方。额贮仓米三千八百七十余石。今户口日增。每届青黄不接之时。仓粮不敷粜济。查古州现贮仓谷三万三千有零。每年平粜。恒有宽裕。请将古州仓谷。分拨八千石。为下江备贮。在古州尚存二万五千余石。下江通判连米合计。共得贮谷一万五千七百石。即以此数。永作两处定额。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十七



大清高宗法天隆运至诚先觉体元立极敷文奋武孝慈神圣纯皇帝实录卷之一千五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

