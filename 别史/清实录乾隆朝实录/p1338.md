<!-- { "loadSidebar": true } -->
○癸酉。谕曰、普福奏、两淮盐场。于七月初三等日。偶被风雨。土□亭场淹渍等语。淮、海、二属各场。连年被水今秋又复淹渍。虽现经照例借资抚恤。不致失所。但被浸土□亭场。车戽需时。有妨煎晒。灶丁未免拮据。著加恩将两淮灶户积年因灾借欠口粮、耔种、等项未完银两。概行豁免。以示轸恤穷丁至意。　　

○又谕、据白钟山奏称、黄河叠次长发。睢、邳、所属紧要工程。俱保无虞。水势挟沙疾走。刷深实有二尺。暨洪泽湖滚坝。过水止八寸。一切堤埽土石工程。俱各修护稳固等语。今岁黄河各工。伏秋大汛。朕心深为廑念。今据报、徐城黄河中泓。刷深二尺有余。一切工程。安稳巩固。此实由上天默佑。得庆安澜。在事诸臣。能体朕殷怀。勤于防护。均堪嘉予。尹继善、白钟山、嵇璜、及河工在事人员、俱著交部议叙。今春南巡。亲历徐城。原派梦麟、高晋、张师载、在彼督办。今已有成效。著一并议叙。以示奖励。　　

○又谕、据硕色奏称、湖北碾运豫米。动拨谷五十万二千余石。该省本年额徵运京漕米、止一十五万一千余石。尚缺额常平谷、约二十万石。请将湖南本年运京漕粮、十五万余石。截留十万石。存贮北省。补还常平仓谷等语。今年运河水大。南来粮艘。颇多阻滞。楚省过淮最后。抵通既迟。回空更致延误。湖南应运漕粮。竟可停其运京。漕粮十五万余石。全数截留湖北。除所请十万石存贮该省。照数补还仓额。其五万余石。一并委员运赴豫省兑收。更于赈粜有益。该部即遵谕行。署江西巡抚阿思哈奏、现碾米二十五万石。分八起运往。目下各州县正届收漕。即饬令以二谷作米一石。按数徵收还仓。官民两便。报闻。河南巡抚胡宝瑔奏、两省水路。俱应由长江顺流而下。至通州转入洪泽湖。经泗州临淮等处。甚为便捷。应咨明江、楚、以二十五万石、从临淮抵亳州一路转运。以二十五万石、从临淮正阳关抵周家口一路转运。臣委员兑收接运。盘费饭食、及水脚铺垫。司库支给。得旨、如所议行。咨各该处知之。　　

○谕军机大臣等、现在两路收服之厄鲁特等甚多、伊等外虽投顺。多系畏威乞降。其心未可全信。如姑息养奸。将来必致滋事。著传谕将军大臣等、看其情形毫无可疑者。即移向额林哈毕尔噶等处。指给游牧。以备来岁屯田之用。如稍怀叵测。即移至巴里坤。再令移入肃州。即行诛戮。朕从前本无如此办理之心。实因伊等叛服无常。不得不除恶务尽也。将军成衮扎布、兆惠等、将现在来降之厄鲁特、查明具奏。分别办理。如应指给游牧。则不必送巴里坤。其送至巴里坤者。尤须慎密。如稍有漏洩。是闻风惊窜。地方益难宁谧。并传谕阿里衮、黄廷桂等知之。　　

○定边右副将军兆惠等奏、臣等前派图伦楚、带兵一百名、于和博克、萨里等处进剿。据报、沿途剿杀贼众。收取马驼。探得哈萨克锡喇、在哲克得里克等处种地。于七月初十日。至和博克。捉生询问。知哈萨克锡喇、统众三百前来。遂于阿尔噶凌图相遇。我兵奋力攻击。杀贼百余。哈萨克锡喇败走。以山险马乏。未能追及。询知哈萨克锡喇、由戈壁逃往鄂什地方。随派索伦侍卫三达保、带兵前往策应。又臣等前派爱隆阿、带兵五百名、自巴尔楚克至济尔哈朗。接续台站。搜剿贼众。有库图齐讷尔、阿喇布占五十余户。善披领集赛五十余户。俱先自投降。随亲身投见。又于沙喇博和什岭前。遇杜尔伯特纳木奇游牧。遣人乞降。旋又逃去。我兵追及。始行投见。俱解送军营。臣等行文收取伊等器械马匹。据报、善披领属人。即行交出。惟纳木奇属人。口出怨言。查纳木奇、受封贝勒职衔。伊子车凌乌巴什、为扎萨克台吉。从前抢掠台站。随从阿睦尔撒纳。今虽勉强乞降。实不可信。除将纳木奇父子解京。其属人六百余。俱行剿杀。至库图齐讷尔、善披领等、俱怀叵测。亦行文爱隆阿、令其续行办理。报闻。谕军机大臣等、图伦楚途遇哈萨克锡喇、以寡敌众。颇属奋勉。兆惠现在派兵策应。亦合机宜。昨据唐喀禄等奏称、前赴塔尔巴哈台。此时计已将到。伊等所带兵丁八百名。皆系挑选精壮。兆惠等需用。即行调遣、追剿哈萨克锡喇。但恐狡贼知哈萨克已降。不敢往投。或到额林哈毕尔噶等处。抢掠台站。阻截粮运。逃入回部。亦未可定。已传谕雅尔哈善、令派三格前往。协同堵截。其台站粮运。加意防护。不可稍有疎懈。　　

○甲戌。谕军机大臣等、据成衮扎布等奏称、准雅尔哈善移文、派三格带兵、由额贝诺尔。进剿巴图尔乌巴什等。查军营现兵一千有余。现在办理沙喇斯、玛呼斯、克哷特等游牧。令满福照看内移。并策应明瑞。俱属紧要。今选兵四百名。交由屯、旺布多尔济、搜剿额林哈毕尔噶逸贼。其余兵、亲自带往。策应明瑞。会合一处。于伊犁、登努勒台等地方、搜剿贼众等语。巴图尔乌巴什等贼、业有踪迹。伊等自应疾速追擒。乃遣由屯等、带兵办理玛哈沁。竟将巴图尔乌巴什。诿之雅尔哈善。意谓一经奏及。即责有所归。显系舒赫德驽怯取巧。直欲脱身事外耳。即如兆惠等、剿贼甚多。而伊等止擒一尼玛。且系被北路驱迫。有何奋勉效力之处。又伊等于剿贼机宜。往往含糊覆奏。而遇彻兵运粮等事。辄条分缕析。此皆舒赫德一意欲归。草率从事。今伊等既由珠勒都斯追剿。务将巴图尔乌巴什擒获。朕看舒赫德此次效力与否。若迄无成功。惟伊等是问。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十四


大清高宗法天隆运至诚先觉体元立极敷文奋武孝慈神圣纯皇帝实录卷之五百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。八月。乙亥。上奉皇太后自避暑山庄启銮、幸木兰。　　

○谕军机大臣等、萨喇勒当厄鲁特变乱时。观望畏缩。不能奋勇复仇。是以降旨拏问。但伊曾奏及巴雅尔、尼玛等虽降必叛。其言颇验。今巴雅尔等、既已生擒扎那噶尔布、亦经献馘。哈萨克阿布赉、率属归诚。计阿睦尔撒纳、自可旦夕俘获。著将此等情节。传谕萨喇勒、施恩免罪出狱。将从前赏给玛木特房屋。令其居住。　　

○恤山西汾阳县、水灾饥民。　　

○是日、驻跸中关行宫。　　

○丙子。上诣皇太后行宫问安。　　

○谕军机大臣等、仓场侍郎双庆等奏、各帮粮船。于抵通起卸后。例有应给＜亶＞夫羡余银两。今岁各帮船在天津交兑。应否给发。请旨遵行一摺。殊属非体。此项银两。每年既按例给发。今岁帮船并未抵通。其或应赏给。或应赏半。或不必赏给。自有成例。该仓场即应定议请旨。何得含糊奏请。若例不应赏。不将亦谓出自朕旨耶。双庆等著饬行。此摺发还、另行定议具奏。　　

○又谕、据蒋炳奏称、湖南省各州县应买谷、约十万石。本年早中晚三禾丰稔。买补甚易。请仍照乾隆二十年以前原定章程。总以现银收买。不得按田按粮。先行发价。致有滋扰等语。该省秋成丰稔。谷价平贱。自当及时采买足额。即于应补额谷之外。酌量广为购备数十万石。以裕储蓄。尤属多多益善。但不得因官买数多。转致市价腾踊。有妨民食。该抚宜察看情形。随时随地、妥协办理。著将此传谕蒋炳知之。　　

○钦差侍郎梦麟奏、荆山桥一带。水势展宽。今已五十余孔过水。其情形、惟湖口河尾二处最要。今茶城、内华、梁山、三处支河。约五十余丈。不为不宽。总缘河身奔流下注者。皆系微湖南半沙面所停之水。其全湖迤北金鱼一带之水。皆为湖淤。不能下注。而现在湖口近河处。悉被水占。无从用力。拟俟水落后。委员于湖内逐步开挖。得尺得寸。以致宣洩愈畅。再荆山河、现由王母山入运。去路不多。亦碍宣洩。查邳睢界口。旧有彭家河一道。原系荆山河下游。因河身淤塞。故由王母山改挑。臣拟再将彭家河开浚深通。使荆山河之水。多一去路。似更宣洩得力。臣与尹继善面商。现归淮徐水利案内办理。谕军机大臣等、据梦麟奏、微山湖积淤处所。应行挑浚。及彭家河、应再加开浚深通等语。所见俱中肯綮。微山湖迤北金乡一带之水。皆因湖身仰侧。不能下注。荆山桥虽开放宽展。所洩者不过微湖迤南之水。而于东省积水。终不能十分宣洩。自应设法挑浚。以期宽畅。旧闻黄河刷沙。有用铁扫汇等物者。朕意黄河宽广。此无济实用。湖水原无捞浚之法。不知此等器具。用之有济否。如可资其滚刷。或亦捞浚之一法。朕偶思及此。该督等酌量情形。惟期有裨实用。不必拘泥也。其荆山河入运去路不多。睢邳界口。既有彭家河可以开浚。目下即应速为动工不必归入淮徐水利案内。展转坐视以致稽延时日。至七月内黄河中泓较前刷深前已据尹继善白钟山等奏较上年刷深二尺。今梦麟又奏刷深二尺四五寸此所刷深尺寸。系河身新停之沙。抑系较数年来旧停之沙更深二尺有余亦著再行查明。详悉具奏。以慰驰念向来河员积习。总以开放毛城铺。为保守限工之上策。并不顾减洩既多。贻患滋大。不知毛城铺若不开放。则河流疾走。刷沙自易。现在蒋家营等处未开。而河流刷深得力。是其明效矣。嗣后非万不得已。断不可轻言开放减洩。以致仍蹈前辙。再梦麟既经到徐。与尹继善等面晤。何以未同列衔。总之一督、四抚、三总河、均有河工专责。而裘曰修、梦麟、二人奉命往来商酌。并宜同心协力。数人如出一人。一面定议奏闻。即一面分段兴工。拣委员弁。派工派料。迅速兴举。以期早竣方不负朕委任之意耳可传谕裘曰修、梦麟尹继善、白钟山张师载、嵇璜鹤年、高晋、陈宏谋、胡宝瑔知之　　

○是日驻跸波罗河屯行宫。　　

