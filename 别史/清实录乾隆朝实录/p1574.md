<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之六百三十四

大清高宗法天隆运至诚先觉体元立极敷文奋武孝慈神圣纯皇帝实录卷之六百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九统随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。四月。乙酉。谕、本年恭逢圣母皇太后七旬万寿。普天同庆。特开万寿恩科。所有应试举子。年在七十八十以上者。虽未经入彀。而耆年宿学。恭遇盛典。宜沛渥恩。以广慈福。八十以上之李勉、王问政、张揆紫、麦国树、黄贤瑚、王浩、戴王训、俱著赏给翰林院检讨职衔。七十以上之盛大业、陈士玉、张叙、李珩、胡宝璹、王天权、谢敕典、桂继良、周惟迈、黄师图、杨步青、孔传柱、吕烜、王玢、黄淑尼、张雄图、程秉礼、魏需牧、俱著赏给国子监学正职衔　　

○直隶总督方观承疏报、勘实蓟州、良乡、乾隆十五年分、报垦熟地、二顷六十一亩有奇。　　

○予故江南河道总督白钟山、祭葬如例。谥庄恪　　

○丙戌。孝端文皇后忌辰。遣官祭昭陵　　

○谕军机大臣等、前据吴达善参奏、河南盐道衙门收受公费一案。当经降旨。即令彻底根查。今据该抚奏到。历任道府厅县。得受银两。已属确实。现在拘提质审。所有伊等任所、原籍、赀产家财。著各该抚即速查封。以便将来完交赃项。毋使稍有隐匿寄顿。将此传谕知之　　

○丁亥。谕、朕恭奉皇太后慈辇南巡。途次建设行宫。不过足供顿宿。原无事过于劳费。乃扬州所建行宫。从前吉庆为盐政时。其缮葺已觉较华。而普福任内。必求争胜于吉庆。今闻高恒所办。则又意在驾普福而上之。踵事增华。长此安穷。朕向来巡幸所至。一切供帐。俱取给于内帑。从无丝毫累及闾阎。前后谕旨。屡经谆谆及之。此中外臣民所共悉者。商人亦吾赤子。岂于百姓则恤之。而于商人则累之耶。虽伊等抒诚襄事。实皆出于至诚。亦应量为节制。以省糜费。至于两淮盐务。经费浩繁。商力不无拮据。如豫提余引一事。从前吉庆系派之通纲。而普福。高恒。则择其奋勉办事者。以为酬奖之地。其中即不能允协群情。其应作何立定章程。著军机大臣。会同尹继善、吉庆。高恒等。详悉妥议具奏。寻议。两淮盐销额引。一百六十八万五千四百九十二道。嗣因不敷。逐年增余引二十万。至四十万道不等。初次均摊众商。现在祇给办差各商。以致利泽不均。臣等公议酌定章程。一、余引仍请均摊通纲各商行销。一、外支银。宜分别撙节。查乾隆六年。议定每纲设外支银四万八千两。除办贡一万二千两外。余三万六千两。作为公用。往来应酬助恤等项。亦取给于此。查此项原为办公而设。交际私情。未便滥销。嗣后办公有余。归入下年旧管数内。一切应酬。不得开销。一、两淮盐政所办常贡银。从前在闲款项下提取。无定数。前议定一万二千两。每季取办贡物价。呈报查核。如有特交办物件。许其在于外支银动给。造册呈报。一、两淮盐政衙门费用。从前并无定数。自雍正十二年。酌定盐政养廉银。一万五千两。总理盐政总督养廉银。三千两。盐运使六千两。查总督养廉。前经杨超曾任内奏准、作为本衙门公用。运使养廉。已于乾隆十二年。裁减二千两归公。至盐政每年办贡。已有外支银一万二千两。所有养廉亦请酌减五千两归公。一、各处办盐匣商。汉口为最。汉口匣商取用银。并在众商派出盐课内扣派。往往指称公用。任意开销。嗣后盐政。运使。宜加意查察。如有必需。公札到日。方准开销。一、行销盐引。宜分别纲食。不得滥行通融。其纲盐行销江广者。仍照江三广七之例销售。一、各处设立卡商。首在助官缉私。川卡尤为紧要。川卡查缉不严。则川私全入楚地。而私盐走漏。其弊首在场灶。盐场各官。及各口岸营汛。务须实力稽查。毋令偷越。如卡商故纵私贩。即以官法究处。从之　　

○又谕、河南盐道衙门收受公费一案。前经降旨。令该抚详悉根查。今据吴达善参奏、历任道府厅县等官。及书役家人得受银两。俱属确实。请旨革职。以凭提究等语。著照所请。将朱若东、邓锡礼、苏寿宁、张任莘、王执玉、商思忠、王家宪、俱著革职。交各该抚押解赴豫。以便质审。其通判张任莘、捐升候选在部。参革知府金树屏、现经回籍。亦著一并解往　　

○吏部议覆、陕甘总督杨应琚疏称、前议裁大通卫、归德所之卫备。查大通在西宁府治西北。东西二百七十余里。南北四百三十余里。幅员甚广。卫备既裁。距各属州县。并皆窎远。自应遵旨另设州县等语。应如所请。将距西宁窎远之北川。新添堡。等处十八村庄。拨归大通管理。改为县治。知县之外。应设训导、典史、各一员。查高台县。现设教谕、训导。各一员。该县留教谕一员。其训导移新设之县。请添设典史一员。改设之县。地处极边。请定为沿边繁难要缺。在外于现任知县内。拣选调补。至归德所。距西宁三百余里。请改设西宁县丞分驻。该处亦系临边要地。所改县丞员缺。应请于现任县丞经历内。拣选调补。从之　　

○户部议覆、云南布政使顾济美奏、请离任官员。有应追银。于原籍通省内确查结报。方准题免等语。查离任官。凡几有应追之项。令任所督抚、查明并抚隐寄。取具印结。移咨本旗、本籍、确查后。本旗、本籍、加结题免。定例已属周详。若如该布政使所奏。于原籍通省。一一关查。恐承追之员。恃有此例。得以卸责邻封。转致查追不力。应毋庸议。得旨、依议。部驳甚是。此等行追之项。原因贪婪无耻之辈。诡计寄顿而设。彼既无耻诡寄。即不必过而问之。亦未尝不可。然国家设法。不得不防其滥。亦惟在督抚、及承追地方官。实力查察。倘有司奉行不力。该督抚原可据实参奏治罪。若必多设科条。关查通省。究亦不过具文塞责。于实政有何裨益耶　　

○戊子。上奉皇太后幸静宜园驻跸至辛卯皆如之　　

○谕军机大臣等、据书山等奏、库车。沙雅尔。每年交纳官粮。及官借耔种。所收粮数。共三千一百四十余石。除支给官兵口粮。饲秣台站马驼外。尚余一千余石。以备接济往来官兵等语。库车既有余粮。谅各城自不少。往来官兵。未必需用如许。与其存贮虚耗。或酌量减价。折给官兵盐菜银两。既于伊等日用有益。而官粮亦不致陈积。朕意伊犁回部各驻劄大臣。俱当照此办理。若该处情形不便。亦即据实陈奏。著传谕舒赫德。通筹各处情形。是否可行。酌议具奏　　

○军机大臣议覆、舒赫德等奏称、由回子地方马兵内。拣派三百四十名。步兵内。拣派一千名。遣往伊犁外。其余马兵。一千三百七十名。步兵。二千七百六十七名。共计兵四千一百三十余名。分驻各城。视各城之大小。酌量办理。其伊犁添设兵。亦量彼处收获数目。陆续移驻等语。现在回城驻兵。即照舒赫德所奏。叶尔羌。留驻马兵五百名。绿营兵六百名。喀什噶尔。马兵四百名。绿营兵六百名。英吉沙尔。马兵一百名。绿营兵二百名。阿克苏。马兵三百名。绿营兵六百名。和阗。绿营兵二百名。乌什。绿营兵一百五十名。库车。绿营兵二百六十七名。赛哩木。拜城。绿营兵一百五十余名。各守仓库城郭。以备出卡差委。将拣派马兵三百四十名。俟收麦后遣往伊犁。得旨、依议速行　　

○户部议准、漕运总督杨锡绂疏报、袁州卫帮旗丁王吴、船粮于湖口县洋江梅家洲遭风。漂没无存。请照例豁免。从之　　

○蠲缓湖南常宁、耒阳、零陵、祁阳、东安、道州、宁远、新田、郴州、永兴、桂阳、临武、等十二州县、乾隆二十五年、旱灾额赋　　

○以故科尔沁和硕亲王扎木巴勒扎木素子恭格喇布坦、袭爵　　

○予故辅国公三都克扎布、故辅国公巴桑、并祭葬如例　　

○予追赠都统品级端济布、祭葬如例。并入祀昭忠祠。谥壮节。　　

○旌表守正捐躯之江苏高邮州民靳雄妻赵氏。河南襄城县民盛国士女盛氏　　

○己丑。甘肃巡抚明德奏、前奉旨拨运川楚钱、解甘协济。两年以来。已拨到钱四十余万串。正月内。因河东钱价大减。业请将湖南、湖北、两省停拨。今河西钱价大平。川钱亦请停拨。得旨、著照所请行　　

○以大学士来保、协办大学士鄂弥达、刘统勋、兵部尚书梁诗正、左侍郎观保、刑部尚书秦蕙田、左侍郎钱汝诚、都察院左都御史刘纶、入觐两江总督尹继善、为殿试读卷官　　

○山东巡抚阿尔泰疏报、勘实兰山县、乾隆二十四年分、开垦旱田、共一百三十六顷九十六亩有奇　　

○豁除山东邹平、鱼台、冠县、馆陶、兰山、等五县。砂石荒下地、共四顷八十三亩有奇额赋　　

○旌表守正捐躯之山东利津县民张文生女张氏　　

○庚寅。上阅健锐营兵　　

