<!-- { "loadSidebar": true } -->
○又谕、闽人鸷悍成习。而漳、泉、为尤甚。我皇考暨朕。亦既屡颁训谕。令地方有司诚心化导。朝夕提撕。务感发其天良。痛改其夙慝。无如怙恶不悛。藐视法纪。迩来辱官殴差之事。源源有之。朕细察其故。大抵因州县官姑息养奸每遇恶棍不法等事。辄私自寝息以图省事。并不申报上官。而上官又复苟且消弭。不行究诘。以致凶顽之徒习为固然。无所忌惮。养痈贻患。非一朝一夕之故也。夫地方有司。原有父母斯民之责。必平日有休戚相关之谊。视民如子。至诚感孚。则民亦莫不视之如父母。其尚有桀骜难驯。甘蹈法网者。无此情理也。盖恤民之与惩奸。二者原相济为用。欲恤民。断不可不惩奸。而非惩奸。又断不能恤民。今闽省司牧之道。两者俱失。何以厚民生。肃吏治。挽薄俗。救颓风。用是特颁此旨。该督抚等当时体朕心。时时训饬有司。务期宽严并济。惩劝兼施。洗因循之积弊。归平康之淳风。朕于督抚有厚望焉。　　

○丁丑。上以谒陵礼成。率诸王、贝勒、贝子、公、镇国将军、内大臣、侍卫、大学士、都统、尚书、子、侍郎、副都统。诣皇太后宫行庆贺礼。众官俱于午门外行礼。上御中和殿。内大臣、侍卫、内阁、翰林院、礼部、都察院、詹事府等衙门行礼。御太和殿。王以下文武大臣官员等进表行礼。　　

○定边左副将军额驸策凌奏、准噶尔部人克忒等、率属来降。派侍卫由驿送京。报闻。　　

○戊寅。巡视台湾给事中书山等奏台地各官案件。有报知巡察衙门者。有不报知巡察衙门者。其不报知之案。经该处民人告发查询。始将缘由声明。又复任意延捺。至有经年不覆不结者。请嗣后台湾地方官所办案件。按月将已结未结、造册申送巡察衙门。如任意迟延。隐匿不报。查出题参。又台地民人。每将地方官已结各案。屡向巡察衙门控告。请除原案判断明晰者。批饬不准外。其另称冤抑。有关民生风化者。应酌量轻重。分别批发提讯。如有健讼棍徒。照诬告例治罪。得旨允行。　　

○己卯。上诣奉先殿、寿皇殿、行礼。　　

○幸瀛台。　　

○是月、总理事务王大臣等、奏报京师雨雪情形。得旨、览奏曷胜欣悦。至得雪三寸。尤切卜麦之欢。途次亦屡得瑞雪。远近均沾。总赖天恩浩荡也。　　

○江苏巡抚陈大受奏、挑浚丹阳丹徒运河事宜。得旨、督率属员实力为之。此等事最宜留心。　　

○又奏、办理流民事宜。得旨惟在汝等平情酌理为之。不然。则甚善之举。徒成诱人轻去其乡之弊政耳。　　

○江南河道总督白钟山奏苇荡左右两营。旧定额柴。因汛弁目兵。通同盗卖。装运船兵。又复沿途改捆偷售。以致工料日亏。今酌陈事宜。一、各汛地亩。应查明分划十段设头目十名各管兵若干。每兵一名分地一区各立界址经管。倘有缺少。惟该管兵是问一苇柴开采定以霜降为期令该管将备下荡督采定限年内采十分之六。于来年清明前全数采完运交。一、荡地辽阔。全赖沟渠深通。方可依限出筏。从前苇营备弁。领有挑沟银两。半归私橐。应委员会同营备。确估兴挑。并委干练效力官、住工监督。一、向例浚船、每帮装柴五百三十六束。柳船、每只九百束。石船、每只一千五百束。船大料少。船兵等利其装载不多。遗留在荡者。可以任其售卖。今委干员在汛。酌令加装。每帮实可增柴二百余束。每运一次。可增柴四万余束。每年左右两营。可增柴四十余万束。增载多运。即可依限济工。惟运柴交厂。雇人驮负堆垛。及添补绳缆等项需费。请照粮船附带土宜之例。每浚船一帮、准带余柴二十束。柳船三十束。石船五十束。委员给银收买。资其前项余费。不许船兵私卖。仍将此柴另堆给厅。准作工料。扣银抵帑。一、浚柳石船装柴。往往脱帮停泊。以图盗卖。应照粮船例编号依帮。令沿途文武催儹。不许停泊。得旨、诸凡留心经理。殊可嘉也。　　

○安徽巡抚范璨奏、凤阳泗州一带。连年积歉。复被旱灾。桐城、宣城、南陵、铜陵、繁昌、无为、庐江、临淮、建平等九州县。又皆被水。现在分别蠲缓赈恤。得旨、欲慰朕怀。必实力妥办赈务。使小民不至失所。方能稍解饥溺之思而已。　　

○刑部左侍郎署福建巡抚周学健奏、厅县折收兵米。司道知情徇隐。现在严行饬禁。得旨、此事实可嘉悦。诸凡如此认真为之。何愁闽省吏治不清耶。　　

○福建建宁总兵岳钟璜奏谢擢任总兵恩。得旨、知道了。勉力为之。毋负任使之意。福建兵骄而懦。不知礼法。治之颇难。不可不加之意也。　　

○吏部左侍郎署湖南巡抚蒋溥奏民间外结案件。向无审办定限。是以州县任意迟延。胥吏利其悬案不结。可以生事渔财。为害不少。现严立定限办理。得旨、听讼吾犹人也。必也使无讼乎。吾为汝诵之。　　

○又奏、提臣吴进义、请停采买米谷一案。查湖南各标营暨永绥长安等营。均系苗疆产米无多之地。全赖买贮米谷。就近接济兵食。应请照旧采买。得旨、所奏俱悉。　　

○山西巡抚刘于义奏山右米价。视别省加贵。归化城、托克托城、一带。连岁丰收。应将口外米运至内地。但归化城等处。距太原千余里。舟车挽运甚难。臣前在兰州。见百姓于黄河中。以牛皮混沌运米。最为便捷。因遣人至兰。募善运混沌水手二人。并制买牛皮混沌二十。于保德州买米三十八仓。装入试运。不过四日。已至永宁州碛口。自此陆运至汾州每石较市价可减银四钱。陵运至太原。可减银二钱似于百姓有益现已照式广制。俟来春再试有效。奏请动项买米转运接济民食。得旨、卿如此留心民瘼。朕实嘉悦。已交阿里衮令其续此妥办矣　　

○陕西肃州镇总兵许仕盛奏整顿营伍事宜。得旨、须实力为之。不然。徒云整饬营伍而接任者复云前任废弛现在整顿朕竟谁信耶。　　

○陕西安西镇总兵永常奏、准噶尔夷使到境进贡貂皮马匹。并称来至肃州贸易又有携带羊只。恳请变卖。或为代牧。查准噶尔旧例。准于寅午戌年、赴京贸易一次。申子辰年赴肃贸易一次。今实早到两月。然去明岁为日无多。若令其久待。夷人自备口粮。未免多费。已令副将瑚宝俟贸易夷人到来即照例酌派官兵。护送赴肃至所留羊只亦令瑚宝变价存贮。得旨、料理甚妥。知道了。　　

○甘肃巡抚黄廷桂奏、甘肃民间地亩。颇有以多作少。给予微租。诡寄军户名下。规避正赋。因令兰州府知府李元英确查办理据报兰州一府首明欺隐者已一万三千余亩则他属欺隐自不能无现饬各府厅出示照办得旨若果如此自是应办之事但朕看李元英循分供职则有之未必能办此也若彼有见长之心而办理不妥则非曰爱之其实害之矣至于各府照此办理之议尤应慎重盖边省穷壤之地。宁可留有余于小民。不可为钱粮起见。况所加者。又不过太仓一粟。九牛一毛哉。　　

○四川巡抚纪山奏、川省数年来。有湖广、江西、陕西、广东、等省。外来无业之人。学习拳棒。并能符水架刑。勾引本省不肖奸棍。三五成群身佩凶刀。肆行乡镇。号曰啯噜子。奸淫劫掠。无所不为。其聚集多在州县交界处所出没各有记认。羽党日多。捕役乡保。或一禀报查拏。必致遭其惨毒。为害实甚。现在多张告示。许其自首减罪。以散党与。并令自首之人。开呈同类姓名。记档存案。一面相机查拏究处。至此等啯噜、凶恶异常。应请将著名巨魁。拏获到案。即照光棍例治罪。或枷杖立毙。以其罪名揭示乡镇集场。其胁从者照律饬审。如系外来流棍。递回原籍。永远不许出境。如系本省奸民。责令乡保管束。朔望点名稽查。乡地齐心协拏者。加以重赏。坐视放纵者。示以重惩。地方官设法擒拏者。特疏保荐。优柔不振者据实纠参再查湖广等省外来之人皆因误听从前川省地广人稀之说群思赴川报垦。不知川省已无荒土可辟嗣后除有亲族可依、来川帮工为活者令各省地方官给与印照。使彼此均有稽查其无本籍印照者各该管关隘沿途阻回毋使积聚多人滋事得旨、所见甚是。妥协为之。　　

○署两广总督策楞奏凌云县拏获安南奸匪梁敬洪。于棉衣内、拆出莫正臣、在交阯封寄安插内地之伊兄莫造莫夸、二信。内有伊姊夫岑际康、冒称莫姓。现住夷境。众心不服。专待长房。以图恢复土地。并令莫夸等检带莫氏案底前往商议等语。其为交通夷匪。妄冀报复旧怨情事显然。案情重大。已密劄布按两司。亲提人犯。究审办理。得旨、所奏俱悉。　　

○广西右江镇总兵毕映奏、查出梁敬洪、同莫造、莫夸、等交通夷匪情形。并追出案底图册。现饬沿边各隘。严加守御。得旨、所奏俱悉。严边防之出入。以靖地方可也。　　

○署贵州提督冷文瑞奏报年成米价。得旨、此等奏报。惟应务实。若徒以慰朕为意。而粉饰奏闻。庸何益耶。　　

○贵州古州镇总兵崔杰奏、停买兵米一案。古州上江、朗洞、下江、各营。地系苗疆。素不产米。向来兵丁俱仰食于粤西柳、庆、二府。查上江、每年需米八百石。朗洞、每年需米六百石。下江、每年需米八百石。又镇标三营。每年需米二千五百石。应请照旧采买。得旨、是。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三


大清高宗法天隆运至诚先觉体元立极敷文奋武孝慈神圣纯皇帝实录卷之二百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。十一月。庚辰朔。礼部以庆贺皇太后圣寿节。先期疏请。得旨。是。照例行礼。奉皇太后懿旨。今年停止筵宴。　　

