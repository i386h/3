<!-- { "loadSidebar": true } -->
○兵部尚书步军统领舒赫德参奏、查给事中特吞岱、职司给谏。自巡城以来。凡伊所属富户。无不往来。又往来通州。常与大春班唱旦戏子刘三、同舟起坐。再查捐纳员外郎刘裕泰、出身不正。倚藉特吞岱交好。巧为钻营。又代请都察院堂官。赠给好善可风扁额。应将特吞岱、刘裕泰、交部严议治罪。都察院堂官。一并交部议处。得旨、这所参特吞岱、著革职。其行止卑污。及刘裕泰钻营不法情由。交与刑部一并严审定拟具奏。都察院堂官、著交部议处。寻议、都察院左都御史木和林、梅珏成、左副都御史广成、陈德华、均降三级调用。查木和林有加四级。应销去三级。免其降调。梅珏成、广成、陈德华、俱系革职留任之员。无级可降。应请革任。得旨、特吞岱、卑污狼籍。乃梅珏成于召见时。在朕前屡次称荐。且倡议给扁刘裕泰。又复自行书写。是此案皆起于梅珏成。况伊年已衰老。著以原品休致。木和林著销去加三级。免其降调。仍罚俸一年。广成、陈德华、原属旅进旅退之徒。从宽免其革任。仍注册。　　

○豁免广东沿海虚缺沙田额赋。　　

○乙亥。谕曰、御史魏涵晖、条陈科场事宜一摺。内有卤字号人数不敷。不必另编中额一节。已交部议。而查进泰所奏。竟与相符。看来查进泰原无所见。不过剿袭人言。以博士子感诵。甚属卑鄙。且满洲职官言事。久经降旨。令用清文。即或因事关科场。亦当清汉兼用。今查进泰不守成例。竟以汉文缮奏。俱属不合。著交部察议。原摺掷还。　　

○谕军机大臣等、据舒赫德奏称、现奉差往江南。所有西中二仓余米。丈量盘验。应否即交李元亮。雅尔图。办理等语。前因通仓米石亏缺。特派大臣盘量。乃抽盘之时。俱有短少。及经支放。遂见有余。可见盘量之法。未足凭准。其通仓应放未完。即交李元亮接办。至西中二仓。米既有余可以无庸盘验矣。将此传谕李元亮、雅尔图知之。　　

○又谕曰、把总王腾蛟。因求粮未遂。挟嫌图杀本管大员。凶恶已极。新疆重地。岂容武弁横行逞凶。可传谕定长。令其将该犯即行正法。以示惩儆。　　

○河南河北镇总兵米世泰。因病解任。以安庆营副将马乾宜、为河北镇总兵。　　

○丙子。上御依清旷。勾到广西、四川、云南、贵州、清实罪犯停勾贵州斩犯一人。余五十人予勾。　　

○谕策楞等奏。铜山县小店汛。七月间溜逼南岸。曾经淮徐道张宏运。查勘下埽后。溜势无定。至九月初间。堤外柳滩。全行刷去。大溜直逼堤根。该管同知李焞、守备张宾、并未及时分报。直至堤头坍卸。始行具报。以致漫溢。贻误疎防。罪无可宽。请将李焞。张宾。一并革职拏问。并请将淮徐道张宏运。交部严加议处。游击张吉。解任效力等语。铜山南岸堤工溃决。前经鄂容安等奏报。已降旨将李焞、张宾、革职拏问。但该处本非顶冲险工。且曾经查勘下埽。乃该同知等、以平日侵蚀既多。堤工不能巩固。现奉清查。将来获罪必重。幸乘水涨。遂任其冲决。不加抢护。意谓即以误工革职拏问。亦事属因公。未必遽正典刑。不思历年来之公帑。付之波臣。数郡之田庐。俱遭荡析。现在堵御工程。糜帑复数十万。是岂寻常贻误工程可比。若不严加治罪。何以蔽厥辜而昭国宪。李焞、张宾、著即于该工正法。使在工人员。知所惩戒。然此皆高斌、张师载、负恩徇纵。实无可贷。但朕究念高斌尚系旧人。不忍即置重典。高斌既得邀恩。张师载因并宽宥。然国有常刑。虽朕于法外矜全曲宥。亦不可不使知警畏。著将高斌、张师载、一同绑赴行刑处所。令其目睹李焞、张宾、行刑讫。再行宣示恩旨释放。使伊二人知罪实自取。而李焞、张宾、亦知孽由自造。虽死无怨也。如此处分。既以正高斌等、平时负恩玩纵之辜。亦以洩下游数郡被灾者之恨。然朕于伊二人。姑息已甚。亦惟高斌施此格外恩耳。朕已误用于前。复曲宥于后。将使天下督抚议朕用刑不当。朕心实有愧焉。今年南河固属天灾。然亦因年来工非实工。料无实料。遂至于此。高斌平时岂不料及。第以官至大学士。自分眷遇尚优。未必即重治其罪。不过赐予罢斥。犹得优游林下。安富遵荣。举泛滥巨灾。皆可置诸度外。居心如此。实为天地鬼神之所不容。遂至溃败决裂。一至于此。而议者转谓高斌节省工程。核减过刻。致使一切堤防。举无足恃。为此言者、非以摘高斌之短。亦非欲解高斌之罪。不过冀幸接任督臣。为摇惑。任其浮销。肆行侵蚀耳。不知此等不肖之员。核之愈宽。误工愈甚。河工督臣。苟能察属精明。岂致为所欺蔽。若更上下相蒙。则将来获罪。必更甚于高斌张师载矣。游击张吉、著革职。留工效力赎罪。其参革道员张宏运、曾经查勘下埽。即与该工员弁同有责成。李焞、张宾、既已正法。岂可独使漏网。著交策楞等、将该员从前如何督看下埽之处。另行查明续参。从重治罪。策楞、富勒赫。俱系新任。本无应得之罪。著免其交部。　　

○谕军机大臣等、刘统勋等奏、筹酌堵闭漫口事宜一摺。内称黄水入湖。挟清水东入河道。清江以下河底。可冀刷深。此亦无聊之极思耳。黄水下注洪湖。其流渐缓。湖身必且停淤日积。下游河底。岂能借以刷深。治河之道。究以多方设法。导归正溜为是。固不可使湖河并势。又不可急于堵塞漫口。盖当此波涛猛急。苟非正溜顺流。即筑坝进埽。亦祗虚糜工料。终属无益。且工料未集。何能徒手以御洪流。此时自应广为办料。待水势稍落。相度机宜。随方疏瀹。使正溜仍归故道。则堵筑之处。奏功亦易。著于图中朱笔画处。开挖引河。则离南岸顶冲既远。去湾取直。乘势而东。趋下畅洩。使复故道。较之从张家马路。河身迂曲湾绕者。似为便捷。可传谕刘统勋、策楞、鄂容安、令其悉心筹画。妥协办理。至所奏毛城铺、石林口、两处。果能分减大溜。亦权宜补救之一法。伊等若详加斟酌。能减大溜。无碍正流。不妨随宜疏导。至现在该处物料。不能充裕。须豫东二省接济之处。已谕令蒋炳、杨应琚、代为购买。可一并传谕知之　　

○又谕、据刘统勋等奏称、江南应堵漫口工程。当今岁被水之后。且道路泥泞。挽运维艰。所需秸料桩檾等项。徐属所产。势不敷用。现咨豫东二省购办等语。该处漫缺处所。需料孔殷。可传谕蒋炳、杨应琚、令其转饬附近江南州县。速为购买。运往应用。俾该处物料广储。庶工程可以克期告竣。　　

○又谕、铜山县堤工溃决。已降旨将遗误工程之同知李焞、守备张宾、于该工即行正法。高斌、张师载、特加曲宥。此旨尚未明发。可传谕策楞等、将高斌、张师载、与李焞、张宾、一同绑缚。询问高斌等二人有何回奏之语。并询以河工弊窦丛生。以致在在冲决。此皆由伊二人平时负恩徇纵之故。久宜自知罪戾。及闻铜山堤工漫决。亦当恐惧惶悚。何以并无一言。竟若全视为策楞富勒赫之事者。然在朕虽已委曲加恩。伊等未必不反谓处之过当也。二人有何回奏。著即记明。俟押赴行刑处所。令其目睹李焞、张宾、行刑讫。再宣旨仍将伊二人释放。并问伊二人有何回奏言语。一一据实奏闻。其明发谕旨。俟一二日后再发。若稍露惟策楞是问。此旨已到。即先处分。寻策楞、刘统勋奏臣等于二十九日。传齐高斌等、一面绑縳。一面传旨询问。高斌、张师载、俱称分应处死。无辞回奏。臣等一同押赴堤旁。将李焞、张宾、斩决后。始传旨将高斌、张师载、释放。即问伊有何回奏。二人昏迷在地。醒后奏称。我二人悔已无及。此时除感恩图报。心中并无别念。报闻。　　

○丁丑。赐扈从王公大臣等宴。　　

○定上年情实未勾人犯、叙案请旨入缓决例。谕、各省由立决改监候人犯。情罪本重。历次秋审。仍列入情实。上年四十起内。未勾者二十三人。此次已勾矣禄一起。但节次存留监禁。将积而愈多。是因缓死而屡次绑赴市曹。亦非所以重刑章也。嗣后此项除本年未勾人犯。下次仍入情实外。其余著大学士会同刑部堂官。将招册覆加详勘。其有实在情节可宽。如弟欧兄毙。或果因其兄干犯父母。迫于亲命。或素有疯疾。一时病发。凡似此类、酌量分别。叙述案情。确加看语。请旨即入缓决。盖伦常所系。不厌周详。朕于勾决册内。已再三审量。更加一番公同勘酌。则情节益明。庶协明慎用刑。矜恤民命之意。著为令。　　

○又谕、据刘统勋等摺奏、江南铜山县应堵漫决堤工。所需秫秸桩檾等项。徐属所产。势不敷用。现咨豫东二省购办等语。已降旨蒋炳、杨应琚、令饬附近江南州县。速为购运。该处堤工。甚属紧要。若仅委之属员。恐未能赶办迅速。著蒋炳、杨应琚、即亲赴毗连江省之处。督率委员。克期购办运往。以济急需。其各本省应办事务。仍可带往办理。不致有误。该部即传谕知之　　

○谕军机大臣等。御史王显绪奏、周学伋我领俸米一摺。周学伋先经革职拟绞。旋加恩释放回籍。已隔数年。何以复有持票赴仓领米之事。果否即系本人。抑系何人代领。其中显有情弊。著在京总理王大臣、将实在情节。严查奏闻。寻奏、查周学伋于十三年八月革职。所有俸米。该革员并未具领。其米每年存记。因支领无人。亦未给放。并无有人代领之处。报闻。　　

○戊寅。上诣皇太后行宫问安。　　

○上御依清旷。勾到奉天、陕西、福建、广东、情实罪犯。八十一人予勾。　　

○谕。福建秋审案内。聚众械斗。致毙人命之陈茶、张杭、陈质、及另案之施教、施孔、施钱、等六犯。详阅案情。实系各毙一命。乃该督抚止将已正法之苏伯候。施珍以为首问拟情实立决。陈茶等俱以听从仅拟缓决。此皆捏叙案情。舞文开脱。本非信谳。实为外省相沿陋习。不知人命至重。此种聚众械斗。互毙数命。若祇以一人扺偿。则情重法轻。人不知畏。将来械斗之事必多。是所全者目前之凶犯。而所害者日后之良民。非所以除奸恶而昭惩创也。以上案犯。经九卿改拟情实。俱已予勾。嗣后各省督抚。遇此等案件。俱应执法办理。务必研究凶犯。一命一抵。不得有意姑息。纵恶养奸。并出示通行晓谕。俾愚民知杀人者死。无可幸免。则凶顽有所警惕。不致轻罹法网。亦辟以止辟之意。著传谕各督抚知之。　　

○调兵部左侍郎裘曰修、为吏部右侍郎。吏部右侍郎彭启丰、为兵部左侍郎。以署刑部侍郎李因培、为兵部右侍郎。仍署理刑部侍郎事务。兼管顺天府府尹。　　

○己卯。孝慈高皇后忌辰。遣官祭福陵。　　

