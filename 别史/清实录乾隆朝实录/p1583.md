<!-- { "loadSidebar": true } -->
○谕军机大臣等、成衮扎布等奏、护送哈萨克使人官兵等。归途遇玛哈沁五十余人。被其戕害等语。现在额尔克沙喇等、解送伊犁牲只在途。伊等领兵行走。谅不致疎虞。但得闻信息。顺便查拏。安知不就擒获。成衮扎布。曾知会与否。未经奏及。著传谕额尔克沙喇。扎木禅等。此次玛哈沁伤损官兵信息。伊等曾否闻知。牲只在途。仍须加意防范。遇有玛哈沁等。即查拏讯究。据实奏闻　　

○参赞大臣阿桂等奏、伊犁屯田回人一千户。现有八百户。余二百户。原议秋收后送到。今阿奇木公茂萨。同众伯克告称、本年春夏田功甚好。必获丰收。请将回人二百户。于六月尽送来伊犁。以助收割。情愿助给口粮。至秋收后。再支官项等语。臣即行文阿克苏。库车等处大臣。速为派送。祇需给以行粮农具。其坐粮耔种。俱于伊犁办给。报闻　　

○予故刑部左侍郎伊禄顺。祭葬如例　　

○甲申。上以皇八子永璇婚礼。还宫。礼毕。幸圆明园　　

○谕军机大臣等、阿桂奏、伊柱领兵往捕玛哈沁色布腾等、至五月初。尚未得信息。伊柱起程时。曾饬以穷追务获。此时必奋往搜剿。所带一月口粮。应速为接济。已派侍卫鄂铎等、领兵七十名前往等语。阿桂此次办事。奋勉妥协。深属可嘉。计伊柱此时。已擒获色布腾等矣。若临阵剿杀贼首则已。否即负创。亦必派员解京。又抢掠护送哈萨克使人官兵等、或即系色布腾一起。擒获时。著详讯具奏。朕因嘉悦阿桂。亲制诗章。书箑以赐。嗣后宜益加奋勉　　

○乙酉。谕曰、刘统勋、何国宗、所办皇舆西域图志。著交与军机处方略馆办理　　

○谕军机大臣等、成衮扎布等奏、据派送哈萨克使人。被玛哈沁抢掠。脱出之兵丁多尔济。所告与朋楚克不符。其哈萨克不肯易换马驼情节。俱系捏造等语。派送外藩使人。即兵丁亦当择其强干晓事者。似此鄙琐见小之人。滥行充数。乃成衮扎布等、识见不到之处。已谕此后特派乾清门侍卫等、直送至边界。成衮扎布处。派官兵随往。亦宜加意遴选。毋得仍前滥派　　

○军机大臣等奏、安泰等奏称、成衮扎布等、以伊犁回部平定。中外一家。请将奈曼明安。至廋济。察罕布尔噶苏所设卡。展至乌噜木齐驻劄。派喀尔喀公郎衮扎布。乌梁海内大臣察达克等查勘。今据呈称、自巴颜珠尔克卡。至乌拉克沁伯勒齐尔。及乌噜木齐。可设卡者十五处。俱以相隔百里为率。臣等会议。自乌噜木齐、至乌尔图布拉克、赛音塔喇、纳哩特、吉木萨四卡。由乌噜木齐、派出官兵马匹牲只。接续驻劄。其苏伯昂阿、至乌拉克沁伯勒齐尔十一卡。交成衮扎布覆查。如水草俱佳。即将奈曼明安等十六卡。迁移驻劄。所需钱粮等项。从前俱由乌里雅苏台支领。现在道路既远。而乌噜木齐。积贮甚丰。应酌量于两处就近分领等语。臣等议得。新经查勘展拓之十五处。既可设卡。应将奈曼明安等旧卡迁移。但千里长途。喀尔喀难于兼顾。应请将附近乌噜木齐四卡。派出索伦。绿旗等兵驻劄。从阿克苏派侍卫等员管领。其余十一卡。俱令就近分领钱粮。应如所奏办理。又查近据成衮扎布奏、乌里雅苏台。至乌噜木齐。既经新设台站十八处。将递送西路一应事件。俱由乌噜木齐分发。其萨拉布拉克。巴里坤。所设台站二十四处。俱裁。其新设之十八处。每站除章京外。派兵八名。仍派台吉管理。从之　　

○丙戌。谕、前因各省藩臬。于地方政务。陈奏寥寥。曾经降旨通饬。而近来具摺言事者。自雨雪情形外。亦不过掇拾条例内。一二无关轻重之文。虚应故事。迨下部议覆。则其事之可行与否。彼又若不与其责者然。岂朕重官常。饬吏治之义。即如福建按察使富明安。来京陛见。朕询以马龙图之案。据称、彼时原知减等定罪之非。且曾禀明督抚。因杨廷璋商之吴士功。遂有幕友查例之说。曾不思臬司职任刑名。当日既见及此。果能力为捄正。吴士功等、皆可免于罪谴。所全固多。即或坚持不听。亦应据实奏闻。俾谳典得无挠枉。其与寻常条奏塞责者。相去何啻霄壤。乃临事委蛇。既内慑上官之势。又外博长厚之名。及至朕前。复借此为自明诿过之地。国家又安用此藩臬者为耶。且今日之两司。即将来之督抚。设皆如此居心。无论其身任封疆。不足以资倚任。即此时现膺方面。品秩不为不优。于督抚公事。并非不应参与者。何得俯仰趦趄。视同隔膜。朕抚御臣工。从无偏任。伊等共襄职业。亦岂肯教之苟立异同。使为藩臬者。有意取巧。或藉越俎陈言。冀得行其倾陷。是徒自取罪戾。安能制人。若不以官守为重。而惟以缄默为善藏。以模棱为得计。其为阿附督抚则一耳。旷官废事。莫此为甚。倘将来竟相沿成习。设遇关系重案。办理乖张。同僚不知共济。将督抚获罪。朕亦不能置两司于不问也。直省藩臬两司。著通行申饬。并将此传谕中外知之　　

○丁亥。上诣畅春园、问皇太后安　　

○谕军机大臣等、河东召募新商一事。前据鄂弼奏称、因该盐政差押家属赴运。以致辄生畏避。当经传谕鄂弼。令其彼此实心筹画。会商妥办。不得稍存成见。今据萨哈岱奏到。并无差拏家属之事。该抚所争。不过因县令黄道镕。奉盐政檄。即行催传。未经先禀鄂弼请示。该抚遂尔不无芥蒂。则所见甚小。设使该盐政于商人已经到运承办之后。或别有勒掯苛累情事。自不应听其率意妄行。若此时不过为引地虚悬。急于需人起见。催传稍急。尚属情理之常。该抚身任地方。自应和衷协济。俾无掣肘。乃转将该县严行申饬。有司无识。仰承意旨。又谁肯实力催令赴运乎。朕之任用鄂弼。与萨哈岱。其轻重分际。该抚岂不知之。若以微嫌致生畛域。殊非朕所期于鄂弼者。倘由此执而不化。将该县摭拾他故。有意苛求。是又自取罪戾。亦断不能逃朕洞鉴也。将此传谕知之　　

○又谕、据萨哈岱奏到。遴选新商一摺。已降旨传谕鄂弼。令其和衷协济。勿稍存畛域之见。以期无误办公。至该盐政亦不可因有此芥蒂。遂致办理抵牾。务须筹酌情形。会商妥办。并将此传谕萨哈岱知之　　

○又谕、前苏昌奏、拏究捏造逆单一案。阅其情节。不过陈九友挟讎诬害唐觉思。若恩此辗转株求。波累无辜。适长奸徒倾陷之心。是以降旨。令该督抚等、究明诬陷实情。速即完案。今据冯钤奏到。称逆单内前后语气不同。非出一人之手。其自诗句以上。显属旧存逆劄。且以马朝柱为名。即当从该犯追究逆党踪迹等语。该犯陈九友所造逆劄。既有可疑。或即系马朝柱逆党。藉此惑众为匪。情事自应逐细根究。又不得但以讎陷草率完结。著传谕冯钤。速提该犯到省。严行讯鞫。务得逆词来历。毋少宽纵。以致漏网。但不得稍涉张皇。转滋纷扰。并将此谕令爱必达知之　　

○戊子。军机大臣等议奏、据傅玉奏称、查黑龙江水师营内。原设水手领催八名。水手四百一十九名内。年老残废者三分之一。查应挑此项领催水手。额缺之闲散壮丁八十名内。除有年老残废者。四十三名外。尚存应挑者三十七名。今若不将应挑壮丁。豫先多为筹办。遇有差遣。水手恐有不敷等语。查黑龙江设立战船。即由发遣吉林之罪人子孙内。挑选水手。给以粮饷。按时操演。原为与俄罗斯水路相通。特加防范起见。其船内应用水手。必须挑选强壮之人听用。查乾隆二十四年正月内。将军绰勒多等奏称、黑龙江各该处。原本人数较少。其另记档案等人。皆系生长本地。若将此项人为民。移居他处。则地方之人。尤为加少。且伊等素日与本地另户人等。一同种地。牧放、捕鱼、打牲。相习日久。请将此项人等。仍附各旗注册。遇有闲散壮丁人少之旗分佐领内。有马甲。拜唐阿。缺出。倘不得人。即由此挑选强健者充当等语。经臣等议准在案。今该副都统。请将此项附入旗分佐领之另记档案。及开档之一百四名。于该旗佐领册内开出。附入水师营壮丁档案。俟有水手缺出。挑选强壮者充当。再现有食兵饷者六人。皆曾在军营出力。亦应如所奏。暂准其照常当差食饷。从之　　

○命礼部左侍郎兼管翰林院掌院事务介福。兵部尚书刘纶。教习庶吉士　　

○己丑。云南学政李中简奏、各府州县育才之地。书院外有义学。书院之师。官为延请。至义学僻在乡村。地方官耳目不及。各听乡塾之便。以致学行未优者。亦得徇情延请。嗣后请责成该地方官。非文行兼优者。不得滥充。并将各处义学教习姓名出身。咨呈学政。如有以监生。武生等、混行充选者。听学臣记过。咨明督抚存案。得旨、著照所请行　　

○庚寅。遣官祭火神庙　　

○谕、御用马匹。有致祭马神之典。从前并无主祭人员。嗣后凡遇应祭之期。由该衙门具奏。派内务府大臣一员。上驷院卿一员。前往致祭　　

○谕军机大臣等、陈九友捏造逆单一案。昨据冯钤奏称、单内前后语气不符。显属旧存逆劄等语。果尔。则与前此苏昌所奏、专为捏造倾陷者不同。已详悉传谕该抚、提犯到省。讯鞫实情具奏。今阅提督李勋奏到。搜查陈九友家中对联内。有朱朝吏部尚书。并影内封为大夫等字样。是其悖逆字迹。非出临时编造。益见冯钤所奏。尤为信而有徵。现据周琬奏明。自赴长乐督率查拏。就近究审。著再传谕该督等、令于提犯到案时。即行悉心研究。执法定案。不必稍存畛域之见。此时各犯。如已经解赴湖南。冯钤自当遵照前旨。严审定拟。倘尚未起解。则周琬于刑名之事。素属谙练。亦当随获随究。不必辗转关提咨解。徒存外任形迹。以致时日迁延。重犯久稽显戮也。将此通谕该督抚等知之　　

○又谕曰、吴达善奏、据署汲县知县吕文光禀称、吉林转发军犯程三。在正定地方。向伊夥计杨栋贿买替解。经汲县典史任学渊查出。现在严讯等语。已传谕方观承。令将正定地方官。查明严参。至该典史不过照例转递点验之员。而遇事留心。即可肃清弊窦。可见地方任事与否。各存乎其人。此案系典史转禀。抑系该县会同查明。著传谕吴达善、将该署县。及该典史。平日居官如何之处。即行查明。据实奏闻　　

