<!-- { "loadSidebar": true } -->
○大学士等议覆、大学士管陕甘总督黄廷桂奏、发遣人犯。赏给屯兵为奴。自有该兵丁督课取力。牛具耔种。毋庸另为办给。所居土屋。听自行盖造。至发遣人犯。据永贵等、拟请托克三、哈喇沙尔二处。共需五百名。查现在乌噜木齐、及穆垒一带屯种处。增添不一。遣犯难遽定数。再所议本年发来遣犯。暂留肃州。俟明年正月起解。边地狭瘠。米价腾贵。各省匪类聚集。诸多不便。请令刑部行知各省。将应发人犯。计程起解。于明年正月陆续到肃。转解巴里坤大臣等语。查该督所奏发遣人犯。赏给屯兵为奴。牛具耔种。毋庸另给。土屋听其自造。并令兵丁严束。毋庸另立科条。均如所奏办理。至所议遣犯不必遽定其数。查此等遣犯。各省陆续结案。原难定以成数。至行知计程起解。未免纷烦。应令该督遵旨。将此等遣犯。先赏给安西绿营。次给哈密。俟二三年后。以次及于巴里坤。乌噜木齐等处。不必咨会各省。徒滋案牍。从之。　　

○又议覆、甘肃巡抚吴达善奏昨岁大兵进剿。及驻防牧放屯田各官兵、一万余员名。经臣奏拨哈密食粮二万石。今春不敷接供。复请拨哈密、甘肃等处。三色粮二万石。运交军营备贮。今岁各项官兵。统算约二万余员名。数增一倍。就前原拨粮石。支放难期足用。查向来凯旋官兵盐菜口粮。长支者按口扣抵。少领者计日找给。伊等在外。制备衣履。皆藉此找支之粮补用。似应少为变通。将来凯旋官兵需找口粮。莫若酌以二成本色。八成折价搭给。倘有借食他人口粮。必需归还本色者。仍支领本色。其愿领折价者。听其自便等语。查军营粮石。最关紧要。现在巴里坤、贮粮无多。大兵凯旋找给。若一概补领本色。未免不敷。应如该抚所奏。此项找给口粮。酌以二成本色。八成折价。不拘色样。每石以八两定价。从之。　　

○甲子。谕曰、甘肃提督刘顺、著仍留署安西提督之事。其甘肃提督印务。著额僧额、即行驰驿前往署理。大同镇总兵印务。著曹瑛署理。　　

○又谕、据张师载等奏、运河纤道各工。己于四月中旬告竣等语。东省运河。因连年湖水过大。以致纤道间段淹没。去岁特命河抚诸臣。履勘筹议。发帑兴修。开工以来。在事诸臣奋勉急公。南阳至韩庄一带纤道堤工。俱能修筑完固。于运道民生。永资利赖。办理甚属可嘉。张师载、阿尔泰、海明、俱著交部议叙。其在工承办各员。均著该河督等、查明咨部。一体议叙。以示鼓励。　　

○军机大臣等议覆、盛京将军清保奏称、盛京滋生银两。自乾隆十一年九月起。至本年二月止。共本利、及平余银一百五十万六千三百两有奇。除陆续交盛京户部、及赏兵立铺等项外。尚有賖借未归银三万余两。现余银四十三万六千三百两有奇。遵照原议、将四十万两存铺生息。其余三万六千三百两零。请留官铺贸易。不必起息。俟前欠扣清即归。再查立铺以来。定以一分五厘起息。原为速完兵丁借项。今原借已归。现存四十万两。请改为一分二厘起息。一分供兵丁红白事。二厘为官铺公用。倘余。交库充项。再官铺承办人员。若令全更新手。恐多未谙。请换一半等语。应如所请。至所称賖借未归银两。将余银作无息抵补。若不定限完缴。与原议本数不符。请立限一年。即将应交各项交库。从之。　　

○礼部题、圣驾南巡。筹画河务。念原任河道总督内大臣高斌、及明臣潘季驯、功在生民。并予祠祀。旋经该督白钟山等咨商到部。以二臣既光俎豆。并行请谥。臣等以高斌病故时。并未奉旨赐谥。是以未经题请。而潘季驯乃明代河臣。本朝无请谥之例。咨覆去后。今该督仍复具题。查我朝大臣予谥。凡官至一品。著有劳绩。应否予谥。请旨定夺。兹高斌已蒙赏给内大臣职衔。阶跻一品。且劳绩素著。似与定例相符。至明臣潘季驯、既蒙恩与陈瑄并祀。可否予谥。出自圣裁。得旨、高斌著予谥。寻谥文定。　　

○乙丑。补行浙江省乾隆二十二年分军政。卓异官六员。有疾官一员。才力不及官三员。浮躁官一员。河南省、卓异官二员。不谨官一员。年老官一员。分别升赏处分如例。　　

○丙寅。谕军机大臣等、据兆惠等奏称、伊等已过特穆尔图诺尔、所余口粮无几。不能回至伊犁。仍招抚布噜特、办理回部。就其所获。以给军食等语。所奏殊不知朕轸念伊等之意。譬如伊等所称、口粮不能回至伊犁。办理回部。就其所获。以给军食之说。倘若不得。将奈之何。由此观之。朕实不能释怀。况伊等果系口粮不足。自伊犁起程时。又何必停止巴里坤运送口粮。前后所奏。自属矛盾。已谕将兆惠等停运粮饷。仍送至伊犁。交车布登扎布。昨又令车布登扎布前往策应。其应接济兆惠等口粮。即著车布登扎布带往给与。再雅尔哈善等。现在尚未攻克库车。则叶尔羌、喀什噶尔。又安能即至。兆惠等若得雅尔哈善攻剿回部信息。量其力量。可以两队夹攻。自当奋勉前进。否则仍回伊犁。搜捕哈萨克锡喇等渠魁。其相机酌办。作速奏闻。　　

○又谕曰、兆惠以粮饷不足为词。若本年未能平定回部。则军食关系甚重。屯田收获。谅亦无几。巴里坤距伊犁颇远。不便一时起运。当挑选驼只。陆续将米面等物。运至吐鲁番。乌噜木齐等处豫备。可传谕阿里衮、速为接济。仍行文永贵、定长、令将存贮处所。转运事宜。酌量办理。　　

○署理广西巡抚鄂宝议覆、按察使梁翥鸿奏称、粤西天时温暖。每年七月交秋。炎热更盛。十月亦不为寒。本省军流外遣各犯。当温暖可行。照例停遣。尚无妨碍。若七月炎暑起解。不免多病。请七月亦准停遣等语。查军犯停遣。原属特恩。该按察使所奏。自属实在情形。嗣后粤西军流遣犯。七月内亦暂停遣。俟八月初起解。至隆冬停遣之例。十月尚可前进。不必拘泥定限。可酌减一月。于十一月再为停遣。得旨允行。　　

○丁卯。予阵亡总管第鲁巴、祭葬如例。入祀昭忠祠。　　

○戊辰。上诣畅春园、问皇太后安。　　

○户部议准、四川总督开泰疏称、大宁县新增灶座盐觔。足敷配销鹤峰州六引二百一十九张。其云阳县原配鹤峰州额引。在于万县销售。从之。　　

○旌表守正捐躯之直隶枣强县民马兴妻王氏。　　

○己巳。谕朕近日偶阅乐善堂集。缘初刻所存卷帙颇繁。其中多有不甚惬心之句。昔人云。文章千古。得失寸心。朕非辄悔其少作。博不恡情去留之名。政以随时删订。则今昔诣力所到。端可藉以自验。其令内廷诸臣。悉心校阅。分拟应存应删。签贴进呈。候朕裁酌。重订定本。以付剞劂。　　

○谕军机大臣等、雅尔哈善等、以攻围回城。防守要隘。绘图具奏。办理颇属奋勉。谅贼众自难久守。倘尚未攻克。仍分兵前进。扬言巳取库车。懈其应援。再用兵之道。捉生询问。可知虚实。今我兵杀贼五十余。伤贼三十余。而未见擒获一二人、何耶。此时贼众。即出城交纳兵器乞降。仍宜整肃队伍。于各要害加意巡防。勿以轻敌受欺。所奏剿贼之第雅隆阿、著交部议叙。莫伦岱、即升补都司。其效力得伤官兵。俱著照例议叙。另摺所奏伊犁屯田。尚非目前急务。自可从容办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十四


大清高宗法天隆运至诚先觉体元立极敷文奋武孝慈神圣纯皇帝实录卷之五百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。六月。庚午。谕军机大臣等、据宝善覆奏、宿、灵、虹、三州县。蝻孽萌生。扑灭净尽。摺内并有飞蝗过境。自北飞来。间有停落。并非原报萌动之处等语。凤、颍、泗、等属。地势洼下。入夏雨水稀少。恐有蝻孽萌生。时廑朕念。前因宝善惟奏关务。当经批谕切责。始据奏到。但飞蝗入境。非蝻孽易于扑灭者可比。则尹继善、高晋、从前所奏。何以止言扑捕蝻孽。而并不言及飞蝗入境之事耶。著传谕尹继善、高晋、速即查明。或被属员欺饰。亦未可知。令其据实回奏。宿、灵、虹、三州县停落飞蝗。曾否搜捕净绝。并北来飞蝗飞往何处。现在亦曾上紧扑捕否。与民间禾稼有无伤损。一并据实奏闻。以慰悬切。寻奏、上江宿、灵、虹、三州县。并下江铜、邳、等州县。先后报生蝻孽。臣等就近督捕。随时扑灭。嗣据宿、灵、虹、报有飞蝗停落。未据声明起处。旋据报尽行扑灭。田禾无损。此外尚有上江之泗州、凤阳、五河、等州县。下江之淮、徐、海、各属。亦有数处具报飞蝗停落。俱扑灭净绝。毫无伤损禾稼。是以前奏蝗蝻摺内。未经声明。得旨、览奏欣慰。　　

○又谕、据双庆等奏、坐粮厅呈报、六月初六日起。至初十等日。外河水长。深处八尺一二寸。浅处七尺八九寸。十三日复消退三尺。浅处四尺八九寸不等等语。前因北河水浅。漕艘恐致拥塞。必须多备船只起剥。今数日时雨叠沛。水势增长。浅处亦现有四尺八九寸。自与上月情形不同。著传谕双庆等、询问该坐粮厅等。现在河水增长若干。各帮粮艘。足资浮送与否。著据实奏闻。　　

○又谕、巴里坤一带。现在垦种地亩甚多。兼有办理回部之事。均需马匹。若就陕甘两省购买。一时恐难足数。应于附近各省。分路采办。自易为力。直隶、著买马三千五百匹。山西、二千五百匹。山东、河南、各一千匹。陕西、二千匹。可传谕各该督抚。即派委贤员上紧购办。解赴肃州。交总督黄廷桂验收转解。务于十月内。赶至巴里坤。以备拨用。再此次马匹。各该省如能及时买足甚善。设或不能趱办。准于营驿马匹内。先挑选口轻膘壮者凑足解往。所有缺额马匹。限于今年内陆续购补。并传谕黄廷桂知之。　　

○户部议准、四川总督开泰疏称、资州等六州县。开淘盐井。增设煎锅。请增水陆引。共九百七十九张。课银二千一百二十八两。徵收造报。从之。　　

○辛未。月食。　　

