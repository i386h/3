<!-- { "loadSidebar": true } -->
○陕甘总督明山。陕西巡抚文绶奏咸宁县灞河桥座系于乾隆二十八年民捐添建并存节省一项。交商营运为桥梁修费至上年闰五月山水暴发冲损过半。今履勘灞水发源终。南山当夏秋盛涨。群水汇集其河底尽系浮沙根脚虚松故连年冲损实难建桥请照旧冬春搭盖浮桥夏秋设船济渡其费仍于民捐桥工银内动用报闻　　

○明山又奏上年奏准添派伊犁及拨补玛纳斯各屯兵已由督提镇各标选派伊犁三百以游击一千总外委各三领之选派玛纳斯五百以游击。守备各一千总四把总一外委五领之俱于本年正月初旬先后自肃州起程出口克期二月全抵屯所不误春耕报闻　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十七



大清高宗法天隆运至诚先觉体元立极敷文奋武孝慈神圣纯皇帝实录卷之八百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。二月。壬申朔户部议准大学士管四川总督阿尔泰疏称犍为县灶民何洪等开淘盐井八眼。请照下井锅例配引榷课。定税银一百七十两有奇自乾隆三十五年徵收造报。从之　　

○癸酉。上诣畅春园、问皇太后安　　

○幸圆明园　　

○命吏部左侍郎旌额理。为乌什办事大臣更换舒赫德来京。以总管内务府大臣迈拉逊。署吏部左侍郎　　

○豁江西饶州帮遭风漂没旗丁吴法仔运剥漕米二百八十七石　　

○旌表守正捐躯之浙江黄岩县民阮廷锦妻王氏。河南宁陵县民王四妻杨氏。襄城县民相驴儿妻陈氏　　

○甲戌。上东巡。奉皇太后自圆明园启銮　　

○幸南苑行围。翼日如之　　

○遣官祭先医之神　　

○是日、驻跸新衙门行宫　　

○乙亥。上诣皇太后行宫问安　　

○军机大臣等遵旨议奏、革任甘肃泾州知州许宗崃未完亏项。如自乾隆八年。至十六年解回安徽本籍勒追。今抚臣裴宗锡。查其家产全无。仍照例请豁。经刑部议覆具题。查此案迟至二十余年之久。任所原籍承追各员。辗转迟延。均难辞咎。亏项不得任其无著。应著落该二省承追不力各员。及各该上司。分晰任年月按数摊赔完项。许宗崃照例问拟杖。不准纳赎。得旨、依议。向来。直省亏欠追赔之案如果家产尽绝。该旗籍查明取结保题。定例请旨宽免将本人治罪完结。此案许宗崃原参亏那银一万七千余两。其中尚有民欠应完银三千余两事在乾隆八年。该督抚既经劾奏定案。即应依限接数严追。乃甘省当时既不及早查办。迟回已阅数载迨乾隆十六年始将该参员解回原籍监追。因循悬案。竟至二十余年之久。而安徽省于前此题豁时又不分晰民欠一体请免。经部议驳承追。仍属怠缓。核计该二省迁延情节。与寻常无力请豁辗转行查。往返需时者。尤属不同。因交军机大臣等查议。据奏、请于甘肃。安徽两省承追不力各员名下匀摊赔项许宗崃照例拟徒不准纳赎。已如所议行。嗣后各省督抚、遇有亏缺库项之员。一面题参一面即行依限严追。速清公帑。毋得任意悬宕。如有仍蹈前辙者。惟于承办之大小各员是问。将此通谕知之　　

○是日、驻跸南红门行宫　　

○丙子。上诣皇太后行宫问安　　

○赐扈从王公大臣。及直隶总督等食　　

○谕、朕恭奉皇太后安舆。巡幸山东。道经畿甸值此方春举趾之际。首涂所及。宜沛恩膏。著将直隶所过州县本年应徵额赋。蠲免十分之三。该督杨廷璋、率属妥办俾小民均沾实惠　　

○又谕、朕巡幸山东。所有跸路往来。经由直隶。该省承办差务之文武官弁。宜一体加恩。著该督查明咨部。凡有罚俸住俸降级之案。俱准其开复。其无此等参罚案件者。各加一级　　

○又谕、此次恭奉皇太后巡幸山东。由水程来往。用适颐安。总督杨廷璋、以通州至杨村一带河道。向有沙淤。舟行稍滞。将天津杨惠庄行宫。移建武清县之桐柏村。次日由宝稼营登舟。川途尤为便利。前据该督面奏、以移建尚非添。造可比。不至繁费。且其事属已成。亦遂听之。而有此行宫。可省水营三处。但运料及匠作诸事。究不免有费用。著加恩。将所省三处水营应销银两。即照数赏给。俾资工值　　

○又谕、朕此次东巡。所有经过直隶地方各营汛兵丁。有派办差务者。俱著查明赏给两月钱粮　　

○谕军机大臣等、昨据阿桂等奏、请选拨京兵二百名。前往滇省备用。已允所请。俟回銮后再行派往。此项兵丁。不过往供委遣。与前岁兵差不同。经过地方。祇须行所无事。照寻常驿递差使办理。拟分作十起。每三日启行一起。为数无多。沿途尤易照料。无庸安设营盘及官立买卖街市。但须酌备歇店。足容居住所至尖宿之处。均有食物铺店。伊等按程俱系官给盘费。原可听其自行买食。地方官及带兵之员。随时留心管看。自不至于滋事。直隶。河南。均有车路可通。仍按两兵一车之例应付。带兵官照勘合给与马匹。湖北。湖南。水程最便。仍照例给与船只。贵州云南。则照例给以夫马。务期不动声色。勿使民间知有过兵之事。方为妥善。除直隶应办事宜。就近交杨廷璋照办外。著传谕各督抚、先期妥密筹办车马等项应用。不可稍露送兵名目。致涉张皇。并不得丝毫派及闾阎。妄滋扰累。俟起程有期。再令行文知照将此豫行传谕知之。　　

○是日、驻跸相柏村行宫　　

○丁丑。春分。朝日于东郊。遣理郡王弘＜?日为＞行礼　　

○祭先师孔子。遣协办大学士尚书官保行礼　　

○上奉皇太后至宝稼营登舟　　

○诣皇太后御舟问安　　

○谕、今日至宝稼营登舟。见所设水营外围蓆墙。概行幂以黄布。甚属非是。向来巡幸所经水程。营盘外墙。率以苇蓆为之。尽足以蔽内外。惟江浙两省。因苇蓆稀少。代之以布。即与内布城相属。高下亦略相等。今乃于苇蓆之外。复加布袭。且高逾数仞。俨如大墙。其意何取。布疋为小民被服所需。岂宜妄为耗费。即如武清等县。去夏曾经被潦。因加恩从优赈恤。幸而民无菜色。稍为慰怀。若留此布为贫民襦裤之用。资衣被者不知凡几。顾置有用为无用。使不知者几拟于土木衣文绣。岂朕省方观民之意司牧之谓何。曾不知体下情。承上德乎。前途有似此者。著即彻去。所有布疋。听民间买用。庶不致成弃物。山东毗连直隶。恐亦闻风效尤。并著速行除彻。至水营内所备坐落数椽。该督之意。为朕披览奏牍。召对臣僚而设。亦甚无谓。且又未豫为奏明。尤属冒昧。朕自辛未南巡以来。川途所莅。每日办理庶务。延见臣工。俱在御舟。诸凡甚为便适。且并未以舟居废事。众所共知。此次允富明安之请巡幸山东。所重在问民疾苦。嘉惠群黎。实不欲丝毫耗及闾阎物力。犹恐地方大吏。踵事增华。屡经谆谕。一切务从俭约。毋饰浮靡。不啻三令五申。杨廷璋何竟不知仰体朕意若此著传旨申饬。并将此通谕知之　　

○又谕、朕敬奉安舆。东巡齐鲁。畿封耆庶。扶杖欢迎。宜首沛渥恩。以敷庆泽。所有经过直隶州县内。男妇年七十以上者。著该督查明照从前恩诏之例。分别赏赉　　

○又谕、各直省设立将军。副都统。原为管辖驻防兵丁。无将军副都统处。则设城守尉管理。城守尉虽系三品。其职几与副都统相等。且又独驻一城办事。亦在大臣之列。补授后谢恩请训。例应自行奏闻。至与各城协领。一体于年满送部带领引见。亦于体制未协。嗣后并著与总管一体缮摺请旨陛见。如不准来。于次年再行请旨。著为例　　

○是日。御舟驻跸宝稼营　　

○戊寅。祭大社大稷。遣裕王广禄恭代行礼　　

○谕、朕此次恭奉皇太后巡幸山东经由水程。所有扈从官员人等。业经谕令于陆路随行。毋庸乘坐船只。以省船户等守候之劳。现在随用之船。大小不过十二只。为数虽属无多。但念水手人等、当差出力。亦属相同。著仍照上届巡幸天津之例。于常价外。每水手一名。日增给银三分。俾亦均沾惠泽　　

○又谕、据富明安奏、东平州知州沈维基。滕县知县陈诏。拏获邻省邻境盗犯。均属奋勉能事。请旨送部引见等语。已于摺内批令会同行在吏部带领引见矣。朕巡幸所至。每日照常办理政务。召对臣工。即引见官员。亦甚为便易。所有直隶。山东两省文武官弁。现在如有应行送部引见者。俱著该督抚随时奏明。会同行在吏兵二部带领引见　　

○是日、御舟驻跸南仓　　

○己卯。上诣皇太后御舟问安　　

○谕、上年夏间天津等处。因雨水过多。被灾较重。业经叠降谕旨。动拨银米。蠲赈频施。黎民幸无失所。第念长芦盐坨同时亦被淹浸。该商等工本不无稍亏。既仍照常纳课。又不能与贫民一体沾恩。未免向隅。今翠华临莅。深悉该处情形。且咨访钱价。较前更为平减。虽去岁曾加盐价现在商力仍觉拮据。著加恩每觔再暂加钱一文以降旨之日为始。定限一年。仍照旧值行销。俾资充裕。以副朕因灾恤商之意。该部即遵谕行。　　

○兵部议覆、署云贵总督彰宝奏称、黔省各标镇协营步守兵。防御有余。请于每百内酌裁二名。共可裁兵六百一十九名。节省余米。足敷每岁赏项。从前生息银。即行停彻。应如所请。从之　　

○是日、御舟驻跸湖洋庄　　

○庚辰。遣官祭黑龙潭昭灵沛泽龙王之神玉泉山惠济慈佑龙王之神　　

○谕军机大臣等、车布登扎布等奏、乌梁海副都统莫尼扎布、总管塔恩哈、互相构讼。著派御前侍卫内大臣巴图济尔噶勒。会同集福前往审办著寄信集福。于何处接奉此旨。即候巴图济尔噶勒一同前往。审明完结后。再一同来京　　

○又谕曰车布登所布等奏、乌梁海副都统莫尼扎布年老罢软。请于台吉丹珠尔。德勒克达什二人内。拣派一人等语。从前乌梁海事务。另派人办理者。特因乌梁海之人初附。恐其不谙内地礼法。特派人经理。今伊等归化已久。倘另派人。仍如莫尼扎布。亦徒滋扰累。乌里雅苏台。科布多。既有将军大臣等。嗣后乌梁海事务。即交科布多大臣经理。仍著乌里雅苏台将军统辖。将此寄信车布登扎布等遵办。　　

○是日、御舟驻跸杨家园　　

