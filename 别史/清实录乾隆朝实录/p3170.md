<!-- { "loadSidebar": true } -->
○丁丑。上御山高水长大幄次。赐蒙古王贝勒贝子公台吉、年班回部伯克、暹罗国使臣、并金川土司等宴。　　

○谕曰、刑部将现在监禁官犯、及蒙古外省各官犯、摘叙事由。开单进呈。朕详核案情。内苏泰前因台湾刁民聚众一案。并不执法严拏。反出示劝和。实属废弛不职。现在又有奸民林爽文等、抢劫滋扰之事。皆由该犯在任时。诸事因循玩误所致。又格通额、因周八与伊妾商约同逃。该犯起意将周八诱至家中。连砍毙命。有心致死。苏泰、格通额、情罪俱难轻贷。仍著牢固监禁。至苏卜东阿、玉庆、一因劝令伊妻节省用度、不服起衅。一因伊妻不听伊姑教训、斥责争闹殴毙。均系殴死不顺之妻。情有可原。著即行释放。德克进布、扣存塘工木价。系为家人刘三所愚。与侵欺帑项者有间。业已二次未勾。著发往伊犁。效力赎罪。刘得、王士浣、杨仁誉、司得寿、三达子、素尔方阿、闻世豪、长明、永善、图山＜氵布＞、满成、纳苏图、姜兴舟、王治岐、蔡薰、均系历次免勾之犯。核其情节。皆尚可原。俱著加恩减等。照例发落。蒙古台吉齐巴克多尔济、博和岱、一系侵蚀恩赏。一系致毙人命。情罪较重。但系外藩蒙古。已经免勾。俱著加恩释放。交与该盟长等、严行管束。不许复滋事端。以示朕格外施仁。用普春祺至意。该部即遵谕行。　　

○闽浙总督常青奏、臣前闻竹堑被贼占踞。当即密饬统兵赴淡水之总兵官郝壮猷、前往相机策应。今抚臣又派兵一千五百名赴剿。实为紧要得力。惟是臣续调之兵。已派令副将徐鼎士带领。而抚臣所调之兵。据称亦派该副将。实缘省城距泉较远。同时调派。以致关会不及。臣随改派在省之延平副将林天洛、带臣续调之兵过台。随水师提臣黄仕简进剿。再查督抚两标。除派拨防守外。统计兵四千四百名。今已派出三千三百名。会垣重地。尚须留兵驻守。据抚臣札称。复调上游之延建镇兵一千名、来省备遣。应俟该二处兵丁到时。即留会城驻守。福建巡抚徐嗣曾奏、臣以淡水地方紧要。即饬闽安协副将徐鼎士、游击吴秀、统领省兵一千五百名进发。连日接据蚶江通判陈惇、厦门同知刘嘉会等禀报。鹿仔港一带。现有泉州、兴化、广东客民。各书义民字样。共相守护。复准提臣黄仕简、亦因淡水新庄巡检王增錞禀报、现于艋舺地方。募雇乡勇堵御。咨臣拨兵救援。臣即添派员弁。随副将徐鼎士等前往。正在候风遄发。接准督臣来咨。亦调督抚二标兵一千名。交徐鼎士统领。赴鹿耳门协剿。查淡水等处。待援既急。而鹿耳门一路。必须厚集兵力。臣前所调延建兵一千。原以备督臣调遣。应即饬令赴泉。候督臣派员统领进剿。再厦门对渡鹿耳门。较闽安更便。臣已飞劄厦门备船。俟兵到飞渡。谕军机大臣等、总督统辖营制。全省兵弁。凡有调遣。自当听督臣主政。巡抚虽亦有封疆之责。不得稍存膜视。但调发兵弁。应札商督臣。公同檄调。况无迫不及待之情形也。此乃国家体制。不可紊越。今徐嗣曾、惟恐毫无调度。迹涉推诿。是以纷纷徵发。以见留心努力。并咨会广东、浙江等处。挑备战兵。豫资策应。使本省兵弁。号令两歧。事权不一。且省垣重地。自应多兵驻守。今辗转更调。亦非慎重根本之道。该抚于此案初起时。尚能镇定。其后何以冒昧若此。但究属为地方起见。尚无大咎。亦不得因有此旨。过于畏葸。而置要务于不问。且督抚因此或致不睦。更于公事无益。徐嗣曾、惟当与常青彼此和衷。筹酌机宜。协同妥办。以期迅速蒇事。至该督等摺内所称鹿仔港等处、有客民义民。共相纠集。守护地方等语。该处商民等、激发公义。保护地方。甚属可嘉。著该督抚俟事竣后。公同查明。分别奖励。　　

○戊寅。上还宫。　　

○是日起。上以祈谷于上帝。斋戒三日。　　

○己卯。谕、每年新正元旦。及八月庆万寿之期。所有守护各陵贝勒贝子公大臣等、皆轮班特来朝贺。朕念伊等逢朕巡幸各处。既已接驾朝觐。而新年及朕万寿。各处又有望阙拜贺之例。嗣后朝正庆寿。毋庸前来。俾省劳费。其总管等、亦著一体遵行。　　

○又谕曰。琅玕奏、浙省漕白帮船。节年借领各款。有未完银一十六万八百余两。本年应扣八万二千两零。请旨分别宽限完缴。以纾丁力。又另片奏称、浙漕本年应行搭解四十七、八、九等年缓交余米。及失风赔补米。共二万二千九百七十余石。请于本年先搭解一半。余俟下运解交各等语。浙省丁力疲乏。各帮扣项既多。办运恐致拮据。著加恩将极疲扣款较多之台前、台后、温前、温后、处前、处后、金衢所、杭头、杭二、严所、嘉白、湖白、十二帮。借款银十三万九千一百五十六两零。于五十一年为始。分作八限扣缴。次疲扣款较少之宁前、宁后、杭三、杭四、湖所、海所、嘉海、绍前、绍后、九帮。借款银三万一千六百八十三两零。于五十一年为始。分作六限扣缴。其各帮应行搭解余米二万二千九百七十余石。亦著加恩。于本年先行搭解一半。余俟下运全数解交。以示体恤。该部即遵谕速行。　　

○又谕、前据常青等奏、闽省台湾有奸民林爽文等、纠众戕官。占夺县城一案。节经谕令该督等、督饬镇道等、实力查办。并经提督黄仕简等、带兵渡台。堵截搜捕。嗣据常青等奏、总兵柴大纪等、用炮轰击。十四日澎湖兵到。贼势退避。本日复据常青奏、有贼夥吴异人、到艋舺地方。称欲带兵接应贼人。经署都司守备易连、将吴异人等四犯。拏解营中枭示。又有监生黄朝阳等、并本处及广东省义民各五六百名不等。募集乡勇。协力攻杀贼匪。枪炮齐发。杀死匪犯数百名。余贼望风奔散各等语。林爽文、于光天化日之下。胆敢纠众戕官。占据县城。实属罪大恶极。法不容诛。该署都司易连、于贼夥吴异人等前往助贼时。即擒拏斩枭。以安民心。所办甚属可嘉。易连、俟事竣后。著该督给咨送部引见。至该处生监商民。激发公义。纠众攻杀贼匪。保护地方。实可嘉奖。著该督等、查明分别旌赏。以示优奖。其义民内有被贼伤害者。并著该督等于事竣后、查明具奏。照阵亡兵丁之例。一体议恤。　　

○又谕曰、台湾奸民林爽文等、纠众滋事一案。该督常青、剿捕逆匪。一切调度堵御机宜。办理尚属镇静妥协。现在水陆两提督、业经渡台会剿。逆匪自无难立时扑灭。惟是海疆重地。将来善后事宜。均须妥协筹办。常青系初任总督。恐未能料理裕如。李侍尧久任封疆。虽于军旅未娴。而办理地方事务。于轻重缓急机宜。较为熟练。李侍尧、著调补浙闽总督。即驰驿前赴新任。湖广系腹地省分。且地方宁谧无事。常青自能胜任。即著调补湖广总督。俟李侍尧到闽接印后。常青即来京请训。再行赴任。现在李侍尧、自京启程。常青到楚。往返尚需时日。李封年老。兼署督篆。恐精神未能周到。所有湖广总督印务。著舒常、驰驿前往署理。俟常青抵任后。再行回京。　　

○谕军机大臣等、常青甫经擢用总督。即遇地方有此等案件。亦其年运所致。会逢其适。但伊于办理此案。尚无不合。惟是事定后、一切善后要务。均须妥协筹办。常青究系新任。恐未能料理裕如。李侍尧久任封圻。能知事体之轻重缓急。是以降旨将伊与常青对调。所降谕旨、俟李侍尧将次到闽时。再行发钞。若不然、该省一闻李侍尧来闽之信。常青必心疑获咎。恐钦差查办。意存畏惧。转致惊惶失措。于事尤属无益。常青接奉此旨。固不可因调任在即。于调度剿捕一切事宜稍存观望。尤不可稍露端倪。致地方文武员弁。闻总督业经更换。各存弛懈之见。以致呼应不灵。并传谕徐嗣曾、一体慎密。诸事帮同常青。实力妥办。若稍有洩漏。致文武员弁闻知。常青遇事掣肘。朕必重治其罪。恐徐嗣曾不能当此重戾也。　　

○又谕曰、李世杰奏、亳州知州赵霖禀称、准山东鱼台县来咨。缉获代段文经拉车之张二小供称。上年八月二十三日。曾送□文经至亳州北关礼拜寺西北李姓饭店。当据该州分派委员。将开设饭店之李端士。李福海等、逐一搜查。并无段文经踪迹。恐李端士等因无人质证。狡供不吐。已委员押解山东质审等语。张二小、现据鱼台县拏获。并有拉车送段文经至亳州李姓饭店之语。该县既咨会亳州。断无不禀报明兴之理。何以该抚竟未将此情节具奏。独不知要犯未获。朕时时烦懑耶。明兴、著传旨申饬。仍即将张二小于何日缉获。其如何替段文经拉车。及送至亳州后。在何处分手。逐一讯取确供。再李端士等、解到后。曾否质对明确。有无段文经实在下落之处。著一并迅速覆奏。将此由五百里传谕明兴、并谕李世杰知之。　　

○又谕曰、琅玕奏、浙省帮船积欠银两。酌请分限扣还一摺。已明降谕旨准行矣。至摺内所称新船义会银两。及帮丁宽限扣项外、应行找发银两。于沿途找发等语。所奏殊未明晰。闽省屡有结会滋事之案。现在台湾复有奸民林爽文等、纠众立会。正当剿除搜捕。以净根株。此等义会名色。日久相沿。恐滋事端。且帮船内人夫众多。稂莠不一。尤宜严禁。嗣后即将义会字样。另行酌改。毋得仍沿旧习。以资影射。至帮丁找发银两。如应行给发。尚未全给之项。为之找发。此等宽限后于沿途陆续补给者。只应写补发字样。何得谓之找发。转致眉目不清。总缘该抚不谙文义所致。以后务宜留心检点。又该抚奏、浙省民灶沙地。题请升科。及奏销完欠钱粮各摺。内称正课珠车并正珠银两。此项究系何款。何以有此名色。摺内并未声叙明晰。著传谕琅玕、即查明各款。详晰覆奏。寻奏、浙省帮丁借欠银两。系乞恩缓扣。自应声叙补发字样。至义会一项。系各帮旗丁、公借帮贴新船费用。义会名目。旧习相沿。应请改为新船公借名目。又浙省民灶沙地。题请升科。及奏销完欠钱粮内。有正课滳珠。并车脚各名色。历来奏销册内。率将正课滳珠。并为正珠。将滳珠车脚。并为珠车字样。未经分晰改正。请嗣后将三项分行开列。不敢并写牵混。得旨、以后慎之。毋为俗幕宾所误。又批、实为可笑。外省省文陋习。可厌之极。　　

○庚辰。上诣南郊斋宫斋宿。　　

