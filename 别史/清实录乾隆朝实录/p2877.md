<!-- { "loadSidebar": true } -->
○甲午。谕军机大臣等、据李奉翰查勘现在新工、及豫省雇夫不敷情形一摺。内称人夫一项。因正当中伏炎暑。大雨时行。未能即时云集。而附近各处。将届秋粮收割之时。农民各顾本业。雇募究属不敷。其势不得不藉资邻省。将来东省人夫足用。原可毋庸向直省代雇。现与韩鑅、富勒浑、面商妥办。时届白露。即可完工等语。看来直隶、山东、皆以办夫为难。而河南则以协办人夫为急。朕意豫工需用人夫。自应在本省雇备为便。从前屡降谕旨甚明。李奉翰等当酌量情形。妥为雇觅。该处人夫、断无不踊跃赴工之理。若谓此时将届秋粮收割。农民各顾本业。方当六月下旬。未免指称时侯太早。转似藉词推诿。总之令直省代雇一说。固不必提。即东省协济之夫。除已经陆续赴工外。倘豫省召募足数。亦即飞咨停止。以免邻省跋涉之苦。李奉翰等、务当遵照妥办。至开挑引河。从前虽经奏定、在白露以前蒇工。但为期尚紧。今思若宽限至霜降节边完竣。则该省人夫。亦可以从容集事。办理更易。而开放引河。亦不为迟。若此何如。再前阅明兴奏到图内、南阳、昭阳、微山等湖、其水清澈。该处系承受漫口下注之水。自然水泛黄色。断无澄清之理。若其水既清。则泥沙必致淤垫。湖身将来猝遇盛涨。不能容纳。于运道甚为可虑。从前萨载、韩鑅等奏称、豫省漫下之水。俱系串湖边下注、距南阳正西八里之玉皇庙。下达谷亭河。是以清浊不能混淆等语。其所奏情形。未经目击。不能遽信为确实。若果如韩鑅等所奏。则下游散漫之水。并不入三湖。自有一路循流顺轨。仍汇入旧河归海。何必又纷纷筹备分洩三湖。如潘家屯六塘河等处。广为设法疏浚开挑。即漫口亦无须堵筑矣。朕于此处甚疑之。下游及湖身运道。现在情形。实为廑念不置。总之此事。现虽有李奉翰、韩鑅等、在工经理。而阿桂系一手督办之人。其识见自较胜于李奉翰等。此时在京不过照常事件。非必须阿桂办理。若能即赴该处。筹办一切。朕可放心。著传谕阿桂令其自行酌量起程。或由山东运河一路。查看赴工。俟定有日期。即行奏闻。以慰朕廑注要工之意。著将此一并传谕萨载、李奉韩、韩鑅、富勒浑、明兴、郑大进知之。仍各将该处河湖运道切实情形、逐一绘图贴说。详悉速奏。毋稍存粉饰之见。寻萨载等奏、据地方官禀报。添雇协济豫省人夫。俱惮远离。不肯应募。现于紧接曹县村庄之豫省工段。先令施工。以次溯挑而上。逐步渐进。不致有顿令远涉之形。俟赴工人多。即遵旨停止。至各湖水色俱清。因南阳、昭阳、微山等湖。去岁积水本多。水势甚旺。足以敌黄。黄水并未灌入。故湖水俱清。不致淤垫。得旨、欣慰览之。　　

○是月。山东巡抚明兴奏、曹单等县邪教一案。先后缉获首从匪犯六十三名。并已故首犯布伟之子布文起等三犯。续获豫省杨恒德等九名。共七十五名。严行讯究。现俱供认。或妄布邪言。或传习歌咒。俱分首从问拟。为首吴克巳等三犯。拟斩立决。为从位荣、布文起、李忠、黄存义等七十二犯。分别伊犁、黑龙江、发遣为奴。至豫省所获之陈中礼、系该省混元教案犯。应听豫省归案办理。下部议行。　　

○陕甘总督李侍尧奏、据河州知州于锽、禀请查照雍正年间河州二十四关、设立乡勇例、编伍团练、以重边防等因。查乡勇之设。农忙归业。农隙操演。仿古寓兵于农之法。其实半系游手无业之徒。况河州所属。大半回民。良莠混杂。难保无借此为名。私制军械。纠结藏奸。查该州乡勇旧设五千人。乃去年逆匪攻抢河州。任其滋扰彼时所称乡勇者何在。可见有名无实。今事平之后。因官禁私藏鸟枪。复指称乡勇名色。冀得照旧存留。河州逼近撒拉尔。保无串通番回滋事之处。况该处设镇添兵。足资防范。请将乡勇尽行革除。并将私藏禁械。一体收销。得旨、是极。汝实解事之人也。　　

○云贵总督富纲等奏、滇省办铜。半由寻甸州、转运至黔省威宁州。嗣因寻甸与威宁隔远。经前署督臣图思德奏请、自宣威至威宁七站。改归宣威州承运。然仍多阻滞。其故由于牛马车辆。半资沾益、平彝、二州县。雇募既难。寻宣分运。又多一次秤盘。而宣威至威宁。山路险竣。是以转形竭蹶。臣与抚臣刘秉恬、悉心筹酌。莫若改归曲靖府承运。则生产牛马车辆之沾益平彝二州县俱隶该府管辖。呼应较灵。随令曲靖府知府龙舜琴、先行试办。现在辛丑铜觔。业经全数扫帮。嗣后寻宣二州分运至威宁之铜。请改归曲靖府一手承运。报闻。　　

○署云南巡抚刘秉恬奏、楚雄府城外龙川江、自镇南州发源、经由府城西北东三门、至离城六七里镇水塔地方。迤逦入金沙江。郡城地洼。河溜日逼。屡有水患。臣抵楚雄各处履勘。询之土人。佥称从前河身离城尚远。近年日趋而南。逼近城门。必开挖引河。使归故道。方可无虞。查旧河即在相近镇水塔之北。请于此处挑挖深通。导引河溜复旧。并于近溜处、酌建石坝。近城处、量筑土堤。自不受水逼。再查镇水塔为该处出水之所。亦须疏浚深通。俾河流宣畅。方免泛溢。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。秋。七月。丙申朔。享太庙。遣諴亲王弘畅恭代行礼。　　

○谕军机大臣等、据李奉翰等奏、直隶山东江南各省附近豫工各属。代雇民夫。派员带领来工。指与工段。即令该省委员驻工、督率人夫兴挑等因一摺。此项协济人夫。直隶山东等省。其佥派押解。小民不尽踊跃乐从。朕从前早经见及。屡次传谕甚明。而此次李奉翰、韩鑅等摺内。但知借资邻省。并未通盘筹画。以朕观之。其中实有碍难办理情形。以致哓哓不已。转若有互相推诿之意。已于摺内详晰批示矣。李奉翰等、应遵照节次谕旨。务尽本省人夫召募雇用。盖开挑引河。原因堵筑漫口。为民田庐舍奠安之计。乃驱率隔省不乐从之夫。押解赴工。是欲利民而转以病民。甚非朕轸恤穷黎、廑念要工之意。即如直隶民夫、修垫道路。最为熟习。然设令畿辅民人。修理他省道路。即有迁地弗能为良之势。且不特此也。古者八家同井。同养公田。此亦宜于古而不宜于今。若用此法。必致八家各顾其私。互相观望。公田竟至荒芜不治。李奉翰等、何未念及此乎。再代雇之夫。无论裹粮远出。不愿前往者居多。即所奏直省派委官员。令押带民夫赴工。分段承办。一切呼应不灵。动多掣肘。隔省差员。岂能如本省属员之畏上司。即李奉翰、韩鑅等、管理直省委员。亦不能如本省属员、如臂指之相使也。看来李奉翰、韩鑅、富勒浑等、于此事工大任重。竟至畏难茫无主见矣。且河南之工。富勒浑自当身任其事。今贫民无地可耕者甚多。岂一省之中。不能得十数万夫。而必借资邻省乎。昨令阿桂起程赴工。或顺道由山东运河一带、查勘河湖形势。本日据韩鑅等奏到、纤道及粮艘北上情形。俱属安稳。看此光景。阿桂不必由东省查勘。应即由京径赴豫工、督办一切。日内即酌定出京日期。一面起程。一面具奏。至直省现在雇备夫五千名。著传谕郑大进、如此项人夫尚未起身。即可停止。如已起身前往。恐前派之员、不足以资弹压。即派清河道永保、并带同干练丞倅等官。管领夫役、前往帮办一切。或尚得力。总之引河工程。其刨挖沟槽、及堤工基址。大局已定。即眼前人夫、不能十分齐集。就本处雇觅。尽属从容。亦毋庸藉资邻省。况前已降旨、将开放之期。宽限至霜降节边。现在伏汛已过。秋汛将临。设霜降时候。所有开挑工程。尚不能一律完竣。即缓至冬间。甚或迟至明春桃汛以前开放。一举集事。亦无不可。此等机宜。阿桂到彼。会同李奉翰等、悉心筹酌。妥为办理。朕可稍纾廑念。所有李奉翰等原摺。并粮船催过济宁一摺。俱著钞寄阿桂阅看。并将此由六百里一并谕令郑大进、萨载、李奉翰、韩鑅、富勒浑、明兴、知之。　　

○礼部议覆、河南学政邵洪奏称、岁试四五等生员。乡试应入场对读。其中如实系老病。及武生全无文理者。不便听其滥充。请照例罚赎。四等罚银三两。五等罚银六两。解交藩司。雇充对读。并请于临场考选誊录字画时。兼取略晓文义者。分别记名。以备雇充对读。应如所奏。再查各省办送对读。向不咨部。难以稽核。请通行各省学政。于每届乡试时。将四五等生员。实入场对读若干名。并解缴罚赎银若干名。分别造册报部。从之。　　

○旌表守正被戕湖北郧县民蓝士芳妻胡氏。　　

