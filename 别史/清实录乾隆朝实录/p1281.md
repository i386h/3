<!-- { "loadSidebar": true } -->

○又谕、前曾传谕。令将仁和等七州县、应行带徵漕粮。该督抚等、酌量缓至明年蚕收麦熟后完纳。并令具摺奏闻。交部备案。今朕已明降谕旨。江浙俱行缓徵。该督抚等应遵照办理。毋庸再行具奏。可传谕喀尔吉善等知之。　　

○兵部议准、闽浙总督喀尔吉善等奏称。浙江绍兴协。原隶宁波定海镇辖。嗣于雍正七年、改隶黄岩镇。查自绍至黄。陆路七百余里。至宁仅水路一百余里。现在杭、嘉、湖三协。俱隶宁波提督辖。由宁至杭。必经绍协。应即归并提督管辖。从之。　　

○御史李绶奏、匿灾扰民之巡抚周人骥。革职不久。仍以原官录用。不足示警。得旨、此所奏是。但朕实因一时无人。故令周人骥署理。且周人骥不过报灾不实。亦非竟匿灾不报。而李绶即据实直奏。朕所嘉予。周人骥仍著遵前旨行。该部知道。　　

○大学士管陕甘总督黄廷桂奏、巴里坤现派满兵驻防。应酌设屯田。以省兵粮运费。查该地颇宜青稞。兼有南山雪消之水。可资灌溉。计布种一千石。可收成九千石。应豫开沟渠。置犁铧农具二百五十副。牛马五六百头。并派甘、凉、肃、三处熟悉耕作兵五百名前往。俟春融播种。秋成后、悉令入城居住。又可添壮军容。统照驻防例、三年一换。得旨、具见留心。如所议行。　　

○又奏、瓜州回人。迁移鲁克察克。所遗成熟地二万四百五十亩。应就近募种。按官四民六徵收。存贮厅仓。供支驻防满兵口粮。得旨、好。如所议行。　　

○命协办大学士尚书蒋溥、尚书傅森、总督尹继善、在紫禁城内骑马。　　

○丙子。上诣皇太后宫问安。　　

○幸圆明园。　　

○定边右副将军兆惠等奏、前遣侍卫提奇图等。晓谕回部。回至军营。据禀报回部情形。布拉呢敦、似属恭顺。霍集占、素不安分。前曾党同阿逆。后畏惧大兵。又袭击阿逆。以图掩饰。其人反覆无常。今为布噜特击败。始将屡次使人遣回。此时不立定贡赋章程。又并未遣人前来。显有背逆情状。臣即饬知阿敏道。令与宰桑巴桑等。公同商议。迅速进兵。绥靖阿克苏、库车地方。今霍集占亲来谒见。其伊犁种地回人。即照旧派拨前来。倘稍抗拒。即行剿灭。谕军机大臣等、兆惠等据遣往回部侍卫所告、布拉呢敦、霍集占等各情形。即饬知阿敏道迅速进兵。相机办理。甚合机宜。第现在霍集占、遣使沙呢雅斯来京。奏称感激朕恩。情甚诚笃。霍集占虽未可深信。然其遣使远来。明有畏惧天朝之意。此时如已将霍集占拏获。或伊自行投至伊犁。兆惠善为安抚。仍派员解送来京。若阿敏道驻兵在彼。未即擒获。兆惠亦遣人至彼。将伊遣使前来、奉旨准其投诚之处。明白晓谕。但令其将每年贡赋。照数交纳。毋庸加以兵威。办理方为妥协。其令回人前赴伊犁种地一节。前已降旨停止。著兆惠遵照办理。此次自叶尔羌回来之侍卫提奇图。目击彼处情形。著即驰驿来京。以备询问　　

○旌表守正捐躯之直隶井陉县民李仲甫妻高氏。守正被戕之山西代州民高文章妻樊氏。　　

○丁丑。谕曰、纳迈不胜副都统之任。著在参领上行走。　　

○谕军机大臣等、舒赫德带兵追缉乌梁海果勒卓辉等。至铿格尔、伯勒齐尔地方。知果勒卓辉逃入俄罗斯。即将彼此不容留逃人之例。明白晓谕俄罗斯头目。并领兵向彼索取。所办尚合机宜。已令该部移咨俄罗斯萨纳特衙门。索取果勒卓辉等。舒赫德毋庸领兵前往。著将所领兵丁。交与哈达哈等带领。此旨到日。即行驰驿来京。仍加恩补授正红旗汉军副都统。伊子舒常。并著加恩补授三等侍卫。　　

○又谕、昨据爱必达奏办河工秸料。现委阿尔泰驰赴督催等语。孙家集工程。需料孔亟。自应大员督率。今爱必达已补授河道总督。该处堵筑。即系伊分内之事。若俟到任后方行前往。则鹤年来京。尚需时日。可传谕爱必达、即亲身督理山东料物。前赴工所。亦可与刘统勋面商河工一切事宜。于明岁修防等务。亦得早为熟悉。所有现在堵筑之处。尤当上紧督理。勿致稍有迟滞。俾漫水消涸。不误春耕。于山东、江南、两省农事。所关甚钜。可速行传谕知之。　　

○又谕、前因孙家集地方。有堵筑工程。所需秸料。传谕图勒炳阿等。即速照刘统勋移咨。克期运送。并将起运若干。未运若干。即行奏闻。何以尚未奏到。黄河工程。关系紧要。现今需料甚急。图勒炳阿、当亲往督催料理。勿致属员任意耽延。稍有迟误。并将现在办运情形。速行奏闻。可传谕知之。　　

○兵部议准、署陕西巡抚卢焯奏驿站事宜。一、汉中府留霸通判。并非正印未便兼管夫马钱粮。其所属之松林驿。附近凤县。武关驿。附近褒城。应分归管理。一、汉中九属。惟南郑附府事繁。余均属中简应各减皂隶一名。拨给草凉、三岔、武关、青桥、四驿。一、汉属九驿。应各添弓兵一名。工食在司库公用银内支给。各驿丞养廉每员酌给银八十两。在该州县额设养廉内支销。一九驿驿丞。俱系兼管巡检。应铸给兼管各关防并移驻驿站地方。一、长宁驿旧署残毁。东河驿向无衙署。应分别修建。从之。　　

○以礼部左侍郎徐以烜、为顺天武乡试正考官。詹事府詹事温敏、为副考官。　　

○旌表守正捐躯之直隶清河县民张尚德妻赵氏。　　

○戊寅。上幸静宜园驻跸。翼日如之。　　

○谕军机大臣等、兆惠等奏称、据绰罗斯汗噶勒藏多尔济等咨称、巴雅尔抢掠洪霍尔拜、扎哈沁等五百余户。杀伤人众。劫夺牲只。已遣和起、会同噶勒藏多尔济等。设计擒拏。巴雅尔原系不可深信之人。今果肆行吞澨。情甚可恶。应即行擒拏治罪。第扎哈沁人等、牲只亦甚无多。今据报称驼马牛羊。数至逾万。其中或尚有捏饰之处。亦不可不详加体察。再鄂尔奇木济、系扎哈沁宰桑。伊等既被抢掠。应由鄂尔奇木济、转报将军办理。乃由噶勒藏多尔济等、咨报军营。亦属非是。噶勒藏多尔济、系绰罗斯汗。若将附近各鄂拓克事务。俱归管辖。亦非所宜。嗣后无论何鄂拓克事务。俱令径报将军。方为妥协。从前曾密谕兆惠、防范巴雅尔。稍有可疑。即行办理。且因巴雅尔、与哈萨克锡喇、系同母异父之子。是以勿令知觉。其时哈萨克锡喇、尚系新降。未经受朕厚恩。今伊效力军营。甚知感激奋勉。且现在尚未抵伊犁。兆惠等将巴雅尔擒拏后。俟哈萨克锡喇到时。仍如从前一同办理事务。不必稍露形迹。使伊疑惧。　　

○又谕、兆惠奏、阿敏道带兵前赴库车等处。招服回人。因回人见所领厄鲁特兵丁。不敢出城迎降。随将厄鲁特等退回。阿敏道亲赴库车城。办理招降事宜等语。回人等向惧厄鲁特戕害。是以未敢前来迎降。亦或事之所有。昨已传谕兆惠、现在霍集占遣使来京。意甚诚笃。果能遵谕贡赋。即不必加以兵威。且时届隆冬。阿敏道所领厄鲁特兵丁。既已退回。此时霍集占、如已亲身谒见将军。或遣人前赴军营。立定贡赋章程。兆惠等、即遵照前旨办理。　　

○礼部议准、御史朱嵇奏称。顺天乡试录遗册。向来止列贡监生员等空名。并未详注年貌籍贯。及所习经书。难免无顶冒等弊。应请嗣后与正案录科名册。一体详注。从之。　　

○以故多罗顺承郡王泰斐英阿子恒昌、袭爵。　　

○以故奉恩将军多隆额子禄兴、袭职。　　

○己卯。上阅健锐营兵。　　

○谕军机大臣等、兆惠派和起、会同噶勒藏多尔济等。擒拏巴雅尔。此时应已办竣。擒拏巴雅尔后。伊部落所属人等。应行分赏。第噶勒藏多尔济等、虽同派兵擒拏。至于分赏户口。不必过多。酌量以百户为率。其余若鄂尔奇木济等、酌量分赏。令其管辖。余俱归入二十一昂吉。方为妥协。再辉特部落内。如和通额默根等。虽与巴雅尔同一部落。伊等俱属安静。所属户口。自不得照巴雅尔一例办理。并将巴雅尔户口。归入伊等管辖亦可。著传谕兆惠、遵照办理。　　

○赈直隶延庆、蓟州、延庆卫、保安、宣化、万全、西宁、怀来、等八州、县、卫、本年水旱雹灾饥民。借给耔种。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十四


大清高宗法天隆运至诚先觉体元立极敷文奋武孝慈神圣纯皇帝实录卷之五百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。十月。庚辰。上回圆明园。　　

○刑部议奏、正黄旗满洲护军校明实。诬告李本滋强赎房地。照例应拟杖流。折枷责完结。得旨、此案明实诬告李本滋勒写欠约。刑部拟以杖流。折枷号鞭责。虽系照例办理。但明实身为护军校。而行同无赖。如此不顾行止之人。若留在京城。适足坏旗人风气。明实著发往拉林种地。嗣后旗人寻常犯案。该部仍照例议给。如遇有此等情节。著另行具奏请旨。　　

○辛巳。谕、昔日诸王曾经血战。宣力国家。诸王之侧福晋。又皆系满洲。或系蒙古。是以定有予祭之例。此后诸王中。除赏过侧福晋外。余无侧福晋者居多。经朕降旨、视王等爵秩定例。于是王等率皆奏请封立侧福晋。惟是侧福晋若与嫡福晋一体予祭。殊非体制。嗣后王等侧福晋薨逝。其应否予祭之处。缮写绿头牌请旨。即奉旨予祭。亦不过致祭一次足矣。其用祭文之处。著永远停止。　　

○谕军机大臣等、哈达哈等、将军前奋勉之喀尔喀郡王车布登扎布等。开列具奏。已命军机大臣等。酌量伊等劳绩。分别奖赏。车布登扎布、巴雅尔什第、俱著赏戴三眼翎。恭格敦丹、著赏戴双眼翎。向例亲王不令戴翎。以示优异。其领兵及随围时。并著戴翎。今亲王成衮扎布、现办副将军事务。亦著戴三眼翎。如来京遇大典礼时。仍照在京亲王体制。　　

○大学士等议准、巴里坤办事大臣雅尔哈善奏称、兆惠等需用马一千匹。俟由黄廷桂处解到时。即行解往。移驻巴里坤之疲乏兵。著在巴里坤守候。由拨回本处之汉兵内。拣选三百六十名。拨赴屯田。其现在之健锐营兵三百名。汉兵九百余名。暂令驻劄巴里坤当差。俟移驻兵既定之后。各拨归原处。得旨、依议速行。　　

