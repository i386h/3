<!-- { "loadSidebar": true } -->
○又谕曰、提督史宏蕴奏、堪胜总兵人员一摺。将记名之副将郭金章保荐。并称该副将于五年俸满案内引见、甫经回任等语。其意竟以引见未久。不必再行送部。殊不知保举总兵大员。原期遴选卓越之材。以膺专阃之寄。非俸满送部寻常升转者比。且俸满记名人员甚多。并非即以总兵擢用。今史宏蕴、既以副将郭金章保荐。又不送部引见。殊失郑重遴选之意。至参、游、都、守与总兵阶级。本自悬殊。特以人材难得。其中果有才略出众者。不妨破格兼收。以备录用。亦非令该督、提等。勉强塞责。以开幸进之门也。郭金章仍著送部引见。将此晓谕知之。　　

○谕军机大臣等、前据陈宏谋奏、请增发帑本收买场盐一事。所奏殊未明晰。该部奏覆。所有指驳之处。亦不过就所奏逐条议覆。于该省实在情形。难以悬揣。已降旨吉庆、驰驿前来。同裘曰修、前往粤东查办。吉庆于盐政事宜。素所熟悉。此案必须彻底清查。但恐其意在厘剔。遇事过于吹求。转至失当。裘曰修、向于鹾务虽未经历。而到彼察看情形。自可得其梗概。所有历年来帑本课项。出入盈虚。及盐引积销。应行办理之处。已令吉庆会同查核。至此案清理。务得实在情节。毋庸牵涉多人。张皇提解。或致滋扰。此则裘曰修、所当秉公持正。会商办理者。陈宏谋素称练事。特其秉性。未免心存畛域。形迹未化。裘曰修到彼。可当面传谕该督、此事系历任相沿。不自陈宏谋始。谅伊甫膺简任。自不敢稍存回护之见。俾明晓此意。三人无难开诚相与。悉心稽核。不为意见所累。其商酌章程已定。或有目前不能即刻赶办者。可交该督从容料理。亦不必急遽克办。俾边省人望相安。庶为得体。著将此明晰传谕知之。　　

○以侍讲学士景福、侍讲全魁、编修蒋檙、卢文弨、积善、充日讲起居注官。　　

○壬申。孝端文皇后忌辰。遣官祭昭陵。　　

○谕曰、兆惠现在军营。裘曰修、吉庆、又俱出差。户部办事乏人。李元亮著暂行兼署户部尚书事务。　　

○调吏部侍郎三泰、为户部侍郎。盛京刑部侍郎石柱、为吏部侍郎。以内阁学士伊禄顺、为盛京刑部侍郎。内阁学士庄存与、为礼部侍郎。　　

○免直隶魏县、大名、元城、清丰、南乐、清河、威县、景州、故城、东光、交河、阜城、吴桥、东明、开州、长垣、沧州、青县、宛平、西宁、蔚州、延庆、保安、宣化、万全、怀安、怀来、赤城、四旗、等二十九州县厅、乾隆二十二年分、水灾额赋。　　

○癸酉。户部议覆、御史史茂条奏、一、月选各官。借贷赴任。放债之人。乘隙居奇创立短票名色。七扣八扣。辗转盘剥。请严行禁止等语。应如所奏。交步军统领衙门。五城御史出示晓谕。凡短票取利。即拏交刑部治罪。银两入官。被害之人。许其首免。一、各省督抚。俱膺重寄。藩臬道府、身受殊恩。自宜洁己率属。凡勒派勒借收受馈送等事。久违例禁。但积久玩生。或所不免。至州县交代。帑项攸关。上司出巡。夫役需索。请豫为防闲等语。应如所奏、行令各督抚严密查察。毋得徇隐。倘有藉端迎合。交代徇情者严参治罪。一、州县一官。风化所系。奢俭之际。贪廉见焉。诚使督抚躬行节俭。而属员尚蹈奢华。转移之权。大吏安在。应如所奏。行令各督抚时加访察。一有确据。即予严参。从之。　　

○又议准、直隶总督方观承疏称、通州四旗。仓廒不敷贮米。请添建廒座二十间。所需工料、于建仓银内动拨。从之。　　

○礼部议覆、御史刘龙光条奏。一、生员岁科两试。向用四书文二篇。经文一篇。后以不准给烛。删去经题。雍正六年。覆准定例。岁试两书一经。科试一书、一经、一策。冬日减经艺一篇。近奉旨乡会试篇数既减。请嗣后冬日岁试、一书一经。科试一书一策。春夏秋日。增律诗一首。应如所奏。嗣后岁科两试。俱准减篇数。惟不论四时。俱增律诗一首。但各省士子土音不同。骤难责之谐律。俟岁科两周后。再凭去取。又奏称乾隆十九年巡抚陈宏谟题、闽省重考之弊。因各属考棚窄狭。一县童生。分场考试。是以一人先后冒考。若合为一场。则人各领卷。不能分身。其弊自绝。但其言专指闽省。请敕下各省学臣、查明有无重考县分。如果人多棚隘。奏明增添号舍。至两县同城。保无熟识互换之弊。亦请合一场考试。应如所奏。嗣后学臣考试童生。一县务并一棚。不得分场叠考。其两县同城。亦照此例办理。从之。　　

○以湖北按察使和其衷、为贵州布政使。归绥道图桑阿、为湖北按察使。　　

○甲戌。上诣畅春园、问皇太后安。　　

○谕、京师二三月间。雨泽应时。入夏以来。虽节次得有微雨。尚未沾足。今麦秋已届。待泽甚殷。朕心甚为轸念。宜申虔祷。期沛甘霖。著礼部即查照定例。敬谨举行。　　

○又谕曰、阿桂现在军营。所遗工部侍郎员缺。著梦麟调补。所遗户部侍郎员缺。著吉庆补授。阿桂遇有部院侍郎缺出。再行补授。　　

○谕军机大臣等、前据塔永宁奏、晋省蒲、解、绛、三属得雨较大。其余各属。雨泽皆未深透。现在率属虔祷。期于芒种以前得有透雨。以资布种等语。当于摺内批询。以后如陆续得有雨泽。自应奏报。何以至今尚未覆奏。殊深廑念。著再传谕该抚、将近来曾否得雨情形。即速据实具奏。设有旱象。何以先事绸缪。毋致张皇以安民情。并著速议。寻奏、省南平、蒲、潞、泽、等十府州属。于四月初得雨沾足。近省一带。暨省北沿边。四月十七日。得有透雨。各属禀报十七、十八、同时得雨者。四十九处。道远尚未报到者。十一处。得雨四十九州县内。深透可布种者。三十一州县厅未能全种者。十八州县厅。臣细询各属气候。近省一带。芒种后即不能布种大禾。省北沿边。夏至前尚可赶种。其余糜、谷、荍麦等项。即六月中尚可陆续布种。得旨、览奏俱悉。　　

○吏部等部议、湖广总督硕色疏参知府李泌、知县马汝明、及前任正署知县虞学灏等、加徵私派。将累任失查各上司。分别降革。得旨、此案失察属员私派、不行揭报之该督抚等。分别议以降革。但向来外省失查属员至降革者。往往以事属因公。且人材难得。故加恩留任者多。然以此视为泛常。遂致姑息容忍此案私派加徵。历有年所。乃从未经见之事。该上司徇纵许久。漫无觉察。非寻常因公窐误者可比。若不严加徵处。何以剔积弊而肃吏治。但案内人数众多。且有向曾出力。尚堪策励者。自当量为区别。范时绶、李治运、新柱、永兴、开泰、俱著革职。从宽留任。彭树葵、在仓场任内。既无所短长。及任侍郎。亦不过旅进旅退。著照部议降三级调用。阿里衮、近在军营办理沙喇斯玛呼斯贼众。亦未能奋勉。著革去侍郎。仍以副都统革职留任。沈世枫、材似堪用。而总不肯实心奋勉。一味模棱。但革职又觉可惜。著以道员降补。德福、著销去纪录十二次。免其降调。王勍、张为旃、德文、俱依议降调。不必出具考语送部引见。余依议。　　

○乙亥。谕军机大臣等、朕阅兆惠等节次奏报。于追贼一事。全无端绪。惟图苟且结局。哈萨克锡喇、玛里格尔巴朗、布库察罕、鄂哲特、乌尔古勒济勒、鄂勒哲依等。皆叛贼渠魁。俱已兔脱。焉能竣事。即如布库察罕、富德曾受其欺。今并未奋往追擒。半途即返。去年富德颇为效力。迩来似不如前。至哈萨克锡喇、只身逋逃。据俘获生口所供。伊同布库察罕等。与哈萨克约誓。或逃入彼处等语。兆惠等自应穷追向索。乃并无一言奏及。去年追阿睦尔撒纳时。我兵直抵哈萨克边界。今亦当提兵压境。令其速行擒送。若稍有支吾。即进兵搜捕。方合事机。不可以贼众业已溃散。遂欲往办回部。即现在起程前往。亦遵旨复回。务俾渠魁全获。此次车布登扎布、富德等。尚稍能效力。兆惠、巴禄、有何劳绩。前年兆惠领队进剿。躯命所关。始知奋勉。今统率多人。即生推诿。往往避难就易。即如所奏、贼踪已向伊犁。伊等皆约于伊犁会合者。何以未曾相遇。若谓窜伏潜逃。则军营自有卡隘。焉能偷越。兆惠等、务将何人追逐。何人堵截。明白回奏。又所奏、巴图济尔噶勒、擒获噶勒杂特宰桑特克勒德克、甚属可嘉。兆惠等进剿时。若早遣其效力。应已多擒数贼。不致漏网。巴图济尔噶勒、及各队效力官兵。俱著交部分别议叙。再图伦楚尾追布图库。未及而回。若云应当议罪。则兆惠等亦未能奋勇追贼。独无罪乎。可传谕兆惠等、加意奋勉。俟现在情形。回奏到日。再将图伦楚等。一并交部察议。　　

○又谕、适据巴里坤大臣等奏称、现在豫备军营之马。计一万七千匹。已饬该管加意防守牧群等语。此项马匹。俱系豢养膘壮。若兆惠等马匹疲乏。即休息牧放。将巴里坤马匹。调赴军前应用。俟原马膘壮时。互相更替。自必有益。可传谕兆惠等、若事属可行。即派巴图济尔噶勒、领兵至巴里坤、收送军营。若军营马匹。尚可应用。即毋庸调拨。再运送军营口粮。曾谕留意撙节。今据奏又经续运。现在收获贼人牲只颇多。口粮自必充足。兆惠等宜设法存贮。勿恣糜费。　　

○又谕、现在阿里衮、已抵巴里坤。吴达善、著回甘肃巡抚之任。至阿里衮所奏、招服罗布诺尔回人一事。此等回人。自守其地。无甚关系。即有逃匿之厄鲁特等。伊等亦未必能擒获。前经赏给缎、布、茶叶、嗣后不得援以为例。　　

○兵部议准、浙江巡抚杨廷璋疏称、处州镇标左营。分防龙泉。地当冲要。军局教场二项。因公费不敷。尚未建设。请照满汉标营之例。于司库拨项兴修。从之。　　

○丙子。谕军机大臣等、阿里衮等奏称、在于巴里坤现有之索伦、吉林、绿旗兵丁内。拣选二百名。令豆斌、带领前往。巡查台站。以靖地方。于四月初八日。自巴里坤起程等语。朕从前降旨。命豆斌带兵二百名。前往巡查台站。特为肃清巴里坤迤西额林哈毕尔噶、一带所设台站。并搜除各处藏匿贼人。今伊若止将附近之贼人擒杀。而藏匿于山林幽僻之处者。不行剿除。则台站断不能肃清矣。著将此传谕豆斌、于巡查台站时。所有山林幽僻处所。务须加意搜寻。逐一剿杀。如伊等马力尚好。其戈壁内哈布塔克、拜达克、及阿济必济等处藏匿之贼人。即照此一并搜除。以靖地方。倘非顺路。即于回时查办亦可。若相距窎远。则不必矣。　　

