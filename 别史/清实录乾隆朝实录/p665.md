<!-- { "loadSidebar": true } -->
○刑部议准、署理两淮盐政吉庆奏称、场员专理盐务。凡商灶事涉盐法者。许场员自行审理。至命盗等事。例归地方官查办。场员不得干预。但商灶作奸犯科。势所不免。而场员又未敢违例查拏。或明知故纵。酿成重案。或奸犯远扬。案悬莫结。请嗣后凡遇场灶命盗、赌博、奸拐、匪窃、斗殴、私宰、私铸、及海洋商渔透漏米盐、一应事件。除已经告发者。应准场员先行申禁约束。一有干犯。立即访拏。仍移解地方官审理。并报明盐法上司查核。其地方官失察者。照文武官拏获私铸赌具五免失察例。免其处分。从之。　　

○丙午。上幸瀛台。　　

○谕曰、总督那苏图扈从。一路费用甚多。著赏银二千两。　　

○大学士等议、侍卫纳齐布等。查看郡王车凌拜多布等、六旗被灾人等。办理赈案。内除扎萨克台吉达什丕勒、车布登、二旗素为充足。虽遇旱少损牲畜。尚可藉以生理。至扎萨克台吉齐巴克扎布旗分。数年屡被灾疫。伤损牲畜。去岁至今秋。由伊等部落陆续拨给牛马羊。足资养赡。其过冬口粮。均毋庸赏给外。其郡王车凌拜多布扎萨克台吉旺布多尔济、逊都布、三旗内失业人等。大口四千三百四十三名。小口二千六百八十五名。分别赏给。需米二千二百七十余石。茶五千六百八十余觔。俱移咨归化城都统支领。又八口以上之户。赏乳牛二。羊十。七口以下、四口以上。赏乳牛一。羊八。三口以下。赏乳牛一。羊六。俾长为生业。每乳牛一。定为银四两。羊一。银五钱。至散赈时、应仍照向例、将该扎萨克王台吉等明年俸饷。预为支领充用。得旨、散赈银两。不必支用王台吉等俸饷。仍用官项。余依议。　　

○工部议覆、云南总督兼管巡抚事张允随疏称、金沙江上下游。请各建江神庙一所。令地方官岁时祭祀等语。查金沙江河道开通。久远利济。自应建立庙宇。以答神庥。但分建两庙。揆之祀典。恐涉于黩。应令该督酌量扼要之区。建庙一所致祭。从之。　　

○两江总督尹继善奏、查常州府知府董怡曾、居官办事。本非正己率属之员。臣早留心稽查。适据署抚臣安宁、言于藩司任内。有董怡曾听断不公。行查饬审之案。批委镇江府知府黄永年、究出该员徇情肆虐。冤害无辜。并得受革职直隶藩司张适银两各款。业与臣会商题参。请旨究审。得旨、未可谓之早留心也。但未如鄂弥达之于曹绳柱。故不加汝罪尔。察吏安民。第一要务。而况知府为一郡表率乎。以后时刻留心。即无心之过。亦不可屡蹈也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十八


大清高宗法天隆运至诚先觉体元立极敷文奋武孝慈神圣纯皇帝实录卷之二百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。十一月。丁未。谕军机大臣等。邪教案内之曾瑞芳。系知吕斋婆下落之要犯。乃四川省奏九月初八日、于广安州地方拏获。而江西省又奏、十月二十一日、在赣州府拏获。于十月二十四日解川。是有两曾瑞芳矣。其中显有冒名狡饰情弊。可传谕庆复等。务于此二犯内。查出实系曾瑞芳。根究吕斋婆下落。不得任其狡饰。寻奏、查曾瑞芳一犯。前据顺庆府拏获。曾经严审奏明。今江西赣州拏获之曾瑞芳。解川研讯。缘该犯名姓籍贯。与川省所获曾瑞芳相同。又曾至重庆府。形迹可疑。致被拏获。实不知吕斋婆等。随将川省拏获之曾瑞芳。隔别复讯。其同王志仁、代魏王氏进京。送唐登芳盘费等情。俱属确凿。至吕斋婆下落。仍坚供实未认得。茹刑不承。得旨、知道了。又批、既云确凿。何不设法根究。但云茹刑不承。即可了事乎。　　

○又谕、原任湖北驿盐道曹绳柱、勒借盐商银六千两。亏空仓谷价银二三千两。题参革职审拟。并据该督抚等奏称、此项勒借亏空银两。恐伊任所难以完结。咨查原籍。朕已谕令陈宏谋、严行确查。今陈宏谋已调任湖北巡抚。所有查办曹绳柱家产之处。著巡抚开泰秉公实力严查。以清帑项。毋令其寄顿隐匿。　　

○又谕、直隶地方。逼近京师。驿站最关紧要。上次因驿站贻误差使。曾令那苏图查奏。伊即苟完此事。未实力饬办。彼时调站应差。尚属有因。今达青阿回京。又奏直隶驿站应付迟误。更有何说。是那苏图并未整顿可知。畿辅近地。虽差使络绎。亦由该管官狡猾成习。积弊使然。若不参劾一二。则流弊终无所底止。可传谕那苏图、令其实力稽查。有怠玩从事者。立即题参。以示惩儆。如再仍前玩愒。经朕访闻。惟那苏图是问。寻奏、侍卫达青阿过保。向臣面言新乐定州二站、应付迟延。臣即提该州县管马办差人等。讯系按照到驿时刻。填注印花。并无迟误。但直省各站。向多疲玩。此风断不可长。臣惟有遵旨加倍严饬。随事稽查。如或仍前玩愒。即据实参处。得旨、览。诸事应留心。非谓徒于朕前也。然诸臣无不中此病者。当时以为戒。　　

○礼部议覆、顺天学政吕炽奏称、顺天府学额。请将大宛两县童生、一体拨取等语。查顺天府学。额进文童二十五名。向例止于大宛两县考录。嗣经大学士等议准、改照外府拨学之例。在阖属各州县内通拨。大宛仍在拨取之中。并非仅就外州县均拨。而大宛不与也。应令该学政遵照原议办理。至大宛生童。向系就试通州。后复改并贡院。府学额数。既在阖属酌拨。分棚考取。试期先后不同。难以通盘计算。请将大宛两县仍归通州并考。即以东路同知为提调。其各州县拨入府学诸生教官远在都城。未便约朿。除大宛两县拨取府学生员。专责顺天府学教官督率外。其外州县拨入者。令府学教官。查明年貌经书籍贯。造册申送府丞。分发各属教官。就近训课。均应如所请。从之。　　

○御史李文驹奏、今岁偶被偏灾诸省。其已经成灾者。业蒙赈恤有加。而未经成灾之田地、与成灾者邻近。谅亦稍受水患。歉收米贵。理势必然。况目下天寒地冻。挽运维艰。际此隆冬。将何以谋朝夕。查各省常平仓。例于二三月间开粜。而所在富民贩商。每多乘间罔利。囤积居奇。断不肯于冬月粜卖。是所谓青黄不接之时。固在春月。而尤在冬底。请敕各该督抚。转饬被灾州县。酌量通融。不必拘定春月。现今冬月。被灾地方。米价昂贵。即详报开仓平粜。或昂贵过甚。即大加减价。以平市值。倘春月融和。商贾辐辏。市价渐平。亦不必拘定出粜。至实在贫民。亦不必拘被灾与否。即酌借仓谷。令其收成偿还。得旨、此奏全不晓事。青黄不接。在春末夏初。此历来定论。而李文驹欲移之于百谷告成之冬。使如其言。何以为继。且奏内目下天寒地冻。挽运维艰云云。有如刻不可待之势。将指淮南灾余而言耶。则此奏固缓矣。将指直隶而言耶。则直隶乃数十年未有之丰稔也。此皆迂缪不通。摭拾了事之见。著严饬行。　　

○戊申。谕、今年广宁等处。因被水灾。所有旗人应交米豆。曾经降旨免交。此内广宁凤凰城、岫岩、复州四处。所收更较他处歉薄。而兵丁差务甚烦。生计未免拮据。著加恩于丁卯年春季应领钱粮内。豫借三月钱粮。分春秋二季。照数坐扣。该将军即遵旨办理。　　

○又谕曰、将军达勒当阿奏称、奉天所属。锦州府义州境内。七家屯等十六村。所种米谷。秋收在迩。忽被雹灾等语。所有该处旗人本年应交米豆。著查照从前被水免交之例。宽免追徵。其有口粮不继者。著该将军查明。亦照成灾之例。动用各该处仓贮之米赈济。令其不致拮据。　　

○谕军机大臣等。前据蒋溥奏称、湖南长沙府湘阴县文洲围。地势独高。倚山面江。四围俱筑有堤垸。该士民俱愿自出已赀帮修。其开垦成熟。可得田万余亩等语。朕以有益民生事件。降旨允行。今杨锡绂到任已久。其如何接办。并两年以来果否成熟之处。何以并未陈奏。尔等传谕询问之。令其具摺奏闻。　　

○己酉。谕内阁学士张若霭、在内廷行走十余年。小心勤慎。能恪遵伊父大学士张廷玉家训。深望其将来尚可有成。今秋扈从。于途次患病。随遣御医调治。且令其先回冀即痊可。以慰伊老父之心。不意遽闻溘逝。深为悯恻。伊从前曾袭伯爵。因其与定制未符。是以令在本任供职。今著加恩照伯爵品级。赏银一千两。料理丧仪大学士张廷玉。年逾古稀。遭此伤痛。殊难为怀。可传谕令节哀自爱。勉副朕轸念之意。　　

○又谕今岁山东被灾州县。朕经叠次加恩赈恤。复念沂州府属之郯城县。本年被水成灾。亦至八九分。且该县地瘠民贫。来春未免拮据。著照寿光等八州县之例。极贫、再加赈两个月。次贫、再加赈一个月。俾得均沾实惠。该部遵谕速行。　　

○又谕、近年索伦等所进貂皮。颜色颇不如先。从前以俄罗斯之鄂伦春人等。有越界捕貂。藉词佳者难得。近据总管纳木球奏称、近年并无越界偷捕之事。显系捕貂人等苟且充数。将好者隐匿。该总管漫无稽察。该将军亦祗就所进内。拣选呈进。并不留心稽察所致。黑龙江、为产貂之地。岂有多人捕貂而不得上等好貂皮之理。著寄谕将军傅森。嗣后务须留心稽察。勿令侵渔。择上等好者呈进。　　

○户部议覆本部侍郎雅尔图奏称、臣前奉命赴豫该省民壮。各执械迎送询其技勇。一无所长。实于防护无益。似应急裁。但外省州县。以多役为便。行令查议。必力为支饰。请径行饬部议裁等语。查民壮一项。自乾隆五年裁减后。统计各省。尚存四万五千余名。今该侍郎既目击豫省情形。则各省大约相同。应请通行直省督抚。据实查核。将各州县所设民壮。虚充名数者。即行裁汰。毋任州县藉词支饰。滥请存留。果实在必需。即将该地方难以裁减情形。具题再议。从之。　　

○又议准、两广总督策楞、署广西巡抚鄂昌奏称、粤西铜厂。不敷鼓铸。请于滇铜厂内。每年拨十五万斤。至运费。每百斤多一两有余。成本无亏。鼓铸有益。得旨、依议。但滇粤道路辽远。往返咨查。稽延时日。未免有妨鼓铸。著令该督策楞等。一面先行办理。一面将运脚确数。报部核销。　　

○庚戌。上诣皇太后宫问安。　　

