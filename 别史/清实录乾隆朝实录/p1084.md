<!-- { "loadSidebar": true } -->
○谕军机大臣等、据方观承奏、宣化镇总兵吴士胜禀报、独石口兵丁。因副将安泰、醉后混行责打。聚众辞粮一案。现饬按察使永宁前往。会同口北道、严察究讯。并将该镇办理情节。彻底查明参奏等语。副将安泰、嗜酒召衅。殊属不职。而兵丁等藉端滋事。尤干法纪。自当严行究处。以肃军政而儆刁风。至总兵吴士胜、既不据实揭报于平时。又不详查妥办于事后。种种乖谬之处。不一而足。已据方观承委令永宁前往查办。可令该督再行飞饬该司等、将此案起衅缘由。并案内首从各犯。及吴士胜前后错谬情节。一一详悉确访。严查办理。务须秉公据实。不得稍存瞻徇姑息之见。再罗田一案。首犯马朝柱、远扬未获。屡经饬谕江、广、及各省督抚、严密躧缉。协力查拏。迄今将届一载。杳无著落。如尚潜内地。谅无不就获之理。口外地方辽阔。易于藏奸。恐该犯因所在侦缉。无地可容。或竟潜踪远窜。希图漏网。亦未可定。可令方观承、遴委妥干员弁。往口外一带地方。密行体访。留心踪迹。倘由此竟得首恶渠魁。明正典刑。亦一快事也。一并传谕知之。　　

○军机大臣等议奏、户部尚书蒋溥奏称、上年御史陆秩条奏、漕米抵通。如经抽验潮湿。晒扬折耗。准该丁以所带余米作抵。如无应抵之处。余米免其交纳。臣思余米亦属正供。准其作抵。该丁等未免任意收兑。或致正供有亏。此项余米。必须另议归款等语。查原带耗米。本系额供正赋。自应照数归仓。嗣后米色潮湿。晒扬折耗者。准买别帮食米抵补。如补不足额。照起欠例、于下年搭解完交。得旨、陆秩托言晒扬。市惠旗丁。以致滋弊。著严饬行。余依议。　　

○甲戌。上诣北郊斋宫斋宿。　　

○乙亥。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○丙子。补行山东省乾隆十七年军政。卓异官三员、有疾官、年老官、各一员、分别升赏处分如例。　　

○丁丑。谕、瞻对案内。革职问拟之总兵袁士弼、前已降旨减等发落。核其情罪。犹有可原。且久历行间。精力尚堪驱策。著加恩以参将用。　　

○考选八旗军政。不谨官十二员、罢软官四十一员、年老官三十三员、有疾官二十八员、才力不及官二十一员、照例分别处分有差。其曾经出兵打仗之年老官三十四员、有疾官十六员、赏给全俸半俸有差。　　

○戊寅。孝恭仁皇后忌辰。遣官祭景陵。　　

○谕、各省标营。分年特派大臣查阅。及督、抚、提、镇、有统辖操防之责。例应以时巡视。所以简军实。严武备也。自以各兵之汉仗技勇为本。至于旗帜衣帽。期足以别队伍、整军容、无缺可矣。奚事增羙为。近来外省营汛。每遇大员莅阅。往往先期部署。为一切观美计。制造旗帜。更易号衣。公费不足。遂坐扣兵饷。以致伊等生计维艰。是营伍未有整顿之实。而兵丁先被扣饷之累。殊非巡查简阅之本意。嗣后查验兵丁。务核其实。毋以旗章衣服、粉饰外观。至或有钦差大员经过。营汛地方兵丁、循例站队者。亦俱无庸张设旗帜。总之整饬戎行。全在汉仗技勇。其缘饰之具。皆属无益之虚文。而因以扣饷瘠兵。则尤其大不可者。著通行各省督、抚、提、镇、咸共知之。　　

○又谕、据庄有恭奏、丁忧服满知县王名标、前经推升贵州永宁州知州。原任抚臣王师、奏请以升衔仍留元和县知县任。今回籍服满来苏。应坐补原缺。但王名标籍隶山阴。在五百里之内。与例未符。请令赴部另补等语。王名标著仍发往贵州以知州补用。向来近省州县内。往往有升任远省。而该督抚以人地相需。奏请升衔留任者。虽系因地方起见。亦易起规避之渐。嗣后各省奏留人员内。如遇丁忧事故。起复之日。俱著仍赴升任省分候补。著为令。　　

○谕军机大臣等、杨应琚奏续得雨泽情形一摺。殊未明晰。东省四月以后。农田待泽甚殷。必期深透沾足。方慰悬望。今所奏五月十一二等日。各属或得雨一二寸、或四五寸不等。而是否沾足。抑或尚未深透。其正当虔诚祈祷、及豫为设法调剂之处。并不详细奏明。至该省闸河。朕闻现在水浅。摺内亦不行奏及。看来杨应琚、虽不至有心粉饰。然深染外省习气。著传谕该抚、令其详悉查明。另行据实速奏。又另摺所奏搜查蝻孽情形。蝗蝻生发。为地方民生攸系。惟在大吏督率搜捕。实力行之。毋徒多设规条。为好言以悦听闻也。将此一并传谕知之。　　

○己卯。上诣畅春园、问皇太后安。　　

○谕、闽粤等省。民俗刁悍。官司差捕罪人。动辄聚众殴夺。而定例止坐首犯。其未经伤人者、即首犯亦罪不至死。附和之徒。俱得递从末减。故愚民无所惕畏。罹法者众。而各省近来效尤者亦多。从前康熙年间、因直省盗案甚多。特严不分首从之例。而盗风遂辑。嗣后各省有殴差夺犯、致毙人命者。俱著不分首从。即行正法。其但经聚众夺犯。无论曾否殴伤差役。即照因而伤人律、从重拟绞。若数年后、此等案件渐就减少。再为酌量降旨。仍复旧例。该督抚可通饬所属。严切晓谕。俾愚顽咸知奉法。不犯有司。亦辟以止辟之道也。　　

○工部覆奏、御史李文驹、参奏臣部查估万安苍工程迟延之处。著臣等明白回奏。查三月十二日、臣部接到该仓来文。随派司员、并移知该仓委员、会同查估。因仓员意欲增估。不肯与臣部派员、公同画押。复经文催。至今尚未覆到。得旨、此事明系工部迟延。及令查奏。并不将迟延之处。据实奏明。殊属取巧。工部堂官、著一并交部察议。其现在估计工程。该司官与旗员、有无意在增减。著公德保侍郎德尔敏、前往据实确估具奏。　　

○豁除甘肃中卫县白马寺滩、水冲、沙压、鹻亢地、一万八千四百九十亩有奇额赋。　　

○庚辰。谕军机大臣等、今日马燝奏报、访闻武清续生蝻孽一摺。殊未明晰。所属果有续生蝗蝻。尚足为灾。即当极力搜捕。以期不留余孽。如已净尽不致遗患。即当回京。不必久羁郊外、逡巡观望也。再京师自初间得雨之后。今阅半月有余。目下又复望泽。其马燝经过地方。田禾光景若何。亦应不时入告以慰轸念。摺内何以竟未奏及耶。可一并传谕知之。　　

○又谕、直隶各属。前据方观承奏报、于本月初十十一两日、得雨之后。又将及兼旬。京师天气炎燥。望泽甚殷。不知各属中、亦曾续得甘霖否。此时麦收已毕。秋禾光景如何。何不随时奏闻。以慰悬切。传谕方观承、接到此旨。即将地方情形。速行缮摺具奏。　　

○辛巳。上御勤政殿听政。　　

○谕军机大臣等、据杨应琚所奏登、莱、青、三郡、麦收分数。均在八分以上。其登州所属之蓬莱等十县、于五月十一二日、各得雨二寸至六寸等语。已于摺内批谕矣。但东省自入夏以来。雨泽殊未沾足。今登郡十邑。虽称续得微雨。而各属之皇皇待泽。其情形究竟如何。何不一并奏闻。此际务宜竭诚祈祷。仰冀大沛甘霖。如秋禾稍或有损。其应行豫为筹备之处。亦宜即行酌量布置。又不得但以一奏为了事。再各属蝗蝻光景若何。曾已扑灭净尽否。然总不如早晚得有透雨之为快也。可再传谕杨应琚知之。　　

○又谕、据方观承奏称、永定河南北两埝、刊立石碑一摺。于现在村庄户口。毋许稍有增加。其饬禁稽查之法。亦不过如此。将来碑文刊刻竣工。可即搨印二本进呈。以一本存于军机处、遇朕阅视河工时。即带往查验。如不实力严禁。致埝内户口。逐渐增添。惟方观承是问。至直隶地方。现在望雨甚殷。月内若再不得透雨。则恐于秋禾有碍。尚宜竭诚祈祷。方观承现往天津、会同策楞、查办御史陆秩参奏长芦盐务一案。应即交与该司道等、率属虔祷。务期甘霖沾足。方释悬切。再吉庆于查捕。蝗蝻。颇见实心。今伊既有应行面质之事。恐不能兼顾。方观承至天津。并宜专委大员、仍照吉庆所办之法。督率办理。不可因吉庆回津。遂至稍有懈弛也。可一并传谕知之。　　

○以翰林院侍读学士陈兆仑、为太仆寺卿。太仆寺少卿图尔泰、为太常寺卿。　　

○以翰林院检讨王太岳、充日讲起居注官。　　

○壬午。上诣畅春园、问皇太后安。　　

○癸未。谕、杨朝鼎身列谏垣。且任巡城。乃放荡不职。卑鄙污贱。至于如此。都察院堂官、访闻既确。即应据实参奏。请旨交部治罪。方足以振风纪而肃官箴。何得仅请严加议处。且摺内所称、霖雨未足。宵旰靡宁。该科漠不相关等语。朕之忧劳祈岁。与一微末无耻之杨朝鼎何涉。此明系畏惧属官。竟似不敢弹劾。而为此纡回牵引之词耳。如此畏首畏尾。何以董率所属。都察院堂官、著饬行。杨朝鼎、著革职拏交刑部。其与富户交结往来情弊。一并严审治罪。　　

○谕军机大臣等、据成衮扎布等奏称、今春喇嘛达尔扎、发兵往哈萨克、征伐达瓦齐。伊兵转与达瓦齐合。结连哈萨克兵。将喇嘛达尔扎拏获。达瓦齐即为台吉。又有准夷察罕宰桑带领、将及百人。向南逃走等语。朕思准夷性多奸狡。或知我防范。故捏造此言。使人传播。实隐为窥伺之计。亦未可定。至察罕宰桑、如果向南逃走。别无去处。必至安西。可传谕永常等、如彼带人投我边界。询实情节。一面具奏。一面照萨喇勒之例送京。此时各卡。仍应严加防范。不可疎忽。　　

○又谕、吉庆所奏芦东额余引票及商灶正杂钱粮。全数通完一摺。看来吉庆、于办理盐务。颇属谙练。即如余引一事。从前悉皆不能销完。今则于五万道之外。又增销三万道。盐政一官。以裕课恤商为职。果其实心办事。不避劳怨。而外间或生浮议。即有参劾之者。自不能逃朕洞鉴。必不因此而遂加以处分。若于经理公务。虽属妥协。而其中仍不免有借以营私之处。朕亦必不因其能出力办事。而遂稍为回护。朕于臣下是非。一秉大公。毫无成见。现命策楞、方观承、前往天津。查办御史陆秩所奏老少牌盐一案。可将吉庆此摺。钞寄伊二人阅看。并不妨令陆秩知之。　　

