<!-- { "loadSidebar": true } -->
乾隆十四年。己巳。十一月。丙午朔。谕、据甘肃巡抚鄂昌奏称、甘州府属之张掖县暨东乐堡县丞分驻地方。凉州府属之镇番、平番、二县。宁夏府属之宁夏、宁朔、中卫、三县。直隶肃州、并所属之高台县。秋收俱仅五分以上。实属歉薄等语。收成五分以上。例不蠲免钱粮。但该省土瘠民贫。偶值歉收民力不无拮据。宜量加体恤。著将张掖、东乐、镇番、平番、宁夏、宁朔、中卫、肃州、高台、等州县堡属本年未完正赋。及带徵各年正借钱粮。暂予缓徵俟明岁麦熟后照例催纳。该部即遵谕速行。　　

○谕军机大臣等、岳钟琪所奏请发川委用之废员五人。内费我衡、高纲、梁德龙、皆系侵贪治罪。赃迹累累。遇赦援免。现在办理侵贪之案。此等以赃获罪之人。岂可复行简发。其王廷松虽在年羹尧案内。尚无赃款。王世爵以失察降调。尚属因公。此二人著照该提督所请。已降旨该部。令其赴川。交该督抚策楞酌量差委。并谕岳钟琪知之。　　

○丁未。上诣皇太后宫问安。　　

○御乾清门听政。　　

○谕、协办大学士尚书陈大受、现在患病。尚须调理。其吏部尚书事务。著梁诗正暂行兼管。　　

○又谕、据礼部侍郎齐召南、奏称坠马伤重。风痰时发。难以供职。且有老母在家。恳请解任调理。明春回籍等语。齐召南著照所请。准其以原衔回籍调理。　　

○以吏部郎中德舒、为太仆等卿。　　

○豁除江苏滨江各属、坍没芦洲田滩课银四千一百二十九两有奇。　　

○戊申。谕军机大臣等、前据丁士杰奏称、接抚臣爱必达来札。内称据遵义府知府四十七。奉尚书舒赫德面谕。寄信抚臣以安笼、古州、具有瘴气。可否于经由大道。调出看验。抚臣因酌拟将安笼调至普安。古州调至都匀看验。但苗性多疑。不可不虑。随将不可调验情由具覆等语。当经朕降旨传谕舒赫德。令亲往阅看。已据舒赫德具摺奏覆。并亲往古州阅兵事竣。今哈尚德又奏、前接准抚臣爱必达咨称、据司道会议。交秋以来。古州时疫渐起。钦差大臣、不便轻临其地。应将古州调赴都匀。但调验之处。实属未便。经臣劄致抚提等语。此事是否先经舒赫德谕令四十七、寄信爱必达商酌调验。抑系爱必达同司道商议调验之说。移咨提镇。哈尚德曾否劄致抚提。现在阅兵事毕。此等情形。亦属无关紧要。但所奏既有互异。须查明确实。著传谕爱必达。令其据实覆奏。不必别生疑揣。其丁士杰、舒赫德原摺。著抄录于爱必达奏事之便。寄与阅看。寻爱必达奏、五月初。据委赴威宁之遵义府四十七到省。述钦差面谕。闻古州、安笼、颇有瘴疠。可否于经由大道。走入一二站。官兵调出一二站。彼此相就验看。并云六七月间可抵贵州等语。原据口禀。未准来文书劄。臣思该处秋夏之交。实有瘴疠。古州更岁有时疫。今钦差到彼。适当其时。因同司道商酌。咸以调验为是。是以商之提臣。有安笼调出普安。古州调至都匀之议。旋准舒赫德、新柱、来咨。不必檄调。即在各镇豫备考验。兼知钦差抵黔。已在八月尽间。迨至古州。时逾霜降。疫气已减。即经通咨照办。时古州镇总兵哈尚德、离省较远。未及知亲临考验之咨。因尚有不便调验之说。报闻。　　

○己酉。遣官祭。先医之神。　　

○谕、圣贤之学。行本地文、末也。而文之中。经术其根柢也。词章其枝叶也。翰林以文学侍从。近年来因朕每试以诗赋。颇致力于词章。而求其沉酣六籍。含英咀华究经训之阃奥者。不少概见。岂笃志正学者鲜与。抑有其人而未之闻与。夫穷经不如敦行。然知务本则于躬行为近。崇尚经术。良有关于世道人心。有若故侍郎蔡闻之宗人府府丞任启运。研穷经术。敦朴可嘉。近者侍郎沉德潜、学有本源。虽未可遽目为钜儒。收明经致用之效。而视獭祭为工。剪彩为丽者。迥不侔矣。今海宇昇平。学士大夫。举得精研本业。其穷年矻矻。宗仰儒先者。当不乏人。奈何令终老牖下。而词苑中寡经术士也。内大学士九卿、外督抚、其公举所知不拘进士举人诸生。以及退休闲废人员。能潜心经学者。慎重遴访。务择老成敦厚。纯朴淹通之士以应精选。勿滥。称朕意焉。　　

○又谕、云南楚姚镇总兵张廷柱、著来京引见。其员缺、著吕九如补授。　　

○大学士等议准闽浙总督喀尔吉善等奏称、台属番社存谷。共二十万四千七百四十石零。除留借穷番四千石。仍请存县、春借秋还外。其余已粜未买价银。一体提解。拨充台营兵饷。剩谷、于明岁青黄不接时。粜解候拨。其借碾南路下淡水兵粮。并拨运内地兵眷米。俟归补清楚。粜价提解。从之。　　

○庚戌。上诣皇太后宫问安。　　

○谕、紫禁城外周围地方。原系下五旗护军等传筹。今看西华门外杀人一事。护军等传筹。不以为事。此显系该护军统领、参领等。并不严察管束所致。外间传筹。若如此怠惰。紫禁城内传筹。岂得无间断乎。宫院传筹。不比他处。关系尤重。将此旨晓谕八旗护军统领等。著嗣后留心严察。务使传递更筹。绝无耽延间断。伊等若不实心遵行。尽有值班御前侍卫。不拘何时。皆可派往察看。若朕不降旨。即行派人往察。一经察出。伊能当乎。朕降旨以后。仍有轻慢不以为事者。经派出御前侍卫等察出。将值班护军统领、并参领等治罪。断不宽贷。　　

○钦差礼部尚书王安国等奏、臣等行抵盛京。提讯荣大成、臧根嵩、二案。查荣大成先有亏空。借差开销八千二百余两。臧根嵩办差侵欺尚少。差后盗出库银一万五千九百余两。臣等再四勘问。毫无疑义。即遵旨一面奏闻。一面监视正法。得旨。该部知道。　　

○两江总督黄廷桂奏、江右省城、典铺质物。皆用银不用钱。缘用银则平色出入。易于巧取。应令一两以外者仍用银。一两以内者均用钱。再典铺多用两戥。应行禁止。得旨。不如听民便之为妥耳。且各省因用钱不用银而钱贵矣。今江西又勒令用钱不用银。则钱不愈贵乎。但禁其两戥剥利者可也。　　

○辛亥。上诣雍和宫行礼。　　

○谕、今年朝审秋审案内之袁士弼、刘子瑜、陈应魁、孔成龙、李氏、张天序、蒋钦、王琳、简可文、王好述、缪珍、何应祥、张雄、刘昇东、刘大才、郭惠人、三音口、萨尔济勒、巴雅尔图、达木巴尔扎布、王遇孝、陈智修、杨同范、王湛等。已经降旨改入缓决。其朝审案内、情实未勾之江兴汉、胡世仁、高华、留保、徐姐。秋审案内、情实未勾之黄亚长、丁文义。崔永龙。俱著于次年改入缓决。　　

○大学士等议准御史钱琦奏称、各部保送汉郎中应升道府人员。以不宜外任仍留部者。应照外省府州县调简之例。按其俸次。与堪胜繁简郎中。一并带领引见。所有从前不胜外任留部。未经引见人员。吏部汇齐带领引见。去留均候钦定。从之。　　

○以署兵部右侍郎刘纶、为礼部右侍郎。仍兼管兵部右侍郎事。　　

○以广西浔州协副将丁大业、为右江镇总兵官。　　

○以故广西太平府属龙英州土知州赵作梁子璞袭职。　　

○壬子。上至静安庄孝贤皇后梓宫前奠酒。　　

○谕、前因郡守县令、当久于其任。而督抚题调题升。徒开竞进之门。能员惟事逢迎上司。希心速化。于吏治无补。经朕降旨命大学士九卿详议。定以历俸三年。始准调繁。宜其吏习民安。举得从容展布。以收绩效矣。乃近来凡遇冲、繁疲、难、四项相兼之缺。该督抚往往以格于成例。调补无人为说。而言官条奏。亦谓俸满者才非干练。干练者历俸未久。不得已。题请在部拣发。需延时日。拣发之员。亦非驾轻就熟。难于胜任。仍请不拘三年俸满之例。则原议所称限年准调者。又捍格而难行。将见久任之效未著而要地之缺易悬。岂为官择人之道耶。且必谓四项相兼者。方准越例调补。是又拘泥成例。所谓月攘一鸡之说耳。若灼见其必不可行。亦不必惮于更易但前此定议亦因听采舆论。广为咨询。众谋佥同。用著为例。若谓不可不与时变通。亦当付之公议。欧堪善摺已交九卿议。今彭家屏又以无可调人员。请拣发候补知县矣。此事著大学士九卿、一并详悉妥议具奏。一面行文直省各督抚令其各就地方情形。如何方于吏治实有禆益之处。切实定议奏闻。寻议、各省州县。三年准调。五年准升之例。应照旧办理。至员缺累系紧要。非干员不能胜任。而年例不符者。准该督抚将实在相须之处。详悉声明。专摺奏闻。除奉特旨准行外如交部议。俟奉旨后。吏部查该员委无别项不合例事故。请旨准行。升署人员仍照久任之例。接算前后俸次。扣足五年实授。至各省情形不同。如何实有裨益之处。应令该督抚切实定议。从之。　　

○又谕、马得胜现护肃州镇总兵印务。著即补授肃州镇总兵。其重庆镇总兵员缺。著副将萨音图补授。　　

○谕军机大臣等、据方观承奏称、盘山行宫地面人夫。既奉旨减半雇夫。其各处行宫。应令州县画一办理等语。盘山行宫地面。较他处开阔。是以就近雇夫修理。至各州县行宫。平时自有看守兵役。可供扫除。即朕临幸之时。亦不逾信宿。何须顾用民夫。今据奏各处行宫雇用夫役。请照盘山减半。足见地方官藉端开销。此向来陋习也。著传谕方观承、查明各处行宫。无须雇用夫役者。即应裁革。如有必须雇用者。酌量大加裁减。毋蹈从前冒销之弊。再朕闻盘山地方。近日渐多窃匪。僧舍屡被穿窬。殊属疎纵。著并谕该督、严行稽查拏缉。毋致宵小肆横。　　

