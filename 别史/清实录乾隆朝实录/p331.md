<!-- { "loadSidebar": true } -->
○署广西巡抚扬锡绂、提督谭行义奏、于郁林州兴业县地方。拏获挖窖书符、妖言煽惑、敛钱从逆之谭焕禹等。得旨此案汝等查拏于未发觉之先。殊属可嘉也。诸如此类。所当时刻留心。　　

○提督广西总兵官谭行义奏、黎平府属逆苗滋事。经提镇协臣。带兵剿洗从逆各寨。现在逆苗势已解散。讯据获犯供称。首逆石金元、逃过湖广靖州金坑山箐藏匿。准古州镇来咨。令止在交界堵御。毋庸亲身提兵过黔。得旨。知道了。汝等两省。颇有互相推诿之意。向来恶习。亟宜改之。　　

○云南总督公庆复奏、滇省民夷。生齿日繁。食盐寖广。前经购买粤盐。并运川省引盐。尚有缺乏。查于姚州废井之旁。沿河沙地。挖获卤源。盐味浓厚。开浚成池。每年可得盐二百万斤。请即动项建灶铸锅。运薪募丁。俟煎有成效。另行核题。再楚雄府黑井地方。计有大井、东井、福隆井、新河井、沙卤井、五区。岁煎额盐八百万斤。福隆一井。出卤短少以致缺额。请于姚州新开沙地。未经定额之时。黑井照出工本。代煎四十万斤。以补福隆之额。得旨。办理甚属妥协。可嘉之至。具见卿留心国计民生也。　　

○又奏、楚雄府南安州新设＜?石咢＞嘉地方。自西门至哀牢山口。直达景东府界。一百余里。并无投宿托足之处。查有大猛光、小猛光、回子门、等处。系由＜?石咢＞嘉至水塘哨大路。俱有平壤。箐水充足。现募附近土民。试筑圩坝。借给公项。搭盖草房。以辟田畴。以安行旅。得旨。欣慰览之。　　

○贵州总督张广泗奏、陛辞后。行至涿州。接准军机大臣寄发贵州督臣张允随会奏原摺。据称苗猺窃发等情。查此番顽苗蠢动。系粤苗由干冲而来。勾结滋事。经署督臣张允随、调集官兵。一由上江出古州以抵永从。一由镇远大柱锦屏、以达黎平。办理亦属周密。但拨兵堵截。不过于险隘之处。驻兵巡了。而黔、粤、交界地方。崇山大箐。必不能防范严密。请敕下黔、粤、二省。会同办理。相机攻剿。再近年黔、楚、粤西、叛苗各案。多由汉奸、假托妖言煽惑。当严饬新疆内地文武员弁。加意查拏。以靖地方。得旨。前已向军机处有旨矣。看来此事。需另有一番筹画。不然、何所底止耶。　　

○署贵州总督张允随、提督王无党奏、粤省逆猺石金元等。勾结黔苗滋事。前后调发各标协营官兵三千三百余员名。于三月二十六日黎明进攻。焚毁南江高孖等寨。苗势解散。并派将弁遍搜山箐。讯据获犯龙安美等供称。石金元败逃独洞。又探有石金元逃往湖广上严寨、木瓜寨、又逃至金坑山箐等语。现在分兵至丢寨、六爽、九江、等从逆各寨。剿洗搜查。务获首逆。得旨。所奏俱悉。去年广西奏报石金元就获。而今复有其人。则历来军营所获要犯。均不可信矣。如此苟且了事。将来苗疆何所底止耶。将此旨与张广泗看。　　

○贵州古州镇总兵韩勋奏、广西逆猺潜入黔境。勾结南江顽苗。自三月初八日、被官兵击败后。各寨闻风畏惧。现在各路官兵。陆续到齐。于三月二十六日、分兵三路进剿。先后斩获千数。仍严饬副将柳定国等。搜捕山箐。务获首凶。旋与督臣张允随商定。将提标贴防上官协官兵二百名。调至古州贴防。所有地方事务。移会兵备道徐永祐、好为弹压。其黎平府军营。必需身历行间。董率诸将。酌带镇标官兵三十余名。前往相机办理。得旨。所奏俱悉。不可推诿他省。惟当竭力搜剿。以清根株。至于经久之策。则须朕熟筹妥酌。另有一番。而非汝所知也。　　

○又奏、分兵剿抚六爽、丢寨、雷洞、已留、山白、东郎、诸寨。捕拏逆首。查南江距黎平府城、一百五六十里。东南接连湖南。西南接连广西。三省苗猺。呼吸相通。俱有姻亲。是以石金元得以奔窜容隐现驻军前。务使首逆就缚。为一劳永逸之计。得旨。向来颇有冒称首犯完案之弊。石金元不可复蹈故辙也。将此旨传谕楚粤在事诸臣知之。　　

○凉州将军乌赫图等奏、本年赴藏熬茶之准噶尔喇嘛多约特禅机、斋桑齐默特、巴雅斯呼朗等。使噶尔丹策零亲信人、多尔济、吉尔噶朗、来告称欲赴塔拉寺、暨扎什车里寺、种善熬茶。再三阻止。陈请不已。势难中止。因思扎什车里寺、在黄河以南。道路遥远。且沿途俱系蒙古游牧地方。决不可往。塔拉寺、距西宁四五十里。由东科尔行走、朝发夕至。是以允其所请。令巴灵阿、带满洲兵弁一百名同往。豫先知会蒙古喇嘛暂行回避。俟熬茶事毕。即带回东科尔。又准噶尔喇嘛等、将起程赴藏日期、遣人报知噶尔丹策零。若由原路遣回。则此一路之游牧蒙古。又费迁移。业交与西宁总兵周岐丰、派拨弁兵护送。由边都口、嘉峪关、赤金、一路。前至哈密。交提督李绳武、送出边卡。得旨。所办好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十一　　


大清高宗法天隆运至诚先觉体元立极敷文奋武孝慈神圣纯皇帝实录卷之一百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。五月。甲子朔。禁州县徵粮浮收零尾。谕、国家爱养黎元。莫先于轻徭薄赋。朕御极以下。加惠闾阎。凡所以厚其生计。而除其弊端者。无不留心体察。次第举行。近闻各州县徵粮一事。尚有巧取累民之处。每至开徵之际。设立滚单。将花户姓名。及应完条银数目。开列单内。散给乡民。原使乡民易知。得以照数完纳。前人立法本善。而无如奸书蠹役。日久弊生。视各户银数之多寡。于额粮之外。或多开数钱、至数分不等。乡民多不识字。且自知粮额者甚少。既见为官府所开。遂尔照数完纳。即有自能核算者。又以浮开为数无几。不肯赴官控告。结怨吏胥。且恐匍匐公庭。废时失业。往往隐忍不言。勉强输纳。其多收银两。或系书役先将别户钱粮侵收那用。而以此弥补其数。或通县钱粮正额业经报完。而于卷尾之时。兜收入己。更有不肖有司。暗中俵分。以饱私槖。其申送上司册籍。则仍是按额造报。并无浮多。至于一州县滚单之多。动以万计。而上司难以稽查。无从发觉。其中民间之害。固不减于重耗也。朕闻此弊。各省有之。而江浙为尤甚。用是特颁此旨。通行晓谕。是在各省督抚。仰体朕心。时加访察。如有仍蹈此弊者。即行严参。不稍宽贷。则官吏不得假公营私。而小民共受其惠矣。　　

○吏部议奏、礼部侍郎吴家骐、告假回籍。收受俞长庚盘费银两。詹事府詹事陈浩、在俞长庚家陪吊屡日、均属有玷官箴。应照例革职。得旨。吴家骐、陈浩、俱著革职。　　

○户部议覆、两广总督马尔泰奏称。广州、肇庆、高州、雷州、琼州、等五府。查勘各属山田水田。从前本堪耕种。后因水冲。仅存石骨。及前经报垦升科。后又坊塌。统计一百十一顷五十七亩有奇。地丁闰银、并本色仓粮米内、有现在已入奏销者。请于乾隆五年奏销册内开除。其未入奏销者。按数豁免。应如所请。从之。　　

○赏恤期满换班渡洋遭风飘失台湾右营弁兵、恩荫银两如例。　　

○甘肃巡抚元展成奏报。乾隆四年分、武威县。开垦旱地四顷六十亩有奇灵州、开垦鹻地四十一亩有奇。　　

○乙丑。上御勤政殿听政。　　

○户部议准、浙江巡抚卢焯奏称。浙省地窄民稠。凡平原沃野。已鲜旷土。惟山头地角。溪畔崖边。间有畸零。不成邱段。及从前水冲沙压荒地。人力难施。应请永免升科。其地属膏腴、及地虽瘠薄。已成片段、至三亩以上者。均请照水田六年旱地十年之例。按则升科。至官河堤路。并故绝坟冢。仍严禁借端侵占平毁。从之。　　

○又遵旨议奏、查州县存仓谷石。每年出陈易新。恐积谷既多。未必尽能如数。请将地方潮湿。积谷最多之州县。一时平粜不及。经年我贮。遇盘查时。准将气头廒底。减价出粜。仍查明廒座新旧。年分远近。酌减开除。从之。　　

○兵部议覆、刑部尚书署理湖广总督那苏图等奏称。弓弩二项。制异用同。必需各按本地情形肄习。请于提标、长沙、洞庭、辰州、沅州、靖州、永顺、岳州、桂阳、九溪、常德、绥宁、保靖、并常德水师等营。照滇省之例设立。毋庸限定名数。俟演试有效。渐次加垃。应如所请。从之。　　

○丙寅。孝诚仁皇后忌辰。遣官祭景陵。　　

○遣官祭关帝庙。　　

○刑部议覆、左副都御史二格奏、各省审解案件。若供情错杂。拟断悬殊。实属漫不经心。以致批驳覆审、苦累案犯、因而毙命者。无论内结外结。督抚于驳案审结时。将承转各官指参。如有意存狥庇。不行详察者。即将该督抚。并承审各员。一并交部议处。应如所请。从之。　　

○刑部侍郎张照、给假省亲、奏请开缺展限。得旨。不必开缺。汝酌量于八月间来京供职可也。　　

○以通政使司右通政罗凤彩、为宗人府府丞。　　

○戊辰。上奉皇太后幸同乐园。　　

○己巳。上诣畅春园、问皇太后安。　　

○还宫。　　

○是日起。上以夏至祭地于方泽。斋戒三日。　　

○庚午。谕曰。云南总督庆复。已命往广东署理两广总督事务。伊在滇省奏明承办之事。如开金江河道、以利济滇蜀两省。派拨兵丁、以防范安南边境。开垦＜?石咢＞嘉大路之荒地、以增农田。开挖姚安沙地之卤原、以增盐觔。种种筹画。皆系有关地方。有裨民生之事。现在经理尚未就绪。庆复既经调任。署督张允随、自当接办。著庆复与张允随、详细讲论。一一交代。张弁随当念此系地方公务。不可以系前人奏办之件。稍存推诿之念。视庆复所奏之事。即同已奏、庆复所委之人。即同已委。无分被此。无论前后。方不失同寅协。恭体国利民之谊。若果事有难行。必须变通者。则亦不可瞻顾。以致迁就。寻张允随覆奏、庆复署事两广。凡未竟之事。悉系臣应办之事。勉矢寸忱。务竟厥绪。至其中或有应行变通之处。目当奏明酌办。得旨。所奏俱悉。勉力实心为之。　　

