<!-- { "loadSidebar": true } -->
○是月。直隶总督高斌奏、来京就食灾民。已遵旨饬各州县。沿途劝阻回籍。领赈安业。远者照例留养。俟明春资送本籍安插。总不得令入京师。得旨、知道了。有人奏流民多。恐薰蒸成疫。故有此谕。又有人奏、今年流民。亦祇三四千之数。较之雍正二三年。数至盈万者。尚为减少。朕反悔前谕之失斟酌矣。夫民不幸而遇灾。幸有京师就食糊口之一路。又复邀之途而使空返焉。赤子其可以堪。卿其体贴前后所降谕旨。酌中行之。　　

○又遵旨议奏、圣驾谒陵经过州县。安营除道。所雇民夫。实皆通县轮拨。若以营盘道路附近村庄。应徵钱粮。造册请豁。则隔远者不克一体沾恩。请照行围之例。将各州县厅额徵。蠲免十分之三。得旨、即如此办理可也。　　

○江苏巡抚陈大受奏、徐州府属漕粮。例徵粟米苐民间种粟甚少。有愿将二麦交仓抵算者查于积贮平粜俱便。应照以麦抵米例徵收。得旨、知道了。　　

○福建巡抚周学健奏鼓山为省城藩篱重地。外洋瞭望要区。请于鼓山寺添设汛地。即于福协城守营内。派出经制外委千把一员。带兵二十名。驻劄寺旁。按季轮换防守。并添建营房。得旨、甚是之举。知道了。　　

○又奏请汀州府城添设育婴堂。每年需费二千余两。于所属各县应缴盐规内支用。得旨、应如是者。知道了。　　

○湖广总督阿尔赛奏、乾隆五年、城绥苗猺不靖。旋即平定。有把总李三省、欧国璋、巡检王淦、及外委兵役、奉令抚谕逆苗。被执不屈。惨遭杀死。又千总张文英、把总王宗江、张章、以及兵丁人等。皆攻剿逆苗。临阵伤亡。请于长安营地方。设祠岁祀。并于逆苗入官叛产内。拨给田二十亩。以为春秋祭祀之资。得旨、是。知道了。　　

○河南巡抚硕色奏、豫省今岁被灾。粮价稍贵。满汉兵丁所领月饷。实不敷用。现届岁底需用之时。请分别借给俸饷。千把每员借银五两。马兵每名三两。守兵每名二两。于来岁二月起。作十个月扣还。得旨、此即常年亦可行之事也。　　

○山东巡抚喀尔吉善奏、办理赈务情形。得旨、山东流民至京师者颇多。此必赈恤有不遍给者耳。尚应饬属员加意妥办。不应存为国家惜费之小见也。　　

○甘肃巡抚黄廷桂奏、甘抚衙门。向有亲丁名粮四十分。照马步各半之例支食。内除给笔帖式二员十分外。实支三十分。为一岁应用纸张。及门皂、军牢、夜役、各项口粮。本年接准部咨。令将亲丁姓名裁去。改为养廉名粮造报。臣随即按名募补。以实营伍。其纸张各费。即自照数捐备。惟笔帖式二员。原食名粮十分。今止给岁额养廉。身家实难兼济。应请仍照从前支食。得旨、知道了。　　

○又奏、口外有从前出征故兵骸骨。请俟春融。派员带兵。前往揜埋。得旨、此系应行之事。知道了。　　

○四川巡抚纪山奏、川省松潘。地处极边。节气寒冷。不产稻谷。全赖成都、龙安、等府、接济。本年因郭罗克顽番一案。驻兵及差使往来。需米愈多。市价昂贵。请于灌县仓谷内。动拨六千石。运往平粜。得旨、应如是调停者。　　

○又奏、郭罗克顽番不法。已委汉土弁目。持檄前赴各寨。明切晓谕。令其擒贼献赃。嗣据各酋目等。环跪稽颡。恳请缴令回营。愿将赃物赔缴。又追出鸟枪牛马等项。惟奎苏共架寨之副土目林噶架父子。怙恶如故。应行剿办。得旨、知道了。　　

○云南总督张允随奏报、昭通府永善县濒江一带。于本年七月间。大雨连绵。山水泛涨。夹杂沙石。冲压田地房屋。现已分别赈恤。查明附近官山。拨给耕种。并令搭盖房屋以免露处。得旨、知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五

大清高宗法天隆运至诚先觉体元立极敷文奋武孝慈神圣纯皇帝实录卷之二百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。十二月。庚戌朔。谕、陈邦彦原系旧日翰林。著留京。俟有讲读学士缺出补授。　　

○赈广东吴川县、被旱灾民。缓徵本年额赋。　　

○陕西按察使陈德正、缘事解任。以山西河东道赫庆。为陕西按察使。　　

○辛亥。上诣皇太后宫问安。　　

○谕、盛京为我朝丰沛之地。人心风俗。最为淳朴。忠义本于天性。虽上古之世。亦莫加焉。本年朕恭谒祖陵。见该处官兵。于一切公务。无不踊跃勤奋。其敬上爱君之义。尚皆出于纯诚。素风未泯。朕心深为嘉悦。但现流寓民人甚多。商贾辐凑。以致本处之人。渐染流俗。以奢靡相尚。若不及时力加整饬。诚恐渐染习俗。堕弃素风。后人愈尚奢侈。惟耽安逸所关甚重。朕心时为廑念。今虽议定、嗣后勿许留寓外乡流民。惟是各行买卖。甚属殷繁。其如何不致日渐加增之处。自应留心经理。至本处之人。向于官差余暇。俱各力田躬耕。以资生计。今则本身自种者少。雇民佃种者多。将来生齿日众。若不务农业。惟资钱粮度日。费用又繁。其生业有不日渐消微乎。嗣后兵丁等。除操演紧要官差外。减其闲散杂差。俾伊等得有余暇。亲自耕作。著查明应行开垦荒地。酌令自行垦种。或借给耔种。令其开垦。以资生理。又闻兵丁钱粮。俱有扣项虽系因公坐扣。相沿已久。但每月所得钱粮。若不多留有余。恐于伊等生计有碍。自应通盘筹算。裁减扣项。俾伊等留有余资。不致拮据。著交该将军大臣等、公同悉心筹酌。务期均沾实惠。妥议具奏。并令饬禁浮华。务使人心风俗。不致渐染。崇尚淳朴。生计饶裕。勤加训练。技艺精强。不失满洲本色。以副朕敦重根本、崇尚素风至意。　　

○又谕、福建布政使张嗣昌、已起身来京引见。俟到时。朕另降谕旨。　　

○户部议覆、广西布政使唐绥祖疏称、粤西恭城县回头山铜矿。向例于二八抽课外。余铜官为收买。每百斤给价八两三钱。现在礲口日深。取砂工费。已加数倍。商人以不敷工本。观望不前。砂课日绌。请照收买客铜渣铜之数。每百斤给价十三两四钱。又怀集县将军山、河池州响水厂向止给价六两八钱。亦属不敷该处开采。较回头山稍易。请照回头山旧例以八两三钱收买查回头山采矿商本不敷自应量加。惟十三两四钱未免浮多应照滇省厂价、每百斤九两二钱其将军山厂响水厂准照回头山旧例支给。从之。　　

○命吏部尚书史贻直、协办大学士。　　

○以原任山西布政使高山、为福建布政使。　　

○定边左副将军额驸策凌奏、据巴彦珠尔克亲军喀兰泰报称、准噶尔逃人格布克。于卡伦外、被噶尔丹策零、所遣厄鲁特拜什里拏获。应令携回。后如有似此事件。于卡伦外被获者。均照此例办理。得旨、甚是。知道了。　　

○壬子。谕、今年直隶所属河间等处。偶被偏灾。被地贫民赴京觅食者。具已知恩赈济。不令失所。但其间尚有不在赈济之数者。或手艺营生。或佣工度日。适值米价渐昂。当此岁暮天寒。情殊可悯。著户部将京仓米石。酌量给发各旗局。及五城米厂。照依时价核减平粜。卖与零星肩贩之人。俾得沿途粜卖。使僻巷穷檐。皆沾、实惠。再京城近日钱价。尚未平减。著仍照夏间平粜之例。将卖米钱文。赴市易银解部。以平钱价。该部即速妥议办理。　　

○除浙江温、台、海洋鱼船涂税。谕、朕闻浙省温台二洋。为鱼船采捕之所。从前玉环未经展复以前。凡鱼船在洋采捕者。汛兵需索陋规。无异私税。后因展复玉环。该地方官惟恐经费无出。遂将陋规改收涂税。以资经费之不足。此一时权宜之计也。而每年委微末员弁、及丁役人等。往往借端苛索。上司查察难周。不无苦累。朕思滨海编氓。以海为田。每岁出没于风涛之中。捕鱼以糊。其口。生计淡薄。应加轸恤。况自玉环展复以来。地方所有钱粮。已敷公事之用。无庸更收涂税。著将此项永远革除。免致不肖官弁丁役、苛刻需索。扰累贫民。该部即行文该督抚知之。　　

○户部议覆、奉天将军额尔图等、议奏御史明德条陈、奸商私囤粮石。藉边外蒙古人等进关贩卖之便搀载。运至临榆县属沿海有船地方。偷运入海。请设法查禁。查关内临榆卢龙等州县。向资奉天米粮接济。是以旧例止禁海运。不禁陆运。兹既有奸商私囤。偷运他处。应交奉天府尹严查办理。嗣后如边外蒙古人等进关粜卖米粮。边门章京。呈报西锦州副都统详查。给与印文。尚途查验。奉天旗民进关贩卖者。报明该地方官。查系本家余粮。亦呈报锦州副都统、锦州知府。行文沿途查验。准进关。随到随卖。不许积贮。又山海关内沿海州县。捕鱼船只。携带米粮。往邻邑贩卖者。应饬天津宁河等处州县。于给船票时、查明实系本地民人。装载米数。给票贩卖。回时文武衙门详查出入各数。倘有私越外洋。立即详究。或巨船可入大洋者。不得滥行给票。均应如所请。从之。　　

○礼部侍郎张廷璐、以老病乞休。得旨、张廷璐尚不甚老。礼部事务亦简。暂且供职。俟明年秋冬具本再奏。　　

○癸丑。上诣皇太后宫问安。　　

○谕、据公丰安奏、伊父丰升额在日。曾借镶蓝旗生息银四千余两。现在无力完缴。请借俸五千两。作速完项等语。丰安乃功臣之孙。伊高祖扬古利宣力国家。劳绩懋著。丰安现在家计艰难。若俯照所请赏借俸银。则伊每年无俸可支。生计愈致艰窘。著由广储司支银五千两。赏给丰安。完此欠项。以示朕轸念勋臣劳绩。加恩子孙之至意。　　

○工部议覆、署两广总督策楞疏称、广省河南厂、及芷＜?艹了＞厂、新归省厂修造外海船只。原定监修之广南韶道、高廉道。驻劄窎远。请将河南厂改归盐运司经管。芷＜?艹了＞厂改归粮驿道经管。其府修内河船只。亦令该二道各半督修。不得仍前委佐杂千把微员料理。又本地木植稀少。请于六个月前。委员领银购办。均应如所请。从之。　　

