<!-- { "loadSidebar": true } -->
○又奏、闽安海口。商渔船只。出入络绎。透漏米粮。不特为省会民食漏卮。且非慎重海防之道。今酌定章程。实力查办。务使永除积弊。一、出口船只。分定地方。切实查验。一、查验各口。轮派文武监察。以杜贿放。一、南台江面。派员巡查。船户牙行。连环取保。以绝私买。一、船户食米。与闽安口外村民食米。定数给照。以杜影射。一、水道小港。与陆路捷径。令该地文武。一体堵截。以防透越。得旨、有治人。无治法。尚在实力行之。　　

○福州将军兼管闽海关事务新柱、奏报乾隆十年分、收过正税银、二十六万六千五百七十两零。比乾隆八九两年、俱有增溢。得旨、所奏殊未清。既云多余。不知多几何耶。朕非必欲知其多余之数。但汝办事之人、反事不清楚明白。即行奏闻。甚不可也。　　

○又奏、各属雨水粮价情形。得旨、览奏俱悉。若有旱象。地方官所办妥协与否。据实奏闻。　　

○福建建宁镇总兵萧瑔、奏陈整顿营伍规条。得旨、惟在实力行之。不在空言之无补。看汝颇有听信幕宾、舞文粉饰之意。戒之。　　

○湖广提督王无党奏、操练兵丁。并教习钢义长棍。于攻取苗寨。可收实效。得旨、士卒自应教练。亦惟用之得其法耳。　　

○又奏、燂洗炮位。派拨要汛。并捐造缠丝神枪。加意教演。请敕各省一体照办。得旨、惟在实力行之。不在空言也。　　

○湖北巡抚开泰奏、湖北一省。为四达之区。向多外省流丐。及本省游民。结伴乞食。往往恃其夥众。肆行无状。更有一种流棍。托迹佣工。往来乡僻。动輙逞凶拚命。现据应山县、拏获二十余名。除批饬讯究。并通饬各属。实力查办。得旨、此等、视之虽似小事。然亦足为闾阎之累。所宜时刻留心稽察。　　

○又奏、各属赈务告竣。复借给耔种口粮。减粜仓谷。以资接济。并查荆州卫、及枝江、潜江、天门等县。查办饥口时。有书吏希图需索之弊。饬令该道等、分别惩办。得旨、好。知道了。　　

○又奏、湖北为水路通津。凡云贵州广江浙等处船只。往来如织。长江风涛不测。兼多急溜险滩。患生呼吸。不独商民货载。易有疎虞。即官运料物。亦间有沉失之案。本省水摸。入水不能久耐。闻闽省沿海水摸。惯习水性。波底游行。取携甚便。若选募十数人来楚。补充江汉两县水手。风土渐熟。听其入籍。于公私船、均有裨益。得旨、甚妥之举。知道了。　　

○湖广宜昌镇总兵陈纶奏、臣原籍宜昌孙家溪。臣祖世良、遭明季之乱。率臣父所学、奔逃散失。臣父幸为同姓抚养。侨居武昌。因而隶籍江夏。兹臣补授宜昌镇总兵。公事之暇。访之故老。于孙家溪之龙潭坪荆莽中。得臣先世茔墓。得展诚敬。实皆圣恩高厚、锡类深仁之所赐。得旨、此亦汝孝念精诚所感。知道了。　　

○河南巡抚硕色奏、查明南阳府属之裕州、叶县、汝州直隶州、并所属之鲁山县。二麦被雹。分亩借给耔种。并确查无力农民户口。借给仓谷。以资接济。得旨、雹灾不为大害。酌量抚恤可也。　　

○山东巡抚喀尔吉善奏、四月初七八等日。济南等府所属。均报得雨。惟济、武、东、三府属少雨之数州县。虽各得雨。尚未沾足。得旨、览奏雨泽分数。尚欠沾足。目下不无望雨之意耶。　　

○又奏、四月十六日。近省各州县、均得透雨。得旨、览奏欣慰。但不知德州一带如何耳。速查奏以慰朕念。　　

○又奏、临清、德州、一带。四月初七八等日。得雨二三寸不等。十九日。德州、齐河、长山等处。复经得雨。虽未能一律深透。当望雨正殷之际。二麦实属有济。其德州以南各州县、沿河地亩。多种棉花。出土较迟。目下正在吐茁。尚未忧旱。又直、东、游惰贫民。拾麦觅食。习俗相沿。现饬各属。妥酌安插料理。得旨、览奏德州一带情形。颇有讳饰之意。以朕所闻。此处望雨颇殷。若五月内得透雨尚可。若复迟时日。恐成旱象。一切政务、绸缪之计。汝其留心。　　

○又议奏、东省豫备麦十万余石。接济直隶借粜。此内或有多余。即运送至京。应俟麦收后。总视各属收成分数。酌筹妥办。得旨、览奏俱悉。今京师仰赖天恩。已得透雨。此不过为存仓之用耳。非亟务之需矣。　　

○山东兖州镇总兵官王朝辅、奏报协同漕臣。催趱重运。尾帮全数、已过临清甎板二闸日期。得旨、览。近来雨水。何无一言奏及耶。　　

○山西巡抚阿里衮奏、交城、阳城、平定、盂县、平陆等州县。勘有铜铅矿所。饬属招商试采。俟有成效。再将开采鼓铸事宜。列款具题。得旨、开矿固属便民之举。而滋扰则不可。一切留心。毋致生事可耳。　　

○又奏、各属均得透雨。禾苗畅茂。尚有屯留等二十五州县。四月以来。未报得雨。得旨、览奏欣慰。其四月内未报得雨之数州县。近来光景若何。不致成灾否。　　

○陕西巡抚陈宏谋奏、陕省为豳岐旧地。蚕桑之事。自昔为盛。日久渐替。查西、同、凤、汉、邠、乾、等府州。皆可养蚕。近令地方官身先倡率。广植桑株。雇人养蚕。并于省城制机。觅匠织缣。此次呈进之缣。即系省城所织。民间知种桑养蚕。均可获利。今年务蚕桑者。更多于上年。计通省增种桑树。已及数十万株。从此渐加推广。陕省蚕桑之利。可以复兴。其山东放养山蚕之法。现已令各属导民试养。得旨、兴农桑、乃为政之要务。毋始勤而终怠。毋空言而行违。勉之。　　

○又奏、陕省民情。大概质直。而任气逞刁。目无官长。亦多有之。查西安府之盩厔县南山。出产木植。每当三四月间、水发。木方出口。有黑峪、黄峪、地方。木客人等。在彼雇人运木。人烟辏集。知县彭绍琚、前往巡查弹压。有工人倨坐不起。反与衙役争嚷。知县加以薄责。乃有同夥任快、苏三等。纠众殴差。抢犯辱官。殊为不法。此等近山地方。素多凶悍。必须严加惩创。以儆刁风。现饬臬司提审按拟。又长安县生员郝浚等。因生员周大化、欠粮应比。不戴顶帽。不称生员。致知县按欠责打。郝浚等传帖约众。齐集府堂理论。士习攸关。亦难姑息。随即提审。将为首之郝浚等斥革。分别责惩完结。盖所宜作养者。在读书立品之秀士。而不在抗粮多事之劣衿也。得旨、此见甚是。尚恐汝过纵耳。　　

○甘肃巡抚黄廷桂奏、河东各州县。入夏得雨透足。河西各州县。积雪融化入渠。水势盈满。足资灌溉。惟兰州府属之皋兰、金县、靖远、狄道、巩昌府属之会宁、凉州府属之平番、一带山田。雨未深透。并镇番县风沙屡作。现在望雨。得旨既有望雨之州县。则恐致遂成旱象。甘省路远。若必待奏报。济民之事。何可迟时。一切政务。为未雨之绸缪。留心办理可也。　　

○甘肃布政使阿思哈奏、鼓励兵心。尤贵衣食充裕。查从前未定养廉公费时。凡千把员弁。往往有多食数名兵粮者。即马步兵、亦有倍食名粮者。在营中兵额。不过每百名多空数名。而将备之赏赉有资。兵丁之穷乏无虑。应请敕下管兵大员。从长计议。如有兵困情形。作何调剂。据实陈请。得旨、待朕缓酌之。　　

○又奏、礼重讳名。查清书还音。祗系一字。甘省所辖之真宁、镇原、两县。印文清篆。竟与世宗宪皇帝圣讳同字。其镇番县印。系属新颁。已经改正。又查陕省之镇安。河南之镇平。山西之天镇。江南之镇江。浙江之镇海。广东之镇平。广西之镇安。云南之镇沅。贵州之镇远等府县。各印信均应一律改铸颁换。以昭诚敬。得旨、礼记不曾熟读。　　

○大学士川陕总督公庆复等奏、督率汉土官兵。连克脉陇冈、曲工山梁、上谷细等处贼寨。扑毁险要碉楼。前后一百五十余座。并据上甲纳曲个等十余寨头人。畏威投诚。各将子弟献出作质。并缴马匹枪刀等物。又据逆酋班滚之异母弟俄木丁、并北路灵达已投喇嘛甲尔温布、并上瞻对应袭肯朱头人骚达邦、俱愿出力。暗为向导。臣已密差游击王世泰、罗于朝、督令土守备汪结等。由北路茹色一带。暗约渡江。并派甘西之兵。夹攻口□然多后路。仍移咨提臣李质粹、督催官兵。进攻纳洪多沟口。务期必克。以取全胜。得旨、览奏俱悉。虽兵威稍振。尚当督催迅速成功。以慰朕念。至贼番之敢于抗我师颜者。皆恃碉楼。此番既经费力攻克。则后此不宜复听其建造。于善后案中。卿其留心妥议。　　

○又奏、官兵攻克纳洪多沟口。由茹色会合渡江。已破如郎大寨。逆酋班滚、携家逃遁。飞饬各路镇将。并各土司。分布要隘。严密擒捕。钦差大臣班第等、即于是日到营。招抚遗番。乞降甚众。得旨、览奏曷胜欣慰。但班滚未获。究未可谓成全功。卿其督令务获正犯。慎防假冒之弊。其一切善后事宜。卿其详酌。悉心妥议具奏。　　

○又议覆、布政使李如兰奏称、川省西南一带土司。每因细事。同类残杀。虽各土司野性不驯。实系汉奸主文播弄。请嗣后如杂谷等土司、需用主文。令禀明管辖州县。于考职典吏内。选择诚实者。具结遣往。倘该土司仍前不法。查系主文唆使。与土司一并严办。如六年内毫无过误。给与议叙即用等语。查典吏贤否不一。在本管州县。尚须稽查约束。若纵入蛮寨。或恃有职衔。欺压土民。或熟识衙门。勾通滋事。且主文、原系该土司延请帮助之人。非差遣化导可比。以有职人员。为土司效用议叙。亦于铨法有碍。所奏应毋庸议。臣庆复、前在云南时。曾刊木榜。示谕土司。凡所延主文。及在署办事书识。将姓名开送管辖衙门。遇有更换。随时申报。如敢簸弄土司。滋扰地方者。立即严挐。照书役无文作弊例、从重治罪。其有能秉公安静者。酌量奖励。川陕事同一体。请照此办理。得旨、著照所议行。　　

○四川巡抚纪山奏、新都、江油、两县。奸民吴守忠、彭章、邹泮生、赵道人等。借施药为名。降神念咒。聚众演习邪术。谋为不轨。当即获首夥要犯。并起出符咒器械桃枝药葫芦等件。讯供定拟。得旨、此等事、惟应办理迅速。早正典刑。不可稽迟。至夥党不可漏网。而又不致株连无辜、为尤要也。汝其勉之。　　

○广东巡抚准泰奏、粤省广州、高州、等处。雨水沾足。田禾茂盛。早稻可望丰收。惟南雄、韶州、潮州、一带。闰三月河水骤涨。间有被淹田亩。业已涸出。不误农时。其冲损民房。已给银修葺。又城垣堤岸。亦多冲损倾圯之处。现在估报修理。所有被水地方。俱经确查抚恤。并酌行平粜。民人均各安业。得旨、览奏实堪欣慰。其被淹之处。虽属偏灾。亦应量为抚恤。　　

