<!-- { "loadSidebar": true } -->
○陕甘总督杨应琚奏、甘省现有情愿携眷告驻乌噜木齐。弁兵二百八十一员名。已造具营分花名清册。移咨该处办事大臣。并饬令沿途地方官。妥协照料。现俱陆续自肃起程出关。得旨、知道了。外域竟成乐土。实堪欣悦。当益为鼓励招徕。以开其路　　

○以正蓝旗蒙古都统巴禄。为凉州将军　　

○赈恤湖南武陵。龙阳。澧州。安乡等、四州。县。乾隆二十六年。水灾贫民。并蠲免额赋有差　　

○旌表守正捐躯之直隶行唐县民李亮妻薛氏　　

○壬寅。上诣畅春园、问皇太后安　　

○谕军机大臣等、据常钧奏、玉山县知县饶晋均。盘获轿内役有妄诞字迹之林志功。准浙江常山县移提。将该犯解往一摺。此等匪徒。居处两省联界地方。一遇犯案。自谓逃窜甚便。最为从来恶习。该犯林志功。是否在浙先行败露。是以匿迹潜赴玉山。其常山县知县。又何以先知该犯。已被玉山县。拏获。亟亟差役前往提取。其中有无彼此回护诿卸情事。著传谕杨廷璋。庄有恭等。现在该犯已解浙省。可速将此案。严审定拟。仍将两县因何差提解送缘由。查明奏闻。寻奏、匪犯林志功。素患疯症。节经地方官交属收管。今春该犯。乘家属防范少疎。潜行逸出。该县张又泰、查知踪迹。饬差拘缉。嗣闻已被江西玉山县拏获。当即关提移解到案。研讯通报。该犯实系在浙先行败露。该县等、委无回护诿卸之处。报闻　　

○又谕、据常钧奏、玉山县知县饶晋均。盘获轿内投有妄诞字迹之林志功、准浙江常山县移提。将该犯解往一摺。此等踪迹不明之人。未必不因在浙犯案。因而窜入江西。向来两省联界地方。久志恶习。玉山县既经获犯。即当严密根查。乃一准常邑差提。并不讯该犯确情。遽行解送。焉知其不为匪党狡计所愚弄耶。看来该县令。必一庸懦无能之人。遇事辄图推卸耳。现已传谕浙江督抚等、将林志功一面即速查办。其饶晋均。因何不将该犯根究。率行解发浙省之处。及平日居官何如。著传谕常钧。令其查明据实具奏。寻奏、饶晋均、盘获匪犯林志功。正欲讯明解省。缘常山县专差守提。遂将该犯解往。归案审讯。实非推诿。至该县平日居官。尚属勤勉。地方事务。并无贻误。报闻　　

○调镶红旗汉军副都统曹瑛。为西安副都统。以三等侍卫倭盛额、为镶红旗汉军副都统　　

○癸卯。谕军机大臣等、前据阿桂奏、将阿布赉具奏表章译出阅看。表内除遵旨世世安居数语。实系阿布赉之词。其余俱系阿塔海之事。笔迹亦不一色等语。今阅阿塔海赍到阿布赉表章。除奏请朕安外。俱系阿塔海捏造。自请赏给顶带。及求索人口牲只等事。如因此即不赏赐。令其回去。恐阿布赉。及各哈萨克等。不知此情。妄启疑惧。是以姑为不知。照例筵宴赏赐。本欲派侍卫、与阿塔海一同前往。将赐阿布赉之敕书。及所赏物件。觌面交付。但恐阿塔海。恐阿布赉知其诈伪。竟于途次。或将遣去之侍卫戕害。伪称途遇玛哈沁。侍卫等俱被戕害。所赏物件。俱被劫夺。则又滋一事端。且无可考查。因将赐阿布赉之敕书。及赏赉物件。仍付阿塔海等带回。著传谕阿桂。俟阿塔海到伊犁时。仍照前看待。俟伊去后。假托一事。遣阿坦保。谟星阿二人。再派熟习彼处情形一人统领。仍再添派厄鲁特侍卫一人。一同到哈萨克。将此等情由。及恩赏物件。晓谕阿布赉知之。阿坦保等、与阿塔海同来同往。一切俱所深悉。前往哈萨克晓谕阿布赉。阿布赉如质问阿塔海。则阿塔海即欲捏造妄言。有阿坦保等为证。足可穷诘其妄。若遣他人前往。非惟不知往来之事。即阿塔海在阿布赉前狡赖。亦无凭穷诘。再此次如系阿布赉所遣之使尚可。前次策伯克等来时。并无阿布赉所遣之人。此次遣使。尚属当然。如系萨尼雅斯所遣。则伊前遣使臣。与策伯克同来。俱尚未回。何以又复遣使。则大有可疑。并著传谕阿桂知之。再阿坦保。谟星阿。均系年满应彻回人员。俟伊等前往哈萨克回时。阿桂即遣伊等来京。伊等到时。诸凡询问伊等。即可知矣　　

○又谕曰、阿塔海起身之日。经朕召见。阿塔海奏称、前年投降之厄鲁特等、带来马匹。系伊之物。为厄鲁特所掠。恳恩赏还。朕谕以前自哈萨克投诚之厄鲁特十四名。据驻劄伊犁大臣。询得内有一妇。系汝之妻。即赏还于汝。至伊等带来之马。因系厄鲁特之物。仍分与厄鲁特。今汝奏称系汝之物。真伪无凭稽查。汝既谆恳。朕即传谕驻劄伊犁大臣。转询前岁投诚厄鲁特等。如果系汝之物。即当赏还。如系厄鲁特之马。则不能与汝。著传谕阿桂。俟阿塔海到伊犁时。即行晓谕伊等、奉到朕谕阿塔海之旨。询问厄鲁特等。实系厄鲁特之马。不能与汝。伊等若仍固执前言。亦不过于投诚之厄鲁特内。派数人豫行指示。与阿塔海质对。即可绝其妄念。自然不复恳请。再明瑞此时带兵行走。不能迅速。阿塔海系驰驿。到伊犁必在明瑞之先。即明瑞先到。此事尚系阿桂所办。阿桂亦可暂留。俟阿塔海到后。与明瑞一同办竣此事。再行回京　　

○大学士等奏、汉军中书八缺。向遇缺出。行文吏部。咨取应考人员。臣等会同吏部堂官。在臣衙门考取正副二员带领引见补放。但往返行文。稽察事故。每致耽延。悬缺久待。请嗣后照考取满中书例。遇考试时。豫为考取数员。咨交吏部注册。挨名补授。从之　　

○豁除安徽虹县、泗州盱眙、泗州卫、四州、县。卫水占民卫洼地五百十八顷九十四亩额赋。减徵虹县。灵璧。二县。次洼地五百三十九顷七十三亩则赋　　

○甲辰。谕曰、苏昌等奏、＜口英＞咭唎夷商口□伯＜口兰＞等、以丝觔禁止出洋。夷货艰于成造。吁恳代奏。酌量准其配买。情词迫切一摺。前因出洋丝觔过多。内地市值翔踊。是以申明限制。俾裕官民织纴。然自禁止出洋以来。并未见丝觔价平。亦犹朕施恩特免米豆税。而米豆仍然价踊也。此盖由于生齿日繁。物件不得不贵。有司恪守成规。不敢通融调剂。致远夷生计无资。亦堪轸念。著照该督等所请。循照东洋办铜商船搭配绸缎之例。每船准其配买土丝五千斤。二蚕湖丝三千斤。以示加惠外洋至意。其头蚕湖丝。及绸绫缎疋。仍禁止如旧。不得影射取戾　　

○谕军机大臣等、苏昌奏、已故运同马兆登任内。商欠积至一十余万之多。伊子马世棨。私充商夥。交结往来。以致糜费匮乏。请将马世棨。题参解粤。并已咨浙查封家产等语。此案欠项。积盈钜万。非寻常亏空可比马兆登。平日既不能洁己办公。又纵子冒充埠商。种种倚势渔利。亏商本而逋国课。至于此极。且其子所管本埠。亦积欠六千余两。若不一并究追抵补。何以示儆。该抚接到苏昌咨会。可即一面遴委妥员。押解马世棨赴粤质审。一面将该犯家产。严密查封。此等狡猾之徒。一有风闻。必诡计匿隐寄顿。倘此时查办疏漏。致将来追项难于抵偿。地方官不得辞其咎也。可即详谕庄有恭知之　　

○乙巳。上御勤政殿听政　　

○谕曰、旺扎勒、内廷行走。宣力有年。兹闻溘逝。深为悯恻。昨已赏陀罗被。著加恩赏银二千两治丧。派阿哥绵德。带领侍卫十员。赍茶酒前往赐奠　　

○以兵部右侍郎观保、兼翰林院掌院学士　　

○丙午。遣官祭关帝庙　　

○上诣畅春园、问皇太后安　　

○还宫　　

○谕军机大臣等、杨廷璋奏、奸民邱子位等、假造伪敕案内。有直隶广平营游击高必盛。接买转售陈光。陈喜等。现在提讯属实。请将高必盛革职。解闽审拟等语。高必盛身系职官。肠敢向邹文。邱子位。接取伪劄。辗转售卖。岂寻常干犯法纪者可比。著传谕方观承。即将高必盛革职锁拏。慎选干员。速押赴闽质审。务令解员加意严密防范。毋致稍有疎虞。倘该犯乘机中途兔脱。或畏罪自戕。惟于派员是问。该督迅即遵办。勿稍延缓　　

○又谕、据庄有恭奏、三官堂迤西一带老沙。每汛仍多坍刷。而尖塔二山坝外涨沙。现在日益高宽一摺。新涨之沙。日见增长。尖山坝工。虽足资巩固。但迤西老沙。更有坍刷。通计彼此长落分数。不知孰多孰少。其势是否相当。抑或有所得不偿所失之处。该抚未经详悉声明。著将原图寄庄有恭、此时两处涨落。实在丈尺多少。各自分晰补贴细注。即行奏闻。寻奏、石坝为篓工外卫。三官堂老沙为柴工外卫。以丈尺计。石坝所涨。不敌柴塘所坍。以得失计。则石坝为海宁城东扼要横截海口。必沙涨而后坝固。柴塘则增修篓坦可为内固之谋。且不受顶冲。其坍亦将有止。谨将两处涨落丈尺。绘图签注具奏。报闻　　

○又谕曰、钟音覆奏、陕西地方官。接见将军不遵礼制一摺。糊涂不堪更甚。已于摺内批示。前因嵩椿面奏。伊在西安。曾有道旁呈递手本。并不跪接之员。甚非体制。是以降旨饬查。而钟音并不实言其事之有无。一味颟顸。但称酌改仪注。妄意调停了事。所见已属大谬。复经明切传谕。虽甚愚懵者。亦当了然洞悉矣。该抚如果遍查所属。实无其人。何难据实声覆。请旨诘问嵩椿。即嵩椿所言不实。亦何难治以捏奏之罪。今乃辗转执迷不悟。所奏竟至出人意表。如称前此司道接待历任将军。俱相沿旧习。非敢于将军嵩椿之前。傲慢失礼。又有蒙恩不加严谴。仍令确查云云。一似朕庇护嵩椿。为之争论体统。此则成何言语。夫嵩椿何人。钟音乃于朕前奏事。竟有敢与不敢之辞耶。试问方今即有举朝重臣。及钦差大吏。倘欲稍示威福。令地方有司委曲承奉者。朕宁肯少假借之。又何有于嵩椿。此皆万无可置论之事。而钟音愦愦若此。何以能胜巡抚之寄。可见封疆中。处非其据。苟冀无事善藏者不少。朕转不能不为深虑矣。钟音著传旨严行申饬。仍将此事有无虚实。究属如何。令其据实回奏　　

○以四川按察使蔡长澐、为兵部右侍郎　　

○丁未。以故四川松茂道属松坪土百户韩联英子喜、袭职　　

○戊申。上御太和殿视朝。文武升转各官谢恩　　

○幸圆明园　　

○吉林将军垣禄奏、查吉林官兵年老残疾告退者。如有子孙食粮。所借库银。扣本免利。若无食粮子孙。本利俱免。虽与京城之例。稍有不同。然未论及出兵与否。若照傅良所奏、得有功牌者。始准宽免。是未出兵者。尚得宽免。而出兵未得功牌。转不得邀恩。部驳傅良前奏甚是。臣前于奉旨询问时。未于请罪摺内。详悉声明。实属糊涂。请交部严加议处。得旨、该部严加查议。寻议、恒禄请照官员不据实回奏例降一级。抵销。从之　　

