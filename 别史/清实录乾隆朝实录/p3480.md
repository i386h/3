<!-- { "loadSidebar": true } -->
○谕军机大臣曰、梁肯堂奏、河南省解到高山晃。提出刘松指认。刘松并不认识。据供、高三住房在林县焦园村西北。紧靠山坡。大门向南。又供出高三名叫高选。在林县当催头。而现经拏获之高山晃。则称住房在村西南。大门向东。与刘松所供不符。刘松既知高三住址。若押令前往指认。真伪自可立见。现派臬司阿精阿、亲带刘松、径赴林县焦园村地方查办等语。此案节据梁肯堂提讯、刘松供称、歌单实是高三传给。高三又得自神焦庙道士广息。屡经书麟在晋省查拏。实无广息其人。而豫省前获之瞽目高三。讯非正犯。现在所获高山晃一犯。年岁居址。又属不符。书麟、穆和蔺、身任地方。岂肯于此等邪教人犯因循不办之理。想刘松系谋财害命。罪应斩决之犯。必系自知身罹死罪。任意诬扳。以为苟延时日之计。梁肯堂率据该犯所供。辗转咨查。拖累多人。殊属不成事体。本日鄂辉奏、华阳县匪徒陈添顺、谋逆骗钱一案。首夥各犯。迅速全行拏获。审明定案后。始行奏闻。并不稍露张皇。梁肯堂历任封圻。岂转不若初任总督之鄂辉耶。著传谕穆和蔺、就近即饬阿精阿、押带刘松、前往焦园村。令其指认住址。确切查拏。如实有高三其人。自当就近根究。严行审办。倘所指又属虚诬。自系该犯任意谎供。藉词支饰。殊属可恶。即著穆和蔺、阿精阿、用刑严审刘松毕。即于该处正法。速为完结。毋任伊信口捏供。纷纷咨缉。徒滋扰累也。将此传谕梁肯堂、并谕穆和蔺知之。　　

○旌表守正捐躯直隶阜平县民周奉玉妻耿氏。　　

○己巳。遣官祭历代帝王庙。　　

○庚午。以病休奉国将军永悌子绵款、照例袭职。　　

○辛未。孝昭仁皇后忌辰。遣官祭景陵。　　

○谕、昨召见国子监蒙古司业五格、询以蒙古语。竟全不解。何以膺训课蒙古学诸生之任。该员原系郎中。著仍以郎中补用。所有国子监蒙古司业员缺。著该部于蒙古应升人员内。拣选能通习蒙古语者二三员。带领引见。候朕简用。　　

○又谕、据孙士毅等奏、审讯贩卖私盐各犯。据供、或在海州等处池灶。收买余盐。戒在洪泽湖边窰沟、曾家嘴二处。半途接买。现已飞咨全德、查明海州小房子等处。是否均系板浦场所管。再行参奏。所有各犯供出未获之同夥船户。及灶丁秤乎等。均经四路缉拏务获等语。海州小房子等处产盐池灶。俱系专设场员经理。存积余盐。岂容稍有透漏。今该犯等所卖私盐。多从该场贩买。显与灶户通同作弊。即该场官亦不得诿为不知。乃全德平日。惟以官引滞销。指为地方官查禁私枭不力。纷纷陈奏。岂知该犯等所卖私盐。竟系从场灶贩出。是地方官即竭力缉私。而灶户转将官盐出售。何以杜私贩而绝弊源。全德于所属各场。并不认真整顿。实力访查。以致灶户等敢于私行售卖。及至私盐充斥。官引不能畅销。祇以地方官查缉疎懈为词。意存推卸。甚属不公。全德著严行申饬。并交该衙门议处。以示惩儆。嗣后各盐政、务须严饬各该场。将所积余盐。毋许灶户等稍有透漏。使私枭无从贩买。其弊自可渐除。而官盐不致日有壅滞。至窰沟、曾家嘴、两处私盐。该犯等供系向揽头秤手转买。该处并非盐场。安得有揽头秤手。恐亦系官厂人役。通同舞弊。自应查拏到案。究明来自何场。与失察灶丁私卖余盐之各场员等。一并严参究办。其同夥船户灶丁秤手。并零星接贩之人。俱当查拏务获。彻底根讯。著孙士毅等、将全案人犯。逐一研鞫。务得实情。其场员有无知情贿纵。及沿途经过地方员弁兵役。有无得赃包庇情事。一并严审定拟具奏。　　

○谕军机大臣等、据孙士毅奏、丞倅管理各厂船工。草率从事。请交巡道督办一摺。所奏是。已如议行矣。江省船厂。自乾隆三年。由道员改归丞倅之后。已阅五十余年。何以历任督抚、并不随时酌改。前降旨令孙士毅详查奏覆。兹据奏称、江宁苏州两藩司。于书麟任内、详请将船工仍归道员管理。书麟因详内所叙未明。先行驳查。旋值卸事未办等语。战哨船只。最关紧要。管理之丞倅等经理不善。原应早为筹画。乃书麟于两司具详后。未将应否办理之处。据实核定。仅藉称详内原委未明。先行驳查。为此模棱两可之见。地方大吏。于此等事件。任意因循推诿。安能望其留心整饰耶。书麟不应出此。著传旨申饬。　　

○两江总督孙士毅、江南河道总督兰第锡奏、淮安府运河迤下东岸。向有泾河石闸。减洩河水。由山阳宝应各县。入射阳湖。穿荡归海。民田藉以灌溉。自五十一年运河盛涨。致该闸两墙蛰裂。底石冲翻。难资启闭。屡据山阳县士民王旭等、呈请按田捐修。前督臣书麟、饬令确估。兹核估实需工料银五千九百八十四两零。臣等赴勘。石闸密迩淮城。减洩盛涨。上下堤工。不致吃重。并可保护城垣。民田亦资灌溉但需费稍多。请先动借司库钱粮。责成该县知县购料督修。仍令分四年摊徵归款。报闻。　　

○壬申。上御勤政殿听政。　　

○谕军机大臣等、都察院衙门奏江南邳州民人栗时育、以蠹役诬陷代父声冤等情呈控一摺。此案栗秉钧、先后呈控该省督抚衙门。审系栗秉钧私立社名。抗不完料。问拟流罪。经书麟咨部完结。今栗时育以邳州书役石位、串工书张清万、捏造供词。陷害伊父。并将已完摊派秸料。勒折重追。种种情弊。如果所控属实。自当严行究治。或系栗秉钧抗欠工料。诬告勒折。业经问罪。栗时育藉口为父声冤。来京呈控。希图翻案卸罪。亦不可不彻底根究。以儆刁风。著传谕孙士毅、长麟、提集犯证。秉公确审定拟具奏。此事系书麟审办咨部。非孙士毅、长麟、任内之事。自无所用其回护也。所有原告栗时育、已交该部照例解往质讯。都察院原摺供词。俱著发交阅看。　　

○豁免贵州运京沉溺未护铅六万三千三百斤。　　

○以侍讲学士周兴岱、为内阁学士。兼礼部侍郎。　　

○缓徵安徽宿州、灵璧、泗州、并旧虹、旴＜日台＞、五河等五州县。凤阳、长淮、泗州等三卫。乾隆五十五年分、被水成灾额赋、及民欠耔种。　　

○旌表守正捐躯河南许州民李大显妻蔡氏。　　

○癸酉。军机大臣议覆、陕西总督勒保奏称、西藏喇嘛来使进京。经过各省。经理藩院分晰定以包件数目。并奉旨责令道员副将等亲查。惟新疆各部落回目、及土尔扈特人等进京。向来马匹口食。系属按品给予。而行李包物。止由哈密等处秤明觔重。移咨内地。给以车辆。并无定数。若不限以觔重数目。恐回目人等。行李包件。逐渐加添。所需车辆愈多。于驿站不无扰累。请各按品级。定以觔重数目。自系杜渐防微之意。应令伊犁将军、及回疆办事参赞大臣等、分别各回目、并土尔扈特人等品级。斟酌所带包件轻重多寡。应定若干。车辆马匹。应用若干。议定确数。奏到再行核覆。得旨、依议速行。　　

○吏部议奏、查拔贡以知县分发各省。与大挑一等举人有间。应请令该督抚、详加察看。果能胜任者。以到省日起。扣满二年。方准题署。仍试看一年。如称职。再请实授。报闻。　　

○甲戌。谕、据永保奏、厄鲁特部落总管硕通病故等语。硕通前在军营。甚属奋勉。复在伊犁效力多年。今闻溘逝。朕心深为轸念。著加恩赏银一百两。以襄善事。并加恩将硕通所遗厄鲁特部落总管员缺。即著伊子特古斯们都补授。其赏银。著即于该处库贮银两内、动支赏给。　　

○又谕、前此土尔扈特喇嘛萨迈林、由俄罗斯逃出。带来妄造谣言之书。特成额一见。即张皇失措。经朕洞鉴。节次降旨申饬。并令保宁、由张家口、科布多、赶赴塔尔巴哈台。令永保急回塔尔巴哈台办理。今特成额复将车凌乌巴什、欲往塔尔巴哈台求见之处。当斥回不准。呈请火药。未行给予。又请采买硝磺。亦斥驳不行等情具奏。特成额乖谬错误。何至于此。土尔扈特等归附后。受朕恩二十余年。甚为恭顺。朕所确知。今虽有萨迈林浮言。车凌乌巴什等、并不为其言所动。绝无异心。朕亦可以深信。车凌乌巴什、欲往塔尔巴哈台见特成额。并欲略备些须火药之处。皆见其恭顺诚心。尽可准行。特成额不晓事体。反生疑惑。斥驳不行。即不给予火药。乃并将其请自买硝磺之事。亦并斥驳。未免令车凌乌巴什转生疑惧。特成额错谬已极。竟似天夺其魄。丧心病狂。深负朕体恤土尔扈特之意。若不从重办理。何以示儆。特成额、著革去翎顶。即在该处广众前枷号一月。以示惩戒。期满之日。亦不必令回乌噜木齐。仍留塔尔巴哈台。交与永保充当拜唐阿差使。效力赎罪。将此交保宁、永保、二人先至塔尔巴哈台者。即将朕旨对众宣谕。将特成额枷号外。并将朕体恤土尔扈特之意。通谕知之。　　

○谕军机大臣等、据特成额奏称、车凌乌巴什呈请、欲赴塔尔巴哈台见参赞大臣。由此见伊犁将军。并讨取火药。俱已驳饬等语。特成额愈用心。愈属非是。竟如病狂矣。车凌乌巴什、因特成额办理错谬。甚露疑惧情形。特成额理应照其所请。令其来塔尔巴哈台。面加安慰。以释其疑。今特成额并不如此办理。反增其疑惑之心。于事更属不便。若不将伊从重治罪。必致车凌乌巴什寒心。除已降旨、将特成额革职枷号一个月。以示惩儆外。著传谕保宁、令其速赴车凌乌巴什游牧。明白晓谕曰、昨将尔等欲往塔尔巴哈台。并遣人采买硝矿。特成额不准尔请之处。奏闻大皇帝。奉有谕旨。土尔扈特受恩深重。二十余年。伊等感激之诚。朕素已鉴悉。今特成额因不准尔等呈请。反致尔等生疑。已降旨革职。彻去顶翎。枷号治罪矣。至俄罗斯断不能来。尔等无庸疑虑。汝若恐尔等部属无知之人。妄生畏惧。即选其不可信者。移驻游牧东南。可信者。驻劄西北。亦即可防其逃窜。如此晓谕。车凌乌巴什等、自无忧疑。再花尚阿系初用领队大臣。又遵特成额指示。若至其游牧。张皇办理。更属不妥。令其即行彻回。并传谕保宁、永保、此事宜外示镇静。内务留心细察情形。熟筹办理。　　

