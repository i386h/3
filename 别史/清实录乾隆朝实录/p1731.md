<!-- { "loadSidebar": true } -->
○谕曰、英廉等奏称、确查佃种地户。分给原佃执照。以杜包揽之弊。所奏甚为得理。但此项查办。自应彻底清厘。若仅责成州县等官。恐仍不免假手吏胥。转致烦扰滋弊。即著英廉。钱汝诚。会同该督详悉妥办。务使佃无掩饰。吏不侵渔。俾农民均沾实惠　　

○谕军机大臣等、李宏补授河东总河。曾经降旨。令其速赴新任。今据阿思哈奏。现在伏汛在即。黄河工程。正关紧要。现饬道厅等员。前往巡视防护。务保无虞等语。李宏系专管河道之员。著再传谕、令其奉到此旨。即由河南速赴新任。不必来京请训　　

○工部议准、广东布政使胡文伯奏称、琼州府之海口。雷州府之海安两处。原设有班船七只。每船水手十四名。以济商贾渡洋。近因行户自置船只。载送人货。俱领县照。商民多便。请裁减班船四只。水手五十六名。从之　　

○甲辰。上诣畅春园、问皇太后安　　

○还宫　　

○谕曰、杨廷璋。现在交部严加议处。著解任来京候旨。苏昌。著调补闽折总督。两广总督员缺。著李侍尧调补。李侍尧未到任之前。著明山暂行署理。吴远善。著调补湖广总督。其云贵总督员缺。著刘藻补授　　

○吏部议准、鸿胪寺卿傅为詝奏称、外省文武官员谢恩。向系鸿胪寺专司。定期傅唤。三唤不到者。指名查参。嗣经塔永阿陈奏、传示由吏兵二部。查参归鸿胪寺。准行在案。传示查参。分各衙门办理。事不画一。请仍旧归鸿胪寺一律办理。再学习序班。向由直隶学政。挑取生员。咨送鸿胪寺充补。应请挑取后。学政会同礼部堂官。再加验看。从之　　

○广东巡抚明山奏、盐运使王概贪污各款。得旨、此奏可嘉之至。苏昌竟为春所愚。而汝不顾弟兄私情。即行参奏。实不负朕任用之恩矣。勉之。又谕曰、明山参奏、盐运使王概。于署粮道任内。浮收仓米五千余石。及勒令铺户。加倍折收银一万余两入已。并查出潮属各埠。亏空缺饷银两。向盘查运同保成跪求各款。请革职严审等语。王概身为运使大员。兼署粮道。不思洁已奉公。表率僚属。乃敢浮收仓米五千余石。且勒令解米铺户。折收银至万余两之多。甚至以上司转向属员。长跪恳求。行止卑鄙。罔顾官箴。实堪骇异。王概著革职。交与该督抚。将案内各款。逐一严审定拟具奏　　

○乙巳。上御太和殿视朝。文武升转各官谢恩　　

○幸圆明园　　

○谕军机大臣等、据舒赫德等奏、查办厦门陋规一摺。与前次所奏。情事大概相同。此案既经彻底查明。自可即行完结。现在杨廷璋。定长。明白回奏各摺。已批交郊分别议处。可将此传谕舒赫德等知之　　

○又谕曰、明山参奏、盐运使王概。于署粮道任内。浮收仓米。勒令铺户折收银一万余两。并查出潮属各埠。亏空饷银各款。请将王概家产严行查封以便追缴赃项等语。已降旨将王概革职。交该督抚严审定拟所有任所赀财。著明山就近查办。其山东原籍家产。并著崔应阶。即速严行查封。毋致稍有隐匿寄顿。将此传谕明山。并崔应阶知之　　

○丙午。谕军机大臣等、据苏昌奏、保成等查出长汀等一十九埠商人银盐。各有亏缺。实由前任正副运同姚鋐。张学举。不能随时体察。及参革运使王概。漫无知觉所致等语。昨明山以王概浮收仓米。折收银两。并查出潮属各埠。亏缺饷银各款。同该督合词会参。今苏昌此奏。似因从前曾言王概能事。列之荐剡。未免意存回护。不知地方大吏。统率属员。遇有才能可用者。原可随时奖荐。以励其余。或日后改操。自当立予弹劾。若稍存成见。即非大臣公正激扬之道。且保成前往查办盐课。本系苏昌派委。初无袒庇劣员情节。又何必于事后略为瞻顾耶。现在苏昌调任闽浙。此案已交与广省督抚审拟。苏昌不必与闻。其原摺著钞寄明山。并案查办。可将此传谕知之　　

○调湖北巡抚常钧、为云南巡抚。以甘肃布政使王检、为湖北巡抚。安西道恒光、为甘肃布政使。调湖北布政使三宝、为四川布政使　　

○丁未。上诣畅春园、问皇太后安　　

○戊申。谕军机大臣等、前据阿桂奏、查看土司互击情形一摺。现在金酋等、不过自行蜗斗。并无获罪天朝之事。前降谕旨甚明。即阿尔泰到京所言。亦止于此。将来相机筹办。窾要实亦不外乎是。亦不屑别有所设施也。但阿桂摺内。有于九月间前赴查边之语。阿尔泰现已到京陛见。若照常回任。八月初旬。早可抵川。朕因阿桂有应豫行前往体访之处。是以令其待至七月。候送木兰。再行起程。然量其程期。迟亦不过在仲秋之末。即可到川。若阿桂俟其回川后。再行巡查。则转似另设一总督。专办其事。既于观瞻未协。若竟尔停止。又未免有失信番酋之迹。莫若此时。早为部署起程。一切留心察勘。事竣回省。则阿尔泰亦即到川之时。彼时会晤。将土酋行径详悉告知。亦可熟筹妥办。于事理庶为允协。而阿桂来京后。此间亦详知番中情形矣。将此即传谕阿桂知之　　

○己酉。谕军机大臣等、据方观承奏、调任安肃县知县谢昌言。盘获贼犯马三丑。供系山东德平县回民。夥同李二张八等、在江南怀远寿州等处。屡次行劫。前经怀远县拏获张八。供出马三丑。曾与德平县役刘如恒等、往来得赃卖放等语。该犯以积案巨盗。一经拏获。自应解往东省。质讯贿脱实情。再解安徽审拟。但此等贼匪。狡狯异常。今往返押解。地经三省。仅委其责于解役数人。恐途次不免疏虞。著传谕该抚。自东省起解时。务须添派妥员。严密防范。毋得稍有贻误　　

○礼部议覆、江苏学政李因培奏称、生员补考限三个月。由提调官面试。将试卷令本生亲赍。赴学政按临所在补考。易滋弊窦。请改为岁科按日。在本地送补。而于廪生欠考。及告游赶回录遗乡试各生。转多窒碍难行。应仍令随棚补考。先于本地府厅。眼同该学教官面考。将试卷封固。另差门斗赍送学政补考。从之　　

○库抡办事大臣桑寨多尔济奏、土谢图汗郡王盟长达什丕勒患病。应请以副盟长亲王齐巴克雅喇木丕勒署理。其副盟长事务。请以参赞公品级三都布多尔济暂署。报闻　　

○庚戌。上诣畅春园、问皇太后安　　

○以湖南长沙协副将实泰、为云南鹤丽镇总兵　　

○是月。钦差协办大学士公兆惠。直隶总督方观承奏、直隶得雨情形。得旨、实堪欣慰。京师亦沾霈。且雨后即晴。益可喜也　　

○江西巡抚辅德奏、查察州县贤否。并将司道府直隶州各员。出具考语汇奏。得旨、具见留心实际。更当持之以久。则吏治自当可观。摺留览　　

○陕甘总督杨应琚、拉林阿勒楚喀副都统绰克托、乌噜木齐办事副都统旌额理等奏、乌噜木齐同知、通判、仓大使。巡检等官。向俱照巴里坤同知。并安西新设经历典史。五年俸满之例升转。乾隆二十七年。乌噜木齐、辟展、库车、哈喇沙尔、阿克苏、叶尔羌、喀什噶尔等处文员。奉旨照苗疆等处。调补官员。三年俸满。奏请升用之例办理。臣查乌噜木齐。系邻近伊犁要区。较辟展、巴里坤、道途加远。现设同知、通判、仓大使、巡检等官。管理粮饷贸易。及新垦民屯。一切地方供支事件。尤为紧要。应将乌噜木齐同知等官。俟任满三年。臣等秉公甄别。以才能出众。办事奋勉之员。奏请以应升之缺升用。其循分供职者。仍照旧五年俸满之例办理。得旨、如所请行　　

○杨应琚又奏、甘省雨泽未遍。豫筹调剂事宜。一、甘省连岁歉收。各府存贮无多。倘兰州、巩昌、甘州、平凉、凉州等府属。竟至小暑后无雨。则旱象已成。抚恤口粮。须豫为筹酌。查陕省西、同、邠、乾等属。与甘省北路相接。凤翔、汉兴、一带。与甘省南路相近。请即于此数府州。酌拨仓粮十六万石。就近运递。以备河东赈恤之需。一、甘肃河西一带。近宁夏西宁等府属。拨运各该属仓粮。尚不敷用。请于宁夏等就近未经被旱处所。于二麦登场后采买。以备河西拨运。一、兰州、巩昌、平凉等府属城垣。应请兴修。以工代赈。一、甘省粮价未平。恐益增昂。应饬地方官照米贵之年。大减价值。乘时平粜。其距城遥远之处。计应粜数目。运赴该乡。就近粜卖。一、现在缺雨处所。已现饬地方官。购备小＜?麻木＞、小谷、小荍、燕麦、及荍麦各种。一、俟得雨之后。立即查明借给。并按户借给一月口粮。劝令上紧赶种。得旨、此皆未雨绸缪之计。然即使果致成灾。总宜镇静妥办。不可张皇失措。甘省皆良民。亦常遇灾歉。不可不矜恤。亦不可启以不静也　　

○又奏、凉庄满营官兵。分三次携眷移驻伊犁。经臣将应行筹办各事条奏。本年第一次兵眷。已全抵伊犁。原定章程。尚有应行酌议更定事宜。一、兵经由黑水、丹河、及昌马、疏勒、并玛纳斯河。每当盛夏。水涨难行。请明岁第二次移驻官兵。应比今年早行十余日。正月下旬即陆续起程。可以早渡。一、行李车辆。第一次装载行李车辆。交旗办理。眷口车辆。地方官办理。嗣各旗承办不敷。请明岁第二次。均交地方官承办。一、盘费等银。第一次。将眷口应需盘费。在凉州府库。核总支给。官兵并跟役盐菜银。在府库先支三个月。俟至伊犁后。核明另办。请明岁第二次官兵起程。应将眷口盘费。及盐菜等银。均在凉州。肃州。哈密。辟展。乌噜木齐等处。沿途陆续支领。第三次均照此办理。得旨、甚好。如所议行　　

○工部尚书署四川总督阿桂奏、据驻藏副都统福鼐咨称、在藏学经之金川喇嘛。温布壬占噶等九名。以学经事毕。禀请回巢。解赴省城。臣思金酋郎卡。怙恶滋事。其喇嘛温布壬占噶等九名。自不应遣令回巢。或应即在成都昭觉等喇嘛寺安插。或径解京师安插之处请旨。得旨、暂在成都安插。事定请旨。或可问伊等郎卡情形也。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十三


大清高宗法天隆运至诚先觉体元立极敷文奋武孝慈神圣纯皇帝实录卷之七百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

