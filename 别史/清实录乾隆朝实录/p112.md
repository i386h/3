<!-- { "loadSidebar": true } -->
○是日起。上以孟秋享太庙。斋戒三日。　　

○乙酉。谕总理事务王大臣、凡外遣人犯。近日改发烟瘴地方者。原因此等恶人。不宜在盛京等处。使满洲直朴之习。有所渐染也。但伊等原系发与口外驻防兵丁为奴之犯。闻彼地兵丁、有藉以使用颇得其力者。且内地军流人犯太多。地方官亦难管束。朕曾向王大臣等谕及。今九卿等会议卢焯条奏安插军流人犯一疏。应将朕前谕外遣人犯。作何按其情罪、分别内地外地遣发之处。一并妥议具奏。　　

○以原任内阁学士兼礼部侍郎张坦麟、署理安庆按察使。　　

○丙戌。吏部覆议、署两淮盐政卢见曾奏、两淮盐场大使。果能杜绝弊窦。以及私煎私卖。有益盐务者。准其照浙江之例。停其论俸升转。俟三年期满。该盐政会同督抚。秉公出具考语。据实保题。以应得之缺即用。其知县以上等官。仍照例给咨赴部。引见请旨。州同州判以下各员。臣部照伊应得之缺。归于月分即用。至此内由国子监拔贡拣发借补者。伊等原系应选教职佐贰之员。若准其以知县保题。实属过优。应照考职之例。将州同、州判、县丞、等缺。令其兼掣。掣定后。入于即用班内。照例选用。再嗣后浙江两淮盐场大使。三年期满、保题即用各员。俱归单月。以应得之缺即用。从之。　　

○户部议准、山东巡抚法敏疏报、德州、德州卫、临清、恩县、夏津、武城、六州县卫。黄运二河。堤压柳占地亩。共一十四顷五十三亩有奇。又东平、东阿、阳谷、东平守御所、单县、曹县、聊城、堂邑、博平、等九州县所。堤压地亩。共一百二十九顷三十六亩有奇。俱系确查。碍难耕种。所有旧徵银米。请自乾隆元年为始。一体豁除。从之。　　

○是月。直隶总督李卫、疏报二麦收成分数。得旨。览奏麦秋分数。知道了。近虽屡次得雨。总未沾足。朕忧怀未释也。　　

○江南河道总督高斌、疏报秋禾得雨情形。得旨。以手加额览之。京师亦得沾足甘霖矣。但觉迟时日耳。然晚田尚可补种。朕忧已减半焉。　　

○李卫又奏、烧锅之禁。宜去其已甚。导民易从。计莫如不禁其沽饮。而止禁其大肆兴贩。且不禁本地酿造。与夫造麯自用者。惟禁大行躧麯。于各地方交界。及关津隘口巡查。凡有烧酒及麦麯二样。无论岁之丰歉。概不许出境兴贩。犯者、治以违制之罪。酒麯入官。粮船夹带烧酒麦麯。俱照私盐例究治。贩运既绝。则本地所销自少。孰肯多造以停搁其工本。如此、则米麦高粱。一年约余数千万石。所资民食匪鲜。得旨。原议之王大臣议奏。　　

○湖南巡抚高其倬、疏报地方雨水、田禾米价情形。得旨。知道了。被水人民。所当极力赈恤。而不可稍有掩饰也。　　

○山西巡抚觉罗石麟、疏报得雨情形。得旨。若有觉旱情形。所当先事绸缪。一得沾足之雨。即当奏报。　　

○云南总督尹继善、疏报雨水沾足、田禾茂盛情形。得旨。滇省去岁歉收。今年若得丰稔。则可救半矣。览奏曷胜欣慰。　　

○福建漳州镇总兵官谭行义、疏报早稻收成情形。得旨。览奏收成分数。知道了。汝系特简之人。当勉力尽职。徐徐化导。以变漳州犷悍之习。　　

○直隶河道总督刘勷、疏报工程水势事宜。得旨。知道了。运河浅阻之处。当极力督催挑挖之。毋以移明厅汛在案。即为了事也。　　

○安徽巡抚赵国麟、疏奏寿州永丰塘工告竣。利泽永垂。得旨。知道了。凡闸坝沟渠利民之事。于无事之时。渐次兴修。实为用功省而为利普。最好之事也。　　

○又报、五月二十六七八日、大雨时行。江以南山内数次发蛟。山水骤涨。石埭、太平、歙县、黟县、铜陵、繁昌、六县。冲损田禾数百亩。并民房三四百间。淹毙男妇七十余口。当经借动公项。分委员弁。星赴各县先行赈抚。一面委员确勘。如果成灾。据实题请赈恤。得旨。知道了。抚恤被灾之民。所当竭力拯救。已饥已溺之心。不可稍释于怀。　　

○大学士总理浙江海塘管理总督事务嵇曾筠、摺谢圣训。得旨。知道了。武备之略有废弛。朕不能为卿讳。然朕亦不深怪卿也。此后自然益加整饬。又朕保其必能如是者。　　

○户部尚书署理湖广总督印务史贻直、疏报拏获猺凶情形。得旨。此皆汝等料理得宜所致。忻悦览焉。　　

○又报、续擒猺盗首凶、及恶党悉经捕获情形。得旨。忻悦览之。题到有旨。将卿等从优议叙也。　　

○又报、陆续擒获猺凶、并搜剿山箐、以尽根株。得旨。忻悦览之。卿调度有方。在事官弁、奋勇可嘉。题到有旨。谕部从优议叙也。　　

○湖北巡抚杨永斌、疏奏训饬属员。肃清吏治。整顿士习。稽查驿站各事宜。得旨。此固澄清吏治之良法。但须行之以实。而持之以久。方与民生有益。至民生日用之常。水旱饥馑之备。尚须勤讲。方是为政之本也。　　

○署理陕西巡抚崔纪条奏、农事以水利为要。陕属地方。平原八百余里。农民率皆待泽于天。遇旱即束手无策。臣籍居蒲州。习见凿井灌田之利。如永济、临晋、虞乡、猗氏、安邑、等县。小井用辘轳。大井用水车。其灌溉之法。小井六七丈以下。皆可用人力汲引。每井可灌田四五亩。大井深浅二丈上下。水车用牲口挽拽。每井可灌田二十余亩。其制造之法。小井、不须砖砌。工匠器具价值。浅者一二两。深者三四两可办。即地中带沙。须砖砌者。工费亦不过七八两以外。大井、即地中不带沙淤。亦须砖砌。浅者工费八九两。稍深者十余两。而一水车、亦非二十余两不办。其收获之利。在雨泽调匀之年。似可无事于井。然西北地高土燥。不厌灌溉。井浇一亩。厚者比常田不啻数倍。薄者亦有加倍之入。至遇旱年。虽井水亦必减少。然小井仍可灌三四亩。大井灌十余亩。在常田或颗粒无获。而此独仍有丰收。前康熙、庚子、辛丑、晋省连旱二年。无井州县。流离载道。而蒲属五邑独完。即井利之明效大验也。再陕省富平、蒲城、二县。井利颇多。庚子、辛丑、亦藉此免荒。臣据秦晋成效。思更为推广。除延安、榆林、二府。邠、鄜、绥德、三州所属。地土高厚。不能凿井外。其余西安、同州、凤翔、汉中、四府。并商、乾、兴安、三州。可凿之地甚多。现在民间亦有行者。大约渭以南九州县。地势低下。或一二丈、或三四丈、即可得水。渭以北二十余州县。地势高仰。亦不过四五丈、或六七丈、即可得水。今据各属报到。西安府咸宁、长安、临潼、渭南、盩厔、鄠县、高陵、泾阳、三原、醴泉、咸阳、富平、兴平、各县。可凿井者。田三千一百余顷。同州府大荔、华州、华阴、蒲城、朝邑、潼关、各州县。可凿井者。共田六百五十五顷。乾州武功县、可凿井者。共一百十余村落。又汉中九属。渠水最盛。半系稻田。知府朱闲圣报称、可凿井者十分之二。臣思有力之家。可以劝谕开凿。无力贫民。实难勉强。仰冀恩准、将地丁耗羡银两。借给无力贫民。以资凿井之费。分三年清还。臣酌定开凿事宜。督令各州县实心稽察惩劝。俟办理少有头绪。臣亲身查看。庶陕西通省。统计河泉井水。约可有一半水田。而水田所获之粟。约比常田二三倍。即偶遇旱歉。有此一半水田。即可有一半收成。再凿井灌田。民力况瘁。与河泉自然之水利不同。开凿之后。并请免其以水田升科。得旨。此系极应行之美举。但须徐徐化导。又必实力奉行。方与民生有益。朕自然不照水田升科也。　　

○甘肃巡抚镇国将军宗室德沛疏报、巩昌府属之西巩驿等处。山高土厚。掘井维艰。间有山泉。距各村庄甚远。居民惟于洼地开窖。使冬春冰雪。夏秋雨水。会积于窖。以供炊饮。贫民无力开挖。往往向有余之家乞买。若遇亢旱。彼此不能兼顾。秋成未必无收。先不得不迁徙异乡就水。臣赴任时目击情形。窃思乏水等于乏食。到任后、即檄行各属。确查缺水村庄。共六十处。即捐资委员凿井。设或不得及泉。则于宽闲处广开官窖。俾穷民雨多免乞买之艰。旱无迁徙就水之苦。但凿井开窖。需费甚多。臣力不能独任。统俟各属报到。通估需工料若干。可否于司库内支动公项。再兰州之西南黄峪沟等处。俱有渠道故迹。臣询之耆老云。向有泉数十道。顺渠而下。大收灌溉之利。自康熙四十八年。地震后。山土颓压壅塞。臣即面饬地方官募夫、沿渠道故迹开浚。遂得清泉十一处。泉水盛流。至宋家庄。引入渠道。约长六十余里。可溉田二百余顷。其余笋箩沟等村。亦俱先后开浚复旧。得旨。知道了。有利百姓之事。虽动公项何妨。　　

○两广总督鄂弥达、奏覆广西捐垦案情。据云南布政使陈宏谋。以原任广西巡抚金鉷捏垦报捐。欺公累民具奏。时臣陛见回粤。道经广西。与新任巡抚杨超曾面商、粤西额荒甚多。绅民欺隐不少。其报垦之田。如果属实。自有应完赋税。并非额外加粮。今以绅民欺隐之田。准予从宽借垦。得回工本。又免治罪。原无贻累于民。即谓粤西地土硗瘠。而借垦之田。原系分别老荒旧荒。有三亩折算一亩者。有二亩折算一亩者。未尝一例概施。且原任大学士朱轼条奏。亦止谓查系虚捏者开除。未闻以实有之田尽应豁免也。今抚臣已早定豁除之成见于胸中。既不公同覆奏于前。又复往返争持于后。何能办理得宜。伏思臣历任督抚。凡于地方公事。但求事理之当。不存疑贰之心。即办理垦荒一案。总期上不病国。下不累民。假若金鉷果有加派累民之实据。侵肥工本之劣迹。讵肯扶同瞻徇。竟不早为参奏。陈宏谋偏信乡里不实之言。渎陈天听。蒙交臣等议办。因抚臣杨超曾、初经外任。去年臣从粤西来。将此案原委、并办理之法。肫切言之。抚臣深以为然。但此事碍难办理。计惟有仰恳特简大臣一员。前赴粤西。秉公查办。庶有无加派累民。是否应行豁免。方有定论。而垦案可以澄清矣。再陈宏谋前奏金鉷捏捐二十余万亩。并未开成一亩之处。查借捐止有一十二万。并无二十余万。各属查报新垦成熟者。即郁林一州。已有八千余亩。其余州县。新垦甚多。陈宏谋所奏不确。一并声明。得旨。此事所奏甚属公当。杨超曾到粤西。诸事皆从严厉。而独此事从宽者。并非其本心。乃与金鉷不合。而又瞻徇陈宏谋情面耳。朕亦不必另遣人前往。卿即往西省办理此事。应参奏者、即行参奏。　　

