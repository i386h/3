<!-- { "loadSidebar": true } -->
○又谕、据裴宗锡奏、弥渡军犯张振奇、谋财害命案内。所有李枝健、尚氏、张升、庄尔功等四犯。业已接准部覆。即应处斩。但有同案待质之田老大等。尚未解到。请将李枝健等四犯。暂为监禁等语。所办太觉拘泥。已于摺内批谕。此等凶恶夥党。均当立寘典刑。且经接准部覆。何得复以田老大等、尚须质对为词。致令凶恶之徒。得稽显戮耶。至所称恐凶恶夥党。恃无活口对质。转得狡供漏网。该犯等已经部覆定案。问拟斩决。何虑狡供漏网。况张顺旺等各犯。近据郑大进奏、即于豫省正法以免押解疎虞。裴宗锡、岂转未见及此耶。又滇省解送土夷开锁一事。业经将湖南道员王鸣、知县吴鐄、贵州护道吴光庭、三员解京。令军机大臣讯明、该夷等解至湖南。并未上锁。且据索诺木策凌奏到。询之土夷。面供在镇远上船后。经长解官开锁。情词确凿。已无所疑。乃裴宗锡、于催令解员陈英栋等赴京质讯摺内。又称、据豫省开造夷人清册。于头、二、三起名下。现注有锁项字样。而于开锁补锁之处。转未填注。情节亦属未明等语。尚欲为陈英栋开脱。豫占地步。更属非是。裴宗锡、平日办事。不无意存姑息。今于决不待时之犯。希为苟延数日。图积阴功。而于属员。狡饰之处。转复委婉其词。曲为回护。是其旧时积习。仍属未能悛改。裴宗锡、著传旨严行申饬。嗣后务须痛自湔洗。毋再怙终干咎　　

○吏部议准、广西按察使哈靖阿奏、佐杂因擅受而酿人命者。斥革后别无余罪。向例仍准捐复。但思该员即不贪酷。其违例擅受。致令蠹役滋累。即不应令其复登仕途。应照永不叙用之例。概不准其捐复。载入例册通行。从之　　

○旌表守正捐躯河南舞阳县民安珩妻李氏　　

○丙午。谕军机大臣等、昨据鄂宝等奏、高家马头一带。河水仅有尺许。江广重船阻滞。不能渡黄。及现在祈祷大雨等因一摺。已传谕询问高晋、萨载、杨魁、令其查办覆奏矣。兹据陶易奏、海州、及所属沭阳、赣榆、二县。雨泽稀少。高阜二麦黄萎。已成一隅偏灾。现在核实照例查办。其余各属。麦收后。即渐翻犁栽种。六月初二、初六、两次得雨。尚未沾足。日内再得透雨。高下田畴。方可插莳齐全等语。是各属实有望雨之意。陶易何为隐跃其词。已于摺内批示矣。海州、沭阳、赣榆、既有偏灾。淮安一带。雨泽又复短少。高晋、杨魁、何以未经奏闻。该处现在曾否得有透雨。及扬州、徐州、各属。是否亦有望泽情形。及近日曾否普遍得雨。并著高晋、杨魁、即速查明。据实覆奏。又萨载前奏。仅称高家马头等处之淤。时长时消。江广重船。止须起剥。即可挽渡。与鄂宝等昨所奏河水淤浅。粮艘阻滞。各情节不符。萨载前奏、又何以不及早详悉奏闻耶。至河身南岸长淤。萨载前奏、以为因清水出口不畅。未能冲刷所致。固系今岁豫省缺雨。淮源微弱。是以洪泽湖水。不能充足。现在河南已普得透雨。洪湖自可以渐加增。近日清水出口。曾否较畅。于刷淤稍有益否。并现在疏浚淤浅若何。著萨载、即速据实覆奏。又前此每年清口至夏秋时。惟虑倒漾。并未闻有河身淤浅之事。今岁何以屡次停淤。是否因开引河。清黄交汇之处。未能经理妥协。抑或另有别情。并著高晋、萨载、即查明实在情形具奏。此旨著由五百里发往。仍著高晋等、迅速由驿覆奏　　

○丁未。谕、据伊勒图奏称、领队大臣纳旺、巡查布噜特边界回程。据有顶带之布噜特玛木伯特、诉称、情愿于边内特穆尔图诺尔等处游牧。与哈萨克一体进贡。查布噜特性情。较哈萨克奸诈。若前来伊犁恳求。察其情状。出于诚心。指与卡座远处。令其游牧纳贡。试看一二年。若以进贡为名。别求侥幸之处。即行逐回等语。哈萨克地方雪大。隆冬牲畜多伤。故准其于雪大时。移居边内。所牧牲畜。百中贡一。交春雪化。仍各回游牧。布噜特非此可比。伊等平时、即私行进边耕种。今若准所请。伊等必至春种秋收。至冬又称避冷。终年居住。其所进牲畜。尚属细事。若居住日久。别生事端。彼时再行逐回。转恐更生觖望。况布噜特等、时常潜往哈萨克、肆行掳掠。今若令其进边游牧。相离甚近。必易滋事。尤为不妥。不若于来求内徙之时。即不准行。著传谕伊勒图、布噜特不来恳求则已。若前至伊犁。即晓示伊等云。布噜特非哈萨克可比。哈萨克因游牧处雪大。故准其于隆冬进边暂住。春季仍回游牧。尔等欲于边内终年居住。断然不可。亦不敢奏闻大皇帝。并将此事晓谕哈萨克阿布赉知之。令其和好邻封。毋相侵扰。以无负朕矜恤至意　　

○吏部议奏、各省更改繁简各缺。应令各该督抚。分别缺之大小。如丞倅牧令之缺。应请改繁者。即于丞倅牧令缺内。改简互换。佐杂之缺。即以佐杂内酌改。不准仍以州县以上之缺。与佐杂互易。从之　　

○戊申。谕军机大臣等、据李湖奏、临湘县民妇黎李氏、呈控监生黎大本、私刻资孝集。语多僭越。又查出所作得失图。刊载坟山图形碑记。现饬提集有名各犯。亲押赴省。彻底根究。从重定拟等语。并将图集进呈。朕详加披阅。资孝集中。众人所作诗文。将伊母比之姬姜、太姒、文母。皆系迂谬不通之人。妄行用古。与今年巴延三所奏、举人王尔扬、代人作墓碑。率用皇考字样者。仿佛相似。并非狂悖不法。如王锡侯之显肆悖逆者可比。本可无庸深究。尤不宜概行提问。株累多人。但须讯明黎大本、平日武断滋事各款。如果属实。亦止须照现办刘翱之案、问拟外遣。已足蔽辜。所有该犯亲属。及集内有名之人。俱不必提究。仍将朕旨。出示宣谕。俾众各晓。且令庸陋无识之徒。此后行文。各知检点。毋再故犯干咎。将此由四百里传谕李湖、并令三宝知之　　

○军机大臣等奏、朝考拔贡。向例礼部奏请简派御史二员。点名给卷。稽查弹压。恐耳目难周。请再添派御史四员。俾于至公、聚奎、两堂。及大门。分头照料。得旨、是　　

○旌表守正捐躯河南罗山县民李某妻黄氏　　

○己酉。谕军机大臣等、据萨载奏、高家马头一带。黄河又复淤浅。江广重运船只。未能挽渡。及现在祈雨情形一摺。所奏甚迟。已于摺内批示。此事于本月十七日。即据鄂宝等具奏。当经降旨传询萨载。次日又因陶易具奏、各属均有望雨之意。又经降旨询问该督抚等。并令萨载据实覆奏。萨载、身任总河。河工是其专责。既有淤浅阻运情形。即应一面上紧挑挖。一面奏闻。何以所奏转在鄂宝等之后。且迟至两日。殊不可解。著传谕萨载、即将高家马头一带淤浅处所。曾否挑浚宽深。江广粮船。是否足资挽渡。湖水现在有无增长。出口能否较畅于前。并该处如何祈祷。曾否得有大雨各情形。迅速具奏。此旨著由五百里发往。传谕萨载知之　　

○庚戌。谕、前因查办木商刘思远、亏缺官项一案。究出前任总管全德、福海、监督老格、有借用刘思远银两之事。当经降旨。将全德等、分别革职解任。送京审讯。并将各任所、及京中赀财房屋。暂行查封。原因伊等各有经管关税。恐有侵蚀钱粮。以便按数抵扣。今据军机大臣等节次审明。伊等尚无侵蚀亏短各项钱粮情事。且全德所借刘思远银二万两。福海所借刘思远银一万七千两。均于此案未经发觉以前。陆续归楚。老格所用刘思远银七百余两。亦因代替该商催办木植用去。是全德等之咎。实在于所管任内。向运木商人借用银两。祇须照此科断。其罪尚不至抄没家产。所有全德、福海、老格、三人。借用刘思远银两。均照数著追入官。其从前查封任所、及京中财产。俱著加恩发还。朕办理庶务。一秉至公。从不肯畸轻畸重。设全德等、果有侵短钱粮之事。自当按律严惩。不容稍为宽贷。若讯无重大情弊。又岂肯过事苛求耶。至明德、继德、将伊弟全德名下银一千三百两。私行寄顿。亦自有应得之罪。祇须将明德革职。同继德、一并按律定拟。将寄出银两。照数追出入官。所有查封财产。并著发还收领　　

○辛亥。遣官祭火神庙　　

○谕曰、曹文埴、著仍在南书房行走。其未得缺以前。并加恩令其食俸　　

○又谕、今日览镶红旗满洲世袭佐领呈进家谱。将一支父子之名。其首一字、俱用齐字。又一支数人之名。首一字俱用杜字。齐杜二字。见之汉姓。以此命名。必致数传而后。竟成伊家之姓。沾染汉习。莫此为甚。嗣后满洲命名。断不可数代俱用一字起头。我满洲原有满洲姓氏。岂可忘旧。将此通行宣谕八旗、及各省城将军副都统等遵行　　

○谕军机大臣等、前据勒尔谨奏、甘肃各属。多有缺雨之处。业经屡次传谕。询问该督。本日勒尔谨奏到各摺。俱系寻常日行事件。而于该省曾否得有透雨之处。未经奏及。尤为廑念。著传谕勒尔谨、即将甘省近日曾否普遍得雨情形。迅速覆奏。如有被旱成灾之处。该督即饬属实力查办。务使贫黎俱各得所。将此由五百里传谕知之。　　

○又谕前据鄂宝等奏、黄河高家马头一带。水仅尺余。江广重船。尚多阻滞。现在虔求大雨。以期增益河流。并据陶易奏、赣榆、沭阳、被旱。及淮安各处缺雨情形。已节次驰谕萨载、高晋、询问。朕心深为廑念。今据高晋奏、六月初六、初九、等日。江宁大雨霶霈。第为时未久。土性本乾。得此仅能滋润。而连日阴云四合。远处似亦均沾。幸遇闰节候较晚。六月内得雨。尚不为迟等语。是各属并皆望泽。南省夏至以后。正当插秧之时。畏旱而不畏潦。与北省情形不同。六月需雨甚急。不得以遇闰节迟为解。未知近日。曾否普霈渥膏。得以及时莳插否。尤为悬注。又据称、上下运河。水势尚属深通。江广重运漕船。出清口后。量为起剥。即可渡黄等语。所奏不实。已于摺内批示。高家马头一带。存水仅至尺余。为向来所未有。固由淮源微弱。清水不能畅出所致。但淤浅处、不可不尽力疏挑。以利挽运。又豫省已得透雨。淮水必当加长。近日洪湖、曾稍增长否。该处虔诚祈祷。曾得透雨利运否。著传谕高晋、萨载、即速将近日清水出口、能否稍畅。及黄河内淤阻之处、疏挑若何。粮艘曾否遄渡各情节。迅速据实覆奏。此旨著由六百里发往。仍著由驿覆奏。并谕令杨魁知之。将通省曾否得雨情形。一并由六百里速奏　　

○旌表守正捐躯广东南海县民郭以文妻刘氏　　

○壬子。上还宫　　

○癸丑。上御太和殿视朝。文武升转各官谢恩　　

○幸圆明园　　

