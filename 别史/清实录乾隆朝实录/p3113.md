<!-- { "loadSidebar": true } -->
○钦差大学士公阿桂、江南河道总督李奉翰、江苏巡抚闵鹗元奏、洪泽湖水。现已渐长。查通湖五道引河。原估并展挑丈尺。宽处不过七八丈。窄处三四五丈不等。未免狭隘。出水不畅。今酌拟将原宽者加展。各以十丈为率。其天然河、张家庄、裴家场、三道引河会总处。各展以二十丈为率。并照现在河身一体挑深。至黄河归海之路。前经奏明于二套地方、开挑引河。该处在云梯关外。由北潮河归海。应挑河、长八千八百三十丈。口宽、自二十丈至十五十二丈不等。底宽十丈至六丈不等。深、自七八尺至一丈二尺不等。该处近海人稀。且要工必须赶办。应于例给方价内。每钱再加五分。又河头应筑拦河。二尾应筑拦潮各柴坝。因工程紧急。派委河厅、州、县、各六员。分作十二分。按股承挑。均限四十日报竣。得旨、如所议行。　　

○庚戌。上御勤政殿听政。　　

○谕军机大臣等、据阿桂奏、山东江南等处雨水情形摺内称、山东之济南九属。尚在盼雨。麦收或至歉薄等语。即日续又接阅明兴奏到之摺。则东省于五月初五日。省城及齐河、长清、等地方。已得雨三四寸不等。是该省业经续得雨泽。虽二麦不免歉收。而已种大田。得此积润滋培。可期一律长发。稍慰廑注。将此谕令阿桂知悉。又据富勒浑奏、浙省海塘□山戊不□修经费一摺。称该省盐务外输款内。有交接铺垫二项。系属相沿陋习。若改归塘工。作为修费。每年可多得银三四万两。又粤省尚有润船到粤贸易。缴到放关分头银两。现在查核外销款项。甚多浮费。已饬藩臬两司。查明历任经管各道。有无捏报侵蚀。会同孙士毅查奏各等语。此事相沿办理。俱非一日。富勒浑到粤后。何以并不查办。乃因现在获咎。始行陈奏。其意不过为见好救过之地。可笑也。著将原摺发交阿桂、孙士毅阅看。并著查明办理。　　

○又谕、据何裕城奏。晴雨农田一摺、内称江右往□山戊不□。不乏春膏。如今春之雨晴相间。不少不多。为近年所罕有。何其言之夸也。江西省节年以来。雨水均属调匀。不闻有缺雨之事。乃何裕城到任未久。辄谓今□山戊不□春膏、为往年所罕有。竟似伊甫经莅任。即能感召天和。则该抚前在河南巡抚任内。卫辉一带。旱熯频仍。何以独不能感召天庥。早邀渥霔耶。此等语句。不过属员填砌具禀。取悦上司。该抚即据以入奏。而不知其夸饰过当。何裕城平日居官。尚属小心谨慎。操守亦可。但闻其不能振作有为。属员不知畏惧。封疆大吏。固不可擅作威福。若一味柔懦。则地方事件。日久必致阘茸。何裕城当慎之戒之。不可因该省向来晴雨应时。遽谓无事。辄生耽逸自满之意。益当诸事留心。将此传谕知之。　　

○又谕、据兰第锡奏、八闸一带。宣放微山湖水接济。水深总有四五尺。迤北闸座。俱令上启下闭。均资浮送。现因江境水弱。多备剥船。起剥前进。又据李奉翰奏。此时邳宿运河。因上游微山湖来水不甚充裕。帮船行走。未能迅速各等语。现在重运粮船。跟帮北上。兰第锡既称江境水弱。李奉翰则又言上游微山湖来水不旺。看来均不免意存推诿。殊属非是。该督等身任河防。当此重运遄行之际。惟应公同筹办。俾南北运河之水。均各充裕。足资浮送。又何必各分畛域。存此疆彼界之见耶。至李奉翰所称、将茅家山引河。照旧启放。过水三尺四五寸。流入运河。长水一尺二寸。漕船甚为得济等语。茅家山引河。既系上年运河水小时、曾经启放。颇资接济。自应照旧办理。现据明兴奏、省城、及附近之齐河。长清、等县。于初五日得雨三四寸不等。从此甘霖叠沛。湖河水势。自必充裕。著传谕李奉翰、兰第锡、务须和衷共济。上紧催趱。俾粮艘迅速北上。依限抵通。方为妥善。　　

○以大理寺卯刘权之、为左副都御史。　　

○以广西思恩府属下旺司告休土巡检韦尚礼子继动袭职。　　

○蠲免江苏上元、江宁、句容、溧水、高淳、江浦、六合、山阳、阜宁、清河、桃源、安东、盐城、高邮、泰州、东台、江都、甘泉、仪徵、兴化、宝应、铜山、丰县、沛县、肃县、砀山、邳州、宿迁、睢宁、海州、沭阳、赣榆、如皋、长洲、吴县、常熟、昭文、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、等四十八州县、并淮安、大河、扬州、徐州、苏州、太仓。镇江。仪徵等八卫。上年秋禾旱灾额赋。并缓徵山阳县学租屯田津贴银两。　　

○癸丑。旌表守正捐躯、江苏宿迁县民崔士俊女崔氏。丰县民李予秀女李氏。安徽合肥县民刘素川妻李氏。福建诏安县民王珠妻赖氏。湖北天门县民邱志礼妻姚氏。河南滑县民刘合群妻张氏。广东顺德县民岑立敬妻周氏。守正被戕、山东蓬莱县民王克仁妻邢氏。　　

○甲寅。谕军机大臣等、据阿桂奏、现将二套口开挑引河。并展挑通湖五道引河、各事宜。详细会商勘定。交李奉翰等照估兴挑。其启闭蓄洩各机宜。亦与李奉翰面为讲定。无可留江筹办之事。即于初七日起程回京等语。前因浙省亏空一案。关系紧要。传谕阿桂、即行速赴浙省。会同曹文埴等彻底查办。约计阿桂于初八日接奉此旨后。自当仍往浙省。现在留京无事。且已派伍弥泰代办。阿桂到浙后。会同曹文埴等。将窦光鼐原奏。逐款详悉讯究。不必蔓延。亦不至疎漏。方为妥协。至阿桂于浙省各事宜审办完结。回至淮徐。想即届伏汛时。再行顺便履勘收工。并将修防事宜。与李世杰、李奉翰、讲求筹办。回京面奏。更为有益。将此传谕知之。　　

○直隶总督刘峨奏、保定驻防兵丁。牧放马匹。从前拨给任邱县属无粮官荒地、五十一顷。近因淤泥渐积。春草不生。查该地土派松浮。尚易开垦。请招垦升科。至牧放马匹。现有上年勘报荒地坐落静海县之四党口村、一千三百余顷。内水草茂盛者。三十余顷。堪作牧厂。即请改拨。报闻。　　

○乙卯。遣官祭关帝庙。　　

○丙辰。谕、今日带领引见学习赞礼郎。鹰犬处拜唐阿勒尔僧额、令其试念。竟不能熟习。且人亦平常。即他人似此者。尚不可入选。德明、竟将伊子专摺奏请引见。显系欲令伊子同署行走。躲避鹰犬处拜唐阿差使。德明、著交部严加议处。此事虽系伊自行奏请。但德保含糊带领。亦属瞻徇。著交部察议。勒尔僧额、著令每年随围行走。　　

○又谕、前据孙士毅奏、富勒浑家人殷士俟等、有招摇婪索之事。降旨将富勒浑解任。令舒常会同孙士毅、秉公审究。并谕四德、长麟、将殷士俊苏州原籍家产。严密查抄。兹据四德等奏、前赴该犯住居常熟地方。于住房内、查出现存并借出银钱。共二万余两。田六百三十余亩。房屋三所。并起出殷士俊之子殷孝基、捐监部照一张等语。殷士俊以微贱长随。拥赀数万。且父子蒙混捐纳。滥膺顶带。计其一切赀财。俱系跟随富勒浑为长随后所得。富勒浑若果无知情故纵。听其乞恩浸润之事。则其伎俩。止于如部中书办。诈骗招摇。地方官吏。见其久而不灵。断不肯多给银钱。岂能积赀累万。盖各部书役。遇有案件。往往设计撞骗。然所得者无多。亦断不能颠倒是非。作奸骩法。计其家彻积至千百者。容或有之。断无积累钜万之事。且朕日理万几。常在朕前使令之总管太监、奏事太监辈。如伊等欲婪索银钱。必须积压外省文报奏摺。或于朕前揣探意旨。假作威福。方能婪得厚赀。今之总管奏事太监等。不过藉每月钱粮。养家糊口。其家赀之至多者。或不过千金。从无与中外官吏、结交招摇之事。朕为天下主。尚不肯假手近侍。任拥厚赀。乃殷士俊、不过跟随总督之长随。积赀竟如许之多。必系平日属员中、有托其营求升调。富勒浑曲意听从。或勒索不遂。富勒浑即不假辞色。该犯有所恃而不恐。始敢恣意勒索。而属员中、因其夤缘有效。触忤蒙愆。相率送给银钱。是以数年以来。乃至拥赀累万。父子俱捐纳顶带官职。且该犯于富勒浑在藩司任内。始行跟随。及为工部尚书。伊即辞去。至四十五年。富勒浑复为湖广总督。伊又跟随前往。反覆狡狯。昧尽天良。富勒浑何所取而受其愚弄。一心委托耶。核其情罪。较之从前安宁家人李忠、更属可恶。若谓富勒浑于该犯如此婪索。竟同木偶。若罔闻知。夫谁信之。此即童穉尚不可欺。安能逃朕之洞鉴乎。即此一节。富勒浑之罪。已不可逭。富勒浑、著革职。若此时孙士毅已另行审出别项情节。即发交阿桂等办理。孙士毅接奉此旨。即派委妥干道府大员。将富勒浑解往浙江。交与阿桂等。秉公质讯审办。至富勒浑到粤未久。殷士俊所得银钱。必系在闽浙地方勒索者居多。著阿桂等、就近彻底查究。据实定拟具奏。毋得少有徇隐。再昨广东右翼镇总兵施国麟、来京陛见。朕面加询问。复令军机大臣详询。据称富勒浑纵容家人。及家人李姓狂妄滋事等语。并将原询奏片。发交阿桂等阅看。归案质审。著将此旨、由六百里传谕阿桂、孙士毅等。并令舒常毋庸前赴广东。即赴浙江。会同阿桂等审办。将此通谕知之。　　

○谕军机大臣等、据富纲等奏、遴员督办宁台厂务。及富纲奏、滇、黔、两省春收丰稔情形二摺。富纲前在福建巡抚任内。办理地方事务。未见认真。及擢用总督以后。办事亦复愞弱。经朕屡加训饬。尚知奋勉。近年趱办铜觔。皆能依限开帮。并无贻误。刘秉恬历任巡抚。其初到云南。声名甚属平常。近闻伊能遵朕教诲。痛自改悔。无似前声名平常之事。而于办理铜盐诸政。亦能迅速妥协。督抚大吏。身任封疆。总应洁己奉公。实心办事。期于无忝厥职。该督等果能事事留心。改过从善。岂惟伊等之福。且亦朕之福也。似此方能长荷朕恩。而朕亦实不愿伊等有骩法营私之事。近因富勒浑家人殷士俊等有招摇婪索等事。查抄该犯家产赀财竟至数万。若非富勒浑知情纵容。家人等断不敢恣意婪贿若此。现已降旨革职。解赴浙省。交阿桂归案审办。可见天理昭彰。督抚等一有昧良玩法情事。无不立即败露。朕亦不能为之曲加宽贷。富纲等务须慎之又慎。即以富勒浑为前车之鉴。盖刘秉恬应慎之在己。持之以久。而富纲尤应慎在家人。以富勒浑为戒。不负朕教诲成全。谆谆诰诫之至意。所有本日朱批富纲等摺。亦著伊二人同看。将此由五百里谕令知之。　　

○以编修秦潮、为云南乡试正考官。宗人府主事章煦、为副考官。检讨萧九成、为贵州乡试正考官。中书潘奕隽、为副考官。　　

○缓徵山东峄县、菏泽、定陶、濮州、范县、观城、朝城、聊城、莘县、东昌、十州、县、卫、上年旱灾额赋。　　

