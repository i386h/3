<!-- { "loadSidebar": true } -->
○丁未。谕军机大臣等、据郭世勋奏、三场事竣一摺。内称于额送科举外。多取数百名入场。其应需经费。皆系督抚捐赀备办等语。直省三年大比。典重抡才。所有科场经费。向来均系动支官项。从无督抚自行捐赀之理。外省地方官。于乡试备办供给等项。往往藉沾余润。其能实用实销。不致从中取利。已属难得。若矫枉过正。于例需经费。自出己赀备办。似此公项之事。纷纷赔累。伊于何底。即如顺天乡会各试。系礼部、府尹、率属承办。非督抚养廉优厚可比。若概令捐赀。势必不能赔垫。国家亦无此政体。该督抚所办。殊属非是。著传谕该督抚、即将因何筹办捐赀之处。据实覆奏。　　

○又谕曰、朕明春巡幸山东。于二月初八日、由陆路启跸。计东省回銮经由水程。自三月十七日登舟后。至四月十一日抵宝稼营登岸。所有豫东二省漕船。向例应于四月内、全数抵通。计朕于二月初八日、由陆路经行。至三月十七日登舟。中间共有四十日。为期甚宽。漕船于彼时、例应早过津关。倘行走未能如期。不妨照南巡之例。于御舟经过时。令粮船暂于岸旁停泊、随后遄行。总使漕艘不致阻碍。方为妥善。著传谕该督抚、豫为妥速筹办。不可使粮艘稍有迟误。其如何先行计算日期、及早开兑、并于何日可抵津关之处。即核算查明覆奏。将此谕令长麟、梁肯堂、并谕管干珍知之。　　

○又谕曰、长麟奏、今岁直隶偶被偏灾。民船多装载粮石、赴直贩卖。现在出示晓谕。并严饬委员。不许封雇往来商船。所有东省受兑装运米石不敷船只。即将空闲拨船、通融载用等语。所办好。直省偶被偏灾。业已加恩给赈。更得商贾流通。源源接济。于灾黎更有裨益。长麟将东省装运漕米不敷船只、即于现在空闲拨船内、通融载用。而于往来商船。概行禁止封雇。不但东省商贩、藉免守候之累。即直省灾民、亦均受其利。筹办甚为得当。长麟能不分畛域。深得大臣之体。实属可嘉。著赏给大荷包一对。小荷包二对。以示优奖。将此传谕知之。　　

○又谕曰、闵鹗元奏、委署司道印务一摺。内称按察使王士棻、来京陛见等语。就京师而论。则云来京。若以该处言之。祇宜称进京。不应来去倒置若此。已用朱笔改正。闵鹗元、系科甲出身。且平日办事。尚属老练。何于陈奏摺内文义、竟未留心耶。将此传谕知之。　　

○兵部以武会试中额请。得旨、这考试。汉军取中二名。直隶取中七名。陕西取中六名。广东取中五名。河南取中一名。山东取中四名。江南取中二名。山西取中三名。湖北取中一名。湖南取中一名。四川取中一名。广西取中一名。福建取中一名。浙江取中二名。江西取中一名。云南取中一名。贵州取中一名。　　

○戊申。谕、御史和琳、历任巡视东漕。熟悉该处情形。现据李奉翰奏、东省河道。有需勘浚之处。所有巡视东漕事务。仍著和琳去。以便会同李奉翰、勘办一切。　　

○谕军机大臣曰、李奉翰奏、于督催帮船之便。即将运河各汛水深尺寸。随路测量。逐段记志。试看受淤之厚薄、即以定挑深之多寡等语。运河大小挑工。上年因和琳条奏。曾降旨不必复拘旧例。惟当于回空过竣时。确加履勘。若河道并无停淤。即无庸挑挖。若果有受淤之处。再确加估计。奏明办理。本年运河水势。既属充裕。即不应复有淤浅之处。何以李奉翰尚未履勘。遽以为须加挑办。是该督此奏。不免为工员开销地步。现因和琳熟悉东省运河情形。所有巡视东漕事务。仍派该御史前往。著传谕李奉翰、俟和琳到彼。会同确切履勘。如实有应挑之处。再奏闻估办。倘河道并无淤浅。即可毋庸办理。不得辄援旧例。复请挑浚。以节糜费。除就近传知和琳外。将此谕令李奉翰知之。　　

○军机大臣等议覆、两江总督书麟奏称、江西建昌饶州二府。为淮盐门户。而所属新城、泸溪、德兴、浮梁、安仁、五县。又为闽浙私贩咽喉。应请于此五县内。每处由抚臣选派勤干杂职一员。饬令各该地方官。拨盐快十名。并令南昌镇臣选派千总一员。拨兵十名。会同前往。督率该处卡商巡役。于水陆两途。分投巡缉。半年一次更换。所获私盐。交商变价、分赏兵役。其人犯、交地方官审办。届半年时。比较获私盐之多寡。将该委员咨部、分别议叙议处。应如所奏。从之。　　

○西藏办事大臣巴忠奏、臣遵旨复往后藏。先遗书沙玛尔巴呼图克图。召之使来。嗣抵扎什伦布。见伊兄仲巴呼图克图。询知其因病已归。臣复前进至胁噶尔。途遇沙玛尔巴呼图克图来使。并赍到书函。所言皆同。若必令其出见。恐巴勒布人等生疑。因将赐物、及节次谕旨、寄往。臣亦即起程回前藏。报闻。　　

○西藏办事大臣巴忠、驻藏大臣舒濂、普福奏、臣巴忠至前藏。查明济咙、系达赖喇嘛所属。扎什伦布各庙宇、系沙玛尔巴呼图克图所建。现在系伊弟子掌管。并无大喇嘛居住。今若另设住持。自应于扎什伦布所属大喇嘛内拣选。但从前沙玛尔巴呼图克图所称、需接手办事之人。意欲显其诚心报效。其实非目前急务。且伊年力方壮。亦无须派人帮办。报闻。　　

○己酉。上诣大高殿、寿皇殿、行礼。　　

○还宫。　　

○谕、吏部进呈原任湖南学政钱沣、失察生员匿丧冒考议处一本。各省学政。训饬士子。是其专责。今生员杨德钟、于母丧未满。朦混冒考。似此忘亲躁进之徒。不特违犯例禁。实于伦纪有关。钱沣身为学政。竟若罔闻知。所谓训士者安在。岂国家设立学政。惟令坐享厚廉。而于风化士习。俱可置之不问耶。钱沣前在御史任内。自诩刚方。节经参劾毕沅、国泰、朕念其尚有风力。一两年间。即擢至通政使副使。简放湖南学政。并特令连任。乃伊在湖南。将及六年。从未见其续有纠劾之举。岂该省大小官员。尽皆廉法。竟无一二应挂弹章者。况近年湖广活埋、匣费、江堤等案。节次破露。钱沣近在楚省。宁独无所闻知。而默不一言。可见伊从前参奏毕沅、国泰、不过以自峻丰裁。为售知邀升之地。及擢至京堂学政。遂尔志满意足。欲思安享丰腴。自甘缄默。其何以克副委用。此而尚使靦颜留任。岂为学政者。必皆如谢墉、吴玉纶、声名狼籍。始谓之有忝厥职耶。吏部堂官。于议处此案。自应将钱沣议以实降。其任内尚有加级纪录、足敷抵销之处。一并声明具题。乃该部朦胧。并不详细声叙。率准抵销。而阁臣亦不过照例拟票。朕发令改议。始声明钱沣无级可降、应行革职。吏部堂官办理抵销。未免有心徇庇。著交都察院议处。至钱沣以特加简擢之人。乃玩愒至此。本应即予褫革。姑念其从前尚知持正。著加恩以部属主事用。以观后效。　　

○谕军机大臣等、前据福康安奏、两粤地方情形一摺。内称各属士子赴考者。多于往岁。于额送科举外。多行录取数百名入场。所需经费。由福康安与抚臣、捐赀备办等语。此一节。朕实未经细看出。昨据郭世勋具奏。朕以所办非是。业已降旨将因何筹办捐赀之处。令该督抚据实覆奏矣。今思捐赀一事。必系福康安因令李天培代办木植一案。曾经获咎。未免心存惶惧。遇事过于见好。故将科场经费。出赀捐办。夫抡才重典。各省科场经费。俱系动支官项。从无督抚自行捐赀之理。督抚能察属员、不于此中冒销。已恐不能。若以此等公项之事。皆须督抚自出己赀。纷纷赔垫。不但各省地方官、心所不愿。且或生嫉妒。即粤省亦未必乐从。若以为节省官项起见。试思朕临御以来。普免天下钱粮三次。漕粮二次。不下二万万。若较之福康安所省区区科场小费。不及千万中之毫厘。于帑项有何裨益。福康安所见甚小。如因木植一案获咎。勉思补过。自应从此倍加清慎。于地方要务。有关国计民生者。实力整顿。岂徒以节省些微经费。即为尽心见好耶。著传谕福康安、嗣后务须力持大体。遇事格外谨凛认真。方为不□成全任使之意。将此谕随便寄知各省督抚、令知朕意也。　　

○庚戌。孝慈高皇后忌辰。遣官祭福陵。　　

○谕、公主等属下官员。本有定额。固伦公主属下原定八员。第念公主不时入内请安。导引随从人员无多。不敷当差。著加恩固伦公主属下。再添设头等护卫一员。　　

○谕军机大臣等、据伍拉纳奏、澎湖于七月初三四等日。飓风大作。击碎该协营哨船一只。折桅断碇、损漏三只。又龙溪县带送各处公文商船一只。彰化县配载兵米商船一只。俱在洋击碎。米石沉失。惟舵水及县役等。泅水得生。余俱不知生死。其沿海民房。及衙署仓廒。间有被风刮坏等语。此次海洋飓风大发。其势甚猛。彰化系台湾所辖。而澎湖地方、亦相距甚近。何以奎林等、于该处击碎船只。及刮坏房屋之事。未见奏报。想远隔重洋。尚未驰达也。至沿海各处。陡遭风暴。民田庐舍。自不无损坏之处。著该督抚等、饬属详悉查勘。如有应行抚恤者。即奏明分别办理。毋致失所。其船户人口、有无淹毙。亦著照例查办。将此由五百里传谕该督抚、并谕奎林等知之。仍著各行据实覆奏。寻奎林等奏、澎湖被风缘由。臣等于八月十一日。始接据彭湖厅详报。闻该厅已于七月初六日通详督抚。所以臣等未经专奏。报闻。　　

○又谕曰、伍拉纳覆奏、徐嗣曾奏请责成族正、缚献匪徒。及盗匪自首减等二条。所见实错。嗣后惟有仰遵谕旨。于应办公务。与徐嗣曾和衷商确、认真办理等语。徐嗣曾所奏。论其说、断不可行。且此等酌定章程。并非迫不及待之事。尽可会商具奏。乃该抚遽尔单衔入告。自因伍拉纳本系闽省藩司。曾为其属员。未免意存轻视。今据伍拉纳奏、事事惟有与徐嗣曾会商妥办。该督虽如此言。究恐伊等竟成参商。伍拉纳甫任总督。其资望原不逮福康安。但果能奋勉自立。认真整顿。自不至为人轻视。国家官常。均有一定体制。而办理公务。总当和衷商酌。以资治理。著再传谕该督抚、嗣后务宜仰体朕意。遇事熟商。益矢寅恭。以期于公事有益。不可稍存意见也。　　

