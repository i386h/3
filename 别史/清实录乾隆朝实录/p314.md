<!-- { "loadSidebar": true } -->
○辛巳。上御正大光明殿。赐朝正外藩及内大臣大学士等宴。召科尔沁亲王额驸罗卜藏衮布、喀尔喀亲王额驸策凌、喀尔喀世子成衮扎布、科尔沁郡王额驸齐默特多尔济、阿巴噶郡王索诺木拉布坦、喀喇沁贝勒额驸僧衮扎布、喀尔喀贝勒策卜登、阿巴噶贝子齐旺、敖汉贝子额驸罗卜藏、科尔沁公达尔玛达都、乌珠穆沁公朋苏克拉布坦、德里克旺舒克、乌喇特公阿穆尔凌贵、喀喇沁公罗卜藏车布登、喀喇沁公丹津、喀尔喀公古木卜策凌等。至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十四　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。正月。壬午。上御正大光明殿。赐大学士尚书侍郎等宴。　　

○甲申。谕、永定河工。关系重大。著大学士伯鄂尔泰、尚书公讷亲、乘驿前往。会同总督孙嘉淦、总河顾琮、悉心查勘。所带官员。亦著给与驿马。　　

○又谕、永常著补授安西提督。现在夷使已到。李绳武仍著留原驻劄之处。同永常办理一应事宜。俟夷使熬茶事毕。再赴甘肃新任。　　

○大学士伯鄂尔泰等议奏、西北两路彻兵事宜。据额驸策凌奏、东三省兵二千。令护军统领阿林、副都统图纳、率领。吉林苏鲁克兵五百。令副都统莫尔浑、率领。守城绿旗兵一千。令总兵吴凯曾。率领。并于今年草青时起程。呼伦贝尔兵一千。察哈尔兵一千五百。去秋方到。应令少歇。俟今秋、令副都统衔乌勒德、副都济昌、率领起程。其种地绿旗兵六百。虽彻兵后。可停耕种。但塔密尔、鄂尔坤、仓库需人守护。请暂留等语。并应如所奏、其东三省、吉林苏鲁克、绿旗、三项兵。应俟准噶尔夷使进藏事毕彻还。内兵既彻。用喀尔喀兵驻防。应给粮饷。查现在军营贮米甚多。所有喀尔喀驻防乌里雅苏台兵一千。鄂尔坤兵一千。秋季防兵三千。俱月给银一两五钱。米一斛。其办理粮饷原任巡抚法敏。应否仍留军前。得旨。此议甚善。著依议。所彻之兵。俱令于本年九月起程。法敏著仍留军前。阿岱著驻防乌里雅苏台。另派参赞大臣二员前往。著军机大臣具奏请旨。寻开列奏请。得旨。著副都统庆泰前往。塔尔玛善著再留三年。　　

○军机大臣等奏、准噶尔军营。所有钱粮炮位鸟枪器械什物甚多。除钱粮照常收贮。大铜炮四座。物重道远。就近交绥远城收藏外。所有子母炮、过山鸟、大小鸟枪。择好者半留军营收藏备用。余应令喀尔喀兵。运至绥远城收贮。至火药铅子硝磺绳索盔甲弓箭衣帽鞍屉、一切杂项。恐年久朽坏。或暂留备将来赏赐。或即赏给何人。得旨。著赏给额驸策凌。　　

○戊子。训戒外省寮采应酬。谕、各省上司。收受属员馈送土宜物件。有关吏治官箴。昔蒙皇考严行禁止。朕又屡加训饬。近年以来。渐知凛遵。惟是同官僚友。礼文往来。虽非属员可比。但文武大吏。各有职掌。事务繁多。即屏弃一切。殚心竭力。尚恐精神未能周到。若再留意于寮采之应酬。如时节生辰。馈送礼物酒食。彼此酬酢。来往频仍。以此分心甚属无益。可晓谕各省文武大吏及学政织造关差等共知之。　　

○直隶河道总督顾琮、以永定河凌汛水势、各村庄被淹情形奏入。谕军机大臣等。永定河工。关系紧要。大学士鄂尔泰、尚书讷亲、前往查勘经理。必须将各处地势、及发水情形。一一察视明晰。始可次第施工。以期一劳永逸。但此事尚须时日、目下未能遽定。而朕轸念民瘼之心。甚切于怀。伊等到彼。可即将居民被水光景。果否如顾琮摺内所奏、速行详细奏闻。至于被水之处。将来百姓迁移。必有费用。朕意欲将各该处本年应徵钱粮、酌行宽免。以纾民力。亦著伊等密议奏闻。如果应行豁免。可速将某州某县查明具奏、尔等可即寄信前去。寻奏覆、新河自金门闸以下五里。即有漫水。至四五十里外。固安、良乡、涿州、新城、雄县、霸州、各境内村庄地亩。多被水淹。顾琮所奏水势宽深。情形属实。各村地基。多在高阜。水绕村外。房屋尚无坍圯。上年秋后土乾。种麦甚少。现水浸处。多未播种。惟霸州、雄县、各村洼地。秋麦有被淹者。若清明前水退。尚可补种春麦。洼下地亩。可种高梁稗子。但恐一时难涸。过期不耕。有应免钱粮之处。应交督臣查奏、得旨。知道了。查明再免。不如降旨令查免。庶可以早慰民心也。有旨谕部。　　

○己丑。谕曰。山东巡抚朱定元之母。年已八十有余。迎养在署。朕念朱定元宣力封疆。著加恩于其父母。照伊品级、赏给封典。　　

○以广东琼州水师副将苏福、为浙江温州镇总兵。署兴汉镇总兵汉中副将吕瀚、为陕西宁夏镇总兵。谕曰、陕西宁夏总兵官员缺。朕已将吕瀚补授。但宁夏镇缺。甚属紧要。著询问总督尹继善。若吕瀚不胜此任。即于所属总兵官内。拣选一员调补。其所遗员缺。将吕瀚补授。　　

○江宁将军岱林布丁母忧回京。以副都统七神保兼署。　　

○庚寅。训勉督抚省改积习。谕、今之督抚。即古之岳牧。宣化承流。为百僚之表率。必须诚实无伪。中正无偏。方可以整饬官方。澄清吏治。收封疆得人之效。方今督抚。皆朕慎重简用。其间实心供职。不愧任使者。固不乏人。然尝留心体察。向来有积习数端。一时未必人人尽能悛改。如督抚共事一省。每以意见不同。参商偏执。甚至各立门户。引用私人。暗挟猜嫌。互相疑忌。此所奖而彼恶之。彼所喜而此疾之。其于地方公事。则又彼此推诿。以致属员无所适从。政令每多眈误。此督抚不和之弊也。若其朋比为奸。则又外托和衷之名。各自营私。彼此瞻徇回护。致使不职属员。皆得姑容在位。以贻地方之害。此又和合之不以正者。又如新用督抚。每一到任。必极言前任之废弛。地方之雕敝。以为日后卸过之地。以见己身振作之功而究竟实在情形。不至于是。或前任升迁。则为之弥缝其阙。若处分解退。则极力吹索其疵。此皆私意不除。而有妨于公事者。又如参劾属员。督参抚审。抚参督审。原属持平慎狱之意。而承审各员。不论案情之是非。止论督抚之声势。如原参之督抚。已经离任。或遭放废。则承审者、即可避重就轻。巧为开脱。而督抚审题。亦遂漫不经心。容易结案。如原参之督抚尚系现任。或居要津。则附会原题。刻意锻炼。而督抚亦不复诘问。使谳狱不得其平者。往往有之。又如一省之中。属吏繁多。而巧诈者不少。督抚意指。一为所窥。则百计逢迎。以取欢悦。偶发一言。偶行一事。必趋跄竭蹶。惟恐后时。如昔年河南之垦荒。陕西之开井。祗以有司迎。合上司。奉行不善。遂大为闾阎之扰此亦积习之所当省察者也。以上数事。乃朕平时体察所及。是以降旨明白宣示。各省督抚多人。居心行事亦不一辙。有则改之无则加勉。体朕大公至正之心。共成无党无偏之治。朕实有厚望焉。　　

○又谕、去年都统等官。因办事迟延错误所罚之俸。朕曾降旨俱著宽免。步军副尉步军校等官内、有因盗贼案件议处罚俸者。亦著加恩宽免。嗣后伊等自应感激朕恩。竭力奉公。若仍不留心。再致疎忽。断不宽宥。　　

○以安徽布政使包括、署理江西巡抚。以镶黄旗蒙古副都统小格、补授江宁副都统。　　

○辛卯。命京察大典秉公。谕、在京官员。三年京察一次。乃国家黜阰陟明、激浊扬清之大典。各该堂官、分别等次。必应矢慎矢公。至确至当。举一人、使众皆知劝。退一人、使众皆知儆。始足以澄清吏治。整饬官方。况国家定有一等加级之例。倘举劾不公。则奖所不当奖。而劣者仍得苟且姑容。将视京察为具文矣。酊年察典届期。为此特颁谕旨。著各该堂官等、一秉公心。屏除私念。去瞻徇之习。孚舆论之同。以副朕旌别淑慝之至意。　　

○刑部奏、自本年开印始。凡案件有旧例本重、新例应改轻者。除案情疑似、仍行驳审外。余即改从轻例。报闻。　　

○又奏、开档养子。本不应居官。并当前锋护军等差。但革去职衔差使、治罪。已足蔽辜。其居官当差时。所给俸饷。实非冒支。可否免追。得旨。著免其追缴。　　

○大学士等议准、直隶提督黄廷桂条奏古北口外驿站事宜。一、王家营站。新增马匹。如有倒毙。仍照古北口各站例。每匹给银七两。一鞍匠营、王家营、两站。差繁马少。请于红旗营坡赖村、十八里台三站额马。每站抽拨五匹。从之。　　

○癸巳。江苏巡抚徐士林、会同两淮盐政准泰、奏覆。淮盐行运湖广。所有成本按照每纲银数。及时价贵贱。酌定数目并请每引酌给余息银二三钱。得旨。原议之大臣议奏、地方盐价之平。惟在盐臣尽。心督运。该督抚加意督销。则盐觔自多。而无价昂病民之弊。从前谕旨甚明。至于奸商长价居奇。固不可不为裁抑。而刁民借端生事。尤不可不加严惩。惟在该督抚查禁于平时。访缉于临事。则情法均平。商民并受其福。著该部将朕旨行文该督抚盐政知之。　　

○甲午。谕、自上冬及新正以来。直隶、山东、河南、山西、陕西、五省。陆续奏报。均得瑞雪。重降叠见允称优渥。朕深感上天垂佑之恩。为百姓额手志庆。知茅檐蔀屋。欢忭同情也。春日载阳。土膏滋润。力劝播种。不可后时。著五省督抚、转饬有司。宣朕谕旨。遍为劝导。俾小民努力东作。以冀丰登。其有贫乏之家。耔种不足者。量为借助。以副朕仰承天贶、俯恤民隐之至意。　　

○命原任湖广总督班第、仍在军机处行走。　　

○乙未。上奉皇太后还宫。　　

○诣大高殿行礼。　　

○谕尚书来保。本年进哨事宜。讷亲到日、等即当妥议具奏、扈从之人。早为派出。俾伊等得以料理行装。且派出之章京侍卫护军等。朕尚欲加恩赏赉。所有此次派出之人。尔等观其射箭好、中的多者著加优赏。　　

○谕曰、内大臣来保。办事勤劳。从前大臣。曾有入于满洲旗分之例。来保、著加恩准其人入满洲旗分。　　
