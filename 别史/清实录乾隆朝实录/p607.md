<!-- { "loadSidebar": true } -->
○钦定祭祀中和乐章名。圜丘乐。迎神、始平。奠玉、帛、景平。进俎、咸平。初献、寿平。亚献、嘉平。终献、永平。彻馔、熙平。送神、清平。望燎、太平。方泽乐。迎神、中平。奠玉、帛、广平。进俎、含平。初献、大平。亚献、安平。终献、时平。彻馔、贞平。送神、宁平。祈谷乐。迎神、祈平。奠玉、帛、绥平。进俎、万平。初献、宝平。亚献、穰平。终献、瑞平。彻馔、渥平。送神、滋平。望燎、谷平。雩祭乐。迎神、霭平。奠玉、帛、云平。进俎、需平。初献、霖平。亚献、露平。终献、沾平。彻馔、灵平。送神、霮平。望燎、霈平。太庙时享乐。迎神、贻平。奠帛、初献、敉平。亚献、敷平。终献、绍平。彻馔、光平。还宫、乂平。太庙祫祭乐。迎神、开平。奠帛、初献、肃平。亚献、协平。终献、裕平。彻馔、諴平。还宫、成平。社稷坛乐。迎神、登平。奠玉、帛、初献。茂平。亚献、育平。终献、敦平。彻馔、博平。送神、乐平。望瘗、徵平。社稷坛祈雨报祀乐。迎神、延丰。奠玉、帛、初献、介丰。亚献、滋丰。终献、霈丰。彻馔、绥丰。送神、贻丰。望瘗、博丰。朝日坛乐。迎神、寅曦。奠玉、帛、朝曦。初献、清曦。亚献、咸曦。终献、纯曦。彻馔、延曦。送神、归曦。夕月坛乐。迎神、迎光。奠玉、帛、初献、升光。亚献、瑶光。终献、瑞光。彻馔、涵光。送神、保光。历代帝王庙乐。迎神、肇平。奠帛、初献、兴平。亚献、崇平。终献、恬平。彻馔、淳平。送神、匡平。文庙乐。迎神、昭平。奠帛、初献、宣平。亚献、秩平。终献、叙平。彻馔、懿平。送神、德平。先农坛乐。迎神、永丰。奠帛、初献、时丰。亚献、咸丰。终献、大丰。彻馔、屡丰。送神、报丰。望瘗、庆丰。先蚕坛乐。迎神、庥平。奠帛、初献、承平。亚献、均平。终献、齐平。彻馔、柔平。送神、洽平。神祇坛乐。迎神、祈丰。奠帛、初献、华丰。亚献、兴丰。终献、仪丰。彻馔、和丰。送神、锡丰。太岁坛乐。迎神、保平。奠帛、初献、定平。亚献、嘏平。终献、富平。彻馔、盈平。送神、丰平。太岁坛祈雨报祀乐。迎神、需丰。奠帛、初献、宜丰。亚献、晋丰。终献、协丰。彻馔、应丰。送神、洽丰。　　

○辛未。命蠲赋之年缓徵耗羡。谕、朕爱育黎元。格外加恩。将各省钱粮普免一次。以为休养万民之计。经大臣等酌议、国家每年一定之经费。皆取资于正赋。应将各省分作三年蠲免。则经费有赖。而先后之间。万民均沾膏泽。至于耗羡。乃有司养廉、及办理公务之所必需。应令照旧输纳。朕巳允行。今思朕之逾格蠲免天下正赋者。所以藏富于民。且使闾阎之间。终岁不闻催科之声也。今正赋既蠲。而耗羡又令完纳。是官民仍有交关。犹不免有追呼之扰。若将蠲赋之年、应徵耗羡。一并缓至开徵之年、按数完纳。使小民于交官之便。完此些须。不必两次伺候于公庭。亦体恤民情之意。著该部即遵谕行。并将公用不敷之处。作何拨抵。酌议办理。各省督抚、当董率有司善为之。勿因此又别生弊端也。　　

○壬申。上以孟春享。太庙。是日起、斋戒三日。　　

○甲戌。世祖章皇帝忌辰。遣官祭孝陵。　　

○谕军机大臣等、朕看近来福建督抚光景。诸事皆周学健主持。马尔泰不过依顺而已。周学健急公认真。固属可嘉。然诸事越俎。亦非所宜。若一省之事。悉听巡抚主持。则总督岂非虚设耶。从前那苏图、与周学健大相水火。有碍公事。是以朕降旨、将二人俱行训饬。凡督抚原当和衷共济。然圣人云。君子和而不同。马尔泰一味顺从。则是流于同矣。可传旨与马尔泰、周学健、当思国家设官体制。勿但博和衷之名。有乖中道。以那苏图从前较之。所谓过犹不及也。　　

○又谕曰、西藏郡王颇罗鼐。素效忠诚。勤劳懋著。自朕御极以来。一心靖共。凡事俱竭力奋勉。办理妥协。殊属可嘉。著加特恩。将伊子内、封一长子。长子系日后袭王爵、总理彼处事务之人。关系紧要。著谕知驻藏办事之副都统傅清。将朕此旨晓谕颇罗鼐。在伊二子内、择一才堪继续。悦服众心。裨益公务者、保奏。候朕降旨。寻经驻藏大臣傅清等询明奏覆。命封其次子珠尔默特那木扎勒为长子。谕曰、前以西藏郡王颇罗鼐。一心肫诚奋勉。特施恩于伊二子内、封一长子。命伊指出具奏。今据颇罗鼐、以伊长子珠尔玛特策卜登。已属残疾。次子珠尔默特那木扎勒。堪以奋勉出力。伊兄弟互相逊让。并无争竞。即彼处噶卜伦第巴大喇嘛等。亦皆心服等因具奏。应如所请。将珠尔默特那木扎勒。封为长子。珠尔玛特策卜登。因从前带兵。在边境出力。曾施恩封为辅国公。今虽有残疾。不能效力。并著加恩封为镇国公。该部知道。　　

○定外省副都统分年陛见。谕、各省将军大臣等。俱系选择进用之人。其每岁轮班来京。祇循年例陛见。并无应办之事。内如将军都统。均系豫奏请旨。准来与否。经朕临时酌定。至副都统、并未具奏。于报部后。即行来京。其远处者。亦与近处之人。一体轮班请觐。并有将军副都统二人同来者。伊等往来。不无需费。嗣后广州、福州、凉州、三处。每处副都统各二员。著间年轮一员来京。设遇将军陛见之年。副都统即不必来。俟次年再来陛见。杭州、西安、绥远城右卫、归化城之副都统各四员。每年著各来京一员。绥远城、归化城、程途较近。遇将军都统陛见之年。副都统亦可照常来京请训。至青州地方。较天津等处稍远。青州将军副都统二人。著于三年内。每人来京一次。　　

○盛京户部侍郎宗室蕴著奏、雍正五年三月。大学士尹泰、奏请将盛京仓务。交巡察盛京之御史。兼行稽察。是年五月。又经御史博鼐、奏请会同该部侍郎稽察。均经部议准行。节年遵照办理。惟是仓库并重。盛京银库。未便专由该侍郎率同所属司员稽察。应请照查仓事例。交巡察御史。会同稽察。得旨、知道了。妥为之。　　

○乙亥。享太庙。上亲诣行礼。　　

○诣皇太后宫问安。　　

○遣官祭太岁之神。　　

○丙子。上诣大高殿行礼。　　

○御紫光阁大幄次。赐蒙古王公等宴。　　

○丁丑。召诸王大学士内廷翰林等、茶宴。以重华宫锡宴联句。　　

○谕、据庆复奏称、总统哈密防兵加总兵衔副将瑚宝丁母忧。例应回籍守制等语。总统哈密驻防官兵。著大同镇总兵王能爱去。瑚宝、俟夷使回巢后。再行交代回旗。　　

○兵部议覆、漕运总督顾琮奏称、盐城营额设沙船四只。备巡哨之用。但外洋水势。随潮消长。难以豫定。造船惟在适宜。沙船平底方头。体骨重大。不甚利便。且洋匪乘坐快船。抢风折戗。出入靡常。凡官兵巡缉。若非带有外洋快哨船。万难奋追。请将盐城营二号沙船一只。改造外洋快哨船二只。船长七丈。较沙船所短无几。出洋入港。甚为利便。年例既当排造。以一改二。价无加增。船得实用。檄饬营县。及时办料兴工。无误巡期。应如所请。从之。　　

○戊寅。上以祈谷于上帝。是日起。斋戒三日。　　

○己卯。谕、向来归化城都统、副都统、到任之后。俱赁民房居住。未曾设有官署。著交与巡抚阿里衮。会同绥远城将军补熙。定议酌量建造。　　

○谕军机大臣等。朕闻鄂弥达在楚。声名不好。操守亦不谨。即如出巡各府。令其子往拜属员。收受馈遗。彼已身不受。而令其子收受。与自收何异。验看兵丁。不过挑选几名以应故事。并未实心验试。其膜视营伍又如此。从前鄂弥达在广。声名不好。已经罢斥。朕宥其过愆。复加重用。且将伊应完之帑项。令其逐年扣抵偿还。免交房产。伊受恩若此。自应痛改前非。力图报称。乃旧习复萌。罔知儆惕。可谓下愚不移矣。因念伊上年方膺实授之恩旨。此时骤行更换。有关用人治体。两等可传旨严行训谕。令其速行悛改。以图后效。倘再不知悔悟。则朕必加处分。难望复行宽宥矣。　　

○以山东布政使图尔炳阿、云南布政使阿兰泰、对调。　　

○庚辰。上诣南郊斋宫斋宿。　　

○谕军机大臣等。朕闻鄂弥达在楚。声名不好。操守亦不谨。即如出巡各府。令其子往拜属员。收受馈遗。已身不受下属之礼。而令伊子收受。与自收何异。至于看验兵丁。不过挑选数名以应故事。并不实心验试。其忽视营伍又如此。鄂弥达出巡既到湖南各郡。杨锡绂身在地方。知之必悉。何以竟未奏闻。可寄信询问之。寻据湖南巡抚杨锡绂奏覆、鄂弥达、于上年九月内。前来湖南巡查。所有澧州营官兵。闻系委官考验。常德府为提臣驻劄之地。所有官兵。系会同提臣王无党、全行考验。镇筸官兵。系商令提臣前往考验。龙阳水师营。系督臣亲阅水操。长沙抚标、及各协官弁。系全行考验。其兵丁系抽摘考验。又岳州水师。闻系全看。城守营、官系全看。兵系摘看。至督臣出巡。带有幼子随行。在长沙曾来拜臣。并回拜在省司道。所有司道致送酒席。其子收受属实。府厅以下。并无馈遗收受之事。谨据实覆奏。得旨、俟朕问及。敢不据实。此等据实。谁则不能。　　

○辛巳。祈谷于上帝。上亲诣行礼。　　

○是日立春。顺天府进土牛春山宝座。　　

○以山西杀虎协副将那尔泰、署大同镇总兵官。　　

○壬午。上诣皇太后宫问安。　　

○诣寿皇殿行礼。　　

○御箭亭。赐朝正外藩等宴。召科尔沁亲王、罗卜藏衮布、郡王、沙津德勒格尔。敖汉郡王、吹木丕勒。贝勒、罗卜藏、科尔沁固伦额驸、色布腾巴尔珠尔、乌珠穆沁护国公、朋苏克拉布坦、喀尔喀世子、成衮扎布、喀喇沁郡王、拉特纳锡第、乌喇特郡王、色布腾旺布、喀尔喀扎萨克台吉、阿保、赉春扎布、拉布坦等、至御座前、赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十六


大清高宗法天隆运至诚先觉体元立极敷文奋武孝慈神圣纯皇帝实录卷之二百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

