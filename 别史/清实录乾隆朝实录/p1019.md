<!-- { "loadSidebar": true } -->
○又谕、前因钦差大臣等、盘验通仓廒座有短少之处。请照数将该管之仓场侍郎、及监督等、治罪著赔。已降旨令该侍郎等、通行盘量。因思通仓廒座甚多。逐一斛量。仍行封贮。人工时日。俱属虚费。著将王公满汉大臣官员俸米。除本年二月应行支领外。并秋季及明年一年俸米、豫行借给。再将其余仓粮逐廒盘验。自可得实在数目。经此一番办理。向后仓务自能肃清。而王公大臣等、家有余粮。不与闾阎争购。米价亦必渐次平减。于京师民食、似为有益。此次所领俸米。俱就现在品级支给。将来即有事故。亦不必追缴。升任者亦毋庸补给。则该部办理俸册。并不致案牍滋繁。至所有豫领米石。务宜撙节食用。不得任铺户乘机兴贩出境。及囤积居奇。并应严禁烧锅糜费。其如何设法稽查。及作何挨次支放。不致拥挤、滋生弊端之处。著户部会同仓场侍郎、步军统领、顺天府尹、速行妥议具奏。寻会奏、查旧例五城、通州、平粜米。米商贩往他处者。步军统领、五城御史、顺天府府尹、严行查禁。富商巨贾。肆躧米麴、大开烧锅者。杖一百。枷号两月。失察地方官、每案降一级留任。三案降三级调用。官吏贿纵、照枉法计赃论罪。此次豫给米粮。出自特恩。应令直隶总督、顺天府府尹、五城御史、严饬所属。实力缉拏。每月结报该上司。三月一次奏闻。并令步军统领严查。一年内该地方如有前项弊端。将地方官照溺职例革职。该上司交部严议。一年后仍照旧例行。至挨次支放。不致拥挤生弊之处。查通州西、中南、三仓。除已盘过廒停放外。其丈量未盘各廒。共米一百二十余万石。向系西仓开放四旗。中南二仓共放四旗。今年春俸。俱在西仓克期开放。其本年秋季、并明年春秋二季。将镶黄、正黄、正白、三旗为第一起。镶白、镶蓝、二旗。及在京汉俸为第二起。正红、镶红、正蓝、为第三起。总限五月内、按仓米多寡。酌量分派。督令放完。此次俸米既多。若不多募车辆。势必延挨时日。除将民车令地方官设法招募。谕令公平雇觅外。其顺天府额设官车。坐粮厅所辖车户。亦饬令照市价拉运。并令仓场侍郎、将放过余存之米。造册报部。遵旨逐一盘量。以便原派大臣抽验。此次所借俸米。现任之员。业已支领。将来虽有升任。应遵旨无庸补给。其本年、明年新选、新补以及特授各员。既未豫借。则伊等应领俸米。应仍照到任月日。按季册报户部。劄仓给发。至领过此次俸米后。即请假回籍。与他有事故者不同。应于补官日照数扣除。从之。　　

○又谕曰。定边左副将军成衮扎布、奏伊弟公策卜登扎布、于额尔德尼昭等处。曾经报效。且公台吉等。亦有升为扎萨克者。恳将策卜登扎布所属。另编佐领。赏给印信等语。著照所请。策卜登扎布、擢为扎萨克。赏给印信。　　

○谕军机大臣等。河南巡抚陈宏谋、奏请查拏私铸奸徒摺内。请将民间行使私钱一体问罪。私钱官为收买镕化。可充官局鼓铸之用等语。朕思私铸固当严禁。而私销之罪。浮于私铸。乃地方官惟事查获私铸、以邀议叙。而拏获私销者甚属寥寥。前经通行传谕。惟在该督抚等督率所属、实力奉行耳。至因严私铸、而并重行使私钱之罪。则因愚懵不辨、而罹咎者众。既虞其滋扰。若官为收买。则将镕铅图售。私铸者不更多乎。此奏所谓知其一不知其二。不可见之施行者。惟私销之弊。究未能得其肯綮。著于伊等奏事之便。再行传谕知之。　　

○又谕曰。吴进义历任提督。从无出力之处。且年已衰老。著解任候旨。浙江提督员缺。著史宏蕴补授。那尔泰、著仍留宁夏镇总兵之任。　　

○又谕曰。喀尔吉善等所奏传钞伪稿案内。提督衙门书吏包琳、供系从前提督内衙传出。提臣吴进义始终隐匿。今既询出实情。必须向吴进义、根问内衙原稿来历。方可从此逐层根究等语。吴进义身为大臣。乃任家人胥役。传播伪稿。仍复有心隐讳。殊属负恩。已降旨解任。所有应行质询之处。著该督抚等严行根究。据实奏闻。　　

○又谕曰。阿思哈、奏穆纳山存积木植。请免变价一摺。甚属非是。木植存积年久。虽不无朽腐。然以二十七万余千之多。岂无因其材料、堪供改削者。该道厅等希图省事。草率具详。该抚即据详奏请。其于实在情形。究未经目睹。不过悬虚指说。外省办理诸事。往往如此。且穆纳山木植。现有商人赴内务府具呈、情愿承办。若果危崖绝壁。挽运维艰。则商人等亦复何所利而为之。已交内务府大臣等酌议。著传谕阿思哈、令其亲身前往。详查确勘。即将此项木植。交与商人等一并承办。毋许该道厅等、稍存回护之见。故意留难。如内务府委派官员。及商人等、因承办官木。或致滋生事端。亦不可稍有姑容。至所办新木。除办运官用外。其商贩木植。应作何给与该扎萨克等山价之处。著阿思哈酌量定议办理。再绥远城有空闲房屋。前据阿里衮奏请交商拆变。现今曾否尽行拆毁。并令阿思哈就便速赴该处。会同该将军逐一查明。如已经拆毁。则毋庸置议。若尚有未拆房间。即著停其拆毁。一并随摺奏闻。　　

○军机大臣、会同查仓大臣等议覆户部侍郎兆惠、奏仓储收发事宜一摺。一、京通数仓。每届收发。多在一时。耳目难周。请每仓各派值年御史二员。年终更替。收发时公同验看。有违例出入者。查参治罪。该御史徇庇。至五年查仓时、王大臣查出参处。再现任监督所放之米。多系前任监督所收。交代时未经丈盘。即行出结。虽大亏空。亦无由知。查仓御史应于新旧交代时。抽廒丈验。滥结者指参等语。查本年现有奉派御史四员。稽查支放应俟明年为始。京通各仓。每仓各派御史一员。年终更替。并将一年内并无短收多放、搀越廒座之处。据实奏明交部存案。不实查出将该御史交部议处。至监督新旧交代。原有彻底盘验之例。嗣后京通各仓。收漕整廒。仓场侍郎标封封固。查仓御史加封。其钥匙交仓场衙门收贮于点廒放米时、发仓支放。其封固整廒。每于夏冬两季验看一次。重加新封。交代时。整廒验封。零廒抽盘。如有搀杂短少。即揭报仓场及御史等公验。亏缺治罪勒赔。其监督更替。限两个月出结。结后经仓场及御史等盘查亏缺。即将新监督指参。至监督例应二年期满。然甫谙仓务。即应更换。请改为三年。一、现今各仓整廒。气头未动而丈量盘验。有短至一千及七八百石不等者。显系书役任意兑收。以致短少。请令查仓御史、会同监督抽掣验兑。如有。贿嘱滥收。将监督参处书役治罪等语。查定例、船粮到坝。即应严禁仓役车户经纪人等刁勒需索。而书攒、仓役斗甲诸人。即与旗丁勾通舞弊如量米轻松斛面洼浅每斛所差不过升合。而以每廒额贮正米万石计之则一廒所少。即不下数百石。况支放之际又与米局铺户关通得钱。撞斛满量。一出一入。所亏实多。应如所奏、令查仓御史眼同监督验兑。并令步军统领多派干役严访。如有前弊。拏究治罪。一定例仓廒挨年递放。不许搀越。乃不论年分新旧。随意开放。以致实贮之数不符。问其故、则托言此廒之米。寄贮别廒。又王公领俸、有拣择廒座者。是以不能挨年递放。嗣后务令照例挨年。即板下之米。亦应筛去沙土。搭同支放。放完一廒。再放一廒等语。查挨陈开放。及不许王公属下人拣廒霸占。奉有康熙六十一年谕旨甚明。复蒙世宗宪皇帝钦定。领米官拣廒支领。监督不给好米。议处綦严。应如所奏、支放一切米石。务令挨陈开放。报部查核。如王公属下人拣廒。许监督禀报仓场及御史等指参。监督如违例支放。一并查参。一、通州设立官局。原为平减市价。裨益旗民。旗人愿卖。自宜拉运出仓。乃希省脚费。图简便。卖给官局。则官局于各旗领完后。再行赴仓支领。卖给民局。则大票中分出小票。自行支领。其故不过串通书役花户斗甲人等。拣米满斛。遂致日积月久。仓储有缺。责成监督严查等语。应令仓场侍郎、饬各仓监督、务照总票数目。令该旗全数拉运出仓。自行售卖。倘领催及领米人。仍前舞弊。该御史指参治罪。如经步军统领衙门查出。将卖米人无论王公大臣官员。指名题参。其仓役及买米人等、照偷盗例严究。米全数留仓。再查定例、每廒贮米以正米一万石为额。无许多少。又新粮不得搀入旧米廒内。是以进米时务令仓场派定廒口。一面将陈廒封固。俟进完日。仓场及御史亲自赴仓丈算。核明收过米数。并验收监督、经管书攒姓名、及收贮年月。标置廒门。封固注籍报部。凡遇进米放米。俱系仓场指派廒口。不许任意开支堆贮。从之。　　

○以礼部侍郎介福、兼管内阁学士。升大理寺卿卞塔海、内阁侍读学士苏章阿、并为内阁学士。兼礼部侍郎。　　

○以太仆寺卿麒麟保、为通政使司通政使。　　

○壬寅。皇后千秋令节。停止行礼筵宴。　　

○军机大臣等议覆、山西巡抚阿思哈奏、穆纳山存木。实系朽烂。请免变价。但其中岂无尚可改削者。现在京工需用。商人武琏等、具呈往穆纳山采运。其价比圆明园定例、节省十分之二。俟各工应用之余。听其市卖以归商本。应交工部发票。内务府派司官同往。该抚委员指山采木。倘前项存木、有可用者。即改削载运。新木除官用外。照例给还山价。得旨、依议。又谕、此事若专令岱文带同商人前往。伊系内务府微末之员。恐其偏向承办商人。且亦不能弹压。著派通政使麒麟保前往。会同巡抚阿思哈、妥协查办该将军富昌、亦著就近协同办理。其应如何给与蒙古山价之处。一并酌量。定议奏闻。　　

○癸卯。孝康章皇后忌辰。遣官祭孝陵。　　

○谕、据工部回奏、盛京领取广锅运价多于锅价之处。事虽琐而实不当于理。铁锅乃日用必需。奉属旗民。家有其物。断无如此浮费之理。此不过据咨支放。草率因循。任其浮费。或且故留有余以为支销之地。工部积习。亦非仅此一事也。著将该堂官交部察议。至各衙门赴该部咨取物件。类此者甚多。著军机大臣、会同通行查核。立定章程。以昭节慎。　　

○又谕、朕明日赴圆明园。王大臣等毋庸恭送。嗣后赴园进宫之日。若有卤簿。王大臣等照常迎送。若无卤簿。毋庸迎送。　　

○谕军机大臣等。御史欧阳正焕、所奏宁波府属之南田澳。请召民开垦、以工代赈一摺著钞寄喀尔吉善、雅尔哈善等。令其详悉查明。如或可行。自属与民有益。若实在有难于办理之处。亦即据实奏闻。　　

○实授马良柱为四川松潘镇总兵。　　

○甲辰。上诣畅春园、问皇太后安　　

○幸圆明园。　　

