<!-- { "loadSidebar": true } -->
○两广总督马尔泰题报。乾隆三年分。安南国番邓兴等、因在海洋地面。驾船采钓。行驶之际。陡遇飓风猝起。势甚猛烈。时当仓卒。人力实无可施。虽极力救护。仅未至于覆溺而风狂浪大。不能择地收泊。任风吹驶。幸于乾隆三年五月初四日。将该番等船只。漂入文昌县清澜港口。又安南番令奉等因驾船装谷。于乾隆三年五月十三日。被风漂至崖州保平港又暹罗国船商柯汗。来广贸易。在香山洋面被风沉船。逃活水手郭斌使等又暹罗国船商郭意公来广贸易。在香山洋面遭风沉船逃活番民口□门口□派、哆呢、俱于三年八月初一日到省。又安南国番阮文雄。因装货于三年七月初八日、被风漂至大镬洋面。又外夷若哥等。因运米。于三年二月二十八日、被风漂至澳门海面。又吕宋国番弗浪西咕等。因贸易被风坏船于三年八月初八日、漂至澳门海面。节据各该地方官详报。俱经前督臣鄂弥达。先后批行布政使。饬给口粮抚恤。发遣回国。得旨该部知道。　　

○户部议覆。护理山东巡抚布政使黄叔琳。续报临邑、陵县、滕县、兰山、郯城、日照、金乡、等县。秋禾被水。应如所题。照历城等六十六州县之例。加意抚恤。分别赈济。得旨。依议速行。　　

○上诣皇太后行宫问安。　　

○是日、仍驻跸史各庄。　　

○辛酉。上幸盘山。　　

○谕大学士。兵部侍郎雅尔图。差往河南承审案件。其散赈事宜。著一并查奏。　　

○谕、据江苏巡抚张渠奏称扬州钞关。及瓜洲由闸税务。自归并巡抚以来。例于道府内遴员代管。今年五月内。扬州知府高士钥。一年报满。因不得更换之人。曾题请复令再管一年。已经部覆议准。但扬州上年被旱。本年甘泉。高邮。宝应。三州县。沿河低乡田地。又被水淹。一切查灾办赈。该府往来督察。拮据不遑。今又带管榷务。未免顾此失彼。查盐政三保近在同城。稽查便易。可否照织造管关之例。就近令其带管。于榷务实有裨益等语。张渠既称盐政就近管关。稽查便易。著照所请。扬州钞关及瓜洲由闸税务。交与三保带管。　　

○又谕、据贵州总督张广泗奏称。贵州逆苗绝户田产。赏给屯户。令其选择形势。建筑堡墙。以资捍卫。官给工价口粮。内有小工工价一项。每日每名。以银二分、米一升、给与。乃各处屯军赴工之时。止领米一升。其工银二分。并未具领。俱称我等荷蒙天恩。赏给田地耕种。给以盘费口粮。复给牛具籽种。感激之私。无由上报。今建筑堡墙。分应效力。每日所领食米一升。足资糊口。所有工银二分。情愿不领等语。通计小工银一万五千余两。系题明应行散给之项。既据该屯户报效心切。不愿具领。应准其所请。归还正项。具摺请旨。朕思筑建堡墙。原为各屯户保卫身家。伊等子来趋事。不领工价。爱戴之意。出于至诚。但今伊等甫至屯所。家计未能充裕。而力辞应给之项。良民知义。实属可嘉。其工银一万五千余两。仍著赏给。　　

○壬戌。谕大学士。据两广总督马尔泰奏称。革职知府袁安煜。虽经参革。现住省城。闻向有洋商陈崇义。欠伊本银二千两。本人身故。其弟陈世英。因袁安煜勒令追赔。即将洋行生业。作本利银五千两。暂押袁处。后备银往赎。而袁安煜复索重利。发县追比。将洋行转卖银两。尽归袁安煜。其事始息。又韶郡曲江县煤山。向系本地民商输饷承开。袁安煜公然同萧二捏名占办。分肥税银数千两。更将前商工本。及存煤等项。吞占不还。后因调任。与萧二说通。将煤山顶归盐商查复兴。充当承办。而袁安煜仍。暗中搭股均分。又在曲江图占铁厂炉座。有纵令家人抢铁卖银等事。其用事家人王泉、刘坤、实为伊之羽翼。至今仍放官债。且欲令子入籍广东。袁安煜在广有年。声名狼籍。虽被参革之后。尚敢肆意妄行。难以姑容。臣现在饬查煤山霸占缘由。革退外商。仍归本地居民。并严拏伊家人王泉、刘坤、监禁。请旨将袁安煜查审等语。著照所请。将摺内事情。逐一审追。定拟具奏。　　

○上诣皇太后行宫问安。　　

○是日、驻跸通州。　　

○癸亥。上奉皇太后还宫。　　

○谕、江南地方。连年水旱。今岁情形。虽较胜于去年。而下江之淮安。徐州。海州。等属。上江之凤阳颍州、泗州、等属。仍因雨水过多。均有积潦为灾之处。朕心深为轸念。除地丁钱粮。听该督抚确查分数。请旨蠲免外。虽漕粮一项。向来例不并蠲。然地方叠值歉收。此时输纳官粮。民力甚为竭蹶。著将被水成灾之州县。本年应纳漕粮。及从前缓徵折漕之米。均缓至明年带徵。其被水州县内。不成灾之区。应徵本年地丁银两。缓至明年麦熟后完纳。该部可即行文江南督抚知之。　　

○兵部以武会试中额请。得旨。这考试。汉军取中六名。直隶取中十五名。河南取中六名。山东取中六名。山西取中六名。陕西取中十五名。贵州取中二名。江南取中六名。浙江取中八名。江西取中五名。湖南取中三名。湖北取中六名。福建取中六名。广东取中十名。广西取中二名。云南取中四名四川取中五名。　　

○户部议覆。甘肃巡抚元展成疏报。张掖县属之东乐堡。七月初九日大雨。山水陡发。请将被冲无存房屋。每间给银一两。泡坍墙壁房屋。给银一钱。被淹田禾。每亩给粮一斗赈济。得旨。依议速行。　　

○又议覆。河南巡抚尹会一。续报商邱等十二州县。并两次被水之新野县。秋禾被水情形应如所题。除勘不成灾之遂平、禹州、伊阳、外。将被水较重之商邱、宁陵、永城、夏邑、南阳、新野、等六县。准其加赈四个月。被水稍轻之邓州、舞阳、汝阳、上蔡、等四州县。准其加赈三个月得旨。依议速行。　　

○旌表守正捐躯之直隶唐县民安国成妻王氏。　　

○山西巡抚觉罗石麟。题报榆次县之杨梁等一百一十五村。徐沟县之集义等一十八村。祁县之郑家庄等三十一村。秋禾被旱。请将极贫赈济六个月。次贫赈五个月。又次贫赈三个月。得旨。下部速议。寻议。应如所请。从之。　　

○甲子。上诣皇太后宫问安。　　

○诣大高殿、寿皇殿、行礼。　　

○训用刑宜持平。谕大学士等。广东秋审各案。九卿从该抚所拟可矜内改入缓决者二十起。朕俱一一览悉。从来谳狱贵得其平。必合乎人心之同。始不愧明允之义。今王謩轻拟而九卿改重者。如此之多。是王謩有意从宽。遂不能合乎人心之同。而谳狱不得其平矣。有意从宽。与有意从严。其失均也。可传谕王謩知之。　　

○乙丑。谕曰。弘昇于皇考时身获重罪禁锢。后蒙见宥。俾得自效。朕即位以来。用至都统。允宜感戴殊恩。竭力报效。专心一意。念切国家。乃伊以此恩施。竟若为他人荐举所致。诸处夤缘。肆行无耻。伊所谄事之人。朕若宣示于众。干连者多。而其人亦何以克当。故朕仍尽亲亲之道。不肯暴扬。但弘昇以若是之人。若仍留之于外。必至挑动事端。使我宗室不睦。事体不知何所底止。故遣都统瑚琳、副都统旺扎勒、至该处即将伊革去都统锁拏。著旺扎勒押解来京。交宗人府。著宗人府再行请旨。伊所办事件。著瑚琳在彼。办竣来京。其所遗都统员缺。著哈达哈调补。其哈达哈所遗员缺。著什特库补授。此后王公宗室等。当以弘昇为戒。力除朋党之弊。念切国家。保全宗室之颜面。试思今将弘昇如此治罪。袒护弘昇之人。有心存瞻顾。代伊奏请宽宥者乎。亦不过私下妄谈耳。亦宜知他人之不足恃也。　　

○丙寅。上御乾清门听政。　　

○予故吏部尚书甘汝来、祭葬如例。谥庄恪。　　

○礼部奏。朝鲜国人金时宗。行猎为生。潜来内地。应遵照雍正十二年之例。令该国王分别定拟。防汛各官。照例议处。其未获之朝鲜国民人金成白、金次雄、金成雄。及容留伊等居住之内地民人王高士、姜箕明、张卉才、及杨姓不知名二人。应令奉天将军。宁古塔将军。严行。缉拏。获日照例严加定拟。其朝鲜国民人。仍解交该国王另行定拟报部。得旨允行。　　

○丁卯。上以太庙前殿工程告竣。亲诣阅视。　　

○是日起。上以告祭太庙。斋戒三日。　　

○驻防哈密总兵王邦宁病故。遗疏闻。谕曰王邦宁统领官兵。驻防哈密。边陲重地。宣力维勤。前闻在外患病。特降谕旨。令其回任调理。今闻溘逝。深为悯恻。据李绳武奏称。已差弁员送柩起行。著该督将库银赏赐二千两。付伊家属为丧葬之用。所有应得恤典。著该部察例具奏。至王邦宁遗摺内、所请应领俸饷。恳求在陕支领之处。著照所请行。该部知道。　　

○旌表守正被戕之广东潮阳县民林阿璞妻刘氏。　　

○戊辰。吏部等部议覆。浙江道监察御史博尔和奏请。每月分送己未完结科抄。理藩院、加汉字。顺天府、加清字。以便满汉科道。公同注销。又繙译乡会两试。应用内帘监试。外场巡察。并入号巡查等御史。共十员。将满汉御史一体开列。各点五员。应如所请。从之。　　

○己巳。户部议覆。浙江巡抚卢焯题报。处州府属之丽水。金华府属之金华、永康、等三县。被旱被虫请按亩给赈。应如所请。得旨。依议速行。　　

○又议覆。甘肃巡抚元展成疏称。岷州、河州、庄浪、等营。倒毙茶马三十三匹。及长支料、九十三石五斗。草、四千六百七十五束。应赔款项。较之侵贪那移。情罪稍轻。可否援雍正十三年恩招以前。分赔代赔一概豁免之例。准其豁免。得旨允行。　　

○庚午。上诣太庙告祭。　　

○诣皇太后宫问安。　　

○谕、孟冬太庙时享。朕已有旨亲诣行礼。因日来体中微觉畏风。欲稍避清晨寒气。届期著和亲王弘昼恭代。二十八日、恭进册宝。系选定辰时。朕仍亲诣行礼。　　

○又谕。太庙工程告竣。朕亲诣敬瞻。所修工程。坚固整齐。其办理之王大臣官员等。著交部议叙。　　

○又谕。甘省之秦安等十五州县。俱有被水被雹之处。朕已格外加恩。将该州县本年应徵地丁钱粮。降旨宽免。但甘省州县。从前多系卫所。其额徵之项。本色多而折色少。亦有全徵本色者。朕从前因甘省州县屯地。皆徵本色。而无折色。每遇蠲免之年。不得一体沾恩。曾降旨准免三分之一。此次秦安等十五州县。应徵粮草。亦著照屯户之例。蠲免三分之一。以示朕优恤边民之至意。该督抚即遵谕行。　　

