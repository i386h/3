<!-- { "loadSidebar": true } -->
○又谕、朕昨将诺伦补授青州副都统。所遗古州总兵员缺。已将索柱调补。今云南用兵需人。索柱复调补永北镇总兵朱仑之缺。盖以伊系满洲。又在军营年久。必无绿营欺饰陋习。如果实心奋勉。必能承受朕恩。若复畏葸欺朦。其罪更重于汉人。著传谕阿尔泰、即速令其驰赴永昌。会见杨应琚、前往军营带兵行走　　

○戊申。上诣畅春园、问皇太后安　　

○回圆明园　　

○谕、据玛瑺等奏、审拟吴元澄盗用库银贸易案内。将查出历任失察之大臣具奏等语。阿敏尔图、傅景、俱系朕特简之员。驻藏均已三年。乃于盗用库银一案。并未查出。非寻常失察可比。傅景、著革去护军统领副都统。逐出乾清门。作为蓝翎侍卫。在大门上行走。玛瑺仅失察一次。且曾在军营出力。著加恩革去前锋统领。作为二等侍卫。仍在乾清门行走。官保于途次悉心访查。到藏即经究出。甚属急公。著交部议叙。阿敏尔图若在。尚应从重治罪。但伊既身故。其吴元澄盗用银两、著令赔交十分之八。余著傅景交出。至玛瑺任内应赔之项。亦著阿敏尔图赔补　　

○吏部议覆、原任湖南巡抚常钧疏称。湖南耒阳县新城市之下街。向归清泉县管理。已添设巡检一员。而耒阳管理之上街。横街。铺户较倍。并无专员弹压。请将耒阳所属之新城市上街。横街。并河东三公庙马头。河西水西坪。及迤北之南木坪。至黄草州地方。均责令下街巡检。就近稽查。解报耒邑。如事关两县。即飞报两邑会办。又安东县石期市。滨临大河。民铺五百余户。请将永明县枇杷巡检。移驻石期市。其枇杷地方。烟民稀少。应即归近城之祖冈山把总弹压。又武陵县属牛鼻滩。离城窎远。商贾云集。而堤围水利。均在附近。请将专管水利之武陵县县丞。移驻牛鼻滩。又桃源县新店驿驿丞、无地方之责。难以稽查铺户。应将驿丞裁。改为巡检。兼管驿务。又郴州良田地方。烟户众多。该州石陂巡检。现在赁寓州城。应请移驻良田。又慈利县九溪卫。兵民杂处。请将安福县九溪巡检移驻。又澧州津石。商贩要路。原设巡检。不足以资弹压。而石门县水南渡地方。亦系商民凑集之所。请将津石巡检。移驻石门之水南渡。其津石。即令澧州州判驻劄。各缺均系部选。移驻后。遇有缺出。应仍照例归部铨补。均应如所请。从之　　

○以侍卫福灵安、为正白旗满洲副都统　　

○己酉。谕、据杨锡绂等奏、扬州二帮粮船。停泊清口之三草坝内。被洪湖拥下之冰。铲破船三只。米石全行沉失。请于抵通时。著该丁每船买通帮余米三百石交仓。其余于来年新运赔足等语。漕船偶值冰凌迅下。船身铲破。人力难施。并非该丁等防护不慎所致。所有沉失米石。著加恩免其赔补　　

○又谕曰、鄂宁、著调补云南巡抚。即驰驿前赴新任。汤聘、著调补贵州巡抚。俟鄂宁到任。再赴新任。其湖南巡抚员缺。著方世俊调补。方世俊将印交良卿护理。即往湖南。方世俊未到任之前。所有巡抚印务。著三宝暂行护理　　

○又谕、著领侍卫内大臣、健锐营、火器营、并八旗护军统领。速将曾经出兵效力、及弓马汉仗可观者。秉公挑取。各保送数员。交军机大臣、会同该部。拣选堪胜副将、游击、都司人员。带领引见。发往云南。差遣委用　　

○谕军机大臣等、据阿尔泰奏、现派索柱、带成都满兵三百名。前赴扎雅克噶噶地方等语。昨因云南用兵需人。曾经降旨。将索柱调补永北镇总兵。并传谕阿尔泰矣。云南兵事甚为要紧。著寄信阿尔泰、另行拣派一人。前往扎雅克噶噶。更换索柱。仍遵前旨。即令其驰赴永昌办事　　

○吏部议准、河南道御史觉罗扎进泰奏称、在京各部院衙门。每年造送河南道应刷卷宗。惟稽查钱粮物料出纳之数。考隐埋。厘弊窦。实与户工等部。相为维制。若如吏部之补调官员。补参疎防等件。每月各道注销。无待一年之后。始行补查迟误。况各部事务繁多。原不能尽行开造。仅留此数件于钱粮会计之中。转觉庞杂不类。请嗣后各衙门内。凡有关系钱粮卷宗。全行造送。其无关钱粮案件。概行停止送刷。从之　　

○以内阁学士伍勒穆集、为理藩院侍郎。
大清高宗法天隆运至诚先觉体元立极敷文奋武孝慈神圣纯皇帝实录卷之七百七十九　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。三月。乙丑朔。上阅子牙河堤　　

○谕、朕此次巡幸天津。阅视淀河堤闸。按图披览。内有千里长堤之三滩里起至格淀堤庄儿头止。中间并无堤岸。询之该督。称向来未经办理。每遇淀水长发。地亩民居。不无淹浸。殊堪轸念。本日朕阅看子牙河。特命阿里衮分道往勘。据称。无堤处所。东西约长十余里。其中间有民修堤埝。被水冲缺数处。每当雨水过多之年。村民一二千户。地亩千余顷。常被水患。村民见有钦差前往。踏勘筑堤。无不欢欣踊跃。佥云从此子子孙孙。皆可永远沾恩。且堤内之地。亦可尽成膏腴。实于居民有益等语。从前修筑格淀堤。原为捍卫村民。今三滩里至庄儿头十余里。独无堤岸以资保御。村民未免向隅。著交与方观承。再行详悉相度。接筑长堤。即核实估计。妥议具奏。寻奏、接筑堤。自文安县属之三滩里千里长堤起。至大城县属之庄儿头格淀堤止。共长二千七百七十二丈。顶宽一丈六尺。底宽五丈。酌就地势。高五六尺不等。需用土方估银六千九百五两零。现饬大城。文安。二县。分段兴筑。务于汛前完竣。仍饬该管之子牙厅。并天津道。往来督察。报闻　　

○又谕、朕銮辂时巡。经过畿南一功。夹道庞眉皓首。扶杖欢迎。足徵盛世耆年之瑞。所有老民老妇。著地方官。照恩诏之例赏赉。其天津驻防年老男妇。并著一体加恩赏给　　

○又谕、此次办差文武官员。任内如有降级罚俸住俸之案。俱著开复。其无此等案件者。各加一级　　

