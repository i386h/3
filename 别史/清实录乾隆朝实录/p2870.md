<!-- { "loadSidebar": true } -->
○又谕曰、国泰在山东巡抚任内、婪索属员银两。盈千累万。现据尚书和珅等审讯得实。按律定拟。已批交大学士九卿核拟具奏矣。国泰性情乖张。经军机大臣阿桂、福隆安、和珅等、密为陈奏。欲以京员调用。消弭其事。朕以为无此办法。因谕令藩司于易简来京。面询以国泰居官如何。其有无婪赃不法款迹。令其据实直陈。乃于易简称、国泰驭下未免过严。遇有办理案件未协。及询问不能登答者。每加训饬。是以属员畏惧。退有后言。其实并无别项款迹等语。又询以国泰屡经保荐吕尔昌、有无徇庇交通之事。据称吕尔昌与国泰、均系刑部司员出身。委审案件。属员中最为得力。是以保荐。未有瞻徇贿通之弊各等语。朕以于易简为于敏中之弟。又系朕特用之人。其言自属确实。其所称国泰待下过于严厉。亦切中国泰之病。其声名狼籍。或属员中有受屈参处者。造作浮言以洩私忿。均未可知。且朕从不肯以封疆大吏。凭军机大臣数人陈奏。为进退之理。是以严饬国泰。令其反躬循省。随时留心改悔。照旧供职。庶几可以仰承恩眷。设其时于易简将国泰贪婪款迹。据实陈奏。不但国泰营私不法之事。可以早行败露。而于易简秉公持正。朕必特加褒奖。乃竟敢于朕前饰词容隐。朋比袒护。其居心实不可问。外省藩臬两司。俱有奏事之责。遇有督抚不公不法之事。原准其飞章上达。况经朕之觌面询问乎。若外省尽如于易简之欺罔。则督抚藩臬。上下联为一气。又将何事不为。朕于诸臣罪案。必悉心权度。不肯稍涉颟顸。此案于易简及国泰等应得罪名。俟大学士九卿核覆具奏时、另降谕旨外。先将此通谕中外。并将军机处所问于易简之语。及申饬国泰之廷寄。俱发钞、令众知之。　　

○庚子。谕、朕恭阅皇祖实录、所载扫除吴逆。平定川陕事迹。因取张勇、赵良栋、王进宝、三人国史列传。详加披览。其功绩实有不可没者。当吴逆煽乱川陕。两省提镇王辅臣、吴之茂等。相率从贼。维时西陲告警。张勇以云南提督、调回甘肃、授为靖逆将军。勇、躬履行间。殚心筹画。攻取平凉。底定秦陇。其间收复洮河诸郡。及举发伪劄、执斩来使诸事。居然有古名将风。而赵良栋之授为宁夏提督。即系张勇所荐。又王进宝、亦曾隶勇麾下。两人提兵转战。同心效力。赵良栋首先建议。直取成都。王进宝戡定保宁。歼擒渠帅。其削平恢复之勋。亦不可泯。厥后张勇封侯。赵良栋、王进宝、仅得子爵。盖缘两人各怀私忿。互相攻讦。较之张勇之勤劳懋著。始终无过者实逊。然两人之功。究足以掩其过。今百年论定。眷念成劳。赵良栋、王进宝、宜量加追叙。前于乾隆三十二年特降恩旨、今张勇等子孙世袭罔替。张勇本侯爵。其元孙张承勋承袭。因旷班革去散秩大臣、在三等侍卫上行走。兹特加恩。复还散秩大臣。照旧供职。至进取云南恢复成都。赵良栋之功为最。原封一等子。著晋封为一等伯。王进宝原封三等子。著晋封为一等子。仍准世袭罔替。并交该督抚、查明赵良栋、王进宝、现应袭职子孙。送部引见。候朕酌量录用。以示优眷。夫兵可百年不用。不可一日不备。国家承平日久。每溯前勋。爰思将帅。如张勇、赵良栋、王进宝诸人。将材武略。独出冠时。名炳旂常。赏延苗裔。凡在戎行者。尚其益励赳桓。以副干城腹心之寄。将此通谕中外知之。　　

○谕曰、甘肃兵丁所领季饷内。尚有从前出征金川。置备军装、应行坐扣之项。前经传谕李侍尧、令其查明据实具奏。候朕酌量加恩。兹据李侍尧奏、该省兵丁扣项、共计十案。内除本省详准借支。及川省咨追查扣。仍应按季扣还归款外。其节次制办衣履、运送军营一款。未完银一万八千二百六十九两零。又川省军营代制各兵帐房衣履。其借支俸饷接济一款。尚有未完银、二万七千八百二十两零。又征兵随带余丁长支盐菜银、一千三百九十八两零。系无可著追等语。该省协调兵丁、所领制备帐房衣履。及接济盘费等项银两。本应扣还归款。但念兵丁等、按季所领饷项无多。若再行坐扣。兵力未免拮据。著将李侍尧所奏、未经扣还前项银两。俱加恩豁免。以示朕体恤戎行之至意。该部即遵谕行。　　

○又谕、昨因国霖、遣家人往伊兄国泰任所。将国霖革职。已交刑部。今审讯得并无与国泰寄信情弊。且国泰之犯罪。原无关于国霖之寄信与否。著加恩赏给国霖三等侍卫。在大门上行走赎罪。　　

○辛丑。蠲免河南祥符、陈留、杞县、仪封、荥泽、考城等六县。乾隆四十六年水灾额赋。　　

○壬寅。谕、据富勒浑奏、筹办南岸添筑堤工。开挖引渠。计长一百七十余里。现在集夫兴工。先于司库借垫、给发工价。俟大工告竣后。照例核销等语。此次筑堤改渠。需费繁多。前经于部库解银三百万两。恐尚不敷应用。著于户部库项内、拨给银一百万两。内务府拨给银一百万两。查照向例。派委妥员迅速解往。以济要工。　　

○癸卯。谕、朕启銮后。吏部满汉侍郎乏人。所有满侍郎阿肃未回京之前。著诺穆亲署理。汉侍郎董诰未回京之前。著曹文埴署理。　　

○又谕、据三法司核奏、河南生员程明諲、为郑友清妄作寿文。内有绍芳声于湖北。创大业于河南。语言悖逆。照大逆律凌迟处死等因一摺。所拟未为允协。程明諲妄作寿文。及圈点成语之处。不过文理不通。滥用恶套。与公然造作悖逆语言者有间。郑友清疑有违碍。用纸贴出。并未径行告讦。乃程明諲心生忿怨。率领生徒胡高同等、辄肆拳殴。并写斥骂语言。黏贴街市洩忿。此等党同恶习。实启师生门户之渐。于世道人心。甚有关系。程明諲之罪。实在于此。该犯毋庸照大逆凌迟处死律定拟。改为应斩立决。所有缘坐各犯。俱著宽免。毋庸查办。其徒胡高同、杨殿材、王国华、李梦蓉等。逞强肆殴。为师洩忿。均非安分之徒。即著照部议完结。以示惩儆。朕办理庶狱。一秉大公。所犯情罪。悉视其人之自取。似此门户之见。尤宜整饬。以靖士风。将此通谕知之。　　

○定哈拉巴尔噶逊新建城名曰嘉德、城门东曰寅辉、西曰仰极、南曰成顺、北曰遵道。　　

○甲辰。上诣大高殿行礼。　　

○还宫。　　

○谕曰、郑大进奏、据冯埏姊夫。并族人。首报冯埏契买水地一顷。系分给族中贫寒之户。以为养赡。请一并查抄入官等语。冯埏在山东知府任内。一任属员亏空。不行揭报。并代国泰收存勒派各属银两。其私存赀产。自应查抄入官。至此项水地。虽系冯埏出赀置买。究属分赡族人。非私产可比。著加恩即行查明给还。不必入官。　　

○又谕、昨刘墉等奏、查明山东省历城、东平、仓库亏空一案。分别定罪。已批交该部议奏矣。据刘墉等摺内所称、该州县等亏空。系由从前办理逆匪王伦滋扰案内。因公那用。以致各有亏空银三四万两。若果如此。该省抚藩等、何以不将各该处情形。早行据实入告。以致辗转因循。使库项久悬。况凡地方公务应用钱粮。朕从无不格外加恩。准其开销。即如两金川平定后。凡军需奏销。经部指驳。仍令川省承办军需大员。详悉查明。切实具奏。即特降恩旨。概予准销。或径行豁免。动以千百万计。此天下所共见共闻者。东省各员、办理逆匪一事。若果系实用。该抚等即行奏请开销。设竟有因地方有事。藉端浮冒。侵蚀入己之处。则昧良已极。必当查明参奏。从重治罪。何竟转为徇隐耶。总之东省亏空。皆由国泰、于易简、一则恣意贪婪。一则负心欺罔。以致酿成其事。冯埏、吕尔昌等。代巡抚经手。系由抑勒所致。即各州县以贿逢迎。亏短正项。亦由畏惧上司。并非侵蚀入己。与甘省折捐冒赈。公然舞弊营私肥橐者。究属有间。虽甘省各犯。亦被王亶望勒索财物。但各该犯之分肥入己。数在盈千累万。核其情节。不能为之曲贷。若以东省相较。轻重自属悬殊。朕办事不为已甚。惟在鉴空衡平。情罪悉视其人之自取。将此通谕中外知之。　　

○谕军机大臣等、据谭尚忠奏、亲查贾鲁河、涡河情形。豫筹妥办一摺。此事现据阿桂等遵旨奏明。于兰阳三堡堤内、另筹开挑引渠。又添筑长堤一百七十余里。俟完竣后。即将旧堤刨开。使黄河大溜全注。由商邱七堡。仍归正河入海。则曲家楼漫口。可不堵自合等语。现已降旨依议妥办。所有贾鲁河、涡河、一带。黄水并不经由。自可无庸办理。即贾鲁河等处。从前降旨询问时。原为万不得已之计。阿桂等亦未能深喻朕意。而此时所办。仍系遵朕前旨。于兰阳三堡南岸开渠筑堤。筹画去路。谭尚忠近在邻省。岂尚不知豫省现在情形。而张皇若此耶。况下游一带居民。若知有刨挖南岸之事。而巡抚又亲行履勘。人心未免惊疑失措。办理殊属非是。著即传谕谭尚忠、此事无庸办理。亦不必再言及贾鲁河。使闾阎照常安堵。若无其事者然。方为妥善。将此由六百里加紧发往。并谕李奉翰、韩鑅、富勒浑等。一体留心慎重。毋得稍涉张皇。并谕阿桂、萨载等知之。　　

