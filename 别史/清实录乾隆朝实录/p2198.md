<!-- { "loadSidebar": true } -->
○戊午。谕军机大臣等、据海明奏、萍乡县知县王鉴、盘获钱度幕友叶士元。讯供称、同钱酆、于正月初十日。自滇起程。二月十九日。行抵湖南常德府。钱酆因等候行李。在常德府西门内、原任云南定远县陈长钧家住。现已飞咨湖南抚臣查拏等语。钱度身任藩司。贪婪败检。节据盘获赃私。多至数万。实出情理之外。而朱一深揭报案内。既有钱酆勒索各款。昨海明截拏钱度家丁王寿等、搜出钱酆售卖赈簿。又数至逾万。是其平日在滇之倚势肆行。婪私肥槖。尤属显然。钱酆实为紧要案犯。何以久住常德。未经该省查拏。著传谕梁国治、速行密委大员。驰往常德。立将钱酆锁拏。选派妥员。迅即解赴滇省审讯。并饬沿途加意管押。毋稍疎虞。并将钱酆寓所挟带赀财物件。详细查抄。毋使稍有隐匿寄顿。仍即行具摺奏闻　　

○又谕、据彰宝奏、拏获腾越州沿边居民李叶然等。于关外□□罢夷地方。贩买棉花盐觔。现在严究治罪等语。越界贩买。虽系土司所属地方。但当关禁严密之时。辄敢偷越边口。显有私通贸易情事。自应严行根究。尽法惩治。其逸犯六名。立即严拏务获。一并重治。毋任漏网。再各犯所带之骡。多至二十余头。沿途行走。岂能不稍露踪迹。何至容其肆意潜越。则关禁之有名无实可知。且铜壁关外。一处如此。各边口大略相同。著传谕彰宝、于沿途一带。实力缉查。如有内地民人。在土司地界逗留者。立即严拏究治。并饬各边隘文武员弁。加意盘诘防范。毋得仍前疎懈。致干咎戾。将此传谕知之　　

○又谕曰、舒赫德奏、枪毙商民、抢夺马匹之阿尔萨兰等贼。经渥巴锡悬赏拏获。而阿思哈不严饬官兵看守。致疎纵脱逃。请将看守官兵。照例定拟。阿思哈严加治罪等语。阿思哈系朕加恩复用。特派照看渥巴锡游牧之人。阿尔萨兰等贼。敢枪毙商民。夺取马匹。阿思哈即当派人缉拏。今渥巴锡悬赏。始将贼匪拏交阿思哈。并不严饬官兵固守。致要犯疎脱。甚属不堪。岂不令渥巴锡等、闻之窃笑乎。阿思哈著革去翎顶。以闲散照料渥巴锡游牧事务。尚不足以蔽辜。从前渥巴锡悬赏捕贼。伊属人俄罗斯巴克、访获贼匪。经赏银一百两。此项著在阿思哈身上。加十倍、罚出银一千两。传旨给与渥巴锡。如阿思哈现无银两。舒赫德先于彼处库存银内。照数支给渥巴锡。再向阿思哈追补。舒赫德可晓谕渥巴锡云。适将尔悬赏获贼情由。奏上大皇帝。大皇帝深为嘉悦。因阿思哈并未派人拏贼。又不严饬看守。致贼疎脱。革去阿思哈翎顶。加十倍罚银与汝。大皇帝办理一切事务。赏罚俱秉至公。并无偏护。告尔知之　　

○旌表守正捐躯之河南新郑县民连敬路妻乔氏　　

○己未。上诣畅春园、问皇太后安　　

○谕军机大臣等、彰宝奏、驻防兵移居等事。今时已渐热。瘴气方起。口外驻防兵。俱已彻回。从前由京差往副都统海兰察、乾清门侍卫、侍卫章京等。与其在彼闲住。不如拨回为妥。著传谕彰宝、俟海兰察等、彻回永昌时。即编队陆续起程回京。秋间如有用处。该处豫行具奏。再另派往　　

○庚申。谕曰、福德现在出差。理藩院侍郎事务。著刑部侍郎鄂宝署理。其刑部侍郎员缺。著雅德署理。雅德未到京之前。刑部侍郎事务。仍著鄂宝兼办。俟雅德到任后。鄂宝即专办理藩院事务。瓦尔达著调补盛京工部侍郎。并兼管奉天府尹。其仓场侍郎员缺。著由保补授　　

○吏部等部议准、山西巡抚三宝奏称、霍州知州。前经护抚朱圭奏请、改为直隶州。吉州直隶州知州。改为散州。经部覆准。并令将该二州缺。酌定外拣、部选。查霍州政务殷繁。应定为冲繁难要缺。在外题补。吉州僻处山陬。仍定为专繁简缺。归部铨选。又霍州距驻劄蒲郡之河东道较远。命盗案请照隰州例。径解按察使审转。余由河东道核转。从之　　

○辛酉、谕军机大臣等、福康安来京陛见。朕问及舒赫德。据奏、形容消瘦。颇露年迈光景。舒赫德身本单弱。今伊家口已去。伊父之事。谅已闻知。此虽人子理宜伤感。但伊父年老。今既如此。亦无可奈何。舒赫德当自排遣。以朕事为要。著赏寄荷包四个。令伊加意调养。以期与朕出力。　　

○以步军翼尉图桑阿、署正蓝旗汉军副都统　　

○壬戌。谕军机大臣等、达桑阿奏、额敏和卓、至辟展患病。询系在途染患伤寒。看其情形。似难支持等语。额敏和卓、系与朕出力多年之人。因年迈、令往游牧调养。今闻其患病。颇为廑念。想因年老沿途劳顿所致。今既至游牧。得以静养。自渐就痊愈。著赏寄大荷包一对。小荷包一对。令加意调养。速就痊愈。病痊后、仍著奏闻　　

○予故喀尔喀多罗郡王丹忠多尔济、致祭如例　　

○癸亥。上诣畅春园、问皇太后安　　

○谕军机大臣等、钟音会同富勒浑、参奏温州府知府福隆阿、才不胜任。署台州府事候补同知吴省三、年力衰庸一摺。已交该部议奏矣。巡抚专辖一省。知府贤否。理应随时考核。非若另摺所参之副将、知县、串通规避。必须督抚会衔也。今福隆阿之才力不及。吴省三之年齿衰迈。富勒浑近在一省。平日岂毫无闻见。直待钟音赴浙。始行参劾耶。或明知此两人之庸碌衰惫。留俟钟音巡历时查办。有意向总督取和。故示不欲自专之意耶。抑或于属员贤否。竟不留心耶。富勒浑前岁来京陛见。朕观其人尚去得。向来办事。亦颇诚实。不应前后顿殊若此。或伊自擢用巡抚以来。志足意满。于察吏之事。不甚留心。抑或务存姑息。以博属僚称誉。有一于此。即无以副朕简任封疆之意。著传谕钟音、即速查明。据实覆奏。毋得稍有徇饰。并其平日办事。究竟何如。秉公直奏。寻奏、福隆阿才不胜任。吴省三年力衰颓。因阅兵经过看出。到杭、询富勒浑。所见相符。因会同参奏。至富勒浑、前任广东臬司。共事年余。小心诚实。及为浙江巡抚。愈知感奋。但多疑而少明决。此由历练未深。并无漫不经心、姑息邀誉之念。得旨、所奏秉公。知道了。又批、若谓明决。即汝亦欠。然此何妨。人材难得。朕安肯求全责备于诸臣乎　　

○山西巡抚三宝奏、岢岚、岚县、神池、五寨、等州县。积年徵收兵粮。除支放、存贮尚多。虽地高不致霉变。米色究减。请乘出粜常平时。先尽此粮出易。不能粜完。来岁接粜。并请嗣后每年、除应放兵粮酌留外。均先粜此项余粮。再动常平。俾常平多贮谷石。得旨嘉奖。　　

○甲子。谕、向来内外各衙门、题奏咨行事件。凡遇满洲蒙古人地名。应译对汉字者。往往任意书写。并不合清文、蒙古文、本音。因而舛误鄙俚之字。不一而足。甚至以字义之优劣。强为分别轩轾。尤属可笑。方今海＜?宀禹＞车书大同。清文鉴一书。屡经厘定颁示。且曾编辑同文韵统。本三合切音。详加辨订。合之字音。无铢黍之差。第篇帙较繁。行文或未暇检阅。昨因评纂通鉴辑览。于金、辽、元、人地名之讹谬者。悉为改正复命廷臣重订金、辽、元、国语解。将三史内讹误字样。另为刊定。以示传信。而现在疏章案牍。清汉对音。转未画一。于体制殊为未协。著交军机大臣、依国书十二字头。酌定对音。兼写清汉字样。即行刊成简明篇目。颁行中外大小衙门。嗣后遇有满洲蒙古人地名对音。俱查照译写。俾各知所遵守。将此通谕知之　　

○谕军机大臣等、桂林奏、据川东道禀称、节据彭水县典史蔡廷辂、涪州吏目蔡尚琥禀报、查获传习天主邪教之案。并于各犯家内。起有铜像书本。均据供、自贵州婺川县携来。而涪州知州王用仪、则禀称二月初七日。准婺川县拏获天主教犯蒋登庸等。供出涪州居民蒋应元、蒋应聘、同孙姓。俱习天主教。移关到州各等情。阅禀内情节。显系接到婺川咨文。始行拏获。因含混日期禀报。以免规避处分。已派驿盐道杜玉林、会同川东道托隆、速赴该处。究系何人倡始。并查是否于婺川移关之前。自行访获。请敕图思德、派委干员。前赴两省交界处。会同秉公严审。彻底清查等语。著传谕图思德、即委明干大员。迅赴川省交界。会同杜玉林等、秉公严讯确情。究拟具奏。至此案于二月初七日。即经婺川县移关川省。是该县查办案犯。发觉已久。自无不即时禀报上司之理。其于川省之孰先孰后。自无难立辨。但此等邪教案情。既经访获。何以未见图思德奏及。是否现在查办。抑因该县已移川省。遂于黔省不复追究。并著图思德查明。据实覆奏。寻奏、此案初接婺川县禀报时。正办欧韵清案。未暇分身。委署按察使国栋、镇远府高积厚、驰究流传党夥。并飞咨川省、会同查办。嗣据国栋押犯、并经像到省。虽查无悖逆书词。但称教惑众。大干法纪。仍发该司严审。因佥供四川涪州蒋应聘、彭水县李二、传教。须二犯解黔质讯。复咨川省查办。嗣在毕节督办兵差。接川督桂林来咨、并抄录奏请两省、派员会办奏槁前来。臣以会办事件。不便停犯待质。即委贵东道龚学海、石阡府董醇、带犯卷、星赴川、黔、交界处。会同川省委员究办。得旨、览　　

○又谕曰、桂林奏、攻得扎哇窠崖下碉卡情形。设法调度。深合机宜。不意其竟能如此。实嘉慰出于望外。至所奏攻复革布什咱之沙冲、党哩、亦俱妥速。今宋元俊督兵攻围丹东。并分兵攻取觉拉喇嘛寺。据称、务于日内全行收复。克期竣事。其意似以收复革布什咱后。即并力小金川。迅为扫穴擒渠。便可完局。此于善后之计。尚未为周妥。索诺木敢于党恶不法。实属野性难驯。若不一并剿除。终难保无后患。且既将所侵革布什咱之地。尽行攻得。又戮其留驻贼番。索诺木岂肯甘心。不思报复。不能不驻兵防守。但大兵既彻之后。革布什咱一处。不便仍驻重兵。倘索诺木出而争夺。少有损失。又复成何事体。自不若乘此并力剿定金川。将索诺木兄弟。概行擒获。方为一劳永逸之计。温福、桂林、务当通盘筹画。相机妥办。以期永靖边圉　　

○礼部以会试中额请。得旨、这会试。满洲、蒙古、取中三名。汉军取中一名。直隶取中十五名。奉天取中一名。山东取中十二名。山西取中九名。河南取中十一名。陕西取中六名。江南取中三十名。浙江取中二十六名。江西取中十九名。湖北取中五名。湖南取中四名。福建取中九名。广东取中五名。广西取中三名。四川取中五名。贵州取中三名。云南取中二名　　

