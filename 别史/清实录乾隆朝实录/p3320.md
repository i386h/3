<!-- { "loadSidebar": true } -->
○谕军机大臣等、据巴忠奏称、行抵察木多。将后起兵丁五百余名。留彼驻守。并将萨嘉呼图克图、所遣喇嘛二名、明白开导等语。所办甚妥。现今鄂辉等、已带官兵二千余名前往。藏内又有达木厄鲁特等番兵。尽敷剿捕之用。其后起兵五百余名。暂驻察木多巡查防范。亦甚有益。著即照巴忠所奏办理。至驻藏大臣、役使该处兵丁。虽系相沿旧习。但何至使用一半。况该大臣等、任意役使。其属员中再行分占数名。该处兵丁尚安有操演武备之人。著传谕鄂辉、成德、巴忠等、于办理善后事宜时。悉心核议。将该大臣官员各衙署中、应用兵丁几名。足敷差委之处。定以额数。永远遵行。并将该兵丁等使用番妇之风。严行禁止。　　

○己丑。上御乾清门听政。　　

○谕曰、富勒浑、雅德、前在闽浙总督任内。失察台湾吏治。营伍废弛。及柴大纪骫法营私各款。是以拏交刑部治罪。昨朝审勾到时。念台湾远隔重洋。且富勒浑等、曾经饬查。未据该道等禀报。其未经参办。尚有可原。业经从宽免勾。富勒浑、雅德、俱著加恩释放。令其家居闭门思过。自知感愧。　　

○谕军机大臣等、据图萨布奏、拏获天地会匪犯陈丕讯供、究出传会之僧人提喜、籍隶福建漳浦县。住在高汉乡观音亭。又同会之陈彪、住在平和县云寮乡。赵明德、住在漳浦县云霄城北门内仓边巷。已飞咨闽省严拏务获。现将陈丕确审定拟等语。此案天地会匪。前经福康安拏获严烟时。即供有传会之僧人、及陈丕、陈彪、赵明德等犯。兹据粤省拏获陈丕一犯。究出僧人提喜、陈彪、赵明德各犯。住址下落。均在闽省漳浦平和县地方。务当按名拏获正法。以绝根株。计此旨到时。福康安自早已抵任。著传谕福康安、即督饬所属。按照该犯住址严密查拏务获。毋令闻风逃窜。所有图萨布奏到之摺。著钞寄福康安阅看。并将年例赏给福康安之福字、荷包、金银八宝、并油糖一匣、鹿尾三个、鹿肉野鸡一分、一并发往。　　

○两广总督孙士毅、奏报进剿安南贼匪情形。谕军机大臣等、此次官兵进剿。孙士毅分路前进。使贼无从掩袭后路。又豫派弁兵埋伏。歼毙生擒多贼。并砍竹扎筏。俾大兵直过寿昌江。余贼望风溃散。其沿途村庄人等、跪迎道左。孙士毅不但不受其馈献。且赏给银牌。明白晓谕。夷众凛遵悦服。所办悉合机宜。军行伊始。即能多有斩获。贼匪定当破胆。事机顺利。从此长驱深入。直抵黎城。如阮惠等尚敢前来抵拒。即可就势生擒。解京办理。计此旨到日、将届封篆。距新岁不远。为迎祥集福之时。著将年例福字一个、荷包、金银八宝一分、并油糖一匣、鹿尾三个、鹿肉野鸡一分、随报赏给。以示优眷。　　

○以翰林院侍读学士铁保、为内阁学士兼礼部侍郎。　　

○庚寅。上幸瀛台。　　

○谕军机大臣等、日来西藏递到奏摺稀少。或因打箭炉口外雪大难行。该处文报、向系乌拉递送。加以冰雪阻滞。益难迅速。朕盼望甚切。著传谕李世杰、务即设法办理。以速邮传。　　

○又谕、据塔琦奏、和阗领队大臣锦格报称、格绷额、巡察六城。收受回子伯克羊马绸紀。又令众伯克办交元宝。取用阿布都喇璊银两绸紀。货买海龙皮张。臣现往和阗察查等语。实堪骇异。驻劄回城大员。理应洁己奉公。今格绷额种种向伯克等婪索银物。甚属无耻。若果如此。自应重治其罪。今锦格揭报甚是。塔琦即赴和阗亦好。此事业经败露。著交塔琦、务须秉公究讯。如若得实。即行从重治罪。作速奏闻。　　

○辛卯。谕军机大臣等、据成德奏、行抵胁噶尔。探听贼匪尚在聂拉木宗喀济咙等处屯占。现分兵两路进剿等语。所筹一切皆妥。但成德此奏、系初至该处筹办情形。尚未与贼打仗。此时鄂辉想已到彼。与成德会合。该将军等、务宜乘贼尚未远扬。痛加歼戮。俾知畏惧。将所占聂拉木等处地方全行收复。再遵前旨。定立贸易疆界。并取具巴勒布甘结。以靖边隅。惟摺内称行至拉子地方。查询该处糌粑。仅有二百余石。止敷现兵支食。胁噶尔所存糌粑。亦只敷四五日之用。其达赖喇嘛商上办出口粮四千六百余石。俱散在各处存积。程途遥远。不能随军前进等语。军行粮食。最关紧要。此系驻藏大臣专责。官兵未到之前。早应设法运送。俾兵至粮随。焉有散在四远。致令缓不济急。临事周章之理。庆麟等、竟思官兵抵藏。并不进剿贼匪。惟在前藏将商上粮石坐食。遽尔彻兵耶。总之剿办巴勒布一事。种种皆系雅满泰、庆麟、贻误。即此次粮运迟延。亦由伊二人玩误所致。庆麟、系恳请前赴后藏之人。乃并不沿途查察。赶紧办理。其罪尤重。著以蓝翎侍卫、在章京上效力行走。交与鄂辉、巴忠等、差遣委用。如再不知愧奋。朕必将伊即在该处正法示众。雅满泰、著降为头等侍卫。速赴后藏。专办粮务。如办理妥协。尚可以功抵。罪。倘再有贻误。必将雅满泰一并治罪。仍著鄂辉、巴忠等、将伊二人传旨严行申饬。并面加训斥。所有驻藏大臣印信。即著巴忠接管。俟舒濂到彼交代后。酌量该处诸务办竣。可以起身。即行奏明回京。又据成德奏称、前此拏获之贼。在前藏起身时。尚未据解到。途间亦未遇见。是以无从审办。贼匪等早经拏获。乃解送迟至数月之久。此固由该处第巴等任意延玩。亦总由满雅泰、庆麟、全不以事为事。并不豫行严催所致。著传谕巴忠、即查明此次解送贼匪。是何处第巴所误。先行斥革。并将解到之贼。迅速录供覆奏。至鄂辉前奏、于十一月初五日可抵前藏。何以未据将抵藏筹办情形。续行具奏。现在聂拉木等处剿贼。正需人分路带兵。鄂辉应趱程前进。与成德商办一切。迅速蒇事。　　

○以署镶黄旗汉军副都统巴克坦布、为正白旗蒙古副都统。　　

○壬辰。上幸瀛台。　　

○谕、国史馆纂修王公大臣表传。前经降旨。令总裁等、董饬纂修等官。将乾隆四十年以前王公大臣表传。纂办进呈。候朕亲定成书颁行。并写入四库全书。垂为信史。今该馆业已按期编纂。将次告竣。因思四十一年以后。王公大臣、事功才品。亦多可纪。即其中有瑕瑜互见、功过不掩之处。亦当并存其实。以示传信。今该馆既遵前旨。将次竣事。自应续行纂办。著国史馆总裁、董率编纂各官、将乾隆四十年以后、至五十年。所有王公大臣、例得分立表传者。查据内阁红木、及军机处档案。详悉裒辑。以次进呈。俟再过十年。届期另降谕旨。　　

○谕军机大臣等、据毕沅覆奏楚省本年被水各州县。应请分别加恩一摺。已照所请明降谕旨、俟新正颁发矣。第思本年江陵、监利两县。因堤塍溃决。被淹尤重。更宜格外优恤。该督等原摺仅请展赈一月。自系荆州被水后。经朕节次加恩优加赏恤。又现在修筑城垣堤塍。贫民赴工力作。以工代赈。不致觅食维艰。是以不敢宽为吁请。但朕轸恤灾区。不少为靳惜。现已加恩特将该县展赈两个月。该督等务宜督饬所属。妥协办理。俾小民均沾实惠。以副朕廑念穷檐。有加无已至意。将此先行传谕知之。　　

○旌表守正捐躯河南浙川县民何林妻赵氏。　　

○癸巳。孝惠章皇后忌辰。遣官祭孝东陵。　　

○谕、据孙士毅奏报军营大捷一摺。内称、大兵自过寿昌江后。即赶紧前进市球江。贼匪在江岸对面山梁屯劄。为数颇多。守御甚固。十一月十六日黄昏时。一面排列多炮。隔江攻打。一面令义民、阳于右首搭盖浮桥。作欲渡之象。使贼人专意拒敌。密令总兵张朝龙、带兵二千名。于左首二十里外。陆续暗渡。官兵乘筏抢桥。奋勇直进。而张朝龙等暗渡之兵。已绕至贼营之后。贼匪丧失魂魄。弃寨奔逃。大兵渡过市球江。分路痛加剿杀。江岸及江中积尸几满。总在千人以上。复生擒四百二十余名。俱即正法枭示。其嘉观一路。经游击张纯等、带兵进剿。枪毙红帽贼目一名。杀贼数十人。生擒十三人。副将庆成、守备黎致明、在要路设伏。将已经投顺复又从贼之陈名炳、及伪指挥黎霆、伪内卫栗全、一并擒获等语。此次大兵进剿安南贼匪。孙士毅调度有方。带兵提镇将弁等、无不争先用命。一到该国境内。屡次克捷。设法渡江。每逢贼匪抗拒。即能痛加剿杀。所向披靡。实属奋勇可嘉。孙士毅著赏给玉如意一柄。御用汉玉扳指一个。大荷包一对。小荷包二对。许世亨、著赏给御用玉扳指一个。大荷包一对。小荷包二对。张朝龙、李化龙、尚维昇、各赏给荷包二对。除张朝龙、李化龙、本有花翎外。尚维昇、著赏戴花翎。用示奖劝。其出力将弁等、经孙士毅开单奏请加恩。著照所请。副将庆成、邢敦行、参将海庆、杨兴龙、都司刘光国、黑子虎彪、守备张云、俱著赏戴花翎。庆成、仍加赏锡朗阿巴图鲁名号。都司陈元燮、珠敦、守备郭升荣、刘永泰、七十九、千总陈洪顺、路世逊、甘雨民、廖飞鸿、马正强、俱著赏戴蓝翎。游击刘越、准其开复。厂民等随同官兵打仗杀贼。躧探道路。均属出力。厂民李宏旺、林槐端、徐绍富、俱著赏给千总顶戴。陈秉钧、何景昌、魏荣标、冯陶、曾君元、俱著赏给把总顶戴。至副将庆成、擒获贼目陈名炳、守备黎致明、一同擒拏。均属奋勉。庆成既赏给巴图鲁名号。黎致明、亦著赏给坚勇巴图鲁名号。并照例各赏给银一百两。遇有应升缺出。俱即行升用。以示鼓励。游击于宗范、因奋勇攻扑。中炮阵亡。殊为可惜。著加恩照例议恤。又游击陈上高、千总陈连贵、因抢渡受伤较重。著该督先行优赏。上紧调治痊愈。即一面赏戴花翎。一面奏闻。其余受伤阵亡各官兵、并著该督查明。分别等第。咨部赏恤。　　

○谕军机大臣等、据琅玕奏、浙省各属亏缺谷石。前经奏明统限五年、自五十一年起。扣至五十五年。买补归仓。固本年米粮充盈。价值亦俱平减。请乘时赶紧采买。并上年运交闽省军需米十万石。计动各属仓谷二十万石。亦可赴此丰稔之时。一并买足等语。所办好。本年浙省年岁丰稔。米价平减。各属未经买补仓谷。自应乘此谷贱、上紧采买。在仓贮既得早为充足。以符原额。而民间粮石、亦得及时售卖。不致有谷贱妨农之虑。自属一举两得。因思各省仓储谷石。应行买补者。自亦不少。凡有价值平减之处。自当照浙省乘时采买。以期早实仓贮。但各处收成丰歉。情形不一。米粮价值不齐。又不可拘泥办理。动项多买。转致谷价增昂。有妨民食。著传谕各该督抚、留心察访。遵照酌办。务期仓贮民食。两有裨益。方为妥善。不可拘泥也。　　

