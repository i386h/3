<!-- { "loadSidebar": true } -->
○兵部奏、营卫各官、于属员有钱粮盗案、考核贤否之责。如系儿女姻亲。例令官小者回避。然专指结亲在前。升任在后者而言。若现任上司属员。彼此结亲。则难保无规避之弊。请嗣后同在一省之上司属员。概不得于现任内结亲。违者、照违令律议处。从之。　　

○辛丑。杜尔伯特汗玛克苏尔扎布等四人、土尔扈特郡王色楞等二人、入觐。上御卷阿胜境召见。并同班禅额尔德尼、及扈从王、公、大臣、蒙古王、公、贝勒、额驸、台吉、杜尔伯特亲王车凌乌巴什、土尔扈特贝子沙喇扣肯、及回部阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、金川木坪宣慰司嘉勒灿囊康等四十四人、赐食　　

○谕军机大臣等、热河一带。自夏秋来。雨水沾足。秋收田禾。可望丰稔。而南望云气。颇觉浓厚广远。恐口内各地方。得雨较大。低洼地亩。或有成灾处所。朕心深为轸念。著传谕袁守侗、即行派委妥员。于雨水较多各州县。确行履勘。其低洼处所。是否成灾。合计通省内。约有十分之几。即行具奏。照例抚恤。该督务董率各属。详晰确勘。据实奏报。毋致稍有讳饰。至永定河目下情形若何。现在是否已经堵筑完竣。并著迅速覆奏。寻奏、直隶一百五十一州县厅。今禀报被水者。三十一处。计有十分之二。已委员分勘己未成灾地亩。酌筹赈恤蠲缓事宜。不敢讳饰。至永定河堤工。东坝水势湍激。尚不能下大埽。西坝仍用软镶。臣亲督员弁赶办。一面挑挖引河。导溜归槽。俾得及早堵筑完竣。得旨、知道了。究于何时可合龙　　

○又谕、据李奉翰奏、豫东黄河。交秋以后。节据上游各处、禀报发水。本月十八日。曹县安陵汛地方。因连日昼夜大雨。长水益盛。蔡家庄一带堤工。漫溢二处。各二十余丈。又考城县五堡地方。同日亦平漫四十余丈。均离大河尚远。未致掣动大溜等语。黄河上游发水。致平漫过堤。亦属无可如何。幸未掣动大溜。堵筑自当较易。且现届处暑。盛涨谅可日就消退。著传谕李奉翰、即派委员弁。分头购集料物。并著率文武。上紧堵筑。以期河流顺轨。毋致漫水淹浸田庐。设有淹浸处。速通知杨魁、妥为抚恤。照例办理。至该督奏请交议之处。此时且无庸办理。俟漫口堵合后。具本题奏时。照例声请。将此传谕知之。并著将现在该处情形若何。及作何办理之处。迅速由驿据实覆奏。寻奏、安陵汛漫口二处。业经挂淤断流。现在赶补原堤。可即日完竣。考城五堡漫口。滩内西首沟槽一道。水势稍深。亦经堵闭结实。先于沟口赶筑挑水坝。河水倒漾入沟之势。较前稍缓。一面趱筑拦水坝。料物源源到工。足敷应用。约计八月初十前后。即可堵竣。得旨、览奏稍慰　　

○壬寅。乌梁海散秩大臣伊素特等三人、入觐。上御卷阿胜境召见。并同扈从王、公、大臣、蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特郡王色楞等三人、及回部阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、金川木坪宣慰司嘉勒灿囊康等四十四人、赐食。至乙巳皆如之　　

○谕军机大臣等。前因永定河北头工漫水过堤。冲宽七十余丈。曾谕令袁守侗、督率属员、赶紧堵筑。以期克日合龙。昨复经传旨询问。令将现在各处工程。是否完竣之处。迅速具奏。谅袁守侗俱经接奉。何以尚未据奏覆。朕心深为廑念。著传谕袁守侗、即将该处现在水势情形若何。是否成灾。其漫口曾否堵筑完竣。由驿速行覆奏。寻奏、水势情形。臣已节次奏报。现在东西两坝。已筑成四十余丈。引沟亦挑挖八百余丈。计有得半工程。臣昼夜严催。期于次月初十日内合龙。得旨、好。勉为之。但不可欲速。以致工不坚固也　　

○又谕曰、国泰奏、东省汶河、因今年雨水过多。水势陡长。七月十七日。又值大雨。东平州戴村坝民埝。被水冲漫。流入大清河。民田庐舍。均无妨碍。现在督饬道府厅州、修筑民埝。加桩培厚。以期巩固等语。所办均属妥协。但阅进呈图内。所画汶水流入大清河之处。殊未明晰。据贴说内称、大清河由东平州、经东阿等州县。至利津县入海。计长六百余里。自属该处大河。而图内所绘大清河。并无来源。仅汶河戴坝分流一股。遂如河源。岂有六百余里之大河。如此而已。著传谕国泰、即另行详晰绘图。将大清河从何发源之处。贴说呈览。仍将该处现办情形。据实奏闻。寻奏、大清河上游来源。即系汶河。古时汶水、至东平之戴村。即北流、与大清河会合入海。自明人导汶济运。始于戴村筑坝。使汶水西南流、至分水口入运。如汶水涨溢。则听其由坝上分洩。入大清河。使运河不至涨漫。而大清河下游。兼受芦泉、浪溪、八里堂、三空桥、五空桥、锦河、柳木沟、沙河、中川、丰齐、泺水、淯水、减水、土河、等十四河之水。是以蜿蜒六百余里。成为大河。至汶河漫口。赶紧镶筑。现止有口门十余丈。四五日内。即可完工。得旨、览　　

○又谕、据吴坛奏、江苏粮道章攀桂、请将本身妻室应得封典。貤封兄嫂一摺。照例原可准行。但前次传谕吴坛、有金坛县为于敏中盖造花园之事。并闻有道员为之料理。此事闻即系章攀桂所为。则伊本身尚应治罪。未便遽准貤封。著将此传谕吴坛、俟审明后再奏　　

○军机大臣等议覆、吉林将军和隆武奏称、三姓地方。原立官庄十三处。每岁纳谷三千石入仓。积至三万石。为应贮定数。除供给杂项口粮米石外。余谷二千余石。于青黄不接之时。粜与兵丁。甚有裨益。但现在新驻宁古塔、及三姓地方、贡纳貂皮人等、二千三百余户。均需赏给口粮。原粜谷石不敷。请增设官庄五处。自明年为始。每丁令其交谷三十石。共收谷一千五百石。以资接济兵丁口粮。应如所请。交该副都统明英、派员妥协办理。从之　　

○湖南巡抚刘墉、遵旨覆奏、湖南通省常平仓谷。现在并无缺额。而历年平粜盈余银、实存二万八千余两。将来按年续收。渐有增多。如遇常平缺额之时。即将此项拨给。以充买补之需。其各属仓廒朽坏者。仍请于此项内、动支兴修。报闻　　

○以贵州布政使李本、为贵州巡抚　　

○癸卯。谕、据萨载奏、江西鄱湖营都司朱文元、于上年冬月推升游击。嗣经调取来江南考验。兹据南昌镇张兆璠称、该员半载以来。齿牙脱落。精力衰颓。请勒令休致。查该都司患病衰颓。该镇并不早为查察。直待调验。始请勒休。请将推升都司朱文元、勒令休致。不早揭报之南昌镇总兵张兆璠、交部严加议处等语。所奏甚是。张兆璠、于朕春间南巡时。随营当差。尚属奋勉。是以加恩赏给花翎。但专阃大员。稽察营伍。是其专责。从前因部推营员。年齿衰迈。该管上司、不早为查察。直待推升。始行劾奏。曾经降旨通行申饬。乃张兆璠、于朱文元衰颓患病之处。仍不早行参揭。至该督调验。始请勒休。殊属怠玩。若总镇等置营伍于不问。而惟以奔走献勤为事。谁则不能。张兆璠、著革去花翎。仍交部严加议处。朱文元、即著革职。以为绿营衰庸恋栈者戒。余著该部议奏　　

○两江总督萨载等奏、洪泽湖、自高堰武家墩起、至山旴蒋家坝止。凡石工卑矮段落。应行加高。其砖工、均改用石料。但工段绵长。若同时兴修。不但购运石料维艰。且工程亦易草率。拟将已经朽坏。应先拆改砖工。及正当湖心卑矮处。应加石工。并堤身卑薄。加高帮戗之土工。均列为急修。即于本年购料动办。至砖工内、虽间有曹□少朽。而根脚尚未摇动。及卑矮石工之不甚犯风者。列为次修。留于明年动办。其余应行改石。尚未朽坏之砖工。及石工稍矮。应一律加高者。统俟后年修砌。臣等俟开工后。督同各道查催。得旨、好。知道了。寻谕军机大臣曰、萨载等、奏办堰旴二厅、加高改建石工。酌量缓急。分作三年办理情形一摺。所办好。已于摺内批示。萨载等、务即督饬各员。认真修砌。以期工程坚固。俾得永资捍卫。至披阅图内。洪泽湖水、由张福口、天然、张家庄、裴家场、太平等、五处引河。归入清口。上年及今年湖水涨盛。清口畅注。各该处引河。自宜汕刷较前益加深通。何以外间每有洪泽湖引河淤浅之说。若引河果淤。清口又如何畅出。即嵇璜今春亦有添设船只、疏浚湖底之奏。其引河是否果有浅淤。该督等摺内既未奏及。而图内贴说。亦未明晰。即如太平河、今年朕经阅时。又实无水。已于图内圈出。著发交萨载等、将各该处每年是否尚有淤浅之处。详悉据实奏闻。并著将现在睢宁漫口水势。及办理工程情形若何。一并速行覆奏。寻奏、张福口等五道引河。从前黄水倒漾时。每有淤垫。节经挑浚。又兼近年湖水涨盛。大展清口。畅洩入海。各引河汕刷益深。至太平引河河头。自圣驾阅视后。臣等已将浅窄处、逐一挑浚。总之当湖水涨发时。引河已在水底。原不专藉其分洩。及水落归槽。始由引河洩出。惟于霜降水落后。察看情形。酌量挑浚。自不致有淤阻之虞。其睢宁漫工。现在另摺具奏。报闻　　

○以左副都御史孙永清、为贵州布政使　　

○以湖广督标中军副将托宾泰、为直隶宣化镇总兵　　

○甲辰。谕曰、诺穆亲奏、绵亿之太监、带领羊只进城。不肯纳税。反将书吏等殴打。撕破告示。阿桂差人说情。私行完结等语。当经降旨、令阿桂明白回奏。兹据奏称、差人说情之处。实有其事。殊属非是。阿桂在军机行走多年。朕办理庶务。伊所深知。岂遇此等事件。朕能曲为宽宥耶。伊系满洲首辅。为绵亿福晋之祖父。何可如此瞻徇。阿桂应得公爵、及宝石顶、双眼花翎、四团龙褂、金黄带、本应彻回。但伊于筹办金川一事。颇著劳绩。朕念此施恩。不从重治罪。著罚公俸十年。并不必在总谙达上行走　　

○广东巡抚李湖、遵旨覆奏、粤东各属常平仓谷。并无缺额。无需动项采买。所有积存平粜盈余银。俟数至十万两以上。除酌留一万两、备拨买补不敷外。余报部充饷。下部知之　　

