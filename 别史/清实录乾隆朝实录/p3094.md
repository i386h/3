<!-- { "loadSidebar": true } -->
○己酉。谕、上年江苏淮安、徐州、海州、所属。雨泽愆期。夏秋二熟。均属失收。江宁、扬州、镇江、所属府州州县。秋成亦多歉薄。业经降旨、分别给赈。并截漕平粜。以资接济。俾灾氓不至失所。第念今春正赈已毕。青黄不接之时。民食恐不无拮据。著再加恩。将被灾较重之徐属萧县、砀山、二县。十分灾极次贫民。展赈两个月。其淮安、徐州、海州、江宁、扬州、五属之八、九、分灾极次贫民。展赈一个月。其余各府、州、县、七分灾以下。及勘不成灾地方。所有实在乏食农民。酌借耔种口粮。俾艰食者得资糊口。乏种者无误翻犁。该督抚务董饬所属。实心经理。以副朕轸念穷檐。普锡春祺之至意。该部即遵谕行。　　

○又谕、上年陕西朝邑等州县。因河水涨发。田亩村庄被淹。业经降旨分别蠲赈。令该抚实力抚恤。毋致失所。第念该处被灾地方。今春正赈已毕。正届青黄不接之时。民食恐不无拮据。所有被灾较重之朝邑、富平、二县极次贫民。著加恩于正赈后。再行展赈一月。俾资口食。其被灾较轻之华阴县。并勘不成灾各县。秋收既稍歉薄。现届青黄不接。所有拮据贫民。亦著加恩酌借口粮。以待春田成熟。该抚其督饬所属。实心经理。俾被水灾黎。均沾实惠。副朕轸念穷檐。恩加无己之至意。该部即遵谕行。　　

○庚戌。上诣南郊斋宫斋宿。　　

○是日立春。顺天府进土牛春山宝座。　　

○辛亥。祈谷于上帝。上亲诣行礼。　　

○谕、豫省开封、卫辉等属。频□山戊不□不登。上年入春后。雨泽愆期。麦收失望。夏秋虽经得雨。田禾究未免歉薄。业经节次降旨、蠲赈频施。闾阎口食有资。不致复虞失所。惟是积歉灾区。元气未能骤复。今春青黄不接之时。农民生计。未免尚形拮据。著再加恩、将被旱较重之汲县、新乡、获嘉、淇县、辉县等五属。极贫下户。于今春赏给两月口粮。其被旱稍轻之延津、封邱、考城、浚县、滑县、原武、阳武、武陟、修武等九属。极贫下户。赏给一月口粮。至秋灾较重之归德府属永城、虞城、夏邑、柘城、四属。无论极次贫民。俱著展赈两个月。其秋灾稍轻之归德府属商邱、宁陵、鹿邑、睢州、彰德府属之内黄、陈州府属之西华、太康、扶沟、八属。无论极次贫民。俱著展赈一个月。再开封、陈州、许州、光州等府州属。上年虽勘不成灾。而秋成祇有五分。现届青黄不接。如有拮据贫民。亦著酌借口粮接济。以待麦秋。该抚务董饬所属。实力体察奉行。俾灾氓均沾渥泽。以副朕惠爱黎元。春祺普锡之至意。该部即遵谕行。　　

○又谕、上年山东兖、曹、济宁、等府州属。雨泽愆期。被旱成灾。业经降旨、赈恤缓徵。俾穷黎口食有资。不致失所。第念今春正赈已毕。青黄不接之时。诚恐民食不免拮据。著再加恩。将峄县、定陶、濮州、范县、观城、朝城、菏泽、聊城、莘县、九州县。并坐落卫地、被灾七、八、分之极贫次贫。于例赈外。再展赈一月。以济民食。其六分灾之贫民。及勘不成灾之德州、长清、新泰、莱芜、东阿、东平、平阴、泗水、滕县、阳谷、寿张、钜野、郓城、兰山、郯城、费县、蒙阴、沂水、堂邑、茌平、恩县、益都、昌乐、寿光、昌邑、潍县、金乡、鱼台、嘉祥等二十九州县。并坐落卫地。著该抚查明、实在无力农民。酌借一月口粮。以资接济。至该省散赈。需用米石甚多。即勘不成灾各州县。亦须借粜兼行。所有截留南漕二十万一千余石。尚恐不敷给发。又豆石一项。亦为民间口食所必需。著再加恩。将东省本年应行运通米豆。尽数截留。该抚务饬所属。实力妥办。以副朕轸念穷黎。恩加无己之至意。该部即遵谕行。　　

○又谕、上年山西省忻、代、定襄、等六州县。被水成灾。业经降旨。照例给赈。并酌量借给口粮耔种。以济民食。第念春耕肇始。青黄不接之时。民力不无拮据。著再加恩。将代州、五台、崞县、繁峙、忻州、定襄、等六州县。乾隆五十年未完钱粮。并春借仓谷。缓至本年秋季徵收。又文水县之西庄等三十三村庄。汾阳县之潴城等三十一村庄。虽据该抚查明。勘不成灾。但业经被水。恐难照旧输将。所有乾隆五十年未完钱粮。均著缓至麦熟后徵收。以纾民力。该抚其督率所属。实心经。以副朕轸念穷檐。有加无己之至意。该部即遵谕行。　　

○壬子。世祖章皇帝忌辰。遣官祭孝陵。上诣雍和宫行礼。　　

○谕、上年直隶大名、顺德等府属。雨泽愆期。被旱成灾。又正定、冀州等州县。因滹沱等河上游盛涨。田禾间有被淹之处。业经降旨、令该督分别蠲缓赈借。实力抚恤。俾无失所。第念春耕肇始。布种翻犁。民力不无拮据。著再加恩。将被旱成灾之大名、元城、开州、清丰、南乐、东明、长垣、平乡、广宗、并被水之冀州、藁城、衡水。新河。赵州。隆平。宁晋等。十六州县内之有地无力贫民。著该督按户计亩。借给耔种。并著查明、借给一月口粮。俾资耕作。其勘不成灾之正定、晋州、清苑、安州、望都、蠡县、高阳等七州县。以及成灾五分以下各村庄。有需酌借耔种口粮者。一并察看情形。分别办理。至成灾州县内之无地无力乏食贫民。于停赈后。三月间再行摘赈一个月。以资生计。所有本年应徵新旧钱粮仓谷。俱缓至秋后开徵。以纾民力。该督其董率所属。实力妥办。务使灾黎均沾渥泽。用普春祺。该部即遵谕行。　　

○癸丑。享太庙。遣肃亲王永锡恭代行礼。　　

○遣官祭太□山戊不□之神。　　

○上御紫光阁。赐蒙古王、贝勒、额驸、台吉、及喀尔喀扎萨克多罗郡王、土尔扈特台吉、杜尔伯特台吉。年班回部、并朝鲜国、琉球国、使臣等宴。　　

○召大学士及内廷翰林等茶宴。以五福五代堂联句。　　

○甲寅。江南河道总督李奉翰奏、江苏邳睢厅属、黄河北岸睢宁县沈家湖地方。向产青芦地二十五顷九十亩。乾隆四十五年后。两经黄水。沙压不能种芦。请改种秫秸。自本年始。每亩输秸二十束。仍令睢宁河营守备经管。责成邳睢同知运工。报闻。　　

○乙卯。上诣大高殿行礼。　　

○诣安佑宫行礼。　　

○幸圆明园。　　

○丙辰。谕、朕于二月初六日御经筵。所有应行典礼。著各该衙门照例豫备。　　

○又谕、朕于二月十一日前往南苑。十五日进宫。所有应行豫备事宜。各该处照例豫备。　　

○戊午。谕、朕于二月十八日起銮。恭谒泰陵、泰东陵。礼成后。由彼巡幸五台。所有应行豫备一切事宜。著交各该处照例豫备。　　

○己未。上御奉三无私殿。赐皇子、皇孙、皇曾孙、诸王等宴。　　

○谕军机大臣等、本日据书麟覆奏定限清厘荒地一摺。该省阜阳县地方、荒田六千余顷。节年仅报出三十余顷。前经书麟奏请宽限。设法清厘。朕以其事属应办。是以降旨询问。办至几年。方可略有头绪。继思该省上年被有旱灾。收成歉薄。现在蠲赈兼施。闾阎元气未复。若遽行查办荒地。恐民间转不无滋扰。是以昨于召见广东巡抚孙士毅时。谕令其于回任、路过安省时。面见书麟。传旨令其暂行缓办。今据书麟覆奏、接奉谕旨。酌量设法清厘。请以五年为限。责成该府县、实力妥办等语。该抚以积年荒地。清厘不易。定以五年之限。可以查办无遗。为期亦属从容。但安省甫被旱灾。此时正在办赈之时。即今年夏秋二熟。得获丰收。稍资接济。若于本年起限垦荒。升科纳赋。则灾地人民。不免拮据。著传谕书麟、此事且无庸急办。俟至五十二年。再行起限。设法清厘。以期次第报垦。渐复旧额。亦不为迟也。　　

○庚申。上诣安佑宫行礼。　　

○御正大光明殿。赐朝正外藩等宴。召喀喇沁亲王品级多罗郡王喇特纳锡第、敖汉多罗郡王齐默特噜瓦、固山贝子桑济扎勒、奈曼多罗郡王拉旺喇布坦、土默特多罗贝勒索诺木巴勒珠尔、翁牛特多罗贝勒济克济扎布、茂明安多罗贝勒丹丕勒、巴林固山贝子萨木丕勒多尔济、阿巴哈纳尔固山贝子达克丹朋素克、鄂尔多斯固山贝子色旺喇什、布延泰、阿拉善和硕亲王旺沁班巴尔、喀尔喀固山贝子车登多尔济、辅国公伊什扎木楚、至御座前。赐酒成礼。　　

○命顺天府复行乡饮酒礼。　　

○御制复行乡饮酒礼诗曰。千叟昨年宴禁中。情敦养老扩而充。敕行京兆乡饮酒。义鬯熙朝首善风。佳政宁容廿年阙。宾筵适举上元融。补笙诗并注宫徵。入雅心期引俚同。　　

○谕、上年湖北、安徽、江苏等省。被旱成灾。屡经降旨、加恩赈恤。并为之筹酌调剂。令将四川、江西、米石。接济各省。俾商贩流通。以平市价而裕民食。各该督抚、均能仰体朕怀。督饬所属。尽心经理。实力妥办。甚属可嘉。此内如李世杰、先行碾动常平仓谷。按照时价发粜。接济灾区。不分畛域。深得封疆大臣之体。书麟、于各属应行放赈时。轻骑减从。比户亲查。灾氓得以均沾实惠。殊堪嘉奖。李世杰、书麟、著交部从优议叙。舒常、特成额、闵鹗元、吴垣、俱著交部议叙。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十六



大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。正月。辛酉。上御正大光明殿。赐大学士尚书等宴。　　

○谕军机大臣等、上年山东、河南、江苏、安徽、浙江、湖北等省。因有灾赈。截存漕米甚多。本年山东、河南等省。亦俱有截留粮米。兼有轮免省分。应行停运者。所有各省新漕、及江西省搭运上年漕米。实应运抵通仓。共有若干万石。著传谕毓奇、通盘核算。查明确数。即行具奏。　　

