<!-- { "loadSidebar": true } -->
○是日、驻跸双杨店东大营。　　

○壬寅。上诣皇太后行幄问安。　　

○策试天下武举顾麟等。五十九人于太和殿前。　　

○谕军机大臣等、班第等奏称、拏获乌梁海之宰桑车根等。及收服伊等属下人。所获牲畜数万等语。可寄信于班第、令其询问班珠尔、阿睦尔撒纳等、所获人内。有伊等属下。及牲畜物件。俱令给还。其余酌量赏与效力人等。驼只马匹。进兵需用。最为紧要。著用心牧养。以备来岁之用。至所获临时未曾抗拒之宰桑等。应向内移徙。或于军营。或于车凌之游牧安置。惟期办理妥协。抗拒之宰桑得木齐等。著即行正法。其余属下人等。著班第明白晓谕。仍令本处安置。其如何照管伊等之处。酌量办理。今乘此机会。迅速往擒巴朗、玛木特。如能拏获。于明年大兵进发。大有裨益。从前朕以班第虽属晓事。未必即能勇往办理。今遵朕指示。诸事妥协。甚属可嘉。班第已授为将军。著将此次出力之王公台吉大臣官员兵丁等。查明具奏。交部议叙。新降之厄鲁特等。甫经投诚。即如此效力。所有应赴热河之班珠尔、扎木参等。俟事竣、即与萨喇勒一同前来。到时另行施恩。再喀尔喀等俱知改前非。鼓舞奋勉。贝勒青滚杂卜、公车布登扎布、恭格敦丹等。成功后亦即与班珠尔、扎木参、一同驰驿前赴热河。再加恩赉。　　

○是日、驻跸高桥大营。　　

○癸卯。孝慈高皇后忌辰。遣官祭福陵。　　

○上诣皇太后行幄问安。　　

○谕、据班第等将应派领队随营等差之喀尔喀王公台吉等。缮名请旨。王巴雅尔什第、贝子车布登、车木楚克扎布、公恭格敦丹、车登萨木丕勒、密锡克、巴图孟克、达尔扎、齐旺多尔济等。著在领队上行走。王齐巴克雅喇木丕勒、贝勒旺沁扎布、贝子沙克都尔扎布、公车布登扎布、多尔济车登、台吉逊都布等。著随营听候调遣。两路随营听候差遣之台吉章京二十人。著照班第所请派往。再车凌乌巴什、讷默库、车凌孟克等。遣往西路在参赞大臣上行走。玛什巴图、巴图孟克、亦遣往西路军营行走。其属下应派之台吉等。俟到热河入觐后。再酌量派往。　　

○谕军机大臣等、已降旨将此次所获乌梁海之宰桑得木齐等。向内移徙。或于军营。或于车凌等游牧安置。其余仍令在本处居住。此亦因伊等属下人数众多。难以尽行内徙。但将宰桑得木齐内徙。其属下人若无一人管辖。亦属未便。著询问宰桑等、令举其可以约束众人者。留于原游牧管辖。著萨喇勒、贝勒青滚杂卜才统。伊等不必在彼居住。遇有大事知会办理。可寄信班第、遵旨妥办。并晓谕乌梁海宰桑等知之。　　

○兵部等啼议覆、湖广总督开泰等疏称、荆州满营需用药铅。向系省局制造。嗣因造不合式。改归荆州城守营配制。看守需人。请将看守省城四门之屯丁。抽拨四名。即令武左卫、将每年原支屯粮。解司移营。雇募巡防。应如所请。从之。　　

○是日、驻跸首山南大营。　　

○甲辰。上诣皇太后行幄问安。　　

○谕曰、木和林等、所奏汉军开户家奴王丙、投递密封一事。王丙以开户家奴。乃敢逞其妄见。以必不可行之事。肆意渎陈。似此不安分之人。即应严拏治罪。木和林等、仅将该犯看守请旨。所办非是。著传旨申饬。王丙著于旨到日。锁拏发往黑龙江、给披甲人为奴。以为妄诞多事者戒。　　

○谕军机大臣等、据班第等奏、此次所获乌梁海内、系阿睦尔撒纳属下。俱行给还。抗拒者正法。擒获者赏给有功人为奴。归顺者安置特斯等处居住。同旧乌梁海一体当差。所得马匹。换给往擒玛木特兵丁。其余马匹牲畜。赏给新厄鲁特。以资养赡等语。班第将所获乌梁海等马匹。换给往擒玛木特兵丁。向前进发。甚合机宜。至归顺之乌梁海。若皆留本处安置。恐有未便。可寄信班第、照朕前旨。令宰桑得木齐内徒。其属下人等。命伊等举可以约束众人者。留本处管束。否则安置卡座近处亦可。但使其不至逃避而已。余著照班第所请行。　　

○是日、驻跸曲尺河堡大营。　　

○乙巳。孝敬宪皇后忌辰。遣官祭泰陵。　　

○刑部汇题议结流徒各案。得旨、旗人犯杖流等罪。例应枷责发落。在公罪及过误。自可照例完结。至关人命。即当核其轻重。七克登布、以酒醉细故。遂凶殴服孙九格致死。殊属惨忍。著发往拉林阿勒楚喀。嗣后似此案件。该部照律定拟外。仍酌量情罪。请旨定夺。不必概入汇题。　　

○赏出兵之喀尔喀亲王成衮扎布、额琳沁多尔济、银各八百两。郡王齐巴克雅喇木丕勒、五百两。贝勒旺沁扎布、二百五十两。贝子车布登、车木楚克扎布、沙克都尔扎布、各二百两。公车布登扎布、恭格敦丹、车登萨木丕勒、密锡克、多尔济车登、格勒克巴木丕勒、额琳沁、各一百五十两。扎萨克台吉逊都布、一百两。殿后之王巴雅尔什第、二百五十两。公巴图孟克、达尔扎、齐旺多尔济、各七十两。　　

○是日、驻跸叶家屯大营。　　

○是月。闽浙总督喀尔吉善等奏、福州驻防汉军。现令出旗为民。并将旗员改调。其出旗愿补绿营之兵。必俟绿营缺出。始可顶补。即旗员亦必须汉军陆续出旗后。始可更替。是满洲官兵。不能一时即来。汉军官兵。应循次妥办。请将奏准先令出旗之汉军甲兵一千名。内年老衰弱者。与闲散人等。概令出旗为民。其强壮技娴者。拨绿营食粮充伍。俟分别办竣。再奏请派拨在京满洲官兵。分起来闽补额。此一千名办毕。其余汉军一体办理。得旨、是。但期其妥。不在欲速也。　　

○又奏、福州驻防汉军。放出为民。所有汉军自行扣存马价。应照事故开除之例。给予领回。此项银现寄存藩库。仰恳准给。得旨。甚是。　　

○湖广总督开泰奏、湖北各标营原领惠济本银三万两。除节次归还外。尚欠二万一百有奇。现筹归本。查湖北鼓铸。设炉二十座。原系每月二卯。前以修理城工。奏准加铸。以余息完借项修城之费。今营运本银。赶紧归结。因思铸局中每月正卯加卯之外。尚可再加二卯。以加铸余息。归完全数。完后尚有余息。再拨办成工。得旨、如所议行。　　

○署山东巡抚郭一裕奏、东省拨解营马。赴凉州军营。须加料餧养。解马各兵。于十月起程。站远天寒。须制皮衣。请于司库旷建银内。先行借给。统以两年在各该营饷乾银内扣还。得旨、如所议行。　　

○甘肃巡抚鄂昌奏、臣查办军需。自省城至凉州。今暂回兰州料理诸务。仍赴各属督办。得旨、有旨令汝往安西。为夷使或有来信。须督理得宜也。即偶有鼠窃之事。亦当镇静万全。毋致惊张失措。　　

○两广总督杨应琚奏、广西义宁协。设左右两营。分驻龙胜广南等处。岁需兵米。食用本裕。而营兵中有眷属者。仍须于本身月米外。籴买接济。该处系新辟苗疆。山多田少。兼乏商贩。无从籴买。自应官为经理。请嗣后每年于秋收后。在龙胜通判衙门领贮该营秋冬二季月饷银内。借银五百两。令两营都司。委员往邻境买米存贮。来岁按月支放。仍于该兵月饷内。按月扣清归款。得旨、览奏俱悉。　　

○贵州巡抚定长奏、乾隆十年奏准、动项开通毕节县之赤水河。直达川省重庆、以便铅运。嗣因河道险阻。仍多由陆运。又将威宁水城应运铅、俱运交毕节县合办。更属周章。应请将水运铅、改由白沙以下之鱼塘为口岸。运至新龙滩起剥陆运。至二郎滩下船。直达川省。其毕节应办之水运铅。仍令就近办运。威宁州、及水城厅、应运之铅。照向例各由陆路分运永宁水次。就便省费。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十三


大清高宗法天隆运至诚先觉体元立极敷文奋武孝慈神圣纯皇帝实录卷之四百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。冬。十月。丙午朔。享太庙。遣履亲王允祹恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○颁乾隆二十年时宪书。　　

○上诣皇太后行幄问安。　　

○顺天府行乡饮酒礼。　　

○定边左副将军班第等奏、九月初、参赞公车布登扎布等、自科布多河、见有乌梁海踪迹。分兵前进。擒宰桑车根等、及属人三十余口。参赞乌勒登、亦带兵于索郭克地方。接应参赞萨喇勒。计擒四五十人。获马牛羊甚夥。又参赞劳三等、带兵至赤伦所居吹地方。捕获宰。桑赤伦、及所属四得木齐家口。又将雅尔都所都属一得沁家口擒获。询问玛木特踪迹。据称、八月间往额尔齐斯等语。臣等现将所获乌梁海等、解送内地。投顺者、留其妻子。给牲畜居住。所获子女牲畜。俱送入卡内。其阿睦尔撒纳属下被掳子女。今夺回者、即给与。报闻。　　

○是日、驻跸大石桥大营。　　

○丁未。赐扈从王公大臣、盛京将军、并直隶总督等食。　　

○户部议准、江西巡抚范时绶疏称、江省腹里原额地内。有九江卫原报草坦泥滩地二顷。变为草地。增课银八两二钱零。又彭泽县原额地一顷三十一亩。因坍塌过多。丈改滨江地内造报。其滨江地内。丈坍地六十三顷六十二亩。减课银一百二十五两零。丈出新淤地一百二十一顷七十四亩。增课银九十九两零。从之。　　

○以甘肃中卫县渠宁驿驿丞、兼巡检衔。管新旧宁安二堡事。从巡抚鄂昌请也。　　

○缓徵福建台湾、凤山、二县。乾隆十八年旱灾额赋。　　

○是日、驻跸文殊庵大营。　　

○戊申。上诣皇太后行幄问安。　　

○是日、驻跸于官屯大营。　　

○己酉。谕、宛平、昌平、二州县。及热河一厅。乾隆十六年分、被雹地亩。所有应徵未完银七百余两。著加恩蠲免该部即遵谕行。　　

