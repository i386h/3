<!-- { "loadSidebar": true } -->
○辛酉。漕运总督顾琮奏、直隶雨水稀少。上廑宸怀。减膳竭诚。圣颜清减。陈请稍释以宽太后之心。得旨、顾琮此奏。朕览之实深惭愧。水旱之灾。上天之示警。不可诿气数之适然。但一切补救绸缪。不可不尽人事。以救流离而赎愆过。遑计及帑饷之费乎。朕以德凉。不能感召。十年九忧旱。去岁圣母步祷。朕悚仄靡宁。即今三庚已届。盈尺未沾。忧出于不知。食忘于已举。将使朕宽怀以慰圣母。圣母之心。即朕之心也。其何以稍慰耶。至云敕下臣工。体察政务。朕从来不以灾伤之事。委之臣下。读史至因灾诏免三公。未尝不鄙之。昨截漕粜米。以次举行。现今米价如常。即使四府成灾。赈恤之事。亦所易办。宽刑赦罪。适滋莠民玩法之风。不可屡行。故因顾琮之奏。宣示朕意。或此旨内事体有所未该。许各陈奏。该部知道。　　

○旌表守正被戕之河南商邱县民周小二妻余氏。　　

○壬戍。谕、朕以爱养百姓为心。早夜思维。惟期薄海内外。家给人足。共享昇平之福。故特颁发谕旨。将天下钱粮。通行蠲免。诚以寰宇乂安。国用简约。朕躬行节俭。糜费又少。左藏所储。可以供数年之经费。是以体古圣人损上益下之训。特沛恩膏。俾海澨山陬。无人不被其泽也。赫泰身为台谏。乃奏称国家经费。有备无患。今当无事之时。不应蠲免一年钱粮。若云恩纶已沛。成命难收。则请将缓徵带徵之逋赋。通行豁免等语。朕之溥施惠泽。亦岂全不计及国家之用度。而为是举。赫泰逞其私智小慧。妄议朝廷重大政务。劝朕收回成命。不知其出于何心。又称成命难收。则宁宽缓徵带徵之项、以塞明诏。是将普遍之恩赉。靳而不施。徒为是煦煦之仁。以示惠养。其多寡广狭。何啻霄壤。况逋欠钱粮。固有一时水旱。无力输将者。亦有刁民抗玩。有意拖延者。若一体加恩。则良顽更无区别矣。凡为臣者。苟存利民之心。即所言失当。朕亦必鉴察其隐而优容之。所谓观过知仁。今朕抚育蒸黎。行庆施惠于常格之外。天下臣民。谅皆色喜。而赫泰独为是屯膏反汗之奏。性与人殊。悖谬已极。不能体朕爱民之心。而反生异议。为国为民者。固如是乎。赫泰、著交部严加议处。寻议、照溺职例革职。得旨、赫泰。著降二级调用。　　

○又谕、此次催追镶黄旗汉军等拖欠利银。诚恐不无苦累。特施恩俱从宽免。如恩赏红白事银两。有不敷之处。著动广储司存贮滋生银两应用。此项滋生银两。特为接济八旗兵丁红白事赏赉之费。承办大臣。果能办理妥协。何致拖欠迟误。如镶黄镶蓝满洲旗分。同领此银承办。俱无拖欠利银。苦累旗人之患。镶黄汉军等数旗。不能尽心斟酌。以致拖欠。分应著落赔补。此次朕特施恩豁免。嗣后该旗大臣。务宜实心料理。不可仍前草率。希冀朕恩也。　　

○予故原品休致、食半俸、正黄旗满洲散秩大臣四格、祭葬如例。　　

○癸亥。上诣黑龙潭。祭昭灵沛泽龙王之神。　　

○兵部议准、署两江总督尹继善奏称、武职豫行保题。咨部注册。遇缺掣补。诚慎重要缺之良法。乃器小易盈之辈。骑射生疎。营伍废弛。又或豫选之初。年力本强。数年后渐已衰老。请将豫保之员。已满三年。未得缺者。各督提再行甄别。果堪升用者。出考咨部。否则咨部注销。从之。　　

○修直隶南皮县城垣。从升任总督高斌请也。　　

○甲子。遣官祭火神庙。　　

○谕、从前福建纳谷捐监。收受陋规之知府同知州县各官。经该部议以革职降调者。朕已降旨。从宽留任。分别六年、四年、准其开复。今思通省各官降革留任者。几及一半。其中不无才守可观。通达吏治。可以升补要缺之员。未免限于成例。必俟开复之后。方准题补。倘要地需人。在初任未经试练者。即请升调。于人地未必相宜。今再加特恩。著将收受陋规案内。降革留任各员。准其照常升用。所有降革留任罪。带于新任。限年开复。以示朕鼓舞吏治。振作人材之意。该部即遵谕行。　　

○工部等部议覆、巡察御史和其衷、条奏盛京事宜。一、重边疆以资防范。山海关外。迤东一带。共设七边门。边门外。系各蒙古部落。七边之东南。直接凤凰城。为六边。乃奉天宁古塔分界。应加意整饬。令总理大臣。轮流查阅。该管官员。更番巡视。又熊岳所属旅顺海口。设水师营官兵。为奉天南面保障。日久废弛。并不勤加操练。实力巡哨。军装器械。半皆朽坏。应行稽查等语。应行令该将军、详悉定议。题报兵部。一、兴纺织以济民用。奉天各处。地多宜棉。而布价反倍于内地。旗民不知纺织之利。率皆售于商贾。既不获种棉之用。而又岁有买布之费。请劝喻多置纺织之具等语。应行该将军府尹等。妥议具奏办理。从之。　　

○直隶总督高斌奏、请于到通未入仓米内。拨发二万石。运赴密云古北等处。豫备圣驾出口需用。从之。　　

○贵州小程番司土官程玉故。以其孙程绳祖、袭职。　　

○乙丑。谕曰、御史杨朝鼎、前奏豫省失盗一事。朕已敕交廷议。今御史范廷楷、痛斥杨朝鼎陈奏之非。且云豫省失盗。查乾隆七年共二十四案。八年祗十九案。九年祗五案。较之往年。不为加多。奈何张大其事。议请重典。杨朝鼎、即系协理河南道御史。忽然将无作有。骋此刻深之谈。其意甚不可解。又云杨朝鼎奏请、将盗犯之父兄伯叔等。不同住址者。一体治罪。自昔虞廷罚弗及嗣。周室罪人不孥。前史所载。杨朝鼎岂其未知而贸贸若是等语。范廷楷、词气激切。几于詈骂。夫御史互相标榜。一唱百和。暗结党援。固为人心风俗之害。设各执意见。以攻击相尚。不顾国家政体。若相詈然。此风亦不可长。且杨朝鼎所奏。现在交议。大臣等自有持平之论。如果所议准行。范廷楷据伊意见以为必不可行。再行陈奏未迟。亦未为不可。所谓拾遗补阙、自有其时也。今乃于甫经交议之际。急于参奏。负气纷争。为此过甚之语。诚邹一桂从前所云。不待部覆而摭拾浮嚣搀越渎陈者。朕早已降旨禁约。范廷楷独不知之乎。至于请朕彻回原摺。无庸交议。竟以国家政务。弗资六卿。皆伊等御史可以操其行止者。甚属妄诞。著严饬行。原摺并发。　　

○谕、本年七月内。朕出口行围。著履亲王、平郡王、大学士讷亲、张廷玉、在京总理诸务。所有七八两月文武大选官员。著照乾隆八年之例。文员内之通判州县等官。武员内之八旗护军校、骁骑校、及外省送到之补放水手官、骁骑校等官、并年满千总。俱交王大臣验看。其中若有年老才庸。不胜烦剧之缺者。酌量调补。随本奏闻。可即传谕该部知之。　　

○又谕、朕此次行围。所有外省督抚提镇等奏摺。著照乾隆八年之例。自起銮之日为始。凡有外省奏摺。俱赍赴在京总理事务王大臣处。加封交阁。随本呈送行在。候朕批示。随本发回。仍于总理处。交付赍摺人祗领。该部即通行传谕知之。　　

○大学士公讷亲等奏、蠲免事宜。臣等谨加酌议。查康熙五十一年。蠲免天下钱粮。将各省分作三年。全免一周。查地丁钱粮额银。共二千八百二十四万余两。请将直隶奉天、江苏、西安、甘肃、福建、四川、湖南、云南、贵州、等省银一千四十二万九百余两。于丙寅年全行蠲免。浙江、安徽、河南、广东、广西、等省银八百六十二万七千三百余两。于丁卯年全行蠲免。山东、湖北、江西、山西、等省银九百一十九万二千二百余两。于戊辰年全行蠲免。其运拨岁需银两。统于各该省每年冬拨案内。另行奏闻。至应徵耗羡银。并非解部之项。应照雍正七年之例。仍旧输纳。留充地方公用。得旨。依议。各省蠲免正赋之年。若有未完之旧欠。按期带徵。则民间犹不免追呼之扰。著一并停其徵收。展至开徵之年。令其照例输纳。至于有田之家。既邀蠲赋之恩。其承种之佃户。亦应酌减租粮。使之均沾惠泽。著该督抚转饬州县官。善为劝谕。感发其天良。欢欣从事。则朕之恩施。更为周普。一切照雍正十三年十二月谕旨行。又谕、朕特降旨将丙寅年各省钱粮。通行蠲免。以嘉惠元元。经大学士户部议称、应照康熙五十一年之例。将各省分为三年。以次豁免。朕已降旨允行。嗣后该省应免之年。或遇水旱等事。若不格外加恩。则被泽仍有同异。未为普遍。著将特恩应免之数。登记档册。于开徵之年。补行豁除。该部即将朕此旨、通行晓谕知之。　　

○户部议覆、河南巡抚硕色疏称、原武县姚五家庄前引河。挖占坍塌地七十七顷九亩零。折实粮地三十八顷五十四亩零。应徵地丁银一百九十一两五钱零。漕米一十一石三斗零。该价银九两九分零。题请豁免。应如所题。从之。　　

○兵部等部议覆、盛京巡察御史和其衷条奏四款。一、从前山海关外。未有驿站。设立小八处官兵。传递军务。此台马之名。所由起也。自设站后。遂为沿途防汛之用。将军具摺奏事。任意骑乘。致马匹疲瘦。兵丁受累。请敕该将军据实查明。奏请禁止。一、盛京户部内仓。及各城旗仓。徵收粮料草束。任意秤量。多至加倍。收数已敷。勒令折交银钱。历任侍郎。或漫无觉察。或通同徇隐。请敕部详悉定议。量为加增。以为各仓纸张铺垫之用。数外多取丝毫。即行治罪。一、盛京内府所属各庄。每年应交差务钱粮。均系该管骁骑校笔帖式、领催人等。分路催取。伊等不知法纪。任意多收。指名科敛。到处勒令供给。鸡豚草料一空。少不如意。横加棰楚。即有控诉者。佐领不为申理。请敕该将军严加惩治。长远禁止。一、奉天常平仓。每遇平粜。辄密令地方富商囤户。一总交银认买。各处零星设厂。虚应故事。商贾居奇。不惟不能平价。反致时价日昂。请特颁谕旨。严行戒饬。以除积习。以上四款。均应如该御史所奏办理。又称、从前历任将军侍郎府尹。相沿既久。欲察创始之人。则无从究诘。若咎现任之员。恐多拖累。仰祈宽其既往。儆其将来。亦应如所请。从之。　　

○丙寅。上诣畅春园、问皇太后安。　　

○谕军机大臣等。据四川巡抚纪山奏称、逆匪夏长荣等众犯。已经拏获。解往黔省研审。所有搜出书信四封。账簿一本。一并咨送黔省查审。其书信另录进呈等语。朕看逆夥刘金榜私书内。有斯天降之于海。立于朝。掌于国。故油油然与之偕而不自失焉。不可以意取。且在缓图等语。此数语意甚含蓄。似有所指之人。可寄信与张广泗。令其将真情审出。具摺奏闻。勿听其支吾朦混。其他书信中。有应行审讯之处。亦一并确取口供。　　

