<!-- { "loadSidebar": true } -->
○壬戌。谕军机大臣等、安徽省秋审本内。刑部会同九卿。由缓决改入情实者五起。一系纠夥肆窃。犯罪潜逃之绞犯黄六一。一系争葬共殴、致毙父子二命之绞犯汪积龙、汪皆顺。一系并不亲身护解重犯之绞犯刘同、及要犯脱逃后。不即禀报追缉。复携文逃逸之绞犯张松。一系商同拐卖桑乐之妻刘氏、复将桑乐致死之斩妇洪氏。一系逞凶械斗、致毙二命之绞犯牛玉、牛祝。核其情罪。于法均无可贷。九卿等改入情实甚是。胡文伯于秋谳大典。全不实心办理。错误如此之多。因已于别案革任。不复加罪。而其不胜巡抚。已可见矣。至其于各属捕蝗。则迁延玩视。于劣员婪索。则姑息取巧。种种过迹。层见迭出。胡文伯前为司道时。尚知实力任事。及用为巡抚。即不免器小易盈。愆尤丛重。且其年已衰迈。精神日渐就昏。遇事不能整策。岂惟封疆非其所宜。即降补两司。亦安望其复堪胜任乎。高晋。身任总督。于巡抚贤否。虽不能时刻留心。据实陈奏。至经朕问及。则不宜复存瞻顾之念矣。乃前因胡文伯。与范宜宾。不相和洽一事。降旨询问。令将伊等居官行事。核实奏闻。而该督覆奏称、胡文伯精力尚健。办事认真。今观胡文伯于办理地方事务。全不经心。动辄错谬。所谓办事认真者安在。高晋向来。原不鐌沾染外省恶习。及屡加训饬。迩年颇觉实心奋勉。遂视以为公正大臣。推心倚任。故将胡文伯居官如何之处。密谕详询。乃该督竟以虚词饰奏。一味袒护同官。不料该督之不可信。一至于此。朕甚愧之。至于捕蝗一事。上下江蝗蝻长发处所。高晋并未能豫为切实查办。亦难辞咎。岂伊近日稍存满足之念。公务亦日就废弛。见胡文伯如此贻误。遂引为同调。不以为异乎。该督从前虽屡获罪愆。叠经加恩宽宥。然总未若此次之大。高晋著传旨严行申饬。若再不知愧悔。复萌故智。令其自问。当得何罪　　

○吏部奏请。大学士阿尔泰。应定何殿阁。及兼衔。得旨、阿尔泰。著为武英殿大学士。兼吏部尚书　　

○以湖北盐法道朱椿。为广西按察使　　

○癸亥。以河南按察使杨景素。为广西按察使　　

○甲子。上御依清旷。勾到四川。广西。情实罪犯。停决四川斩犯一人。绞犯四人。广西斩犯一人。余五十九人。予勾　　

○谕、漕运总督员缺。一时未得其人。著两江总督高晋。暂行兼署。候朕另降谕旨　　

○谕军机大臣等、漕运总督员缺。一时未得其人。已降旨令高晋暂行兼署。高晋近在江宁。漕务自无难兼顾。但目下正当粮艘过淮之时。总漕例应在彼查验。该督或前往淮安。就近经理。其总督衙门事件。携往随办。亦无不可。著传谕高晋。自行酌量办理。仍行具摺奏闻　　

○以广东高廉道谭尚忠。为河南按察使　　

○以浙江平阳协副将李杰龙。为处州镇总兵。江宁将军标副将倪昂。为贵州安笼镇总兵。直隶张家口协副将王万邦。为贵州威宁镇总兵　　

○乙丑。谕曰、原任尚书汪由敦之子汪承霈。现已签升福建邵武府知府。因伊嫡母年近八旬。不能远赴任所。恳请留京。经军机大臣转奏。汪承霈。著加恩以户部郎中用　　

○吏部议覆、浙江巡抚熊学鹏疏称、嘉兴府属之嘉善县。斜塘镇地方。商贾凑集。民情健讼。请将该县县丞。移驻斜塘镇。又温州府属之永嘉县永嘉场大使一员。不过专司盐务。例不管理民事。遇有棍徒滋扰。乡民赴县具控。鞭长莫及。查永嘉县有南溪县丞一员。其地与该场接壤。请即令就近弹压。均应如所请。从之　　

○丙寅。上御依清旷。勾到广东、福建、情实罪犯。停决广东斩犯四人。绞犯三人。福建斩犯六人。余七十五人。予勾　　

○丁卯。上诣皇太后行宫问安　　

○御依清旷。勾到奉天。陕西。情实罪犯。停决奉天斩犯一人。绞犯三人。陕西斩犯五人。余六十一人。予勾　　

○谕军机大臣等、本日进呈直隶省秋审本内。刑部会同九卿。由缓决改入情实者。竟有六起之多。一系挟嫌图害。编成辫尖。诬陷关德麟之张二。一系诓借胞弟钱文。索欠不还。起意勒死之刘明兴。一系向妻父索物不遂。故杀瞽妻之尚宗圣。一系刨沟起衅。将大功弟叠扎毙命之刘胜杰。一系纠众持械。殴毙马五之孙刚。一系秽言窘辱。致纪丁氏气忿自尽之提士忠。内惟提士忠一犯。情节稍轻。朕临时自有权衡。然事关风化。历年办理成案。无不入情实之理。张二系上次情实未勾之犯。亦未便率行拟入缓决。其余均属凶横残忍。且于部中定案本上时。经朕阅其罪无可贷。陆续命本房存记。以验九卿秋审者。共有三起。今该督概行拟入缓决。殊属过于宽纵。九卿改拟甚当。该督久任封疆。办理秋审。素所熟悉。且曾为刑部堂官。非不谙律例者。不应错谬若此。或因今岁直隶地方应办事件较多。该督秋审时。未能专心详细定拟。率从裴宗锡所定。尚可为之曲原。若明岁仍复似此舛误。则是有心姑息。不能复加宽贷矣。杨廷璋、著传旨申饬。裴宗锡。另有旨严饬　　

○又谕、本日进呈直隶省秋审本内。刑部会同九卿。由缓决改入情实者。彰有六起之多。杨廷璋现已传旨申饬。秋谳由臬司核转。此皆裴宗锡任内所办之事。伊于刑名案件。承办已久。亦非不晓事者。何以不揆情理之重轻。任意错谬若此。因其事究系总督主稿具题。臬司率转之咎。尚可不加深罪。然今已将伊擢用巡抚。将来办理秋审。即其专责。若再不知详慎。一味意存姑息。则是不能承受朕恩矣。裴宗锡前任臬司时。于揆义办理口外盗案。误入人罪。经伊审明超雪。朕嘉其实心任事。是以加恩简用。盖申冤理枉。原属执法者所当为。至于情真罪当之犯。其死实由自取者。亦图私积阴功。有心徇纵。是即屈法任情。彼死者岂不中冤无报。持平之谓何。弼教之谓何。裴宗锡。著传旨严行申饬　　

○戊辰。谕、据雅郎阿等奏称、去年擡送彻回荆州病兵之夫役阿告。被踢身死。经地方官查出。咨令将护送兵丁之骁骑校楚德。默音等、确讯。查出正犯一案。雅郎阿、交属员讯问。以楚德等、毫不知情等语回覆。今因吴达善处。将月日见证。明白指出。复行移咨。始以护送兵丁之骁骑校默音。业经病故。请将骁骑校楚德。革职严审。协领色楚。并伊均有管兵之责。俟审得正犯之时。分别议处等语。查阅雅郎阿奏摺。去年地方官所报甚明。雅郎阿、即应将骁骑校楚德等、革职严审。乃仅交属员。草率塞责一问。含糊回覆。显系雅郎阿、瞻徇所属之人。办理此案。甚属糊涂不堪。雅郎阿、著严行申饬。骁骑校楚德。著即革职。其案内应讯人等。一并交吴达善。详悉审究。雅郎阿、协领色楚。俱著交部分别严加议处　　

○己巳。上御依清旷。勾到湖广情实罪犯。停决斩犯三人。绞犯三人。余五十六人。予勾　　

○庚午。孝慈高皇后忌辰。遣官祭福陵　　

○军机大臣等议准。御史穆隆阿奏称、请将伊犁回城各将军大臣等养廉。按数目多寡。酌量裁减。添给随往之章京。每月银十五两。笔帖式。每月八两。其米面等项。仍照旧支给。从之　　

○辛未。上诣皇太后行宫问安　　

○副将军阿桂、署云贵总督彰宝奏、副都统海兰察。于九月十一日。已到永昌。所有游兵进捕之事。臣等惟有尽心办理。不敢稍存草率。亦不敢冒昧轻进。其派出侍卫官员。于九月十九日到齐。已酌派差务外。副都统常保住。因病在后。不过数日。亦可前来。再臣等于六月内、自腾越回至永昌。饬翼长官达色、参将裴伸、及绿营妥干官弁等、将永顺兵丁。每日操演。臣等亦不时指示。今备用兵一千名。鸟枪技艺。俱已娴熟。所调昭通各营兵一千四百名。于九月陆续到齐。亦令一体操演。至陇川近边关。施放鸟枪。恐贼匪知觉有备。因饬提督长清。但演施放之式。腾越龙陵南甸。去贼地较远。已饬与永顺兵一体操练。现在添调兵丁。若令即赴陇川。去关太近。亦恐贼匪知觉。将来游兵进捕。不能制胜。定于十一月初旬。由此径行出关。猝往掩袭。臣等于应起程时。亦即前后起程。得旨、彰宝不必前往。此不过游骑而已。阿桂就近指示可也。不必亲至其地　　

○旌朕守正捐躯之湖南沅陵县民唐坤妻胡氏。唐朝满妻蒋氏　　

○壬申。孝敬宪皇后忌辰。遣官祭泰陵　　

○谕军机大臣等、宫兆麟具奏、属员贤否摺内。称臬司金祖静。两耳重听。难以听断等语。臬司为通省刑名总汇。如果重听。不能审断。自难胜任。金祖静。原不过循分妥当之人。因其在道员任内较久。特加擢用。或系年齿渐老。耳聋衰惫。亦未可定。一经朕面为询察。自不能稍有隐饰。但藩司三宝。现已奏明起程来京。两司不便同时俱缺。著传谕宫兆麟。俟三宝回任后。即令金祖静来京陛见。再降谕旨　　

○户部议覆、广州将军特克慎等咨称、查在京八旗现食钱粮之鳏寡孤独人等。遇有红白事件。准照养育兵之例。给与赏银。其在广州驻防。无倚孀妇。前经将军增海奏明。给与养育兵钱粮。以资养赡。但此等无倚孀妇。在京在外。同属旗人。今伊等既蒙赏给养育兵钱粮。而遇有本身病故。及有女出嫁。该处向无给赏成例。请照广州养育兵之例。一体给赏。其余驻防各省。均请照此画一办理。从之　　

○是月。直隶总督杨廷璋奏、前奉谕旨、以古北口地方。旗民杂处。官兵众多。应多储备米谷。查古北口。向有储备米一万余石。今再添贮三万石。令于热河四旗。喀喇河屯三厅。共拨谷六万石。作米三万石。运交存贮。得旨允行　　

○又奏、唐三营存贮热河厅拨抵米石。从无动用之处。惟贮过五年后。复运归热河等仓。搭放兵饷。查热河喀喇河屯二仓米。足敷八旗支放。所有唐三营米。自此次运交热河后。嗣后毋庸再拨。其各庄头应交差粮新米。及热河厅应添买不敷兵米。均就近交贮热河喀喇河屯二仓。至空出唐三营仓廒。分归热河四旗二厅。为分贮采买米谷之用。其原设看仓千总一员。兵三十名。查布达拉庙工。将次完竣。应照从前普宁寺之例。添设弁兵看管。请即将该弁兵移拨。其俸饷照旧支给。得旨、如所议行　　

○两江总督高晋等奏、本年上下两江丰稔。江苏省积年动缺谷。并应买平粜补额谷。共计六十九万余石。应及时买补。照现在谷价六钱八分。每石量加银八分。以为搬运水脚。现饬司动支库银二十万两。发属买补。得旨、好。如所议行　　

