<!-- { "loadSidebar": true } -->
○是月。闽浙总督杨廷璋、浙江巡抚熊学鹏奏、湖州居天目山下游。为苕、霅两水交会。全藉太湖为尾闾。查水出太湖。须由七十二溇溇港多属淤浅遇山水骤发。宣洩不及。便至浸淹现据绅士耆民等、恳请分地远近。按亩乐输。以作修浚之费。计乌程、长兴、二县。每亩捐钱七文。归安。每亩六文。德清、每亩四文。约合银二万两。足敷工用。不须派拨胥役。祇遴选公正老成董事数人。责成经理。另委大员督办。得旨、如所议行　　

○熊学鹏又奏、浙省收成稍歉。现由江西协济仓谷二十万石。同时起运。未免纷繁。拟咨令分作四起。从水路运浙。由江省派员监拨。运到时。酌量各处米价应于其府协济若干石。顺便分拨至江省船只运脚。由江省报销。其自江南京口。至浙省沿途起拨等费。由浙省报销得旨如所议行　　

○山东巡抚阿尔泰奏衮州所属寿张县。有沙赵二河。伏秋坡水汇流沙河势当顶冲从前曾于水势交会处。修建大坝抵御查沙河下流。现已开挖支河应将大坝口门挑开使沙。赵二河。畅流入运。以免渟聚。又东平州北之谷家。庄。州西之冯家等庄。地势低洼。令各开沟渠。引水入会泉。大清。等河。济宁州之马场湖、峄县之伊家河、均疏浚加宽。其由峄县台庄。至郯兰、交错之马头地方。计一百二十里。不通车路饬令该县等开沟叠道。以便行旅并利疏洩。得旨诸凡留心本务实属可嘉　　

○又奏、济南、武定、二府。滨海地低。查惠民县。有土河一道。疏消坡水。由滨州达徒骇河。德平、陵县、有马河一道。亦入徒骇年久淤塞。均应开挖深通。其济东等府属之济阳、平原、禹城、茌平、高唐、各州县。低洼地亩。邻近徒骇。马颊、诸河。均应开浚沟渠。俾坡水分流。引入大河。现已勘定处所。俟明春劝民举工。并借给口粮。再卫河大溜、经德州、恩县、夏津、武城、临清、馆陶、各州县绵亘三百余里。挟沙带泥。每至盛涨。多患阻激。现饬令厅。汛。乘冬月煞坝时。多拨兵夫。将所有淤滩。概行挑浚。至德州哨马营。为卫河分洩之区。宜于下游疏消积沙。使无壅滞。均各赶办。得旨、诸凡尽心。嘉悦览之　　

○湖广总督兼署湖北巡抚爱必达奏、湖北荆州驻防满兵。额米十万二千余石。系由各州县额徵南米拨解。及留贮荆仓漕米搭放。经前督臣苏昌奏准。添买米四万石备用。分二次。动支司库银购办。查湖北南粮。原供兵米之需。遇拨解不齐。以存仓漕米六万石借给。已敷接济。若再添米四万石。仓储太多。未能随时出易。必致霉朽。请于此次应买米二万石。改买谷四万石。其下次应买米二万石。竟行停止。遇兵粮需用。以谷碾米支放。仍按年出陈易新。照常平仓存七粜三例办理。得旨、如所议行　　

○陕甘总督杨应琚奏、固原城守营参将。于本年正月内奉裁。该参将。向隶靖远协副将统辖。今改归提标后营游击兼管。请嗣后遇地方公务。俱就近呈。报提督衙门。再后营游系衙署。规制狭隘。后营守备。并无衙署。请以所裁城守营参将衙署。改令游击居住。其游击衙署。即令守备居住。下部知之　　

○陕西巡抚鄂弼奏、陕省常、社、两仓。额贮谷三百四十万石。最为充盈。现在盘查各属。除仓内实储。及库存粜价外。民欠积至八九十万石。且有欠至四五年。以至八九年者。其中不无胥役冒领。及社长侵蚀情弊。饬令各州县开造户册。委员清查按户取限交仓。如有侵冒捏欠。即令监追。州县官或那移抵补。并即参揭。其欠户逃亡。及贫苦无追。著落接收交代之现任州县赔补。不得勒派里族代偿。得旨、如所议行　　

○又奏、川、陕、接界各属。自宝鸡以南。由汉中、凤县、褒城、宁羌、至四种广元。绵长九百余里。悉皆栈道。遇山水骤涨。泊岸易坍。经臣奏准。于生息案内。动支余息银两。为修理之需。查乾隆二十一年。曾估计需工料一万七千余两。未及办理。现委员查勘。通计残缺应修各道。实估银一万三千余两。较之从前。有减无浮。拟于冬春之交兴工。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十五


大清高宗法天隆运至诚先觉体元立极敷文奋武孝慈神圣纯皇帝实录卷之六百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。十二月。己丑朔。上幸瀛台　　

○谕、本年军政。所有兵部开列请旨之各省将军、都统、副都统等。俱著照旧供职　　

○又谕、浙江提督员缺。著武进升调补。所遗甘肃提督员缺。著王澄补授。其云南昭通镇总兵员缺。著吴达善、于通省总兵内拣选一员调补。所遗员缺。著刘德成补授　　

○兵部议覆。盛京刑部侍郎朝铨。审拟牧长古尔泰等侵蚀草折银两一案。请将失察之调任将军清保。罚俸九个月。以纪录抵销。得旨、官员降罚案件。准其抵销之例。原为寻常因公处分而设。若清保在将军任内。于地方诸事。毫不实心整顿。即如一切遣犯。并不严行管押。屡令纵逸。且将应行轮班引见协领等。迟误至数年之久。并不送部引见。诸事任意懈弛竟成锢习。以致各员上下相蒙。皆清保在任时。因循酿成至此。此即予以革职。亦不为枉。何得滥叨纪录。即有亦不过拏获赌具之类。寻常议叙。本非分所应得。今此案该牧长等、敢将空旷草折银两。分肥入己。清保所司何事。今不重治其罪。已属从宽。似此滥邀之纪录。岂可尚任其存留。以为抵销之地。著将清保任内。所有加级纪录。全行销去。此案仍不准抵销　　

○庚寅。谕曰、大学士史贻直。年逾八旬。精力虽非强健。然在大臣中齿宿资深。足为班联盛事。兹以老病奏请解任。情词恳切。因念部务繁剧。高年难以兼顾。所有工部事务。著不必兼摄。以示体恤。至内阁地禁事清。朕已恩准史贻直。以肩舆入直。原可毋庸解退。自后可令自行酌量。或严寒盛暑。即不必每日进署。俾可从容颐养。副朕优眷至意　　

○谕军机大臣等、云南曲寻镇总兵李时升。贵州镇远镇总兵诺伦俱于本年六七月间具摺奏请陛见朕以该员等前岁甫经陛见是以批示不必来。今相隔已几二年有余。著传谕该督等将李时升诺伦二员酌量明年可以进京时。即令奏明陛见。并传谕该总兵等知之　　

○又谕、提督有统辖全省。节制各镇之责。其职任甚为紧要。每遇缺出。一时难得其人。尹继善爱必达、杨应琚、杨廷璋等、俱历任封疆最为年久。平日于通省总镇各员尚属留心甄核。著传谕尹继善等。于现在所属总兵及历任旧属总兵内。看其器宇材略。可胜提督之任者。据实密行保奏。以备遴择简用　　

○又谕、据傅岩奏称、孝陵补种树木二百余株。暂动滋生银二百余两办理。嗣后或于工部支领。或即动用滋生银两。请旨定夺等语。傅岩此奏、又属包衣陋习。陵寝种植树木。所关甚要。傅岩惟当留心巡察妥为补种。不必为节省钱粮起见果有应用之处。皆当动用正项。但宜使归实际。不致侵蚀可耳。嗣后种植树木俱于工部正项支领无须动用滋生银两。将此传谕知之　　

○以故四川建昌道属料林坪土百户杨家因子之贵袭职　　

○辛卯。谕、各省督抚。提。镇。职任封疆。藩。臬二司。为通省钱谷刑名总汇员缺紧要遇有丁忧事故。向俱专差奏报。其在近京各省。尚不致稽迟若边远省分长途赍奏、往返需时。嗣后云南、贵州、四川、广东、广西、福建、甘肃、湖南等省。督抚提镇藩、臬、等大员遇有丁忧事故。著由驿限日行四百里驰奏、以便另行简放。庶要缺不致久悬。于边省地方营伍事务均有裨益　　

○又谕曰、大学士史贻直已不兼管工部事务。著于户部饭银内。每年赏银五百两　　

○又谕曰、刑部尚书舒赫德。著于户部饭银内。每年赏银五百两　　

○又谕、据安泰奏称、审讯高锦勒借银两案内。副都统布颜达赖。供出伊弟布颜图。委查海口。亦曾收受陋规。又保举。伊亲家伊昌阿为协领。及伊昌阿之子德成。为骁骑校。种种徇私等语。布颜达赖。系东三省人。朕施恩擢放副都统。不思奉公尽职。反如此徇私舞弊。若不从重治罪。何以整饬恶习。布颜达赖。著拏交刑部。一并治罪　　

○谕军机大臣等、方观承覆奏、筹酌赈务情形一摺。议请以工代赈。俾壮者工作糊口。其老弱妇孺。于二三两月。分设粥厂就食。虽可省展赈所需之半。朕思直省今岁被灾分数较重。正当实力抚绥。不可因加赈费多。为此酌量调停之议。除另摺所奏。应行分别多赈各州县。已有恩旨。于新春颁发外其不在另摺展赈之内。及毗连灾地之贫民。朕意应于此中。再行分别加恩。其实在不能自存者。量与一体加赈。所余次贫户口。则令赴工食力。而老弱妇孺之不能力作者。又以粥厂接济之。庶贫黎均沾实惠。可以无致失所。著将此传谕方观承令其即速查明。详议奏闻。候朕降旨　　

○又谕、前因伯什阿噶什身故。将伊弟达瓦济特子博东齐、侄布噜特、及所属四十余人。移驻通肯呼裕尔安插、今已数年。未知伊等生计若何。著传谕国多观等查明具奏　　

○吏部等部议覆、山西巡抚明德奏称、解州所属运城县。地多盐池。岁修堤堰工程紧要。巡检呼应不灵。请以解州直隶州州判移驻。裁去原设巡检。改为州判衙署。即以旧驻运城西场盐大使。移驻解州州判衙署。裁缺巡检。额设马快八名。拨归州判。弓兵十名。拨归西场大使。应如所请。从之　　

○又议准。云贵总督吴达善奏称、贵州南笼府属阿都田驿。系安南县经管地界。则属普安州。差务不免掣肘。查该驿距安南九十里。距普安百八十里。应将近驿之斗狼五寨。鸡场六寨。长牛上下马头十二寨。与阿都田驿地方。均改归安南县管辖。从之　　

○兵部议覆、河东河道总督张师载奏称、山东下河厅五汛。漏各设浅夫二三十名。遇水涨。不敷遣用。请于运河、泇河、捕河、三厅内。拨兵四十。添设额外。外委一员。归下河厅千总管辖。应如所请。从之　　

○以正黄旗汉军参领李景高。为镶红旗汉军副都统　　

○壬辰。上诣皇太后宫问安　　

