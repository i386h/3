<!-- { "loadSidebar": true } -->
○户部议准御史诸徐孙奏请申严成例一州县民宜以壮丁勤习技勇者充补请饬督抚令捕盗厅员。按年查阅。知府于盘查日。遇便点验。如有以老弱充数者。府厅会同揭参。将州县照滥留衙役例降一级留任。上司查出者。并将府厅照奉行不力例罚俸一年一各衙门例禁挂名书役。日久玩生仍有钻营入册冀免徭役甚有挂充司道督抚书役胁制地方官者请饬各省严查确访如仍有挂名书役滋弊者悉行斥革出具并无存留印结报部存查倘仍蹈前辙该管上司查参将承充人斥革本管官分别徇庇失察议处从之　　

○礼部奏皇太后万寿圣节庆贺礼仪。得旨是。照例行礼奉皇太后懿旨今年停止筵宴　　

○辛亥。工部议准浙江巡抚熊学鹏奏请各省州县请修各项工程费需千两外者该管道府亲估千两内者酌派附近府厅直隶州牧勘估其要工需费浩大者。督抚覆勘。使承估承修。互有稽核。从之　　

○旌表守正被戕之福建惠安县民甘五妻陈氏　　

○壬子。上御懋勤殿。勾到山西直隶情实罪犯停决山西绞犯一人。直隶绞犯二人。余六十八人。予勾　　

○谕军机大臣等、来朝奏、请暂停采买。加贮仓谷一摺。其意原为民间便于报捐而言。今英廉条奏。早降旨停罢。自无可置论。已于摺内批示。至该省仓储。现在各案采买。既有一百数十余万。所储已为不少。将来即需酌办。亦惟随时审量市价。从容措置。正不必亟亟购买。以致有妨民用。著传谕乔光烈毋庸仍泥许松佶加贮原奏。稍为勉强从事。将此并谕来朝知之　　

○兵部议准、河南巡抚叶存仁奏称、州县修城迟延照修炮台迟延例议处而汛防员弁。责任尤重。请将现在修整城垣。照修墩台营房例责令汛弁兵保护。如有坍塌。立即移县通报修理遇员弁离任照文职离任交代。取结详报。倘有隐匿。将汛弁照承查迟延例议处。既报后。文员不依限修竣。照修造迟延例议处再砖城较土城自更坚固。向例保固。俱以三年为限。似无区别请嗣后除土城仍照原限三年保固。其砖城保固定例五年限内损坏者。令承办员赔修。从之　　

○癸丑。上诣奉先殿、寿皇殿、行礼　　

○谕军机大臣等、明瑞等奏称、巡查塔尔巴哈台等处。哈萨克汗阿布勒比斯。来索逃往伊犁之厄鲁特。且言从前曾有给回之例。臣等将阿布勒比斯斥责。谕以准噶尔业已平定。哈萨克等所获之厄鲁特。理应收取。但念尔等亦系臣仆。未经办理。今投至伊犁。乃其故土。如何称系逃人。并求降旨乌里雅苏台将军。一体办理等语。明瑞所办。甚为得体从前虽无彼此不留逃人之言。但成衮扎布、曾将自哈萨克逃出之厄鲁特给回。阿布勒比斯。遂欲援以为例。著传谕成衮扎布等、嗣后遇此等事。俱照明瑞等所办驳之　　

○吏部议准。江西布政使富明安奏称、各省交代承查承追承变等案。请照实在月日。依例扣办。按限查参议处应停止和除封印日期例。从之　　

○是月。河东盐政李质颖奏河东姚暹渠。前萨哈岱奏准。令南北堰居民。每年出夫挑浚渠底淤垫。给发半价。事属创始。民力难支查姚暹渠三年轮修例支银五千两请将轮修改作岁修即将三年轮修之项。分作每年修浚之需。报闻　　

○甘肃巡抚常钧奏甘省仓粮。向贮米麦谷豆四色遇借给耔种口粮等项。各照原借色样徵还但甘省种植又有＜麻木＞子一种。民间种食者多价与粟谷相等。而有＜麻木＞无谷者。情愿以＜麻木＞抵谷。地方官因违例不准抵交。民多未便请令通融交纳除米麦豆仍各收原借本色外。其原借粟谷一种。听民以＜麻木＞抵交。至下年借出＜麻木＞子。有欲以粟谷还仓者亦听从之　　

○云贵总督吴达善奏滇省汤丹碌碌厂采铜上年奏准。每百斤加银四钱。该二厂每年办铜六七百万约需加价银二万六七十两。于本年加卯铸息内支给外。即将前年存积余银四万两。逐渐添补。查自乾隆二十七年十月奉文加价起。至本年八月止。未满一年。共办获铜七百二十余万斤。是将来加卯年息及前年存积余录心不敷加价之需请于东川新旧二局炉内。本年冬季。每旬每炉。加铸半卯仍于铜本内借支铸本。铸出钱文。照例以一千二百文作银一两。扣解道库。除归还借款。及支销经费外。计一季可获息银一万一千九百余两。以备来年加价之需。将来每年冬季。应否加铸。届期随宜办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十七


大清高宗法天隆运至诚先觉体元立极敷文奋武孝慈神圣纯皇帝实录卷之六百九十八　　

乾隆二十八年癸未十一月甲寅朔谕军机大臣等昨明瑞奏哈萨克阿布勒比斯等索取逃入伊犁之厄鲁特将阿布勒比斯严行驳饬所办甚是已降旨成衮扎布嗣后悉照明瑞所办毋许给回但成衮扎布等原奏。因哈萨克脱逃之厄鲁特伊等自行半路追获。且并未入我境内。是以给伊领回。若业经逃入内地。即哈萨克再四来告。亦断然不可给与。著再传谕成衮扎布明瑞等遵照分别办理。仍将成衮扎布原奏、寄明瑞等知之　　

○乙卯。策试天下中式武举于太和殿前　　

○谕军机大臣等据高诚奏、盐商朱立基等、亏空永庆号应交本利暨里帑银二十五万四千余两其经手营运之夥商魏汝植。卫纯修关卫盘关卫周王晞王暲俱系山西凤台县人请敕山西巡抚和其衷将该商等原籍家产先行查封各等语朱立基等承办永庆号盐务竟敢将帑本国课任意侵蚀拖欠。则其为花销隐匿不问可知著传谕该抚即将朱立基等七人原籍所有赀产严行查封毋使稍有寄顿隐匿并将高诚京摺钞寄阅看　　

○又谕曰成衮扎布奏请于年前至京带领伊子拉旺多尔济来京庆贺元旦其将军印信交与参赞大臣等语应如所请准其来京令扎拉丰阿前赴乌里雅苏台署理将军印务雅郎阿著暂留科布多办事　　

○户部议奏湖南巡抚乔光烈奏称乾隆二十四年碾运京创改拨浙江米石经过九江关应纳料税银二千两零该藩司府县并不扣存请分别追赔得旨此项料税银两湖北行之既有成例该抚何难于支给水脚之先仿照办理乃因给发草率回护前非屡次请宽耽延岁月。以致无凭著追其迟误之咎实在该抚所有应追之项照部议令许松佶分赔一半外其余一半即著冯钤赔补不必令承办各员分赔　　

○旌表守正捐躯之四川渠县民刘国俸妻周氏　　

○丙辰上御紫光阁。阅中式武举骑射　　

○谕曰崔应阶题参临胊县拟入情实斩犯国子能贿嘱禁卒越狱一案阅之不胜骇异向来各省越狱之犯虽所时有而以秋谳情实应勾重犯贿卒脱逃实为从来罕见崔应阶初任封疆既不能严饬所属防范于临时而于此等要案又不即时具摺专奏仅循例题本请将典史拏问知县革职该管府道臬司亦照常声请议处是属何心其玩法之禁卒应如何严行治罪之处全未言及甚属不知轻重所有该犯国子能著该抚饬属速即严拏务获以彰国宪其贿纵之禁卒朱作彦并著严审定拟速奏典史李勋著革职拏问知县胡启植革职仍留任所勒限缉拏巡抚崔应阶及臬司道府等官俱著交部分别严加议处该部知道　　

○谕军机大臣等崔应阶题参临胊县斩犯国子能贿嘱禁卒越狱脱逃一案已降旨将该管各员严加议处矣国子能系拟斩情实业已予勾之犯自应严加防范毋致稍有疎虞乃禁卒朱作彦等胆敢受贿纵放向来监犯越狱之案此为仅见阿尔泰为巡抚时断无此事即各省亦从未尝有此可见崔应阶漫不留心整饬。且此等要案仅照例将知县典史题参并不即时专摺奏闻。将臬司道府等、从重议处至受贿纵放之禁卒实属藐法不特本犯不获律应抵罪即迅就弋获。亦非寻常疎纵可比该抚于现在作何问拟办理之处亦未声明均属错谬。著传旨严行申饬。仍饬将越狱之犯严拏务获一面专摺奏闻即行正法并将该禁卒严审定拟速奏可将此传谕知之　　

○丁巳。上御紫光阁阅中式武举技勇毕覆阅骑射亲定甲乙　　

○吏部议准湖北巡抚辅德奏称武昌黄州二府照磨无专管事件亦无委办差务。应请栽汰现在黄州照磨童学诗年老勒休武昌照磨贾铨请咨部另补从之　　

○戊午。上御太和殿传胪赐中式武举一甲德灏郭元凯叶时茂三人武进士及第二甲曾光亨等五人武进士出身三甲李栋绵等四十三人同武进士出身　　

○论曰刑部参奏四川会理州斩犯衣戈中途脱逃未获一摺与昨东省具题斩犯国子能越狱之案均以情实重犯冀逭显戮而抗王章其事实为罕见在北等候勾之犯自知法所不容潜图窜迹其狡狯何所不至然其在监在途该管官役等职司监押自应悉心防范以绝疎虞此而不予严惩谁复知有三尺者东省贿纵越狱一事已降旨将禁卒从重拟抵该抚及司道府县等官严加议处阿尔泰在山东巡抚任内诸事留心整顿此案已在伊久经谢事之后至川省脱犯事在五月其为开泰平日政令不行不问可知咎固不在阿尔泰。第受任后有此藐法重案。何以不即具奏阿尔泰著传旨申饬。国家明刑弼教。至秋谳重犯尤为罪大恶极之人使任其诡计漏网。则刑官犹可用宪典犹可恃乎现在未获逃犯著该督等即速严缉务获一面奏闻。一面于所获地方即行正法解役等严行鞫讯即审无贿纵情事亦应从重治罪所有地方疎防文武各员均著交部严加议处开泰石礼嘉等一并交部严加议处并将此通谕各督抚知之　　

○又谕曰贵州遵义府知府梁敦书现在俸满来京引见大学士梁诗正恳请留其子以部属用著如其请梁敦书加恩以户部郎中用原任大学士蒋溥之子候选知府蒋尚桓著以户部员外郎用　　

○谕军机大臣等裘曰修奏请将山东主簿吕又祥调赴直隶教演捞泥工程一摺著照所请俟明岁正月东省工竣后即令该员酌拣熟谙人夫十余名并带一切器具前赴直隶听候方观承调拨各工教习襄事将此传谕张师载方观承并将原摺钞寄阅看钦差侍郎裘曰修两江总督尹继善江南河道总督高晋安徽巡抚托庸议奏濉河源远流长土性虚松原系沙底即不遇黄水时但值清水盛涨两岸坍卸淤沙停积旁出滩嘴河底浅滞应查明段落择浅窄者酌量疏通有滩嘴者相势挑截挑竣后遇水小年照例支岁修银两随时疏浚遇黄水经由之年酌用民力按户出夫官为指示办理如黄水盛涨淤垫过多民力难胜仍请旨酌办。其南北二股岔河口。请以每年冬月。筑坝堵截俾清水全归濉河。以水攻沙。专力冲刷。四月水长仍启坝分洩从之　　

○命原任给事中塔坦驰赴乌里雅苏台办事换富勒贺回京　　

○己未。上御乾清门听政　　

○庚申。上御懋勤殿勾到朝审情实罪犯停决斩犯三人绞犯八人余十七人予勾　　

