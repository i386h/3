<!-- { "loadSidebar": true } -->
○又谕、本日顺天府奏报、十七日京师得有微雨。不成分寸。良乡、房山、二县、得雨二寸等语。现届春作方兴。农民望泽甚殷。良乡等县既得有雨泽。未稔保定一带。曾否得雨。何以未见周元理奏及。朕心深为廑念。著传谕周元理。即将保定一带、近日有无雨泽。并麦田是否盼雨之处。即行据实覆奏。寻奏、顺天、保定、正定、河间、定州、深州、顺德、广平、大名、宣化、冀州、赵州、所属州县。俱于十七日。得雨一二三寸不等。麦田已资沾润。惟尚未透足。现在设坛祈祷。并饬阖属一体虔求。得旨、知道了。迩日望雨。殊不快意也　　

○又谕、据色尔布奏称、拏获斗殴人犯冯八、即郎成子。究出伊曾随同白靛等。在密云县九松山地方。持械谋劫递解回籍之商河县民白孝。将解役打倒一人。余五人奔散。白孝及另案解犯李二等。均扭锁逃走。当经关查八沟、密云等处。据覆解案相符。现在行查讯明等语。已将此案交刑部严审定拟矣。此等殴差夺犯之案。情罪最为重大。该犯等竟敢纠约多人。执持器械。中途邀劫。并致另案窃犯。亦乘间脱逃。实为不法之尤。该督自当上紧严缉审办。乃自四十年正月、该犯等滋事之后。迄今三载有余。并未见该督查讯具奏。岂该督于此等案件。全不以为事耶。周元理、著传旨严行申饬。并将办理缘由。据实回奏。该御史等摺。并钞寄阅看。寻奏、查历年并无密云县详报殴差夺犯之案。亦无八沟同知具报解犯脱逃之事。惟本年二月间。八沟同知、四旗通判、报有准东城兵马司关查一案。内有白二、白孝等名。并有在密云县石匣持械夺犯之语。亦未将白孝从前窃案详叙。现将御史色尔布所奏各情节。饬霸昌、热河、两道确查。得旨、览。可谓疎忽之至。地方官所司何事。当严参示警　　

○辛巳。谕军机大臣曰、周元理奏覆、原任尚书杨廷璋之妻梁氏、探告家奴朱麟、侵蚀寄存物件一案。将通永道宋英玉等送到亲供。钞录进呈。已将原摺及供单。交军机大臣、会同该部、并案核办矣。梁氏以已故尚书之妻。不安本分。私令家奴与外官寄字往来。实属不成事体。周元理身为总督。于此等近在省城之事。既有见闻。自应将朱麟、立即押令回旗。其宋英玉等代为辗转查办。亦应严为申饬。并寄信杨廷璋之妻。毋再遣人前往。仍将办理缘由奏闻。方与旧时僚属之谊有合。且亦不涉于徇隐。乃一任属员等、与之往还交涉。致令朱麟在外滋事。甚属不合。况已故总督。属员等尚为周旋若此。则周元理之现任总督。其迎合又当何如耶。此于吏治官方。大有关系。周元理、著传旨严行申饬　　

○户部议准、直隶总督周元理疏称、泰东陵岁收漕粮二万二三千石。今本年添截七千余石。又添镇国公绵德护军蓝甲一年米一千余石。暨泰宁镇加增兵丁米五百余石。旧有廒座。不敷存贮。请添建仓廒二十间。从之　　

○以正红旗蒙古副都统永庆、镶红旗蒙古副都统朋素克拉什、对调　　

○壬午。谕、据留保住奏、辅国公珠尔默特旺扎勒病故。其原给敕书。并无世袭罔替字样。今可否仍令伊子诺尔布朋苏克承袭。请旨遵行等语。珠尔默特旺扎勒之父车布腾。原系镇国公。因被伊弟珠尔默特那木扎勒、无故戕害。是以特加恩将伊子珠尔默特旺扎勒、赏给辅国公。今珠尔默特旺扎勒病故。著加恩仍令伊子诺尔布朋苏克、承袭辅国公爵　　

○豁免遭风漂没之台湾船户郑时春等拨运内地兵米三百六十石　　

○癸未。吏部议准、广西巡抚吴虎炳疏称、思恩军民府印信。经奏请删去军民二字。该府儒学、经历、司狱、印内军民二字。亦应一体删除改铸。从之　　

○旌表守正捐躯河南夏邑县民任永喜妹任氏　　

○甲申。上御勤政殿听政　　

○谕曰、刑部议覆、李侍尧奏审建水令孙铎、短价派买仓谷一案。据称、孙铎因买补仓谷。每石发银五钱。交仓书王万年、转派县民邹浩等分买。因彼时市价较昂。孙铎谕令将原价缴回。王万年乘机舞弊。勒贴银两。以致邹浩无力措缴。情急自缢。该督将孙铎、拟以杖流。其承审此案、故出孙铎短价派买罪名之柳元煋。拟以杖六十、徒一年。刑部照拟奏覆。尚未允协。此案孙铎、既短价派买于前。复纵役索诈于后。致令无辜乡民。畏累缢毙。至审供时。又复匿情混供。情罪较重。柳元煋承审此案。回护同官。并以采买囚粮。并无短价派勒情事。曲为开脱。尤为外省官官相护恶习。朕临御以来。饬纪整纲。历久勿懈。凡内外告发案件。无不彻底清厘。从不肯颟顸了事。即如前年李承讷、在大学士舒赫德前。控告伊子舒宁、夥占煤窰一案。当经舒赫德奏明。派王大臣严审按律办理。近日郭天玉。在諴亲王弘畅前。控告伊弟弘旿庄头卢密、讹占地亩一案。经弘畅奏明。交军机大臣、会同刑部审办。以王大臣子弟、事发到官。尚不能稍为瞻顾容隐。内外官吏。自应更加儆惕。凡查审案件。俱各秉公据实。不敢丝毫瞻徇。乃孙铎隐匿真情。希图朦混。柳元煋复袒护同官。故出短价派买之罪。所拟杖流、杖徒。均未足蔽其辜。孙铎、著从重改发伊犁。充当苦差。柳元煋、著即照原拟孙铎罪名。改为杖一百。流三千里。不准纳赎。李侍尧等审拟此案。原定罪名。未免轻纵。本应交部议处。因系该督等自行查出参奏。此次姑加恩宽免。该督等当益知戒惧也。此等纵役毙命。又兼袒护同官之案。于吏治官方。大有关系。不可不力为整顿。明白宣示。将此通谕中外知之　　

○乙酉。旌表守正被戕河南睢州民徐焕章女徐氏　　

○丙戌。谕曰、管理旗务宗人府王公等。遇有应行罚俸事件。私事罚王公俸。因公罚本任俸。至办理陵务贝子公等。虽无兼任。亦系办理大臣之事。自应与管理旗务者、一例办理。嗣后除私事、仍罚该贝子公俸外。如因公、即照都统任俸。由本俸内扣罚。著为例　　

○丁亥。遣官祭先农之神　　

○谕、前派八阿哥、十一阿哥、校勘四库全书。向来总裁校书。经朕指出错误者。例有处分。阿哥等所校之书。如有错误。亦应一体查核处分。以昭公当。其应罚之俸。著照尚书例议罚。即于应得分例内坐扣　　

○礼部以会试中额请。得旨、这会试。满洲、蒙古、取中三名。汉军、取中一名。直隶、取中十五名。奉天、取中一名。山东、取中十二名。山西、取中九名。河南、取中十名。陕西、取中五名。江南、取中二十八名。浙江、取中二十四名。江西、取中十八名。湖北、取中四名。湖南、取中三名。福建、取中九名。广东、取中四名。广西、取中二名。四川、取中三名。贵州、取中三名。云南、取中二名　　

○戊子谕前因河南省开封、彰德、卫辉、怀庆、河南、五府。春雨愆期。麦田被旱。节经降旨。酌借口粮耔种。俾得及时耕作。又将本年应徵钱粮。缓至秋收后徵收。常平、社仓、民欠谷石。缓至麦收后徵收。并令将存仓社谷。随时借粜。俾市粮充裕。民力宽纾。第念该五府属极贫下户。口食更为拮据。著再加恩。于社谷内。酌给月粮。以资糊口。该抚即饬令地方官、确查妥办。务令穷黎均沾实惠。毋致吏胥中饱。至本年社谷。出借较多。如属不敷。著于漕谷项下。借动拨给。该部即遵谕行　　

○己丑。谕曰、蒋元益、年逾七旬。精力就衰。著以原品休致回籍。所遗兵部侍郎员缺。著颜希深补授。湖南巡抚员缺。著李湖补授。川省军需销算事务。将次告竣。且现在办理有人。李湖、著即由川取道。速赴湖南新任　　

○谕军机大臣等、户部奏驳、富勒浑等奏销运送军粮军装人夫回空口粮一摺。所驳甚是。已依议行矣。该省运粮人夫。系于乾隆三十七年九月、加给回空口粮。其运送军装人夫。于三十九年十一月、始行奏准加给。该大臣等此次所题各案。均在未经奏准以前。先后年分。难以牵混。且细阅该大臣等所称。经军需局详请、将西南中北各路站夫。无论挽运粮石、背送军装。一律折给回空口粮等语。如果二项均在恩旨内一体应给。则军需局何必有此一请。其为明知非旨内所有。已属显然。部驳此语。实非苛求。即朕亦难为伊等答辨也。至该大臣等、当时接阅详文。自应查照原奉谕旨驳饬。何以竟自批准支放。直至两年后、始行咨部。殊不可解。总之此项、如果应一例给发。则该省接到谕旨时。祇须遵照奉行。局员不必议详请准。三十九年间。亦毋庸有此一咨。是该省办理错误。无可置喙。又何怪该部之逐层指驳也。其错误处。朕俱经折出。著传谕富勒浑等。将各情节、逐一登覆。明白回奏。若此外更有隐情。亦不妨直奏。将此由四百里传谕知之。户部摺、著钞寄。并照朕折角处、折令阅看　　

○知贡举侍郎谢墉奏、填榜之日。外帘自知贡举、监试、提调。俱集聚奎堂。各项书吏匠役。一拥而入。向未设有弹压之员。请饬令原派之副都统二员。于填榜日。赴至公堂。会同外帘御史。将应入内帘人役。查验确实。同入内龙门。仍分两翼弹压巡查。内龙门外。即责令所属将备二员巡逻。放榜时。并令将备等护送张挂。得旨、所办好。依议　　

○户部议准、四川总督文绶疏称、犍为县灶民胡坤等、开淘盐井十八眼。匡仲朋等。开淘盐井十六眼。均请照下井锅例。配引榷课。共定税银一千八百七十二两有奇。自乾隆四十二年徵收造报。从之。　　

○刑部议覆、广西巡抚吴虎炳奏称、泗城、思恩、镇安、太平、四府。地处极边。所属州县解犯至省。一二千里不等。且住宿之处。不尽有城池监狱。塘汛墩台。难保无虞。请照云南永昌等府之例。免其解省。专责不由审转之该道员。于冬季巡阅时。亲加研鞫。应如所请。从之。　　

○工部议覆、大学士管云贵总督李侍尧疏称、滇省各标营需用硝磺。向系营员自行采办。应核定章程。以杜偷漏。请将附近缅彝之腾越、龙陵、顺宁、缅宁等处矿硐。严行封闭。其余出产硝磺处所。自乾隆四十三年正月起。设厂募工采煎。解贮省局。定限五年封闭。俟将届用完之二三年前。再行题开。合计五年内。需用硝四十万斤。磺十五万斤。其工本、先于藩库借发。俟一年后。于该营公粮内核扣。以原裁督标后营守备衙署。作为局房。至各营现有存贮火药。请挨次新陈易用。概以五年定额。均应如所请。从之　　

