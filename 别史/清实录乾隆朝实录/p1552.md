<!-- { "loadSidebar": true } -->
○戊申。上奉皇太后还宫。问皇太后安。　　

○谕军机大臣等、周人骥审拟李云鹏等、偷窃生息银两一案。经刑部以情罪不符议驳。所指甚是。已批依议速行矣。李云鹏以偷窃官银之犯。贻祸灭亲。情罪最为重大。该抚拟以绞候。诚为失当。至熊连贵乃兵丁。有看守之责。而夥同商谋。赃物皆其经手扭取。尤属知情。核其情罪。又岂寻常盗窃为从者可比。而该抚仅以杖流定拟。殊失明允之。道。此部驳所未及。著传谕周人骥、可将该犯一并速行按律改拟。一面具题。一面速行摺奏。寻奏、平越营守备李世英之子李云鹏、夥同兵丁、偷盗生息银两。致伊父愧忿自尽。请改照子孙威逼祖父母、父母、致死刑、斩决。熊连贵、系本营兵。通同行窃。请改照窃盗鞘饷银百两以上例、绞决。报闻。　　

○己酉。上诣皇太后宫问安。　　

○御懋勤殿。勾到朝审情实罪犯。停决斩犯十一人。绞犯五人。余二十一人、予勾。　　

○谕、朝审官犯内。达世朗、龚益谦、均以军行失律获罪。定拟情实。上年因大功告成。秋决时暂予停勾。本年覆阅招册。见二犯情罪不同。有不得不分别办理者。达世朗、于攻围库车时。刨挖地道。烧伤兵丁。究系雅尔哈善调度乖方。勒限催逼。以致偾事。其情尚有一线可原。犹可停勾。若龚益谦、职任领兵。乃致退缩误期。转以自行抹脖为词。逗遛不进。试思伊果实系畏罪自戕。何至解讯时依然无恙。其为诳饰。更复何辞。向来绿营恶习。专以虚词诡谲。文其懦怯。龚益谦、乃敢自恃故智。贻误戎行。情罪与达世朗逈别。事关军务。若不即正刑章。何以惩狡猾而申纪律。是以将龚益谦、即予勾到。第恐无知之徒。或以同案异法。未免疑满汉歧视。或有谬谓满大臣中有曲庇达世朗者。殊不知朕明慎用刑。轻重之间。一一各如其人之所自取。从来不设成见。至于军前畏缩。则处分旗人、尚较绿旗加严。此亦天下所共悉者。即今内阁刑部大臣、又孰能参私议、高下其手。但朕思及此。不得不宣谕中外。使众共知。　　

○谕军机大臣等、据阿桂等奏、现在伊犁屯种等事。需员料理。恳就于乌噜木齐、所有满员。或同知。或知县。拣派一员。令往伊犁承办粮饷等语。乌噜木齐、现有发往留驻人员。著照所请。令安泰即行拣选。于明春种地兵丁起身时。一同前往。乌噜木齐、如尚需人员。即行文陕甘总督、照例派拨前往。并传谕杨应琚知之。　　

○河东河道总督张师载、山东巡抚阿尔泰覆奏、前奏济宁州涸出地亩。系本年六七月被淹成灾。原计一千六百二顷零。查济宁河西洼地。东阻运堤。南阻横坝。众水所归。最易停蓄。现经挑开横坝。使积水下注。兼于湖口闸坝、伊家河、韩庄、各路引渠分洩。渐次就涸。河东洼地积水。亦经开放运堤涵洞。水势递减。原报被淹地亩、自九月至今。共涸出八百三十余顷。余皆积水数寸。尚易消涸。谕军机大臣等、据张师载等覆奏、本年济宁等处。被淹地亩一千六百余顷。现已涸出八百余顷一摺。前年兴修水利。疏浚微山湖、伊家河等处。原因地势洼下。每遇雨水过多。民田辄被淹浸。因而鸠工大加挑挖。俾得永资宣洩。是以历年涸出地亩。据阿尔泰前后奏报、已及二万余顷。今所奏本年被淹一千六百余顷。虽不及十分之一。但经理大工。甫及一二载。何以复有随修随淹之处。或前此各工。审度要害关键。尚有未协。以致难于善后耶。著传谕张师载、阿尔泰、据实确查。将该地实在情形。绘图贴说。详悉具奏。寻奏、从前兴修水利。以消微湖异涨。年来上游滨湖地亩。得以有秋。今济宁积水。实缘势处下游。众水汇集。兼今秋南阳、昭阳、等湖汶、泗、各河涨发。宣洩不及。以致水势停蓄。臣等确查要害关键。济宁积水、向入南阳、昭阳、微山、三湖。递掣而下。二十二年。开挖伊家河、又于湖口闸北、建筑滚水石坝。宣洩甚利。但每岁冬月。将湖口闸、及滚水坝堵闭。以收湖水。为济江南邳宿之运。滚水坝基、原定一丈二尺五寸。二十三年建修时。因济宁有未涸地亩。奏请落低二尺五寸。洼地尽涸。以湖水一丈为度。今查湖水尚有一丈三尺余。应仍留洩放。请嗣后总以湖水落至一丈。始将湖口闸堵闭。滚坝既有坝基为准。应常久不堵。再查积水骤难入湖。皆由湖水收纳过多。而湖水所以多者。总由汶水南流太盛。请将南旺分水口以上之何家坝、落低尺余。遇汶水涨发时。先已由坝滚入北运。则南旺以南入湖之水可减。其落低工程。请归入运河节省项下办理。得旨、如所议行。奏内称、滚水坝基落低。以湖水一丈为度。批、八九尺亦足矣。可行无碍否。尔等再议。又称、河家坝宽二十丈。高河底一丈。请落低尺余。又批、竟应以二尺为度。　　

○庚戌。军机大臣议奏、前议王贝勒等、郡主县主薨逝。停止祭文。裁减祭物。原专指在京郡主县主而言。其蒙古额驸之郡主等、并未议及。查蒙古等世受国恩。郡主县主、未便与在京城者一例。请饬理藩院、仍行照旧办理。从之。　　

○广西巡抚鄂宝覆奏、广西布政使叶存仁条奏马政一摺。内称、广东、福建、各标镇协营马匹。向系口外购买。乾隆十八年停。每年赴粤西购买。多寡无定。委买营员、率额外夹带渔利。请照京城左右翼收税例徵税。以便核察。查福建、广东、赴粤西购买营马。数目俱系呈报该省督提核明、豫咨臣衙门、转饬产马地方官、照数购办。本系以公办公。与民买不同。况马价系按地方给发。各有定数。若令输税。原定既不能增。税亦无出。应请嗣后邻省采买营马。令地方官将数目验明给照。关会前途察验。并将数目造册送臣衙门、转咨该省核对。并咨闽粤督提、遇买补马匹、严饬委员向地方官报验。违者究治。至所称柳州府、庆远府、思恩府属。素称产马之区。兵民买卖。向无额税。与定例殊不画一。应定税查察。查柳州等府属。向无马税。但地处边徼。餋马之家。恃为生计所关。非官为稽察。势必盗买盗卖。滋弊无穷。应如该布政使所奏。嗣后俱令报明地方官存案。照例输税。以便查核。得旨、如所议行。　　

○辛亥。上诣皇太后宫问安。　　

○礼部议覆、云南布政使顾济美奏称、各省乡试印卷。办理互异。前在陕省、系用提调道员关防。闽省、系藩司首领官于接缝处用印。藩司于卷面用印。今滇省卷面及接缝处。则全用藩司印信。请通饬画一。查乡试墨卷。钤用印信。理宜详慎。除顺天乡试、应仍用府尹印外。江南系上下江巡抚轮流监临。率同派委道员、办理闱务。两江布政使、向不赴闱。应令该督抚、于乡试年分。酌用印信。报部存案。其余各省试卷。无论正面接缝。均用藩司印信。从之。　　

○壬子。上以冬至祀天于圜丘。是日起。斋戒三日。　　

○癸丑。圣祖仁皇帝忌辰。遣官祭景陵。　　

○军机大臣覆奏、杭州将军福禄奏称、杭州兵演习连环鸟枪。铅弹不能致远。发出亦不甚准。查伊等所用。俱系康熙三十年造制。岁久损坏。可用者仅十分之三。请颁给健锐营鸟枪。以作定式。交地方官照例动项。选工监造。应如所请。从之。　　

○总督衔管甘肃巡抚事吴达善奏称、平凉府华亭县瓦亭驿。乾隆二十年。裁汰驿丞、改归华亭县知县管理。嗣因县治去该驿太远。奏准添设巡检一员。兼司驿务。接年差务。虽无迟误。但马匹钱粮。仍须该县照料。殊多未便。查平凉府属之固原州。距瓦亭驿八十里。较华亭为近。请将驿务改归固原州管理。其居民粮赋。一并拨隶。原设华亭驿巡检应裁。再平凉府属之盐茶厅。回民杂处。狱讼繁多。向设同知一员。并无佐杂。因公出署。仓库监狱。乏员经理。请即以裁减瓦亭驿巡检。改设盐茶厅司狱一员。下部议行。　　

○调镶黄旗汉军副都统福禄、为归化城副都统。　　

○甲寅。上诣南郊斋宫斋宿。　　

○遣官祭先医之神。　　

○乙卯。冬至祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○诣皇太后宫问安。　　

○谕军机大臣等、据高恒参奏、监掣同知张永贵、承办差务。任意冒销。且听从家人匠役等、收受使费。偷减料物。请旨革职。现在该员经手差务盐务。应俟查核续参等语。高恒不以曾经保送现已离任之员。回护容隐。据实指参。深属可嘉。因思张永贵为包衣世仆。理应倍知勤慎。且甫经升用。尤当益加奋勉。乃恣意放纵。狡黠侵贪若此。其经手一切承办诸务。看来必有不清之处。伊在京家产。现令内务府查办。至该员任内经手差务盐务。该盐政可速加查核。逐一清理。其任所赀财。著一并严行封查。毋使稍有隐匿。切不可因其已经革职。少为宽贷也。可将此传谕知之。　　

○以通政使孙灏、为顺天武乡试正考官。翰林院侍读卢明楷、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十四


大清高宗法天隆运至诚先觉体元立极敷文奋武孝慈神圣纯皇帝实录卷之六百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十一月。丙辰。上以冬至节。诣寿康宫。行庆贺皇太后礼。王大臣于慈宁门、众官于午门、行礼。　　

○御太和殿、受贺。　　

○谕曰、大学士来保、史贻直、年俱八旬。嗣后凡遇祀典。不必随班行礼。　　

○谕军机大臣等、据尹继善等覆奏、清查江苏藩库归款摺内、有应行议处各职名。另摺具奏请旨之语。乃检阅并无另摺。当即指从前审案会奏时请参原摺言之。果尔、则应用先行具摺字样。何得有另摺云云耶。虽属行文语病。亦不可不检。著将此传谕该督等知之。　　

