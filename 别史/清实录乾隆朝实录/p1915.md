<!-- { "loadSidebar": true } -->
○又谕、朕连降旨。以明瑞带兵深入。时渐暄热。若不能剿贼。令其彻回木邦。明瑞即行来京。熟筹再举之计。今木邦已被贼据。现派京兵及吉林索伦兵。即行遣往。昨又调荆州成都满兵。由彼处趱行前进。明瑞此时想已由大山退回内地。傥回时经过木邦。度兵力可以剿贼。即驻木邦。如贼坚守不出。不必拘泥前旨。徒劳兵力。尚宜暂舍木邦。回驻永昌。以筹再举。再大山人等。接应糇粮。甚属可嘉。宜示奖励。鄂宁、可办缎匹等物。赍交明瑞。明瑞接到时。即宜晓谕大山头人。以此次进兵。尔等恭顺可嘉。已奏知大皇帝。大皇帝深加嘉奖。赏给缎疋荷包等物。因天时渐热。难以直趋阿瓦城。今且彻兵内地。俟再进兵时。必将缅匪尽行剿灭。尔等承受大皇帝深恩。可安心静守。不须疑惧。将此明白晓谕颁赏。有应赏给顶带职衔者。明瑞即传此旨。酌量赏给。目下军营情形如何。著遇便速行奏闻　　

○四川总督阿尔泰覆奏、滇省军需紧要。奉旨令臣再行豫备马匹。并办牛只。以候拨用。除驻防满营马一千六百匹。及采买骡一千四百头。业准云南巡抚鄂宁咨调。分起赶解外。拟再于各营买补额马内。抽调一千八百匹。通省驿马内。抽拨二百匹。加意餧饲。候旨解往。至牛只行走迟缓。且易倒毙。现拟再办驮载马骡一千匹备拨。较之解牛。似为得力。得旨、好。即速行办给。仍严交解员。毋致倒毙　　

○是日、驻跸黄新庄行宫　　

○丁丑。上回銮。诣畅春园。问皇太后安　　

○幸圆明园　　

○谕、昨降旨将五福调补云南提督。立柱调补贵州提督。李国柱调补湖广提督。其乌噜木齐提督员缺。将福永调补。但立柱现在云南军营。有应办事务。不能即赴新任。所有贵州提督。仍著李国柱暂署。湖广提督。著福永暂署。乌噜木齐提督。著温福暂署。俟将来立柱到贵州提督任时。李国柱等。再行各赴新任　　

○又谕曰、巴图济尔噶勒。领队到云南时。著在参赞大臣上行走　　

○谕军机大臣等、昨令喀宁阿前赴湖面。照料送兵事宜。今念黔省民苗杂处。一切备办差使。尤须经理妥协。已有旨传谕良卿。令其加意筹办。喀宁阿。著调往贵州。会同该抚悉心商酌。苗人供役。是其本分。固应示以节制。然亦不可不加之体恤。益励其急公踊跃之心。庶于差务更为有益。所有湖南送兵事务。即著迈拉逊往办。可将此传谕喀宁阿。并迈拉逊知之　　

○又谕、现在续派京兵赴滇。进剿缅匪。黔省一切办运差务。派用民夫之外。势必兼用苗人供役。伊等出力急公。固属分所应然。而国家军行所资。甚关紧要。此等民苗。均宜随时留心体恤。俾伊等益知踊跃奉公。则于军行方为有益。况前有恩旨。加赏银十万两。昨经传谕该抚、照军机处原议。妥协筹办。民苗等有应行赏赉之处。即可于此项内。酌量拨用。以示鼓励。昨令迈拉逊。会同该抚照料。今已改令喀宁阿。前来贵州。会同该抚经理。良卿。可与喀宁阿。悉心体察。固不可过事优柔。徒长苗人骄惰之习。而于服勤襄事之人。亦当酌予奖赏。毋令苗人以劳勚莫恤。稍生含怨。则军行不致滋扰。而公务尤易于就理。将此传谕良卿知之　　

○戊寅。定京察二三等人员内。年至六十五岁以上者。带领引见例。谕、向来部院各衙门。京察届期。所有列入一等人员。均由吏部带领引见。至二三等留任各官。并无引见之例。该堂官等。以其循分供职。无关黜陟之典。且人数众多。其中即有年力衰。庸。不无稍为姑息。人材既难考核。分务未免旷瘝。大典何由克副。嗣后京察二三等人员内。凡年至六十五岁以上者。并令吏部带领引见。候朕鉴定。庶曹司不至滥竽恋栈。而该堂官甄别公私。亦可立辨。于澄叙官方。益昭慎重。著为例　　

○谕军机大臣等、据宋邦绥奏、接准熊学鹏咨称、浙江逆犯齐周华书内。有已故谢济世。赠该犯添髯记叙。移交查办。当即委员严查伊家内。并无此件原稿。惟有所作梅庄杂著一本。中多乖谬怨怅之语。现将伊子谢梦熊等。研审究拟等语。谢济世性情乖戾。屡获罪愆。今阅杂著所签各条。诚不免语含怨望。使其尚在。自当明正其罪。以昭惩创。但其人己物故多年。自可无庸复加审究。惟伊所作书词。既多谬妄。不应复任存留。该抚即饬令地方官。将已刷之书。及原判板片。尽行查出销毁。毋使稍有疎漏。著将此传谕知之　　

○又谕、据宋邦绥奏请陛见一摺。深属不知事体。粤西现在国经理解滇军需牛马。事关紧要。特令李侍尧前往督办。宋邦绥身任巡抚。正宜在省会同妥办。乃转以来京陛见陈请。是全然不知事理之轻重矣。宋邦绥。著传旨申饬。再昨令该抚等办送牛马一事。前据阿尔泰奏称、四川解滇牛只。长途运送。多有倒毙。业经改办骡马济用。川省如此。广西情形。想亦相同。宋邦绥何未奏及。著即与李侍尧。悉心筹画。如牛只难于致远。酌量该省情形。兼办骡马。务期妥协充裕。以利军行。并速令李侍尧知之　　

○署贵州巡抚良卿奏、黔省兵丁。膂力弓马。虽逊北省。而极能走险耐瘴。滇省办理缅匪。先后调贵州兵一万三千名。闻在军营。甚为得力。查贵州现存营兵一万九千名。虽于防汛无缺。然亦并无多余。请于中营兵丁子弟。及土著流寓民人内。酌募枪炮藤牌兵五千名。交各营操练。傥滇省尚须调拨。先尽旧兵挑选。新兵内。如有汉仗技艺可用者。一并入选。即以所余新兵。防守汛卡。将来既可挨补额缺。并可就近调充滇省营伍。黔省各营。无虞溢额。得旨、所见甚好。即有旨谕　　

○己卯。上诣畅春园。问皇太后安　　

○谕曰、良卿此次办理云南调兵之事。尽心料理。著加恩赏载孔雀翎　　

○谕军机大臣等、据良卿奏、请于黔省各营兵丁子弟。及土著流寓民人内。酌募兵五千名。以备防守调拨之用一摺。所奏甚是。具见实心筹画。深合事宜。已于摺内批示矣。黔省此次调赴征缅之兵。较之滇省绿营。尚属奋勉出力。现在军务未竣。正资调遣。滇黔连界。传调较他处尤便。自宜豫行挑选。勤加操练。以备济师。至于滇兵怯懦性成。动辄逃溃。难以复供驱策。即该处余丁。渐染恶习。亦不可令其顶补充伍。现在云南逃亡兵额甚多。将来亦须选补。莫若将黔省新兵。拨往顶缺。于事更为有益。著该抚广为储择。多多益善。不必限以五千之数。其入选新兵。有情愿即赴军营者。即可令补滇兵缺额。但此内黔兵子弟。或恋其家室故土。不必勉强遣行。其流寓等项应募者。自更无可系恋。于拨滇充伍。尤属相宜。著传谕良卿。妥协经理。并谕阿里衮。鄂宁。查明应补兵数若干。知会良卿。并将作何遣送拨补之处。彼此咨商。熟筹妥办。以收实济。阿里衮。鄂宁。良卿等。办理此事。总宜不动声色。祗如出自伊等之意。不必云奉旨遵行。更为得体。著一并传谕知之　　

○又谕、昨据额勒登额奏称、绿营兵丁。于扎筏过江时。辄行溃散。复将枪炮任意遗弃。数至千有余人。此等恇怯性成。罔知军律。实为法所不宥。但额勒登额营中。所带满洲轻旅。几及千数。前派伊等赴滇。原欲令其率领绿营。冲锋陷阵。使疲懦之众。皆知观感奋兴。庶可转移积习。额勒登额。乃将满洲兵丁。悉留军营。以为自护之计。而一切派遣。专令绿营士卒。独任其劳。不惟调度失当。抑且役使不均。复何以鼓舞绿营士卒。俾知踊跃用命耶。此则额勒登额之颠倒乖谬。深堪痛恨。著阿里衮等、将此宣谕绿营兵丁。尔等藐法瀢逃。本当尽行正法。然系额勒登额统领失宜所致。自当分别办理。现在额勒登额已令拏解来京。尽法处治。其所属绿营兵丁内。如有首先倡率逃窜者。情法更无可恕。自应严拏正法示众外。其余附和同逃之兵。罪在统领。此次姑从宽免。以观后效。可将此传谕阿里衮、并鄂宁、令其通行晓谕　　

○军机大臣等议覆、陕甘总督吴达善奏称、奉旨于赏给绿营为奴之额鲁特内。挑选强壮男丁。拨往云南边汛。充当马兵。现在挑选三百四十名。均年在五十岁以下。十八岁以上。酌分四起。间二日行走。即于额鲁特内。遴选明白能事者四名。作为头目。并派都守等官押护等语。查额鲁特兵。人本强壮。此内如曾经战阵。且精力尚强者。虽年逾五十。正堪挑选。以资出兵打仗。其十八岁以下者。虽系少壮。但或生长内地。未经临阵冲锋。且恐渐染绿营习气。该督等祗应拣选汉仗技艺。尽数拨往。不必拘定年岁额数。即由四川一路赴滇。更为近便。至程途窎远。兼以山路崎岖。若仅给予口粮。自行徒步炊爨。不免迟滞。应如所请。每名日给银一钱。四名共给车一辆。如遇险路。即以车价雇觅骡马乘骑。得旨、依议速行　　

○江西巡抚吴绍诗奏、本年轮应江西益免漕粮。若全行停运。不但兵弁舵水人等。概置空前。而南北货物阻隔。市侩亦恐借此居奇。请将南昌、饶州、南康、广信、各属漕三十八万八千石有奇。于今年豁免。其瑞州、临江、吉安、抚州、建昌、赣州、各属漕三十八万二千石有奇。改于明岁蠲免。得旨、著照所请行　　

○湖广总督定长奏、臣抵荆州、会办派拨满营马匹赴滇事宜。现在按起次第起行。臣即顺道查察汉阳汉川二县加赈事务回省。得旨。汝应仍往荆州。办荆州驻防及京兵往滇之事。鄂宝、不能妥协。一切汝极力为之　　

○调直隶天津镇总兵存泰、为甘肃巴里坤总兵　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神　　

○上至宁寿宫。视温惠皇贵太妃疾　　

○谕军机大臣等、据鄂宁奏称、额勒登额之兵。计日可至宛顶等语。额勒登额。前接鄂宁移咨。如果奋勉进兵。尚可与将军夹攻痛剿。今事已贻误。伊即至宛顶。接应将军而出。亦不足以为功。著仍遵朕前旨。将额勒登额、谭五格、拏解来京治罪　　

○兵部议准、湖广总督定长奏称、湖北卫昌营游击、驻鹤峰州。城守备、及右司把总、驻长乐县之湾潭。相距甚远。遇紧要事件。未免往返纡回。请将该守备。及右司把总、移驻州城。俾得就近办理。查湾潭地方。兵民无多。请即将原驻州城之千总。移于湾潭驻劄。从之　　

