<!-- { "loadSidebar": true } -->
○大学士等议奏、盛京巡察御史九成奏称、盛京将军、并五部等衙门、办理事件。有遵照在京各衙门期限者。有仍照该处正限余限者。未经画一。请下部定限饬遵。查盛京五部事务较简。嗣后礼兵工等部照在京衙门酌减五日定限十五日。户刑酌减五日、定限二十五日。如有行查会稿。礼兵工以三十日。户刑以四十日为限。其旧定之正限余限悉除又称、盛京五部司员。遇因差进京往往托病不即回任。若节次差遣。则在任办事日少。仍得按年报满。似非整饬吏治之道。嗣后各员如遇差到京。因病不即回任者。即令呈报该旗、验明咨部行知盛京查照。并计日扣足。方准报满。从之。　　

○庚午。圣祖仁皇帝忌辰。遣官祭景陵。　　

○上诣奉先殿、寿皇殿行礼。　　

○是日起上以冬至祀天于圜丘。斋戒三日。　　

○谕军机大臣等、杨应琚参奏登州府知府张勤望、颓惰废弛。请交部严加议处一摺。已敕部议奏。张勤望由部员升用。朕知其人原非强干之材。但该员在登州任内。果属废弛不能称职。则或酌量以同知等官降调。或不宜外任。尚可改补京员。若年力衰惫难以驱策。亦即可令其休致。乃摺内均未声明。仅照例奏请交部。是该抚不过因系鄂容安移交。遂据司道禀覆之词入奏。其所称体访确查。亦属具文套语耳。外省督抚办事习气。往往貌为整顿。而按之多无实际。即如衙署被窃。亦寻常所有之事。该抚乃因此、摺奏兖州镇臣成元震、衙署被窃、殊属疎懈等语。总兵有弹压地方。操练营伍专责。但当问其平日居官如何。若就被窃一事。指为疎懈。岂提镇大员。但于衙署前、拨兵巡逻。即为称职了事耶。看来杨应琚、因前者在京。目击京中办事情形。诸事不容颓废。遂亦欲自见其奋勉之意。而究之仍蹈外省陋习。著谕令一切勉力实心。扩充识见。以副委任。　　

○辛未。谕、镶黄旗满洲都统等奏、承袭世管佐领富喜之缺。现将伊子闲散富明阿拟正。将另支曾经承袭佐领达勒扎之孙闲散罗保拟陪。查罗保、现派在拉林阿勒楚喀地方耕地。即咨取来京引见等语。所办非是。罗保若名应拟正。自可调其来京。若止系拟陪。又何必令其往返数千里。徒滋劳费。况此支又有海宁、禄常等、现在拟陪之列。所有咨取来京之处。不必。嗣后各旗。遇有佐领等缺出。奏请承袭。其人名次果应拟正。自当照例咨取引见。若止系拟陪。则如此项之派往耕地。及各省驻防人员。皆可将伊等名次开列。停其咨取来京。惟就在京应行拟陪之人。拣选引见。　　

○刑部等部议覆、浙江巡抚雅尔哈善奏称、粮船规费。多由头帮军伍。指端派歛。实为诸弊之薮。嗣后如有将已裁陋规。复行婪索者。惟头帮是问。将该员弁计赃治罪。应如所请。从之。　　

○壬申。上诣。南郊斋宫斋宿。　　

○谕、江西、南安府上犹县匪犯何亚四、聚众谋为不轨一案。据署抚鄂容安、查明地方官弁。查拏情形。奏称上犹县知县高显宗。于巡检张仕具禀之时。未即差拏。及确查该犯谋逆情节。即亲身督捕。功过尚足相抵。其浮龙司巡检张仕。以微员首发逆谋。擒捕之时。又复勇往先行。该抚现奏请将巡检司改设县丞。于营前地方分驻。张仕即著升授县丞。以示鼓励。至把总谢又荣、同该县等前往擒拏。该县促令施放鸟枪。辄勒限担承凭据。且仅放枪骇散逆党。当下并未拏获一人。以致首逆窜匿。久而就获。似此懦怯误事之弁。咨革不足蔽辜。著拏交刑部治罪。　　

○署江西巡抚鄂容安奏、讯得匪犯何亚四。住居上犹县之粟米坑。种地时。刨获银三百七十两。有闽人李德先、闻知。起意诳谝。遂托言算命。称为大贵人。于风头插竖纸旗。言若拜得旗开。即是大贵之验。又令该犯叠桌高坐。李德先连拜三日。端受不跌。该犯益信以为实。又用锡块刻山河二字。熨于该犯手上。诡称天生异相。并自言即李开花。能书符召将。夥犯何文宗等、领受伪劄。辗转纠结多人。于下信地祭旗举事。以上逆情。各供不讳。业将定拟凌迟之何亚四、李德先、并拟斩之何文宗等八犯。决不待时。得旨、览奏俱悉。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十六


大清高宗法天隆运至诚先觉体元立极敷文奋武孝慈神圣纯皇帝实录卷之四百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。十一月。癸酉。冬至。祀天于圜丘。上亲诣行礼。　　

○诣皇太后宫问安。　　

○遣官祭永陵福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○甲戌。上以冬至节、诣寿康宫、行庆贺皇太后礼。王大臣于慈宁门、众官于午门行礼。　　

○御太和殿受贺。　　

○谕军机大臣等、定长摺奏任国昌伪稿。得自武冈州廿□□汝恒。请就近归楚省办理。且称此案自全州发觉。已三阅月。准湖南抚臣咨覆。该武冈州并无只字报闻。不无玩视等语。此等重案。一经搜获。该抚等即应飞行知会。严速根追查办。岂有发觉已三阅月。而该地方官。竟任意延缓。且湖南抚臣。尚懵无知觉之理。看来两省均不免推诿情弊。著传谕范时绶、定长、令其速行查审究追。务得实在根据。若以事属隔省。互相推卸。使重案悬搁。不得实在来历。惟该抚等是问。　　

○又谕、兖州总兵成元震奏称、十月二十八日夜。署内被窃。请交部议处一摺。衙署被窃。原无交议之例。即有应得处分。亦不过于汇题时、声明情由而已。似此琐屑之事。何得自行奏渎。成元震此奏。可见其并不出于诚心。不过侦知巡抚既经奏闻。亦以一奏塞责了事耳。著传旨申饬。　　

○又谕、定长覆奏粤西查获吴方曙、李兴楼、等犯。经楚省审明假冒一摺。殊不明晰。此案虽已据该抚奏明、覆讯实系逆党吴晟相、杨兴楼、更易姓名。复行录供。解楚收审。但此摺系覆奏寄谕之旨。自应仍将原委。约略系吴晟相更名之故声叙。乃仅笼统奏谢宽免议处之恩。而于本案情节。以业经驰奏一语了事。朕日理万几。披览奏牍。岂能一一复查原案耶。可传谕定长知之。　　

○赐大学士史贻直、陈世倌、协办大学士阿克敦、孙嘉淦、黑狐端罩。　　

○乙亥。军机大臣等议覆、四川总督策楞等奏称、查得苍旺之胞兄大朗送、素有残疾。人亦痴愚。此外别无近属。惟梭磨土司勒尔悟之弟根濯斯加、与苍旺为再从兄弟。金川用兵时。曾经出力。又素为梭、卓、杂、三处番众信服。堪以办理土司事务。应请授以松冈长官司。照例给印信号纸。应如所请。根濯斯加、准授为长官。管理松冈地方。以承杂谷旧业。从之。　　

○丙子。上诣、皇太后宫问安。　　

○谕军机大臣等、传钞伪稿一案。江南、江西、两省。头绪纷繁。该督等、应逐线详悉推究。尤应迅速根查。务得实在来历。虽京中现交大臣查办。而该省发觉行查之案、应办者尚多。可传谕庄有恭、不可因京中有提解人犯。尹继善在京会审。遂生诿卸观望之意。稽延时日。其原承审各官。现已来京。即应另派干员。该署督董率办理。不可仍蹈从前故辙。鞫讯一委属员。使正线不明。首逆不能即得。倘有此等情弊。必不能逃朕洞鉴。惟庄有恭是问。著将现在作何查办。并办理若何之处。速行奏闻。　　

○刑部议覆、陕西布政使张若震奏称、杖笞捐赎。向例均照徒罪以下银数。但思徒与杖、相隔五等。若尽该以徒罪以下四字。轻重似无区别。应将原例分晰酌减。应如所请。但各照原律、五等依次递减。条目太繁。嗣后除徒罪仍照旧例原数捐赎外。犯杖者、贡监生纳缓二百两。平人约锾一百两。犯笞者、贡监生纳锾一百两。平人纳锾五十两。再有职官员。品秩不一。如三四品以下、及进士、举人。其有犯杖笞纳赎者。不得照贡监之例。另拟分晰递增。从之。　　

○调任山东巡抚鄂容安疏报、寿光县垦洱河新淤田四十亩有奇。　　

○旌表守正捐躯之福建长乐县民邱宗庄妻林氏。　　

○丁丑。谕、今年在避暑山庄看箭。见策登扎布、人尚可驱遣。射又中把。是以加恩赏给花翎、黄褂。乃至木兰围场。即推患臂痛。于一切差事。竟不向前。且自请宣对。朕命军机大臣传询。又称并无应奏之事。其意不过欲朕一召见。便可夸示于人。种种取巧。竟是不安本分之人。今经理藩院参奏、伊该管旗分之军装器械。不能整顿。著明白回奏。所有赏给花翎、黄褂、俱彻回。　　

○御史张馨奏、验看月选官。请饬部于奏派九卿时。将满汉科道职名。一并开列。俟派出、随同验看。得旨、所奏是。　　

○豁除湖北监利县之车湾、修堤穵压田地七十九顷有奇额赋。　　

○戊寅。谕军机大臣等、据鄂容安奏称、将先行拏获之管大任同房书办张遂田、朱德五、二人。驰驿起解等语。所办甚属妥协周到。已于摺内批示。惟郭庚为在京供出之肉铺刘姓。前经军机大臣、密咨提解。而摺内但称现拏刘姓等到案。其供词及起解日期。均未奏及。刘姓系此案紧要人犯。既经拏获。即应速解来京。此但问其曾否将伪稿转给郭庚为与否。至该犯得稿来历。取有确供。一面严提追讯。一面即可将该犯先行起解。不必更待逐层追究。嗣后凡有提解要犯。皆应如此办理。鄂容安奉到此旨时。刘姓等犯。谅已在途。若尚未起解。令其速委干弁。由驿站飞解来京。以便质审。　　

○己卯。上诣皇太后宫问安。　　

○庚辰。谕江苏淮、徐、海、三属。屡被偏灾。今岁虽获丰收。而积欠之余。民气未复。所有本年地丁漕米。已多全数通完。其历年被灾停缓漕米。若概令完纳。未免拮据。著加恩将乾隆十五年以前、缓欠漕米。分作癸酉、甲戌、二年带徵。以纾民力。该部即遵谕速行。　　

