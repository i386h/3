<!-- { "loadSidebar": true } -->
○吏部议准。闽浙总督苏昌等奏称泉州府同安县。金门一岛。地亩日辟民人辐辏向设县丞微员难资弹压查驻泉州府安海地方通判。事务既简且与驻石狮之西仓同知相距甚近请以安海通判移驻金门安海事务。归并西仓同知兼理又灌口地方。水陆交冲原设巡检微员。难资弹压。请将金门县丞。移驻灌口。又福鼎县山□秦屿地方。为海疆扼要之区。请将灌口巡检。移驻山□秦屿。各官俸廉役食。仍照原编改拨支给金门。灌口现有衙署。惟山□秦屿应另筹估建三缺俱关紧要。应请在外调补各关防印信。均照例改铸从之　　

○庚午。内阁翰林院带领癸未科散馆修撰编修庶吉士引见。得旨修撰秦大成。编修沈初韦谦恒已经授职其清书庶吉士射启昆祝德麟。董诰孟生蕙俱授为编修李铎易文基黄义尊俱授为检讨。汉书庶吉士吴省钦金士松褚廷璋孙效曾嵇承谦张焘祥庆。长翘元俱授为编修丁荣祚周位庚龚骖文官志涵。史大勋蒋鸣鹿俱授为检讨邱日荣曹锡宝苏去疾顾震白麟邓大林李调元陈其熀孙含中姚鼐俱以部属用冯昌绅。张鹤云著归进士原班铨选　　

○辛未。孝诚仁皇后忌辰遣官祭景陵　　

○谕据杨廷璋等参奏、镇安府知府韦驮保于拏获聚众滋事之沙匪张几良等并不立时讯究及供出勾引首犯又不亲自迅往查拏。请将韦驮保革职。留于该地方勒限缉拏逸犯等语。韦驮保著革职仍留该省协同缉犯。如逾限不获。另行请旨治罪　　

○谕军机大臣等。据杨廷璋奏、琼州府岐黎猖獗纠党焚杀客民。夤夜聚围汛地现在飞饬镇道督率允兵在于隘口堵御。并晓谕熟黎人等将凶黎尽数缚献。如敢负固即勒兵进剿等语。已于摺内批示矣。此等匪徒蠢悍性成。敢于肆行劫掠。实属目无法纪。自当尽数擒获严行惩治以彰国威而靖边海。该督既经前赴雷州府。就近调度务期尽灭根株。大示惩创。毋得意存姑息。草率了事所有现在督办查拏。并凶黎曾否全获情形速即据实覆奏毋得稍有虚饰。可将此传谕知之。寻奏臣自驰赴雷琼。调度剿抚黎匪机宜。随据镇臣甘国宝。巡道王锦会禀。该镇道同抵崖州查明黎匪系被客民居住黎村者。重利盘剥凌虐难堪黎人挟仇图报。那隆水满山为首杀死藤客李林兴。李孙劲等二十余人并焚烧邻村逼胁附和赶杀客民客民逃入乐安汛城守备任贤督兵追捕黎众逃散陆续获首犯那隆等惟水满山逃入五指山现派兵分堵隘口而先被胁之熟黎等现赴官投结情愿入山诱捕赎罪谅可克期全获不烦用兵督剿容将善后事宜。妥酌具奏得旨嘉奖　　

○山东巡抚崔应阶疏报沾化聊城安邱三县垦地八顷九十一亩有奇　　

○壬申。上御勤政殿听政　　

○谕京师自四月以来雨水稍觉稀少农民望泽甚殷朕心深为轸念宜申虔祷期沛甘霖著礼部即查照定例敬谨举行　　

○调礼部侍郎珠尔讷为工部侍郎兼正黄旗满洲副都统。以内阁学士诺穆浑为礼部侍郎正白旗蒙古副都统德福署礼部侍郎正白旗蒙古副都统观音保。为镶蓝旗护军统领仍兼副都统正白旗汉军副都统明亮署镶白旗蒙古副都统　　

○命正白旗蒙古副都统观音保管理健锐营事务　　

○以翰林院侍读学士德风为詹事　　

○旌表守正捐躯之直隶蠡县民李二妻张氏山西祁县民李永照女李氏　　

○癸酉。上诣畅春园问皇太后安　　

○谕军机大臣等苏昌题参典史方国祥疏脱遣犯杨香请旨将佥差不慎之知县卫克堉革职勒缉一本有虽于限内拏获不准开复之语所办未为妥协卫克堉佥解发遣重犯不行详慎派委以致疎防脱逃自有应得处分但定例止于降留今因该县将起解日期改迟巧为掩饰拟以革职。亦不为过但既令该员勒缉自当责其实力查拏若使明知开复之路无可希图则缉拏之心必因而生懈于事转为知益即谓该员改期规避之罪宜从重示儆亦不应见之弹章使该员闻知豫生退沮是欲予严惩而究无实济岂得为善于办事乎况在典史外委等派拨押解中途疎脱如使审无知情故纵情弊亦且革职之外无余罪若于知县加以重谴。则专司押解之员弁复将何以处之乎所有本内不准开复一语已交部删节核议。至此案逃犯必须上紧缉获以正典刑不但勒缉之员责无可辞即通省各属该督亦应饬令协同严速躧缉毋令该犯日久远扬。著将此一并传谕苏昌知之　　

○又谕、据额尔景额等奏称、本年叶尔羌应彻满洲官兵需马一百九十余匹现在叶尔羌备差官马止有二百四匹。实难全数办给因咨商永贵将伊犁马匹通融办理据永贵以马匹无多不能通融。咨覆请将马价支借官兵顾商人回空马直达肃州等语伊犁回部尽入版图两处事务并无区别叶尔羌需用马匹伊犁理合通融办理即去年有乌什之事兼遇大雪马多伤毙然现有陆续所买哈萨克之马即不能多岂百十匹亦不能办耶乃明瑞竟以不能通融咨覆永贵显因事隶回疆心存推诿公事如此其何以济将此传谕明瑞永贵额尔景额等嗣后伊犁回疆凡有应办事件互相商酌。务期有济慎勿心存畛域互相推诿也　　

○甲戌。上诣黑龙潭祈雨　　

○旌表守正捐躯之河南商邱县民刘文童妻邢氏　　

○乙亥。谕军机大臣等现今时值炎夏。近京地方雨泽稀水。天津一带滨临河淀地。地势低洼。苇丛中向为蝗蝻所聚诚恐此时遗孽潜滋。不可不豫为防范著传谕高诚。杨克信留心查勘如有萌动形迹。迅即上紧捕灭毋使渐至滋蔓。有妨禾稼并将现在情形若何即行具摺奏闻。寻奏现在督臣方观承。饬州县派定护田夫役按乡巡查臣等亦督属分查防范。今得雨透足。禾稼滋长实无蝗蝻形迹。仍实心查察。不敢懈怠。报闻　　

○以山西大同镇总兵额僧格。为宁夏将军　　

○丙子。上诣畅春园、问皇太后安　　

○授一甲一名进士张书勋为翰林院修撰一甲二名姚颐。一甲三名刘跃云。为翰林院编修　　

○以浙江严州协副将九格。为山西大同镇总兵　　

○丁丑。谕军机大臣等崔应阶奏、东省各州县所设民壮。一概改习鸟枪教演纯熟颇资防守等因一摺。所办甚好地方设立民壮。原为巡缉盗匪防护监仓第日久懈弛渐至有名无实今东省民壮经该抚概令改习鸟枪董率各属如法训练复亲加巡查如此经理自可望有成效。直省各州县俱有额设民壮。或可仿照添设鸟枪。留心教演。用以缉盗匪而御凶顽于地方亦不无禆益若奉行不力。徒尔虚应故事或转致更张滋扰则又无宁仍旧著传谕各督抚就各地方实在情形斟酌妥办该处或有难行之势。亦不必勉强滋事可将崔应阶原摺钞寄于各督抚奏事之便传谕知之　　

○旌表守正捐躯之直隶雄县民刘致中女刘氏晋州民张金声妻吴氏　　

○戊寅。谕曰正一真人。向系承袭一品。前据左副都御史梅珏成奏请量加裁抑经大学士会同该部议覆降为五品。第念其自宋元以来承袭已久。世守道教即遇有过愆亦应抵其人以罪耳。不应议及其世袭也然旧例一品班序未免太优遽降五品。又未免过于贬损。且其法官娄近垣。现系四品而伊品秩转卑。亦觉协今正一真人既来朝进京著加恩视三品秩永为例该部知道　　

○己卯。皇十七子永璘生　　

○谕、伊犁等处戍守官兵俱已彻回。现在该处官员戴翎者甚少。伊犁系新定边疆协领总管等。俱系辖兵大员俱著赏戴花翎。以壮观瞻著为例　　

○又谕曰、阿奇木公茂萨数年以来颇著劳绩。现在患病本年恐未能来京入观。著加恩赏发双眼花翎令其戴用　　

○云南提督李勋奏臣与督臣杨应琚会讯召猛烈召岩后即往孟艮。督拏召散。以期速获查召猛烈一犯系与召散同恶相济勾结整欠贼首。分路至九龙江一带会合将各土司地方大肆焚掠。且逆犯施尚贤供内有该犯尚欲谋入内地之语今讯问原有此言。并据游击豆福魁面禀沿途土司夷民见召猛烈拏获无不称快应亟请将召猛烈正法其妻女幼子递解京师分赏功臣家为奴至召岩一犯。并未随从焚掠但系召猛烈同祖堂弟。自应亦行正法以绝根株召猛烈应否解至焚掠地方。斩首枭示抑或即在思茅正法。传首悬示九龙江之处请旨遵行。臣到孟艮后究明。召散等踪迹督率总兵暨员弁兵练。并土司召丙等迅速查拏如潜逃阿犭□瓦属实。亦务向索取不使兔脱得旨传首悬示可耳。谕军机大臣等。据李勋奏、到普洱后与督臣商定善后事宜一摺。颇中事机。已于摺内批示矣。李勋现于四月内前往孟艮。伊新任提督于初定夷地。亲身阅视。自属办理之正。但彼处业派有总兵刘德成。华封等。带兵追捕。未获贼乎。自可就擒李勋虽精力尚强。究系年老。若外域瘴气稍重。不妨即就近在普洱地方督理一切。著将此传谕杨应琚知之　　

○庚辰。上诣畅春园、问皇太后安　　

○还宫　　

○谕曰、鄂尔多斯扎萨克多罗贝勒栋多布扎木素。获有旧玺即行恭进。诚悃可嘉。著加恩赏给郡王衔。并赏蟒缎。闪缎。片金。倭缎。花缎。共五疋。大缎五疋大荷包一对小荷包四个。送玺之管旗副章京赛堪。著赏缎二疋　　

○是日起。上以夏至祭地于方泽。斋戒三日　　

○辛巳。遣官祭关帝庙　　

