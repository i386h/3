<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十二月。癸酉。谕军机大臣等、据和珅奏、天津商人王凤起、于乾隆四十三年。领买户部三库绸布绒麻等项。原估价银十八万九千二百余两。业经户部限满。除交过银五万两。尚未完缴银十三万九千二百余两。据王凤起之子王世荣、呈请将自置直隶、河南、两省所属引地盐窝六处。抵交未完官项变价银两等语。该商应交银两。逾限不交。本应将伊产业抵缴治罪。但念其领货后、猝被水灾。报明有案。且现在王世荣接办范清济铜务尚知奋勉。著加恩免其抵缴。所有未完银两。分作八年。令徵瑞督饬该商。按年带交银一万七千四百余两。陆续搭解广储司归款。倘仍前迟延拖欠。不但将其引地盐窝入官。并将王世荣加倍治罪。将此传谕徵瑞知之。　　

○闽浙总督富勒浑奏、武职缉私。向有盐规。经奉旨删除之后。商人不敢私给。各员弁亦咸知奉法。不敢影射重支。得旨、实力查察。勿久而懈。　　

○浙江巡抚福崧遵旨覆奏、盐规议裁之后。浙省缉私武弁。恪遵功令。不敢影射需索。商人亦无私给等弊。得旨、为之以实。要之以久可也。　　

○豁除江苏华亭、武进、阳湖、三县。乾隆四十六年坍没占废地八顷二十亩有奇、额赋。　　

○予故阿巴噶扎萨克多罗郡王鼐布坦常忠、致祭如例。　　

○以故三等子奇拉克子兴安、额森特子哈金泰、一等男孙惟忠子庆麟、各袭爵。　　

○甲戌。谕曰、成策著补授盛京工部侍郎。仍兼管盛京副都统。成策所遗锦州副都统员缺。著萨克慎调补。萨克慎所遗镶白旗汉军副都统员缺。著玉鼎柱调补。玉鼎柱所遗正蓝旗汉军副都统员缺。著德福补授。　　

○又谕、前据贝子永硕等奏、泰陵、泰东陵、明楼方城等处工程。多有裂缝渗漏。因派福隆安、金简、先后前往查勘。均称恭查两陵明楼方城。墙身瓮券。及月台海墁等处。实有臌闪裂缝、并渗漏痕迹等语。陵寝工程。事关重大。是以建造时所有应需一切工料。俱令承办大臣官员等。实心督率。尽数动用。并不限以成例。工程告竣后。由承办大臣等自行报销。亦并不另交查核。诚以陵寝重地。非寻常工程可比。是以不惜钜费。惟期巩固万年。其承办大臣官员等、具有天良。自应敬谨将事。实力妥办。岂容丝毫疎略。今泰陵、泰东陵、明楼方城。均有裂缝渗漏。自系从前承办大臣监督等、草率克减。玩视钜工所致。从来罪人不孥。原不肯过为苛刻。但陵寝工程。永奠久远。其办理之能否妥协。必待日久始见若因承办之员。业经物故。遂从宽宥。不复罪其子孙。将何以示惩儆。所有从前承办泰陵、泰东陵、之大臣监督等、现在子孙。著军机大臣查奏。候旨办理。　　

○谕曰、据孙士毅奏、审明广西已革举人岑照、科场舞弊各实情。分别定拟一摺。已批交三法司核拟速奏矣。至其摺内自请交部严加议处之处。孙士毅系乡试监临。虽有失察之咎。但岑照业经中式。并无人举发。若以他人处此。即有所闻见。亦必回护。不肯据实奏请查究。今孙士毅于填榜时。因询之学政查莹、知岑照平日文理。与闱艺不符。即行彻底查办。究出串通贿嘱各情弊。并不因自有处分。稍存规避之见。是孙士毅不特失察之咎可宽。其办理认真。转属可嘉。孙士毅著交部议叙。学政查莹、随同举发。亦著加恩免其议处。　　

○谕军机大臣等孙士毅奏、审明岑照等科场舞弊。分别定拟。并请将土知州岑宜栋、交部严加议处一摺。已批交三法司核拟速奏矣。此案岑宜栋、于伊子岑照嘱托代倩传递私许银两之处。虽不知情。部议亦应革职但岑。宜栋、系该处土司。伊子因科场舞弊寘之典刑。其革职后、是否尚知畏惧。更加谨饬守法、留于彼处不致滋事之处。自宜留心体察。著传谕孙士毅、即饬所属。务须不动声色。密加察访。据实具奏。其土知州世袭。自当于岑宜栋族人、及兄弟中。选择诚妥者承袭。并著孙士毅酌议具奏。将此由四百里谕令知之。　　

○又谕曰、据富勒浑覆奏、武职巡缉私盐。并无向商人索取盐规银两情弊。除浙省既经抚臣设法查禁。至闽省从无盐规银两。巡缉弁兵等、停给薪水之后。自不能向商人影射重支。仍复出示严禁。随时查办等语。弁兵巡缉私盐。恐藉盘费薪水为辞。索取陋规。致滋弊窦自应实力查察。不可稍存懈怠。浙省距京较远。业据该督奏到。何以距京较近之直隶、山东、山西、江南、各省。转未据该督抚盐政等具奏。著传谕该督抚盐政等、于该省盐规议裁之后。是否不复私给。有无需索重支及如何设法查禁之处。迅速会同据实覆奏。毋得视为具文。　　

○乙亥。谕军机大臣等、据姚成烈奏、据荆门州知州萧凤诏禀称、该州民人万世印、散帖敛众抗粮。该州带役赴该处、将该犯拏获。带往州城审究。行至中途。忽有多人奔赴抢犯。该州出轿迎击。竟被殴戳致伤。并伤州役。经该州知会营员。会同搜捕。将万世印、及万青山、杜应元等拏获。该抚现在带同臬司前往督拏余犯等语。万世印诱众滋事。固为此案首恶。该犯虽已拏获。其纠夥抢劫之各犯。竟敢鸣锣持械。殴伤官役。目无法纪尤为可恶。不可不彻底究办。以申国法而靖人心。该抚现已带同臬司前往督拏。著传谕该抚、一面督饬文武员弁设法购线。按名缉拏。并究明起意夺犯及持械殴官者。系属何人。从重定拟具奏。毋使一名漏网。并查明该知州所办。是否得宜。一并具奏。将此由五百里传谕知之。　　

○以服阕贵州安笼镇总兵马诏蛟、为古州镇总兵。　　

○以故奉国将军亮炷子恒璧、照例袭封奉恩将军。　　

○丙子。谕曰、蕴端多尔济、系郡王在库抡办理事务。所有具奏事件。理应列名在勒保之前。从前遣往之时。以蕴端多尔济尚在年幼。未经历练。是以曾降旨所有具奏事件。著勒保在前列名。今蕴端多尔济、在库抡学习办事。将及一载。且系御前行走郡王。嗣后具奏。著在勒保之前列名。　　

○又谕、据礼部堂官奏、朝鲜国王使臣呈称、本年遣陪臣恭赴盛京。蒙赐诗章。并赏赉物件。该国王心切献芹之悃。谨致备物之仪。请照详转奏等语。今岁秋间。朝鲜国王因朕临幸盛京。特遣陪臣迎銮祝寿。诚敬可嘉。是以加恩赏赉并赐扁额诗章。及古稀说。今该国王接奉后。具表谢恩。兼输诚进献方物。尤见恪恭。所有此次呈进物件。非寻常随表备贡者可比。俱著收受。仍加恩赏赉。以昭优眷。嗣后如有谢恩表章。该国王务体朕意。仍遵前旨。不必备进方物。礼部堂官、传谕该国王知之。　　

○又谕曰、署武备院卿西宁、年力就衰。念其效力多年。加恩赐内务府总管品级休致。永和、现以内务府大臣办理热河总管事务。不必仍兼卿职。所有武备院卿员缺。著伊龄阿补授。仍留两淮盐政之任。伊龄阿未到京以前。著舒文署理。　　

○谕军机大臣等、刑部议覆孙士毅审拟岑照等科场舞弊。分别正法绞候。并将岑宜栋等咨部严加议处一摺。已依议行矣。此案岑照、于科场大典。交通贿嘱。传递舞弊。法无可贷。自应寘之重典。至伊父岑宜栋、于岑照嘱托代倩私许银两之处。既经讯明并不知情。自属与伊无涉。若因伊子岑照之故。而罪及其父。将土知州另行更换。转恐伊管辖之人。心怀疑惧。将来部议进呈时。自当另降恩旨。仍留原任。著传谕孙士毅、差妥人明谕。不加伊罪。即将岑宜栋檄调赴省。亲自宣谕。以子罪不连及其父。令其较前倍加谨饬。照前供职。将此由五百里传谕知之。　　

○赈恤陕西榆林、怀远、葭州、神木、府谷、绥德、米脂、吴堡等、八州县。被灾贫民。并予蠲缓。　　

○丁丑。谕军机大臣曰、刘峨奏、通鉴纲目续编内发明广义一条悖谬之处。照所发改本。一并更正一摺。内称有续通鉴纲目一部。无御批字样。系民间售卖之本。应一体送局抽改等语。通鉴纲目续编。外间有翻刻之本。前亦据农起奏到。曾降谕旨。令江浙各督抚。实力搜查抽改。今据刘峨奏、直隶亦有翻刻售卖之本。是此种翻刻书籍板片。各省均有流传。自当一体抽改铲削。著传谕各督抚。饬属留心访查。将翻刻之板片书本。务必全行查出。一律改正。其挖出正本翻本书内违悖字样。毋论一二页、及二三行、或数字。均著收存、汇齐送京销毁。不致外间稍有留传。使无知妄诞之徒。又行钞播。方为妥善。将此遇便传谕各督抚知之。又谕前因各省武职。既已酌给养廉。不应再得盐规银两。谕令各督抚设法查禁现据该督抚等陆续奏覆。均称并无藉词需索等弊。惟刘峨奏、直隶天津镇标。向有巡盐盘费银两。因兵丁每日所得饷银无几。而天津一带。又系私监出没之所。派委巡查盘费一项。似所必需。仍请留给。以恤兵艰等语。核其所奏。自属实在情形。至武职各员。改给养廉。亦以藉纾商力。该员等派委巡查。本属分内之事。自不得以盘费薪水为词。复向商人索取银两。致滋扰累。著再传谕有盐务之各省督抚。务须严加访察。实力查禁。毋使不肖员弁。影射重支。并晓谕众商。亦不得另行私给。如有仍前藉端需索者。一经查出。即行据实参奏。其兵丁等得饷无多。有此盐规。以为往来盐费。得以实力缉私。于商众亦属有益。但仍应一体查禁。毋任额外借端多索。将此遇奏事之便。各谕令知之。　　

○又谕、乌什叶尔羌等处。年班入觐之伯克等入京时。俱由该处大臣出具考语。缮摺具奏。伊犁入觐之伯克等。向俱不由该处大臣、出考具奏。嗣后伊犁年班之伯克等。亦照乌什、叶尔羌之例。令该处大臣、按其劳绩。出具切实考语入奏。将此传谕伊勒图知之。　　

○山东巡抚明兴遵旨覆奏、东省武弁。巡缉私盐。向有薪水银两。费用有资。实无藉巡查往来盘费为名。仍向商人需索盐规。并商人复行私给情弊。得旨、览。　　

○戊寅。上幸瀛台。　　

