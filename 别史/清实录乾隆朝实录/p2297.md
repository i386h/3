<!-- { "loadSidebar": true } -->
○甲寅。谕、小金川逆酋僧格桑、侵占底木达等处。并扰及木果木军营之事。昨已有旨通谕矣。至温福军营失事。其罪不在刘秉恬、而小金川一带后路。不能妥密豫防。及不查参董天弼之处。刘秉恬实不能辞咎。本年春间。因将军等分路进攻金川。所有美卧沟等处、通连贼境要隘。随谕令刘秉恬、悉心筹画。酌量派兵防守。并令刘秉恬在美诺弹压。又令其移驻簇拉角克。往来巡防。若果兵少不敷防守。即当早奏调兵。今贼人仍从美卧沟潜出侵扰。则刘秉恬所设法严防者何事。又前令董天弼、于底木达、布朗郭宗驻守。并巡防美卧沟一带。又以董天弼懦弱无能。复交刘秉恬随时查察。倘不实心出力。即据实严参治罪。乃前据温福奏、董天弼退住美诺。冀耽安逸。经温福严饬札催。始回底木达。其另立一小营。并不在官寨驻守。不阅数日。旋致失事。则系刘秉恬于事后始奏明者。温福身在军营攻剿。尚知董天弼措置乖方之处。即行饬责。刘秉恬近在簇拉角克。岂转毫无闻见。何不早为参奏则该督之驻彼经理又属何事。此次贼匪滋扰。皆由董天弼玩误所致。实属死有余辜。而刘秉恬之罪。亦与董天弼相去无几。前因刘秉恬在军营督办粮运诸务。颇能奋勉出力不辞劳瘁。是以加恩授为总督。并赏戴孔雀翎。晋阶太子少保。今以防守后路紧要大事。贻误若此。实不能复为宽解。若不加以惩儆。转似朕有意曲庇。何以服众人之心。即刘秉恬自问。亦何颜复戴花翎。忝任总督乎。此事若在他人。即当重治其罪。第念刘秉恬、系初经任用之汉人。且平日办理他事。尚属认真。姑从宽典。刘秉恬、毋庸俟该部严加议处。即将伊总督及所加宫衔。概行革退。拔去孔雀翎。以示炯戒。仍加恩赏给按察使衔。在军营随同办事。俾励后效。所有四川总督员缺。即著富勒浑调补。在美诺等处办事。照刘秉恬例。用钦差大臣关防。文绶、去年获咎之由。系沾染外省袒护恶习。尚无大罪。在当时不得不加以创惩。念其向来颇能办事。尚可弃瑕录用。文绶、著加恩补授湖广总督。仍照富勒浑之例。署理四川总督印务。在省办理地方事务。如有关系军需之事。仍著往来查办。其湖广总督印务。仍著陈辉祖暂行署理。至此次富勒浑、本因查办粮运出口。继以山水涨发。留驻督办桥道。一闻贼人侵占底木达之信。即带领头二起已到黔兵。驰赴蒙固桥、策应防守。料理俱能妥协。博清额、系派往审事之人。亦即同富勒浑带兵驰守蒙固桥。彼时贼势鸱张。若非富勒浑、博清额、二人统兵在彼防范。更不知成何事体。而博清额旋即前往美诺。与海兰察督兵声援。连日海兰察奏到诸摺。具有条理。必系博清额为军机章京。办事年久。熟习机宜。故能周到若此。富勒浑博清额、均属可嘉。俱著交部议叙。博清额、并著赏戴孔雀翎。朕于诸臣功罪。办理一秉大公。至军旅重务。赏罚尤不肯丝毫假借。轻重权衡。悉视其人之自取。将此传谕刘秉恬、使知感愧。并通谕中外知之　　

○谕军机大臣等、前因申保等奏、凤阳兴武各帮。米色潮湿搀和。均系江苏所属。此乃粮道朱奎扬专责。恐该员年力渐衰。未能实心整顿。谕令该督抚查明。如朱奎扬办理不善。即据实参奏。今据高晋等覆奏、江苏上年收兑漕粮。实皆一律纯净。官吏并无滥收搀杂情弊。而另摺又奏、朱奎扬精力日衰。不敢因尚无劣迹。致滋贻误。请勒令休致。所办非是。江苏所兑漕米。既查明并无情弊。即与朱奎扬无涉。该员年齿虽衰。其精神尚不至于颓惫。熟手亦颇难得。何必无故遽令勒休。况据称凤阳等帮。漕米潮杂。正在查办。如果朱奎扬办理不善。何妨俟查明再行参奏。而亟亟为此勒休之请耶。察吏之道。固不当徇庇姑容。亦不宜依违无据。萨载、初任巡抚未久。办事或涉游移。高晋久历封疆。素称谙练。不应轻率若此。高晋、萨载、均著传旨申饬　　

○又谕、据海兰察等奏称、美诺南山一带。现已派兵前往、分别剿抚。道路易通等语。是南山一带之路。此时自己开通。惟北山科多新桥等处。贼众甚多。且系阿桂后路。最关紧要。阿桂须即将此一带贼番。尽行剿灭。并即速赴底木达、布朗郭宗两处。上紧克复。乘贼番占据未久。攻之尚易。逼令贼酋势迫。仍窜回金川。可先清小金川地界。将美卧沟、大板昭等要隘。选派将领。分拨重兵防守。并将沃克什至卧龙关一带后路。防范周密。官兵即可于小金川地方。暂行屯住。为另筹进剿之计。又富勒浑、已实授四川总督自应回至美诺、明郭宗等处、总办一切。其巴朗拉一带。或令博清额、或令刘秉恬、前往妥协经理。　　

○又谕、现因四川火药不敷。故于邻省办解。今京城所存火药甚多。既派满洲兵前往。著令豫备十斤一包。交兵丁等带往。以省运费。领队之大臣侍卫留心查管。毋使沿途或有潮湿遗失。又钱鋆奏称、现在西路军营。每日约用火药万斤等语。杀贼虽以火药为要。何得用至如许之多。著谕将军大臣等、晓谕兵丁。凡用火药铅弹。务期破卡杀贼。切不可于无关紧要地方。轻施枪炮。以致虚费　　

○以正红旗汉军都统曹瑞、署古北口提督　　

○乙卯。谕曰、李煦、常保住、前因攻当噶尔拉营卡。被贼番夤夜抢劫伤人一案。捏词妄报系小金川沃克什换班番人所为。经温福、刘秉恬查明参奏。将伊等革职拏问。于簇拉角克枷号。并著博清额、前往会同刘秉恬、审明实在情节。按律治罪。昨据海兰察、刘秉恬、因贼番滋扰。将李煦、常保住、释枷。令其带兵杀贼。即批谕、自应如此办理。并令将二人之事。毋庸再审。李煦、常保住、在营已久。兵丁尚听其调度。且其获罪。亦非若董天弼之死有余辜者可比。著加恩李煦、赏给游击。常保住、赏给三等侍卫。随阿桂军营差遣委用。以观后效　　

○谕军机大臣等、昨丰昇额奏、番人供词。有索诺木带兵由噶拉依往巴旺布拉克底之语。其地为阿桂军营后路。且与章谷一带相近。所关甚重。不可不留意稽防。再当噶尔拉军营。著明亮留兵驻守。若其地非多兵不能据扼。即当令明亮统兵驻僧格宗。与美诺为掎角之势。则当噶尔拉一路。贼自无从窜入。即达乌至章谷一带。亦可控制无虞。阿桂当就该处情形。悉心筹画。又昨据刘秉恬奏、木果木军营。民散在前。兵溃在后。究系未能先事豫防所致。且营中枪炮火药。若早派重兵严守。炮局何致为贼抢劫。而客民匠役数千。亦当收之营内。备人数以助军威。未为不可。不应坚闭营门。听其散去。既示贼番以弱。且徒摇惑众心。是温福未免仓皇失算。至其营中兵众。不下一万数千。当时溃散若干。著交阿桂、即行确查具奏。再将领中实系阵亡、与巴朗相似者。均应奏闻予恤。其随将军冲出之满洲兵一百余名。有阵亡者。亦一体查明议恤。若所列未出人数内。或有踪迹未明。不能定其存亡者。亦开具姓名奏明。交部备核　　

○命调直隶宣化镇总兵达齐、即赴行在陛见　　

○丙辰。上诣皇太后行宫问安　　

○谕军机大臣等、富勒浑奏、路顶宗以内之达木巴宗、巴朗拉、山神沟一带。派兵防范。所办亦属周到。但巴朗拉、为我军粮台后路。今逆番尚在布朗郭宗等处。而大板昭一路。贼复由彼窜入。计距别斯满等处甚近。若由彼潜出抄截。所关不小。现在富勒浑所派防守兵数无多。不可不严密防范。至沃克什官寨。最有关系。必当派勇干将领。带兵严守。其资哩寨亦须驻兵防守。使声势联络。则巴朗拉一路。便可无虞。实为此时即需筹办之事。若阿桂尚未到。即著富勒浑、刘秉恬、会同海兰察、博清额、悉心筹度。又富勒浑奏、明郭宗、美诺、仅存粮一千余石。现在沿途督催接济。所办甚好。军粮最为军营要务。现据富勒浑奏、请令原任布政司李本、在巴朗拉一路。总催粮运。已批令酌予职衔。令该员将此事实力妥办。以励后效。又丰昇额所需军粮。应从何路军往接济。鄂宝、即行妥办奏闻。至现在最急最要之务。必须将小金川地面肃清。驻兵以待再进。著再传谕阿桂、迅即统兵回美诺。速办剿贼事宜。丰昇额等、遄程前赴大板昭。攻剿贼众。以收夹击之益。仍即驰往美诺。与阿桂会合。筹办一切　　

○丁巳。谕曰、金云槐奏、粮船在途。请令巡漕御史验阅风晾。并查察偷卖耗米一摺。此等固属向来积弊。但各省特派御史巡漕。原不仅责其专司催趱。凡属漕规运务。均当一体稽查。不应复俟朕降旨交办。今该御史既有此奏。是历来巡漕各员。惟以督催之事。具文塞责。余皆置之不问。岂派员巡察本意。著照所请。嗣后粮艘事宜。著各该巡漕御史、一体实力严查。毋稍因循懈忽　　

○又谕、据阿桂奏、于当噶尔拉、至章谷后路一带。将小金川精壮男番歼灭。碉寨尽行烧毁。并派兵在达乌、翁古尔垄等处防剿。其色木则一处。令奎林、崔文杰堵截。扑杀多人。又添兵防护纳围粮站。将河以南之拉约寨。痛加剿戮。焚烧寨落。并杀死金川贼人。又令崔文杰、攻剿僧格宗对河之荣寨。杀贼五六十人。焚烧碉房三四十座。其余寨男番。俱经洗尽。金川遣来之贼三起。并皆擒杀。即日与海兰察等会合。剿除河北之彭鲁尔等寨。则美诺一带之余孽。便可扫清等语。阿桂所办。甚合机宜。且杀贼亦多。殊属可嘉。著交部议叙。所有在事出力之将弁兵丁等、并著阿桂查明。咨部议叙。以示鼓励　　

○又谕曰、富德、著授为领队大臣。带领头起兵丁。前往四川军营。其末起兵丁。著派蓝翎侍卫讷苏肯带往　　

○定边将军尚书阿桂奏、两金川贼酋。甚为猖獗。木果木一带。大经挫损。不得不添兵办理。俟悉彼处确实情形。并应调何处兵。另筹具奏。谕军机大臣等、阿桂奏称、俟定有应调之兵。另行具奏。看来阿桂此时。亦知从前伊等所奏、无需满洲兵之错矣。今统计现调兵有一万三千名。兵力甚壮。复缮写谕旨、晓谕各土司。伊等接到后。通行晓谕各番。一面扬言。已调十余万精兵前来合剿。则贼酋闻之。丧胆震动。而各土司闻此。亦可定其游移之志　　

