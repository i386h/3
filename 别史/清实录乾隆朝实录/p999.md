<!-- { "loadSidebar": true } -->
○谕、今岁山东被水州县。前据奏报。即降旨加意赈恤抚绥。所有本年应徵漕项。定例不准停缓。但恐该省被灾情形。与豫省相同。且从前积歉之余。元气未复。朕心深为轸念。特行格外加恩。著该抚鄂容安、详查被灾最重州县。若闾阎有拮据情形。其如何缓徵之处。速行奏闻请旨。该部即遵谕行。　　

○谕军机大臣等、杨锡绂摺奏、查办传播伪造奏稿一案。遴委县丞巡检等员、改装更名。先于冲衢大路。市镇寺院。潜行密查。如得有踪迹。再委大员驰往办理等语。所办甚拙而谬。此案发自滇黔。移咨湖北查拏。当经查获传抄之犯甚众。湖南居三省之中。入黔路所必经。岂独于该省转无传播之人。若能如恒文之迅速查办。逆徒自无漏网。乃拙于布置。似乎慎密从事。而不知多派微员。必且因而洩漏。逆徒必且闻风远窜。况朕已明降谕旨。人所共知。又何必改装更名。作此虚诈之状。果使实心办事。必不出此。杨锡绂著传旨申饬。如不实力加紧缉办。则纵奸之咎。断不能为杨锡绂宽也。　　

○户部议覆、广东巡抚苏昌奏称、粤东滨临大海。涨出沙滩。无碍水道者。向例听民报垦。至水口要津。支河港汊。有关水利之区。倘拦筑为田。则水道阻塞。急宜禁止。现南海、番禺、顺德、海阳、饶平、澄海、各县。所有民间圈筑桩坝沙滩。除于水道无碍。及不能挑浚者。听民照旧耕种。此外无论已未成田。并新涨浮沙。有妨宣洩处。应饬地方官晓谕严禁。毋得报垦升科。应如所请。从之。　　

○豁除甘肃灵州之羊马湖滩、沙碛鹻废地、额徵三千六百八十亩有奇。　　

○乙亥。谕、各馆进呈之书。皆经总裁阅定。况国史传信万世。更非纂辑词章之比。乃一经披览。开卷即有大谬之处。初非文义深奥。难于检点。亦非朕过为吹求。但使该总裁等、稍一留心。何至于此。著将总裁官傅恒等、交部察议具奏。皇考时。因大学士鄂尔泰、张廷玉、办理几务殷繁。遇有处分。免其交部。朕则以为居一职。即当尽心一职。如大学士傅恒、来保、日在军机处行走。朕交办之事虽多。亦不得因事繁自诿。此正朕教诲成全之意。诸大臣皆朕倚任办事之人。若谓即加处分。亦不过罚数月之俸。所损几何。苟存此心。朕益为诸臣愧之。　　

○大学士江南河道总督高斌、河东河道总督顾琮奏、阳武漫口。前奉谕旨。指示谆切。今察该处河形。虽系倒灌。然水已入袖。外滩河唇漫水。虽宽三百余丈。而两头深处。不过数尺。此处堵筑。施工颇易。随昼夜趱办。两头并进。已就柴工一百三十余丈。臣等筑坝处。正当朱笔画出图中挑引处。现工已将半。九月内可望合龙。不必另挑引河。得旨、嘉奖。　　

○以兵部侍郎裘曰修、为知武举。内阁学士兼礼部侍郎李因培、为武会试正考官。翰林院侍讲学士于敏中、为副考官。　　

○丙子。上奉皇太后谒泰陵。自圆明园启銮。　　

○诣皇太后行宫问安。　　

○是日。驻跸黄新庄行宫。　　

○丁丑。谕、据巡抚潘思榘摺奏、福州等府属。于七月内飓风大雨。沿溪发水。惟福安、寿宁、等邑为甚等语。该处猝被风灾。山水骤涨。民居田禾。多被淹浸。朕心深为悯恻。现据该抚照例赈恤。但念被灾贫民。盖藏无存。转瞬徂冬。生计尚多拮据。所有被灾最重之福安、寿宁、二县。著加恩将极贫人户。加赈两个月。次贫、加赈一个月。俾得接济口食。以示轸恤。该抚董率属员。实力查办。务令无遗。使贫民得沾实惠。再、该二县本年地丁钱粮。并著加恩缓徵。以纾民力。该部遵谕速行。　　

○又谕、江西协济浙省米三十万石。调任巡抚舒辂、已委员督运前往。浙东诸郡、所需赈粜。及拨补仓储。为数浩繁。邻省运到米石。多多益善。但江西秋成虽属丰稔。而一时买补。恐市价因之转昂。著于本年应徵漕粮内。截留十五万石。以为拨补之用。令该抚通融筹酌。妥协办理。该部即遵谕行。　　

○又谕军机大臣等、永贵前因浙东诸郡。旱象已成。请拨江楚米石接济。朕以江西米价。现在昂贵。准令楚省拨运。而舒辂接到永贵札商之咨。旋已碾米三十万石。运赴浙省。此项本可无需碾运。但业经在途。即迅速降旨。亦已无及。若使接旨运回。更多往返盘运之费。是以听其运浙。在灾地自属得济。第江西米谷。拨运既多。不可不亟为筹补。前据舒辂奏请、截漕十五万石。朕以漕粮所关綦重。该省年岁并未失收。舒辂奏报张皇。遽以截漕为请。降旨申饬。又于未接谕旨之先。请再截留合三十万石之数。益属不知缓急。但现已碾米三十万石运浙。则仓储之应补者更多。与其一时采买。使市价益昂。有妨民食。宁施恩格外。准予截留。已谕部令截漕十五万石。著传谕新抚鄂昌、令其通融拨补。妥协筹办。并谕永贵知之。令其留心撙节。勿因运到米石宽裕。一任属员冒滥开销。　　

○又谕、据福建巡抚潘思榘奏称、琉球国使臣毛如苞等、进贡二号船只。在洋遭风。业经收回本岛。该国王将原船修葺完固。并将闽县遭风船户蒋长兴等、常熟县商民瞿张顺等、留养三年。给予口粮。随船护送来闽等语。中山王尚敬、素称恭顺。今进贡船只。在洋遭风。堪为轸念。又将内地遭风商民。留养三年。附送至闽。甚属可嘉。著于进贡常例之外。赏赐该国王蟒缎二疋。闪缎二疋。锦二疋。彩缎四疋。素缎四疋。以示优奖。其在船之官伴水梢人等。著该督抚分别赏赉。该部仍行文该国王知之。　　

○是日。驻跸半壁店行宫。　　

○戊寅。上诣皇太后行宫问安。　　

○谕军机大臣等、前因永贵奏报、浙省被旱成灾。请邻省接济。经传谕江楚各督抚、通融筹办。昨舒略奏称、运米三十万石赴浙。今据阿里衮奏、将先运川米十万石。尽数运浙。并咨商川省。再为酌运数万石来楚。俟浙省再有需用。即可拨济等语。今岁浙省旱灾虽甚。自金衢而外。尚有薄收。第因一时顿乏。市价翔踊。永贵仓皇入告。朕以捄焚拯溺为心。即行传谕产米省分督抚筹办。永贵因有此谕。遂四出告籴不已。但以目今浙省情形而论。则商贩流通。米价不过二两有余。在俭岁已为平减。即外省中价。往往有似此者。永贵欲令灾地与丰年同价。如邻封何。江楚督抚。一体筹办。恤邻道固应尔。但浙省已屡被恩膏。截漕赈恤。为数已多。兼有江闽协济。外省实无需多拨。江西距浙较近。舒辂业经派员拨运。降旨恐已无及。且虑胶柱鼓瑟。将至浙境者。仍复追还。则往返益滋纷扰。姑允其拨济。至楚省动拨川米。似尚可及止。著传谕该督抚、如运浙之米。尚未出楚境。则此项原系拨补湖北之用。著即于湖北收贮。无庸运交浙省矣。喀尔吉善等、在浙言浙。不暇计及其他。朕则天下一家。何分彼此。往复调剂。几费苦心。该督抚等、当亦未能深悉也。著一并传谕知之。　　

○又谕、各省办理赈务。向无一定章程。多有冒滥中饱之弊。而实在贫民。转多遗漏。不能均叨赈恤之恩。盖地方灾赈。今在清查户口。以杜遗滥。封疆大吏。统驭全省。既难躬亲其事。即被灾之州县。其应办事务实繁。如止一隅偏灾。尚可自行查办。若灾地稍阔。必不能分身兼顾。而本处一二佐杂教职。亦难遍历村庄。势不能不假手于书役乡地。所以易滋弊混。近询之直隶总督方观承、据称该省向来、俱另委厅印、带同佐杂等官分查。视灾地之大小。以定派员之多寡。其巡查登籍。散票给赈诸法。甚属妥协周详。浙省今年被旱成灾。应赈之州县甚多。若办理稍有未善。既恐遗漏滋弊。且恐总理大员。见户口过多。率意裁减。益致向隅。而胥吏之冒滥作奸。仍复不免。灾黎何由得沾实惠。可将方观承所开说帖。抄寄喀尔吉善、永贵等、令其仿照办理。于赈务实为有益。其各省州县中。有被灾应赈者。遇奏事之便。一并抄寄。令该督抚等、酌现在办赈尚有未协之处。可择善而从。若已定有章程。大意相同。而果能信其实无弊混。亦不必因有此旨。遂复行从头另办。转致更张滋扰。直隶总督方观承、陈奏办赈事宜说帖、查向来直隶办理灾赈。俱系另委厅印、带同佐杂等官分查。视地方之大小。定派员之多寡。厅印或一员。或二员。佐杂并能办事之教官。或三四员。或五六员。各给号记一。其厅官之才干者。或一员兼管两州县。派员既定。令总理赈务之道员。照议定查户规条。带领各厅印清查一二日。俾皆领会。厅印又带同派随之佐杂教官。清查一二日。俾皆领会。然后各照派定村庄。四出分查。庶可画一。委员等各带赈票多张。上用本州县印信。加用委员号记。庶见票即知为某委员所查。委员于清查时。将票上填明极次贫户。大小口数。随查即按户散给。另用帐簿一。将一日所查村庄。成灾几分。某户极贫。某户次贫。大口若干。小口若干。逐日登记。又按一日所查共若干户口。总记于后。用本人印信戳记钤盖。查完日、通计一州县应赈确数。一面申报上司查核。一面送被灾之本州县。照簿计口。验票给赈。该管道府。仍于巡历之次。按簿抽查。如有滥遗。惟承办之员是问。至本处书吏衙役。惟按各委员派给一名。以供缮写使令。不许干与查户之事。如此、则户口无从朦混。而贫民均沾实惠矣。　　

○是日。驻跸秋澜村行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十八


大清高宗法天隆运至诚先觉体元立极敷文奋武孝慈神圣纯皇帝实录卷之三百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。九月。己卯。兵部议覆、福州将军兼管闽海关事务新柱奏称、闽省驻防官兵内。有缘事革退者。因外省向无复准挑补甲缺之例。终身沦弃。无计资生。请援在京八旗例。无论官兵。凡罪犯军流以下其有家计窘迫。愿补披甲缺者。验看年力强壮。弓马娴熟。俱准挑补。应如所请。通行各省驻防处。一体遵照。从之。　　

