<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之一百五十三

　　大清高宗法天隆运至诚先觉体元立极敷文奋武孝慈神圣纯皇帝实录卷之一百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。十一月。壬戌朔。上诣畅春园、问皇太后安。　　

○癸亥。户部议准、四川巡抚硕色、遵议川省捐输社仓奖励之法。请照雍正三年条例奉行。从之。　　

○又议覆、长芦盐政三保奏称、长芦引盐。每包加五十斤。遵部议折中核算。每引应徵银四钱四分五厘八毫零。共应增课银八万六千一百四十二两九钱八分六厘四毫。均摊于额引。此项增课。自应本年入额徵收。但各商现有应完带徵银两。恐商力拮据。请俟带完缓徵课银后。于壬戌年起。将乾隆二年至六年应追之课、均摊完纳。毋庸加引。应如所请。至所称请分十二年带徵。未免过缓。应令分限八年。均匀带销。至长芦引课。蓟、永、怀、引有轻重之分。应令该盐政分别蓟、永、并怀、数目。按引摊算。永为定额。从之。　　

○兵部议准、河东河道总督白钟山、遵议量裁各省续添兵丁。河东河标。于雍玤九年、添兵一千名。十三年、拨给兖镇五百名。又于乾隆元年、裁四百三十四名。缘城守营旧设兵、全系步守而无马战。是以酌请存留马兵六十六名未裁。苐中、左、右、三营。旧马兵各有一百三十余名。请将三营马兵各裁二十名。至河营兵丁。山东运河、原系浅夫改兵。并非添募黄河之兵。山东省、额设二百名。河南省、额设一千名。原设无多。难以裁减。至此项河兵。向止守粮。乾隆二年。恩给战饷。未便议改。从之。　　

○吏部右侍郎杨嗣璟丁忧、仍命左侍郎梁诗正、兼右侍郎。　　

○甲子。谕、朕览大学士会同九卿议奏衍圣公、题补各员一本内称大学士等、业于议覆侍郎周学健奏内、敕令屏绝夤缘。停止劄付。则可无流弊等语。此处止称大学士等。并未将大学士之名写出。经朕降旨询问。大学士鄂尔泰等、自认疎忽。请敕部察议。并请将原本发出。交吏部改正。朕已降旨。将原本发出、大学士等免议矣。朕观近日各部院本章内、错误遗漏之字样甚多。俱经朕看出。谕令更改。若不经朕看出。则传抄于外。天下之人。必疑朕不详阅本章矣。此皆部院大臣。不实心办事之故。向后均宜省改。又见近日部院本章。往往将无关轻重之语。叙入本内。重见叠出。繁杂支离。甚觉非体。此乃前明陋习。奈何仿而行之。各部院大臣。均当留意。　　

○遣官祭先医之神。　　

○赈两淮通州、泰州、淮安分司所属。掘港等二十七场、被风潮灾灶户。　　

○乙丑。上诣恩佑寺行礼。　　

○诣畅春园。问皇太后安。　　

○诣大高殿、寿皇殿、行礼。上还宫。　　

○工部议准、前署两江总督杨超曾疏言。南汇营部司衙署。雍正十年、为海潮涨没。请于旧址重建。从之。　　

○南掌国王岛孙、表遣陪臣召达先、进乾隆五年贡象二只。得旨。览王所奏、具见悃忱知道了。该部知道。　　

○除云南永北、鹤庆、蒙化、三府、禄丰、嵩明、宝宁、浪穹、大姚、五县、雍正九年、报垦不实民屯地、共六十顷二亩有奇科赋。　　

○云南巡抚张允随疏报、罗次、南安、新平、三州县、乾隆五年分、开垦下则民田四顷一十三亩有奇。　　

○丙寅。上御太和殿视朝。文武升转各官谢恩。　　

○谕、本年十一月二十五日、恭遇皇太后五十万寿。普天同庆。伏查康熙四十二年。圣祖仁皇帝五旬大庆。曾经赏赉八旗年老人等。今年朕亦欲将在京八旗官员、及男妇、太监等、年六十以上者。加以恩赏。此等老人。于皇太后自畅春园回宫之日、欲瞻仰跪接者。不必禁止。其年老艰于步履者。亦不必勉强。所有跪接礼仪。及如何分别赏赐之处。著户部。内务府大臣、会同酌议具奏、寻议、官员男妇六十以上者。各赏银五两。七十以上者。六两。八十以上者。七两。九十以上者。十两。兵丁、闲散人等。男妇六十以上者。各赏银二两。七十以上者。三两。八十以上者。四两。内有百岁老妇二名。各赏银十五两。开户家人、男妇无论年岁、各赏布二疋。共应赏银十万八千七百五十两。布六万九千七百三十八疋。其跪接礼仪。八旗年老官员男妇。应令各按旗分次序。自西安门起。至紫光阁门外。男左女右。分列道傍跪接。年老太监。在西苑门内跪接。得旨。百岁老妇。每人加赏上用缎二疋。九十岁以上官员、有品级太监。每人加赏上用缎二疋。八十岁以上官员。有品级太监。每人加赏上用缎一疋。七十岁以上官员、有品级太监。每人加赏官用缎一疋。余依议。　　

○续纂律吕正义后编。谕和硕庄亲王允禄、刑部左侍郎张照、朕因元旦冬至诸大节、临朝乐章。句读与乐音不相比合。考其本未。乐章则系康熙二十二年所定。而搏拊考击之数。则又仍明代之旧。是以命大学士该部会议。重定乐章。期合于正。恭查康熙五十二年。纂修律吕正义。重造中和韶乐。既经皇祖圣祖仁皇帝钦定。岂得乐章乐音、尚乃如此迳庭。及阅律吕正义。凡宗庙朝廷所用乐章。并不在内。查乐章开载会典。古今图书集成内。亦有之。律吕正义一书。专为发明乐律而设。何以阙如。及观御制序文。则系雍正三年皇考所撰。意此书在皇祖时。尚属未完之本。至雍正三年刻成。未暇补足欤。抑皇祖圣意。待制造乐器审比乐音之法、具有成书之后。再行考定、续纂入帙欤。否则该馆办理之时、未经定议奏请。是以尚少乐章字谱也。夫大乐与天地同和。嘉感神祇。茂豫民物。其事甚钜。不可少有阙遗。继志述事。责在后人。如果有所未备。理宜绍续前典。著庄亲王会同张照、将此书源委、悉心查明具奏、朕思临朝乐间如此。则坛庙乐章。恐亦不相符合。著一并查明具奏、履亲王、何国宗、当日与庄亲王同办律吕正义。又闻彭维新、通于音律。俱著一同办理。寻庄亲王允禄等奏、康熙五十二年十月内。奉圣祖仁皇帝谕旨。恭编律吕算法等书。五十三年十一月内。律吕正义成。奉旨。律吕、历法、算法、三书。著共为一部。名曰律历渊源。六十一年六月内。数理精蕴、历象考成、皆告成。臣等恭请御制序文。奉旨。这部书甚好。实从古所未有。朕作此序文。不须别为结构。只实述其道理。自然成文。摺留览。序候颁发。然序文竟圣祖仁皇帝世、未曾颁发也。雍正元年九月内。校刻全竣。世宗宪皇帝御制序文。御书。交武英殿摹刻。其制造乐器。则自康熙五十二三等年。陆续颁付太常。维时礼部尚书荆三、曾奏请改定乐音。奉旨。速速办理。逮康熙六十一年。尚未竣事。恭思圣祖仁皇帝圣意。必俟审比乐音之法。具有成书之后。再行考定续纂成书。诚有如皇上圣谕所云者。此律吕正义之源委也。臣等恭请续纂律吕正义后编。与前书并垂万世。其本朝坛庙朝廷乐章。应将新旧所定。并按朱子六经图、及明郑世子载堉乐书之式。考订宫商字谱。备载于篇。至凡科扪空济、有声无字之乐音。乃周室豳诗之遗意。外藩夷蛮曾入中国之音乐。乃本朝洪覆之大猷。并应具以字谱写之。再、民间俗乐。未能禁止。不当任其芜秽。理合一并厘正。但律吕深微。乐音茫昧。非臣等五人所能办理。应行开馆纂修。以襄钜典。谨列事宜五条。一、设立修书馆地。向有律例学官房。堪以取用。一。设立分修校录人员、及供事馆役。编修于振、系原办乐章之员。应令分修外。有员外郎王羾、原任知府何国栋、在籍行人顾陈垿、中允黄之隽、又员外郎董洪、中书科中书王文清、王图炯、均可充分修之任。校录十五员。供事四名。馆役四名。纸匠二名。一、设提调。即于分修内酌派。收掌。即于校录内酌派。再请派内务府司官二员。凡有行文各衙门之处。用内务府印信钤盖。一、需用书籍。请于武英殿等处查取。纸张笔墨桌饭银两。照例于各该处衙门咨取。一。现在乐器、或有应行修造之处。另行陈奏、得旨。大学士等议奏、旋议准允行。　　

○兵部议准、调任直隶总督孙嘉淦疏请、热河驿站、增复递马十匹马夫五名。从之。　　

○工部议准、署安徽巡抚张楷奏称、临淮县城西土埂一道。隔绝濠水。自行归淮。有使近城。为往来孔道。今因霪雨冲决。请急为修筑。从之。　　

○丁卯。两江总督那苏图奏、本年上下两江、多有被灾之处。请照例知会应收米税各关。查明客商载米赴被灾地方售卖者。免其输税。得旨允行。　　

○以贵州开州属、故乖西司副土官刘铣之子刘嘉祥、思南府属、故蛮夷正长宫司土官安守仁之子安岠、各袭职。　　

○赈甘肃平番、碾伯、宁朔、真宁、皋兰、金县、华亭、镇原、固原、礼县、狄道、宁州、合水、宁夏、十四州县。被雹灾水灾贫民。　　

○戊辰。改举人选法。谕吏部、月官内选授知县者。进士已用至乾隆元年。举人甫用康熙五十三年等年之人。是进士选期颇速。而举人则太迟矣。国家除授官员。当乘其年力精锐之时而用之。始可望其分猷宣力。今见举人年老者多。若置而不用。情有可悯。用之又恐不能办理地方事务。所当略为变通者。著吏部、将进士举人铨选班次。稍为通融之处。悉心妥议具奏、寻议。知县班次。双月、用进士五人。新进士即用二人。举人五人。俸满教职二人、捐纳二人。推升三人。单月、用应补四人。开复二人。捐纳四人。进士四人。新进士即用二人。举人四人。俸满教职二人。其捐纳班次。业遵旨将举人抵补。查进士选用知县。向例原止于双月。嗣因进士候选壅滞。加单月分选用四人。今进士选期已速。而举人尚迟。应请将单月进士班次。以举人抵选。至即用之新进士。不过十余人。俸满之教职。亦属无几。嗣后双月新进士即用无人。即将进士抵选。单月新进士即用、及双单月俸满教职无人。俱将举人抵选。则通计每年举人选用一百四十余人。自可日见疏通。从之。　　

