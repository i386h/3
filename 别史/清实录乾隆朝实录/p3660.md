<!-- { "loadSidebar": true } -->
乾隆五十九年。甲寅。三月。戊子朔。谕、据永琨等奏称、宁夏蒙古佐领防御缺出。请无论翼分。将八旗蒙古归并拣选保举等语。佐领防御。乃办理佐领事务之人。如遇缺出。理宜选择保荐。宁夏蒙古应升之员较少。如按翼拣选。恐不得人。著照所请。嗣后凡遇蒙古佐领防御缺出。无论翼分。归并拣选保举。　　

○谕军机大臣等、本日据秦承恩奏、西安省城。于二月初八、初十、及十七、十八等日。得雨六寸。又延安、凤翔、汉中、榆林等府属。于二月初二、三、初八、九、及十一、二等日。得雨五六寸等语。陕省二月以来。省城及各属。连获甘膏。俱至五六寸。甚为深透。该省与山西境壤毗连。今既得有透雨。则晋省自当同时沾被。前据蒋兆奎于二月十八日奏到。亦祇称该省平定州等处。于正月二十九日。得雪一二寸。省城于二月初十日。得雨寸许。又太原府属、及平阳、汾州等府。辽州、沁州等所属各县。于二月初八九等日。各得雨雪自二三寸至五六寸及深透不等。而于二月十七八等日。曾否续得雨泽之处。并未据该抚奏报。若山西于此数日。未经一律均沾。则该省迤东与直省接壤处。自更不能普被渥泽。著传谕蒋兆奎、即将该省二月中旬。曾否续经得雨。何以未据奏报之处。迅速覆奏。以慰廑注。寻奏、太原省城。于二月十六及十八日。两次得雨五寸。嗣据太原府属、及平阳、潞安、汾州、大同、朔平、宁武、泽州等府。暨辽州、沁州、平定州、忻州、代州、解州、霍州、并所属各县。陆续报到。于二月十六、七、八等日。各得雨雪自二三寸至五六寸及深透不等。报闻。　　

○旌表守正捐躯河南某县民宋杰媳姬氏。　　

○己巳。上御勤政殿听政。　　

○谕、原任兵部尚书李世杰、前经简任封疆。宣力有年。办理地方事务。认真整饬。今闻溘逝。殊堪轸惜。所有应得恤典。著该部察例具奏。　　

○军机大臣会同刑部议奏、钦差大学士福康安等、审拟参局协领亏帑累民。分别治罪。得旨、诺穆三、依拟应斩。著监候秋后处决。恒秀、依拟应绞。著监候秋后处决。至此案历任将军副都统等、办理参务。不能妥协。因循掩盖。以致酿成积弊。予以革职降调。本属罪所应得。姑念伊等祇系经理不善。尚无侵肥入已情事。都尔嘉、著革职。从宽留任。琳宁、著降三级。从宽留任。庆桂、著降一级。从宽留任。那奇泰、著降二级。从宽留任。索喜、宁泰、俱著降一级。从宽留任。余依议。　　

○军机大臣会同户部议奏、钦差大学士公福康安等酌定吉林参务章程。一、向来领票承总揽头。原不出铺户民户之外。但祇宜善为劝谕。若概令务农编户。领票刨参。难保不仍滋弊混。应令嗣后将军副都统等、于放票时。广为招徕。毋任官为勒派。一、参票原额八百张。自五十年以后。渐行少放。致有那移科派等弊。原议请自五十九年为始。每年定以五百张为试放之数。如二三年后。领票增多。再行据实给票复额。查此项参票。不必拘定五百张之数。如刨夫等情愿多领。即不妨酌量加增。以期渐复旧额。其宁古塔参务。亦令该将军查照吉林章程办理。一、近年夫力凋疲。请仍循例借动备用银三万两。及时垫给。一俟刨夫出山之日。即于所得余参变价。按数扣清。如实在交不足数。始准在商捐项下补足。务于刨夫出山两月限内。全行缴还。以清年款。于年底专案报部查核。一、商捐一项。名目虽出自商人。实则向刨夫购买余参时。减其价值。仍属以刨夫之有余。济刨夫之不足。应请照旧捐输。改为参余银两。从前每参一两。收银八两至二十三两不等。亦令量为限制。每两不得过二十两之数。如此酌定。官项自可渐清。每年遇有刨夫出山。力不能完官欠。及实有事故。不能出山。并官参交不足数。揽头无力赔缴者。准用参余银两。量为归补。仍令承办局员。随时报明存案。一、刨夫自五十一年至五十七年。拖欠官项。除完过外。尚欠官银十二万三千余两。五十八年。又增新欠。此等本系无业游民。现虽屡次追比。总属无完。查此项业将诺穆三、托蒙阿、家产抵补。其余令历任将军副都统等、照数分赔。复将余参银两。按年划补。官项已有著落。应请将五十八年以前夫欠银两。全行豁免。倘不知悛改。屡次官银。自当劝惩并用。除搜获藏匿余参。按私参本律严办外。仍将负欠最多之刨夫。从重枷责递籍。一、刨夫出山。应令该将军等、饬承办各员。严行稽察。毋使有卖放并包之弊。以防偷漏。如有负欠刨夫。通同不负欠之刨夫。＜扌嶲＞带余参出山。及盘获黑参之人。他票刨夫。混同滋弊。一经查拏。即照例治罪。并将该管官从严议处。一、参局借项。必由银库给发。银库出纳。必移户司备案。从前参局协领。往往俱兼三处行走。是以那移支借。无人稽察。嗣后应令三处官员。各司其事。互相稽察。如一处滋弊。即将互查各员。以失察议处。以上各条。均应如所奏。至所称吉林库贮备用银两。尚有节年奏报户部未经补还银一万八千余两。请行令参局各员。于公用参折脚价税银二项。及参局年例备用银一万两。应缴回三千余两款内。共筹银一千两。递年补足报部。查诺穆三等亏短项内。有未经交回公用参折及备银剩一万七千余两。是否即系此项。抑或另有短缺别项。摺内未经声叙明晰。及所称五十八年新欠。究系何款。为数若干。均应行令该将军等查明覆到再议。得旨、吉林刨挖人参。向来刨夫等出山时。于定例交官之外。所得余参。准其同行变卖。俾资糊口。是该夫丁等已可藉沾余润。何至动辄需借。逋负累累。本应按数著追。第念此事究由该将军等办理不善所致。且历年既久。其中逃亡事故者不少。而该夫丁等本系游民。所欠银数过多。力难完缴。所有五十八年以前夫欠银十六万三千余两。著加恩普行豁免。并著该将军等晓谕各夫丁。此系格外恩施。伊等虽属小民。亦当具有天良。倍加感奋。嗣后进山。务宜尽力刨挖。毋得藉词惮远。拖欠官项。如敢仍前疲玩。必当从重治罪。该将军等仍宜随时稽察。分别劝惩。勿任再有拖欠。致滋弊端。至该处参务。废弛已久。经此番查办之后。亟须实力整顿。妥协办理。新任将军宝琳。人尚老成。向来办事。亦属认真。但于参务究系生手。秀林、曾任吏部司员。擢任副都统。尚能办事。现在查办此案。一切利弊。又可深悉。将来参务事宜。著责成秀林会同妥办。以期日有起色。不得仍似从前观望因循。以副委任。余依议。　　

○以詹事萨敏、为大理寺卿。　　

○旌表守正被戕直隶定兴县民杨起珍女杨氏。　　

○庚寅。谕军机大臣曰、孙士毅奏拏获倡教惑众骗钱讐杀放火之匪犯。审明定拟一摺。此案杜朝举等倡立邪教。惑众骗钱。并因保正程范受、赴州首报。胆敢将伊家杀死四命。放火烧房。又复两次拒捕。不法已极。该署督一接禀报。即派令臬司等先后带领兵役。前往搜捕。当将拒捕首犯四名。立即擒拏。又续获匪犯八十三名。亲提审讯。分别办理。甚为迅速。孙士毅、著赏给大荷包一对。小荷包四个。以示优奖。所有查拏此案之臬司林俊、知府邱之芬、及捕搜出力之文武员弁。俱著一并查明。交部议叙。其千总高杰、带兵往捕。将拒捕之匪犯五名。即时格杀。并擒获匪犯六名。甚属可嘉。著将高杰遇有应升之缺题补。保正程范受、访闻奸民有倡教惑众情事。即行赴州禀报。被匪犯闻知怀恨。将伊家残杀四命。焚烧房屋。殊属可悯。著加恩赏给银一百两。用资抚恤。并赏给金顶荣身。以示鼓励。至首先起意戕杀保正一家四命之王应陇。实属凶残可恶。著该署督。查明该犯如有子嗣。即行正法示儆。其逸犯二名。著该署督饬属严拏务获。毋致漏网稽诛。将此谕令知之。　　

○辛卯。谕军机大臣曰、和琳奏查办夹坝窃劫差员一摺。据称峨眉县知县王赞武。委解察木多饷银。带印出口。事竣回省。行至阿足石板沟两界地方。突遇夹坝。抢去骡头行李。并峨眉县印一颗。当即飞饬兼管之察木多游击乌勒公阿。驰赴该处。督同弁兵。实力迅速查拏等语。此案前据孙士毅奏到。业经降旨。令该署督派委镇道督率附近汛弁兵丁。实力缉拏务获。今据和琳等奏、乍公在察木多迤东。土俗称为恶八站。其附近之夹坝沟一处。通三暗巴。向为夹坝出没处所。是该处地方。番民刁悍。实为奸薮。必须随时督饬查拏。方可使贼番敛迹。今止有游击兼管。恐不足以资弹压。应另派职分较大之员专管。督率搜捕。较为得力。著该署督察看情形。酌量妥办。至此案该县印信被贼窃劫。固由该县疎虞。贼番等未必知系差员。故行窃劫印信。但该员系奉公差往。人从较多。尚被抢窃。则往来行旅。自必更易受其扰害。该处系出口通衢。官民行走络绎。似此贼番乘机窃发。殊有关系。必须严行搜捕。俾知敛戢。若贼番抢窃官物。尚不痛加惩创。势必盗风寖长。无所顾忌。更为行旅之害。除俟福康安赴任时。面为传谕。令其到任后。务须督饬员弁。实力搜捕。净尽根株。共期肃清边徼外。此时孙士毅、更当责令派出之镇道等。迅速购线追踪。务将此案贼犯按名拏获。即行正法示儆。现在和琳等已派领戴绷带领番兵。随同该游击一体侦缉。亦当饬令上紧搜拏。克期弋获。毋任漏网稽诛。至成德历任成都将军提督。今系驻藏大臣。该处地方。是其管辖。现因更换进京。经过该处。见有此等夹坝肆窃。自当留驻督率搜捕。乃奏称现有游击在彼。自可了事。未便徒事张皇。致骇物听等语。竟若置身事外。未免存诿避之见。著传旨严行申饬。并著传谕成德、如接奉此旨。伊已进口。此时贼番业已就获。即无庸转回。若成德尚未行过。该处正在搜拏贼番。即当留驻、督同严缉务获。毋得再有推卸。致干咎戾。　　

○以西藏扎萨克辅国公诺尔布朋楚克子额琳沁朋楚克、袭爵。　　

○壬辰。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○上诣安佑宫行礼。　　

○以故贵州定番州属韦番司土官韦廷玉子绳祖、铜仁府属平头长官司杨光裔嫡堂叔祖政达、各袭职。　　

○旌表守正捐躯直隶东光县民王进才妻郑氏。　　

○癸巳。祭先蚕之神。遣妃行礼。　　

○谕曰、十七阿哥业封贝勒。理宜分府居住。今伊府第将次修竣。著交该处、所有应得款项。即行查例办理。俟秋各工竣时。选择吉日移徙。　　

