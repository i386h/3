<!-- { "loadSidebar": true } -->
○谕军机大臣等、昨据国泰奏、查办峄县盐枭拒捕一案。陆续获犯十八名。除起意拒捕之卢添祥、业经正法。余犯亦俱审明。分别拟以斩候发遣。尚有要犯孙二汉、李桐、刁其山、宋四夸子、小王二等、五犯。及其余夥犯。尚未获到等语。本日又据萨载等奏、续获正犯李桐一名。现在严讯。已供认帮助殴差等语。此案盐枭各犯。统计两省所获。已三十人。其未获之十余人内。尚有要犯孙二汉等四犯未获。而孙二汉、尤系起意首犯。更不可令其久稽显戮。著传谕萨载、国泰、务须两省会合。实力查拏务获。速正刑诛。以示惩儆。其余夥犯。亦须上紧缉捕。全数就获。勿使一名漏网。又昨据国泰奏称、尚有刘三蓑衣、李二赖歹、二犯。俱在江省。其李二赖歹、已经萨载审明。即行斩枭。至刘三蓑衣、及续获之李桐。俱系拒捕伤差之人。罪难轻宥。著萨载、迅速审明。就该处即行正法。将此传谕知之。仍将两省现在续获首夥各犯若干名。作何办理之处。迅速具奏。　　

○丁亥。上以孝圣宪皇后诞辰。诣慈宁宫行礼。　　

○谕军机大臣等、前日据刑部奏、书办樊承先、将直隶秋审情实斩犯王克均、列入病故人犯内。混行开除一事。朕因秋审勾到时。情实人犯。己未勾决。均列入榜示之内。该督等接到部文。遗漏要犯。因何不及早奏明。当经降旨、著周元理等明白回奏。并令按察使达尔吉善、前往南皮县提犯、亲押解京质讯。今日据刑部奏称、二十三日。接到直隶总督本月二十日移咨。查询部文内、并无王克均其人。是否入于下年情实等语。直隶省于十月二十八日勾到。保定距京甚近。秋审部文。不过一两日。该督等即可接到。理应立时检查。将遗漏情实人犯之处。即行奏明。因何迟至二十余日。始行咨询该部。此必周元理等、前于接到部文时。并未细查。及闻刑部有检举遗漏人犯之信。始行移咨询问。又不据实具摺奏闻。其咎究难辞免。著传谕周元理、一并据实覆奏。毋得稍有支饰。　　

○又谕、前因江西逆犯王锡侯、编刻字贯一书。竟将庙讳、御名、排连开列。实为大逆不法。当即降旨、将该犯派员锁押进京。严审治罪。并令收查该犯家内书籍。嗣据解到。查出书内王氏家谱。有原任大学士史贻直序文。其经史镜、及唐人试帖详解。有加尚书衔钱陈群序文。朕因二人俱经物故。已降旨毋庸深究。第该犯既请史贻直、钱陈群、作序。断无不将原书送阅之理。伊两家自必存留其书。钱汝诚、史奕昂、自应即将原书缴出销毁。现已令军机大臣、传谕钱汝诚、即行呈缴。并著传谕杨魁、即遣员前至史奕昂家。传朕此旨。令将所有该犯之书。即行查出。呈交该抚解京销毁。因系伊两人故父之事。并不干涉伊等。已属加恩。即此时传旨询问。仍系朕善示保全之意。伊等当知感激朕恩。如或稍有隐匿。此时不即呈出。倘后别经发觉。恐钱汝诚、史奕昂、均不能当其罪也。将此传谕杨魁知之。　　

○又谕、前据闵鹗元密奏、学政秦潮、心地质直。办事明爽。似可胜道府之任等语。昨秦潮到京复命。召见时。见其神情浮动。竟有纨裤习气。似此何以胜外任。即云学问尚优。亦只可令于翰林内。潜心积学。庶几变化气质。或堪造就。若一旦递膺方面之任。必致贻误地方。看来秦潮、尚不如伊父秦鑅。迺该抚闵鹗元、竟保其堪胜道府。爱之适以害之。可见外省官官相护。其保荐不足凭信。朕早已洞烛及此。昨曾传谕直省督抚、嗣后学政差满时。止将其在任考试声名若何。办事若何。据实具奏。其能否胜任道府两司之处。毋庸奏及。总之学政复命召见。其人之堪否外用。朕皆可临时鉴别。本无藉督抚之保奏。如闵鹗元、从前即系由学政擢用臬司。又系何人举荐耶。试令闵鹗元、以秦潮之才质心地。自相比较。果能及其一二否。乃竟率行保荐。殊属非是。闵鹗元、著传旨严行申饬。　　

○又谕、朕恭阅世祖章皇帝实录内。载总河杨方兴奏称、山东满家洞。界连四县。穴有千余。周回二三百里。自明季荒乱频仍。穷民群聚其内。分布四面。各数十里。节经调集官兵剿捕。数年乃得悉平等语。国家承平百有余年。民人皆安居乐业。自不应有山泽藏奸之事。但前次王伦一案。即有未获要犯。焉知不匿迹深山。幸逃显戮。不可不留心查察。所云满家洞界连四县。其地跨连不小。究系在何四县地方。无难询问。至洞内现在有无人家居住。及所有洞穴、近日形势若何。是否可以藏匿奸人。亦当实力体访。著传谕国泰、即密遣妥员。前往该处查明。据实具奏。毋得稍涉张皇。所有杨方兴原奏。并著钞寄国泰阅看。寻奏、遵即委员详查。据禀、满家洞、古名遂山。周回六里。在嘉祥县界内。南距金乡界五里。西距钜野界八里。东距济宁界十八里。北至嘉祥县城五十里。山腰大石层叠。有废洞口五处。俱系用石块堵塞。洞口石色黄赤。询系国初平定土贼时。曾用火攻。石经火煅。摧裂坍塌。随刨开石块。入内探验。宽约丈余。俱有大石块堵塞。亦不通连别处。山前有千总一员驻劄。足资巡查。实无藏匿奸匪之事。谨绘图呈奏。得旨、图留览。　　

○都察院奏、河南商邱县民人刘泰来、呈控书吏汤锦、强抢孀妇刘氏为妾。致氏自尽一案。得旨、此案著派侍郎博清额、押带原控之刘泰来、驰驿前往审讯。前派侍郎胡季堂、赴山东审办案件。昨已据奏、事竣起程。博清额、可即沿途迎会胡季堂、同赴河南。秉公审拟具奏。　　

○戊子。谕军机大臣等、都察院奏、据河南商邱县民刘泰来、呈控布政司衙门书吏汤锦、向有顺刀、神拳、两会等数百人。于本年三月内。率众持刀。将伊已嫁守节孀女抢去。随赴归德府鸣冤。当委典史问供。刘泰来于候讯时。亲见汤锦、从典史署中送出。然后问供。嗣经县讯时。伊女当堂撞死复苏。旋又自缢身死。该县以其女自缢。并非被人谋害。无从抵命。又赴按察使、巡抚、衙门控告。俱不肯从实审理。今汤锦现充书吏。不知何人抵命等语。览奏殊堪骇异。汤锦现充藩司书吏。敢于设立刀拳二会。纠集匪棍。抢占孀妇。若果属实。不可不严行惩治。以警凶顽。昨据胡季堂奏称、已将东省冯子明一案办结。于本月二十二日。起程回京。因降旨派博清额、押带原告刘泰来、驰驿前往、迎会胡季堂。将此案秉公查审。著传谕胡季堂、接奉此旨。即由途次驰赴豫省。与博清额相会。公同审讯。将抢婚及纠会各款。严讯实情。按律定拟具奏。此案奸蠹聚众抢亲。屡经控告。审实时。徐绩等俱难辞咎。而荣柱更系徇庇书吏。其获戾尤重。且河南顺刀等会。聚为民会。昨岁荣柱、曾经访拏数案。何以于本衙门书吏纠集之会。竟置之不问。罪更无可解免。胡季堂等到省时。先将朕此旨传谕荣柱、伊等何所置辨耶。至胡季堂、系河南人。审办本省案件。尤当秉公持正。断不可因事涉地方大吏。虑其将来报复。稍为瞻顾。胡季堂、系朕加恩特用之人。看其平日居心办事。尚属明白正当。谅不敢存畏首畏尾之心。颟顸了事。负朕委任也。将此由四百里沿途探听、传谕胡季堂知之。都察院摺、及刘泰来原呈。并钞寄阅看。　　

○己丑。上诣大高殿行礼。　　

○谕军机大臣等、本年豫省、秋雨未能一律普沾。而汲县、淇县、为尤甚。八月间、曾据荣柱奏、汲、淇、临漳、三县。收成少歉。请将该处本年未完钱粮仓谷。缓至来年麦后徵收。业已允准。嗣又据徐绩奏、分别筹办该处歉收轻重情形。惟淇县无需借给耔粮外。其汲县、临漳、二县。小民无力购种。应酌借耔种银两。俾得及时播种等语。当即降旨拨借。以纾民力。但此数县。秋成固属歉薄。即今年夏麦、亦未必丰收。而得雨又复较晚。民情未免拮据。近闻汲县、淇县、有司现办粥赈。其荒歉情形可知。淇、汲、地当孔道。人所得见。临漳谅亦如此。似非仅缓徵借种。即可以资接济。著传谕徐绩、悉心确查各该县实在情形。或应量予蠲免。抑或应于春间、按灾户稍为赈济。俾皆得所。据实具奏。候朕新春降旨。毋得稍存讳饰干咎。寻奏、汲、淇、临漳、秋成稍歉。已蒙缓徵借种。并无失所。豫省每逢冬月。收养贫民。办理粥赈。现在各该有司、加意举行。复蒙眷念。应仰体恩施。请将该三县缓徵地丁。酌蠲十分之四。得旨、届时有旨。　　

○又谕曰、德保奏、十一月初间。双金闸及邳宿一带。天寒冰冻。回空漕船。稽阻南下。当饬文武员弁。上紧敲打。一律开通等语。所办尚好。但据称回空漕艘。至十一月初间。未渡黄者。尚三百余只。似较往年稍迟。其适值冻阻。究系行迟非尽关寒早也。且现在正届冬月开兑之期。而江西回空船只。阻滞黄河以北者。尚有如许。不致有误开兑否。著传谕德保、即速查明江西帮船。是否在路稽延。遂尔回空较晚。及此等船只、回抵江西水次。是否不误今冬开兑之处。据实覆奏。仍饬押运员弁。将回空各船。迅速催趱前进。毋稍稽迟。仍将各船、于何日全行渡黄趱进之处。一并覆奏。寻奏、各帮船于十一月二十七日。全数渡黄。虽较往年稍迟。实因冰冻。尚无稽延情事。江西船居通漕之尾。现在严催趱行。于新漕尚不致误。报闻。　　

○又谕、前据勒尔谨奏、河州逆犯王伏林倡教聚众之案。已督兵剿捕。或杀或擒。现获犯五百二十二名。随带犯回省审办等因一摺。已降旨奖叙矣。此摺本月二十三日奏到、距今又阅四日。何以尚未据勒尔谨、讯明此案起事原委。及官兵如何剿办情形。并将各犯定拟罪名具奏。岂以业经获犯完事。便视同寻常案件。不即审结速奏耶。至前次所获之石忠信、讯系邪教中四教主郝天祥、讯系伪军师。彼时贼势未散。恐此等要犯。羁禁日久。匪徒闻之。或有纠众劫牢之事。是以谕令勒尔谨、即将该二犯凌迟处死。以杜后患。及犯已全获。更无他虑。二犯转可令毋庸急办。且当令其与各犯质对。细究此案倡教纠众竖旛拒捕各确情。其所供较余犯自更详尽不知勒尔谨能见及此否。若勒尔谨接奉前旨。已将石忠信、郝天祥、正法。则已。若二犯现存。著勒尔谨、问取二犯口供之后。即派妥干员弁。将二犯严行管押解京。交刑部审办。并饬委员等、沿途严密防范。勿致稍有疎虞。将此由六百里传谕知之。朕办理诸事。皆欲悉其底里。从不将就了事。仍即将审明此案详晰情由。及现获各犯、作何定罪。此外曾否续获要犯。并石忠信、郝天祥、是否尚存。一并具摺、由驿迅速覆奏。　　

○旌表守正被戕四川成都县民向世魁妻杨氏。　　

○庚寅。上幸瀛台。　　

