<!-- { "loadSidebar": true } -->
○壬寅。谕据黄廷桂摺奏、上下两江。去年被水。成灾最重之宿州、灵璧、虹县、五河、宿迁、邳州、睢宁、海州、沐阳等处。次重之凤阳、临淮、怀远、凤台、寿州、霍邱、清河、桃源、安东等处。三冬已普沾存济。而冬末春初。赈期已毕。青黄不接。民力犹恐难支等语。著再加恩将被灾最重之州县。极贫加赈三个月。次贫加赈两个月。次重之州县。无论极贫次贫。俱加赈两个月。其贫生饥军等。随所在地方。一体赈给。该督抚等、董率有司。实力查办。务使灾黎均沾实惠。应部遵谕速行。　　

○癸卯。享太庙。上亲诣行礼。　　

○诣皇太后宫问安。　　

○遣官祭。太岁之神。　　

○谕。嗣后每年年终。王公等及岁之格格。拣选额驸。将在京旧家公侯伯之子弟。一并拣选。　　

○谕军机大臣等、此次山海关赢余银两。已将一万五千。赏给高恒。令将伊父高斌未完银一万一千余两。即于此内交完。所余银两。虽伊兄高诚、代伊接管。但高恒现管盐政。养廉尚足敷用。应令与高诚均分。可即传谕知之。　　

○又谕、江苏积欠钱粮。朕已格外加恩。概与蠲免。但该省赋额。较之浙省。所多无几。而浙江一无拖欠。该省独积至二百二十余万。其壤地相错。民风亦相近彼则年清年款。此则积欠累累。岂非地方官办理不善所致。夫惟正之供。岂可任其逋负。从前亦必因渐有拖延。久而遂成积重之势。此次扩清之后。若又听其故智复行。则顽户将视为旷典可以常邀。是蠲除之恩。适以启拖欠之端也。大抵催徵之法。醇顽在乎官吏。官无玩愒之风。吏无侵漏之弊。民间断不能任意抗延惟使知正赋必应全完。无可拖延之事。则相习既久。即视为分所当然。浙省其明验也。若稍有通融。则竟若有例可循。愈久愈深。不惟国课有亏而民力转多拮据。亦受积欠之累。是惟在立法之善。可以屏除旧习。而乘机振作。正在此时。可传谕黄廷桂。令其会同王师。永宁、将向来一切催徵舞弊之处。加意厘剔尽行禁革务须立定章程。使有司恪守规则。不得稍有未清。致滋复欠之弊。则每年完纳无亏。闾阎亦永无新旧并徵之扰。于国计民生均有裨益其悉心办理毋忽。　　

○又谕河南通省积欠缓徵带徵各项。已降旨全行蠲免此项原因该地方偶有水旱偏灾。加恩宽恤之项。非顽户抗欠可比。中州风俗醇朴向无积欠。此次加恩。既将缓带之款全数蠲除恐愚民无知。转以拖欠为可幸邀旷典则淳风或渐致浇漓。亦不可不为虑及。可传谕鄂容安令其加意查办。务使年清年款不得任其拖欠。以保至善之旧俗。　　

○又谕晋省。捐输存库一项。已于查明勘不成灾、及被水偏灾州县折赈等项动拨过一万二千余两今又据布政使朱一蜚奏请于十三州县额徵地丁内各蠲免十分之一。六万四千余两。已足示嘉惠伊等桑梓之意。况该处连岁丰收无需办理所有存贮余银。著交明新任抚藩令其奏明请旨至该绅士刘衷等业邀议叙。其户下应蠲仅四百余两。为数无多无庸予蠲。著传谕朱一蜚知之。　　

○调湖广提督齐大勇为固原提督。以署固原提督哈攀龙署湖广提督。　　

○甲辰上幸丰泽园大幄次。赐蒙古王、贝勒额驸、台吉等宴。　　

○军机大臣等议奏据两广总督陈大受奏称、粤东各营买马。向有节省价银。皆留充公用。有实系公费不敷、藉此支应者。有将一切杂用、于此开销者。且有视为余存军装用度、俱从优裕者。应据实核减。马一匹减价三两。每年减二千七百六十三两。将公粮不敷营酌加数名。每年计一千二百二十六两有奇余存司库充饷。至向来报价不实各员弁。姑念相沿。日久且在部定价内请旨免追应如所请。惟广西应否一体酌减。并附近之福建等省营马价有无节省。令各该督抚一并查办得旨。原办著免查追。余依议。　　

○乙巳世祖章皇帝忌辰。遣官祭孝陵　　

○上至静安庄。孝贤皇后梓宫前奠酒。　　

○临奠定安亲王。　　

○诣雍和宫行礼。　　

○临和敬公主第。　　

○丙午。上奉。皇太后幸重华宫侍宴。　　

○谕。甘省节年民欠未完银、二十三万七千余两。未完粮一百万四千余石。往往旧欠未及清偿。正额又成积欠。每年徒有催徵之名。而无输将之实经朕传谕该督抚。令其详悉查办。今据尹继善鄂昌、摺奏。此内所有查出胥役侵蚀之项。现在照例治罪勒追。至民间积欠。为数实属繁多。与其新旧并徵。有名无实。不若量请停缓。设法清厘等语。朕念甘肃边土苦寒。民力拮据。自非腹地可比。但逋欠日积。陈陈相因。伊于何底。著加恩将该省积欠。自乾隆十一年至十四年。未完银粮分作五年带徵。如有现准部文带徵者。仍照原限办理。其乾隆元年至十年。旧欠银粮概与豁除。该省士民。倍应感朕格外之恩。急公输纳。该地方官、亦须实力整顿。使年清年款。不得任其仍蹈故习。希冀殊恩可以屡邀也。　　

○又谕曰、湖北巡抚、即著严瑞龙署理。严瑞龙在布政使中。历任已久。前因安徽巡抚缺出。朕已向军机大臣等降旨。令严瑞龙署理。旋忆伊前此来京陛见时。观其人不过循谨奉职。非出色之员且向日张廷玉曾在朕前屡次保荐。恐伊未必即能胜任。是以改用定长。今观唐绥祖贪婪败检该督永兴、令其密查皆能据实查明揭报。永兴来京后严瑞龙复具摺续参。且称伊业经奏请陛见。但该督既已前来。伊若同时来京。则唐绥祖为所欲为。吏治将不可问。是严瑞龙能以地方公事为重。颇知大体。甚属可嘉。若谓严瑞龙参劾巡抚。即用伊为巡抚。此则不然。唐绥祖之劣迹。永兴已为先发。其款据俱一一明确。严瑞龙之秉公据实。自可膺封疆之寄。设令挟私倾陷。则必不能逃朕洞鉴也。若谓其为张廷玉所荐。则张廷玉罪由自取。至其所荐之人。朕岂尽皆不用耶。朕之办理政务。一出于大公至正。全无成心。即此可见。并将此宣谕中外诸臣。共励亮工之谊。自邀鉴用之恩。其所遗布政使员缺。著朱一蜚调补。广东布政使员缺。著石柱补授。　　

○谕军机大臣等、严瑞龙署理。湖北巡抚。朕已明降谕旨。宣布中外。阿里衮新莅楚任。现与共事。惟当一秉虚公。不必因其曾劾巡抚。稍存意见。朕用伊为巡抚。本不因其参劾巡抚也。朕之大公至正。阿里衮自所深知。至督抚同事一方。稍有成意。于地方公事。甚为无益。将此传谕知之。　　

○丁未。上诣大高殿、寿皇殿、行礼。　　

○诣皇太后宫问安。　　

○是日立春。顺天府进土牛春山宝座。　　

○以湖南布政使张若震、西安布政使周人骥、对调。　　

○戊申。谕、八旗另记档案之人。屡经稽查。朕皆加恩、定以仍留本任、停其升转等例。原以除该管旗员勒索。并伊等徼幸钻营之弊。今查出之镶黄旗蒙古另记档案之主事巴达克图等员。部议革职。朕思八旗似此自行检举后。或升任。或补用。人数不少。若不彻底清查。只将现在查出者治罪。未经查出者幸免。固属不合。若尽查革。致失生计。朕心深为不忍。著传谕八旗满洲蒙古汉军。令其将各旗另记档案之人。查奏造册。咨送吏、户、兵、三部。此内现任文武官员。俱著加恩免其革职。各留本任。其停止升转。及伊等子孙不准考试为官。仍准挑前锋、护军、马甲之处。俱著遵照原定之例行。现议参革之蒙古镶黄旗主事巴达克图等员。即著照此办理。如另记档案之文武官员内。实有奋勉出色者。著该处声明请旨。此朕法外之恩若仍不据实声明。妄思徼幸。该管大臣含糊保荐者。发觉、一并从重治罪。断不宽贷　　

○安西提督永常等奏、准噶尔入贡使臣额尔钦尼吗、已至哈密。所带人畜过多援定例责拒。现俱愧惧认罪。遵受节制。乏弱牲只。恳照上届之数挑变。剩者赶回不敢例外干求。并下次不以为例。得旨。永常所奏。自属办理正道。从来夷人贪利见小。乃其常技。我国家全盛之时。施恩字小。与前代和戎陋习逈殊。驾驭远人。理应词严义正。方为得体。前此夷使多带货物。每藉口于未谙定制。是以格外求宽。今尼玛自上次入贡已与申明约束。现在复求充使。更不得以未奉成约为词。宜及此时办定成规。以塞无厌之请。所有酌令按数变价。及余数驳回之处。著即照摺内所请。据理妥办。不必因意在柔远。过存迁就之见。致启干请之渐也。寻陕甘总督尹继善、奏报上次办理贸易。夷目所带皮张等项作价十八万六千余两。兑给内地缎茶线等项。作价十六万七千余两。外给现银一万八千余两并将酌定嗣后交易议单呈览。谕军机大臣等。伊继善所奏准噶尔交易一事。朕从前以为银数太多。未免繁费。不可不为撙节。盖我大清国势强盛。许远夷互市者。不过寓绥怀之略而已。其权操之自我非前代和亲边市可比即示之裁制。亦属当然。今详览尹继善所奏。彼此原不过以货物相准所费银亦有限。即令彼沾受微利。感悦而去。亦足见天朝字小之恩。若照该督所定议单之数。未免过于裁减。如以为出自官商所定。彼固未必遵信奉行。即重以奏闻请旨。彼亦必具奏恳求。多费唇舌。再或坚执成议。令彼失所利赖。设或铤而走险。攘窃边储牛马。以激我兴师。其能置之不问已乎。偏师一出。较之交易之费。何啻什倍。是交易虽有小费。所全实多。朕意该督所定实属过严难行。若定以此番交易为大局。令其不出范围。或尚属可行。俟彼使到日朕自酌量降旨传谕。再行传谕该督。又朕观准噶尔每次熬茶。费至一二十万金似亦非仗此交易以济其用。即尹继善所奏。亦未必如朕向所谕、从国势远大起见。或虑及该省一时难于售变耳。若然、则何妨奏明折价。以供赏恤。何惜此数万皮张羊马、以安边圉耶。　　

○是日起。上以祈谷于上帝。斋戒三日。　　

○己酉谕、此次南巡。在京吏部事务。著大学士来保暂行兼管。　　

○又谕、据直隶总督方观承奏称、土默特贝子哈木噶巴牙斯呼郎图。不按原议年限。驱逐种地民人。及故纵属人。勒索科派各情节。著贝勒罗卜藏。侍郎刘纶。侍读学士麒麟保。驰驿前往。逐一查明具奏。其理藩院议奏、该旗贝子。勒取山租。禁止采取柴炭一摺。著即一并查办。事竣之日。罗卜藏即回该旗。员外郎岱通、现在任满来京。有应行询问之处。并著该侍郎等带往询问。　　

○又谕曰。两淮盐政吉庆。数年以来。办理事务。颇知黾勉。著赏给奉宸院卿衔、以示奖励。　　

○庚戌。上诣南郊斋宫斋宿。　　

