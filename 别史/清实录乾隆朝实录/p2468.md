<!-- { "loadSidebar": true } -->
○定边右副将军明亮、参赞大臣副都统舒常奏、现于纳木迪、赶立木栅。更拟于扎乌古、添凑土兵伺隙以进。令霍尔甲阿咱拉、带同投番八名乘夜由沿河深入躧探道路。现饬土司雍中旺尔结、催调各寨土兵赶紧前来务将扎乌古克期抢占。谕军机大臣曰。明亮等奏、逼近纳木迪接拏木栅并密躧道路。克日进攻。所办尚好。看来明亮等军营。近日大有起色。益当勉力为之。今阿桂等、现拟攻剿西里科布曲要隘。自可即期得手。明亮复乘机而进。两路并攻。贼势必更窘迫。官军成功尤速。其霍尔甲阿咱拉。及投番八人。俱甚出力。明亮当量为赏赉。以示鼓励。至索诺木兄弟不和。节次降番供词如一。并有称其将异母兄弟。留于噶喇依。以备事急献出求饶者。尤为可恶。索诺木罪大恶极。虽寸磔不足以蔽辜。乃图于势穷力竭之时。将其异母不和之兄弟、缚献了事。以为幸免之计。其居心狡恶如此。更属覆载所不容。索诺木□恩反噬。实此事罪魁。莎罗奔虽党恶当诛。然不能仅戮此数人。转贷索诺木之死。设或索诺木、竟将莎罗奔兄弟缚献。将军等惟当留心防备。不使藉词施计。仍一面将莎罗奔兄弟拘留。一面设法掩擒索诺木。并益加奋勉攻剿。务期扫荡巢穴。搜捕凶渠。勿使兔脱漏网。　　

○壬子谕、刑部等衙门议覆侍郎袁守侗等查审苏墧侵匿税银等款、照侵盗钱粮拟斩并请旨即行正法。于定罪尚未允协向来侵盗钱粮之罪。止于斩监候。苏墧欺隐税课。虽多至一万二千余两。但外省似此侵贪者。亦所常有。俱系照例问拟。不必因此将苏墧独行加重。而苏墧必不可逭之罪。则在探知该督欲将伊赃迹参劾。辄捏砌虚诬之款。计图陷害上司。擅用六百里揭报部科。为先发制人之计。其乖张倾险。实出情理之外。当今政治肃清。岂容有此憸邪之臣子。苏墧、著照法司所拟。即行正法。至韦谦恒、护理抚篆。与苏墧止在一省。乃于其侵课婪赃之事。漫无觉察。直待图思德巡查入境。据实参奏。韦谦恒仅以附衔了事。已属昏愦。转因苏墧揭内。有干涉伊审案之语。辄复哓哓奏辩。而于不早查参苏墧之咎。不置一辞。其获罪乃在于此。是以将伊革职。发往军台效力赎罪。朕办理庶务。一秉至公。轻重惟视其人之自取。将此通谕知之。　　

○山西巡抚巴延三疏报、辅国公宁昇额等家、乾隆三十九年开垦牧厂地一百一顷十三亩有奇。　　

○癸丑。吏部议准御史孟生蕙奏称、学习进士。期满留部之后。应照报满日期先后。行走年分浅深以次挨补。其同时报满。行走并无间断者。按科分甲第名次题补。应如所请。从之。　　

○甲寅。上诣畅春园、问皇太后安。　　

○还宫。　　

○乙卯。谕曰鄂忻在和阗已满三年。德风著加恩赏给四品顶戴。自备资斧。前往和阗。换回鄂忻。　　

○谕军机大臣等、据高朴、杨景素奏、查审范县民人孟兴璧、首告刘昌吉等邪教惑众一案。亲赴范县。将所控人犯。按名拏获。搜查各犯家内。并无经卷图像。及违禁不法物件。惟刘昌吉之妻陈氏、供伊母曾学真空家乡等歌句。现在隔别研审。务期彻底澄清等语。学习歌句。固邪教之所由起。若无诵经设像。纠众骗钱诸款证。难遽坐以邪教之罪。自不值从重办理。而此案紧要关键。全在孟兴璧所控之割取发辫。及被割鸡翅牛舌等物。应从此严切根究。若讯明割辫等事、确有凭据即当将被控之犯。重治其罪不可轻宥并从前割辫之事。亦当向彼根求。尽获匪党以申法纪。若讯明毫无影响。自系孟兴璧捏词妄控。即当讯其因何挟嫌缘由。将孟兴璧、拟以诬告反坐。使奸顽知所儆戒其曾经传习歌句之犯。止须枷责示惩。勿使株连拖累。将此由四百里传谕高朴、杨景素知之。　　

○军机大臣会同宗人府、奏请简派宗室族长。得旨、著諴郡王弘畅。为淳度亲王怡贤亲王諴恪亲王、和恭亲王等、四支族长裕亲王广禄。为恒温亲王、简靖贝勒允祎、恭勤贝勒允祜、贝子允祁等四支族长。庄亲王永瑺为诚隐郡王、贝子品级允＜?礻我＞庄恪亲王等三支族长。理郡王弘＜?日为＞。为理密亲王一支族长贝勒永福。为贝子品级允禔、果毅亲王、二支族长贝子弘旿。为恂勤郡王、愉恪郡王、二支族长。　　

○丙辰。上御乾清门听政。　　

○御懋勤殿。勾到江苏、河南、情实罪犯。停决江苏斩犯五人。绞犯七人。河南斩犯九人。绞犯六人。余八十六人予勾。　　

○谕曰、周元理奏、据宣化府哈靖阿、禀揭所属怀安县知县李千龄、因该县徒犯脱逃。致该府办差。未邀议叙。今为代捐加一级。据实具禀。请旨将李千龄革职等语。周元理所奏甚是。李千龄借端代捐加级。取悦本府。实属逢迎取巧。著革职。其代捐加级。并著注销。外省似此逢迎上官者。谅所不免。上司若稍不持正。方以其为善于取悦。而劣员遂藉此把持结交。于吏治官方。所关匪细。哈靖阿、能据实揭报。甚属可嘉。著加恩赏加一级。以示奖励。　　

○又谕、昨阅吏部开列翰林院侍读学士、詹事府右庶子员缺两本、侍读纪昀俱未与应升之列。吏部因其有降级留任处分是以扣除固属照例办理。但念纪昀于四库全书总纂事务。实属尽心出力。嗣后遇有该员应升缺出。著加恩准其一体开列。　　

○谕军机大臣曰阿桂奏、探得西里贼寨上、有黄草坪一处。若突然抢占。下压自易。所筹甚好。迩日想已得手。看来贼众势已慌乱。官兵若能即将西里攻得。不但科布曲之贼。可不攻自溃。其余则朗噶克丫口等处。自皆可乘胜席卷。番地冬令天气多晴。阿桂务须趁此时努力为之。又另摺奏。底木达抽兵七百余名。美诺抽兵四百余名。俱令其赴明亮军营听用。前据明亮等奏。现在设法进攻纳木迪一带。正需兵力。若新调之兵到彼。明亮等即能统率前进。攻克贼碉。固属甚善。设或攻剿未能即克。仍如前坐守。则是将有用之兵。置之无用之地。又不如令此一千一百余兵。仍赴阿桂军营。添助声势。于事更为有益。倘明亮一路。实需此项兵丁应用。不能再赴西路。阿桂或酌于美诺一带后路。除防守要隘外。尚可抽兵千余。令赴西里一带备用。自属更捷。若难以再调。亦不必勉强从事。转致留防之员。得以藉口。此事著交阿桂、熟筹妥办。　　

○兵部奏、拣选武举、三等以卫千总用者。缺少班多。难以铨补请嗣后拣选以卫千总推用之武举。如有年力壮盛。情愿入伍效力者。准照武生食粮之例于会试年、报部考验。照随营额数补足。分发各该督抚提镇。给与马粮一分。令其效力三年。如果弓马汉仗可观。遇有把总缺出。准其与外委马兵。一体较拔。从之。　　

○调正白旗满洲副都统托云。为阿勒楚喀副都统。　　

○陕甘总督勒尔谨疏报、甘肃高台县、乾隆三十五年开垦荒地五百十亩。　　

○旌表守正被戕之广东嘉应州民叶登礼女叶氏。　　

○丁巳。谕、十五善射。自有专管王大臣。与兵部无涉。嗣后挑选十五善射之时。著该王大臣承办。不必由兵部办理。　　

○豁除江苏镇洋、苏州、二卫。占废坍没田地二顷十一亩额赋。　　

○戊午。上御懋勤殿。勾到山东、山西、直隶、情实罪犯。停决山东斩犯二人。绞犯二人。山西斩犯一人。绞犯一人。直隶斩犯二人。绞犯七人。余七十六人予勾。　　

○谕军机大臣等、明亮等现在攻打纳木迪。连日用炮轰摧贼寨。看来明亮军营。近日渐有起色。自可即望克捷。阿桂现攻西里等处。可期即克。若明亮复能将扎乌古一带攻得。乘胜冞入。贼势必更窘蹙。自可迅速蒇事。各路将军参赞等。层层攻剿。筹画宣劳。将士等亦俱奋勇出力。深为廑念。适盛京进到野鸡鹿肉。皆将军等在外所不能得者。今寄赏阿桂、明亮、富德、三路将军各一分。以示优眷。　　

○以右春坊右庶子陆锡熊、充日讲起居注官。　　

○调正黄旗蒙古副都统普尔普、为正白旗满洲副都统。以内阁学士博清额、为正黄旗蒙古副都统。　　

○己未。谕、据户部议凤阳关监督栋文、短少税银一摺请交高晋派委明干大员。赴关查核之处。自属照例办理。但该关实在短少情形。是否因光州、固始一带秋收偶歉。致过关船只无多。或系上年办理不善。是以商贩裹足不前。遂致递形短绌抑或栋文不能实力经理所致。李质頴、向曾经管凤阳关务。自所熟悉前曾谕令帮同栋文妥办。即著该抚亲往该关。详细确查。务将实在短少缘由。据实覆奏。至栋文已请将缺少银两。自认赔补。所有自请交部议处之处。著加恩宽免。　　

○予故阿巴噶扎萨克郡王车凌旺布、祭如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十四


大清高宗法天隆运至诚先觉体元立极敷文奋武孝慈神圣纯皇帝实录卷之九百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年乙未闰十月。庚申。上御懋勤殿。勾到朝审情实人犯。停决斩犯十二人、绞犯十七人、余二十三人予勾。　　

○以侍讲学士褚廷璋充日讲起居注官。　　

