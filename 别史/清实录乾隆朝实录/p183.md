<!-- { "loadSidebar": true } -->
○加八旗护军、领催、马甲、养育兵、额。谕、八旗弁兵等。蒙皇祖六十一年教养之恩。不啻天高地厚。我皇考临御十三年。宵旰焦劳。施恩沛泽。为旗人筹画生计者。至周至渥。朕即位以来。仰体皇祖皇考圣心。无时无刻。不以赡养旗人为念。凡有益于伊等生计者。悉已次第举行。即如近年之中。借给饷银数百万两。原议按月扣除。未几仍行豁免。在国帑所费已多。而于旗人究未能永远补益。今再四思维。八旗生齿、日见其繁。若于每佐领下。各添兵额。则食粮者加增于原数。而闲旷者自少。似为赡养旗人之本计。除各王公属下包衣外。查八旗、满洲、蒙古、现有十六岁以上壮丁、七千六百余名。十五岁以下幼丁、一万六千四百余名。汉军壮丁、现有二万五千一百余名。幼丁、七千一百余名。又圆明园八旗壮丁、现有五百余名。幼丁、一千余名。共计五万七千九百余名。著将满洲、蒙古、佐领。共八百八十二个。每佐领添食四两之护军一名。领催一名。食三两之马甲二名。食二两之养育兵十名。圆明园八旗、添养育兵四十二名。至于汉军佐领。共二百七十个半。伊等人丁虽众。其中力能营运者尚多。且佐杂千把。皆可录用。与满洲蒙古不同。今酌量每佐领、添领催一名。马甲二名。养育兵六名。通计加添护军、领催、马甲、四千三百三十余名。养育兵、一万七百七十余名。每岁需银四十三万九千余两。需米九万六千三百余石。至于八旗佐领人数。多少不一。若照额加添。或佐领人数不敷。或有人丁而不愿披甲者。应于人多之佐领下挑补。其如何办理妥协之处。著军机大臣。会同议政王大臣、八旗大臣、详加妥议具奏。此朕格外加恩之举。旗人等当思国家经费有常。弁兵之额数有定。将来生齿愈繁。岂能更有增益。朝廷旷典。不可屡邀。惟有谨身节用。崇俭去奢。以为仰事俯育之道。不致匮乏。则朕之施恩为不虚。而旗人亦永享安宁之福矣。　　

○谕军机大臣等、今岁山西地方。收成颇稔。且晋省风俗俭约。民家多有储蓄。而直隶收成歉薄。不得不借资于邻省。不识山西米谷之属。可以流通于畿辅否。可寄信与李卫、石麟、令其彼此相商。倘势有难行。亦不必强。　　

○刑部议覆、江南提督南天祥奏、凡凶徒结党。持械肆横。伤人者、发宁古塔、给披甲人为奴。助殴者、佥妻发边卫充军。未伤人者、为首拟徒。为从拟杖。查纠众逞凶。例按首从、人数多寡、已未伤人、分别军徒杖责。旧例均极平允。无庸再议更张。惟请酌定该管官弁。故纵失察。地保徇隐。议处治罪之处。应如所请。文武官知情故纵。照溺职例革职。失察及不行查拏。照不知不报例、降一级留任。地保徇隐。照不应重律杖八十。从之。　　

○安徽巡抚孙国玺奏、本科上下两江。应试士子。多至一万七千六百余名。颇有不遵场规者。请敕下学臣。令各教官、督率训诲。并敕学臣、嗣后不准滥送。得旨。该部定议俱奏。孙国玺据实陈奏。不避嫌怨。殊属可嘉。著该部议叙。　　

○增给河东乾隆三年分、盐余引十万道。从盐政定柱请也。　　

○贷河南信阳、罗山、正阳、光州、光山、固始、息县、商城、等八州县。本年旱灾贫民口粮耔种。并开仓平粜。　　

○甲申。大学士伯鄂尔泰等遵旨议覆、贵州总督兼管巡抚事张广泗条奏、古州一带苗疆。增添官兵。安设屯堡。应除积弊。并约束屯军、各事宜。一、苗疆兵役通事人等。下寨采买。宜严禁。应如所请。将薪蔬菽粟各项另立场市。豫定日期。令兵役等交易。并委妥练员弁弹压。一、苗疆滥役之弊。宜请禁革。应如所请。嗣后雇募苗夫。陆路四十里为一站。给银八分。苗船、逆水三十里为一站。顺水八十里为一站。给银一钱五分。随时雇募小工。并长短夫役。日给银三分。口粮米一升。文武衙门兵役人等。不得仍前滥派。短少欺凌。一、塘夫派累之弊。宜请革除。应如所请。嗣后巡查、并递送武职衙门公文。俱责塘兵。不得役使苗民。其值塘苗夫。永行裁革。一、苗疆通事。宜慎加遴选。应如所请。饬古州等八寨。丹江等各厅员。慎选承充。一、苗寨宜佥立头人。以专责成。应如所请。饬令厅员、将苗疆各寨。择良善者。令其公同举报。酌量寨分大小。每寨或一二人。或二三人。佥为寨头。约束散苗。一、屯田界限。宜严区别。应如所请。嗣后屯户人等。如敢越界侵占苗人田土山场。照盗耕种他人田例。计亩论罪。强者加等。一、屯户宜严稽察。应如所请。嗣后各军户内。不守屯规。小则枷责示众。大则依法严处。至有紧事他往。回明限日给假。逾限究处。一、屯军技艺。宜因时训练。应如所请。每年十月、至次年正月。按期操演。卫弁亲赴各堡。轮流教习。厅员亲身巡历。督率简阅。古州兵备道。不时遴员查验。春夏秋三时。农工稍暇。亦令演习。一、屯军田亩。宜严禁典卖。应如所请。嗣后屯军人等。典卖屯田。照盗卖他人田。一亩以下笞五十。五亩加一等。官田加二等。私行当买者同罪。一、屯粮宜酌定输纳。以充公费。应如所请。以乾隆己未年为始。上田、亩纳米一斗。中田、八升。下田、六升。每斗加鼠耗三合。每年给百户工食米十二石。总旗六石。小旗三石。其余米石。即留为本屯制备火药等项公用。一、苗疆地方。宜分别屯堡。豫筹积贮。应如所请。按计每户三石。俟秋收米价平减。动帑发交该管厅员。于附近水次、或邻近产米之处。照时价采买。运贮各屯堡。以备借赈平粜。一、苗疆卫弁。宜拣选酌增。应如所请。清江、凯里、黄平、各添设卫千总一员。缺出。于通省千总内、拣选谙晓文义。孰悉苗情者。不拘武举营兵出身。一体酌补。五年俸满。著有成效。以营守备遇缺题补。从之。　　

○吏部议覆、升任苏州巡抚杨永斌疏言、江苏所属道、府、同知、通判、知州、知县、各缺。原定繁简等字样。未允当者。请分别酌改。新设新移。未经拟定者。一并核拟。应如所请。江宁粮道、改为繁难最要缺。江宁府、上元县、江宁县、改为冲繁难最要缺。松江府、改为繁疲难最要缺。华亭、奉贤、南汇、等三县。改为繁疲难沿海最要缺。娄县、改为繁疲难最要缺。铜山、宿迁、二县。改为冲繁难沿河最要缺。海州、改为繁难沿海最要缺。苏州府总捕同知、改为繁难要缺。管粮通判、改为冲紧要缺。昆山、新阳、青浦、福泉、等四县。改为疲难要缺。金山县、改为沿海疲难要缺。无锡、金匮、二县。改为冲繁难要缺。仪徵县、改为冲繁要缺。兴化县、改为疲难要缺。沛县、改为冲繁沿河要缺。嘉定县、改为繁难要缺。海州州同、改为沿河难要缺。泰兴县、改为疲难要缺。睢宁县、改为沿河中缺。萧县、改为沿河难中缺。沭阳县、改为中缺。新设之松太海防道、砀山河务通判、定为繁要缺。通州州同、定为繁难要缺。镇江府新移船政通判、定为冲中缺。又疏称、江苏州县、六十八缺。调补者四十九。部选者十九。以十九缺之员。供四十九缺之调补。恐不敷用。亦应如所请。将沿海沿河、实非险要之靖江、盐城、嘉定、如皋、清河、桃源、宝应、萧县、等八县。改归部选。从之。　　

○户部议覆、护理湖南巡抚张璨疏言、雍正九年。改设之安福县。城隍祠宇。未经建造。请动公项兴修。又岁贡花红等费。添设衙役、渡夫、等工食。请于该县起解银内支给。应如所请。从之。　　

○兵部议覆、直隶总督李卫疏言、泰宁镇属。向设官弁兵丁、共一千名。守护泰陵风水。现除各项差使。仅存兵六十余名。又续添端亲王、怀亲王、三阿哥、三处园寝。不敷巡查看守。请酌添千总一员。把总一员。步兵一百名。应如所请。从之。　　

○又议准、给事中吴元安等疏请、宁古塔将军衙门。嗣后凡有驰驿等差。俱用勘合火牌。毋庸自给印票。从之。　　

○工部议覆、云南巡抚张允随疏言、石屏州之宝秀地方。本年建筑城署营房。共占民地七亩三分。除给过价值外。所有额徵钱粮。并请豁除。应如所请。从之。　　

○免已裁直隶大兴县海子海户、康熙五十一二等年分未完丁银。　　

○乙酉。上御懋勤殿。勾到江苏、安徽、情实罪犯。停决江苏斩犯八人。绞犯一人。安徽斩犯六人。绞犯一人。余六十三人予勾。　　

○户部议覆、直隶总督李卫条奏、热河八沟通判。前经移驻土城子地方。所有一切改隶事宜。应请酌核遵行。一、土城子关帝庙。请照天津理事同知例。添设祭祀银四十两。一、承德州新设州同一员。应给俸银、并门役工食银、一百十四两。一、土城子巡检额俸。并门役工食。仍照东河任内额设。其弓兵新经移驻。差遣较繁。应增设六名。并马夫一名。郭家屯、黄姑屯、大阁儿等处巡检。官俸役食。俱照土城子巡检一例请设。一、四旗地方辽阔。命案视东河较多。应增设仵作一名。土城子、现设监狱。应照直属例、每年额设囚粮米四十石。灯油等项、制钱二十千文。一、四旗驻劄官兵。差使络绎。应添递马三匹。土城子驻劄首铺。应添铺司二名。西河巡检移驻鞍匠屯。应照土城子、一例添设弓兵六名。马夫一名。迁安县滦阳驿、改为巡检带管驿务。应添设弓兵十二名。一、古北口外、四旗理事通判。承德州州同。镶白旗土城子巡检。正蓝旗黄姑屯巡检。镶黄旗大阁儿巡检。承德州鞍匠屯巡检。八沟巡检。三屯营巡检带管滦阳驿务。俱请按照地方职守字样。一例铸给关防印信。均应如所请。从之。　　

○又议准、云南巡抚张允随疏请、广南府实徵钱粮。拨归乾隆元年新设附郭之宝宁县管理。从之。　　

○兵部议准、贵州总督兼管巡抚事张广泗疏请、大定、石阡、二府。广顺、咸宁、平越、黔西、正安、等五州。贵筑、修文、永从、普安、安南、湄潭、余庆、龙泉、毕节、遵义、绥阳、仁怀、等十二县。并新疆之古州、台拱、八寨、都江、清江、丹江、凯里、等七处。共补设铺夫七百二十名。从之。　　

○丙戌。上诣皇太后宫问安。　　

