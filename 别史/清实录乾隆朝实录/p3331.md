<!-- { "loadSidebar": true } -->
○癸未。谕曰、孙士毅奏、正月初二日。黎维祁到营禀称。闻阮惠有纠众前来。抢夺黎城之信。孙士毅与许世亨等分兵前进。初三日即遇见贼众。连次奋力剿杀。贼匪败退。讵黎维祁闻阮贼亲至。即携眷潜逃。以致该国百姓慌张逃窜。贼势散而复聚。孙士毅因黎维祁业经先逃。黎城难以久驻。应行彻兵。即带兵先至市球江。抢占北岸。以待大兵之彻。总兵李化龙、行至桥心。失足落水淹毙。浮桥随断。提督许世亨、总兵张朝龙、尚维昇、参将杨与龙、王宣、英林、游击明柱、在市球江以南。追杀贼众。未及过桥。现无信息。自系身殁。现查点入关兵丁。已有三千数百名。余尚陆续前来。其未出官兵。俟确查续奏。黎维祁与伊母并伊子。俱投到镇南关内。送至南宁安顿。并据富纲、乌大经奏、滇省官兵。已前后全行彻出各等语。此事前据孙士毅奏。安南国内因土酋阮惠等称兵构乱黎维祁为其所逐藏匿民间。竟无尺土之阶。眷属颠沛流离。叩关吁救。朕因安南臣服天朝。百有余年。最为恭顺。乃猝被强臣篡夺。其母妻亲来控诉。若竟置之不办。殊非天朝字小存亡之道。是以即令将伊眷属收留安顿并令总督孙士毅、驰赴广西。就近筹办节据孙士毅奏檄谕安南各镇目。及厂民人等。无不闻风响应。愿效前驱。该督复力肩重任。自请统兵出关。朕以所见甚正。是以降旨允行。该督与提督许世亨出关后。屡奏克捷。痛歼贼众。未及一月。即能收复黎城。仍封黎维祁为国王。成功实为妥速。朕以孙士毅办理此事。为天朝字小存亡。体统所关。厥功甚钜。且汉大臣中有此全才。能为国家带兵宣力者。自应特沛殊恩。俾得共膺异数。用昭奖励。是以于奏到时。即降旨将孙士毅晋封公爵。并赏给红宝石帽顶。许世亨亦晋封子爵。以示酬庸。复念安南向有瘴疠。且兵夫人数众多。若在彼久驻。转于新造小邦。多有不便。况安南虽蕞尔一隅。然黎氏立国已久。其兴废亦未必不关乎气数。黎维祁似此巽愞无能。毫无振作。看来或者天厌黎氏。不加护佑。朕从来办事。无不顺天而行。是以节经降旨。谕令孙士毅作速彻兵。该督若遵照前旨。迅即彻回。计此时早已进关。乃在彼耽延一月有余。致贼众乘间复发。盖由孙士毅希冀阮惠等投出。或被旁人縳送。未免意存贪功。因有此意外之变。朕与孙士毅均不能辞咎。况阮惠既经逃回。复率众前至黎城滋扰。必非旦夕所能纠集。且其中亦未必尽系贼党。自系附近黎城反侧之徒。见贼匪潜至。从而附和。遂至蚁聚蜂屯。孙士毅在彼。何不留心侦察。豫为布置。乃待贼至。始行迎堵。桥座又复中断。致损官兵。究系孙士毅成功后。不无自满之心。稍存大意。有此挫折。但核其情节。与有心贻误者不同。或因贪功自满。致亡提镇大员。不特难膺懋赏。即令其仍留两广总督之任。威望已损。亦不足弹压海疆。且转非保全该督之道。朕于臣工功过。无不权衡悉当。其收复黎城之际。办理妥速。即沛恩纶。虽该督具摺力辞。亦未允准。今该督既有此失。未便尚邀恩赉。仍任封圻。所有孙士毅前封公爵。及所赏红宝石帽顶。俱著彻回。并著来京另用。两广总督员缺。已另降旨将福康安调补。福康安接奉此旨。即著星驰前赴镇南关任事。福康安未到任之先。仍著孙士毅暂行署篆。在镇南关驻劄。俟福康安到彼交代。再起程来京。至许世亨子爵。虽与孙士毅同时并赏。但该提督业经身殁。究为可悯。且彻兵事宜。应听孙士毅调度。与许世亨无涉。其子爵著加恩准令伊子承袭。总兵尚维昇、张朝龙、参将杨兴龙、王宣、英林、游击明柱、因桥断不能过江。杀贼阵亡。俱著从优议恤。总兵李化龙、虽因失足。落水淹毙。实属殁于王事。亦著照阵亡例议恤。其未出各官兵。著该督查明。另行咨部。照例分别赏恤。至此事皆由孙士毅贪功久驻。不能遵照谕旨。作速彻回。以致变生意外。提镇大员。亦因桥梁断坏。不能彻出。遂至身殒。但阮惠以安南土酋。逐主乱常。经天兵致讨。屡次败逃之后。尚敢纠众潜扰。伤及官兵。实属罪大恶极。现交春令。该处系瘴疠之区。未便即行深入问罪。著沿边各督抚、将各营兵弁。及时操演。务使饷足兵精。听候调遣。以备声罪致讨。将此通谕知之。　　

○又谕曰、孙士毅现著来京。另候简用。福康安著调补两广总督。伍拉纳于上年甫经升任巡抚。虽资格尚浅。但在闽年久。于该处情形。较为熟悉。闽浙总督员缺。即著伍拉纳补授。梁肯堂著补授河南巡抚。其直隶布政使员缺。著秦承恩调补。王懿德著补授陕西布政使。所遗云南按察使员缺。著贺长庚补授。　　

○又谕、广西提督员缺。著海禄补授。广西左江镇总兵员缺。著普吉保补授。广东左翼镇总兵员缺。著魏大斌补授。闽粤南澳镇总兵员缺。著陆廷柱补授。魏大斌、陆廷柱、系在台湾获咎之员。著仍带革职留任。俟八年无过。方准开复。伊二人此次加恩录用。务宜倍加感激奋勉。以赎前愆。　　

○谕军机大臣等、此次阮惠复来滋扰。黎维祁闻信先逃。该国民心慌乱。势甚鸱张。官兵致被拦截。提镇将弁。多有损失。本系事起仓猝。众寡不敌。尚非孙士毅调度乖方所致。今将伊公爵及宝石帽顶彻回。已足示惩。原可仍留总督之任。但朕为孙士毅思之。身为统兵大员。不能豫筹防范。又不能遵旨及早彻回官兵。以致变生意外。提镇大员。多有阵亡。威望大损。若复畀以封圻。必致呼应不灵。是以降旨将福康安调补两广总督。令孙士毅来京。另候简用。将来到京后。即以尚书补用。孙士毅素称能事。在尚书中尚系出色之员。仍可仰承恩眷。朕因孙士毅本系文臣。未经军旅。从前收复黎城。办理妥速。曾著劳绩。今虽带兵退回。朕不但不治以失律之罪。转为怜惜。且孙士毅系总统之人。非镇将可比。设或稍有疎虞。国体攸关。更属难于办理。该国道路险阻。如阮惠在富良江市球江等处。据险抵拒。邀我归路。孙士毅岂能突围而出。幸而阮惠无能。官兵虽有挫失。尚不致全被拦截。此皆上苍默佑。朕方深为钦感。该督亦当感激天恩。不可因事机不顺。稍涉怨尤。惟当倍加镇静。驻劄镇南关一带。将彻兵事宜。及巡防边隘等事。办理周妥。俟福康安到彼。详悉告知。再行交代来京。若孙士毅此时业已自镇南关起程回粤。仍著于接奉此旨后。回至该处。照料一切。断不可心忙意乱。于应办要务。转不能悉心经理。负朕格外矜全之意。再孙士毅奏、查点彻回官兵。已有三千数百名。余俱陆续而来等语。随往黎城官兵。共有八千七百余名。除业已进关各兵外。其余陆续到者。又有若干名。著即详查据实覆奏。所有新颁安南国敕印。是否黎维祁携带入关。抑或复行遗失之处。并著查明覆奏。至副将庆成、系五福之孙。随在军营。于该处情形。自所谙悉。今已随孙士毅彻回。著该副将驰驿迅速来京。以便将一切情形。面加询问。　　

○又谕、现因孙士毅奏、阮惠复纠众前至黎城滋扰。提督许世亨力战阵亡。已降旨令孙士毅来京。将福康安调补两广总督矣。此次安南内讧。朕因孙士毅力肩重任。自请带兵出关致讨。是以允行。该督出关后。屡次克捷。未及一月。即收复黎城。朕以安南人情反覆。而黎维祁又巽懦无能。节次降旨。谕令作速彻兵。乃孙士毅意存贪功。不即遵照彻回。在彼久驻。故有此意外之变。阮惠不过安南一土目。方今国家全盛。若厚集兵力。四路会剿。亦无难直捣巢穴。但该国向多瘴疠。与缅甸相同。得其地不足守。得其民不足臣。何必以中国兵马钱粮。糜费于炎荒无用之地。是进剿阮惠一事。此时非不能办。揆之天时地利人事。俱不值办。孙士毅现经挫失。威望已损。不便仍任总督。福康安新经平定台湾贼匪。声威已著。今将伊简用两广总督。前赴镇南驻劄。不特阮惠闻知。以孙士毅因失事解任。又另派久历戎行之重臣前往。自必为大举进剿之计。心怀震栗。即内地一带人民。见福康安到彼。足资倚仗。人心亦可镇定。福康安抵镇南关后。若阮惠等闻风畏惧。到关服罪乞降。福康安当大加呵斥。不可遽行允准。使其诚心畏罪输服。吁请再三。方可相机办理。以完此局。　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。又暹罗国王郑华、遣使奉表谢恩。并进方物。赏赉筵宴如例。　　

○甲申。谕曰、直隶宣化镇总兵。著希当阿调补。以便迎养。所遗福建建宁镇总兵员缺。即著刘允桂调补。　　

○谕军机大臣等、此时阮惠等自知伤损官兵。获罪甚大。惧天朝大举进剿。自必差人至关。悔罪乞降。福康安、孙士毅、俱系封疆大臣。仍宜示以严厉。若差人再四吁恳。情词恭顺。俟奏到时。朕自当相机而行。方今国家全盛。阮惠以安南土目。若集兵会剿。原不难为捣穴擒渠之计。但该处向多瘴疠。即使收入版图。照新疆之例。又须分派多员驻劄。而该处贡赋所入。必不敷经费。况安南民情反复。胜国以前。郡县其地者。不久仍生变故。历有前车之鉴。朕再四思维。实不值大办。莫若量宽一线。俾其畏罪输诚。不劳兵力而可以蒇事之为愈。福康安等不可不知此意也。现在沿关一带。正须大员带兵弹压。孙士毅万不可轻离该处。若已起程。仍即速回驻劄。候福康安到彼交代。再行来京。至此次阮惠乘彻兵之时。前来滋扰。自系孙士毅不能慎密。豫露彻兵信息。将士思归。军纪未能整肃。以致阮惠闻而生心。伺隙侵扰。从来受降如受敌。总须时刻留心。即彻兵亦应如临战阵。倍加慎重。乃孙士毅疎于防范。以致变生意外。实属不能辞咎。现经朕格外矜全。福康安未到之前。孙士毅尤当小心妥办一切。不可心忙意乱。措置稍有失宜也。　　

○又谕曰、黎维祁本系无能之人。屡经播越。失守藩封。今已敕封为国王。又复弃国逃遁。律以内地官常。亦应斥革治罪。将来即欲恳请瞻觐。亦不值准其来京。祇可等诸编氓。予以衣食之赀。俾足存活。且南宁距边关甚近。恐日久又有夷人往来。与黎维祁潜通信息。或致滋生事端。不若将黎维祁及其母子从人等。移至桂林省城安插。该抚就近约束照料。较为妥协。著传谕孙士毅、孙永清、即于省城内查拨空闲官房一处。给与黎维祁挈眷居住。并酌量给与口粮安顿。以资餋瞻。　　

