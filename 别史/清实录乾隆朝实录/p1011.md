<!-- { "loadSidebar": true } -->
○湖北巡抚恒文疏报、鹤峰县、乾隆十五年、开垦下田一十九顷六亩零。　　

○贷船厂珲春地方、本年水灾旗户　　

○旌表守正捐躯之江苏江宁县民周成章妻王氏。　　

○己亥。谕、军机大臣等、总兵张凌霞奏滇省营伍废弛。及提督冶大雄、不能正已率属等情各摺。其事俱所应有。开化既处极边。而前任总兵田玉、年老昏庸。怠玩成习。以致营务事事废弛。朕因其衰惫不堪。是以谕令休致。今张凌霞所奏如此。则其旷废积习。全未涤除可知。至提督冶大雄、人本近于苍猾。摺内情节。在外省寻常武职此等习气。谅所不免。但提督为通省武员表率。若果似此不知自检。亦非所宜。著将各摺钞寄总督硕色。令其详悉查明。据实具奏。再张凌霞。现在整饬营伍。固属奋勉。但观其勇于任事。似乎过锐于边方是否相宜。著该督留心体察。一并奏闻。　　

○户部议覆、云南巡抚爱必达疏称、滇黔二省运京铜铅。路经川江险隘。遇风覆溺。请照川督所奏。限一年捞获。如不在险隘。限满不获令正运员赔三分之二。协运赔三分之一。按已完未完。分别参处。若实系遇险并无私带。打捞不能足数。应令该地方官确查出结。该督抚题豁。应如所请。但京局鼓铸铜铅。不容缺额。豁免之项。仍令该抚照数补解。从之　　

○刑部议覆、船厂将军傅森等疏称、鄂伦绰地方居住之伊木牙。殴毙乌尔达哈村民、傅杨五。请准照伊等土俗、给礼完结等语。查乾隆七年。宁古塔伊忒夏帑连杀四命拟抵。今伊木牙等、地处极边。不知礼法。又情罪稍轻。应如所请完结。从之。　　

○庚子。上诣大高殿行礼。　　

○缓徵山西文水、朔州、马邑、永济、等四州县。本年水雹灾贫民春借仓谷。并朔州、马邑县、旧欠本色米豆。加赈文水县贫民　　

○加赈山东邹平、长山、新城、长清、禹城、泰安、肥城、莱芜、东平、东阿、平阴、及收并济南卫、青城、阳信、海丰、乐陵、滨州、利津、沾化、滋阳、曲阜宁阳、金乡、鱼台、济宁、嘉祥、汶上、阳谷、寿张、济宁卫、东平所、菏泽、曹县、定陶、钜野、濮州、范县、观城、聊城、茌平、莘县、朝城、冠县、馆陶、夏津、东昌卫、临清卫、博兴、高苑、乐安、寿光高密、即墨及收并大嵩、浮山、二卫所、等五十五州县卫所。本年水灾贫民。并贷麦本牧费。　　

○辛丑。上诣皇太后宫问安。　　

○以内阁学士李因培、为浙江乡试正考官。编修秦鐄、为副考官。内阁学士蔡新、为江西乡试正考官。赞善金甡、为副考官。侍读窦光鼐为湖北乡试正考官。编修庄存与为副考官。　　

○贷呼兰城温德亨山八座官庄、水灾旗户并蠲免本年欠纳粮石。　　

○壬寅。谕、浙省今年春旱成灾本重。巡抚永贵竟至张皇失措。茫无定见于附近之江南、江西、福建、湖广、山东、等省。既四出告籴不已。甚至欲委员远赴奉天、采买米粮。且称赈粜所需。必得三百万石之数。方足以资接济。从来办理赈务。断无因一省中数府被灾。遂欲竭数省之力以供其用者。故朕降旨训饬。乃近闻永贵在浙。竟至有心讳饰。将来于赈粜诸务。必欲多所撙节。则是该抚从前、并非为民。总属为己。其意不过。欲多得米石。遂可有恃无恐。纵事不允行。亦得藉以谢灾黎。且以杜朕责。防人弹封疆大臣。岂宜如此存心耶。然朕犹以为为百姓起见。不妨姑留以观后效。是以御史范廷楷、以徇庇劣守金洪铨参奏。朕亦止降旨饬行。以办赈之妥协与否。定其去留。今乃一变而有讳灾之意。是其办赈不妥矣。则徇庇之罪。亦应并论。且朕子惠元元。痌瘝在抱一切政务虽宽严时酌其中。至于赈恤灾黎。每不惜加恩格外。则十六年如一日。此天下臣民所共知者。若以永贵一人之办理不善。竟至灾民失所。大非朕勤求民瘼本怀矣。且使各省督抚。闻风效尤。渐启讳灾之习。所关于民生休戚者甚钜。实难再为姑容。永贵著革职。来京候旨。其浙江巡抚员缺。著雅尔哈善补授。现在该省尚有应办灾务。著即驰驿前往。妥协经理。　　

○又谕曰。陈邦彦奏、所欠阿尔赛案内寄顿银两、不能完项一摺。陈邦彦所欠。系雍正年间之案。若在当时。自必早已完纳。因朕办理亏空等案。从宽者多。是以延缓至今耳。然此项乃开欠。与本身侵贪、实属有间。尚属可免。但陈邦彦以废弃之员。受朕重加录用深恩。官至侍郎。从前尚欠捐输银两一项。已格外加恩宽免。且伊系世宦大族。若实心措办。亦非不能完缴。今复行陈奏。其希恩之意。恳乞无厌。甚属无耻。且衰惫昏庸。毫无实力供职之处。有何禆于政务。著革职。令其回籍。所欠银两。从宽免其交纳。　　

○谕军机大臣等、各省办理传钞伪稿之案。朕已屡降谕旨。令其酌量情罪。分别轻重完结。若仅系彼此传看。无可待质之人。即应当时发落。今各省查办此案。有明知该犯本无重情。恐后有牵引。宁为羁候。久系圜扉。或取保待质。殊非妥协。著再传谕各督抚。知情节较重。可从以根究首恶渠魁者。自应拘禁候质。若不过传看传钞等犯。已问明、无须再诘。著即行随时发落释放。亦不必保候。倘故为淹禁羁留。以致牵累多人。朕惟该督抚是问。　　

○户部议准、湖广总督阿里衮疏称、湖北横碛、汉洋、二处铁矿。砂炭已尽。应即封闭。从之。　　

○以故贵州永宁州属、盘江土巡检李本子世德、袭职。　　

○缓浙江、海宁、富阳、余姚、临安、昌化、安吉、乌程、长兴、等八州县。本年旱灾、应徵粮银。并分别蠲缓漕项米折等银。及未完旧欠。　　

○旌表守正捐躯之广东归善县民宋木生妻卢氏。　　

○癸卯。钦差大学士管江南河道总督高斌等奏。畿辅河淀诸流。晋豫大川由直境者。皆委输三岔口入海。当伏秋汛涨。来水既多。海门潮汐日至。壅积为患。惟分洩以减其势。可保两运堤工。且于三岔口有釜底抽薪之益。北运王家务减河。长一百四十里。坝门旧有土梗横塞。应除去。令与滩平。河身应挑者二十处。均宽八丈、深二三四尺、不等。其南堤、自闸口、至八道沽以上。尚属完整。北堤、自大白庄、至积鱼淀庄。卑薄残缺。应加宽二三尺、至三四丈、培高一二尺、不等。筐儿港减河。长五十里。现俱深通。其北堤、自闸口、至梅厂以上。均尚完整。南堤、自张王庄、至仓道口、残缺多有。应加宽一丈、至五六尺、培高七八尺、不等。王家务八道沽以下之南堤。筐儿港梅厂以下之北堤。相距三四十里。均处下游。每秋水盛涨。堤内外浸水。不能存立。无庸加修徒费。计两堤内一百七十二村庄。岁被淹涝。惟以鱼苇为利。按水草例徵银。又间有宫监马厂等赋额地。每遇报灾。碍难区别。应均减照水草科则。南运沧州捷地汛减河。长一百八里。均应挑浚。面宽九丈。底五丈。深八九尺、不等。挑出之土。加培两堤。于紧要工段。量加夯硪。其堤尽处、自崔家庄迤东、至保家庄。长二千二百四十丈。河身纡折三处。不克畅注。应取直改挑一千四百八十丈。挑出之土。添筑北堤。又石坝内两堤相距仅二十丈。奔流冲刷。堤址日削。应展宽十余丈。并于出水石雁翅下、接镶草工。以资捍御。石坝南坝台。石缝渗漏。亦应拆修。青县兴济镇减河。长九十六里。应通身挑浚。宽深。夯筑。照捷地减河办理。旧涵洞二座。岁久坍塌。应加修理。捷地减河近堤洼处。亦应添涵洞五座。并改建近河村庄木桥七座。得旨。依议速行。　　

○湖北巡抚恒文疏报、荆州府属荆州左卫、乾隆十四年、开垦额外下则屯田十亩零。　　

○免陕西大荔、澄城朝邑、华阴、四县水灾地亩、本年应徵谷银。缓徵蠲剩钱粮。并借欠常社粮。加赈大荔、澄城、朝邑、等三县贫民。并豁除蒲城、长安、兴平、盩厔、武功、等五县水冲陵地租银。　　

○甲辰。谕曰。大学士高斌等、会勘南北两运减河。据奏酌筹修浚事。著依议速行。但摺内所称、修浚河堤桥坝各工。据各该道属河工成规。约需银十二万一千余两。今请于停赈之时。照兴工代赈旧例给价。共约估需银九万一千余两。俾小民得以力作糊口等语。四处减河。在武清、宝坻、宁河、天津、青县、沧州、诸境。今岁皆值偏灾。寓赈于工。自于小民有益。惟是以工代赈。向例较之河工成规、给价转少。朕思地方既有偏灾。即不用其力。尚且多方抚恤。乃因寓赈于工。转致减价给发。于理未协。即该地方已经给赈。而赴工之人。未必即系领赈之人。亦无从区别。盖所谓兴工代赈者。其工原属不必兴者。第为灾黎起见。既受赈之后。因以修举废坠。俾得藉以糊口。自应循照往例。若实系紧要工程。亟应兴作。又当照原价给与。此项减河修浚工程。所有土方工价银两。著照河工成规全行支给。以副朕子惠黎元至意。其嗣后各省以工代赈之处。俱令分别工程缓急。照此办理。该地方官务须督率稽查。俾工归实用。毋令浮冒滥销斯可矣该部遵谕速行。　　

○又谕、道府等官于请训赴任时。有面奏暂假回籍。经允准者。俱于次日具呈。吏部覆奏。此虽向例。而人容有不知者。文员告假之事。有何关系此不过陛见之时。以为奏对塞责耳。嗣后各省道府等官。俱不得于请训时自行乞假。但令赴部呈明。其应否准行之处。即由该部酌定。给以假期。仍按月汇奏。以昭画一。　　

○命副都统多尔济、往代班第驻藏办事。　　

○以故云南景东府土知事姜启武子继申、袭职。　　

○乙巳。以故四川革布什咱土司札什诺尔布子纳旺、寒盼塞土千户增巴笑子按蚌、辖幔寨土百户额旺子折论札舍、下作革寨土百户阿弄子郎加笑、等各袭职。　　

○丙午。上御乾清门听政。　　

○诣皇太后宫问安。　　

