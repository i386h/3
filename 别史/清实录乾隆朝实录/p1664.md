<!-- { "loadSidebar": true } -->
○谕军机大臣等、近因永贵等、会议蠲免回人赋役一摺。未列额敏和卓及玉素布之名。已降旨训示。今伊等会议拟补伯克员缺之奏复然。殊不可解。前此或谓所办。系加恩回众之事。伊等不欲市德署名。已属无谓。至补授伯克。自应同伊等商办。复有何嫌疑。不行开列。额敏和卓等、俱久隶臣仆。用至参赞大臣。伊等如意欲辞避。尚宜晓示令其勿存形迹。且不但此两人。即鄂对。噶岱默特等若身当参赞。亦无不一同办事之理。至所办补授伯克一事。尤未妥协。凡回部六品以下小伯克。伊等可拟定正陪具奏。若各城阿奇木。则总办事务之员。与内地督抚相似。宜开列应行补授人员具奏。候朕特简。何得与小伯克。视同一例。永贵。新柱等、谅不敢专擅。然此实谬误之大者。俱著传谕申饬　　

○壬申。上奉皇太后幸同乐园侍早晚膳。至乙酉皆如之　　

○御奉三无私殿。赐皇子诸王等宴　　

○谕曰、阿桂。著在军机处行走　　

○谕军机大臣等、前据胡宝瑔奏称、旧病复发。已遣医驰驿前往诊视。令其加意调摄。并于摺内批谕。即开印后。亦宜节劳以冀速愈。今据辅德奏到。看来尚未能计日痊可。所有河南巡抚印务。仍著交与辅德暂行护理。俾得专心调治。副朕廑念至意　　

○又谕曰、丰安、勋臣之裔。因在军营奋勉。授为荆州将军。近闻丰安打仗出力。而声名颇觉平常。授以专阃之任。恐蹈重谴。转非朕念旧成全之意。荆州将军。著富僧阿补授。增海。著调补宁古塔副都统。傅良。著调补吉林副都统。至伯都讷地方。系满洲蒙古接壤。副都统员缺。著扎隆阿补授。所遗副都统员缺。即著丰安补授　　

○又谕、前德沁扎布之副盟长缺出。已将车林楚克扎布补授矣。因念伊复有差务。故并授诺尔布扎布为副盟长。非令车木楚克扎布开缺也。若伊前往乌梁海。则诺尔布扎布。可以在彼办理。如车木楚克扎布。回游牧时。亦可会同办事　　

○又谕曰、达桑阿奏称、库尔勒回人。五百八十二户。玉古尔回人。五百九十四户。每年各交官粮七百石。今拨往伊犁之回人一百四十七户。虽在交粮额内。而阿克苏和阗已查出多伦回人五十六户。分送二处补额其户口不甚相远。应仍照旧额徵收粮石等语。拨往伊犁回人。虽以多伦回人抵补。但较之原额。究属不敷。仍令照旧交粮。不无摊派。著加恩将库尔勒。玉西尔回人。应交粮石。酌减十分之二。以示体恤　　

○又谕、正蓝旗护军统领员缺。著丰讷亨补授。仍兼副都统　　

○癸酉。上诣安佑宫行礼　　

○御正大光明殿。赐朝正外藩等宴。召科尔沁和硕达尔汉亲王多罗额驸色旺诺尔布。和硕亲王固伦额驸色布腾巴勒珠尔。喀喇沁多罗都棱郡王喇特纳锡第。翁牛特多罗都棱郡王布达扎布扎噜特多罗贝勒锡勒塔喇。喀尔喀多罗贝勒阿裕尔。科尔沁固山贝子多罗额驸班珠尔敖汉固山贝子固山额驸垂济扎勒。喀尔喀和硕亲王齐巴克雅喇木丕勒。亲王品级郡王车布登扎布。多罗郡王多罗额驸罗布藏多尔济。绰罗斯多罗郡王罗布扎。回子郡王品级多罗贝勒霍集斯。茂明安多罗贝勒裕木充青海固山贝子沙克都尔扎布。喀尔喀贝子品级额尔克沙喇。至御座前赐酒成礼　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十八


大清高宗法天隆运至诚先觉体元立极敷文奋武孝慈神圣纯皇帝实录卷之六百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年癸未。正月。甲戌。上御正大光明殿。赐大学士尚书等宴　　

○乙亥。谕军机大臣等、上年直隶各属秋雨过多。所有被灾地方。叠经降旨加恩赈济。并筹议以工代赈。复将灾重之霸州等十七州县。暨稍轻之大兴等二十八州县。极次贫户口均予展赈一月。俾资接济。第此等皆附近畿辅以北州县至京南之广平。大名等、所属。虽据该督。将广平。大名等、数邑奏明。系因河水漫及。偏灾本轻。已经照例赈恤。无庸再行加赈。近闻京南地方。去秋岁事亦歉正定迤南。大不如保定以北光景是该处距京师较远该督或因其被灾稍轻查察未能周悉。地方官勘办。亦有未尽之处且开州。长垣。大名等处。前岁因豫省河涨。亦经被涝。当此连岁歉收之后。闾阎口食不无拮据。深堪轸念著传谕方观承。令将京南各属。上年如何分别办理。并现今实在情形若何。逐一查明。即行据实覆奏。寻奏、正定以南登麦较早未经潦伤。伏秋雨少。收成约八九分。惟漳水溢及之处村庄间有被淹成安等县已报偏灾。分别给赈。不便复与霸。固等处。再邀无已之泽得旨、览奏稍慰　　

○又谕、前因赫木等处拒捕薓犯潜逃。已传谕各抚。及将军等、各就本处实力躧捕。今据阿尔泰奏到。现将续获各犯史姓等七名遴差员役押解。前直奉天。所办甚为迅速可嘉。已于摺内批谕。山西何未缉获一犯。明德何未奏闻。此等重犯。于私刨事发之后。公然纠众拒殴。不法已极理应严拏务获。尽法惩治。以儆凶顽。著再传谕各抚将军等、务宜悉心躧捕母致因循通缉一任远扬漏网。至现获各犯尤宜小心押解。勿令复致兔脱　　

○察哈尔都统巴尔品奏察哈尔八旗。新附厄鲁特等、编入旗分。已经数年。应请与旧厄鲁特。一体当差。照例挑捕护军马甲。俾得钱粮。各立器械。从之　　

○以辅国公绰和诺。为归化城副都统　　

○丙子。谕曰、讷尔素因擅责一马甲。永远停奉。今信郡王如松。所责乃皇太后前引官员。较之讷尔素之罪更大。姑念其平日小心谨慎。免其革去王爵。仍著永远停俸。若更不知悛改。遂非长傲。则是福泽已尽。自罹罪谴。朕不能为之宽恕也　　

○丁丑。大学士等议准。湖南巡抚陈宏谋奏称、湖南湘乡。安化。二县。所产硫磺。官为收买。除营中岁需火药外。积存八万四千余觔。应如所请。令邻省赴买流通。至硝觔。并请于出硝时。即动官项买贮官局。定价咨邻省买运。民间自无私硝。从之　　

○河南巡抚胡宝瑔奏、病躯不支。开印期近。请予解任。得旨、已有旨了。但安心养病。不必以办事为急。即如此次之复发。未必非因过劳。何不为久长出力之图耶　　

○戊寅。谕曰诺木珲。系驻劄库抡办事之人。所有延请呼图克图呼毕勒罕。领给度牒攒凑银两等事。即伊所应管。亦不过公同与闻而已。乃间从中任性滋事。并少给尚卓特巴价值。勒买如许皮张复借贷银两。至修理伊住房一节。理应奏闻。官给办理。伊又擅用喇嘛工价。并纵容领催。及家人。恣意索银。甚属无耻。卑鄙不堪。诺木珲。著革职拏解来京。交刑部治罪　　

○谕军机大臣等、前据成衮扎布奏、桑寨多尔济。在库抡操守平常。被人控告。朕以其身系蒙古。若由内地派大臣随同办事。自可安静。因命诺木珲前往。旋据成衮扎布。将诺木珲参奏。复派瑚图灵阿。福隆安。赴该处查办。已将诺木珲种种舞弊之处具奏。是以降旨革职拏解来京。交刑部治罪但二人之事相等。著寄信瑚图灵阿等、一并查明再尚卓特巴系承办呼图克图家务之人屡行贿赂先许银两。又复首告使人堕其术中以济其专擅之私。诡诈已极实喇嘛中败类。至桑寨。多尔济自幼受朕深恩从前喀尔喀等滋事时众心甚摇伊独感发天良。屹立不动此次朕必从宽免其治罪。著瑚图灵阿等密谕桑寨多尔济不必疑惧令将尚卓特巴行事。一一供出不可稍有掩饰此旨到日。瑚图灵阿等仍在库抡即遵将尚卓特巴。一并办理。如已起程前来。此旨亦不必晓谕桑寨多尔济。即带来京　　

○直隶总督方观承奏、永定河南北岸向以天地等字。分编十八工河流改后废去八工。旧编次序已失。内昃字于堤。洪字于河。非所宜称。拟将南北岸。各改称头工至六工饬厅汛改记。并咨工部注册。得旨、甚是。如议行　　

○又奏永定河于埝外筑月埝。并开减河工隶永清东安武清被灾村民既可赴工力食而堤工需行硪乃坚夯硪用河兵较熟。应日给饭食银三分得旨以工代赈即宜速办　　

○又奏、现在疏稍积水为先务幸淀水大落文安大城积水归淀甚速涸出处已种麦其水深二三尺约四五月始消者亦不误种秋禾民间稻种不足应请借给或其时不能尽涸。即用戽斗助以人力天津东南。与宝坻宁河视海水为长落按时开闸排放河间献县任邱大城。水有阻于官堤者有阻于邻县曲防者权其轻重破其畛域或暂为开堤或入于沟渠案内勘定章程。长远除害。上年开沟叠道未竟工良涿。一路正月毕新雄河景一路二月毕田间沟劣次第经理。不妨农。不误公报闻　　

○乌噜木齐办事副都统旌额理等奏、乌噜木齐岁易哈萨克马。数不过三千余匹本年九月至十二月。已得四千二百匹。积久增多除拨捕新疆额缺。及肃州等处标营倒毙马外。拟于乌噜木齐常留马一千匹应差。七百匹。备阿克苏调。余于来年四月牧放巴里坤。供安西提标。及肃州等处拨补。得旨、军机大臣议奏、寻议。现奉谕旨。令索伦察哈尔余丁。及凉州、庄浪、驻防兵丁。续赴伊犁。须增牧群。先请将孳生马匹往。骟马。暂留乌噜木齐备拨。如应留马外仍有余。即续送伊犁。此后与哈萨克交易。以孳生马为要。俟新疆足额。再拨补内地从之　　

