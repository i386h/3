<!-- { "loadSidebar": true } -->
○谕军机大臣等、久未接张广泗大金川之报。若有摺奏抵京。可迅速封发。嗣后有张广泗摺报大金川之事。总由驿递。不必俟发报之日封送。再各省督抚提镇等摺奏来京。倘有紧要事件。其赍摺之人。大概情形。自无不知之理。询问明白。如系寻常事件。仍随本封发。如有关系之事。亦即由驿递。可传谕大学士等知之。　　

○又谕、福建布政使员缺。朕已降旨、令永宁前往署理。永宁即著在京起身赴任。不必前来请训。著在京总理事务王大臣传谕永宁、闽省民风。向未淳厚。如漳、泉、俗悍民刁。最称难治。前此彰化之赖石、戕害官长。近日上杭之罗日光、抗租拒捕。其他如长泰之相验抗官。南靖之争地械斗。种种不法。实多骄肆。各郡皆然。亟宜随时整顿。至于绅衿武断乡曲。遇事风生。如近日查办竿塘等岛。即遍贴告条。霸占渔利。此等弊俗。不可枚举。其台湾孤悬海外。闽粤流移。番民杂处。仇杀争竞。私载透漏等弊。俱宜实力革除。尽心化导。次第办理。俾士庶革薄从忠。渐成敦庞之俗。布政司有旬宣之责。所任綦重。应与督抚同心协力。善为经理。以挽颓风。庶无负朕简用之意。　　

○是日、驻跸常山峪。　　

○癸丑。上诣皇太后行宫问安。　　

○工部议准、河东河道总督完颜伟疏称、东省运、捕、泇、上、四厅。所属堤工。屡被汛水汕刷残缺。闸坝等工。多有损坏。请动项兴修。从之。　　

○直隶总督那苏图奏、今岁热河八沟一带。均属丰收。谷价平减。请于司库拨银二万五千两。委员陆续采买。运贮蓟州、遵化、丰润、三州县仓内。以供陵糈。得旨、照所请行。　　

○免湖南临武、蓝山、二县水冲地亩额赋。　　

○是日、驻跸喀喇河屯。翼日如之。　　

○甲寅。谕军机大臣等、据那苏图奏称、口外热河八沟一带。早禾茂盛。次第登场。请拨银两。委员采买。以供陵糈之用等语。从前陵糈米石。俱系漕米内运往。后因屡次条奏、于八沟采买。其意或因彼处拨运脚价较省。或因口外丰收。恐致谷贱伤农。是以如此办理。其意盖为节省。然漕米不运蓟而运通。不知其较采买运往者。所省几何。而买运则须现拨正项。亦未见其十分节省也。朕思与其由八沟运往蓟州。不如仍照旧制。以漕米运送。其八沟之米。即存贮本处。以为口外备荒之用。况今岁蒙古地方。闻有被旱之处。将来或须赈恤。以此接济。甚为有益。且向例本由漕运。今于八沟采买。即有所省。倘口外又复需用。如无项可拨。由通运往。所费不更多乎。那苏图所奏。朕已批示照所请行。但办理尚需时日。可传谕那苏图、令其将以上情形。再为筹画妥议具奏。并传谕大学士讷亲、令将从前因何改拨。及屡次办理缘由。详悉查明奏闻。　　

○又谕、朕闻四月十六日。有成都查街兵丁。拏获金川细作七人。经臬司讯供。系莎罗奔差来放米。要烧尽成都。好占地方等情。未见张广泗奏报。果否曾有此事。可传谕张广泗、令其据实详悉奏闻。寻奏、臣于五月初一日抵成都。距四月十六日。仅止半月。并未闻有细作放火之事。是以未经具奏。报闻。　　

○大学士等议覆、闽浙总督喀尔吉善等奏、前据升任福建巡抚周学健条奏、闽省额设赶缯船。请照粤省酌量留配。其余改造双篷等船。经军机大臣覆准。行令分别裁改。查闽省洋面。与粤省不同。非赶缯大船。难期稳便。不能照粤省之例。裁减大半。请略为变通。将淡水营赶缯船六只。裁去四只。其余各营。酌量情形。共裁二十二只。改造双篷艍＜?舟古＞等船。仍留大小赶缯船一百五十三只。至周学健原奏、请于赶缯船拆造时。渐次改造。查裁去赶缯船。既应改造。请照闽省水师旗营之例。先行变价充饷。所有应造双篷等船。即动项兴工。造竣交营差操等语。应如所请。从之。　　

○又议准、闽浙总督喀尔吉善等奏称、先经浙江处州镇总兵苗国琮奏、滨海战舰。需用桅木。采运维艰。请于闽浙等省无税官山雇觅种树之人。多植松杉等树。令地方官勤加培护等语。查战船木植。自应设法栽培。惟雇觅种树之人。必须先给工价。既种之后。乏人看管。易致损伤。设役巡查。徒滋扰累。该总兵所奏、似属难行。请将查出无税官山。许民承种柴薪。听其收管。树已成材。照价给买。从之。　　

○大学士公庆复、川陕总督张广泗奏、金酋莎罗奔居勒乌围。就日吉父子、居刮耳崖。现分兵两路攻剿。河西各寨。亦应剿洗。派游击罗于朝、同土司汪结、带兵进攻。俱定于六月二十八日。各路齐进。臣张广泗、原拟驻杂谷闹。迨到彼相度。尚偏于西路。是以仍回汶川。由瓦寺取道沃日。径赴小金川美诺寨驻劄。俟各路齐进后。当率兵相机策应。臣庆复、现驻汶川弹压。今分路进兵。拟出驻旧保。以便商办。得旨、览奏俱悉。朕始谓大学士庆复、尚在汶川。军前有张广泗一人。足资办理。是以有旨、令入阁办事。今观此奏、是前临军营矣。若接旨而已起身回京则已。若尚在军前。且不必来京。可俟奏凯功成。大局已定。然后起身可耳。　　

○又奏、剿抚巴旺、孙克宗、等处。西南两路。兵行粮运无阻。得旨、览奏报攻剿情节。总与去岁瞻对相仿。即幸而成功。恐亦未必远胜前此之为也。　　

○又会同四川巡抚纪山覆奏、金酋狂悖不法。固属首恶。而绰斯甲、乃敢阴行附和。其罪实无可原。但其地与金川相连。而力又强悍。若明露并剿之机。恐二贼并谋。有伤兵力。是以该酋前到汪结处。有悔惧效力之请。即责以立功赎罪。但诚伪究属难信。当以兵据其险要。俟金酋荡平。即回戈南指。乘其不备。自易剿除。至金酋显行悖逆。本身亲属之外。凡系党羽。不容稍有漏网。其余属下番民。诛之不可胜诛。且迫于使令。非如黔省古州之苗。滇南昭通之猓。自怀叛志者可比。苟其投戈顺命。自应伐罪吊民。且金川正在众番蛮土司之中。深邃幽险。尺寸皆山。难以安设营镇。若驻兵防守。运饷更难。惟俟将来荡平之后。就现在恭顺效力之土司。择其从征有功之子弟头人。量为画界分授。少其地而众建之。既以彰赏罚之典。又使力少不能为乱。庶可宁辑边陲。至副将马良柱、统兵一千五百名。先解热笼之围。后援沃日官寨一案。查本年三月内、金酋侵犯沃日各寨。经宋宗璋、马良柱等。发兵五百余名。令都司马光祖、守备徐克让等。先后带往声援。马光祖先赴沃日。与该处土兵、协同拒贼。贼来攻寨。彼此胜负未决。守备徐克让等兵。会合在热笼地方。贼众大至。被围寨内。马良柱、在巴纳山闻知沃日被围。奋勇前战。直至松林口、与游击李成邦、合力杀贼数百人。贼始彼靡。官兵遂抵热笼解围。所杀贼众。留有尸骸。臣张广泗目堵属实。马良柱既抵热笼。总兵宋宗璋、遣游击陈上才等。领兵翻山接应。马良柱、扬威前进。往援沃日。贼败逃后。俱已胆落。小金川又复投诚。贼遂逃散。马良柱、随受小金川之降。派汉土官兵。前赴小金川美诺官寨踞守。金酋始领兵守穴。不敢复出。得旨、此奏略迟。而又不过小小取胜。未报大捷。朕甚悬念也。　　

○乙卯。上奉皇太后驻跸避暑山庄。至八月庚申、皆如之。　　

○诣皇太后行宫问安。　　

○谕军机大臣等、昨据大学士庆复等奏报、大金川情形各摺。朕已详悉批示。伊等总未能领略从前谕旨。为出奇制胜之策。奏报攻剿情节。虽小小取胜。与去岁瞻对相仿。蠢兹小丑。大兵压境。未尝不畏威慑服。究难保其日后之不复肆横。置之化外。仍不免劳师动众。岂为一劳永逸之计。即事平后。以蛮治蛮。不过分析其地。使之势弱而党孤。亦属迁就。种种情节。亦难遥度于万里之外。可将所奏各摺。并批谕之处。抄寄大学士张廷玉、讷亲、令其阅看。细加筹酌。或势有不能。只得如此办理。抑或别有良策。可详悉计议。到时尔等军机处一同覆奏。寻奏、大金川贼巢。虽居各土司之内。然东则四川成都。西则西藏。南则云南、贵州。北则西宁、青海。与各处疆界相连。或可设卫分辖。或派大员驻劄其地。随时弹压。庶可慑服群蛮。今庆复等所奏、不过于荡平后。分析其地。多立酋长。与办理瞻对一辙。岂足以除后患。现在张广泗身统大兵。亲至其地。应令该督于剿除后。将长靖番蛮至计。详悉分别具奏。报闻。　　

○丙辰。镶白旗护军统领傅达礼、因病解任。以镶黄旗蒙古副都统乌尔登、为镶白旗护军统领。　　

○赈恤长芦永利、富国、西由、等三场旱灾灶户。　　

○丁巳。上诣皇太后行宫问安。　　

○军机大臣等奏、据侍郎玉保等奏称、每年春秋二季。巡察额色勒金、柴达木、两路卡座。派定青海王公扎萨克台吉等。每路遣一人察卡。又派庄浪满官四员。每年于秋间带兵巡察一次。均应于九月间。自西宁起程。今值夷使进藏熬茶。请暂停等语。查准噶尔夷使赴藏熬茶。侍郎玉保、现已在哈济尔驻劄。倘察卡人等。照旧前往。正值夷使将到。人多势众。恐致生疑。应请将今秋察卡之青海王公等、并庄浪官兵。具暂停。俟明年春季派往。从之。　　

○戊午。赐蒙古王公等宴。　　

○谕曰、署理提督拉布敦、提督任内养廉等项。例不应支。伊前往查边。又有费用之处。著将伊副都统分内、应得本年冬季、明年春季、养廉银两。即行给与。　　

○是月。仓场侍郎觉罗吴拜等奏、浙江绍兴前后两帮。本年回空船一百三十八只。帮丁拮据。长途乏费。请动支通济库项。每船借给银十二两。仍令总漕于新运截漕银内。分作二年。扣还归款。得旨、如所请行。　　

○直隶总督那苏图奏、本年阴雨连绵。滹沱漫溢。冀州属东兴等十五村。民埝被冲数丈。束鹿县属曹家庄迤东。正河淤浅。大溜改由庄西。经二十余里。旁注冀州境。另由焦冈西南之野庄头。归入滏阳河。现今漫口三十余丈。水过之地。禾苗被淹。现在委员会勘。量加抚恤。得旨、览奏俱悉。虽属偏灾。总以悉心抚恤为要。　　

○又覆奏、六月间连日大雨。通永道所属工程。水冲张湾大石桥木排板桩一处。清河道所属。潴龙河瀑河堤工。间有塌卸。正定之滹沱河。二三四坝工护岸。俱有沉蛰。天津道所属。南运河水势漫溢。竭力修筑。未至冲决。而沿河低洼之区。如天津、青县、静海、沧州、南皮、及蓟州、玉田、正定、冀州、衡水、河间、等处。晚禾间有被淹。是否成灾。现在委勘查办。报闻。　　

○又奏、雄县城垣颓坏。亟应修整。又该县南门外之瓦济桥。年久坍塌。赵北口之易阳桥。亦多朽坏。均请动项兴修。报闻。　　

