<!-- { "loadSidebar": true } -->
○丙申。谕军机大臣等、据高晋奏称吉安窝利。已奉旨入于交官银内请旨。乃己巳纲应交窝利怡亲王豫支银一万八千两。吉庆辄行文舒隆安催收给发。应请旨著落吉庆名下照数赔补归款等语。所奏有意取巧。此项银两。原准怡亲王支动。况在未经奉旨之前。豫行支领。未为错误。即欲著令赔补。自有支领之人。亦与吉庆无涉。明系高晋与吉庆儿女姻亲。借此以示略无瞻顾之意。所见甚小。朕办理诸事。一秉大公至正。此等沽名取巧之习。难逃朕之洞鉴。高晋著传旨申饬。并谕吉庆知之。　　

○户部议覆、甘肃巡抚鄂昌疏称、渭源、固原、盐茶厅、灵州、宁夏、宁朔、碾伯、平番、西宁、等厅州县。乾隆十三年夏秋被灾。请分别极次贫民。照例初赈加赈。并庄浪、真宁、秦州、礼县、秦安、平番、灵州、等州县。被淹人口牲畜等项。应如所请。于司库备贮、及各属仓贮内动给。其灵州、西宁、皋兰、本年被灾之新旧钱粮。应同渭源等州县。一体缓徵。从之。　　

○丁酉。吏部议准、云贵总督张允随疏称、云南顺宁府缅宁地方。改土设流之通判、巡检、守备、千总、把总、外委、兵丁。请建衙署营房塘房。及仓库监狱从之。　　

○戊戌。上诣畅春园、问皇太后安。　　

○幸静宜园。　　

○命定侯伯封号谕、我朝定鼎以来。酬庸赏功。列爵惟五。分等惟三。以表世阀而第宏勋。雍正年间。因公爵居五等之首。仿古封号字义。锡以嘉名。此诚笃念勋旧。俾奕世子孙承袭者。顾名思义。意至厚也。但封爵之制。公侯伯一体优崇。前代侯则有冠军定远之称。伯则有诚意威宁之号。今公爵令名炳著。而侯伯仅分等次。似属缺略。朕欲推广其意。凡我朝所封侯伯。考厥成劳。追加美号。庶伊嗣人。咸念乃祖乃父之忠勤。绍修令绪。国家实攸赖焉。至于子男同位。古以地为号。未有别封。可仍其旧。其侯伯如何详稽勋绩。定制命名之处。该部妥酌定议以闻。　　

○谕军机大臣等、据纳敏奏称、庐州府于五月二十一二等日。大雨如注。河水骤长。城垣民舍。多有坍塌。人口亦有淹毙。其近日洼地尚未涸出。恐圩埂冲破之处。水难遽退。又太湖、宣城、南陵、贵池、青阳、巢县、临淮、寿州、凤台、等州县。亦俱各报被水。均经饬司委勘等语。今岁雨泽调匀。各省秋成。可望丰穰。安省被水各属。虽不过一隅。但穷黎是否不致拮据。田禾是否尚可补种。于通省收成大局。有无妨碍。著传谕巡抚卫哲治。即速详悉查勘。有应办者。一面上紧办理。一面具摺奏闻。务期小民得所。副朕廑念闾阎之意。寻奏、各属初报。被水处虽多。续因水退。补种晚禾。勘不成灾者大半。于通省收成大局。实可无碍。仍飞饬确查。酌借耔种。并给殓埋修葺之资。上紧妥办。得旨。欣慰览之。　　

○缓徵山东王家冈、官台、石河、西由、等四场。乾隆十三年分、水灾蠲剩灶地银两。　　

○己亥。遣官祭火神庙。　　

○谕曰。广西学政胡中藻奏称、臣职少詹事。奉部裁缺。俟满任后另行补用。臣查学政系坐衔出差。不宜有无职之人。是以臣奏事仍带臣奉裁职衔。又牵引伊前在右通政内裁缺。随转左通政。右缺遂裁等语。胡中藻学问僻陋。文尚奇涩。前于陕西学政任满时。奏请分设陕甘学政。此事曾经奉有不必添设之旨。伊并不详查。仍复率意具奏。本应交部议处。念其操守硁硁。考校尚无乖谬。是以调任广西学政。今观其因员缺奉裁。甚觉怏怏。辗转陈奏。夫裁缺候补。成例昭然。学政系钦差大员。乃挟私渎奏。殊有恋栈之意。居心可鄙。不足为士子表率。胡中藻既自称并无现任。著不必俟学政任满。立即来京候补。并交部严察议处。广西学政员缺。开列请旨。其所奏思恩府考试之处。该部定议具奏。　　

○谕军机大臣等、顾琮奏报山东雨水涨发。东昌至东平安山湖。水已盈槽。低洼之区。与湖连水。自安山至分水口。南北无堤之处。诸湖与河水相连等语。东省运道。湖河仅隔一堤。今既水势骤涨。湖河相连。其间有无田禾。及田禾现在光景。有无妨碍。何以全不奏及。又摺奏由东赴豫。秋禾长发无损。而雨水过多大路成河。深至马腹。洼下之地。豆田有水甚浅。尚未淹没等语。又不指明系何地方。不知是东是豫。全未分晰。其始终糊涂。朕已经批示。此后雨水若何。田禾是否不致被淹。著传谕顾琮、令其一并详悉迅速覆奏。　　

○又谕、据哈尚德奏称、新疆营伍。尚未整顿。因系召募新兵居多。现值暑气薰蒸。骤加操练。恐有夥众逃亡。硬辞名粮。仓皇滋事之处。又称古州城垣倾塌者多。听候抚臣委员修整。俟动工另摺奏报等语。前据丁士杰、以舒赫德欲将古州镇所辖营协。调至都匀府看验。该提以不可调验情形。备悉陈奏。朕已著抄寄舒赫德阅看。并令亲往古州。周览营伍。今哈尚德又以盛夏骤加操练。恐有逃亡滋事之虞。国家武备。自宜训练娴习。以整戎行。固不可求效太速。激成事端。若因兵丁以操练为畏途。恐其辞粮逃避。遂尔姑息因循。将自此益长骄悍之风。且习成怠惰。何以备折冲御侮之用。治军从无此体。然即此而观。则舒赫德之必当亲至其地。不可调验。更无疑义矣。可将原摺抄寄舒赫德、令其察看情形。因时制宜。务须宽严得中。一切斟酌办理。俾各营兵弁。共知守法奉公。整饬奋励。以端风气。至古州城垣。关系綦重。参革同知刘樵、侵帑误工。其应追赔之项。多至二万九百余两。总由张广泗委任非人。是以同知微员。敢于贪黩侵渔。肆无忌惮至此。其时监工各上司。纵无分肥染指。必皆相率徇庇。今该处城工。亟须整理。刘樵赔项谅难克期完缴。可一并传谕舒赫德、将从前建造古州城监工各上司。如宋厚、钱元昌、及彼时曾为布政使等。皆系彼处大员。著逐一确查。应如何著落分赔、修理完工之处。详悉具摺奏闻。交与该抚办理。　　

○庚子。上幸静明园。　　

○诣畅春园、问皇太后安。　　

○谕、据舒赫德、新柱、查奏。金沙江工程。自新开滩以上。至黄草坪。尚属有益。其余上游四十余滩。实系难行。张允随附会粉饰。请交部严加察议。其用过工费银八万余两。应令原办之人赔补。张允随赔缴六分。承办各员分赔四分。再据该抚图尔炳阿奏称、该省承办各员。以工程浩繁。势必核减。于上游各员。扣留银二千七八百两。下游各员。留贮一万六千余两。以备报部核减完缴之用。应将扣贮之司道等员、及批准之大员。交该抚查明交部察议等语。金沙江工程。原因铜运艰难。期于一劳永逸。先经原任大学士鄂尔泰、倡议而张允随附和陈请开凿。今上游四十余滩。既不能化险为平。且蜈蚣岭十五滩。已议停止而张允随又复奏请开浚。以至妄费多金。张允随之固执回护。自应严行议处。所有帑项。著落赔补。但下游各滩。尚足以资铜运。计历年积省脚费。五万二千余两虽系下游节省较多。但总系张允随承办者。亦非全无裨益。尚有可原。著从宽姑免议处。其上游糜费八万余金。更加恩准将下游节省银两抵补。其不足者。照所议著张允随及承办各员四六分赔。至于工程报销。自应据实具报。乃豫备核减。扣贮抵补。似此舞弊玩公。不可不加严惩。谅该督等亦无辞可辩也。此项扣贮银两。著追入官。其详请之司道等、及批准之上司。著查明交部严察议处。图尔炳阿身为巡抚。一任伊等朦胧作弊。及朕问彼始行奏出。亦属不合。一并严察议奏。　　

○又谕曰黄廷桂奏称徐、淮、两帮漕船。由黄河绕至杨家庄。入运河北上。每只仅起米百十石。或数十石。亦有受载全未起剥者。运官旗丁。照蕴著等奏明缘由。出具全数起卸印甘各结。其实并未全卸等语。帮船由杨家庄入运。将米石起卸之处。既据称有全未起卸之船则是帮船由杨家庄北上。原可无烦起卸何必多此一番盘剥。而运弁旗丁。辄以全数起卸结报。是否因有盘运饭食之费。藉端开销。黄廷桂现在该处查看临黄、临运、两坝。有无裨益著将运丁起卸过坝有无弊窦。一并迅速秉公详查明确具奏。寻奏、查徐、淮、两帮。每岁行月、口粮五米、五银。视江南各帮五米、十银者。所得已少。而应支之米。又非本色。且今岁两帮由黄河绕至杨家庄。转口会入运河。此处水势甚急。溯流上坝。在在需用多夫纤挽。雇费食用。势难自备。当经蕴著等酌给每船津贴银两。而原奏未及声叙劳费情形。止云于皂河庙前将米起卸。由杨家庄会入运河米仍归船等语。不知两帮船只。载米四万余石若全数起卸。则皂河距运河南岸。中隔一堤。地当僻野。并无仓廒。驼载从何雇募。而又存贮何所。所以两帮各船。量将米石起卸。约不过一二千石。盘剥已费周章。运弁旗丁。因欲符蕴著原奏。出具全数起卸甘结。实无开销弊窦。报闻。　　

○户部等部议准、升任署理甘肃巡抚瑚宝疏称、增减改隶事宜。一、西固同知移驻洮州。除该州原设仓库衙署书吏照旧存留。应添给廉俸一阶州复设州同该地番汉错杂。前于改设同知案内、设有各项人役应照数存留。惟于额设典吏九名内裁三名并裁驿马二匹。马夫一名一、洮州卫改设同知原设监狱。无庸增减。其西固既改州同。系阶州分防。应将原设监狱禁卒并裁。一、西固额取文武童生四名应拨入阶州学。所有坛庙每岁祭祀银两。照旧存留。一、礼部铸给巩昌府洮州抚番同知关防。阶州分防西固监收州同关防。从之。　　

○钦差户部尚书舒赫德。奏、履勘金沙江工程。上游之蜈蚣岭、至下游黄草坪。滩溜最险。此数百里隔截。自然天险。无取流通。而蜈蚣岭最险一十五处。尚不能尽废陆运。且老滩栉比。铜运实难。嗣后请将铜由厂陆运。到黄草坪上船。直运至新开滩平水。以抵泸州为便。又称、蜈蚣岭以上巧家营对面。前经滇督招出木欺古二十一寨地方。现安汛兵百名。巡检一员。今既不由此路运铜。应将原设官弁彻回。川省有似此安设者。亦令一体查彻。惟每岁运铜时。于黄草坪一带营汛内。酌抽汛兵。安塘数处照管。其自黄草坪至那比渡百里之间。应于铜船行时。令普安营酌拨弁兵巡防。俱停运彻退。又滇铜水陆两运。驼马船只均就永宁、叙州、等处雇觅。奸民领价逃匿。追捕无从。滇员未免掣肘。请敕四川所属叙永等处地方官员。于关系运铜一事。并受云南督抚节制。奏入下军机大臣会部速议行。　　

○古北口提督潘绍周、以病解任。调甘肃提督海亮、为古北口提督。安西提督永常、为甘肃提督。以西宁总兵王能爱、为安西提督。起原任江西南昌总兵高琦暂署西宁总兵。俟服满补授。　　

