<!-- { "loadSidebar": true } -->
○谕军机大臣等。据直督那苏图奏称、东省贫民。于岁暮米粮艰食之际。携眷出境觅食。现在设局留养。如有愿回就赈者。即令资送回籍等语。上年山东、河南、二省。俱有被水之州县。冬间雪泽又少。难于播种秋麦。此时东作方兴。彼地情形。未知若何。朕心轸念。著即传谕两省巡抚。令其将被灾各处。细心体察。如散赈之外。或应发仓平粜。或应借给耔种。如有可赶种春麦之处。及时播种。务期悉心安插。善为劝谕。俾穷黎毋致轻去其乡。其觅食于外者。亦著巡抚悉心妥办。　　

○刑部等衙门议覆、署山西巡抚班第疏称、昆都仑台吉劳章罗卜萨等。偷窃厄尔得呢马匹一案。将该台吉及夥同行窃人等。分别革职枷责。该扎萨克王阿拉布坦多尔济。照例罚俸半年。得旨。依议。此案扎萨克王阿拉布坦多尔济。因约束疎忽。议以罚郡王俸半年。但在内王公等。凡于所兼任内事件。俱罚本任俸。至于蒙古扎萨克王公等。于所管旗务。即罚王公之俸。则内外办理。既不画一。而于伊等生计。亦属无益。阿拉布坦多尔济罚郡王俸之处。著加恩宽免。照在京之例。对伊扎萨克品级。罚一品俸半年。嗣后蒙古扎萨克王公等。遇有任内罚俸案件。俱照此办理。其不管扎萨克协理旗务之王公等。俱著罚二品俸。将此永著为例。　　

○己未。上诣长春仙馆。问皇太后安。　　

○奉皇太后还宫。　　

○诣皇太后宫问安。　　

○上还宫。　　

○庚申。上诣皇太后宫问安。　　

○谕、朕此次恭谒祖陵。著庄亲王、和亲王、大学士讷亲、张廷玉、在京总理事务。　　

○命户部右侍郎雅尔图、兼管太医院事务。　　

○是月。直隶总督那苏图奏、遵旨劝捐义仓。绅民踊跃。据各属报称、共捐杂粮粟谷一十一万二千余石。分别题请奖励外。敬陈规条。一、义仓宜分建四乡。直省社仓。分设乡镇者。十之一二。附贮城内常平仓者。十之七八。今新捐义仓。谷数既多。自应四乡建仓。使本处捐谷之人。春借秋还。民情利便。查社仓每石收息一斗。请将息谷先尽建仓。本年尚未收息谷。饬令动项鸠工。俟息谷归款。其收捐不及二千石者。令分乡赁房收贮。陆续动支息谷建仓。一、民人按捐分别奖励。旗户宜一体收捐给奖。义谷与社谷内。凡绅衿士庶。捐十石者。给以花红。三十石五十石以上者。奖以扁额。二百石者。题给九品顶带。三百石者。给八品顶带。四百石以上者。给七品顶带。捐杂粮者。亦照数画一奖励。又近京五百里内旗人。有愿在现住有产地方捐谷者。一体报捐监生。经部议准在案。今时和岁稔。旗户踊跃捐输。给奖亦宜画一。除家奴及开户人等外。其余照民人例劝奖。一、劝捐宜每岁丰收举行。仍请杂粮并收。随时易谷。旗民近依畿辅。深沐恩施。好义急公。倍于他省。捐谷皆出至诚。据州县报到。已收一十一万余石。以一岁劝捐而言。数不为少。以各贮各境而论。事应豫筹。请嗣后秋收丰稔。悉令照此次捐输。至民间种植。粟谷居其二三。高粱米豆居其七八。应听杂粮并捐。每逢春借秋收。许愿借杂粮之户。按照粮价易谷交还。照谷数加息。一、慎选仓正副经管。并酌定州县盘查交代。各社仓俱有仓正仓副。司理出纳。限年更替。期满给奖。请按各州县每乡谷数多寡。五百石以内者。设仓正一名。一千石以外者。添仓副一名。令公举端谨殷实者充。至该管州县官。应每岁于春借时听仓正副确查。无力农民。报县借给。秋收后于十二月底。逐乡同仓正副盘查一次。取结加结。详报道府。其因事交代者。接任官照常平仓谷。一体盘收。仓正副年满。令更替之人。按数盘收出结。一、口粮折耗。宜酌销息谷。以免赔累。米粮之出纳。折耗既所不免。仓正副之经理。费用又所必需。请嗣后有谷一百石者。丰年加息十石。以一石为仓正副纸张饭食。以一石为仓谷折耗。以一石为赁房之需。其余七石。存作建仓之用。俟仓廒建立。息谷源源积贮。于乾隆丁卯年为始。画一遵循。一、酌定本乡借谷人户。先须分别良莠。义仓原以惠济本地良农。必须佃耕田土。实有恒业之人。方准借给。若游手无藉者。概不准借。非仅虑有借无还。亦所以劝务本而戒游惰。仓长亦免亏赔。得旨。所奏俱悉。实力妥为之。　　

○两江总督协办河务尹继善奏、太湖六桅船。由来已久。现在查点吴县、阳湖、无锡、宜兴、共船一百八只。每船舵工水手及眷属等。并无来路不明之人。向在苏、常、湖州、一带捕鱼。各船均在本县编号印烙给票。兼设渔船总甲小甲。共相稽察。最称安分。查太湖跨越两省。最易藏奸。时宜防范。湖中产鱼甚溥。扁舟不能广捕。六桅船随风捕鱼。资生即同恒产。若将伊等子孙世守之业。勒令拆卸。驱之平陆。使一旦失所。不但有佛舆情。并妨民利。应请以现在一百八只为限。此后不许再增。将各船另行挨次编号。烙印给照。开造姓名。令渔总保甲。互相稽察。地方文武。不时查点。如私增船只。及人数不符。或容留外来面生可疑之人。将船户总甲。一并治罪。得旨。览奏俱悉。有治人。无治法。惟在汝等实力行之耳。　　

○署江南河道总督漕运总督顾琮奏、淮徐河务道高晋。丁母忧回旗。其印务暂委河库道姚廷栋兼署。查淮徐道员缺紧要。请即简放。抑或俟高晋百日后。仍令赴南任事。得旨。此奏意不可解。官员丁忧。自有定例。汝若以高晋为能。一时不得其人。奏请在任守制尚可。岂有如此候旨之理。识见卑鄙。汝之素也。今则愚而诈矣。且此事亦非汝所应奏。新河臣到任在即。汝何不俟之。　　

○湖北巡抚陈宏谋奏、湖北冬春连得雨雪。夏收可望丰稔。各属米价平减。上年被水等处。目下正在加赈。小民不致失所。再湖北夙号水乡。全仗堤工捍卫。通省有堤工者。共二十九州县卫所。每岁民间出夫合力修筑。已饬经理河堤各官。及时查勘。督率兴工。期于一律坚固。至楚民健讼。若旧案不为速结。则新案日增。现在彻底查催。得旨。览奏俱悉。行之以实。而要之以久。朕所素训百尔者也。汝其勉之。庆复所参汝徇庇属员之事。汝亦有辩乎。今虽从宽留任。然汝不宜自满。诸事去积习而勉诚实也可。　　

○湖南巡抚杨锡绂奏、查湖南协解云南本年分铜本银二十三万两。委辰州通判王敷贲等管解。至常德府属龙阳县途次。被夫役偷去一鞘。现据该县申报、解员王敷贲。将所失鞘银。如数赔足。臣当即飞饬该县。悬赏选补。上紧严拏。毋使漏网。在事文武各员。不知小心护解。实由臣率属缉匪不能尽职之故。不胜惶悚。得旨。知道了。岂惟此事。汝诸凡皆觉好名姑息。至于所严者。又琐碎可以不严之事。以后当恒以为戒。　　

○河南巡抚硕色奏、开、归、陈、汝、许、所属。上年被水灾黎。叠蒙赈济。现俱得所。惟被灾五六分之户。正月以后。向不加赈。口食拮据。查粜借仓粮。例于二三月间举行。但歉收之地。粮价增昂。应请于正月下旬。粜借兼行。至归德所属。连年被水。尤与偶遇偏灾者不同。应请以平粜谷价。借给贫民。租购牛只耔粒。乘时播种。俟秋收徵还原借银两。买谷补仓。得旨。所办颇妥。督率属员。实力为之。　　

○署山东巡抚直隶布政使方观承奏、东省各属上年被水。米谷缺乏。即有收之处。亦因商贩价增。查现在粮价。较价平之年。均属昂贵。所有平粜。非寻常出陈易新可比。应请将市价每石六七钱以上至八钱者。酌减一钱。其在八钱以上至一两者。统以七钱出粜。向系若再增长。均照时价酌减三钱。再上年截留漕粮。尚有赈剩米。应即酌派各属领回。先尽此项减粜。如有乏食农民。请借口粮者。并准借给。秋后按一米二谷。免息还仓。再东省开粜。多在二月下旬。灾区贫民。待食甚殷。应请于二月初开粜。得旨。甚妥。令属员等实力奉行可也。　　

○又奏、据沂州府兰山县禀称、该县未被灾之北乡。因被灾之南乡。准借仓粮。聚集多人。于正月初四日赴县借领。又蜂拥至知府副将衙门。经该县晓谕。始行解散。臣复访闻是日有垒塞县署仪门之事。又该县于十三日拏获九人。有南庄民张怀敬豫伏多人。打伤差役。均未据该府县报到。现在饬司道严查。速拏首从要犯审办。其文武各官。不能弹压。并有无讳饰之处。查明参处。得旨。览奏俱悉。未据报到。非讳饰而何。交阿里衮严查办理。　　

○又奏、安山湖地分拨贫民认垦升科一案。行司转饬东平州详查。据称安山湖地面宽阔低洼。运河水涨。则由通湖闸分减入湖。以保运道。各村沥水。亦均藉湖为归宿。以全民田。乾隆十一年夏秋间。通湖皆水。现犹停蓄。大概湖地必须雨水调匀。秋禾始望有收。惟二麦布种于已涸之后。收获于未发之前。小民皆愿认垦。臣查湖田多沃壤。而麦收足抵秋禾。每亩额徵银二三分。又至轻减。故虽有水患。民间亦愿升科。但升科之后。官徵民纳。例重秋收。如秋禾被水。或并未播种。则请蠲并将请赈。且或连年积水。河工需地行水。又应请豁。徒致纷烦。兼多妨碍。窃思安山、南旺、二湖。同为运河洩水之地。南旺湖业经奏准报垦徵租。安山湖似应一例办理。将升科改为徵租。并照直隶淀泊河滩地亩分季徵收之法。其专种一季夏麦者。于麦后徵收。兼种秋禾者。分麦禾两季徵收。地方官解交运河道库。以为河工之用。如遇水渰。查明免其输租。不得请赈。贫民每户领地二十亩。禁私相典卖。则租额毫无减于升科。而除去升科名色。官地民种。应徵应免。可以随宜办理。且富户无从兼并。贫民长沾恩泽。得旨。所见颇是。知道了。　　

○管川陕总督大学士公庆复、四川巡抚纪山奏、访得川东有华银一山。内产硝磺。绵亘三百余里。界联重庆府之巴县、合州。顺庆府之岳池、邻水。深山密箐。人迹罕到。竟有匪棍聚众滋事。密饬道府查拏。现据邻水县将巨魁龚疯子、曹蜂子、彭老五、陈矮子、弋获。究出招集匪类。偷挖硝磺。并奸盗行凶等事。又获夥犯张仕俸等十数名。现在严审究拟。余党闻风逃散。将茅棚尽行烧毁。檄饬文武不时游巡。并饬道府查勘山势。应否于要处移驻员弁弹压稽查。俟会勘妥议具奏。得旨。是此皆安静地方之要图。所宜妥办者也。　　

