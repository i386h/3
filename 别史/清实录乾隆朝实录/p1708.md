<!-- { "loadSidebar": true } -->
○又谕曰李侍尧奏审拟原任总兵徐启新借用民人赵温银两给付千总委牌冒充顶带按律定拟完结一摺向来外省经制千把总之外另有外委一项督抚提镇等自行遴选并无定数易致名器滥觞是以降旨令其减裁核定报部存案以示节制其微末之员帽顶金银花素不分任意僭滥者复经饬议申禁所以重等威惩诈伪者不啻至再至三今徐启新一案以总兵大员受贿给牌使平民假袭职官品服设令其人尚在朕必重治其罪今赵温等该督既书法处治本案自无可置论然即此而推恐各省体察不同或不无有阳奉阴违之弊若其他无职之人又或取饰观瞻忘分假借地方有司傥因其别无招摇撞编实迹一切姑息不问则恶习益难悛改其所关于朝章风教者正复不小著通谕各该督抚等悉心访察遇有此等情事务即密究严惩俾不肖之徒知所儆惕　　

○又谕督抚为封疆表率地方遇有重要公务应亲身前往董理者自不得简出养安坐乖职守前屡降谕旨甚明第大员所过之地有司皆其本属未免豫备馆舍盘餐夫马劳费日滋即经定制申禁并督抚通饬裁减而陋习终难尽革朕意欲杜属员等供应之流弊仍当先清该督抚巡查之本源即如督抚办公出省轻骑减从固分所宜然惟摧带幕友胥役及旧案卷箱二节率视为途次必需之项以致舆儓傔卫储偫驿骚势难抑制职此之由殊不思其人既由扬历洊阶制抚于吏道自当明练何至倚幕胥为行止竟至刻不可离且所巡历不过为一事而往岂有此一事该督抚尚不能办而必资幕友必需通省历任之成例焉用如许车马筐箧重烦牧令等疲于奔命耶。嗣后督抚等务须加意省约。屏去繁文幕僚中如所备一时急需缮摺之类许其酌带一人自给资斧其紧要簿件亦只自贮行笥不令属邑供顿此外一切无益妄费概行删除以免猾吏巧为逢迎及家人长随借端勒索傥因防弊之故将来转以慎重出巡托词为下官惜费是又惩羹吹虀。全不知事理之轻重。岂朕委任督抚之意耶。将此通谕知之　　

○命大学士刘统勋兼翰林院掌院学士　　

○乙酉。谕曰蔡观澜、系原任礼部侍郎蔡世远幼子前经部议降调需次无期今伊胞兄兵部侍郎蔡长澐又已病故。蔡观澜著加恩以刑部员外郎即用　　

○蠲缓直隶延庆保安蔚州万全宣化怀安西宁易州怀来龙门等十州县。雹旱灾饥民额赋并贷耔种　　

○丙戌。上诣皇太后宫问安　　

○幸瀛台　　

○吏部议准山东巡抚崔应阶奏称督粮道衙门仓大使一员并无专管之事应裁其德常二仓事请归库大使兼管换给钤记从之　　

○以故贝勒沙克都尔扎布子端多布多尔济照例袭爵　　

○丁亥。蠲赈甘肃皋兰抚彝。张掖山丹庄浪武威永昌镇番古浪中卫西宁碾伯等十二厅县早灾饥民　　

○戊子。孝惠章皇后忌辰遣官祭孝东陵　　

○吏部议准云南按察使张逢尧奏称元江镇沅鹤庆丽江顺宁永北蒙化景东八府知府亲辖地方与直隶州同除所属各厅州县审转案件仍照定限扣算外其亲辖地方审理案件应照州县应得限。审解不得照知府核转各州县案件限期扣展。请通行直省凡知府直隶州承办案件径自解司者将应得核转分限扣除。如违参处从之　　

○豁除江西德化、彭泽二县坍废田地四顷七十八亩有奇额赋　　

○己丑。谕军机大臣等据冯钤奏东。兰州猺人。纠众劫杀拒捕伤人一案。该抚已带员亲往查办。此等猺匪。凶顽滋事自应严缉重惩。以示儆戒。但先经饬委之知府等督办不前。以致案犯稽延未获。该抚摺内何以并不查参著传谕冯钤将现在前往所带员弁。是否干练拜有无酌带兵丁及现在查办情形若何。猺匪曾否全获之处。一面即速奏闻并将此谕令苏昌知之。寻冯铨奏庆远府李掖垣署东兰州何炌副将西冲额守备郑立迁督办不前臣先尚望其奋勉救过拟于查办完结日统核办理今日久尚无后效另摺参奏至臣所带游击五云保素尔方阿通判金岳知县舒启尚属干练再带兵一百七十名进抵大峝督缉已获蒙二等十二犯余犯窜匿现前抵各猺所住之磨洋三洞督饬查缉报闻　　

○吏部议准江苏按察使钱琦奏称请严定处分一州县胥役遇鼠牙细事探知两造家道稍殷禀请给票官即以此赏差多致勒索滋事嗣后遇此等发觉者州县官照故纵例革职道府直隶州失察知府直隶州降一级留任道罚俸一年又差票宜随时缴销如遇封印案未完结亦暂行缴销俟开印差拘另给如违分别议处一佐杂例禁擅受民词乃有阳避阴与。授意书吏地棍架称窝娼窝赌窝贼。开列到官。称曰送访滋弊穷。嗣后遇此等事印官查无实据者揭参印官审出勾役棍陷害者将佐杂革职审出虚诬。含糊代讳者将印官照徇庇例降调从之　　

○刑部议奏、直隶总督方观承奏称、原任知州刘有余。杖毙滦州部四海该州王南珍查办。定拟具奏。得旨、刘人余依拟应斩。著监候秋后处决此案该州王南珍能秉公查办。殊属可嘉。著该部行文调取来京引见以为地方官实心任事。不徇庇乡绅者劝命大学士刘统勋为尚书房总师傅　　

○以故奉恩将军永俊子春韶袭职　　

○庚寅上诣大高殿行礼　　

○谕军机大臣等前据海明等奏、拏获索伦逃兵额伊勒木保审拟治罪朕即降旨令将额伊勒木保讯明如果叶尔羌等睡有伊系恋之人事涉无耻应较寻常逃犯加倍治罪若系一时愚昧并无别故则照常例治罪今海明等仍将额伊勒木保照前拟绞监禁阿克苏秋后处决办理殊不明晰或尚未接到朕旨亦未可知著传谕海明等务遵前旨审出实情定拟具奏兵部议奏嗣后拣发营卫官员该督抚委署试看如才具平庸尚无劣迹未便即予参处者该督抚出具考语咨部其或以原官选用或降等补用之处带领引见候旨从之　　

○旌表守正捐躯之安徽阜阳县民申某女甲氏　　

○辛卯。上诣皇太后宫问安　　

○幸瀛台　　

○譓军机大臣等、据苏昌奏安南夷匪劫掠捕鱼寮民一摺。钦州地方在在接壤安南。所有行劫夷匪自应拏究以示惩创。该督摺内所称、行文该国王。速将盗匪拏究之处。自应如此办理。至内地民人向例不得越境采捕。今陈国监等辄于界外搭寮捕鱼。致被贼匪抢劫该地方官平日所司何事。此案发觉时该督因何不即将约束不严之该管官。一并参奏著传谕苏昌即行据实奏闻　　

○吏部议准。云南布政使永泰奏称、滇省经徵地丁钱粮自九月开徵至次年三月内一官徵收全完者请予议叙如在三月以后奏销前完解者及督催之知府于所属有一处迟延者均不准予议叙从之又题大学士杨廷璋、应授何殿阁兼何部尚书得旨杨廷璋著为体仁阁大学士。兼兵部尚书　　

○以故扎萨克头等台吉噶布伦车凌旺扎勒孙索诺木旺扎勒袭职　　

○赈贷山东济宁鱼台金乡嘉祥城武钜野济宁卫临清卫等八县卫水灾饥民壬辰谕曰丑达现在命往库抡办事著赏给副都统职衔其天津总兵员缺已令存泰署理但丑达尚有应赔驼只银两于伊养廉内坐扣所有天津总兵任内一切应得分例著存泰分给一半为丑达完公之用　　

○吏部议奏调任甘肃巡抚常钧咨称直隶阶州西固地方距州甚远文武生员。多不安分应将训导移驻西固大佛寺后院空房以资约束惩劝应如所咨从之以大学士刘统勋充日讲起居注官　　

○予故大学士梁诗正、祭葬如例。谥文庄　　

○豁除江苏长洲嘉定宝山。三县。坍废田地六十九顷二十七亩有奇额赋　　

○癸巳。谕军机大臣等成衮扎布等奏称哈萨克巴勒图比尔等因阿布赉令向乌梁海内大臣察达克讲和。并称系贸易商人携带牛马来至额尔齐斯地方已经察达克之子乌尔图那逊盘诘逐回应请俟哈萨克人到京时降旨饬谕、毋得擅入边境等语哈萨克人贪鄙性成其属下人众。听其来往难免盗窃争斗之事成衮扎布等即行驱逐办理甚妥著传谕成衮扎布等嗣后再有贸易人来应交察达克图布慎谕以内地商人俱在伊犁乌噜木齐尔等若欲贸易自可前往且此间并无管理贸易之员万一滋生事端亦于尔等无益是以将军等禁止贸易谕军遣回并将此交军机大臣于哈萨克人到京时亦照此明白晓谕之予故河东河道总督张师载祭葬如例谥悫敬　　

○甲午上诣皇太后宫问安　　

○谕据辅德奏布政使富明安系伊同族例应回避等语富明安久任司道应令出力报效著派往巴里坤办理事务更换温敏回京其江西布政使员缺著张逢尧补授　　

○礼部议覆广西左江镇总兵蔡卜年奏称总督巡阅按临各镇总兵迎送接见会典内并未开载请定仪注等语查总兵见总督与司道见总督仪同其总督按临各镇迎送接见照司道初见总督仪从之　　

○豁除甘肃安定县坍没房租额徵银六十两五钱有奇　　

○乙未。谕据方观承奏原任巡抚周人骥现在病故所有承修完县城工银两除已办工程及现存物料外家产不敷抵补应押令家属到工督修完报等语周人骥既已病故其未竣城工银两著加恩宽免所有应行接修工程著该督即于直隶城工项内动用报销　　

○又谕闻国多欢两耳重听似此何能办事国多欢回京调理俟愈后留京录用其黑龙江将军员缺著富僧阿调补所遗荆州将军员缺著色克慎补授福州将军员缺著明福调补其所遗广州将军员缺著扬宁补授　　

○谕军机大臣等阿思哈奏甘凉一带山木出口之处请派员稽察一摺盖为多留木植荫雪灌田起见所言殊切事理著将原摺钞录于该督杨应琚奏事之便寄与阅看令其留心查办以利农田　　

○定升用汉典籍中书例吏部议奏汉典籍中书请于六年俸满照汉郎中升用知府例按俸截取令大学士分别内用外用送部带领引见请旨记名以主事同知分别注册统归双月照特用人员例五缺后升用一人从之　　

○兵部议准调任甘肃巡抚常钧奏称甘省前因军务殷繁将驿站改移同知通判管理请仍归县管红城苦水二驿系平番县地方靖边大河二驿系武威县地方应归各该县管钱粮由县支销。责令该府核办从之　　

○以左副都御史蒋檙为兵部右侍郎　　

○以热河兵备道良卿为云南按察使　　

○以浙江衢州镇总兵永泰为直隶古北口提督云南曲浔镇总兵李时升为陕西固原提督　　

○丙申。军机大臣等议奏据巴禄奏称庄浪派往伊犁兵按三丁给车一辆一户物件给车一辆由地方官及旗人等备办但伊犁路远一过哈密即无地方官员须令总督由陕西派员押送复按佐领派员分管又马恐前后不接致有贻误处须豫定条例等语应如所请查乌噜木齐现有马应令巴禄等于兵过时将行远疲乏者量予补换从之　　

