<!-- { "loadSidebar": true } -->
○兵部议准、陕甘总督勒尔谨奏称、乌噜木齐参赞大臣。已改于都统。请照该处将军例。一体颁给坐名敕书。从之　　

○是日、驻跸烟郊行宫　　

○戊申。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○上命皇十五子颙琰祭孝贤皇后陵　　

○遣官祭端慧皇太子园寝　　

○谕、朕于二月二十七日。谒陵礼成后。顺道临故大学士公傅恒茔酹酒　　

○是日、驻跸白涧行宫　　

○己酉。孝昭仁皇后忌辰。遣官祭景陵　　

○是日、驻跸隆福寺行宫　　

○庚戌。上谒昭西陵、孝陵、孝东陵、景陵。均未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○至孝贤皇后陵奠酒　　

○临故大学士公傅恒茔酹酒　　

○遣侍卫春宁、赴畅春园、问皇太后安　　

○定边右副将军广州将军明亮、参赞大臣副都统富德奏、臣等自攻克穆谷后。查庚额特山前后。贼众愈多。据险死守。奎林一路。虽经土兵乘夜、抢占喀咱普相连山腿。连修木城三座。而自深嘉布盘旋而上。山顶分左右两路。斯第、博堵寨落。均在山冈环抱中间。遇有下压之处。贼即添碉防护。自应另觅间道。但此一带山梁。居高压下。实可绝贼人由深嘉布潜出滋扰之事。复据土兵自愿修盖碉房。俟官兵一有移动。即可据碉拒守。现已饬令赶筑。又大炮业已铸成。现拟于庚额特对河施放。仍令土兵四出哨探。觅路进攻。报闻　　

○是日、驻跸桃花寺行宫　　

○辛亥。吏部议准、陕甘总督兼管甘肃巡抚勒尔谨疏称、巴里坤同知。前经奏准裁汰。改设理事通判。请照乌噜木齐通判例。岁支领俸银六十两。养廉六百两。公费七百两。书办二名。每名月支工食四两八钱。皂快八名。每名月支二两。并铸给关防。定为边远满缺。缺出、由陕甘满员内拣题。五年报满升用。其衙署照例另建。从之　　

○总督衔河南巡抚何煟、疏报内乡县、乾隆三十七年、劝垦民田山地十一顷七十七亩　　

○是日、驻跸盘山行宫。至丙辰皆如之　　

○壬子。遣官祭贤良祠　　

○谕军机大臣等、阿桂等奏、攻打罗博瓦山。官兵奋勇杀贼。其中射毙者尤多。可见满洲索伦之得力。贼番每在碉内藏匿。若能引出碉外。使得益展我弓箭之利。则更善耳。此次进攻罗博瓦时。官兵有从冻石中跳越而过者。并有经贼人林内放枪。而官兵毫无旁顾。其劳绩茂著者甚众。实为出力可嘉。著阿桂查明。登记档案。俟攻得要隘时。一并奏闻。交部议叙。其有出力超众者。即奏明以示鼓励。其阵亡之千总张魁、及受伤之侍卫库尔德等、并著查明咨部办理。至于官兵之奋勇立功。由于带兵之将领。董率得宜。而实由于将军之规画有方。均堪嘉尚。著赏阿桂、荷包四枚。火链一件。色布腾巴勒珠尔、荷包三枚。火链一件。福康安、海兰察、普尔普、额森特等、四人。各荷包二枚。火链一件。乌什哈达、保宁、特成额、海禄、成德、六十六等六人。各荷包一枚。火链一件。即随报发往。以示鼓励。至阿桂此次。非但措置悉合机宜。且胸有成算。志在必灭金川。所筹悉与朕见吻合。阿桂如此诚心出力。实不负元戎重寄。朕适驻跸盘山。即以行程所佩镂文刮鳔囊、解赐。以寓一体联合之恩眷　　

○旌表守正捐躯之四川巫山县民向发仁妻田氏　　

○癸丑。户部议覆、署湖广总督湖北巡抚陈辉祖条奏、一、武职送部引见。例应支食原营一半俸薪马乾。除由限内回任、照例支给外。其有逾限者。应即由限满日起、至回任前一日止。扣除造报。即告假省亲等事。与办公不同。亦应扣除告假日期。毋庸给与公项。一、金川伤亡阵亡弁兵子弟。尚未成丁。奉旨给予半饷。除成丁后自愿入伍者。即令顶补名粮。住支半饷。如身患残废笃疾。难应差操。应令督抚查明结报。准留半饷。以资养赡。其有别能谋生。不愿充伍者。即于成丁后住支。又该故兵丁。仅有寡妻。例给半饷。如有改嫁事故。亦应扣除。一、出师兵丁。在军营拔补别营。原营粮饷。例应住支。而营分相距远近不一。若令该家属前赴支领。未免跋涉滋扰。除拔补别营外委把总等官。毋庸更易。其有由此营守兵、拔补别营马步等兵。知照到省。仍应令各原营、俟有兵缺出。照额收归。将所遗别营分兵缺另行拔补。均应如所请。从之　　

○兵部议准、署兵部左侍郎高朴奏称、各省运解饷鞘。除地方官派役押解。沿途止千把总、外委、按程接送。每遇银数过多。人夫杂沓。易致疎虞。非得将备董率。不足以资弹压。请嗣后凡饷鞘至十万两以上者。酌派游击、都司守备等官。亲行押解。逐程交替。如有疎失。照文职一律参处。从之　　

○是月。山东巡抚徐绩奏、茌平县之管氏河、与禹城县之漯河接连。两县坡水。均藉此宣洩。下趋徒骇河。除茌平境内。现在深通。其禹城境内之管氏河、接漯河、至水牛庄止。河身淤塞。芦苇丛生。两邑民田。多被漫淹。应挑口宽三丈。底宽一丈五尺。深五尺。自水牛庄下、与赵牛岔河合流。应挑口宽四丈。底宽二尺。深八尺。居民情愿分段挑挖。现饬二县妥为经理。得旨、好。知道了　　

○署四川总督湖广总督文绶、前任四川总督刘秉恬奏、楸砥至大板昭运道。现已开通。惟中间翻过日尔拉山。气候阴寒。上下数十里。雪深数尺。土蛮佥称、三月望间。冰雪方可渐融。是路虽便捷。而目前挽输有待。臣等酌议、已派由西路起运之米。且毋庸停止。卓克采一路。现办米一万石前进。应再加办米一万石。接续趱运。此路米有多余。即可转供宜喜。或备协济西路之用。至新路之粮。已饬办米一万石。运到即存贮楸砥。俟富勒浑将西路换班人夫。酌拨到站。并就近雇添。令其先行滚运。如春深后、挽输通畅。即并归此路赶运。得旨、好。知道了。又刘秉恬奏、新路粮站。附近楸砥之三道坪、及大板昭之沙坝等处。气候尚属和暖。且临近柴水。人夫易于安顿。惟逼临日尔拉之大岩窝、山脚二站。地多泥滓。气候阴寒。山脚、系日尔拉阴坡。积雪尤多。各夫松棚。均在雪上搭盖。现与查礼、酌择向阳稍平之地。将站基下移三四里。又于周围三面。挖濠一道。即以取出之土。培垫站基。庶雪融时。水有宣洩。而贮米亦不至霉黮。其大岩窝、亦照此办理。得旨、好。知道了　　

○大学士仍管两广总督伯李侍尧奏、惠州府属墩白场。额盐较多。经前督臣、分设白沙栅。委员管理。惟近年白沙栅、收盐每多缺额。实由分管之初。派定池漏不均。查该场栅地方。本不辽阔。大使已足料理。分管之员。实为冗设。应请裁彻。报闻　　

○又奏、雪琼镇总兵。系海外逼近黎疆要缺。惟高州镇总兵瑺衡、熟悉粤省情形。堪以调补。其所遗缺。请即以奉旨来粤之海明补授。报闻　　

○又李侍尧、会同广西巡抚熊学鹏奏、土巡检覃子仪、前因盘获上林县逆夥黄明显等。奉旨调取引见。又以土司或惮远行。不谙内地公务。即著赏银、加给顶带。兹据覃子仪禀称、情愿仰瞻天颜。除照例咨送外惟该土司长途跋涉。及到京赴部投文。需人指引。现已派委桂林府经历苏国栋伴送。得旨、好。知道了　　

○云贵总督彰宝奏、陇川、盏达、缅宁、及张凤街、三台山等处。上年派拨分驻兵四千五百名。春深瘴发。例应彻移平善地方。今岁节候较早。雨水亦多。现拟于三月初十日为始。分起彻移。约于三月底彻毕。其曩宋、龙陵、二处。仍照旧截留兵二千五百名。分驻防守。余均遣回原营。又上年分给官员领骑出防马、二百二十匹。系附近各标营内挑拨。彻防后、应归原营骑操。仍支营马草乾。又普洱一路。新设普安营。衙署兵房。建盖将竣。新营官兵即可移驻。其每年出防茨通、补角二处。兵一千名。亦应于三月中旬。彻回原营。报闻　　

○又奏、前奉谕旨。令臣回省调理。惟缅匪诡诈异常。防范不容少懈。官兵人等、见臣患病回省。恐或生怠忽之心。且现在就近督率。心神尚能把持。仍请在永昌调治。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十三


大清高宗法天隆运至诚先觉体元立极敷文奋武孝慈神圣纯皇帝实录卷之九百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。三月。甲寅朔。谕、此次巡幸盘山。所有修理山道人夫。著加恩赏内库银二百两。交该督周元理、按名赏给　　

○又谕、据索诺木策凌奏称、明山、染患痰喘。医治未能见效。请简派领队大臣一员等语。明山现在患病。即著来京。永庆、著授为领队大臣遣往乌噜木齐、协同索诺木策凌、训练官兵。务令精锐　　

