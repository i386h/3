<!-- { "loadSidebar": true } -->
○谕曰、毕沅等奏称、武陵县叠遭水旱。本年虽属丰稔。究系积歉之区。民力未纾。华容、安乡二县。上年湖水倒漾。亦有缓徵钱粮。及借给种麦工本银两。若同时并徵。不免稍形竭蹷等语。武陵县系积歉地方。闾阎不无拮据。所有积年未完民欠银五万八千五百余两。未完谷二万八千六百余石。俱著加恩、分为乾隆五十四、五、六等年、按年带徵。华容、安乡二县。上年曾经被水。所有借给之项。未便一律徵收。亦著加恩、将华容县上年借给麦本银三千六百余两。安乡县借给麦本银九千四百余两。一并缓至五十五年秋后徵收。以示朕轸念灾区。有加无己之至意。　　

○又谕曰、伍拉纳等奏。守备董秉玉、缉捕洋盗。生获伤毙多名。因见余盗漂浮水面。复坐小船追捕。致被覆溺等语。董秉玉、生擒洋盗。并伤毙多名。殊为奋勇。复因追捕余盗。遭风沉溺。深堪悯恻。董秉玉、著交该部照例议恤。　　

○谕军机大臣曰、伍拉纳奏续获大门健跳各案盗犯。审明办理一摺。已批交该部议奏矣。又奏、署副将徐景超、拏获盗首林明灼、并夥盗五名。现在解省审办等语。林明灼一犯系屡在洋面纠夥肆劫。并在大门洋拒捕戕官。实为洋盗巨魁。情罪最为可恶。既经拏获。即当解京严办。但查拏该犯。必有都守弁兵等、协同躧捕。自非徐景超一人所能拏获。著伍拉纳查明。擒获林明灼时、若尚有都守等出力拏获。即行指名奏闻。与徐景超一并送部引见。所有林明灼一犯。即著出力拏获之都守、押解来京。如实系该副将一人拏获。亦即据实陈明。毋庸回护。海洋劫盗频闻。若非朕节次降旨饬令该督等严行查拏。此等匪徒。日聚日多。势必酿成海寇。更不成事体。至林明灼与陈礼礼。既在浙省大门洋行劫。何以反在闽省地方就获。可见此等盗犯。出没无常。虽在洋面肆劫。仍须上岸变赃。况海船内不能多带淡水。该犯等岂能久住海洋。若果道府州县。随时留心购拏。原无难立时破露。著传谕该督抚。嗣后于缉捕盗犯。务须严饬岸上地方官。于各海口、及盗犯原籍地方。一体实力躧缉。毋得因匪徒在洋面行劫之案。概诿之水师营伍。意存膜视。以致获犯稽迟。　　

○又谕曰、伍拉纳等奏哨船在洋遭风一摺。内称黄岩镇标汛弁赵存高、双篷船一只。兵丁三十三人。出洋巡哨。于七月初九日夜。在主山洋面。猝遇暴风。收驾不住。被风飘刮。不知去向。当经该镇分派弁目。于内外洋面。四路寻觅。并无踪影。旋准江苏巡抚闵鹗元咨称、吕四洋面。见有无桅船身一只。板上刻有黄标左营字样。乘浪漂淌。船内并无一人等语。船只在洋。遭风飘失。固属事所时有。但弁兵三十余人。岂竟全行落水。断无不奔岸逃生之理。其有登岸之人。即可根究飘失情由。即或尽数淹毙。其尸身亦必有漂浮水面者。又何至四路寻觅。全无一人捞获。据所奏、其中难保无另有别情。乘机窜匿等事。不可不严密访查。切实根究。此等事。再不能瞒陆地。著传谕伍拉纳等、严饬通省营县地方官。并移咨邻省。一体严查。务得实在下落。据实覆奏。　　

○礼部题、冬至节。应行庆贺礼。得旨、今年冬至次日。著停止行礼。　　

○以故奉恩将军德良阿子连禄、袭职。　　

○壬戌。大学士公阿桂议奏、据钦差尚书庆桂等、将侍卫齐巴克扎布、呈控察哈尔总管伊尔库、克扣俸饷。苦累兵丁一案。审讯得实。应将伊勒库拟斩监候。齐巴克扎布降一级留任。仍罚俸一年。都统乌尔图纳逊、于伊勒库克扣之处。毫无觉察。应照例革职。其历任失察各员。分别降调。得旨、伊勒库依拟应斩。著监候。秋后处决。乌尔图纳逊。身为都统。于伊勒库敛扣俸饷不但未留心查办。且将保举。本应照部议革职。并革去世职。姑念其在乾清门行走有年。于此案尚无入己情事。伊所有云骑尉世职。系从前打仗出力所得。仍著加恩赏留。在乾清门二等侍卫上效力行走。　　

○谕军机大臣等、都察院奏、云南民人黄相武等、呈控州差刘国相等、率众烧抢一案。本应特派大臣前往审讯。因云南距京遥远。而黄相武等、并未经在该省上司衙门申诉。是以不复派员前往。仍交该督抚审办。向来各省督抚。于本省控案。往往因一经审实。属员即有处分。意存袒庇。此系特交之件。该督抚断不可稍存回护。此案、如黄相武等所控属实。则刘国相以州差胆敢率领多人。私拏平民。甚至焚烧房屋。抢夺妻女什物。大干法纪。不可不严加惩治。但黄相武充当牌头乡约。亦恐非良善。或伊等另有犯案之处。因而架词耸听。亦未可定。其刁风更不可长。总之黄相武所控焚抢情事。其虚实无难一验而得。如勘明房屋人口俱在。其诬控即属显然。若果被焚抢。是所控得实。自应为之彻底根究。现在黄相武等。已交部照例解往。到滇尚需时日。著传谕富纲、谭尚忠或于伊二人中酌拟一人。亲赴该处。或派诚实可信道府大员前往。详细查验并提集卷证。先行严讯。一俟黄相武等解到。即可质讯明确。定拟具奏。富纲等不可意存袒护。致将来别经发觉。自干重戾也。将此由六百里谕令知之。　　

○又谕、本年直隶保定、河间、天津、顺天等府属各州县。因夏秋雨水较多。河流涨发。田禾被淹。致成偏灾。江苏徐州、淮安等府属各州县。安徽凤阳府属宿州、灵璧二州县。并泗州。均因黄流漫水下注。被淹成灾。又河南归德等府属。永城、夏邑、安阳、临漳等四县。秋禾被水成灾。湖北荆门、潜江、江陵、监利四州县。汉水陡发。低洼处所。均被水灾。节经降旨。分别赈借。令该督抚等、实力抚恤。毋使一夫失所。第念各该处被灾地方。秋成失望。于明春青黄不接之时。民力恐不无拮据。是否应需展赈。并此外勘不成灾地亩。应否酌借口粮耔种之处。著传谕刘峨、闵鹗元、陈用敷、毕沅、惠龄、梁肯堂、即行体察情形。据实覆奏。候朕于新正酌量加恩降旨。　　

○以翰林院侍读学士平恕、为顺天武乡试正考官。编修朱攸、为副考官。　　

○癸亥。上幸圆明园。　　

○谕军机大臣等、昨据伍拉纳奏。建宁中营黄华山下。刨获废炮二尊。漳州城守营火药局内。起获大小铁炮二百二十五尊。据该镇道等、查系故明旧炮。又福州、兴化、及连江等营。于五十一二等年。报获大小铁炮一十六位。现在分别存留销变等语。闽省上年濂澳汛。曾有失去炮位。究出弁兵等移取旧炮抵换之事。此次所获炮位。安知非从前弁兵等私行窃取。恐被查出。藏埋地中。且围墙山下。何以豫知有炮藏埋其中。或另有捏饰情弊。自须确实查明。若皆系前明旧炮。必有镌刻年号可查。况起获至二百数十尊之多。是否皆系铁炮。抑其中间有铜炮。俱未据该督分晰奏明。著传谕伍拉纳、将各该处所获炮位。有无弁兵偷取藏埋等弊。是否皆系前明何代旧炮。及或铜或铁之处。俱著详晰覆奏。以便分别办理。　　

○山东巡抚觉罗长麟奏、本年山东收获丰稔。自六月以来。粮价日平。惟至九月间。有外来商贩流通。粮价稍有增长。得旨、增价者。盖运贩直隶者多耳。然于本处无碍乎。　　

○甲子。谕、前因各省乡试中式举人。人数众多。距京远近不一。及至齐集京师。已属会试之期。是以停止覆试。而顺天应试之人。五方辐辏。非外省可比。且俊秀监生居多。现又查出万治庭顶名代倩联号诸弊。业经降旨。以此科为始。顺天乡试榜发后。按名严加覆试。但恐此次中式诸生。于未经降旨之先。多有出京回籍者。一时未能赶到。姑再宽期限。于明年二月初一日以前。齐集京师。听候示期覆试。除实有父母事故。不能赴考。取结报明外。如有托故不到者。明系意存规避。俱著革去举人。不准与试。以清科场而示惩儆。　　

○又谕曰、千总陶起凤、徐京、吴武仁、于漕船洒带木植。隐忍讳匿。不行禀报。议以革职。固属咎所应得。但究由上司抑勒。且系微末运弁。非道府守备可比。著加恩改为革职留任。其从前参革之千总程国枚、邱润、黄祚焕、亦著改为革职留任。嗣后此案内、如再有应议之押运千总。俱著照此办理。　　

○又谕、浙闽海洋。盗犯充斥。正当严加惩创。该汛弁等。遇有具报抢劫等案。自应即时详报。以便据实审办。乃把总朱云、于事主李茂忠具报被劫时。尚敢勒令改报失风。实属有心讳盗。该抚仅拟发往伊犁。不足蔽辜。著交刑部。从重定拟具奏。其余失察各员弁。亦著该部议奏。至琅玕办理此案。殊属失之轻纵。并著饬行。　　

○乙丑。谕军机大臣曰、福康安等奏、据洋行商人蔡世文等、两粤盐商陈章元等呈称。明岁恭遇万寿。厘祝情殷。请敬输银三十万两。以伸蚁悃等语。粤省洋盐商人。贸货行鹾。向来获利本不及两淮浙江。明年朕八旬万寿。该商等虽恳请效悃。但粤东商务疲乏。正值清厘调剂之际。商力未能充裕。且伊等籍隶岭海。道路遥远。亦非两淮浙江、距京较近。亲自来京承办段落者可比。所有两粤洋盐商人。请输银两。竟不必收。并著福康安等、饬令该商。亦不必再行渎恳也。将此谕令知之。　　

○又谕曰、奎林等奏拏获叠次行劫首夥盗犯。及榜示有名逸匪。审明正法各摺。已批交该部矣。前因奎林等、于台湾抢劫械斗之犯。节次拏获多名。已降旨将奎林等交部议叙。今又能查拏叠次行劫盗犯。并榜示有名逸匪。逐一严办。尚属认真。台湾孤悬海外。五方杂处。盗劫械斗之风。一时尚未能悛改。奎林等、仍当加意整饬。实力办理。遇有不法滋事者。立予严惩。以靖海疆而化顽悍。该镇道皆系朕特加简用之人。想不至以已邀甄叙始勤终怠也。将此传谕知之。　　

○丙寅。谕据福康安奏、查明土田州知州岑宜栋、于本年正月初五日。被贼围绕。实系受伤阵亡。请旨敕部议恤。并将土田州世职。以伊子岑煜、系属庶出。与承袭之例不符请暂行协理。俟伊孙岑裕垲、年已及岁。再行请袭等语。岑宜栋、以边土世职。深明大义。于官兵进讨安南。即带兵助剿。又复策马陷敌。临阵捐躯。情殊可悯。该土州、前因出力。经前任督臣李侍尧奏明。赏给四品顶带。著交部即照四品之例。从优议叙。至土田州世职。既据福康安查明。其第四子岑煜、质性醇良。不必复拘嫡庶之例。著即令岑煜承袭。管理州务。但知州系属五品。今岑宜栋奋勉出力。又复阵亡。岑煜、亦著加恩赏戴四品顶带。岑煜承袭后。若果克继家声。始终勤奋出力。将来其子承袭时。亦准其戴用。如不过循分供职。即仍照旧戴知州顶带。以示朕优恤勤劳。一视同仁至意。　　

