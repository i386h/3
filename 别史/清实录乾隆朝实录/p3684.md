<!-- { "loadSidebar": true } -->
○又谕曰、伍拉纳等奏、拏获义乌县匪案在逃要犯王元、审明后即恭请王命。将该犯凌迟枭示一摺。已批交该部知道矣。至摺内称、搜获王元所带字条。系编造不法邪言。有出兵成功等语。前此伍拉纳钞进逆词。所称招主发兵之语。尚系假借楼德新名字。不过希图惑众骗钱。混行编造。至现在搜出字条。竟有主公天下。出兵成功等字样。非谋叛而何。乃吉庆前次起出逆词后。既未据实呈奏。嗣据伍拉纳到浙会审。又祇将楼德新所编逆词进呈。而于现在搜获字条。并未切实究出。岂有该犯王元于事发逃窜后。尚藏匿身畔。而首犯楼德新等到案时。转无此等字条、随身携带之理。乃伍拉纳等并不切实究明。立时搜获。即将各该犯等先后正法。以致此时搜出逆词。其主谋起意之人。及逆词内所称各情节。无可根究。可见前此办理草率。多有不实不尽。伍拉纳等、俱著传旨严行申饬。仍著将会审时。何以并不详悉究出缘由。明白回奏。至建宁县知县吴尊盘、于该犯王元潜匿境内。即带同差役。亲往拏获。尚属认真。并著该督等咨部议叙。以示鼓励。寻吉庆奏、前此起出逆词。未即呈览。与督臣伍拉纳会审时。据吴阿成供、系楼德新、何世来、王元、三人编造。又未将王元身藏不法字样。立时搜出。遽将该犯正犯。实属糊涂。得旨、此后一切留心。　　

○癸丑。谕、今岁雨水较多。道路泥泞。且朕八旬有四。非畴昔驰马射猎时可比。现已停止本年进哨矣。蒙古王公台吉等、著照去年。于八月二十日。送朕启銮。即令各回游牧。且不久即值年班。伊等俱可至京。但上围蒙古等。虽未起程前来。究已豫备。著加恩照前年例。减半实赉。明岁六十年。亦不进哨。仍在热河举行庆典。礼毕进京。俟丙辰归政。称太上皇帝时。朕仍进哨。不必乘马射猎。惟安坐看城。以观嗣皇帝率领王公大臣、蒙古王公台吉、及外藩人等行围。实千古罕觏之盛事。惟尔臣仆。恭遇嘉祥。亦必共相欢忭也。　　

○又谕曰、伍拉纳奏、汀州镇总兵格绷额、染患风痰。请令回旗调理等语。格绷额、著准其回旗调理。所有福建汀州镇总兵员缺。著特灵额补授。　　

○谕军机大臣等、本年直隶山东河南等省。因雨水稍多。河流涨发。漫水所注。多有淹损地亩、坍塌民居之处。而直隶之河间、天津、正定、顺德、广平、大名、山东之临清、东昌、德州、河南之卫辉、彰德、怀庆等属。春间因被旱歉收。今又被水淹浸。受灾较重。节经降旨。优加抚恤。并将被水各州县。本年应徵秋粮。一体加恩豁免。小民口食有资。自可安居复业。第念甫经被水之区。虽现已得沾恩恤。但节年尚有因灾未完缓徵带徵等项。于来岁收成后。尚须按限输纳。小民或不免以官欠未偿。心存顾虑。仍未得遂其含哺之乐。竟应将各该处节年缓徵带徵银米。概予宽免。俾灾黎得免追呼。将来水退后。补种所获粮石。可以自耕自食。生计益为宽裕。著传谕梁肯堂、穆和蔺、福宁、将各该省被水较重处所。所有节年因灾缓徵带徵未完银米数目。各行详晰迅速查明。开列清单具奏。候朕降旨加恩。该督等务须详查确勘。据实办理。毋得隐饰含混。　　

○又谕曰、庆成奏、堵筑漫口。现在加紧赶办。月内即可镶做坚实。拟于八月初五日以内合龙等语。已于摺内批示。至所称、前抵工次时。两坝新工。共有一十余丈。初经披阅。竟似该处漫口。祇有十余丈。及阅所奏。又称半月以来。督催儹办。西坝已筑成三十余丈。东坝筑成六十余丈。是两处合算。竟有百丈。而从前塌定漫口。共有若干丈。现在所堵漫口。实已筑成若干丈尚有若干丈未经堵筑。摺内均未明晰声叙。所奏殊属牵混。图内亦未贴说声明。著传谕庆成、将南头工段。从前原塌漫口。共若干丈。已陆续堵筑若干丈。现在漫口。尚有若干丈未经镶做之处。详悉据实具奏。毋再含混。至该工口门日渐收窄。溜势自必益加湍急。尤当慎重办理。夯硪坚实。不可过于欲速。致有草率浮松之患。又阅图内新挑引河形势。自当得力。即日合龙下埽。大溜紧逼之时。务须将河头挑开。俾得建瓴下注。吸动大溜。漫口方可易于堵合。庆成等尤当慎妥为之。以期一举成功。永臻巩固。方为妥善。　　

○又谕、本日吉庆奏、浙江省钱粮完欠一摺。内称、乾隆五十七年分地丁漕白等银。尚有民欠未完银二十二万七千三百三十余两。五十八年分地丁屯饷驿站漕白等项。民欠未完银二十七万一千五百二十余两。又未完额徵南米四万八千二百六十二石零。现在严催完报等语。江浙两省。连岁以来。雨旸时若。均获有收。非他省之偶有灾歉者可比。此等钱粮。俱系正赋。在小民具有天良。得遇连年丰稔。自无不踊跃输将。按期交纳。乃浙省节年未完银米。尚有四五十万之多。即江苏省前据奇丰额奏到。本年应徵新赋。虽已全完。而带徵停缓等项。尚有应俟届限催完者。看来此等未完银米。其实欠在民者。不过什之二三。自系经徵官吏。任意侵蚀。居其七八。迨至奏销期限。辄又捏称民欠。藉词延缓。似此年复一年。伊于何底。著传谕该抚等、所有额徵地丁等项。并该年应徵带缓等项银粮。务须实力稽查。依限完缴。毋任官侵吏蚀。任意拖欠。以致正赋延宕。倘有前项情弊。一经发觉。必将经徵各员及该抚等。一并从重治罪。决不稍为宽贷也。　　

○是月。调任户部右侍郎仓场侍郎景安奏、北仓截卸漕粮。计十四万余石。每石给抗钱八九文不等。每日贫民一人。可得钱二百余文。甚有裨益。得旨嘉奖。　　

○浙江巡抚觉罗吉庆、暂署两淮盐政全德奏、履勘仁和、钱塘、二县城垣。应行修整。实需银一万一千二百七十一两。俟至冬月兴工。认真督办。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十七


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。八月。乙卯朔。谕曰、梁肯堂奏勘明藁城无极等县被水情形。及赴河间景州等处查办各摺。已于摺内批示。藁城、无极、宁晋、隆平、四处被水较重。现经梁肯堂酌动仓谷。碾米赏给。并委员分勘。一体赈济。小民自可不致失所。其应赏房屋修费。俱著加两倍赏给。以示优恤。至所奏现在已抵正定。即日驰赴景州河间一带。会同徵瑞查勘抚恤等语。殊为不诚。前因梁肯堂远在固关。查办灾赈。难以分身前往。是以令徵瑞先赴河间景州一带。督办抚恤事宜。今梁肯堂既已亲赴该处。则应办赈恤事务。自应该督在彼专司督办。又何必会同徵瑞。梁肯堂系属总督。地方事务。本其专责。徵瑞祇系盐政。不过因一时乏人。令其暂行代办。且其才具。亦焉能及梁肯堂。若任以地方。不过堪胜藩臬两司。随同梁肯堂办事。况该省道员如方受畴、丁溎蓥、俱系平日尚能办事之人。现经该督差委分勘。足资料理。又何必复以会同徵瑞查办为词。岂有朕于此等事务。不信总督而转信盐政之理。且令属员观望。成何事体。为朕轻视矣。梁肯堂于此等处用心过当。为此不实之语。安能逃朕鉴照耶。又据奏、八月恭逢万寿。因勘办事件。未能趋赴。依恋之私。莫能自已等语。又属敷衍虚词。现查办抚恤。事关紧要。梁肯堂正应在彼悉心妥办。以期无负委任。热河随班祝嘏。大小臣工甚众。又何在梁肯堂一人前来叩祝。不但非出诚心。且不知轻重。殊为可笑。梁肯堂正应在彼督率妥办。不必前来。至该处已有梁肯堂督办抚恤。徵瑞自无庸复留彼处。并著梁肯堂即告知徵瑞、令其于八月初十日内。仍到热河。以备朕面询雨水田禾赈恤各事宜。更为详晰也。此旨著发钞。各省督抚。亦未免皆有此病。何不用此心于实政爱民乎。　　

○谕军机大臣曰、松筠奏查询荆关税务薄单不符。大概情形一摺。内称经承刘昌泰、因此次解送册籍之书办田裕万、从前本系经承。嗣因懒惰。改为散走。与刘昌泰常有口角。今年田裕万送册进京。刘昌泰恐回来夺伊经承。将应送部科红单。抽出一包。换入空白红单。冀其到京受累等语。此案刘昌泰、因与田裕万挟嫌。辄将送科红单。抽匿烧毁。意图倾陷。是害人适以自害。实为恶而且拙。其罪虽不至死。亦应发遣新疆。与厄鲁特为奴。以示惩儆。将此谕令知之。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕曰、奇丰额奏、太仓所属之宝山县。有土塘一道。因陡遇海潮。风狂浪大。坝坡坍卸。随潮入海。此项土塘向系民修。现饬估计工料。分别详报请修等语。该处工塘。为保护石塘要工。自应赶紧修筑。以资捍卫。此项工段。向来本系民修。但此次海潮较大。沿海居民。虽尚幸安堵。朕心甚为轸念。著加恩将此次土塘修费。准其作正开销。以示体恤。　　

