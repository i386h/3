<!-- { "loadSidebar": true } -->
○甲子。刑部议覆、侍郎钱陈群奏称、官吏犯笞杖轻罪。应的决者。宜量予纳赎。查官员有犯革职问拟。非奸赃等项。俱照有力图内数目纳赎。是官员不但笞杖轻罪。即流徒杂犯死罪。俱准纳赎之例。但律称官员因枉法不枉法事受财者。计赃科断。除名的决。若律称准者。与实犯有间。故准枉法准不枉法等赃。在律既不除名。即流犯亦俱纳赎。自无的决之事。因续增例内。有贪赃官役。不准纳赎之文。未将律意申明。于是一概的决。嗣后准枉法准不枉法论等赃。应纳赎者。可否照原律准予纳赎。得旨、准枉法准不枉法之处。仍照现行旧例行。余依议。　　

○以内阁学士王会汾、为浙江乡试正考官。编修官献瑶、为副考官。内阁学士张廷瑑、为江西乡试正考官。编修蔡新、为副考官。翰林院侍读学士沉德潜、为湖北乡试正考官。户部郎中西成、为副考官。　　

○乙丑。谕、朕前闻江南昭阳湖。去冬水涸。鱼子化为蝻孽。遂尔成蝗。飞至山东地方。将为禾稼之害。近又闻河南永城县。有飞蝗从江南萧县飞入境内。夏邑县有飞蝗自江南宿州、由该县之韩家道口集地方飞过。夫蝗蝻之患。原可以人力驱除。总当乘其初起。尽心设法捕治。若稍迟缓。便难捕灭。今江南之蝗。至将贻害邻省。则江南督抚。办理此事。不能尽心可知。著饬行。仍令速行查明飞蝗起自何处将从前捕蝗不力之各该地方官。逐一指参示儆。　　

○以工部右侍郎赵宏恩、兼总管内务府大臣。　　

○丙寅。上诣畅春园、问皇太后安。　　

○豁免江苏山阳、阜宁、清河、桃源、安东、淮安、大河、等七县卫。七年分被灾蠲余银四千二百十两。米、麦、豆、一万五千四百九十石有奇。　　

○丁卯。上御勤政殿听政。　　

○直隶总督高斌奏、顺天学政赵大鲸原奏内称、请于直隶藩库。拨银一千两。移交江西抚藩。刷印圣祖仁皇帝御纂四经、性理。交直隶藩司收贮。学臣带往出考之处。分发生童购买。所收书价。学臣交还藩库归款。所奏事属应行。臣即咨商江西抚臣塞楞额去后。兹据覆称、直隶经书纸贵。士子艰于购买。于江省司库内酌动银一千两。先行刷就。附粮船交收。带银回江还项。查银一千两。每部一两七钱七分。合经书、性理、五种为一部计算。可得每种书各五百六十四部。得旨嘉奖。　　

○以少詹事张鹏翀、为詹事。　　

○己巳。遣官祭火神庙。　　

○江西道监察御史卫廷璞奏、臣见两广总督马尔泰等议覆、布政使托庸奏请、粤东开矿一摺。查明广州等府。报出铜铅。及夹杂金银砂等矿。共二百余处。又称、山场在丛山叠嶂。人迹罕到之区。现在招商试采等语。夫以二百余处之山场。一时并采。臣窃以为未尽善也。盖开采必视乎商力。粤东僻处天末。土著之殷富者。通省不过数家。至外来流寓。如洋行、盐行、虽有数千家。而殷富者亦不过数家。余皆那移补苴。虚张声势。非如两淮、山右、之拥巨赀者。虽经小亏折而无损也。更有一种无藉之徒。典卖现在之产。希图未然之益。合什伯小分、为一大股。官验则有银。兴工则有银。一或失利。坑陷多人。荡产破家。势所必有。请饬下督抚、将各府州属矿山。各择一二处先行试采。果有成效。方渐次举行。是有利则异时之利甚长。无益则目前之害尚小也。且粤东山海交错。形势异于他省。米价亦复腾贵。虽据称以本地之土人。应本地之力作。米价似不致贵。然现在山场二百余处。将来续开者、又不知数十百处。安得如许无业之人。以供其用。其附近邻省者。势必潜入山场。商方藉其力。谁肯驱之使去。则米价未必不因此致贵也。诚莫如先行试采数处。徐观后效。使各矿聚集之人。亦可以少分其势。奏入、谕军机大臣等。此摺抄录、寄与马尔泰、策楞、令其议奏。　　

○辛未。上诣畅春园、问皇太后安。　　

○谕、湖南巡抚蒋溥奏称、盐驿道谢济世。以该道养廉不敷公用。会同布政使长柱详请、于司库内再支养廉银一千二百两。合计公费共五千两。庶办公不致拮据。谢济世又称、去年被参之后。此地绅士。颇有为济世鸣冤者。因此往来熟识。今复补授道员。凡受理词状之处。若从公决断。则理短之人。必多怨谤。此辈甚属可惧。恳求代奏、调补广东。臣访得绅士等、实多与谢济世往来。并有拜为门生者。且捏造私书。谬附舆论。种种诞幻。任意褒议。臣已严行禁毁。不敢奏陈。谢济世年已老迈。每常托疾在署。复自称与绅士情熟。碍难办事。即其不能表率僚属可知。合并奏闻等语。谢济世系获罪发遣之员。朕特赦回。用为湖南监司。昨在湖南任内。误被许容参劾。经朕降旨开复。仍用为湖南驿盐道。乃伊不知感激朕恩。乖张狂妄。且欲徇绅士之私情。而忘国家之公义。又复自请调补广东。尤无忌惮之甚。非人臣之体。况伊现得养廉。较之他处道员。已加倍丰厚。而伊不知止足。更请加增。甚属无耻。蒋溥既奏其老迈有疾。著勒令休致回籍。　　

○大学士鄂尔泰等议奏、绥远城建威将军补熙等。奏覆乌喇特与土默特争地一摺。据称乌喇特东界。乌达、苏勒哲、哈朗贵、三处山地。在土默特北界内。自应断归土默特。但乌喇特四佐领下人。自顺治九年移居以来。九十余年。已立坟茔牧厂。数百户一时迁徙。未免失业。应将此三地仍归乌喇特。至乌喇特屡次控索宝图村、灏来、等地。既在土默特界内。应并归土默特。其大青山北、察罕齐劳地。虽在乌喇特游牧南。然须均匀分给。始靖争端。应将西北者划归乌喇特。东南者划归土默特。至称前经奏准、土默特贫户承种地六十三顷。今虽在乌喇特所得地界内。但现据四子部落王拉、布坦多尔济等。皆愿出具甘结。仍与该贫户耕种。并已会同该扎萨克定议。各边界立有鄂博。嗣后如有越界耕牧者。查出时报部治罪。均应如所请。得旨允行。　　

○户部议覆、直隶总督高斌酌议、直属常平、比照江南减二收捐事例。一、仓谷均贮案内。议定大治一万八千石。至二万五千石不等。中治一万二千石。至一万四千石不等。小治三千石。至一万石不等。又于捐监事宜案内。议定大治四万石。中治三万石。小治二万石。是原定均贮之数太少。若于均贮之外。再加捐监谷石。则又太多。恐将来足额无期。应如所议、令将各州县均贮定额。大治四万石。中治三万石。小治二万石。即将此次捐谷补足。其各属应行捐补。并平粜拨振。未经买补者。均于乙丑年为始。概以捐谷补足。毋庸采买补足即行停止。一、从前捐监事例。原定纳谷之数。今宜酌为变通。但总不出通省减二之例。顺天、保定、正定、顺德、天津、河间、六府。冀、赵、深、定、易、五州。或系地土沙鹻。滨河倚海。或系地多旗圈。产谷无多。约计谷价每石七钱五分。请将俊秀一名。捐谷一百四十五石。永平、宣化、广平、大名、四府。遵化一州。或积贮丰盈。或地土膏腴。谷价平减。每石约计六钱五分。请将俊秀一名。捐谷一百七十五石。其廪、增、附、武、青衣、之数。照例递减。俱准作监生。应如所议办理。一、原议捐监案内。米麦兼收。秋后易谷存仓。但米麦不能久贮。应如所请。专收粟谷。一、建立仓廒。请动赢余并正项银两。查臣部原议。每谷一石。收银四分。已足敷用。应仍照原议办理。一、八旗聚处京城。因并无存贮谷石。是以令在部报捐。收纳银两。应照原议办理。毋庸再议。至旗人近京五百里以内。情愿报捐者。应照乾隆三年捐监案内。准在现住有产业地方报捐。其愿赴部纳折色者听。一、收捐本色数目。自应豫为晓谕。愿捐者亲赴本州县。具呈交仓。地方官用印烙仓斛。平面响攩。当堂填给实收。该管道、府、厅、州。不时稽察盘查。虚冒那移亏空。棍徒包揽。吏胥勒掯。斗级踢斛淋尖。概行参处。通同徇隐者。一并题参。一、每石收耗三升。俱照乾隆三年收捐原议行。从之。　　

○又议覆、云南总督张允随疏称、临安等六十三属。并云南等十四府、厅、州、县试抽一年商、牲、税余银。共二万七千九百九十五两零。遇闰加银二千二百七十七两五钱零应如所题。著为定例。从之。　　

○又议准、张允随疏称、澂江府通判。未建衙署。赁居寺观民房。查有原任湖南巡抚李发甲、入官房屋一所。请以改建通判衙署。从之。　　

○江南道监察御史欧堪善奏、臣见两广总督马尔泰等。议覆前任藩司托庸、奏请粤东开矿一摺。凡开采条项。以及防范事宜。胪列详明。似属可行。顾臣生长粤东。知此事断不可行。粤省环山距海。黎猺杂处。数十年来安堵。皆由勤耕力穑。民有常业。故虽有宵小无由起衅。若深山巨谷。大兴厂役。商人获利。尚难相安。倘各商亏本。工丁良顽不齐。人众难散。或乘此暗通海寇。勾引黎猺。骚扰百姓。防范难周。且承商既多。或因山场陇口。争讼斗殴。嚣凌莫纪。至于开矿之处。虽云无碍田舍。而其中或经胥役捏报。有司查访难周。以致被累居民。争竞肆起。亦未可知。此未然之情形。不可不虑。至托庸奏称、以本地之土人。应本地之力作。不致人多粮贵。窃思粤省田亩虽少。而山河海滨。种植杂粮蔬果。皆可为糊口之资。是以频年米贵。小民得勤本计。藉以谋生。今大兴力役。愚民贪图佣值。较耕作稍优。势必抛荒本业。贾谊云、一人耕之。十人聚而食之。欲天下无饥。不可得也。至称潮、韶、肇、等府。矿山不下数百处。则所需工丁。不下数十万人矣。夫此数十万人者。平日皆勤耕力种。非尽游手好闲者也。开矿多此数十万工丁。则南亩少此数十万农夫。以数十万之众。日勤本计。尚恐民食艰难。乃尽驱之工役。欲米粮不贵。岂可得乎。雍正十三年。广东总督鄂弥达、巡抚杨永斌、奏请开矿。九卿议覆准行。世宗宪皇帝以有妨本务。特谕停止。夫当日年谷顺成。尚虑开采累民。况迩来米价腾踊。去岁截漕十万石。运粤接济。米价每石尚至二三两不等。今岁元气未复。复使营营工作致荒本计。其何以堪。伏乞乾断。饬令停止。奏入。谕军机大臣等、欧堪善奏摺。可抄寄与广东督抚马尔泰、策楞悉心定议。务期妥协无弊。不可拘执前见。　　

○准噶尔部人扎卜多尔济、鞥克、济尔哈朗、等来降。命赏给安插如例。　　

