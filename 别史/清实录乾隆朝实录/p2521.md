<!-- { "loadSidebar": true } -->
○丁巳。谕、盛京吉林等处。乃我祖宗肇迹兴王之所。前因皇舆全图。刊载地名。不能赅备。命于实录内恭查。详列清单。将原图并交将军弘晌等、查明添补。嗣据弘晌等、按其道里形势。将所开地名。添绘成图呈览。已交舆图处、将旧图增改刊刻。但旧图方幅有限。详载地名。字体已小。不能复列事迹。于豳岐之缔造。尚不足以示昭垂。缅维列祖。天作基祥。鸿业经营。规模大备。如我太祖、太宗、大破明师于萨尔浒山。及凡战胜攻取之地。开创艰难。皆有山川疆域可考。自宜节举大要。分注图中。俾我世世子孙。按图瞻仰。并得晓然于景命所贻。前劳所启。一切钦承敬畏。以巩亿万载丕丕基。诒谋垂裕之道。无有大于此者。著将盛京等处地方。另行展拓。绘为大图一幅。溯自长白发祥。至奄有辽沈。建国迁都。暨神武戡定各事迹。并为标目。兼清汉字分注图中。俾皆了如指掌。以备观省而示久远。即交大学士舒赫德、协办大学士尚书公阿桂、尚书英廉、督率所司。敬谨办理。其如何核计里数。展图若干。足敷标识之处。著令西洋人悉心测算。并即饬工绘样呈进。俟阅定、即寿诸枣梨。用昭世德鸿图之盛。凛遵毋忽。　　

○又谕曰、图思德奏、滇省差务繁多。前次发往之丞倅州县等员。业经用竣。现在乏员差委。请拣发同知二员。知州二员。知县四员。来滇委用等语。所奏殊不晓事。拣发人员。俱系引见发往。向因各督抚、有于行在奏请拣发者。屡经降旨申饬。并令各督抚、嗣后如遇应需试用人员。适当巡幸之时者。或赶在启跸以前。或待至回銮以后。具摺奏请。节次所降谕旨甚明。图思德在外任已久。岂尚未知。乃于朕驻跸热河时。率尔漫奏。著传旨申饬。其所请各员。著派丰昇额、英廉、嵇璜、会同该部。于候补候选人员内。照例拣选。随下次月选各官。带赴热河引见发往。　　

○又谕、前日贵州按察使国栋、奏报起程陛见一摺。据称臬司印务。移交粮驿道国栋署理。正署同名。殊易相混。因思雍正年间。曾奉谕旨。遇有与大臣同名之人。令官小者改避。今国栋虽非大臣。但黔省一司一道同名。究非体制。著将道员国栋、改名国梁。嗣后著各督抚留心查考。如一省内有司道同名者。将道员奏请改名。有道府同名者。将知府改名。以示区别。余著以此类推。著为令。该部知道。　　

○又谕、今日增福奏报、乾隆四十年熟田钱粮奏销全完一摺。竟似通省全无尾欠。及阅杨魁所奏清单。则上年熟田钱粮。虽已全完。而灾田地丁漕项民欠。尚共有六万余两。增福摺奏、自应将已完未完字样。叙入事由。方合据实敷陈之体。乃仅云奏销全完。而于未完之款。隐而不提。未免取巧。此乃庸陋幕友。欲藉此为见好之地。增福久任藩司。钱粮是其专责。何于入告奏销之摺。竟不留心检点若此。增福、著传旨申饬。　　

○谕军机大臣曰、杨魁代龙承祖谢恩一摺。所奏殊未明晰。初称据原任江苏按察使龙承祖。继称谢免革任恩。后称现已卸事。而于其丁忧离任之处。并无一语声叙。若非朕记忆龙承祖、系丁忧人员。竟不知该臬司之因何卸事。揣其意、不过避丁忧字样。遂尔含糊。设遇题奏属员等丁忧事故。更当如何迁就。况现在又非万寿之月。复何所用其避忌。此必庸陋幕友所为。杨魁初任封疆。于章奏事件。岂竟全不寓目。任其率略若此。杨魁、著传旨申饬。　　

○又谕、前据文绶具奏、审拟投首逃兵彭士仁、汪国才、一摺。已批交该部核拟矣。此等逃兵。如在军务未竣以前。闻拏投首。其人尚知畏法。或可贷其一死。若系大功告竣以后。明知不复用兵。始行投首。是已心存幸免。不可不申明军律。俾营伍中共知儆戒。因命军机大臣、查明该二犯投首月日。于部覆到日提奏。今据刑部按律定拟。具摺覆奏。而该犯等原供。并无投首年月。无凭查核。著传谕文绶、即查明该二犯于何时脱逃。何时投首。如在大功告竣以前。即据实奏闻。候朕另降谕旨。如系大功告竣以后。即将该二犯照拟正法。以示惩儆。　　

○戊午。谕、据齐哷克特。奏称、昌平州披甲尼雅哈、醉后在防守尉阿尔绷阿门首、肆行吵闹。因令人捆缚看守。尼雅哈不知畏惧。反混行詈骂。经阿尔绷阿、与防御五什、公同板责。尼雅哈回家身死。请将阿尔绷阿、五什、交部分别查议等语。齐哷克特所办非是。若阿尔绷阿、与尼雅哈、素有嫌隙。特寻事殴死。或无故酷刑。即应治罪。今尼雅哈、身系披甲。曾因酒醉。经该防守尉阿尔绷阿教训。不知悛改。胆敢又复饮醉。经阿尔绷阿门首、混行詈骂。目无法纪。阿尔绷阿、五什、公同板责。理所当然。且系按法责处。并非任意酷刑。尼雅哈之死。实所自取。阿尔绷阿等、何罪之有。况各处将军大臣、防守尉等、俱有管辖兵丁之责。尼雅哈如此酗酒肆闹。若不惩责。何以儆众。今若将阿尔绷阿等议处。防守尉等、尚何能管辖所属耶。阿尔绷阿、五什、俱不必交部议处。将此通谕各驻防将军大臣等、嗣后若有似此案件。俱照此办理。　　

○谕军机大臣等、据陈辉祖奏到二麦收成、及雨水情形一摺。内称湖南武陵县。于四月十五六日。因上游辰河水发。由德山桥口、漫入城北各村。低田被淹十一二顷。三四日内。水即消退。秧苗俱已及时补种。秋成均属有望等语。前此敦福具报地方雨水一摺。仅称四月中旬。叠降大雨。溪河涨发。江湖水势骤长。旋即消退。堤岸田禾。均无妨碍。而于辰河水发。漫淹田亩。急须补种情形。并未奏及。虽被淹田亩。止十一二顷。且补种后。秋成仍可有望。并不得谓之一隅偏灾。但地方大吏。按时奏报。凡有关旱潦之事。理宜据实直陈。以副朕轸念民依至意。不应隐饰不言。著传谕敦福、将从前因何不行具奏。及现在情形若何。即行据实奏闻。毋稍讳捏干咎。　　

○又谕、据萨载奏、运河及骆马湖水势骤涨。抢护平稳情形。所办甚合机宜。已于摺内批示。萨载初任总河。偶遇河湖盛涨。即能启闭宣洩。抢护培筑。井井有条。深可嘉尚。萨载办理巡抚事务。实心称职。朕所深知。虽高晋曾言其可胜河督之任。朕实未之试也。今春见吴嗣爵衰惫多病。于河务恐非所宜。适萨载亦至山东接驾。因即擢为南河总河。令随高晋学习。冀日久谙练河防。足资倚任。不意其甫办河工。竟料理妥协若此。萨载果能如此处处留心讲求。事事实力筹办。自可胜任有余。朕无意中得一好总河。实为喜悦。萨载惟当益殚荩诚。自可仰承上苍嘉佑。受朕恩眷弗替也。勉之望之。　　

○又谕、据萨载奏、查勘徐属各厅工程。及水势情形一摺。内称丁家集北岸滩上。经高晋审度酌筹。估定引河一道。春间亦经挑挖完竣等语。已于摺内批示。令将此处绘图贴说呈览矣。至高晋等前奏、拟于陶庄引河之北。开挑引河一道。使清水益得畅行。至周家庄会黄东注。可免倒灌之虞。是亦治淮黄之一大关键。经朕朱笔圈出。令将圈处放一大样贴说来。以便观览。何以至今尚未奏到。此时高晋办理秋审已毕。自应前赴清河防汛。与萨载筹办河防事宜。著即遵前谕、迅速绘图贴说呈进。将此由五百里传谕知之。　　

○己未。旌表守正捐躯广东大埔县民罗奕荣妻曾氏。　　

○庚申。谕军机大臣等、今年京师、及热河各处。雨水调匀。即各省督抚所奏、晴雨亦均应时。看来秋收可期丰稔。惟甘肃一省。前据毕沅等奏、皋兰等二十九州县。禾苗受旱。当经传谕该督等、及早勘办。嗣据勒尔谨奏、于途次接奉谕旨。兼程驰回查办。并续据王亶望奏、五月二十二三、至二十八九等日。各处得雨五六寸不等。朕恐彼处旱象已成。所得之雨。未必有济。随经谕令该督查明具奏。此旨由五百里驰递。迄今未据奏覆。是甘省于五月下旬得雨以后。未必复得透雨。恐成灾较重。且被灾地方较广。所需赈恤之项必多。前日曾降旨令勒尔谨、豫行核计。如甘省存库银两。不敷赈济。即于陕省截留部拨川饷银三百万两内。酌拨若干万两。奏闻解甘备用。办赈银两既多。灾黎自更得普沾渥泽。著再传谕勒尔谨、即将近日甘省曾否续得甘霖。及已成灾各属情形若何。并应否酌拨陕西银款之处。迅速由驿覆奏。将此由五百里传谕知之。寻奏、甘省夏禾虽已被旱。秋成尚可有收。至所需赈恤银两。先借款支动。俟办赈完竣后。再遵旨于西安藩库内。拨银归款。下部知之。　　

○辛酉。刑部奏、秦廷基在寓自缢、辄往商苏尔德移尸入狱、捏报病故之黄邦宁、依律拟斩监候。其不将秦廷基收禁之前署广西按察使周升桓、请严参究审。所有听从送入司监之临桂县知县姚文坤、不行禀阻之桂林府知府顾馨、请分别参处。得旨、此案既据黄邦宁供、系周升桓署臬司任内之事。是秦廷基当时并未监禁。皆周升桓所为。其情罪甚重。周升桓、即著革职拏问。著吴虎炳派委妥员。解交刑部。审明治罪。至黄邦宁接署臬篆。不即据实禀出。复令移尸捏报。其罪已无可逭。黄邦宁、著照部议拟斩监候。秋后处决。又据黄邦宁供、移尸之事。系与苏尔德商量办理等语。苏尔德已经革职。应令沿途督抚、催押来京。交刑部一并质讯明确。定拟具奏。至知府顾馨、知县姚文坤、于黄邦宁令其移尸时。不能持正阻止。又未据实禀报。自有应得之咎。然究系上司指使。势难相抗。尚不至于革职。顾馨、姚文坤、俱著交部严加议处。　　

○壬戌。遣官祭火神庙。　　

○癸亥。谕、向来道员委署两司。其应奏交代等事。俱详请督抚代奏。固遵定例办理。但两司为钱粮刑名总汇。各任内俱有应行入告之事。道员既经署篆。其责任即与实缺藩臬无异。如遇应奏事宜。原应照两司具摺。既于公务有益。并可藉以觇其才识如何。亦属集思广益之道。何必转详督抚。多此一番转折乎。且雍正年间。道府原有许其自行具摺者。后因其无所建白。遂行停止。若道员既署司篆。则又不必拘于此例矣。嗣后道员中、有委署两司者。俱准其照藩臬一体具摺奏事。著为令。其或喜事之徒。因有此旨。于署理两司时。妄行陈奏。心存觊觎倾陷。此等伎俩。亦难逃朕洞鉴也。将此通谕知之。　　

○甲子。谕、奉皇太后懿旨。顺嫔、晋封为妃。钦此。所有应行典礼。各该衙门查例办理。　　

○又谕、据杨景素参奏、平阴县知县饶鹏飞、于捕役李七、诬良吓诈、殴打耿世元毙命一案。既漫无觉察。又复规避处分。始终朦混。典史蒋开嘉、草率具报。请旨一并革职等语。饶鹏飞、蒋开嘉、俱著革职。其诬良毙命之捕役等。仍著该抚严审定拟具奏。该部知道。　　

