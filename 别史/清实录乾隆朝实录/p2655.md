<!-- { "loadSidebar": true } -->
○户部议覆、河南巡抚郑大进奏、请于豫省不被水之州县内、应徵粟米。改徵麦豆。得旨、依议速行　　

○是日、驻跸琪树庄大营　　

○己酉。谕、据钱琦奏、接奉谕旨、迅速束装。趋赴阙廷。因母现年九十一岁。顺经里门。就便省视。再行赴京等语。钱琦之母、既年踰九旬。且伊年力亦已就衰。自应在家侍奉。钱琦、著在籍终养。不必来京　　

○谕军机大臣等、据阿桂等奏、传到熊姓之子熊鹤龄、据供伊父熊濂、系镇江出旗监生。充四库馆誊录。高朴赴叶尔羌时。随往代管笔札等事。上年高朴寄给伊父银两。代捐州同职衔。今年三月回京。即往镇江葬坟等语。查熊鹤龄所供伊父到京后。即往镇江葬坟之语。本不足信。且熊濂于三月到京。安知非高朴豫令起程。同李福前往江省办事。朕意其必系前往苏州、江宁、等处料理诸事。业经节次传谕萨载、杨魁、严密查拏解京。今既据熊濂之子、有伊父往镇江葬坟之供。或该犯借葬坟为名。潜同李福、往苏州等处干事。亦鬼蜮伎俩所必至。著传谕萨载、杨魁、迅速派委妥员。分路严缉。一经就获。即派妥员。将该二犯、隔别锁押解京。又昨恐高朴与扬州商人相熟。或差李福等前往。亦未可定。已谕令伊龄阿、一体查访。今熊濂既查有的名籍贯。著再传谕伊龄阿、一并查拏妥办　　

○抚恤陕西商州、山阳、二州县。本年水灾贫民。并缓历年积欠。并本年应徵常社等粮石有差　　

○是日、驻跸兴家楼西大营　　

○庚戌。上御行殿。勾到秋审官犯、服制、及贵州、云南、情实罪犯。停决官犯十一人。服制斩犯三十七人。贵州斩犯一人。绞犯三人。云南斩犯一人。绞犯一人。余三十六人予勾　　

○谕军机大臣曰、陶易身任藩司。于逆犯徐述夔、所作一柱楼诗内。编造逆词。接据东台县详报。并不即禀督抚奏办。转将原书发还。饬令粘签送阅。辗转稽延。显有袒护消弭情事。不知其是何肺肠。已降旨、将陶易革职。解京审讯矣。陶易久任州县知府。复自道员超擢藩司。乃竟敢于负恩若此。殊为可恶。伊籍隶山东。著传谕国泰、即派妥干大员。前往陶易原籍。将所有一切赀财产业。俱行严密查封。毋得稍有疏漏。至其任所赀财。并著传谕萨载、杨魁、一并查抄。毋任隐匿寄顿　　

○又谕、据伊勒图奏、审讯贝子恭坦等、控告观音保各款。惟将曾经行窃之巴克丹、补放参领。实属不合。观音保、舒通阿、俱著来京候旨。海成、现在乌什办事。著赏给头等侍卫。前往哈喇沙尔办理事务。　　

○是日、驻跸白涧行宫　　

○辛亥。上御行殿。勾到秋审四川、广西、情实罪犯。停决四川斩犯五名。绞犯十四名。广西斩犯三人。绞犯三人。余八十七人予勾　　

○吏部议覆、江西巡抚郝硕奏、各省驻防将军、都统、俱设有理事同知、通判等官。嗣后凡移行无笔帖式理事丞倅之江西、湖南、广西、安徽、贵州、等省事件。俱清汉兼写。其有理事丞倅、及笔帖式省分之该督抚。亦兼写清汉咨覆。如无前项官职省分。即专用汉文回覆。从之　　

○工部议准、浙江巡抚王亶望疏称、海宁境内鱼鳞石塘。被潮冲刷。请筑坦水二层。从之　　

○是日、驻跸烟郊行宫　　

○壬子。上还宫　　

○谕、前经桂林奏、广东碣石镇总兵许时中、年已七十七岁。难胜专阃之任等语。其员缺已令陈国泰补授。许时中俟陛见后。再降谕旨。昨于行在召见该镇。见其精力实已就衰。著以原品休致　　

○谕军机大臣等、前以高朴在叶尔羌贩卖玉石一案。究出有代熊姓出银、捐纳职衔之事。料其必借葬坟为名。潜同高朴家人李福、在苏州一带干事。业经传谕萨载等、严密缉拏解京。今又续讯熊鹤龄供称、伊父本同李福、欲往苏州贩卖玉石。行至汾州。因病暂行存住。后经病痊到京。即于闰六月内、赶赴苏州。帮同李福买卖去了等语。是李福、熊濂等、同在苏州一带贩卖玉石。已无疑义。著再传谕萨载、杨魁、速将熊濂、及李福拏获。派员解京。并将其所有银两玉石等件。俱行查解。及有无向叶尔羌贩玉商人、找取价值之处。一并严行究办。毋任丝毫透漏。至熊濂自京至苏。路经扬州。或即在彼贩卖。亦未可定。并再传谕伊龄阿、一体访拏。不得稍存疎懈。致令闻风远扬　　

○癸丑。孝慈高皇后忌辰。遣官祭福陵　　

○上诣奉先殿、大高殿、寿皇殿行礼　　

○谕军机大臣等、据周元理奏、据署望都县知县赵大经、盘获跟随高朴家人常永之张元儿、并同行之马德亮、讯据供称、常永现在陕西渭南县良天坡赵乡约家居住。有大车二辆。箱子四只。现已飞咨陕抚密拏。并将张元儿、马德亮、押送军机处查办等语。常永既经高朴遣令进京。乃行至渭南县地方。无故逗留。且阅常永家信。有令其兄来至渭南。接收办理字样。明系沿途出卖玉石。实出情理之外。该犯既在渭南。著毕沅、即派干员。前往该处。迅速查拏。并将其随身行李车辆箱只。逐一严拏解京。并将常永讯供所带玉石。已在陕变卖若干。即就近严切根究。务得实在著落。查追起解。仍一面将常永、先派妥员。严行锁押。解京审办。毋秀稍懈。将此传谕知之　　

○又谕、本日军机大臣讯据侍卫纳苏图供称、库车办事之常喜、本年曾拏获叶尔羌回子等、偷出玉石。送高朴处办理。高朴以五十斤以下之玉块。向来俱不具奏。因招商变卖。每觔定价一钱等语。此等犯禁偷出之玉石。无论多寡大小。一经盘获。该处之大臣官员。自应一面具奏。并将玉石送京。一面将偷带之人。照例治罪。何以转送叶尔羌核办。致高朴得以操纵自如。滋生弊端。常喜所办。本属非是。或系相沿如此。他处俱各相同。抑系常喜一人之意。著永贵、查明具奏。至五十斤以下之玉。向不具奏。及招商变价。每觔一钱之例。系何时所定。何人任内所办。曾否奏明。亦著查明具奏。并著传谕回疆办事大臣等、嗣后凡盘获偷带玉石之回民商贩。即行具奏治罪。并将玉石开明觔重块数解京。不得仍前以较小之玉。私自变卖完结。如敢故违不遵。别经发觉。定行从重究治。至新疆偷运内地玉石。必进嘉峪关。例应盘诘。勒尔谨向来作何查办。且并未见有拏获之案。著勒尔谨、一并查明具奏。将此传谕知之　　

○又谕、讯据侍卫纳苏图供称、高朴家人常永、于今年四月十九日。自叶尔羌起身。带车五六辆。载运玉石。赴肃州一带售卖等语。是其在甘肃贩卖。已属确实。常永所带之玉石。实有若干数目。卖与何人。得价若干。曾否卖完。带银回京。均须逐一严查办理。著传谕勒尔谨、将常永迅速严密查拏。毋得丝毫徇隐。其查出玉石银两。一并解京。其事即有干涉甘省官员者。亦不得稍存回护。此案该督既经失察于前。若再有袒庇属员之处。则其取咎更大。亦必不能逃朕之洞鉴也。至陕西、山西、皆由甘肃来京必经之路。常永或沿途贩卖。亦属必有之事。著毕沅、巴延三、一体访拏。毋得稍有隐匿。致干咎戾。将此传谕知之。仍各将如何查办情形。迅速覆奏　　

○又谕曰、高晋等奏、九月初十日。东北风暴。已将时和驿漫口刷深。亦须十埽。乃十八日夜、西北风暴。更狂且久。全河大溜。直注口门。抢护不及。将已做埽工。全行塌去。口门约宽一百余丈。风定后、察看溜势。已有六七分入于漫口。尚有三四分、由正河下注。现在督饬裹护坝台。并酌量分别软镶下埽。挑渠引溜。以期及早完竣等语。览奏深切轸念。豫省今岁先被旱灾。继被水灾。朕已深怜灾黎之苦。节次截漕拨帑。责成抚藩等、加意抚恤。俾无失所。今时和驿、又复有掣溜之事。漫水下注。淹浸自所不免。待哺就辑之民。其何以堪。更为之矜悯不置。但时和驿河堤。六月中曾经平漫。濒河附近田庐。业已被淹。此次掣溜之水下注。或仍系已淹地面。或续有旁溢、侵及村落人民之处。著郑大进等、实力速查。如有续被灾伤者。照前一体抚恤。毋稍匿饰。至仪封漫口。已施工十之七八。此月底可望合龙。今时和驿又复掣溜。仪封合龙之期。不免稍稽。但时和驿居仪封上游。必须先就该处堵筑速竣。然后将仪封漫口合龙。方为稳固。高晋现赴时和驿督办。可即多拨谙习下埽之将备弁兵。前往该处。上紧进埽。克期速完。俾仪封大工合龙。不致多延时日。以慰悬注。又据称、千总武士鋐、及兵丁傅应魁等十人。随埽落水。淹毙汛兵朱路一名等语。甚为可悯。朱路、自应照例抚恤。其武士鋐、是否高晋所带之员。抑系豫省汛弁。并著查明奏闻。于工竣送部引见。至落水捞起之兵丁傅应魁等、亦著姚立德、郑大进、查明量加赏录。以示慰劝。至此次风暴掣溜。实非人力所能豫防。姚立德、郑大进、及高晋、袁守侗等。俱著加恩。免其交部议处。高晋等当倍加奋勉。实力筹办速竣。以慰朕念。将此传谕知之。仍将时和驿现在施工情形。先行由驿速奏　　

○又谕、据杨景素、王亶望奏称、准江苏巡抚杨魁咨、查扬州府属东台县已故逆犯徐述夔、所著一柱楼诗。系浙江人毛澄作跋。飞咨查拏。查毛澄、系归安县学廪生。乾隆三十二年。赴甘肃作幕。三十九年。冒阜康县籍贯。改名黄斌。去年丁酉科中式第二名举人。如今现在甘肃迪化州等语。毛澄为逆犯徐述夔作跋。必须查拏讯究。并搜查其寓所书籍字迹。一并解京。并案审办。该犯既现在迪化州。著传谕勒尔谨、速将黄斌即毛澄、拏获。派委妥员。锁押解京审讯。其冒籍情由。并著勒尔谨查明具奏　　

○甲寅。谕、据永贵奏、审讯高朴婪赃各款。高朴俯首无词。因讯其心腹家人沈泰等、据供称、任内积有金银一万数千两。珠宝不计其数等语。从前喀喇汗、在厄鲁特办事。动向回人勒索。几至激变。今高朴系钦差大员。肆行扰害。与喀喇汗何异。稍迟数年。恐又有乌什之事。深可痛恨。著传谕永贵、将高朴审明。即于该处正法。伊什罕伯克阿布都舒库尔和卓、什呼勒伯克果普尔、怂恿高朴、酿成事端。亦断不可暂留。家人沈泰等、虽系高朴主使。就中图利。致令伊主获罪。亦属可恶。均著一同正法　　

○又谕曰、阿奇木伯克色提巴尔第、前因奋勉出力。施恩赏给公爵。并调补叶尔羌阿奇木伯克。今于高朴及伊什罕伯克等、通同舞弊。秉公呈报。甚属可嘉。著赏给贝子职衔。以示鼓励。　　

