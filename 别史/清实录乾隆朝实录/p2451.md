<!-- { "loadSidebar": true } -->
○又谕曰、高晋奏、黄河汛水情形一摺。据称黄水势盛倒灌。现在收束清口坝。分别挑浚引河淤浅等语。今岁自六七月以来。据吴嗣爵奏报、黄水时长时落。并称清水畅出、直抵惠济祠。初不闻有倒灌之事。今高晋所奏、在清口时水势情形。则黄水倒灌。引河淤浅。似非一日。何以吴嗣爵并未奏及。著高晋、吴嗣爵、即速查明。据实覆奏。至清口引河淤浅。湖水宣洩不能通畅所关非细自当亟为筹画。分别挑浚。著高晋等、即速确勘妥办具奏。再从前黄河安设木龙挑溜。最为得力后将西边者、移彻向东。年来著有成效。现在东边、应否再为添设木龙。俾大溜不致逼近清口。并著高晋、悉心酌量妥办具奏。寻奏、江南河工。自七月二十二三以后黄水盛涨。以致清口倒灌。臣吴嗣爵、随于七月二十五日、会摺奏闻。迨八月以来。清水渐旺。当即将各引河尽力疏浚。湖水随畅出清口。仍直达惠济祠。会黄东注。至黄河木龙、现有六架。每年修理。本年六木龙迤下、长有新滩百余丈尽可添设木龙但滩势未定。俟霜降水落后。相机办理。得旨、览奏稍慰。　　

○定边右副将军广州将军明亮奏、扎乌古之北为琅谷。如得据此。则后路已俱肃清。现派兵进剿。又奏、舒常奉旨、令其带兵赴吉地驻劄。业已起程。但舒常在绰斯甲布日久。难以骤易生手。可否另委员前往、更替回营。或恳另派参赞前来谕军机大臣等明亮奏设法从琅谷一路进兵果能如此办理。则后路尤觉肃清。于攻取自更有益。又据奏舒常在绰斯甲布日久。得驾轻就熟之益。或另委大员更替回营或恳另派参赞等语现在大功指日告成。自不值另派参赞前往且更易生手亦未必悉合机宜。是北路军营。应令舒常、仍回参赞为妥。但吉地防守匪逆外逸之事。亦甚紧要。必得可恃之人。独当一面方妥。因思桂林、熟悉番地情形。遇事亦能筹度。其所驻之章谷现无必需应办之事。该处又与吉地相近。且前据称尚有兵七八百名莫若即令桂林于此内、选兵三四百名。迅速带往吉地驻守。其章谷、僧格宗、一带地方。即交哈清阿、同李世杰。照桂林所办章程妥协经理。舒常于桂林到彼时。将一切要领。面为讲究交办。仍即回北路军营。与明亮迅速商同进剿　　

○又谕、美诺、布郎郭宗等处。几如内地可不似从前之防守。长清此时无庸仍驻布朗郭宗。著抽兵一千、带领前往。至僧格宗暂驻。察勘情形。若功噶尔拉、当噶尔拉、两处贼人。不似从前之看守。长清竟可带兵直进。出其不意。歼贼克碉。亦足令逆酋丧胆。即使不能冞入。而添此一路之兵。使贼人猜疑惊怖。亦可夺贼人之气而分其势。富勒浑屡次摺来。俱系随阿桂军营行走。今大功指日告成。富勒浑随营。并无必需伊专办之事。莫若令其在布朗郭宗。代长清驻守将此一并谕令知之。　　

○以山东督粮道汪圻、为云南按察使。　　

○丁亥上奉皇太后幸卷阿胜境。侍早晚膳。至庚寅皆如之。　　

○赐扈从王公大臣、及蒙古王公台吉等食。至庚寅皆如之。　　

○谕军机大臣曰、图思德奏、广南府与广西小镇安交界地方。拏获窜入滇境匪徒古鸿伟等十八人。讯系从交趾送星厂逃回等语此等窜回厂徒。与粤西所获无异。其桀骜者断不可留于内地。即游手无依者。亦不便仍留本籍。曾屡谕李侍尧等、细核各犯情节轻重。分为三等。重者、发往乌噜木齐等处种地。轻者在各省安插。其无罪者、仍留原籍。交地方官、严行拘管。并令严定章程。勿使此后内地民人。复得窜越外境。而沿途押送。并令小心防范。勿致疏虞。滇省亦当仿照办理。著将屡次寄谕李侍尧等谕旨。钞寄图思德阅看。该署督即可详核妥办。　　

○兵部等部议覆、西安将军傅良、陕西巡抚毕沅奏称、驻防西安八旗官兵牧马厂地、九百六十顷。自节次移驻新疆等处。现仅存马三千五百。留四旗厂地四百八十顷。足备牧放。其余四旗厂地四百八十顷。请交地方官。招民垦种升科。以作官兵红白赏恤之需。应如所请。从之。　　

○戊子。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫。东岳庙。城隍庙。　　

○上诣皇太后行宫行礼。　　

○御澹泊敬诚殿。扈从王公大臣官员、及蒙古王公台吉等、行庆贺礼。　　

○谕军机大臣等、前曾传谕嘉谟、于漕艘全数抵通之后。即由该处督饬回空南下。料理受兑事宜。不必前赴行在。今据嘉谟等具奏、通漕尾帮。于八月初六日、全数催出德州。王猷、即由陆路星驰复命。嘉谟、督催全抵天津。即赴行在等语。该督等具摺时。想尚未接奉前旨。故有此奏。著再传谕嘉谟、仍照前次传谕不必前赴行在。至王猷、于八月初六日、从德州起程。亦未必能于朕启銮幸木兰之前。趋赴热河。若朕已经进哨。渠来亦无益。著并谕王猷、及巡查天津通州漕务之邱日荣、色尔布竣事后即行回京。俱不必驰赴行在。候朕回銮时。随众接驾可耳将此一并传谕知之。　　

○己丑。定边右副将军广州将军明亮奏、琅谷上连扎乌古。臣派兵进击。碉内贼人枪石如雨。适降番阿布僧格太、喊谕守卡之贼。贼奔溃遂克琅谷。谕军机大臣等、明亮之兵。若能从扎乌古、下至河沿。即与勒乌围紧对。于隔河用炮轰击。贼众自难久支。亦足为阿桂之助。阿桂此时、如已攻得勒乌围。自属甚善。否则带兵速往河西北岸。将沿河一带碉寨。尽行攻克。即在隔河攻打勒乌围。可不虞贼人隔岸枪炮阻攩即扎乌古贼众。亦难占据。并可引明亮之兵。下至河岸。合力进攻实为两便阿桂等、当即妥速为之。至明亮攻打琅谷贼碉时。降番、阿布僧格太。喊谕守卡之贼。甚为出力。著明亮即传旨赏给缎二疋。以示奖励。　　

○庚寅。谕、据敦福参奏、城步县江头司巡检黄时御、盘距县城。误公派累苗民。请将该巡检革审。其该管知县白永亮等、不饬令回汛。反批发案件委办。以致恣意擅受。并请革职等语。黄时御、著革职。交与该署抚、严审究拟。其前署知县白永亮、现任知县张乃绂、并著革职。敦福参奏此事甚当。但将该管知府刁玉成、与司道一并列入揭报之内。殊属非是。该上司如藩臬及长宝道、俱远隔省城。耳目或有未周。至宝庆府刁玉成、系本管知府乃一任该巡检、盘踞县城经年种种妄为。并该县正署各令、批委案件。以致黄时御恣意擅受。该府岂竟漫无见闻。朕每于知府请训时。不惮谆谆告诫。令其察吏安民实心整顿。今于此等劣员毫无觉察。其何以称表率之任乎况此案明系敦福巡察至彼。有所风闻。饬查发觉者。何得称自刁玉成之揭报。冀为幸免处分之地。刁玉成、著交部严加议处。敦福、辄将该府列入揭报。亦属不合。并著交部察议。　　

○兵部议覆、鸿胪寺卿江兰奏称、会试武举。分派四围。大约汉军直隶居前。云贵等省居后。易启豫为揣摩之弊。请于试期前一日。按各省人数。分册封固。临期。签掣分围考试。应如所奏。又奏称、中式武举之弓刀石。请于殿试时核对。查殿试时始行核对。恐难详晰应先期请简员演试如前后参差。将该武举、照文会试磨勘例。罚停殿试一科。原挑取之监射大臣、交部议处。从之　　

○又议覆、御史李廷钦奏称、武围外场。箭册记载。最关紧要。监射大臣、毋得随带多人。以防洩漏。应如所奏除箭册自行登记、无庸假手官员、概不准随带外。其随旁跟役、亦不得过四名。又据奏称、监射大臣、不准晚归私宅。请于外围附近处住宿查应试武举。皆系聚处外围之旁恐易探听消息。应于城内距外围稍远处住宿并请嗣后武闱乡试。亦照此例。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十八



大清高宗法天隆运至诚先觉体元立极敷文奋武孝慈神圣纯皇帝实录卷之九百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未八月辛卯上诣皇太后行宫问安　　

○自避暑山庄启銮、幸木兰。　　

○谕兵部议覆、鸿胪寺卿江兰御史李廷钦、各条陈武闱外场事宜二摺已依议行矣科场定例毋许临场条奏如臣工果有见于考试＜?矢见＞条未尽妥协之处。即当早行入告文会试不得过上年冬月武会试不得过本年春月何必于考试临期纷纷陈请此次姑免置议。嗣后如再有违例临期陈奏者。该部将其事议覆。摺内一并将该员察议具奏。将此再行传谕知之。　　

○又谕、滇省办理逃兵王天惠一案。将应行立即正法之犯。援照自首旧例、枷责发落。错谬已极。然图思德之咎。止于革任注册。至审办此案。系署臬司王太岳专责。乃竟妄为援引。舛谬若此。其罪难以轻逭。王太岳、人本平常。且由翰林简用道员。复洊擢至藩臬。从未见其实心妥办一事。在任一味模棱。今于此等逃兵犹欲意存宽纵。取巧沽名。实属有□任使。王太岳、著革任。发往军台效力赎罪。以为大员旅进旅退者戒。　　

○又谕、据富德奏、甘肃宁夏镇总兵刘辉祖、因穆谷地方紧要。特派在彼防守。因病调回军营身故等语。刘辉祖、在川省军营四载。带兵打仗。尚属出力。今因病身故。亦属可悯。著加恩照病故总兵王万邦之例。交该部议恤具奏。　　

○是日、驻跸中关行宫。　　

○壬辰。谕、著派阿思哈驰驿前往盛京。查办事务。　　

○又谕、据弘晌奏称、承德县知县福纲、任意勒索商人银两等语。著交弘晌喀尔崇义将福纲革职拏问。在盛京刑部监禁严防。俟阿思哈到时审讯。　　

○山东巡抚杨景素奏、夏津县民王二英、商同刘峨拐卖临清州民李亮幼女。因被李亮访知声言欲控遂捏造匿名帖投掷。诬李亮为逆。应将王二英照大逆律、刘峨照妄布邪言律各定拟。再王二英弟三英因伊兄素行不端各自居住但系逆犯之弟。律内无论已未析居。俱应缘坐。下三法司核拟速奏寻奏入、得旨王二英著即凌迟处死。刘峨著即处斩。其缘坐之王三英著从宽改为应斩监候。秋后处决　　

○以广西按察使朱椿、为云南布政使。　　

