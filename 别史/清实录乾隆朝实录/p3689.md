<!-- { "loadSidebar": true } -->
○又谕曰、福康安奏、筹办钱法。暂停鼓铸。并于宁远府收买小钱。设炉改铸一摺。已交军机大臣、会同该部速议具奏矣。据摺内称、川北一带。民间行用。俱系局铸大钱。而钱价总未加昂。到省后与孙士毅当面讲求。总由川省水陆交冲。各省商赈往来。钱文类多夹杂。自平定金川以后。百货通行。小钱充斥等语。所奏固系就川省情形而论。但小钱滋弊之由。究由于各省局员。将官钱私行减小。额外多铸小钱。希图赢余肥槖。以致流行各省。日积日多。而云南四川为尤甚。若商贩夹杂使用。为数能有几何。即游惰小民。于僻静处所私行镕化。亦属有限。何至如此充斥。是竟由官局偷减分两。多铸图利。其弊显然。而督抚等。又以钱局为美缺。往往将伊信用私人。派令管理。使之得有赢余。以致辗转效尤。竟成锢弊。若此时加以究办。事隔年久。恐督抚等无一人得免启戾者。是以宽其既往。勉以自新。今川省应发兵饷、及武职养廉等项。既以银两满支。则银两流通。钱价自可日渐增长。该省鼓铸。竟应停止。而福康安仍请于宁远设炉四座。将收买小钱。另行改铸。仍不免为地方官豫留津润地步。又据称、川省宁远重庆等处。均与滇黔交界。私铸奸民。往往乘间贩运。若查禁不严。必致渐滋偷漏等语。福康安具奏此摺之时。尚未接奉调任云贵谕旨。是以在川言川。今福康安已调云贵总督。则滇黔皆其所属。川省小钱。既由该二省私铸运往。其应如何严禁。俾不至流行川省。以期杜绝弊源之处。正可悉心筹办。务尽根株。而川省查禁小钱。孙士毅本系原办之人。尤应实力督办。俟和琳到任后。再行据实认真督办。伊等三人先后接手。同心妥办。自可期净尽无弊。至宁远一带沿用小钱。据福康安奏、若于收买后。运至省城改铸。脚价费重。势有难行。拟于宁远府设炉改铸。俟收买净尽。即行彻局等语。此事亦暂可如此办理。补偏救弊。但设局开炉。最易滋弊。所派道府等未必可恃。林俊出身本属寒微。因其平日办事。尚知出力。是以加恩擢任臬司。今宁远府设局改铸一事。竟当专委林俊、实心经理。并著林俊自行酌量。如能常川在彼。亲身督率。固属甚善。倘不能常驻彼处。或于空闲时。往来稽察。务使收买小钱。设炉改铸等事。弊绝风清。方为妥善。林俊受恩深重。自当倍加勉力。尽心查办。此后若能认真整顿。肃清积弊。将小钱收缴净尽。俾该处不留萌蘖。著有成效。朕必加以恩施。倘不能实力妥办。致局铸仍前滋弊。小钱依旧夹杂。必将伊从重治罪。断不稍贷。又据福康安奏、川省地方情形。据称该处无藉游民。易于滋事。现饬地方官认真侦缉。从重究治。远近均知歛迹等语。川省民情强悍。从前＜口固＞匪等。往往肆行滋事。全在平日严行禁捕。方不致故智复萌。今据福康安奏、饬属严拏。均知敛迹。和琳到任后。惟当一体严行督饬。有犯必惩。以期地方宁谧。和琳平日办事。俱能用心精细。于此等事。自必稽查严密。办理周妥。以副委任也。将此各谕令知之。　　

○辛未。遣官祭关帝庙。　　

○谕、本年河南省卫辉、怀庆、彰德、三府所属被水各县。业经降旨。将应徵秋粮。俱著加恩豁免。并分别赏给一月口粮。今续据穆和蔺奏、延津、安阳、汤阴、内黄、临漳、五县被水稍轻。已借给一月口粮等语。此五县所借口粮。亦著加恩一体赏给。以示体恤。又据奏、大河以南有漕州县。本年应徵米豆二项。共五万八千八百余石。请概行停运等语。豫省办理加赈。应需银米兼放。所有此项米豆。即著照所请。留于该省。作为河北搭放加赈之用。毋庸起运。又据奏、武陟等十四县未经淹浸地亩。及毗连灾地之温县等十一县。秋禾虽尚有收。但系积歉之区。请将本年应徵新漕、及旧欠米豆。并新旧地丁钱粮。分别缓徵等语。该省节年因灾带缓未完银粮。业经降旨。令该抚查明具奏。候朕酌量加恩。所有应徵本年新漕米麦豆三项。已在其内。著该抚查明。如不在因灾带缓项内者。再行详晰奏明。另降恩旨。分别缓徵。以副朕加惠灾黎、优施恩恤至意。　　

○又谕曰、古城领队大臣勒里善、在任将及五载。为时已久。书麟、著赏给三等侍卫。自备资斧。在该处领队大臣上。效力赎罪。更换勒里善来京。书麟接奉此旨。即日前往。不必赴行在请训。　　

○谕军机大臣曰、穆和蔺奏、借给麦种。并请停运漕粮等项一摺。业已另降谕旨。分别加恩矣。至摺内称、大河迤南有漕州县。本年应徵漕粮内米豆二项。共五万八千八百余石。请概行停运。以为河北搭放加赈之用等语。所奏殊欠明晰。黑豆一项。京城每年例应支放之处甚多。俱由河南山东二省。运京应用。非若漕米之各省供输。存贮充裕者可比。若河南停运。自应将黑豆一项。数目若干。分晰声叙。以便酌量仓存豆石。及明岁需用数目。通盘核计。倘有不敷支放。即可酌令盛京采买。今穆和蔺祇称米豆二项。共五万八千八百余石。笼统声叙。已属含混。又据称、武陟温县等二十五县二麦歉收。大田未能及时播种。请将应徵本年新漕米麦豆三项。自六十年为始。分作二年带徵。另有应徵旧欠米豆。再予递展一年。并恳将本年应徵新旧地丁钱粮。缓至来岁麦熟启徵等语。该省被水较重州县。节年因灾缓带未完银米。早经降旨。令该抚查明数目。开单具奏。候朕加恩。今穆和蔺又请将本年应徵新漕。分作二年带徵。此项新漕。自不在查办节年因灾缓带项内。但声叙已欠明白。而摺内又称另有应徵旧欠米豆。请递展一年。及本年应徵新旧地丁钱粮。缓至来岁开徵之语。此二项旧欠。是否即系因灾带缓。抑系应徵正赋旧欠未完之款。亦未据明白声叙。且该省节年因灾带缓未完银米。前经降旨。令其速行查奏。为日已久。尚未据该抚查明奏覆。已属迟缓。而穆和蔺尚称现在赶紧查办。已用朱笔点出。似此迟延。尚得谓之赶紧乎。穆和蔺、著传旨严行申饬。仍著将停运豆石为数若干。及所称旧欠米豆。并新旧地丁钱粮等项。是否俱系应徵未完。抑即系因灾带缓之款。再行详晰具奏。毋得再有牵混。又据称豫省各属积水。七月已消大半。交八月后。连日晴霁。水消倍速。现惟低洼处所。尚未涸出等语。该省被水地亩。多有淹浸。疏消积水。最为要务。今低洼处所。尚有未经涸出者。该抚尤当督饬所属。相度地势。设法疏消。俾得一律涸复。不误播种秋麦之期。方为妥善。将此一并传谕知之。　　

○壬申。遣官祭昭忠祠。　　

○谕曰、户部左侍郎员缺。著永保补授。其新授户部右侍郎景安、一俟办理全漕完竣。即应来京供职。所有仓场侍郎员缺。著僧保住调补。阿精阿、著补授刑部右侍郎。所遗陕西布政使员缺。著倭什布补授。　　

○谕军机大臣曰、永保在新疆年久。应简员更换来京。但该处紧要。一时胜任乏人。现已加恩授伊为户部左侍郎。著再留驻数年。俟一得其人。即令前往更换。将此传谕永保、俾感戴朕恩。益加奋勉。　　

○癸酉。谕曰、奇臣奏请本年来京陛见一摺。各省副都统等。时届三年。例应来京陛见。奇臣何以豫行奏请。著即准其陛见外。仍通谕各省将军、副都统等。届期照例来京。惟将印务交与何人署理之处咨部。不必豫行奏请。　　

○谕军机大臣曰、李奉翰、福宁奏、会看江境各坝。先行拆展南北两坝一摺。据称、北岸第一道马良坝。原长一百五十丈。今长三百六十丈。南岸第一道杨家坝。原议酌留近堤坝身二百丈。今长三百四十五丈。俱当速行拆去。现在酌量留存拆展。上游滩水下注。极为畅达等语。究未言明畅达何处。该处南北两坝。本有旧定丈尺。今陆续接长。俱至三百余丈。实为过当。似此逐年接筑。将何所底止。而北岸第五坝。长至八百余丈。挺入河心。尤无此理。今李奉翰等、将该二坝查照旧制。酌量留存。分别拆展。并将漫口大堤。加帮宽厚。其临河坝工。量为拆去。以免与水争地。上游滩水。得以源源下注。东省曹单一带积水。自可不致壅遏。其余各坝应否拆展。俟苏凌阿、兰第锡、到工。再行会商筹办。所有南岸之蒋家坝一道。被水间段冲塌。现存一百四十丈。足以护堤。自无庸再行补筑。但李奉翰、福宁、系专就东省情形。酌筹办理。将来苏凌阿、兰第锡、到齐。自不免意见参差。即苏凌阿原可不存成见。但现署两江总督。恐亦不免随同兰第锡在南言南。彼此互有争论。但以公事而论。东南两河。同系一河。岂可稍存偏私之见。统俟伊等会商奏到时。候朕察看情形。再降谕旨。但河工坝埝。固为保护堤根。然必须顺水之性。向东南斜筑。方可以资利导。岂有层层拦截。转逼向西北之理。今南河南北两岸。横筑坝埝。鱼鳞栉比。甚至北岸第五坝。长至七百五十余丈。南岸蒋家坝。长至一千余丈。两岸堤根。俱挺入河心。又接筑东西圈堰。占碍河滩。更为宽广。试思南北两岸大堤。每岸空出河滩。相距大河如许宽广。原以备河水盛涨时泛溢出槽。藉资容纳。今乃于两岸复行横筑土坝。坝根直抵河心。似此办理。其初何不即将大堤逼近大河筑砌。有是理乎。且两岸堤内。又接筑土坝。横行拦截。束住河水。则当盛涨时。不但东省上游。漫水壅遏。难以下注。即江境黄河。亦势成阻格。不能宣畅。两岸大堤。岂不更为著重。是兰第锡等所办。既以邻国为壑。且上游水势纡回荡漾。江省黄河。亦必溜缓沙停。淤高河底。不能畅注入海。是非特损人而适以自害。兰第锡等、祇知为目前补救。并不计及长久。实为失算。今会同妥办。惟当通盘筹画。俾上下游均有裨益。不可稍存畛域之见。方为妥善。再阅李奉翰等绘进图样内。毛城铺一处。所绘殊不明晰。毛城铺系为分洩河水而设。谁不知之。但遇放水时。系由何处分洩。或径从大河相对毛城铺处所洩水。则中间层层坝埝甚多。均须过水。又何必筑此坝埝。拦截洩涨水之路乎。已用朱笔于图内标识。若由他处放水。图内又并未绘出水道。贴说声叙。所办实不明晰。著传谕苏凌阿等四人。会同察看。另行展宽尺寸。绘一大图。将毛城铺放水时。系由何路分洩。及所筑各坝埝。详细绘图进呈。以便观览。毋仍草率牵混。以致眉目不清。将此五百里驰谕知之。仍令速行明白绘图贴说来奏。阿桂于河工素为经历。韩鑅系由河员出身。著将现降谕旨。钞寄阿桂、韩鑅、阅看朕逐一指示之处。其意以为何如。伊等如别有所见。亦即一并据实覆奏。　　

