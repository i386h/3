<!-- { "loadSidebar": true } -->
○谕军机大臣等、双庆等参奏、北新仓前任监督德昌等、堆贮豆石一摺。此项豆石。据称德昌等、于停止贮豆后。从空出各廒之廒板上下。扫并堆积。既非正额。又不在盈余数内。则是从前未有成例。其未经呈报。过失犹小。且贮仓交代。亦非有心侵蚀者比。今以不行报出。奏请交部。尚可谓为防杜弊端起见。乃称变价不足。责令赔补。不知意令赔补何项。双庆、彭树葵、办理如此。所见谓何。著传谕询问、令其覆奏。　　

○吏部疏请、河工效力人员。告假回籍。令该督先行咨部。部覆到日、方准回籍。从之。　　

○以湖北按察使明德、为四川布政使。云南迤西道梁翥鸿、为湖北按察使。　　

○是日、驻跸永平府南大营。　　

○庚戌。上诣皇太后行幄问安。　　

○兵部议覆、两广总督杨应琚奏、各省召募兵丁。及拔补千把外委时。请照营童入籍考试例。查明入籍二十年、无籍可归者。即在该地方就近取结。其未及二十年者、仍取原籍结。方准投充等语。应如所奏。至兵丁拔补外委。既取结送部。其续拔千把时。毋庸重造。从之。　　

○是日、驻跸安格庄大营。　　

○辛亥。吏部等部议覆、陕西巡抚陈宏谋奏称、州县自理词讼。上司无案可查。多致延搁。请通行各省巡道。每到州县地方。即将讼案号簿提查。如有未完、勒催。有关积贼刁棍衙蠹等弊。立即究治。仍将未完几件。开单移司。再有延宕。详参议处。其知府、直隶州、未结词讼。照此办理等语。应如所请。至巡道既有督办之责。倘瞻徇怠玩。该督抚据实参处。从之。　　

○　　

○吏部议覆、江苏巡抚庄有恭奏称、月选八品以下杂职文凭。向交驿递。请照在外升任司道以下、及月选教职等官之例。由部封固。交提塘官、递送各省转给。应如所请。从之。　　

○予故续顺公署散秩大臣沈铎、祭一次。　　

○以故云南永昌府陇川宣抚司多益善子有功、袭职。　　

○旌表守正捐躯之江西建昌县民刘尚英妻程氏。　　

○是日、驻跸滦河堡大营。　　

○壬子。上诣皇太后行幄问安。　　

○谕军机大臣等、硕色参劾宋爱邀誉沽名。废弛马政各情由。本应交部革职。来京候旨。但据定长同日奏到、宋爱已经病在其该督所参各缺。无庸追究。定长现署提督。著将硕色原摺。钞寄定长阅看。凡营伍马匹。宋爱从前办理不善之处。即随时改正。并传谕硕色知之。　　

○以四川松潘镇总兵董芳、为贵州提督。调河南南阳镇总兵董孟、为松潘镇总兵。以广东南雄协副将魏文举、为南阳镇总兵。　　

○是日、驻跸梁家店大营。　　

○癸丑。谕军机大臣等、硕色参劾宋爱一摺。已令钞寄定长阅看矣。除吴三杰病故。宋爱于各营敛派奠分一款。无庸议外。其废弛马政。沽誉邀名各情节。硕色远在滇南。尚能留心查访。定长同在一省。其见闻当更亲切。岂转一无觉察。该抚节制通省营伍。尤当加意体访。何以并未奏及。或硕色访查。有不尽确实之处。著传谕该抚、令其据实覆奏。　　

○又谕、据纳木扎勒奏、现在杜尔伯特之赛音济雅哈图部落。又增讷默库等台吉十人。若仍为一部落。人数过多。请将车凌乌巴什、讷默库等、另设部落。补放盟长等语。此奏虽见伊留心区画。但讷默库等、皆系杜尔伯特台吉。与车凌等同姓。故前降旨、将伊等亦归入赛音济雅哈图部落。今思伊等同姓。固不宜另立部落。如同在一盟。令讷默库、色布腾、二人专管。亦未合宜。且人口旗分众多。更难统辖。莫若将伊等分为两翼。以车凌乌巴什为盟长。讷默库为副盟长。管理事务。尚属可行。俟伊等至避暑山庄时。朕酌量情形。再降谕旨。彼时或将车凌孟克授为协理盟长亦可。将此寄信纳木扎勒知之。　　

○抚恤山东惠民、阳信、海丰、商河、滨州、利津、沾化、蒲台、博兴、高苑、乐安、平度、昌邑、胶州、高密、即墨、等十六州县卫。永利、富国、永阜、等三场。及海丰县民佃灶地。本年水灾饥民。并予绥徵。　　

○予故奉恩辅国公成保、祭葬如例。谥温禧。　　

○以故四川大定沙坝土千总苏天福子文仪、袭职。　　

○是日、驻跸梯子山南大营。　　

○甲寅。上诣皇太后行宫问安。　　

○谕军机大臣等、北路声援兵五千名。前已降旨、派令喀尔喀王扎萨克等管理。但大兵进发后。亦不可无统辖之人。著派成衮扎布、塔勒玛善、策楞、总理将此寄班第等知之。　　

○广西巡抚李锡秦、因病解任。调安徽巡抚卫哲治、为广西巡抚。浙江巡抚鄂乐舜、为安徽巡抚。以浙江布政使周人骥、为浙江巡抚。调河南布政使叶存仁、为浙江布政使。以山东按察使阿尔泰、为河南布政使。湖北荆宜施道卢宪观。为山东按察使。　　

○是日、驻跸白涧行宫。　　

○乙卯。谕、旌员外补绿营。盖以八旗管兵。素为严肃。而旗员娴熟骑射。则训练整饬。自足以表率士卒。乃近来外任武职旗员、来京引见者。弓马率多平常。竟与绿营官弁举动相似。即奏对履历。清语亦觉生疎。是不独不能振刷戎行。而转濡染其陋习。此岂简用之本意。嗣后务当各加奋勉留心学习。倘仍耽于安逸。一膺外任。遂置弓马于不问。以致平时技艺。渐就荒废。该督抚提镇等、即行据实参奏。兵部堂官、有本兵之责。于堂官考时、亦当慎加甄别。不宜但如堂考绿营官弁。视为奉行故事而已。总之旗人骑射是其本务。不得与绿营比。况膺将领之寄。将为标营准则者乎。可将此旨通行传谕。凡外任武职旗员。令其各录一通。悬之公署。其部推新任者。即由兵部誊录。俾领赴任。晨夕观瞻。知所警戒。　　

○谕军机大臣等、副都统德尔素奏称、王旺丹多尔济帕拉木等、呈请于官买马驼内。进马一千六百五十匹。驼五百七十只等语。伊等感戴朕恩。呈请各进马驼。甚属可嘉。伊等诚心。朕已洞鉴。向例内扎萨克等、采买马驼。皆赏还价值。此次所进马驼。亦仍照例给与。著将此旨交德尔素、晓谕各扎萨克等知之。　　

○又谕、现在萨喇勒办理乌梁海事竣。且不必前赴避暑山庄。回至伊游牧处。休息数日。约计十一月初间到京。俟朕见伊询问彼处情形。再令随朕至避暑山庄。著齐木库尔、前赴鄂尔坤、塔密尔、驻劄。照料伊等游牧。其班珠尔、扎木参、德济特、普尔普、仍遵前旨。驰驿至避暑山庄。谅此际萨喇勒业经启程。将此迎萨喇勒。并寄班第知之。　　

○以山东布政使图勒炳阿、河南布政使阿尔泰、对调。　　

○赈恤安徽寿州、凤阳、临淮、怀远、凤台、霍邱、泗州、盱眙、天长、五河、滁州、全椒、来安、和州、含山、等十五州县。长淮、凤阳、泗州、滁州、等四卫。本年水灾饥民。并停应徵新旧额赋。及节年民欠耔粮。其本年应徵、并旧欠漕项银米。除向无应徵漕米之全椒、来安、和州、含山、滁州、并卫外。概予缓徵。　　

○抚恤山西马邑县本年雹灾饥民。缓徵太原、清源、徐沟、太谷、寿阳、等县水灾额赋。　　

○建浙江象山县赵岙巡检衙署。从巡抚周人骥请也。　　

○广东巡抚鹤年疏报、乾隆十八年、广、惠、潮、罗、四府州属。共垦额外荒芜税十八顷二十七亩有奇。番禺、连平、等州县。垦税十七顷九十八亩有奇。又潮属海阳、揭阳、二县。归并卫所。垦复屯田荒芜税十九亩有奇。　　

○是日、驻跸烟郊行宫。　　

○丙辰。上奉皇太后还寿康宫。　　

○诣寿皇殿、大高殿、行礼。　　

○诣皇太后宫问安。　　

○还宫。　　

○丁巳。上诣皇太后宫问安。　　

○御紫光阁。阅中式武举骑射技勇。　　

○谕军机大臣等、据蒋炳奏、河南汝州盘获马朝柱案内要犯李正南一名。该犯始由汉中府南郑营房盘住。捏名徐玉飞。在湖南湘乡县居住。及递回湘乡原籍。又无住址亲属。仍解回南郑。路过汝州。该知州王如玖、悉心穷诘。始据供吐确实姓名。实系逆案要犯。讯以马朝柱下落。历供不讳等因一摺。李正南一犯。既在南郑地方盘住。即应穷究其实在来历乃该知县仅据该犯混供。不过递解回籍。及解回湘乡之后。该县若能实心体察。又何难得其实情。乃亦仅备关递送。若非该州盘讯的确。则要案重犯。不几觌面失之耶。可见外省州县。于通缉要犯。总不能实力上紧严查。即遇行踪诡秘之人。不过关移递送。希脱干系。要犯之历久不获。皆此辈昏庸避事。有以致之。与故纵何异。著传谕陕西、湖南、巡抚、令将南郑、湘乡、两县知县。查其平日居官若何。若向日尚能办事。当严加申饬。记大过一次。以儆将来。如不过循分供职之员。即应指名题参。毋得稍为姑息。其王如玖、看来尚属实心任事之员。交军机处记名。以知府用。　　

○又谕、据蒋炳奏、河南汝州盘获马朝柱案内要犯李正南一摺。该犯诡名徐玉飞。由陕西南郑县盘获。据供递解湖南湘乡县。查无住址亲属。复解回南郑、路过汝州、经该知州王如玖研讯。始据供出真实姓名。并附逆情事。是李正南一犯。南郑。湘乡。两地。俱任其诡名混供。仅以往返移解了事。此皆外省因循推诿恶习。其河南汝州。乃押解经过之地。若非该州留心查讯。究出实情。竟将觌面失之。终成漏网矣。看来马朝柱、虽经兔脱。究在六合之内。何至竟无弋获。总由各省地方官。不过循名躧缉。即遇正犯到案。并未实心根究。率南郑湘乡者流。要犯之历久未获。皆此等昏庸避事之州县。有以致之。可传谕各督抚、严饬所属。凡通缉要犯。遇踪迹可疑之人。务令详悉根讯。毋任捏供幸免。如仍蹈前弊。日后拏获真犯。必于从前经过各地方官。及该督抚是问。若因有此旨。该地方官希冀邀功。任意煅炼。致累无辜。则案犯真伪。究不能假借。其故入之罪。亦必不为曲恕也。　　

○戊午。上以恭谒祖陵礼成诣慈宁宫。行庆贺皇太后礼。王公大臣、于慈宁门行礼。　　

○御太和殿。王以下文武百官行庆贺礼。　　

