<!-- { "loadSidebar": true } -->
○戊寅。谕、向来刑部及各省监狱。凡在禁囚犯。有夜给灯油之例。甚属无谓。此等身系囹圄者。俱系犯法之人。罪由自取。如重囚给以衣食。因其爰书已定。必须明正典刑。不应复令其冻馁致毙。已属国家法外之仁。至灯油一项。并非衣食可比。罪囚在狱。夜间本无需灯火。且小民常时入夕寝息。不留灯者居多。岂有犯罪系狱。转彻夜予以灯照。虽矜恤亦不宜及此。并恐奸徒因有灯火。或致放火以图越狱。尤非慎重监狱之道。至狱官禁卒。稽查监口。原可各自携灯照看。并无藉狱囚之有灯也。著传谕刑部堂官。查明此项灯油。因何给予。必系多年相沿陋例。如禁卒坐更看守。自应酌给灯油。至狱囚则断不宜与以灯火。著即行妥议具奏。行知各省。一体遵照。寻奏、查例载、凡在禁囚犯。日给食米一升。冬给絮衣一件夜给灯油等语。溯自雍正三年纂修黄册。于此条下。即注有原条例字样。是此条已属相沿旧例。随查臣部监狱房屋共十一处。每一处通连五间。悬设油灯三盏。禁卒四名。坐更看守。因同在一室。是以守犯禁役。即藉狱囚灯油照察。本无另给之项。原例只称禁囚夜给灯油。转致禁卒之照看于不论。本未妥协。应请于例内夜给灯油之上。添载看犯支更禁卒六字。通行直省督抚等。饬有狱衙门。一体遵照。从之　　

○又谕、明岁班禅额尔德尼入觐。在岱汉庙住宿数日著派德保、驰驿前往张家口。会同常青、查看岱汉庙宇。如有应行修理之处。伊二人公同酌定具奏　　

○军机大臣等议覆、吉林将军和隆武奏称、伯都讷设立委署主事一员。专办蒙古事件。至钱粮狱讼。及旗民交涉诸务。俱归户司官员管理。近年流寓民人。较从前增至数倍。微末之员。恐难弹压。请将委署主事一缺。改为理事通判等语。查该处流民虽多。究非土著可比。转移无常。日后民务减时。再将通判裁彻。未免纷更。请嗣后将伯都讷地方。凡蒙古旗民事件。均令该委署主事办理。惟居民及钱粮税务。令司员办理。添设通判之处。毋庸议。从之　　

○己卯。谕、据刑部奏、杀一家四命之凶犯余膺、拟以凌迟处死。其子余世聪、余世华、余世闰、余世荣、俱照新例拟以斩决。前降谕旨。将杀死一家多人之犯。加重定律者。原以此等凶恶之徒。将人全家杀害。实戾气所钟。不应复留余孽。且恐凶徒明知法止其身。或自□□弃一死。逞其残忍。杀害过多。以绝人之嗣。其妻子仍得幸免。于情理实未允协。应改用重典。以期辟以止辟。今此案余膺、杀害熊士顺一家四命。而余膺及其子余世聪等、分别凌迟斩决者。共有五犯。拟抵之人。浮于所杀之数。亦觉稍过。所有余膺之子余世聪、余世华、余世闰、仍著照原拟斩决。其幼子余世荣、著从宽免死。同凶犯之妻丁氏、发往伊犁。给厄鲁特为奴。并著刑部、嗣后如有杀一家四命以上之案。悉按其所杀人数。将凶犯父子。照数定罪。俾多寡相当。其有浮于所杀之数。或一人、或两人者。均以其幼者照此办理。并令内外各问刑衙门知之。著为例。　　

○军机大臣等议准、乌噜木齐都统索诺木策凌奏称、满洲官兵。移驻吐鲁番各事宜。一、哈喇和卓迤东九百余户。罗布诺尔二百余户。令额敏和卓之子管束。吐鲁番迤西七百余户。令原有之伯克管束。雅木什所居七百余户。令原有之扎齐鲁克齐等管束。其滋生之七百余户。令伊斯堪达尔管束。均归领队大臣总统。其户口清册。仍由乌噜木齐都统报部。以备查核。一、辟展等处。可耕之田二万一千亩。较回人田地俱远。应即作为屯田。将修城之七百兵丁。分编七屯。令其耕种。一、管理吐鲁番驻防满兵领队大臣印信。由部铸给清字、汉字、及回子、三体字样。其印信未至之前。仍暂用辟展办事大臣印信。满兵屯田。及回人等应奏应行事件。均呈报乌噜木齐都统。详查会办。一、辟展同知。应移驻吐鲁番。所属地方事。向由镇西府详道。但该府驻劄巴里坤。相隔数站。往来需时。应令经呈该道。由道转详乌噜木齐都统。一、吐鲁番满兵驻防。有旗民交涉事件。应设理事通判一员。将现在同知。作为满缺。兼管通判事。至稽查地方贼盗仓库等事。另添巡检一员。此缺行文陕甘总督。若内地有应裁之缺。自行查办。其同知、巡检、关防图记。由部铸给。一、吐鲁番满兵五百名。分为八旗。二旗合一佐领。共四佐领。其佐领、防御、骁骑校、各四缺。令其督率兵丁操演。并添协领二员弹压。协领图记。由部铸给。一、吐鲁番领队大臣处。应定笔帖式缺。请将辟展办事大臣处主事一员裁汰。祇留印务处笔帖式二员。至管台笔帖式。均由该营兵丁内选用。其余额外者请裁。升转年限。照乌噜木齐办理。从之　　

○庚辰。谕军机大臣等、据荆州将军兴兆等奏、六月十四日。江水骤涨。漫过堤身。随即登城查看。水势甚大。向城东南直流。将月牙堤冲破。至护城堤。不能抵御。水至城根。将城外居民住屋冲坏。居民并无伤损。即用土囊。将城门堵御。漫水幸未进城。十六、十七、两日。水势更大。至十九日、水势稍退等语。荆州为楚省冲途。居民稠密。其地甚关紧要。现据兴兆等、所奏江水长发情形。比往年较大。图思德等、何以尚未奏到。想因荆州距省较远。发摺稍迟。但此时该督抚。谅已接据该地方官禀报。未知该处田庐民舍。有无伤损。沿堤人口。有无淹毙。著传谕图思德、速即亲往。查明该处田亩。如有成灾者。即行照例抚恤。农民如有失业者。即行照例给赈。务须董率各属。尽心妥办。俾灾黎均沾实惠。毋致失所。又该处系满洲兵驻劄之区。如营房等或有因水冲坏者。即行勘估缮葺。毋任倾颓。至图思德、前曾奏请陛见。当经批令冬底来京。今既有应办灾务。如至冬间尚未办竣。即至明岁开春赈务竣后。再行起程进京。亦无不可。将此由六百里发往。并谕令兴兆知之　　

○壬午。谕军机大臣等、据阿桂等奏、袁守侗前往仪封下游一带。查勘堤岸河身情形一摺。据称十六堡以下已竣之工。均属增培完整。其商虞、曹仪、等厅属。俱加高如式。与旧堤一律坦平。惟与曹仪厅相连之四门堂。滩形洼下。应估镶防风埽二百三十六丈。又商虞厅属之虞城下汛。地亦最洼。亦令于堤外、估镶防风埽二百九十丈。至下游一带河底。自豫东至江南交界地方。逐路勘查。现在河身水深数尺。河面宽有八九丈至十数丈不等。实属一律通顺等语。览奏稍慰。仪封下游一带堤岸。袁守侗此次查勘。极为详晰周妥。所有查估应行镶培之处。均应照所奏办理。至袁守侗查过各处情形。业于回至工次时。向阿桂告知。阿桂自可无庸复往履勘。其南河各工。亦经萨载等查勘筹办。奏闻在案。亦无庸阿桂复往会查。现在王家庄引河。已经挑成。只待秋汛一盛。即可开放。阿桂于开放引河时。看其果否掣动大溜。畅注直下。归入正河。并看漫口处。曾否挂淤。则大局已定。阿桂奉差之事。即为告竣。其补还坝工、堵筑合龙事宜。皆属易办。袁守侗力能为之。自可交其妥协办理。阿桂即可起程。伊奉差已经半年。自应先至行在复命候朕面询一切。再行回程。留京办事。将此由六百里传谕知之。如已开放引河。著即由驿加紧具奏　　

○是月。安徽巡抚闵鹗元奏、上年凤、颍、两属。水旱交乘。动拨常平仓米八万余石。裕备仓麦十七万余石。仓储空乏。应及时购买。惟是灾歉之后。实与平时采买不同。请于部价一两之外。每石连脚价、增银二钱。此后不得援以为例。得旨、著照所请行。该部知道　　

○湖广总督觉罗图思德、湖北巡抚郑大进奏、江陵川水泛溢。现在勘办各情形。得旨、览奏俱悉。有成灾者。实力抚恤　　

○河东河道总督袁守侗奏、沁河北岸漫口。归入卫河。卫河长水。共深一丈七尺余。运河水势不能抵御。以致卫水倒漾入运。现将下河之哨马营四女寺、及上河之魏湾、滚水闸坝。全行开放。仍恐临清迤上一带。不无停淤。随饬确探妥办。务期一律通顺。以利漕运。得旨、此时何能疏浚耶。当俟回空过后查勘耳　　

○署陕甘总督陕西巡抚毕沅奏、据乌噜木齐都统索诺木策凌等咨称。吐鲁番现在建筑满城。应需工作兵五百名。当由嘉峪关各营调拨。又移驻种地兵丁七百名。当由内地调拨等语。查此项工作兵丁。到彼筑城。若工竣后。仍令彻回原营。所需种地兵丁。又在内地另派。一切费用。未免糜费。请照从前派往乌噜木齐工作兵丁。事竣留屯种地例。即在附近嘉峪关之肃州镇属。派兵三百五十名。甘肃提标。派兵一百五十名。共五百名。即日自各本营起程。于本年七月内。抵吐鲁番工作。俟工竣后。即留屯耕种。毋庸彻回。至种地兵数。原议应需七百名。除筑城兵丁五百名留屯外。尚应拨补二百名。查辟展向来派换兵丁。俱系在陕西提属之兴汉镇派拨。应照旧办理。于本年十月初旬起程。尽可不误春耕。至管领员弁。每兵百名。派千把一员。外委一员。分领弹压。并于肃州兴汉镇属。分派都、守、二员统率。此项官兵。俱俟五年班满另换。报闻　　

○四川总督文绶奏、兵丁奉调出征。敢弃伍潜逃。伏读训饬。愧悚无地。得旨、但知谢恩。于此等要务。不过曰愧悚无地。何益之有。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十五



大清高宗法天隆运至诚先觉体元立极敷文奋武孝慈神圣纯皇帝实录卷之一千八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。秋。七月。癸未朔。享太庙。遣諴亲王弘畅恭代行礼　　

