<!-- { "loadSidebar": true } -->
○谕军机大臣等。刘藻奏覆。总兵刘德成办理军务情形并抽拨调换各营兵二摺不但于用兵机宜毫无头绪。即所奏情节。亦俱不甚明晰。如摺内称总兵刘德成既不能先事豫防又不迅速禀报请兵剿逆。以致贼匪猖獗等语总兵身膺专阃未能早为防范又不即据实申报自属罪无可辞。但地方遇有此等要务一任总兵悠忽玩视漫无查察又是谁之咎。看来莽匪敢于跳梁边境。抗拒官兵。必系地方官平日不能防于未形酿成事故养痈谅非一日。岂得仅诿过于现在办理不善之总兵乎又据称省兵六百名。除前回普洱思茅四百五十五名之外。连日又有续到者。前刘藻奏、省兵高世德等。自猛往失事。回至思茅之时。朕即降旨。谓此未回之一百余名。安知非亦系败逃藏匿。今果不出朕所料。可见伊等渡整控江时。徒手散行。全无纪律。突遇贼人冲出。星散逃奔。是前此打仗受伤之说。益不可信。绿营狡诈伎俩。实不能逃朕洞鉴。刘藻则受其愚而不觉耳且摺内祇称省兵六百名。并未声明何项兵丁。而续回实有若干人之处。亦未详悉申叙。尤属含混。至所称厂棍汉奸。杂入莽匪滋扰。于军务甚有关系此辈俱系内地民人。胆敢附入外夷。勾引滋事。实属罪大恶极。若不尽法处治以示惩创何以申国法而儆凶顽。现在杨应琚奉命前往办理莽匪其杂入之厂棍汉奸。务须搜剔根株俾恶党均伏显诛。不可稍存姑息。而纵容若辈得以混入莽匪为乱。亦必有应任其咎者。并将刘藻摺内未能详晰各情节。一并查明具奏。著将此传谕杨应琚。严查参究　　

○又谕、去岁据明瑞。阿桂等奏拟各回城章程请交各阿奇木伊什罕等查核回人户口数目。造册存案。以均差务等语。已交军机大臣议行矣。但各回城俱系新定地方。非内地可比。今若按乡逐户查核则回人等不无疑惧且村庄过多。各城大臣等。断不能亲诣周查。不得不委之属员。不肖辈转得藉此扰累回众。甚属不便。著传谕永贵额尔景额。转谕各城大臣等。仍照旧例办理。不必定限查核。再回城男丁十二岁以上者。即登名派差。虽系旧例相沿。亦属过当。嗣后著照内地之例。十六岁以上者。再令登派。将朕施恩之处。通行晓谕回众知之　　

○又谕曰。阿什默特。因在和阗地方纵令属下回人呢雅斯等。骚扰获罪。并伊妻子解京。固应照例惩治。念伊从前在军营。颇著劳绩。著加恩仍授公爵。令其在京居住。与额色尹等。一体赏给俸银米石。仍交内务府酌办房间赏给　　

○是日。驻跸白涧行宫　　

○壬子。驻跸隆福寺行宫　　

○癸丑。上谒昭西陵孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。玉以下文武大臣官员随行礼　　

○至孝贤皇后陵奠酒　　

○是日。驻跸桃花寺行宫　　

○甲寅。驻跸盘山行宫。至丁巳皆如之　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十四


大清高宗法天隆运至诚先觉体元立极敷文奋武孝慈神圣纯皇帝实录卷之七百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。二月。丙辰遣官祭黑龙潭昭灵沛泽龙王之神。玉泉山惠济慈佑龙王之神　　

○浙江巡抚熊学鹏奏、宁波府鄞县吴家山逆犯吴卜元等。制旗习拳拒捕杀人一案。将各犯刑讯。并于幼孩女子中。设法哄诱质证。始据供所钞邪书。得自吴尔康处。所演神拳。学自石廷扬处。逆旗系吴允明等所造。旗上字样。系吴成桢所书。成桢即卜元之子。所写六水赵保天兵扶黑四将等语。俱不能供出原委。其符书。惟吴卜元能背诵五公之符一段十二句。余犯坚供具未诵习。其起意谋逆者。系已死之吴有功、吴成桢、吴允明、并现获之吴卜元。随从入夥者。系已死之吴德裕、吴兆美、吴德一、蔡子成、并现获之吴国孝、吴加福、张本基、张本三、吴阿耀、吴德章、吴成忠此外别无羽党。亦无散劄情事。各供已得大概。而该地情形。及谋逆根株。仍须亲往吴家山查察访究系办毕回省另奏。得旨、所办好。余有旨谕。谕军机大臣等熊学鹏奏、查拏逆犯吴卜元等一摺。所办颇是。吴尔康传播邪书。石廷扬教演打拳实为此案紧要人犯。现在既委按察使图桑阿就近查拏。二犯自可即就弋获。或该犯等豫行闻风避匿。必须实力留心躧缉。毋任兔脱远扬。吴尔康系吴卜元同族。石廷扬又系其姐夫。二犯踪迹。吴卜元知之必确。正可向其推问自不致幸逃法网。至吴成忠所供符书乃土内刨出之语。显系为吴尔康豫存开脱地步。断不可信以为实。符书裒积成帙必非乡野愚民所能办。其中必有略识文字之人为之主张。吴尔康拏获到案时。务须严讯确情。逐一根究以绝根株。此等狂悖奸民。实戾气所禀。自绝生成。原属不成事体。然既经干犯大逆。自当尽法严治。显申刑典。以儆顽梗而靖人心。至附近居民。闻逆犯拒捕之声。陆续聚集。帮同兵役往拏。其为平日守分良民可知。而此次之踊跃急公向义。尤可嘉尚。著该抚查明。与首报之人。被害之家。一体传旨从优奖赏。所有地方文武员弁。办理此案。并非自行访闻。无庸送部引见。但一闻首报之信。即督率兵役亲赴该处。将现在逆犯拏获。尚属黾勉。仍著查明请旨交部议叙。其在事受伤兵役。亦著查明奖赏。可将此传谕熊学鹏知之。寻奏、吴尔康、石廷扬等、已经拏获。查究符书来历。据吴尔康供。系伊故伯吴进宝遗留钞本。因见吴德裕演习神拳。供设五公牌位。即以伊家存有五公经告知。吴德裕随向其取去。吴允明。吴有功。各行钞写。恐另有正凶藏匿。复细查吴家山共有七十余家。皆习耕种并无读书教学之人。惟吴允明。吴有功。略知文义。而允明稍胜。似无另有人主张谋逆看来此书藏留已久。而钞录间有不同字句。系吴允明添改。则二人起意谋逆无疑。又神拳香灰。据吴卜元等供得自石廷扬家。已各有根源可追。供认明确。即将逆犯吴卜元等。分别首从办理。至附近居民陆续聚集。帮同兵役往拏。诚为踊跃急公。遵即查明。与首报之人。被害之家。一体从优奖赏。其应议叙之文武员弁。查明另奏得旨览奏俱悉　　

○户部议准。四川总督阿尔泰奏称、叙州府属之屏山县界内。大竹堡一带荒地勘明可垦田十万六千六百余亩。应招民开垦。并将已垦田分别水旱。照例升科。至开垦处所。距县三百余里。田倍县额。一切纳粮善后事宜。需员专办。请将叙州府通判移驻马边。仍将附近马边之川秧荞坝上下溪地方。划归管理徵收。从之　　

○以故扎萨克多罗贝勒达尔汉岱青朋苏克子诺尔布扎木素。照例袭封　　

○丁巳。谕、云南普洱镇总兵员缺。著宁珠补授。不必送部引见　　

○谕军机大臣等。据刘统勋等。将审讯庄有恭。朱奎扬、孔传炣、供词呈阅。其中情节。尚未能详细推究。即如孔传炣供。系五月间即将段成功藉端扰累之事。禀知巡抚。朱奎扬亦供。于六月十九日。即同藩司面禀庄有恭。至七月初八日。始将访单转发饬审。既系府司等禀知在前。何以庄有恭又称系伊先得之访闻。至庄有恭原发款单内。即有段成功差后患病。诸务废弛。一任家人书役肆行扰诈等语。是患病之说。庄有恭已先见之纸笔。岂得尽委过于属员。著传谕刘统勋等将以上各情节。悉心根究。务得实情。毋使案情稍有遁饰　　

○又谕、据永贵等奏、现在前往乌什驻劄。令绰克托暂驻阿克苏。俟一切事务就绪后。俱移驻乌什等语。昨因玉素布回哈密。曾降旨令额敏和卓赴叶尔羌。与额尔景额一同办事。又令绰克托赴喀什噶尔。与柏琨一同办事。绰克托奉到朕旨时。如阿克苏必需驻劄办事之人。即著讷苏肯暂往。若不需人即仍留乌什　　

○军机大臣等议覆。原署陕甘总督和其衷奏称、筹办换防官兵应领马匹。上次领兵官。系拨给台马乘骑。兵役行李。由肃州雇车载至哈密。再拨给马驼送赴各处。今哈密及附近之巴里坤。现存马匹甚少。不敷支应。且回城地方。不宜驼只。请将附近之甘凉肃各营马均匀拨用。并照例一驼折给二马。由哈密送往乌什。应如所奏办理从之　　

○戊午。谕军机大臣等。前因刘藻办理莽匪一案。种种不合机宜。已令杨应琚补授云贵总督。前往接办杨应琚到滇。恐尚需时日。现在正当调兵进剿之时。刘藻于一切军务。并须实心经理。不可稍怀畏沮。贻误事机。俟杨应琚到任交代后。方可完彼分内应办之责。若此时豫存五日京兆之见。诸事不复经心。则是自速罪戾。朕必不能更为曲宥矣。可将此传谕刘藻知之　　

○又谕、此次经行道路。见办差官员甚多。因询之布政使观音保。据称东西两陵。调派办道查道诸务。自道员以下。以及府厅州县佐杂。共二百五十余员等语。朕恭谒两陵。跸路所经。不过近畿数百里以内。且为日无多。沿途止须除道清尘。各该地方佐杂各官。足供料理即欲调他属协办。亦当有所限制。何须如许多员。往来仆仆。著传谕方观承。嗣后此等差务。止许调取四五十员。不得仍前多派。致旷地方公事　　

○又谕、据吴达善奏、江陵县差役。拏获巴里坤逃犯熊邦受。系行劫客民任维献为从之犯。讯据该犯供称、于乾隆二十九年七月初一日。与另案江苏遣犯王有名。在巴里坤同逃至直隶东光县地方分路各走。王有名本系金姓。有兄金大金二。在扬州乡里居住等语。此等发遣盗犯。原系免死减等之人。乃怙恶不悛。尚敢潜行逃窜实属法所难宽。除熊邦受业经该督照例正法外。其王有名即金三一犯。伊兄既在扬州居住。未必不私投彼处藏匿。著传谕高晋。即行密饬地方官躧缉务获。毋致漏网。吴达善摺。并著钞寄阅看　　

