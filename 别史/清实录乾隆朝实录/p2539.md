<!-- { "loadSidebar": true } -->
○甲子。谕军机大臣等、今年甘肃省皋兰等二十九厅、州、县。夏禾被旱成灾。节经谕令该督、实力赈恤又恐明春正赈毕后。民食不无拮据。昨巳谕令勒尔谨、确查覆奏。候朕新正量降恩旨。因思甘省地瘠民贫。又每年常有被灾之处。曾于乾隆三十六年降旨、以民间节年所借耔种、口粮牛本等项。积欠甚多。加恩将旧欠仓粮四百余万石。概行豁免。其旧欠各项银两、一百三十余万。分作六年带徵。以纾民力。嗣因该省历年均有偏灾。复节次加恩。分别展限徵收。俾得从容输纳。近年该省此项积欠银两。究竟已完若干。未完若干。能否按限全完。抑或民力实疲。虽展限亦有难于催徵之处。著传谕勒尔谨、即速确切查明。据实奏覆。候朕酌量降旨。将此由四百里传谕知之。寻奏、三十五年以前。旧欠银一百三十余万两。徵完银四十八万余两。仍未完银八十四万余两。边地灾黎。于应完本年正借银粮之外。加徵旧欠。民力实疲。缘数年来叠荷恩施。未敢冒昧陈请。得旨、新正有旨。概予豁免。　　

○礼部奏、皇太后万寿圣节庆贺礼仪。得旨、是、照例行礼。奉皇太后懿旨。今年停止筵宴。　　

○兵部议准、陕甘总督勒尔谨奏称、陕西西凤协管辖之富平营、相距甚远。查察难周。请改隶潼关协管辖。从之。　　

○乙丑。上御懋勤殿。勾到朝审情实罪犯。停决官犯二人。常犯二人。余二十五人、予勾。　　

○谕、向来秋朝审人犯内、有业经缓决三次以上、人数积多者。每届数年。敕令刑部量为减等。以示法外之仁。乾隆三十九年五月。因祈雨清理刑狱。曾降旨将三十八年以前、缓决一二次以上各犯。概予减等。几于圄空今自查办之后。计至本年秋谳。拟入缓决者。又积有六千余名。其数已为不少。著刑部堂官、将本年秋朝审、缓决至三次各犯、逐一查明。各按所犯情节。照例分别减等。以昭矜恤。　　

○又谕曰、原任吏部侍郎加尚书衔吴绍诗、老成谨慎。宣力有年前岁以老病乞休。准其回籍颐养。今春东巡时、尚能远出迎銮。特晋阶以示优眷。方冀其延享遐龄。不意遽尔溘逝。所有应得恤兴。著该部察例具奏。　　

○又谕曰、果星阿、达色、德文、出差各处。巳逾三载。著伍岱、前往塔尔巴哈台、阿尔萨朗、前往喀什噶尔、观音保、赏给副都统衔、前往哈喇沙尔、更换伊等来京。　　

○谕军机大臣等。据明亮等奏、请将两金川屯防兵六千名。分作三班更换等语。所办尚未允协。两金川屯政初开。必得勤妥兵丁。留驻垦耕。以期久远之利川省绿营兵众疲玩者多。若令分班更换。安得如许有用之兵。选派前往。况屯垦贵于熟习地利。非驻藏换台者可比。设伊等知有及瓜之代。惟盼如期换回。且以所种之地。并非恒产。谁肯安心尽力。徒令仆仆往来。仍无实济。莫若令屯驻之兵。挈眷前往。使各有室家可恋。自皆安居乐业。力耕作以期赡给。方于屯政有裨。即搬眷应筹资助。亦不过此一时酌办。较之每年换班繁费。其省便相去何如。或其中有不愿挈眷者。谅亦无多。不妨及此初办之时。于内地另选精壮兵丁。挈眷往代。庶乎一劳永逸。可为经久良图。将此由五百里传谕知之。仍将如何筹办缘由。即行妥议覆奏。寻奏、绿营兵丁。有田业者。惮于弃产长戍。即无恒产者。亦以妇女等。不能越岭攀林。远赴番地。臣等悉心筹议。似应仍照原奏办理。得旨、如所议行。　　

○丙寅。户部议覆、调任两淮盐政伊龄阿疏称、板浦、中正、临兴、各场。被水成灾。应徵钱粮。分别蠲缓。应如所请。得旨、依议速行。　　

○命刑部尚书余文仪在紫禁城内骑马。　　

○旌表守正捐躯湖北天门县民马达聪女马氏。　　

○丁卯。以户部尚书公丰昇额、兼管乐部事务。　　

○旌表守正捐躯河南祥符县民刘振公妻刘氏。　　

○戊辰。上诣奉先殿、寿皇殿行礼。　　

○是月、安徽布政使王显绪奏、本年凤阳等处被灾。业经奏明赈恤。稽核不可不严。现于十月初二日、自安庆起身。前往泗凤一带。抽查所定饥口。既不容其冒滥。更不准有漏遗。务使灾黎均沾实惠。得旨、实力为之。　　

○江西巡抚海成奏、峡江县监生萧习舜、六世同居。一门敦睦。请照例予旌。下部议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十九



大清高宗法天隆运至诚先觉体元立极敷文奋武孝慈神圣纯皇帝实录卷之一千二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。十一月。己巳朔。谕曰、总兵都依纳、现有处分。其直隶泰宁镇总兵员缺。著福兴调补。所遗贵州安笼镇总兵员缺。著张和补授。　　

○谕军机大臣曰、李质頴奏、高要县童生梁畅善、向将军永玮处、程递禀帖。并具请复均田表文。恳其代奏。据永玮将该犯、差员押送前来。现在讯供查办等语。井田之法已非三代以后所能仿效。若均田、则更断不可行。此必该犯穷极无聊。借上书而图希冀。但以无知愚贱。敢于妄逞臆说。恳求将军代奏。实属不安本分之徒。著传谕李质頴、即将该犯严行审讯。按律定拟具奏。　　

○吏部议准、署云贵总督图思德奏称、曲靖府属五嶆通判。向隶广西府。因广西改州。通判归曲靖府管辖。五嶆距曲靖八站。查察难周。请裁通判。改直隶州判。隶广西州。从之。　　

○庚午。谕曰、迈拉逊、现署工部尚书。其吏部侍郎、尚未开缺。仍著兼办吏部侍郎事务。高朴、系兵部侍郎、兼署礼部侍郎。今派往叶尔羌、将玛兴阿换回。玛兴阿到京后。即著以礼部侍郎、兼署兵部侍郎。至高朴起程以后。玛兴阿未到以前。所有礼部侍郎事务。著景福兼署。兵部侍郎事务。著阿肃兼署。　　

○谕军机大臣曰、勒尔谨奏、请将候补知府李承瑞、补授西宁府知府一摺。已批交该部准行矣。李承瑞、曾任甘肃知府。现发该省候补。今值西宁府缺出。甘省既无可调之员。而李承瑞又堪胜任。即据实奏请补授。本属数言可了。今阅摺内、反覆声叙。转至眉目不清。朕于外省奏牍。皆逐细披览。从不惮烦。但章奏之礼。贵于简明。岂宜繁冗铺叙。即此可见该督之办事、未能简当。著传谕勒尔谨知之。　　

○礼部议覆、直隶总督周元理、学政罗源汉、奏称、热河建立学宫。科岁二考。热河厅、取进文童四名。其余六厅。取进二名。武童减半。应如所请。从之。　　

○以故奉恩将军定禄子扬庆、袭职。　　

○予故漕运总督阿思哈、祭葬如例。谥庄恪。都统四格、祭葬如例。谥勤恪。　　

○辛未。署漕运总督德保奏、刻下正漕船回空收兑之时。一切章程。均应迅速办理。臣现即星夜驰赴济宁。与姚立德面商。妥速筹办。得旨、览。又批、自应如此。亦顺路也。　　

○壬申。上诣畅春园、问皇太后安。　　

○幸圆明园。　　

○吏部议准、广西巡抚吴虎炳奏称、思恩府印信。旧有军民字样。系沿前明旧制。今该处并无军卫。名实不符。请改铸。从之。　　

○癸酉。谕军机大臣等、昨据贵州镇远镇总兵敖成奏称、先于七月内奏请陛见。奉有朱批、准令来京。嗣准图思德具奏、以该镇甫经到任。方资料理。俟缓至一年之后。再令趋赴阙廷。因复奏明。俟一年后、另请陛见等语。所办未免拘泥。该镇未到任之先。业经奏署有人。一切营务。原可代为料理。自应遵照前旨。令其即行来京。况该镇、系在紫光阁前五十功臣之列。到京后尚须绘像。著传谕图思德、即将镇远镇事务。仍令原奏之员署理。令敖成、起程来京陛见。并谕敖成知之。　　

○以故辅国将军亮清子恒维、袭职。　　

○甲戌。上奉皇太后还宫。　　

○遣官祭先医之神。　　

○谕军机大臣曰、姚立德奏、筹取曹单厅汛内、年久枝枯之大干杨树。以备添派闸板之用等因一摺。亦通融办理之一法。惟是此等杨树。从前原系官栽。今因年久枝枯。不堪备用。砍锯其干。以作闸板。仍令如数另栽新树。自属以公办公。即因闸员购觅大木非易。令其为添补之用。亦无不可。但每年闸板。例准添换二块。必有开销。若将此项杨树。全给闸员。而额换之闸板。仍旧开销。则无是理。且闸员急公捐办。相沿已久。今有此大材。免其购觅之劳。已属便易。设令一无所费。坐享其成。恐各员习以为常。视为应得。此项木植用完之后。必致因循贻误。朕非靳惜物料。而筹办公事。不可不通融核计。自应将所砍杨树若干。各闸共需换板若干。约敷几年额换之用。不复于岁款内开销。或以其半、分给各闸员备用。并应省其每年所费之半。方为允协。姚立德摺内、未将如何分给闸员、及岁换闸板、作何节省之处。均未叙及。殊欠明晰。著传谕该总河、即行妥协办理。据实覆奏。寻奏、单汛杨园、所锯闸板。共三百五块。统计一年。需板一百九十五块。其余板一百一十块。酌给各闸官。为添备之用。并遵旨每块减半作价。得旨、览。此虽小事。莫谓朕忽而视之也。　　

○己亥。上诣皇太后宫问安。　　

