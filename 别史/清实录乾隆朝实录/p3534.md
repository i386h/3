<!-- { "loadSidebar": true } -->
○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、皇曾孙、皇元孙、亲王等宴。　　

○壬申。谕、朕仰蒙昊眷。庆泽延洪。五代一堂。诞膺多福。因思朕逮事皇祖皇考复得元孙亲见七代。实力古今罕有。前曾降旨令八旗都统、步军统领、顺天府府尹、及各直省督抚、详查臣民中、如有曾亲身上见祖父下逮元孙、有指证者。据实奏闻。候朕优加恩赉兹当岁籥开韶。元正肇庆。节据内务府正白旗、查有致仕上驷院卿等李质頴、并据冯光熊奏、忻州监生张克用、赵钰、解州民人陈徽舜交城县民人武鱼河。江兰奏、济宁州原任云南布政使李承邺。朱圭奏、歙县捐职府知事潘起煌。均系上事祖父。下逮元孙。确有指证并饬取系图册结咨部等语。李质頴等年跻耆耋。或曾列卿僚。或安居蔀屋。亲见七代。五世同堂实为昇平盛事。著加恩赏给七叶衍祥扁额字样。令该部及各该督抚、制造颁给用昭寿＜宀禹＞同登、歛时锡福之盛。嗣后遇有续行奏到者。该部即照例汇题一体颁赏扁额。　　

○御制志事诗曰天贶躬承绵世嘉。有同各省命详查。上瞻祖获孙五代近报身逢元七家。盛事繁滋诚罕遇。远疆续奏定频加。普教赐额徵庥庆。虔巩持盈敢自夸。　　

○又谕、上年直隶顺德广平等府属州县因夏秋雨泽未能深透。收成稍歉。山东莱州府临清等属州县。间有被旱被水之处河南彰德卫辉怀庆等府属州县。得雨少迟。收成仅止五六分。江南苏州常州等府属。及海州之沐阳县。春夏雨水较多。沭河漫溢。低洼地亩。间被淹浸。安徽凤阳颍州泗州等府属州县。低洼之区。因雨水较多。亦间有被淹处所收成均未免歉薄业经降旨、将上年应徵银米并节年带徵等项。分别缓徵停展。令各该督抚无力查办。以示体恤。今据该督抚等奏到。查勘各该处地方。俱尚不致成灾。且业将新徵旧欠等项。分别缓徵带徵。小民自可不致失所。但念各该处、上年秋收既未丰稔。今春青黄不接之时。民力究恐不无拮据所有直隶、山东、河南、三省、奏请酌借一月口粮江苏省、奏请酌借两月口粮。俱著加恩竟行赏给。其安徽省、虽据朱圭奏称、凤颍各属、被水较轻。无庸赈济。俟交春后察看情形。如应酌借耔种口粮。再当酌办等语。著该抚查明被水处所。亦加恩赏给耔种口粮。以资接济该督抚等务督饬所属。实心经理。俾闾阎均沾恺泽。以副朕惠爱黎元、普锡春祺至意该部即遵谕行。　　

○又谕、上年雨旸时若。年谷顺成朕虑直隶、山东、河南、江苏、安徽等省。所属州县村庄内。有得雨稍迟。及得雨稍多。一隅歉收之处。特降旨令各该督抚查明具奏。候朕加恩。嗣据各督抚奏称、查明所属均不成灾。祇须于春间酌借耔种口粮。毋庸加赈等语。现已另颁谕旨。将耔种口粮竟行赏给矣因思各直省节年民欠。尚多未完之项。特交该部详查。兹据查明直隶、山东、江苏等省前经特颁恩旨。及巡幸所经。节次分别蠲免外将奉天等省未完民欠数目。开单具奏。此项未完银两虽系应徵正项钱粮。但小民无力输将以致积年递欠。若仍令分别缓徵带徵恐茅檐蔀屋。仍属不免追呼。所有奉天省未完民欠银、一千七百八十余两。安徽省未完民欠银一万五千余两湖南省未完民欠银一万二千七百六十余两。广东省未完民欠银二万九千九百余两。俱著加恩全行豁免该督抚务须督饬所属。遍行晓谕。务使周知。毋任蠹吏奸胥。侵欺影射。俾小民咸沾实惠共迓春禧。以副朕惠爱黎元、有加无已至意该部即遵谕行。　　

○癸酉。谕军机大臣等、昨鄂辉奏到讯问贼匪供词据称、巴都尔萨野派令头人一路由济咙到宗喀。一路由聂拉木到第哩朗古。两处俱有藏兵堵御。不能前进惟玛木萨野占据聂拉木、前往后藏滋扰等语。济咙第哩朗古两处。贼匪见有藏兵堵御不敢前进。聂拉木一处。岂无藏兵驻守。何以任听玛木萨野占据。竟至无人抵御。该处所设驻藏之兵。是否在彼驻劄。抑系见贼匪前来。并未迎敌。率皆奔窜。并有无带兵驻劄戴绷第巴。亦应查究。著福康安即行查明严办。以示惩创。至供词所称、聂拉木止有路两条到处搭有偏桥。若将偏桥拆断。即不能过去等语。此殊不足虑。即如四川全仗栈道险阻设绝栈难行。亦可觅别途前赴。今廓尔喀路径陡险。谅不至无他路可通。纵贼人拆去偏桥。亦可绕道前进。况屯练番兵。最为趫捷登山陟险是其所长。更何难超腾踰越。罙入其阻福康安及海兰察等。惟当激励将弁统率兵丁鼓其锐气。直捣巢穴。断不可因贼供有拆去偏桥、不能过去之语。稍存畏难之见福康安受朕恩眷。久历戎行。必能仰体朕意也。　　

○乙亥。享太庙遣豫亲王裕丰恭代行礼。　　

○遣官祭太岁之神。　　

○上御紫光阁。赐蒙古王贝勒贝子公额驸台吉、及回部番部、并朝鲜、琉球、安南、缅甸国使臣等宴。　　

○召大学士及内廷翰林等茶宴。以洪范九五福之二曰富联句。　　

○谕曰、泽巴结奋勇打仗。中枪阵亡。深为可悯。著交部照阵亡例从优议恤。扎什纳木扎勒、马闻枪声奔跑。即至坠马甚属懦怯。自无庸给与议恤。念其究属临阵殒命。著加恩赏银一百两。料理丧事。　　

○谕军机大臣曰、鄂辉奏、审讯喇嘛来藏。或系沙玛尔巴、令其探听信息。现将格哩及跟役等、均交噶布伦看守等语虽亦牵缀贼匪之一法但格哩既系沙玛尔巴徒弟。今令充当扎萨克喇嘛通事到藏必系沙玛尔巴自知罪重。暗令前来探听消息。鄂辉既知其形迹可疑。即应交驻藏官员看守。乃将格哩等、竟交噶布伦看管噶布伦岂能自行管束。仍不过转交唐古忒人等。岂能保其不将内地情形透漏乎又据奏到译出各书信内。丹津班珠尔、寄达赖喇嘛禀。及寄伊家信。并噶布伦等信。称我们与廓尔喀两家债帐事情。孜仲第巴带信出来。把这事说坏了。如今红帽喇嘛。要与我们和好等语孜仲第巴、系何时何人遣去。保泰等从未奏过。鄂辉等摺内亦未提及。著交福康安一并查明具奏。若其人可疑即行解京。又译出各信。曾否交达赖喇嘛噶布伦等阅看。俾伊等知廓尔喀近日情事其丹津班珠尔等在彼情形。亦应令班第达等知悉。以安其心。乃鄂辉并不给看。不但班弟达等及玉陀噶布伦家属。无由知伊等消息即达赖喇嘛、亦不免心存疑惑。鄂辉并不计及此。湖涂已极。著传旨严行申饬。其格哩一犯著福康安即行审讯。如尚有备用之处不妨暂留藏内。若无可留用。即派员迅速解京以备讯问。再阅各信内称、伊等在彼。经红帽呼图克图、时常照应。廓尔喀王子每日给与养赡。并称红帽喇嘛诚心出力。要与我两家永远和好。及廓尔喀现在发信各卡彻兵等语。全系为廓尔喀饰词开脱。以为说和地步。殊不足凭。贼匪素为狡诈。此项译出各信。必系廓尔喀逼勒丹津班珠尔等书写。以见廓尔喀本欲卫藏和好。转似天朝不听息事。以致藏中遭罹兵火。为离间藏内人心之计。此等狡猾伎俩。岂可堕其术中。但达赖喇嘛。恐亦不免为其所惑。著将原信发交福康安如鄂辉、已将各信、交达赖喇嘛班第达噶布伦等阅过则已。如未经给阅。即著福康安分给阅看并传集达赖喇嘛济咙呼图克图大喇嘛噶布伦等。谕以上次贼匪滋事。即因巴忠等令丹津班珠尔等、前往讲论。私与说和。今丹津班珠尔等、又系达赖喇嘛遣令前往。亦不关白驻藏大臣。辄欲讲和完事。若彻兵后、贼匪故智复萌。又须烦我兵力。是天朝兵马粮饷竟为卫藏疲于支应。况贼匪复来必致扰及前藏。更将如何办理。为此明白宣谕。若达赖喇嘛之意。必欲与廓尔喀和息完事大皇帝即听从尔等所为。将大兵彻回。此后藏内一切事务。概置不问。若尔等以卫藏地方。凭仗天朝保护。则须同心合力。悉听区处不得再私遣人与贼来往。如此明白断定俾喇嘛及唐古忒人等。咸喻此意。方可协力同仇。克期蒇事。　　

○丙子。谕、前因廓尔喀侵扰后藏派令鄂辉、成德、巴忠、前往办理。巴忠自恃御前侍卫。率意专擅。欲图草率完事。且因通晓唐古忒语言。辄向噶布伦丹津班珠尔等私自计议与廓尔喀说和。令其退回侵占之聂拉木济咙、宗喀、三处。每岁议给元宝三百个。作为地租。嗣因丹津班珠尔以事已完毕未照前议给银。致廓尔喀复行滋扰。去年起事之时。巴忠自知罪重。即投河自尽。若其身尚在。必当正法。今已幸免刑诛。伊子蒙古奏事处三等侍卫僧额布著降为蓝翎侍卫在大门上行走。以示惩儆。　　

○谕军机大臣等本日据明亮奏到由五百里驿递一摺。系覆奏从前办理邪教王子重之事。限行五六百里或为萨木萨克。及那尔巴图之事尚可。似此无关紧要之事。自应照常驰奏。明亮不识事之轻重。甚属糊涂。今己遣明兴将伊换回除明亮著传旨申饬外。将此并谕令明兴知之。　　

○又谕、昨据鄂辉奏、询问扎萨克喇嘛由廓尔喀回藏情形。已将一切机宜。详悉指示矣此事构衅之由。总缘前次巴忠办理不善所致。伊业经自毙。幸免刑诛。保泰、雅满泰、系驻藏大臣。于巴忠前在藏内。私向贼匪许银和息之处。亦并无一字奏及。业经节次降旨责处。永远枷号。至班第达在藏年久。于前次巴忠与伊子丹津班珠尔、私许廓尔喀银两一事。岂得诿为不知。乃并未告知驻藏大臣亦难辞咎。第念班第达年老。早经退闲。伊子现又被贼拘留。姑免深究。但该处噶布伦四人除丹津班珠尔。现留贼地。扎什纳木扎勒已经身故外。其扎什敦珠布、噶勒藏纳木扎勒、二人俱系前次随同办理之人。著福康安到藏后。即查明治罪。行军之道。全在赏罚严明今噶布伦等扶同一气。贻误事机若不加以惩治何以使卫藏人等。知所儆畏耶。　　

○丁丑世祖章皇帝忌辰。遣官祭孝陵。上诣雍和宫行礼。　　

○谕曰、勒保奏、护理庄浪土司印务鲁孙氏呈称、近闻大兵进剿廓尔喀。情愿赶办乾柴十二万斤。以备应用。现据该土司于十一月内。将所办乾柴。照数运至丹噶尔交纳等语。庄浪土司鲁璠在日。于剿捕甘肃逆回时。曾经随征出力。赏戴花翎。今鲁孙氏一闻大兵进剿廓尔喀。即请备柴薪十二万斤运至丹噶尔地方。以资应用。边徼土司。系属女流能知大义。甚属可嘉。著赏给大缎二匹伊子鲁纪勋、现在年已十五岁。即著承袭指挥使世职。并加恩赏戴花翎。以示奖励。　　

○命太仆寺少卿戈源、提督山西学政。　　

○戊寅。谕曰、评德年迈。广州满洲副都统员缺。著博兴调补所遗员缺。著评德补授。　　

