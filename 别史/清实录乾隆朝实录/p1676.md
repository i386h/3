<!-- { "loadSidebar": true } -->
○谕军机大臣等、工部议覆。杨廷璋等、奏销南巡动用款项一本。因该督等笼统开报。未将应用各项。详细声明。驳令据实删减。现已明降谕旨加恩准其奏销矣。此系出自朕之特恩不可视为常例。奏销银款。原宜慎重例系将前后动用各款。暨物料尺寸细数逐一分晰造报。该部方可据以察核。若但笼统开销何以信其并无浮冒。且奏销时既可笼统。则动用时必不能加意撙节。此在督抚大臣。可保其必无染指。司道大员。受恩简用。即不致因办理差务混冒肥槖。而其往来食用。或不免借端取给至于承办之佐杂等官。藉此含糊弊混以为冒销之地。更势所必有。若以从前尹继善奏销江南办差银两。既降旨准销。今杨廷璋此本。又得一例降旨将来遂至视为故事。并不按照成例。详晰造册。仍前笼统开报。以致不肖官吏。得以从中取事。一经察出。则惟该督抚是问。朕巡省所至。凡行宫豫备等项。已屡经详谕该督抚等、一切务从简朴。从前三次办理。已不免踵事增华。傥将来彼此效尤。日甚一日。何所底止。且如朕在京及圆明园。每日视事之所。虽细如顶格糊饰之类。不过随时黏补。不求一律鲜华。此亦廷臣所共知。若以偶然驻顿之地。当上届已经整葺即小有渗剥。不过略加补苴。便已妥协何必更增繁费。前此地方官。知朕丝毫不肯累民。动以商捐藉口。殊不知官取给于商。而商人所捐。孰非民间所给该督抚惟应实力约省。凡有需用。只许支取例给之项。及前此赏用所余。据实册报查核。其商捐一节。著永行禁止。又扈从官员。并已给船乘载。何须豫备公馆。在扈跸大臣等、朝夕侍直该班。既不能四出居停。其各衙门官员差使稍缓者。即泊舟稍远。亦无难从容退食。乃有司等辄以此为名。致不肖胥役保甲等。占贴民房。勒索滋弊。此风断不可长亦著严饬禁止。毋得稍为宽假。或大臣官员等、自需住宿。则听其出赀僦赁。不许地方代为购觅。以杜扰累。此后公馆一事。亦竟宜停止　　

○户部议准。直隶总督方观承疏称、东河冷口。擦崖子。榆木头。青山口。龙井关桃林口。界岭口义院口大毛山、龙须门、了头沟、宽城站八沟、十三汛旗地额徵粮银。向系四旗通判经徵。路远徵纳不便。请改归八沟同知。就近徵收。从之　　

○旌表守正捐躯之直隶武清县民胡玉良女胡氏　　

○己亥。上御勤政殿听政　　

○谕、京师自三月以来间得微雨。未能普遍。麦田望泽甚殷。朕心深为轸念。宜申虔祷。期沛甘霖。著礼部即查照定例。敬谨举行　　

○谕军机大臣等上年因直隶近京洼地。秋霖过多。一切平粜借种常平仓谷。应行采买补额者颇多现在麦田。未得透雨。应多方先事豫筹。以资储拨之用奉天山东河南三省收成俱属丰稔米石必当饶裕著传谕该将军府尹及该抚等奉天购办米四十万石山东河南每处各购办米二十万石。各就本处粮价。酌量核定。先行知会方观承通融计算直隶粮价自属宽余除抵给该处市值之外兼可协济运脚挹注尤为便利。所有委员彼此递运接收事宜。俱特派大员并彼此移咨妥协经理仍将所派之员即行奏闻迅速办理　　

○又谕现在直属望雨甚殷一切赈务。均须董率经理。方观承为本省大员。必当身亲督办。于地方尤为有益。且近因粮价稍昂已降旨令奉天、山东、河南三省。购买米八十万石。运赴直隶接济。亦须该督豫为筹画储拨。至审讯宣化邪教一案。现有兆惠等专司审鞫。且口北道玉神保。近在同城。遇有应交事件。尽足以资调遣。方观承著即来京候朕面降谕旨。即速前往应行查勘地方。专心办理。所有宣化审案。方观承系。首发承审之人。此后摺奏。仍著一体列衔　　

○庚子。谕军机大臣等、据兆惠等奏、查审宣化邪教案内之曹生泰现未拏获。应将已获各犯。先行治罪一摺。此案现获之犯。既据查审明确。自应按律定拟。先行完结其曹生泰一犯。书写经符。笔迹显然。将来拏获到案。自可续行完结。兆惠等不必因该犯未就弋获。在宣久候。著将李继印各犯。办理完后。即行驰驿回京。至曹生泰。虽系游方靡定。察其情形。谅亦不过边口内外。匿迹潜踪。著传谕方观承。明德等、遴委干员。会同该地方官。上紧躧缉。拏获之日。即解军机处查审定罪　　

○辛丑。上诣畅春园、问皇太后安　　

○谕、吏部议处疏消积水迟延之天津府同知程健等革职一本。地方遇有积水不能即时设法疏浚。致妨农业。有司自应予以处分但此案办理不善。即方观承等均难辞咎。不独该员等、因循贻误所致。且伊等筹办迟延尚非出于有心。与御史永安等、所参武清县知县黄良栋等、纵役累民者有间。若概予革职。恐各该员现有承办地方事件。一时尽易生手。于公务转无裨益。著将伊等居官如何之处。询问方观承。如平日办事奋勉。尚堪造就者。即加恩准予从宽革职留任。若才具本属平庸。不过循分自守。即照部议革职　　

○予故辅国公衮楚克扎布。祭如例　　

○壬寅。钦差协办大学士尚书兆惠等奏、曹生泰已于山西天镇县拏获。据供。闻拏投首。途中即被盘获。质之捕役。亦云路遇。自说姓曹。并未讳饰各等语。臣等察其词色。似属实情。报闻。　　

大清高宗法天隆运至诚先觉体元立极敷文奋武孝慈神圣纯皇

帝实录卷之六百八十四


大清高宗法天隆运至诚先觉体元立极敷文奋武孝慈神圣纯皇帝实录卷之六百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。四月。癸卯。上诣黑龙潭祈雨　　

○谕直隶被灾各属。调厂煮赈。现在例应停止。第念时届清和。麦田现在望雨。昨京城内外赈厂。已降旨加赈。其近京各属。并著再行加恩接展。均动支公帑办理。俟甘霖普降后。再行停止以示优恤。该部遵谕速行　　

○又谕、近遵化州民人。聚集知州衙门肆行。该署游击伊桑阿。并未带兵擒拏。经朕降旨令拏解来京交军机大臣明白审拟治罪今据方观承奏、伊桑阿畏。罪自缢身死。从前以满洲补用绿营。因其骑射好遇事奋勉。原令伊等整顿绿营庸劣之习。乃伊桑阿身系满洲世仆。且为汛守地方武员。于此等匪民肆行即当带领兵丁。严行拏获。即偶因拒捕致伤。虽非阵亡可比。朕亦必念其因公身殒。格外加恩。似此畏惧自缢。究属一死若奋勇擒拏匪民。尚在死与不死之间。即使被伤。较之如此死者。岂不为荣乎。满洲世仆内。又岂应有此等庸劣之人乎。此风甚陋。著通行晓谕各省绿旗满洲官员。嗣后凡一切事务。惟勇往奋勉。以蕲复满洲旧习。痛戒懦弱怯惧之风　　

○军机大臣等奏、讲官侍班。向来惟御门听政时。开列名单。不容更换。其余班次。并无一定章程。嗣后应照官衔轮派。如有托故推诿。即行指参报闻　　

○江苏巡抚庄有恭奏、京口驻防汉军兵。出旗为民。情愿食粮者。就近匀派充伍。所需住房。请于官田变价充公项内。动支建造。得旨允行　　

○河南巡抚叶存仁覆奏、豫省购磺向在山西价值运费。较湖南更轻毋庸赴楚采买。至产硝之地向设官店稽查。以供各省采办从无贻误本属无弊。不能照湖南磺厂办理。得旨允行　　

○甲辰。孝端文皇后忌辰。遣官祭昭陵　　

○旌表守正捐躯之安徽无为州民朱有福妻周氏。河南滑县民张白奇女张氏　　

○乙巳。谕、昨日因直隶被灾各属煮赈。将届期满。降旨再行接展。俟甘霖普降后停止。今已得透雨。地方官若遵照此旨。此时即应停赈。非所以承天惠而廑民依也。其概行展赈半月庶田功力作者。渐次可以就食。而麦秋亦届矣。该部遵谕速行　　

○谕军机大臣等、京师于四月十七。八。等日。甘霖沾沛。麦禾及时长发。看来同云弥望。被泽甚为溥遍。前明德奏、山西太原、汾州、及省北一带。正在望雨。直隶晋省。地属接壤。不知旬日内。该省曾否均沾。并能深透否。若未沾足。将成旱灾否。其一切绸缪。亦曾豫计否。著传谕明德。即速查明据实奏闻。寻奏、太原、汾州、平阳、平定、四府州、及省北大、朔、宁、三府。归化城各厅。于四月十六。十七。两日。得雨深透。二麦有益。秋田亦得及时播种。得旨、欣慰览之　　

○兵部等部议准。河东河道总督张师载疏称、堤工平险。今昔不同。汛防宜随时更调。请将河南荥郑汛把总。调驻中牟。仍为荥郑阳中把总。中牟汛协防把总。调驻荥郑。改为荥郑协防把总。祥符汛千总。调驻陈兰。改为祥陈兰千总。兰阳汛协防。调驻祥符下汛。改为祥符下汛协防把总。虞城下汛千总调驻商邱。仍为考商虞德总。商邱协防。调驻虞城下汛。改为虞城下汛协防把总。武荥汛千总调驻陈兰。改为陈兰北汛千总。陈兰北汛协防把总。调驻武荥。改为武荥汛协防把总。山东曹单千总。调驻曹县上汛。仍为曹单千总曹县上汛协防把总。调驻曹县中汛。改为曹县中汛协防。应换劄学。分别给发。从之　　

○又议覆、山西巡抚明德奏称、疎脱遣犯。兼辖文员。既有处分。请定兼辖武职处分等语。应如所请。要犯脱逃。兼辖武职。降一级留任。限一年缉获。不获。照所降级调用疎脱二次者。降二级调用。从之　　

○刑部等部议准。湖南巡抚陈宏谋奏称、军流在配脱逃。无查取亲邻供结之例。嗣后原籍地方官。于咨缉到日。取该犯亲、族邻、保供结加具印结咨部。及配所存案。仍令保邻等、随时侦报知而不首者。照知情藏匿罪人律办理。亲属照保邻例。不得援得相容隐之条。他处知情容留者罪同。其率行加结官。自行缉获者免议失于查拏者。降二级调用。他处地方官。不能查出者。罚俸六个月。从之　　

○补行乾隆二十七年军政。京营卓异官二员。罢软官一员年老官二员。有疾官一员才力不及官一员。江西卓异官二员有疾官一员。才力不及官一员。浮躁官一员。湖北年老官一员湖南卓异官五员。山西卓异官十员。罢软官四员。年老官四员有疾官二员。才力不及官四员。广东卓异官四员年老官一员。有疾官一员。才力不及官一员。分别议叙处分如例　　

○丙午。上诣畅春园、问皇太后安　　

