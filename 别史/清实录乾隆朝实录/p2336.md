<!-- { "loadSidebar": true } -->
○谕曰、胡文伯、年近八旬。念其居官尚无大过。著加恩赏给按察使衔。令其休致回籍　　

○谕军机大臣等、阿桂奏、收复大板昭、曾头沟、并汗牛番人降顺。小金川全境荡平。又筹降番事宜。所办甚妥。但兵贵神速。官兵早进一日。贼人守御。尚未甚坚或能攻其无备乘势得手。亦未可定。至凯立叶谷噶等处与大板昭相近。阿桂在日隆、未收小金川之前。自难探其详细今大板昭既已克复则询访尤易得实。亦当及早查明。如可作为正路。阿桂即于此进兵。至收复小金川。所向克捷实由新添满洲劲旅。声势甚盛其先声已足令贼怖詟。今阿桂等、统兵进剿金川。必择形势便利可以打仗得手之处。将贼众多加歼戮。使皆望风丧胆。各路攻剿。自更易为力　　

○又谕曰、索诺木策凌奏称、巴里坤驻防弁兵。现饬德云、令其不时操练。俟明年亲往阅看等语。巴里坤、乌噜木齐、驻防满兵原为伊犁、塔尔巴哈台而设。非内地可比尤宜精锐。以壮军威。著传谕索诺木策凌、此项官兵。不惟教导清语。一切武艺。亦须训练精熟。倘苟且塞责。经朕闻知。惟索诺木策凌是问　　

○己卯。上诣皇太后宫侍膳　　

○谕、据俞金鳌奏、镇彝营游击罗尔博多、前在伊犁跟随办理屯务。又随乔照办事。本年冬底。例应换班彻回。该员先经豫保。应赴部引见。恳请暂留乌噜木齐帮办屯务等语。罗尔博多、著暂留乌噜木齐。随同俞金鳌、帮办屯务。俟一年后。办有就绪。再行给咨赴部又据称、革职游击富昆、革职参将王希曾、均系发往伊犁效力之员。俱能实心不辞劳瘁等语。富昆、咎因失察。尚无大过。著加恩赏给守备衔。在乌噜木齐、专司屯务。一二年后。如果奋勉出力。再行奏闻请旨。至王希曾、前因修理衙署箭道。侵冒银两。以致经手之守备。情急自戕。其情节较重。与富昆不同未便与富昆一体赏衔。但据称该员现在效力奋勉。业已三年。著加恩量给千总虚衔。调赴乌噜木齐、协理屯务。该提督仍留心察看。如果实在感奋出力。俟二三年后。再行据实具奏请旨　　

○庚辰。皇太后圣寿节。遣官祭太庙后殿　　

○上诣寿康宫、行庆贺皇太后礼王大臣于慈宁门众官于午门、行礼　　

○奉皇太后幸寿安宫、侍宴　　

○辛巳上诣皇太后宫侍膳　　

○谕军机大臣等、据勒尔谨奏、移驻凉州二起官兵。行至会宁县翟家所地方佐领阿克敦布、因所备饭食。不能如意。喝令兵丁、将该县长随贾奎、赵棠等、各打七八十棍。贾奎、因伤身死。赵棠、伤亦甚重。现在移咨凉州副都统、将阿克敦布、革去顶带。并查明下手兵丁。一并交地方官、锁解来省严讯。从重定拟等语。自应如此办理。阿克敦布、身为佐领。于所带兵丁。尚应沿途约束。勿使滋事。乃因饭食细故。竟敢喝令兵丁。将该县长随、横加棍责。以致一毙一伤。情罪甚为可恶。阿克敦布解省后。即交勒尔谨、严加审讯定拟。一面具奏一面即于该处正法。以为将领不安分者之戒。其下手兵丁。并著讯明。一并重治其罪。再今年自京调赴川省军营之满洲、吉林、索伦等兵、及带兵将弁。俱各踊跃遄行。极为安静。曾降旨嘉奖。不意带领驻防兵丁之员。乃敢于滋事妄行若此。实出意料之外。今甘省既有此不法败类。恐经由各省时。亦难保其必无。著传谕驻防兵经行各督抚、所有此项官兵经过之处。如有藐法生事者。即照勒尔谨此奏。随时奏闻办理。将此一并传谕知之　　

○又谕、京城八旗满洲蒙古兵丁。擕眷派往庄浪、凉州、西安等处驻防者。盖念旗人生齿日繁。得粮不易。如此办理。自应倍加感激。沿途行走安分。不得妄滋事端。况官员章京。均有约束兵丁之责。乃敢以沿途备饭不周。殴毙人命。如阿克敦布者。既系自取罪戾。国法又何能曲贷。除将该犯正法、另行降旨外。著再通谕各队带兵行走之协领、佐领等官。各宜安静。并严行约束兵丁。毋蹈阿克敦布之前辙　　

○又谕、前经车布登扎布奏称、舍楞之次女、聘与阿尔台乌梁海之散秩大臣乌尔图那逊等语。伊等俱朕所属。互相结姻。并非不可。惟乌梁海与俄罗斯接壤。由此结姻。久之不无直通消息殊有关系。今舍楞、已将次女聘与乌尔图那逊、毋庸复究。嗣后遇此等事。瑚图灵阿等、务须详细留意　　

○兵部议准、熟河副都统三全奏称、现在左翼蒙古协领缺出。例应补放。查该处满洲协领四佐领十六。除协领各兼一佐领缺外。实各管辖佐领三。而八旗蒙古协领二。佐领四。每协领亦各兼一佐领外。仅管辖佐领一。办理未归画一。请于蒙古协领内裁一。其一令与满洲协领、一体管辖佐领三。改铸管辖八旗蒙古协领关防。从之　　

○壬午。上诣皇太后宫问安　　

○幸瀛台　　

○谕军机大臣等、本日礼部议驳、四川学政吴省钦奏请、科考文生时。将录取二三等卷。一体榜示坐号一本。所驳甚是。已将该学政饬行矣。此等考试之事自有成例可遵。即或该省有略须通融之处。亦止可随地随时妥协筹办。亦岂宜因一省而轻议纷更。看来吴省钦、为人不甚晓事。于考试未免过于琐碎。虽边省尚可无虞舛误。恐其充此以往。诸务稍涉乖张。即于学政有碍。著传谕文绶、留心访察。将该学政年来办事如何。秉公据实覆奏。毋稍瞻徇。寻奏、吴省钦性情拘迂。尚无任意乖张。致碍学政。惟近因潼川府学生黄定献、妄控军需。例有处分现请交部察议。得旨、听部议可也。亦非可惜之材。亦无可恶之处　　

○缓徵直隶天津、青县、静海、武清、四县。本年水淹地亩额赋　　

○癸未。上御乾清门听政　　

○谕、昨据礼部题驳四川学政吴省钦奏请、科考文生。录取二三等者。先将坐号一体榜示一本。已照部议驳。并将该学政吴省钦饬行矣。比询及考试生员出案事宜。据大学士于敏中面奏、从前曾任浙江、山东、学政。俱按照旧时章程。初按临、先考生员大府约考两棚。小府约考一棚。越二日、即将一等诸生坐号招覆。迨覆试后数日。随将阅定之二三等试卷。分别批评。大概交提调官拆卷填案。晓示发落。每试生员。大学不过十日。小学不过七八日。盖缘优等诸生。例应面加奖励。其劣等生员。亦应发落责惩。固未敢令其先行散归。亦不便令其久覊守候。且如学政按临所至总不宜令生童聚集久居滋事。即如臣所历浙省之杭嘉湖山东之济、东、衮、诸郡。均系殷庶之区。并非艰于旅食。亦从不肯令与考诸生、群集久处。是以历来生员。阅卷出案。为期从不过迟。各省情形。自应大略相等。初不系地方有无公事。以为权衡。至吴省钦以用兵措词。尤属毫无干涉。其所请将二三等卷。同时榜示坐号。更无此政体。但礼部议令邛、雅、等属无难于招覆时。饬令不与录取者。听其遄归。俟大兵凯旋。仍照章程办理之处。亦未能切中肯綮。若如部议。恐各省先考生员、即行发落之旧规。因而更改。于事转属未便。盖学臣不能早为阅卷发案者。多缘见小惜费。不肯多延幕友所致。应请通饬各该学政、实力妥办等语。国家所给学政养廉。本属丰厚。原以资其办公之用。若于延致幕友。尚思靳惜廉金。不肯多延名幕。致以人少误公。已昧人臣敬事之义。且任学政者。不思校士育材。而斤斤惟养廉是惜。其鄙陋尚可问乎。嗣后各省学政。务须通晓大体。多择工于阅文之幕友。即极小省分。亦不得不及五六人。并著各督抚、留心稽察。如有不肯多延幕友、办理周章者。即随时据实奏闻。毋得稍涉徇隐。将此通行饬谕知之　　

○谕军机大臣等、据英廉等奏、应运围场木植。尚存二万九千四百余件。未运出山。查系所雇车户。领价逃匿。且原发大车价银。而以双套小车充数。以致迟误。请交该道厅、查催趱运等因一摺。自应如此查办此项雇运木植原因三全等、呼应不灵特交地方道厅查催督办。乃全领官价之车。计有三千余辆之多。而屡次饬催所到尚不足三分之一。且既领大车之价辄以小车充数。不能装载大木。奸商顽户。得施其骗帑之术。殊为可恶。皆由该道厅等、不能实力严查督催所致。若仍交伊等查办。终属有名无实。著将英廉等原摺。发交周元理、将领过官价之车户。按名查催。务令明春、车辆全数进山拉运。如有领银逃匿车户。亦即严行查办。毋得再任耽延迟误。将此谕令周元理知之。仍将办理情形若何。即行覆奏。寻奏、此时围内。冬寒冻阻。固难拉运。催令明春全数进山。其有逃匿车户。一面查拏。一面著落承办各员垫雇。报闻　　

○甲申。上诣雍和宫行礼　　

○谕曰、福隆安、现已告假。此际正当军营事务往返驰递之时。兵部事务。著舒赫德暂行管理　　

○谕军机大臣等、伊勒图奏称、伊犁博罗塔拉、塔尔巴哈台、种地养赡之土尔扈特等、俟明年秋收后。拨归渥巴锡等语。前以渥巴锡所属贫户甚多。不能养赡。特加恩分拨伊犁等处。赏给耔种口粮。令其耕种。俟生计丰足。再归渥巴锡。今已二年。较前稍裕。固应归回。但究恐此等贫户。复令归回。伊等不能照料。仍增其累。著传谕伊勒图、达色、询问渥巴锡、伊如能养赡。明年秋收后。即令伊等归回。如尚不能。可再多种一年。俟后年拨归亦可　　

○军机大臣等议覆、盛京将军弘晌奏称、私入围场偷捕牲畜者。向例初二次被获。只拟枷号一二月。不足以示惩儆。请嗣后不论初犯再犯旗民。即交盛京刑部、严审发遣。其偷掘蘑菇伐树之人。虽与捕牲有间。然敢私入禁地。惊扰牲畜。亦拟发遣等语。应如所请。惟查附近围场。俱有看守官员。如审明该犯住居、及经过地方。并将失察各员参奏围场内扑荒官。一并议处。从之　　

○旌表守正捐躯之浙江常山县民樊金琳妻徐氏。　　

○是月。福州将军萨哈岱奏、巡查闽海关口。凡商船进出。按照则例徵收。不许分毫加派。税馆坐落。亦适当客货聚集要地。各设哨船。昼夜巡游。并委精明强干之员。严行约束。不致通同偷漏。如将来有关利弊、应行兴举之处。自当随时奏闻。得旨、知道了。法在人为。期以实力可也　　

○署河东河道总督姚立德奏、运河大挑兴工日期。得旨、览。实力妥为。挑工最易滋弊也　　

○又奏、各汛挑河额夫。岁给工食。长年力作。惟当冬月。挑工既多。势须添雇帮办。约计冬季工食。仅敷转雇之需。实为拮据。请于道库闲款内、暂行按名酌借挑资。仍于来岁应给工食内、分作四季扣还。并请嗣后如遇土多之年。照此办理。得旨嘉奖　　

