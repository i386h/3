<!-- { "loadSidebar": true } -->
○户部议覆、直隶总督方观承奏称、前奉谕旨。奉天支剩黑豆。运交通仓。丰收、再行购买。随船搭运。岁以为常。所有运豆船。多用天津商艘。请编字号。以三十船为一起。给票按起发运。水脚诸费。无论海道内河。均在直省司库拨给。即令奉天运员。径至通仓交卸。均应如所请。从之。　　

○贵州巡抚开泰遵旨覆奏、前据威宁州面禀。厂员龚宪臣、将越界开炉之罗奇熊、责处十板。旋即身死。伊族罗应先等、藉端拴辱厂员。肆行不法一案。当饬该州严拏刁棍。并查厂员、是否决罚如法。有无别情外。并令该府司道究办。嗣据禀称、罗奇熊当日、闻厂员查勘。由陡坡山路。奔驰而来。年老力衰。被责后、气逆殒命。臣复亲行研讯。实无别项情弊。现将首从各犯。分别定拟另奏。得旨。此事究属不明。今于匿名一案。看汝如何根究。尽心以赎前愆耳。勉之。　　

○予故总管内务府大臣丁皂保、办丧银一千两。命散秩大臣一员。带领侍卫。往奠茶酒。下部议奏恤典。　　

○是日。驻跸汤泉行宫。翌日如之。　　

○丙辰。世宗宪皇帝忌辰。遣官祭泰陵。　　

○谕军机大臣等、方观承奏到查讯各犯一摺。已经阅看。无可批示。看来古北口外一带。所有传写稿底。皆由关永宁、自枣强县吴茂处携至。实为此案一大关键。枣强与保定、相距不远。该县既有应行根究之犯。该督或竟可取道赴保。就近查办。较为妥便。抑或口外此时、尚有应行留驻查办之处。著方观承酌量定夺。至案内辗转传看各犯。虽其中情罪。自有轻重。但事干不法。且供证未明。难为定案。将来分别首从株连。或施恩量加减宥。朕自亲加裁定。现在一切人犯。均应加意看守。未便遽行释放。该督一并酌量。或就便暂交提督衙门、及同知衙门、量为分别拘禁。将此即行传谕知之。　　

○礼部议覆。御史章有大奏称、前奉谕旨。因浙东歉收。令生俊捐收本色。江南省亦准赴浙输捐。伏思明年二月。即届场期。请此次在浙报捐者。准以实收应南北乡试。应如所请。江浙两省。在浙报捐生俊。应本省乡试者。将实取呈该学政查验。应顺天乡试者。呈国子监查验。均准一体入场。再、江西亦与浙江邻近。并请令生俊一体在浙报捐。亦应如所请。得旨。依议速行。　　

○丁巳。上诣安佑宫行礼。　　

○诣畅春园、问皇太后安。　　

○幸圆明园。　　

○谕军机大臣等、前据总督硕色摺奏、古州镇总兵宋爱、接据提塘吴士周呈禀、赴滇过普客人。钞录讪谤之词。竟系假托廷臣奏章。捏造朱批。种种狂悖。当即传谕直隶、河南、山东、山西、湖广、贵州、等省各该督抚。令其密行访缉严拏。今据开泰摺奏、吴士周供出往滇卖黄连之四川客人谭永福、所钞等语。逆词既系川省客人钞出。恐此案党羽。在该省潜踪传播者尚多。不可不严行根究。著传谕策楞、令其遴委干员。实力搜缉。一有踪迹。即行严密查拏。具摺速奏。看来此案。必有悖逆渠魁。暗中散布。希冀处处发觉。得以逞其狂吠之私。但国法攸关。不得谓一一株运。惟恐转堕其术。遂不彻底根究。致逆徒稍有漏网也。策楞尚非好名姑息之流。毋庸多谕。　　

○戊午。上诣畅春园、问皇太后安。　　

○军机大臣等、议覆山海关监督高诚奏称、前经奉天将军阿兰泰奏准、自法库门起、至明永塘、十边地方。照威远堡等六边之例。一应商贩出入。俱由该地方给发印票。边关官兵。验票放行。但清河门、九官台、各地方。产杂粮烟叶羊皮瓜子等货。蒙古客商贸易。随到随行。进口车辆。盈千累万。必一一验票放行。行旅壅滞。内地商贩。亦必畏难不前。请照旧例。免其验票。查慎重边防。全在该管弁兵。留心稽察。如稽察不严。即验票放行。难保一无偷漏。徒使兵役借端滋扰。应如所请。十边地方。凡商贩蒙古人等。载货出入。无庸验票。仍令该将军实力督察巡防。从之。　　

○己未。谕、朕今岁南巡浙江。见萧山、会稽、一带河道。甚为浅窄。后闻夏旱之时。河流淤涸。舟楫难行。又别无旱路可通。以致米价顿昂。较他处更甚。朕思疏浚河道。本以便民。若乘此时以工代赈。开通深广。足垂永久之利。该督抚即行相度估计。奏闻办理。此就朕所经临亲见者为之筹画。外此或有当疏浚兴工之处。该督抚次第酌量修举。俾贫民得资糊口。亦属荒政应行之一事。　　

○赈河南商邱、永城、鹿邑、虞城、夏邑、阳武、封邱、祥符、延津、滑县、河内、武陟、原武、中牟等十四县。河涨被淹成灾贫民。　　

○陕西兴汉镇总兵杜恺、以病解任。调福建金门镇总兵张接天、为兴汉镇总兵。以湖广洞庭协水师副将冯汇、为金门镇总兵。　　

○庚申。遣官祭历代帝王庙。　　

○遣官祭都城隍之神。　　

○谕、据云南总督硕色摺奏、滇省传播伪撰孙嘉淦奏本逆犯。因交各省缉拏。兹据山东按察使和其衷摺奏、本年四月间。访闻省中传钞伪造孙嘉淦本稿一纸。肆行诬谤。随加根究来历。得自江南水利废员。当即禀明该抚准泰、请一面奏闻。一面咨明江南督抚。严加查缉。乃准泰以无庸深求。亦不必具奏。将原禀勾抹发还。改为拾自途中。拟杖完结。近奉旨缉拏滇省传播伪造孙嘉淦奏本逆犯。准泰并不将钞寄原底发看。且谕令不必牵涉前案等语。是此案、四月间在山东发觉。即应根究。且无论废员。即现任之员。苟犯不道诽谤之罪。亦应严拏治罪而已。准泰身任巡抚。平日一味取巧因循。已不能称职。及见此诬谤悖逆之词。竟至忍心隐匿。实出朕意料之外。及至蔓延滇省。奉旨查拏逆犯。尚谕该按察使。不必牵涉前案。明系因从前逆犯房鋐一案。曾经梅珏成参奏。今此案与房鋐之诬谤。如出一辙。恐由伊根究得实。又招庸愚无识者之訾议。则是惟知自顾己私。遂置君臣之义于不问。且此等梦呓诪张之词。即朕宽大。不令深究。独不思为风俗人心之大害乎。封疆大吏。居心若此。国法实不可容。已著侍郎兆惠、驰驿前往。将准泰革职拏问。所有摺内情节。逐一彻底确查。山东巡抚员缺。著鄂容安调补。速行赴任。鄂容安未到之前。著兆惠暂行署理。鄂容安接印后。兆惠即将准泰押解来京。　　

○又谕、河南巡抚鄂容安、已调任山东。所遗员缺。著舒辂调补。陈宏谋现在来京陛见。河南路所必经。舒辂未到之先。河南巡抚事务。即著陈宏谋就便暂行署理。俟舒辂到豫。再行来京。江西巡抚员缺。著鄂昌调补。舒辂俟鄂昌到任后。再行前赴河南。甘肃巡抚员缺。著杨应琚补授。　　

○又谕、河南阳武漫口。尚未合龙。现在加工堵筑。巡抚鄂容安、已调任山东。顾琮一人。力难胜任。南河秋汛已过。大学士高斌、现请来京。著速行前赴河南。相度堵筑。俟工竣、再行来京陛见。　　

○又谕军机大臣等、据山东按察使和其衷奏摺。本年四月二十日。沂州府兰山县铺户章邱县民人李仆、至济南府、带有讹传工部尚书孙嘉淦奏稿一纸。被省中人钞写传播。见其言词甚属狂悖。辗转根究。云借自原在江南水利效力州同官贵震、仍交带回。官贵震、现居江南江宁府上元县花牌楼地方等语。著传谕该督尹继善、即速将官贵震密拏。就近严加究讯。彻底查办。务得确实来历。毋稍有洩漏。致闻风漏网。若根究至现任之员。即当拏问。如存隐匿草率了结之见。必于该督是问。尹继善之果能遵朕训谕。改向来好名之习与否。将于是案观之。　　

○又谕、据顾琮奏、豫省阳武漫口。现在水深二丈。十六堡大坝。水深四丈。虽称刻期趱办。但黄河水性湍急。深至四丈。岂易即望合龙。鄂容安已调任山东。在工惟顾琮一人。力难胜任。总河大学士高斌、著速行前赴阳武工次。相度堵筑。朕披览原图。似应于十六堡大坝之东。另开引河。以分水势。但未悉确实情形若何。高斌深谙水性。其可否开挖引河之处。亲行详悉。必有成算。著一面办理一面奏闻。亦不必因有此旨、故为迁就。其朱笔画出原图。一并发交阅看。　　

○又谕、前因浙省需米孔殷。曾经传谕尹继善、王师、遇有邻省赴浙米船。毋任地方官取便多买。并令催趱前进。今据江苏布政使郭一裕奏报、江省虽间有水旱不齐之处。不过一隅偏灾。其余各属。早稻晚禾。可称丰稔。目下米价。每石自一两八钱。至二两不等。是该省情形。较之两浙大为悬殊。封疆大吏。虽守土攸分。自朕视之。均属一体。该督抚自应仰体朕心。不得稍存此疆彼界之见。其间凡有可为浙省协力助理者。亟宜留心筹画。所有赴浙米船。自应遵照前旨。作速催趱前进。至地方米价平减之时。属员取便多买。势所必至。尤应加意撙节。使邻封藉以接济。现在江省本地既获丰收。又与江、广、产米之乡。相去甚近。自可转输接济。民间米粮。想不因此有增长之患也。著再传谕该督抚知之。　　

○辛酉。上诣畅春园、问皇太后安。　　

○还宫。　　

○谕军机大臣等、滇省传播伪撰孙嘉淦奏稿逆犯。前经传谕直隶等省督抚。密行严拏。该督抚等奉到谕旨。有将现在查办情形奏闻者。亦有尚未具奏者。此案将来办理。自当分别轻重。所有首先诬捏撰写。分散传播之犯。自属首恶渠魁。其辗转传钞。虽均非我国家生养编氓之所应有。然其中情罪亦异。如见此技痒。钞录传写。流播人口。藉以煽惑众心。或为之注释。及仿效词句。私自记载者。均当从重办理。至得之传播。实系愚懵无知。一时私钞。未经转示他人者。又属有间。该督抚等办理此案。当量其情罪。知所区别。恐各督抚各出意见。轻重反不合宜。是用先为明白宣示办理梗概。至此等醉生梦死。不知天高地厚。一以幸灾乐祸为心。实乃害稼之蟊贼。其贻害于风俗人心者甚钜。不可不亟为翦除。倘该督抚等、姑息养奸。惟恐株累多人。思欲苟且了事、不实心查办。则有准泰之前车在。将此通行传谕知之。　　

