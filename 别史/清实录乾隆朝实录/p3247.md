<!-- { "loadSidebar": true } -->
○甲申。谕军机大臣曰、福康安自十一月二十五日。攻克大里杙后。迟至十二月初四日。始由平林仔发兵。及攻克集集埔。在水里社擒获林爽文父母家属。又复延至十八日。始攻剿小半天。辗转稽迟。此必系福康安到彼。听信恒瑞之言。以生番素称顽梗。犷悍异常。若官兵轻进。必致扰动生番。别滋事端。是以徐徐进兵隘口。惟事招致。悬立重赏。冀生番等自行擒献。殊不知此等生番。可以威慑。而不可徒以利诱。况各社生番。岂能一一赏赉。其未经得赏者。又安能望其出力。为官兵擒拏逆首耶。计小半天地方。相距林爽文窜匿之埔里社、埔尾。至迟不过三日路程。官兵即可到彼。若将逆首擒获。自必具摺驰奏。计本月十七八日。即当奏到。今已阅七日。尚未据奏到。擒渠之信。又属无望。畏事之人。称内山系生番地界。不种五谷。该处生番。俱系打牲觅食。林爽文带领夥匪数千。即在彼潜匿。无从得食。但自林爽文窜入内山以后。于福康安前此发摺时。已阅二十余日。逆首等并未因人众乏食。尽皆饿毙。又岂可徒在隘口堵截。林爽文一日不获。即官兵一日不彻。经年累月。与贼相持。虽驻兵日久。经费亦属小事。但台湾地方。一交三月。气候即已炎热。所调官兵内。如屯练、贵州、及别省兵丁。素来不耐湿热。若至彼时。尚在该处驻劄。必致易生疾病。其气更馁。或林爽文闻知官兵不习水土。多有疾病。竟乘间潜出滋扰。或拦截官兵运送粮饷火药之路。或将官兵前往府城道路。中间拦截。关系甚重。皆不可不虑。况南路庄大田、现在纠众肆扰。常青祇办自守。不能望其带兵剿捕。设林爽文又在北路。逞其狡猾伎俩。牵掣大军。更复成何事体耶。朕意福康安此时。与其在彼驻守。未能直入内山。将逆首即时擒获。岂可老师糜饷。不为改弦易辙之计。约计此旨到日。已属二月中旬。如福康安已早将逆首擒获。带兵前往南路。搜捕庄大田。固属甚善。倘福康安接奉此旨时。尚未生擒逆首。不可不急思变计。竟当趁气候尚未炎热之时。将各隘口官兵彻回。迳趋南路。将贼目庄大田拏获。收复凤山。肃清道路。其北路一带。转不妨示贼以隙。使林爽文闻知大兵业已彻去。或自内山逸出。希冀逃往他处。自寻生路。则逆首窜入内地。转可易于搜剿。彼时福康安、于廓清南路后。复移兵北向。四面截拏。拦其入山之路。自无难将逆首一鼓成擒。即使大兵彻后。难保林爽文不逃入内地。复行煽惑。但此亦不足为虑。前此林爽文、在北路及嘉义滋扰。各处村庄民人。原俱被其煽诱迫胁。而大兵一到。无不立时歼除解散。纷纷奔溃。况林爽文当逃窜之余。岂能复行纠结。即使潜相勾引。该处民人。已知官兵声势。岂肯一一听从。纵有听纠入夥者。亦断不能如前此之多。官兵再行搜剿。自必如摧枯拉朽。易于扑灭。反可净尽根株。此事理之显然者。福康安如尚未拏获逆首。竟当遵旨而行。不必心存疑虑。倘更有何善计。较此为胜者。亦不妨速行。总期大功克日告蒇。原不必拘执也。　　

○丙戌。孝圣宪皇后忌辰。遣官祭泰东陵。　　

○上诣恩慕寺、恩佑寺行礼。　　

○谕曰、柴大纪往嘉义县剿捕贼匪。县城被贼围困数月。始终保守无虞。是以特沛殊恩。用昭懋赏。嗣据福康安、奏其为人狡诈。不可深信。朕尚以柴大纪有守城之功。未便以无据空言。加之罪谴。昨德成查勘海塘回京。据奏、风闻柴大纪、自复任台湾总兵。贪纵营私。废弛营务。并令兵丁私回内地贸易。激变贻误。玩视贼匪。种种酿成巨案。朕以德成自浙回京。距闽不远。所闻必非无因。随降旨令福康安、李侍尧、琅玕、各行查实具奏。旋据琅玕奏、风闻柴大纪、私令守兵渡回内地贸易。每月勒缴银钱。又驻守嘉义县时。系畏贼不出。并非实心守城。本日又据李侍尧奏、台湾戌兵。多有卖放私回。以致缺额。其留营当差之兵。亦听其在外营生。开赌窝娼。贩卖私盐。镇将等令其每月缴钱。经年并不操演。经李侍尧咨查。始据柴大纪开报现在戌兵。实止共有七千五百名。此外则以伤亡散失。无可查核为辞。观之不胜骇异。又称前岁贼匪滋扰府城时。柴大纪恇怯不敢出城。经永福等面加诮让。始带兵出城等语。用兵之道。当赏罚严明。此次贼匪滋事。竟由柴大纪平日废弛贪黩。积渐酿成。岂可以守城微劳。置之不问。况柴大纪先在府城。既畏贼不敢出战。又移驻嘉义县时。保护无虞。全系兵民之力。即所奏粮饷断绝各情节。亦多不实。而其贪劣各款。现经查有确据。此而不严加查办。何以肃军政而儆官邪。柴大纪、著革职拏问。交福康安逐一严审明确。定拟具奏。其福建水师提督员缺。著蔡攀龙补授。所遗员缺。著梁朝桂补授。至常青在闽年久。擢用总督。亦有年余。柴大纪平日骩法侵渔。废弛营务。常青岂无所闻。且据李侍尧奏、于常青前往台湾时。曾以该处戌兵缺少。札知常青。是常青渡洋时。李侍尧亦必将柴大纪各款迹。一并向常青述及。常青既抵台湾。见闻更确。况与永福、杨廷理、朝夕相见。断无不将柴大纪各款。向永福等询问。永福亦断无不详悉告知常青之理。乃常青竟无一字奏及。殊属昧良辜恩。有心徇隐。常青亦著革职。即交与福康安、一并严审据实具奏。其福州将军员缺。著魁麟补授。魁麟资格本浅。念其系尚书查弼纳曾孙。且人尚明白。是以加恩擢用。现在台湾剿捕事宜。虽即日完竣。而善后各事。正需人经理。魁麟即由驿星速前往台湾。随同福康安、学习办理一切事务。所有四川建昌镇总兵员缺。著张芝元补授。　　

○谕军机大臣曰、柴大纪贪纵营私各款。节经谕令福康安、李侍尧、详悉查明。据实参奏。朕即向军机大臣言及、以李侍尧在闽浙总督任内。已将一载。于柴大纪贪劣各款。自必早有见闻。此次奉旨饬查。李侍尧祇可诿为未经查访确实。及军务紧急之时。未便将柴大纪参奏。以文其从前不即参奏之过。今据李侍尧奏到之摺。果不出朕所料。李侍尧受朕厚恩。不意其扶同徇隐。竟至于此。福康安于具奏之初。虽未将柴大纪实在款迹。据实指参。而朕因福康安既有此奏。始向德成查询。是柴大纪贪劣各款。得以逐细究出。尚由福康安发其端。至李侍尧调任闽浙。已及一载。且驻劄厦门。常接台湾地方官禀报。较之邻省传闻。更为确切。既据称到闽时。即风闻戌兵多有卖放私回之事。何以不即据实查参。此何等事而可从缓办乎。至其纵令兵丁在外营生。甚至开赌窝娼。贩卖私盐。更出情理之外。而柴大纪所报现存戌兵。止有七千余名。此外藉称伤亡失散。委无可查。更不成话。此等情节。李侍尧即因彼时军务紧急。柴大纪正在守城。未能遽行参办。亦应将其在任款迹。密摺奏闻。俾朕得早知情伪。则当其防守嘉义时。朕即怜其出力。亦不致破格加恩。屡膺懋赏。今柴大纪既叠荷殊恩。其贪劣款迹。始节次败露。是台湾逆匪滋事。竟由柴大纪平日贪纵。废弛营务牟利。酿成如此重案。朕因此宵旰焦劳。筹办军务。经年尚未蒇事。而各省派调官兵。接济粮饷。所费不赀。且地方百姓。受贼戕害扰累者。更不可胜计。设非朕留心询访。节次降旨。令将柴大纪款迹查参。李侍尧必致始终缄默不言。是此等贪污酿变之人。不但幸免重戾。且冒受渥恩。李侍尧瞻徇容隐之罪。尚复何辞。又柴大纪、经杨廷理诮让。始带兵出城。李侍尧既知柴大纪有如此恇怯畏贼情事。何难即向永福、杨廷理、确切朼询。并将其在任各款。一一访查得实。而摺内尚称其在盐埕桥打仗、及克复诸罗县城。最为出力。前此所闻。又似难以尽信。为之含混支吾。以掩饰其从前不及早参奏之非。岂能逃朕洞鉴乎。又据称、柴大纪固守待援。不肯舍士民而出。实心服其为人等语。前据福康安、札知军机大臣。以柴大纪守御县城。并非伊之力量。城中粮食。并非断绝。其不肯出城一节。亦系义民等不肯将伊放出。伊亦畏贼不敢出城等语。是此次李侍尧所奏。又有讹淆。更不得藉称柴大纪有守城微劳。竟置之不办也。著福康安、即传永福、杨廷理二人。面加询问。逐一根究。并著将柴大纪贪劣各款。据实严参。候朕另降谕旨。　　

○又谕、前此台湾贼匪。攻扰嘉义时。经常青派令魏大斌、田蓝玉、蔡攀龙、先后带兵前往援应。中途遇贼拦截。随征兵丁。多有损失。又贵林、杨起麟、由盐水港、鹿仔草、前赴嘉义。遇贼被害。所带兵丁。俱为贼匪冲散。又郝壮猷在凤山失事。驻守兵丁。亦俱溃散。后又有陆续投出者。已节次谕令福康安、常青、李侍尧、查明具奏。此等兵丁。奉派随征。及防守县城。一遇贼匪攻扰。即纷纷散失。绿营恇怯积习。最为可恶。此内除自行投出外。其余散失兵丁。未必尽系被贼戕害。或临阵脱逃。潜匿不出。甚至投入贼党。助贼抗拒官兵。皆所必有。自应严切查明。分别核办。计此旨到日。剿捕事务。自当早已完竣。著福康安等、即将前此屡次散失兵丁。除陆续投出外。实在阵亡者若干名。查明确数。交地方官上紧缉拏。其从贼之兵。情罪更重于从贼之民。拏获时。尤应从严办理。至福康安攻克小半天一摺。系十二月十九日拜发。距今已逾一月。如尚未有擒获贼首信息。则是生番等狡犷性成。始终不肯将林爽文献出。福康安徒事招赏。殊属无益。昨已有旨。令福康安等、将各隘口之兵彻回。前赴南路。将贼匪搜剿净尽。再移兵向北。擒拏逆首。计节次调派各省驻防绿营官兵、并屯练降番、及台湾额兵。约有六万。即其中有伤亡损失者。存兵尚不下四五万。足敷剿捕之用。即直进内山。亦何所虑。福康安择其精锐。带往南路。随营剿贼。其鹿仔港、盐水港、鹿仔草、各要隘处所。亦著派二三千兵。分投驻守。其余伤病残废之兵。若概留该处。既不能得力。且须给与口食。并转需人看守。殊属无益。著福康安等、细加酌量。将此等无用之兵。先行送回内地。既可以挑去冗兵。又可节减繁费。此旨到日。已属二月中旬。该处气候已渐炎热。官兵在彼。难以久驻。福康安等、务须悉心筹画。设法赶办。毋又致师老力疲。蹈常青等之辙。　　

○丁亥。以湖广督标中军副将刘乘龙、为广东高廉镇总兵。　　

