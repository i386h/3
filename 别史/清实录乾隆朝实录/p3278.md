<!-- { "loadSidebar": true } -->
○广西巡抚孙永清奏、据太平府知府陆、有仁等禀报。安南国被阮姓攻破黎城。嗣孙黎维祁出奔。夷官阮辉宿、黎炯等。保护王母王子等、避兵博山社。被寇兵追杀。逃至河边求救入隘。经巡隘员弁向其盘问。遥望隔河有百余人。似系前来追赶。及见对隘现有兵勇。不敢过河。随即退去。该夷官等、即同男妇过河。查点老幼共六十二名口。当即收入隘内。拨房栖止等语。臣现以巡阅关隘。直抵龙州。查询实在情形。另行具奏。谕军机大臣曰、上年据孙士毅等奏、该国土豪构乱。国印遗失。曾谕令俟檄询明确。再行补给。今该国嗣孙母妻眷属。竟被寇追杀。求救内投。尤不可不询明妥办。孙永清从未经历军务。恐于此事不能得有主见。孙士毅前曾随。赴军营。此次驻劄潮州。调度一切。亦皆妥协。现在大兵业已彻竣。不过查拏会匪。并无必须该督在彼查办之事。况本日据孙士毅奏、张破脸狗供出之赵明德等犯。并未能按名就获。已谕令李侍尧派员。将张破脸狗一犯。押解粤省。交与图萨布质讯。就近缉拏赵明德等三犯。自无难得其实在下落。孙士毅接奉此旨。即驰赴广西龙州。办理安南国求救内投之事。朕思安南若本系阮姓所有。后被黎姓占夺。今阮姓复攻破黎城。是不过恢复旧业。尚易于办理。或竟可从而安抚。若本非阮姓所有。则黎氏传国日久。且臣服天朝。最为恭顺。今猝被强臣篡夺。其夷官带同该嗣孙眷属。前来吁救。若竟置之不理。殊非字小存亡之道。况黎城攻破后。阮姓所占。若不过一二处地方。则他处尚为黎姓所有。虽黎维祁愞弱无能。其支姓尚可徐图恢复。若阮姓攻破黎城后。竟将安南地方。全行占踞。或黎姓子孙。俱被其戕害。又当另为设法访查。除现交军机大臣。详查安南立国原委具奏外。著传谕该督。一抵龙州。即将现在指出各情形。详细访询明确。并将应作何妥办之处。就近熟筹。俟覆奏到日。再行斟酌分别办理。至孙永清、现已亲赴龙州。所有该国现在投到之男妇老幼人等。系避难来投。且有黎维祁母妻眷属在内。俱应妥为安插。并优给廪膳。勿使失所。但此六十余名口。除黎维祁眷属外。其余均属何人。黎维祁究竟现在何处。未据询明分晰具奏。且黎姓在安南年久。今被阮姓攻夺。其臣下忠于黎姓者。自不止阮辉宿、黎炯二人。阮辉宿等、虽已前来吁投。而该国中岂无一二心怀故主。思灭阮存黎。可以资其力量。相机设法办理者。并著孙永清、即密向阮辉宿等。询明确实。不必俟孙士毅到彼。先将查询各情形。迅速详晰覆奏。　　

○己酉。谕、台湾甫经平定。一切抚绥善后事宜。正资整饬。普吉保带兵打仗。虽尚为奋勉。恐于海疆要缺。究属人地未宜。因思奎林、前在伊犁所处人犯。本系有罪之人。其获咎尚非贪赃玩法。难于原宥者可比。且伊曾经委任。久历戎行。人亦体面。台湾正当需人镇抚整饬之际。不妨弃瑕录用。所有台湾总兵员缺。著加恩将奎林补授。并著驰驿前往。奎林当倍加感激朕恩。力图报效。普吉保、即著留于福建。遇有相当总兵缺出。再行补授。　　

○谕军机大臣等、据明兴奏、访获学习震卦教之壶关县民郭俊郭信等。随派员密赴各犯家内搜查。并无经卷不法字迹。讯据该犯等供称。系从河南人裴锡富传习等语。山西与河南、境壤毗连。此等邪教。自由豫省传习而至。细阅各该犯所习歌诀。尚无违碍不法字样。大约其始皆以教人行好、消灾求福为词。希图赚骗钱文。而愚民无知。遂被其诓惑。但传之日久。人数渐多。即不能无藉端滋事之处。自当随时查办。以净根株。虽核其情节。尚非罪在不赦。然亦不可复留于内地。前因毕沅奏、拏获震卦教犯裴锡富、韩大儒等八十余名。谕令于审明后。凡入其教者。皆应分发乌什、喀什噶尔、叶尔羌等处。给回城回子为奴。交驻劄各大臣严行管束。回子另是一教。自无虞该犯等到彼煽惑。而内地多去一习教之人。即邪教又少一人。且使民人等、知入其教者。即当给回子为奴。必群知畏惧。不敢复行传习。亦默化潜移之一法。所有现获之郭俊等。即著照此办理。仍著该抚转饬所属。实力访查。认真妥办。以绝余孽。但不得纵令胥役人等。藉端扰累。　　

○庚戌。谕军机大臣曰、两广总督孙士毅奏、接据左江镇道禀报。安南国嗣孙挈眷内投。现给予檄谕。酌量办理。并即日由潮驰赴龙州。察看情形具奏等语。此事前据孙永清奏到。朕即恐该抚办理不得主见。当即降旨。令孙士毅速往查办。今该督不待谕旨。即起程前往。如此能知轻重得体。方无愧封疆大臣。实属可嘉之至。前因孙永清摺内。未将嗣孙黎维祁作何下落。及投到之六十余名。俱系何人。曾谕令查询明确。即行奏闻。今据孙士毅奏到。始知黎维祁亦已同来。但黎维祁既亲自挈眷内投。而其呈内。又何以复令夷官阮辉宿等出名。且土酋阮岳等、攻破黎城后。因黎维祁奔逃。复领兵追杀。若该国竟全为阮姓所占。则黎维祁所带眷属。不过六十余人。何以又能途次无虞。直达内地。黎维祁现既来至龙州。著传谕孙士毅。到彼后、不妨亲向黎维祁面加询问。以该国阮姓作乱。究因何起衅。伊被难内投。岂祇希图保全母子姓命。将土宇竟让与阮姓。抑系伊暂投内地逃避。而该国臣下内。尚有能为之灭贼恢复。仍迎伊母子回国者。看其主见若何。如黎维祁亦不能知详细。或向同来之阮辉宿等。详加询问。务得该国确实情形。方可应机筹办。朕意此次该国嗣孙、窘迫内投。呈内虽无请兵语句。但其镇目等。果能纠集兵民。扫除凶逆。迎还嗣孙。固属甚善。若阮姓仅占黎城一带地方。而他处尚为黎姓所有。其镇目等虽不能殄灭阮姓。事定后仍可迎还嗣孙。另为布置安顿。是黎姓国祚不至断绝。亦不值兴师代为大办。若阮姓攻破黎城后。竟将安南地方。尽行占踞。或黎姓子孙。俱被其戕害。是该嗣孙将来竟无国可归。安南臣服本朝。最为恭顺。兹被强臣纂夺。款关吁投。若竟置之不理。殊非字小存亡之道。自当厚集兵力。声罪致讨矣。届期朕自有定夺。著再传谕孙士毅。务遵前降谕旨。详加确询。就近熟筹。迅速据实具奏。统俟该督覆奏到日。再行指示分别办理。再目下黎维祁眷属人等。务宜妥为安插。即多费廪给。亦不可靳惜。其关口地方。该督已调兵一千。协同分布。但为数究属无多。恐对河匪众。见官兵人少。不能望而生惕。不妨于附近营分。再调二三千名。分布关隘。以壮声援。提督三德、久历戎行。即令其在彼统率。妥为弹压稽查。毋任滋事。至孙士毅一接禀报。即起程速往。恰与朕旨相合。而其所拟檄文。亦甚得体。朕嘉许之外。更无可谕。著赏给御用大荷包一对。小荷包二对。以示优奖。　　

○又谕曰、察哈尔部落鳏寡孤独人等。向系无项养赡。著传谕保宁。查明有项可动。即照满洲索伦之例办理。否则动正项银两生息。酌量散给。毋俾失所。以副朕一体矜恤满洲蒙古至意。　　

○蠲免山西大同、丰镇、阳高、天镇、怀仁、山阴、广灵、应州、浑源九州厅县。乾隆五十二年旱灾额赋有差。并缓徵蠲剩银粮。　　

○以故四川马喇司土官阿衡子际昌、暖带密土官岭峻秀子金玉、各袭职。　　

○辛亥。谕、前据永庆奏、派往台湾协剿之杭州乍浦驻防满兵。回至建宁地方。内有瑚图灵阿等五名。欲雇轿乘坐。恐中途擡夫脱逃。不能行走。遂私自坐船。至青龙滩地方。遭风打坏船只。淹毙人口等语。满汉兵丁。遇有征调剿捕之事。于车辆可通处所。尚可准其更替合坐。以省足力。若遇山路崎岖。车辆不能前进。祇应将军装行李一切。雇人擡送。本人即当步行。正可藉此习劳。其或一水之便。船只可通。亦必须所调之兵。普律下船。方可准其乘坐。若途中私约数人。各自下船。已属非是。何得复思雇轿乘坐。如兵丁可以乘轿坐兜。则所调之兵一千。即须豫备擡夫二千名。况驻防兵丁出征。向俱带有跟役。设跟役等亦用轿兜。所需擡夫又当再加一倍。且满兵既可用轿兜。则绿营及屯练各兵。又安能禁其不一体乘用。兵贵习劳。以不能登山之兵。尚望其冲险长驱破贼。有是理乎。此次台湾剿捕贼匪。檄调各省之兵。不下一万。岂不竟需雇夫十万。以为应付过兵之用。有是理乎。从前西北两路、以及大小金川用兵时。从未闻有此事。此必该省地方官违例应付。以为将来开销地步。亦未必如数豫备。不过以备有轿夫一项。事后即可借此多为冒销之计耳。内地用兵。口粮盐菜、以及运送粮饷火药等项。定有军需则例。而兵丁沿途行走。于水陆地方。如何给与舟车。及舟车不通之处。除兵丁本身令其行走外。其擡运军装行李等项。每兵几名。准给人夫几名。未经列入。此次闽省违例应付。未必不因例无明文。遂思从中浮冒。现在大功虽已告蒇。但兵可百年不用。不可一日无备。著户兵二部、即详悉妥议具奏。添入行兵事例。并著传谕各省督抚。嗣后凡有兵差过境。毋许豫备小轿及兜子等项。倘有仍前豫备乘坐者。即将该兵丁等从重严惩。其应付之地方官。及领兵之将弁。一并严加议处。决不宽贷。将此通谕知之。　　

○谕军机大臣等、此次派往台湾之杭州乍浦满兵。打仗不甚奋勇。即福州、广州、满兵。亦殊庸劣。不过随众行走。深可痛恨。昨杭州满兵内。先有一人逃亡。及彻回本省时。瑚图灵阿等、又私自坐船。致被淹溺。尤属不堪。大抵外省满兵。皆由各该处晏安日久。沾染习气。既不能及京师健锐、火器二营劲旅。乃并不如绿营兵丁。岂不玷满洲本色乎。除福州将军恒瑞、业经治罪外。其福州副都统鄂岳。广州将军存泰。副都统博清额。杭州将军宝琳。副都统书楞额。原任乍浦副都统今任江宁将军永庆。均著交部严加议处。并著传谕各省将军、及副都统等。将驻防兵丁。尽心训练。务使技艺精熟。倘仍因循废弛。任听兵丁等耽于逸乐。必将各该将军副都统。从重治罪。断不轻宥。　　

