<!-- { "loadSidebar": true } -->
○军机大臣等议覆、协办陕甘总督尚书刘统勋奏、驼只盐菜银两。应照旧例。马匹跟役可核减。此次进兵。务在轻捷。北路将军大臣官兵等马驼。较旧减十之二。西北应一例。盐菜跟役、应照部定原议。至领催委至参佐领者。马驼应照委衔支给。从之。　　

○又议奏、吉林将军傅森等文称、由三姓打牲乌拉。移驻拉林阿勒楚喀兵一千。若再减。官少不足弹压。应仍派一千。报闻。　　

○定边左副将军阿睦尔撒纳等奏、新降包沁、系回种。若仍选厄鲁特人为翼领。教殊、易生事。请授阿克珠勒为总管。仍留得木齐、收楞额等名目。补放佐领。不必放翼领。报闻。　　

○癸巳。定边左副将军阿睦尔撒纳奏、阿克珠勒告称、巴特玛车凌、与哈萨克往征达瓦齐。博罗塔拉以外。已被抢掠。谕军机大臣等、阿睦尔撒纳将阿克珠勒等所告、巴特玛车凌与哈萨克人众、往征达瓦齐之处奏闻。可见达瓦齐势已穷蹙。准噶尔业成瓦解之形。若不迅速进兵。必致哈萨克幸获其利。著阿睦尔撒纳度量马力。或五六千。或三四千。务期奋勇前进。迅奏肤功。先因察达克等、为包沁人言所诳。即行彻兵。朕已降有明旨。今观阿克珠勒之言。则其为欺诳愈见。俟达什敦多布到彼。仍遵前旨。与察达克、图伦楚、带兵前往。在阿睦尔撒纳所领大队之前。另作一队哨探兵。方有裨益。再朕曾降旨令西路哨探兵。听候北路起程日期。亦于原定日期之前。先行进发。今已另谕萨喇勒、若西路先至博罗搭拉。有机可乘。则不必更候北路。倘北路先至亦然。如必需两路合攻。则仍守候一齐进发。总之两路将军大臣。皆为朕出力之人不论孰先孰后。惟期克日成功。可传谕阿睦尔撒纳等知之。　　

○又谕曰。阿睦尔撒纳奏到。朕已谕令速即带兵前进。著并谕萨喇勒、扎拉丰阿、鄂容安等。遵旨办理。但朕所微虑者。巴特玛车凌、系阿睦尔撒纳之兄。现在力量稍强。恐达瓦齐被伊擒献。阿睦尔撒纳因此恣意。不可不虑。何如我兵擒获。更足示威。萨喇勒等努力为之。见阿睦尔撒纳时。毋露此意。　　

○又谕曰。巴朗等负恩逃叛。情甚可恶。即使穷蹙来降。究非投诚可比。现在伊父车凌孟克、在西路进兵。或巴朗逃避额林哈毕尔噶、至伊父前恳求。藉称招抚。希图宽宥。亦未可定。著传谕萨喇勒、一闻巴朗等消息。即彻回车凌孟克、另派精兵擒拏。则伊等无可藉口。擒获时、即将巴朗、孟克特穆尔等为首之人。解送来京。其所属人等。酌量派人管辖。具奏请旨。　　

○乙未。谕、前因拉林、阿勒楚喀、移驻满洲。由打牲乌拉、三姓、移驻兵一千名。曾经奏准。但此项兵丁。一经迁移。不无劳苦。移驻伊等。原为移驻京师满洲起见。同一满洲。而将伊等移于远方。亦属不合。著于此一千兵内、减去五百名。就近移驻拉林、阿勒楚喀。该管官员。倘不敷用。应如何设立管辖之处。著该将军副都统议奏。寻议、三姓官兵内。佐领骁骑校各三。八姓佐领骁骑校各二。此五佐领、兵五百。并防御八。一并移驻。佐领内。选委协领二。防御内。选委佐领五。领催内。选委骁骑校五。所遗之佐领缺。请照吉林乌拉例。由防御内拣补。各处协领缺。准此项佐领并选。防御缺。准此项骁骑校并选。至新旧兵缺。由京师所遗满洲、与拉林、阿勒楚喀、三姓所移余丁内挑补。从之。　　

○又谕曰。范时绶奏、因缉拏刘衍基。错误根究。致新任铅山帮千总李芳春自刎毙命一摺。其中必有别故。看来皆由于范廷楷之乖张好事。范时绶特为其所愚耳。李芳春供自谢祥。然使谢祥到案。即有确据。方可根究。今观其辗转混供。非范廷楷之刑求严逼。何以至此。李芳春以现任职弁。非诬屈难堪。亦何至愤激自戕。设使刘衍基未即拏获正法。将益株连无已。而李芳春之逼抑致死。亦将冤累无伸矣。臬司为通省刑名总汇。谳狱必宜虚公详慎。范廷楷之为人。遇事辄欲见长。往往孟浪固执。悻悻自用。鄂容安原曾于摺内参奏。朕以其小有才具。谕令教训成全之。鄂容安既离江省。范时绶自不能驾驭节制。不觉堕其术中。此案在范时绶尚不过失于详察。至刑讯一语。原自有轻有重。若范廷楷任意鍜炼。固当重处。即属错误。亦有应得处分。范廷楷著解任。交范时绶将实情严行审出治罪。　　

○谕军机大臣等、范时绶另摺所奏请动库存平余银两、交埠生息。以为捕役赏需一事。范时绶不应如此谬戾。亦必出于范廷楷之意。捕役诬良之案甚多。悬以赏格。既不能禁其豢盗作奸。徒纵使肆无忌惮耳。且直省州县。皆有捕役。若尽如此办理。成何政体。一并传谕范时绶。令知警悟。勿始终为其所愚也。　　

○又谕。去年收服扎哈沁时。努三、乌勒登、即应往擒巴朗。乃与萨喇勒等商议。便尔回营。伊等之意。不过谓既有萨喇勒之言。即与已无涉。努三、乌勒登、皆系御前行走旧仆。今又领兵。即萨喇勒不去。亦应向前。岂得反借萨喇勒为推托。况察达克、图伦楚等。间隔两三月前往。尚将包沁人等收获。伊等彼时若即领兵前进。巴朗犹未远扬。亦可一并擒获。且新厄鲁特掳掠。不能禁止。并闻其选取隹物。牲畜成群。不料无耻至于此极。努三、乌勒登、著即解任。拏往军营。交阿睦尔撒纳审明具奏。努三驻处。著策楞、乌勒登驻处。著舒赫德前往。务将所得掳掠物件。彻底查出。再哈达哈办理马匹事务完竣。即令带兵在乌勒登处驻劄。其努三驻处。令塔勒玛善前往。　　

○又谕、前色布腾巴勒珠尔奏称、阿睦尔撒纳曾言玛木特系军威收服。与倾心降附者不同。乞将伊在哨探兵内领兵之处停止。朕因降旨在前。忽尔中止。启其疑心。随即批示晓谕。今据阿睦尔撒纳奏称、二月十五日内、兵即前进。玛木特于正月十七日、始自京起程。断难驰赴。朕思阿睦尔撒纳自到军营。诸事尽心。办理井井。此次进兵。惟伊是赖。玛木特之去否。原属无关紧要。若既到军前。自不便不令其前往。今已迟延。不能同进。伊自不妄生疑虑。原派扎哈沁兵三百名。仍著阿睦尔撒纳带往。再额尔齐斯屯田兵。前命努三带往。今努三已解任。著以塔勒玛善代之。亲王成衮扎布。向请效力军前。朕原派往额尔齐斯屯田。著仍派伊前往办理。原定屯田兵丁。仅派车凌等数十人。及喀尔喀绿旗兵数百名。尚未敷用。著阿睦尔撒纳酌留厄鲁特兵一二百名。于屯田处展放卡伦防守。又前哨大队兵俱进。乌里雅苏台不可无人镇守。著留莫尔浑驻劄办事。此际办理粮饷马匹。亦属需人。著舒赫德以章京衔协办事务奏事一体列名。著传谕班第、阿睦尔撒纳等知之。　　

○江西南昌镇总兵王守乾、以病解任。以署福建漳州镇总兵兴化协副将马龙图、为江西南昌镇总兵。　　

○丙申。谕军机大臣等、军营拨运。禁带私物。原为无用、徒滋糜费。茶叶布疋。官兵蒙古。日用所需。乘便带售。与蒙古有益。在商贾得利。著寄信恒文、富昌。由归化城运米往军营。无庸禁止私带茶布。酌量驮载带往。　　

○军机大臣等议奏、唐喀禄渎请接济班珠尔等。应交部察议。得旨。依议。班珠尔等投诚以来。朕已屡次施恩。现在去夏秋尚远。果有必须接济之处。朕自加恩赏给。如去岁车凌等人众遇灾。生计稍窘。朕即赏给口粮。何必豫为陈请。前以唐喀禄尚能通晓蒙古语言。是以赏给副都统衔。俾照管阿睦尔撒纳游牧。乃一切未能尽心。徒事琑屑。著即彻回。仍在员外郎上行走。纳木扎勒、著管理阿睦尔撒纳游牧事务。纳木扎勒所办事务。著舒明驰驿前往接办。　　

○又开具列年经筵次数清单请旨。得旨。今年经筵。著停止。嗣后每年开印后。照此开具清单。先期具奏请旨。　　

○以河南河北道苏崇阿、为江西按察使。　　

○丁酉。谕军机大臣等、昨据方观承奏、永常催趱各队兵丁。朕已降旨。令仍按站行走。凡经过各省。不必照永常行文办理。今据安泰奏称、接到永常催趱兵丁之文。议将所带第三队兵。十站并为五站。此皆永常误会朕催令哨探兵前进之旨。以致冒昧一并催趱自京起程兵丁。抑思大队之兵。现有尚未起程者。若朕前降旨。非指哨探兵丁。则大队兵丁。岂能于二月二十九日驰到军营。二十九日尚不能到。又能向前更行趱进乎。永常谬误至此。殊不可解。著于兵丁经过各省。速再行文知会。令其仍按原站。不必催趱。永常著传旨严行申饬。　　

○戊戌。上奉皇太后居畅春园。　　

○谕军机大臣等、据阿睦尔撒纳等、询问库绷告称、哈萨克居住之巴朗。自称系噶尔丹策零之弟。著班第询问玛木特。伊系准噶尔旧人。必能知之。倘伊亦不知。则巴朗并非噶尔丹策零之弟。与准噶尔无涉矣。又库绷称哈萨克兵入伊犁。将回人谷麦抢夺。在察罕乌苏之伯勒齐尔居住。看来哈萨克兵、现在伊犁就近地方。如我兵前进。遇哈萨克在彼。当如何办理。著班第、阿睦尔撒纳。会议速奏。　　

○定边左副将军阿睦尔撒纳、等奏、新降包沁。牲畜尚丰。毋庸另给。同获之臣阿睦尔撒纳属下人。令送军营完聚。扎哈沁、并库克新玛木特、布库努特等户口。俱交该管侍卫台吉。暂为安置。俟玛木特回。编列旗分佐领。叶克明安之台吉德济特等属下户口。暂安插附近地方。俟平定准噶尔再办。杜尔伯特之户口。令归台吉居住。巴朗仆人诺尔一户。俟讯明解京。谕军机大臣等、阿睦尔撒纳等办理安插新降包沁人等。甚属妥协。均著照所请行。其巴朗仆人诺尔一户。讯明解京之处。从前扎哈沁查出逃人沙拜等。朕已施恩。分赏伊等台吉。想诺尔亦不过为巴朗逼勒随行。著将此三人讯明。不必解京。仍给还车凌孟克。此时车凌孟克尚在西路军营。令伊属下宰桑等严行约束　　

