<!-- { "loadSidebar": true } -->
○又谕、据阿兰泰奏称、将讷默库情形、究问丹津等语。阿兰泰大不晓事。彼意以为此事、似舒明诿之于彼。现在无论讷默库有无叛意。但已杀我侍卫。掠去运米驼只。似此目无法纪。尚复何犹豫之有。况今嫌隙已成。即欲中止。岂惟必不可行。反所以启其疑虑。速其逃逸耳。阿兰泰、接到舒明咨文。当即亲自带兵。前往堵截。将讷默库唤来。即便擒拏。审明事果属实。将讷默库办理。使众厄鲁特觊觎之念。潜消默释。设讷默库诚无叛意。亦当将杀我侍卫、掠去驼只之正犯。审明正法。再将讷默库如何处治之处。请旨办理。乃览阿兰泰奏摺。议谕纷如。而应办之处。并未陈奏。彼所办者俱属何事。况丹津据彼见闻首出。又现有戕杀侍卫、抢掠驼只二事。阿兰泰并不思及。而反究问丹津。殊属非是。著作速寄知阿兰泰。遵朕前旨。妥为尽心办理。彼能保讷默库之必不反乎。将来倘致兔脱。朕惟阿兰泰是问。慎之。　　

○又谕曰、舒明自将讷默库有欲叛情形具奏后、又隔多日。未见奏到。览阿兰泰所奏。颇有不欲办讷默库之意。舒明奉到此旨。即前往会阿兰泰。将彼拏问。仍将讷默库、现在情形。并伊属下举动若何之处。作速奏闻。著将阿兰泰奏摺。并降与伊谕旨。一并钞录。令舒明阅看。　　

○定边右副将军萨喇勒奏、臣与台吉诺尔布敦多克等、集兵讨逆。自赎前愆。因力不敌。未获擒献。随至吐鲁番地方。据回人伯克莽噶里克告称、噶勒藏多尔济等、现俟擒阿睦尔撒纳。即领兵向各游牧抢掠。且以噶勒藏多尔济子诺尔布琳沁、立为总台吉。管辖四卫拉特。已先遣布噜古特、尼玛、前往。又闻业克明安、巴雅尔等、知臣至吐鲁番。带兵前来。意不可测。幸臣先入城。又闻巴里坤兵至。伊等始回。看来准噶尔人等。反覆不可信。必调取西北两路兵三四万并剿。谕军机大臣等、兆惠等将萨喇勒所奏、准噶尔情形。及请派两路大兵进剿一摺。转奏前来。此次萨喇勒、甚有畏惧准噶尔之心。又恐来京治罪。是以故难其说。为此陈奏。今大兵将抵伊犁。若如萨喇勒所奏。必待大兵三四万。始可前进。则机会已失。必致堕贼奸计。因降旨令其即同达勒当阿进剿。然伊既怀疑惧。未必能尽心擒贼。以图报效。即使前往。亦属无益。策楞、达勒当阿、竟不必候萨喇勒偕行。即同鄂勒哲依、哈萨克锡喇等、作速进兵。即萨喇勒赶赴。一切紧要机宜。不必与之商酌。伊所奏准噶尔人等、全不可信之语。亦不无所见。然如噶勒藏多尔济、巴雅尔、沙克都尔曼济等、朕已加恩俱封为汗。其心更何所希冀。巴雅尔属人贫苦。或向回人等掳掠。势不能免。若谓其领兵欲擒萨喇勒。此非情理所有。又尼玛现在哨探队内行走。剿灭阿巴噶斯等游牧。颇著劳绩。而彼处传言。乃谓系噶勒藏多尔济等所遣。萨喇勒误听回人之言。不察虚实。信以为真。著明白传旨晓谕。令其毋庸疑虑。至阿逆诡计百出。知噶勒藏多尔济等、现在军中。或遣人前来煽诱。亦未可定。不若将此情节。详悉晓谕伊等。不使为逆贼所惑。而阿逆亦无从更施伎俩。策楞等务宜详慎办理。　　

○己酉。孝康章皇后忌辰。遣官祭孝陵。　　

○谕曰、吏部回奏书吏王明一讹索银两一案。既称系王安国访闻。咨刑部审讯。及刑部刑讯不承。行文询明吏部。如何访获。王安国即当指明得自何人。交与刑部三面质对。何患不得实情。乃并无指实。是其咎全在王安国。著都察院严察议奏。至吏部堂官。既准刑部咨查。即应向王安国询所从来。乃仅称本部原系访闻。无从再行咨送。未免有将就了事之意。亦著察议具奏。刑部据吏部咨送、事关胥吏舞弊。刑讯自不为过当。且经往返咨询。始行释放。尚非草率完结。该御史李绶职司纠察。据事指陈甚是。此案仍著王安国将得自何人之处。据实交与刑部。再行严审定拟具奏。　　

○谕军机大臣等、噶尔什等具奏。黑格所出骁骑校一缺。请以记名骁骑校黑达色补放。著照所请行。但此项记名人员。遇有缺出。即应补放。倘每次仍待奏请。未免繁琐。嗣后此项记名人员。著该将军等、遇有缺出。即行补放。其每年共补放几人之处。年终汇报该旗转奏。　　

○又谕曰、讷默库情形。既据舒明一面具奏。一面行咨阿兰泰。阿兰泰当即备办擒拏讷默库。而乃不晓事体。反究问丹津。谓讷默库叛迹未彰。殊属错误。此事嫌隙已成。断不得不办。且讷默库属下之人。杀我侍卫。掠去运米驼只。使非有讷默库之言。伊属下人何敢为此。讷默库即无反意。亦应有罪。阿兰泰犹豫不办。恐讷默库或致扬脱。此时阿兰泰、舒明、若将讷默库业经办理甚善。即遵前旨解京。若尚未办理。著阿兰泰、舒明、将讷默库唤来晓谕。谓尔属下之人。戕杀侍卫。抢掠官驼。尔若无反意。属下之人。何得为此。今将尔解京质审。尔果无反意。恣意肆行。皆出于尔属下之人。尔之罪谴甚轻。大皇帝必矜恤施恩。宽宥尔罪。解来之时。若不将丹津一并拏解。讷默库等必生疑虑。著阿兰泰、舒明、仍遵朕前旨。并丹津亦拏解来京。行过戈壁地方。即将丹津释放。将朕施恩补授伊散秩大臣之处。详细告知。一同解送来京。　　

○吏部遵旨议奏、孔昭焕袒庇庙户。武断滋事。应革去公爵。主事孔继汾。贡生孔继涑。主持干与。应革去主事贡生。得旨、孔昭焕袒庇户人。不知安分自爱。部议以革去公爵。实所应得。但朕究念其为先圣后裔。且尚属年少无知。著加恩免其革退公爵。孔昭焕其闭户读书。勉承祖训。以仰副朕终始曲全至意。倘仍怙终不悛。再敢干与公事。是则自取罪戾。毋望幸邀格外恩也。余依议。　　

○以故奉恩辅国公额尔经阿弟德明阿、袭爵。　　

○庚戌。上诣畅春园、问皇太后安。　　

○谕曰、尹继善、刘纶、喀尔吉善、审拟鄂乐舜、勒派盐商银两一案。甚属悖谬。鄂乐舜之得受银两。既已属实。则富勒浑之参奏。并不全虚。乃伊等于鄂乐舜。则祇照求索借贷所部财物。准枉法论加等。拟以绞候。而于富勒浑则照诬告反坐加三等。拟以杖流。此事所重。专在鄂乐舜一人。同德不过附参。试思鄂乐舜于众商银两。既无契券。又无利息。又未分毫偿还。何名借贷。又必如何而始谓之勒派得财耶。自朕初年。鄂善以受贿严加惩创。意内外大臣。共知儆惕。而鄂乐舜身为巡抚。尚簠簋不饬乃尔。独不思鄂善所治何罪。而乃如此定拟。反将参出之人。坐以重罪。则此后各省督抚。或有贪婪者。朕将何赖以觉察。此所系于官箴国法者甚大。在尹继善等、明知富勒浑罪不至此。朕必不照拟完结。不过以富勒浑、系大学士傅恒之侄。故为定拟过当。以见伊等不畏傅恒。不知朕于大小臣工。功罪赏罚。从无丝毫成见。若富勒浑参鄂乐舜之处全虚。则诚应论以反坐。今惟同德一事属虚。而其事尚在疑似。律有参款内一二事实。他皆虚无。尚有从轻之条。而况富勒浑所参重款已实。乃欲将其从重治罪。是何意见乎。且无论富勒浑、不过傅恒堂侄。傅恒亦断不能为之曲庇。即使大学士傅恒、设有获罪之处。朕亦何肯少为迁就耶。伊等如此居心。政乃深于畏惧揣度。可鄙可愧。此等伎俩。能于朕前行之乎。朕故明为宣露。使内外臣工。轻笑此三人之无耻。不能包荒之议。朕有所不避矣。并将尹继善、刘纶、喀尔吉善、俱著交部严加议处。昔朱子论晋韩厥、却克、谓委曲分谤。非大臣体。刘纶尚系新进。尹继善、喀尔吉善、多年封疆。何乃出此。此番奏谳。实乃巧为之分谤。朕甚愧懑。至此案富勒浑到任未久。即闻众商啧有烦言。周人骥、同德、近在同城。岂得诿为不知。同德即无授意情事。亦何以漫无觉察。周人骥、同德、俱著革职、发往军台效力。浙江巡抚员缺。著杨廷璋补授。浙江布政使员缺。即著富勒浑补授。其按察使员缺。著台柱补授。湖南布政使员缺。著杨灏补授。鄂乐舜即著交与台柱押解来京。到日该部奏闻请旨。余著核拟具奏。摺并发。　　

○谕军机大臣等、库图齐自上年投诚以来。详报一应事宜。复致信阿巴噶斯等。令其擒贼赎罪。甚属可嘉。著加恩授为散秩大臣。　　

○吏部议准、两广总督杨应琚奏、广西左江道。有控压边关。拊辑土猺之责。应加兵备道衔。节制南、太、泗、镇、四府都司以下武职。换给关防。从之。　　

○礼部议覆、衍圣公孔昭焕奏、孟庙请罢季孙、子叔、高子、告子、盆成括、从祀。查季孙、子叔、为孟子门人。盆成括学于孟子。见赵歧注。歧去孟子近。必有据。孟子去齐章。有高子以告之文。确为弟子无疑。告子不害从祀。虽见宋史。然考钦定图书集成。及孟氏三迁志。皆作好生不害。改于何代。不可稽。现在所祀。系浩子不害。非告子。自宋至今。从祀七百余载。未便以臆说罢。从之。　　

○又议覆、江苏巡抚庄有恭奏、金山卫学二十名。额数较多。启民童冒籍之弊。应酌减四名。从之。　　

○又议覆、广东学政刘星炜奏、肇庆府鹤山县、于立县初、有广州府民一百五户。呈请修城入籍。奏准应试。产异籍同。易滋冒籍重考之弊。现据抚臣确查。除已移住鹤山、准其应试外。余必有产业呈县注册者准。仍移知原籍。以杜重考。其庐墓田粮在原籍、不愿迁者。仍归原籍应试。从之。　　

○辛亥。上诣畅春园、问皇太后安。　　

○自圆明园起銮。谒孔林。以定西将军策楞等奏报、擒获阿睦尔撒纳。命改程谒泰陵。　　

○谕曰、朕因抚定伊犁。躬祭阙里。于启銮之晨。适接叛贼阿睦尔撒纳就擒捷音。群情效顺。讨逆奏功。斯皆仰赖祖考鸿禧。默垂庥佑。理应躬诣山陵。敬申谢悃。兹当取道良乡。距泰陵为近。即日前往恭谒。所有祭告孝陵、景陵、典礼。俟曲阜回銮日诹吉举行。　　

○谕军机大臣等、浙江巡抚员缺。已降旨令杨廷璋补授矣。杨廷璋未到之先。所有巡抚印务。著喀尔吉善署理。前喀尔吉善曾奏请陛见。朕已允准。该督久于封疆。朕所倚任。此番所办鄂乐舜一案。不意悖谬若此。尚有何颜面见朕耶。俟杨廷璋到浙。该督即著仍回福建。不必来京。著传谕知之。　　

