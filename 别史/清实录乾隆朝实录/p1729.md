<!-- { "loadSidebar": true } -->
○谕曰、贵妃以上薨逝。奉安时、王公满汉大臣。俱著步行送往。妃嫔以下。王公汉大臣等。不必步行随送。前往奉安处所等候。满洲大臣等、内有年力衰迈。步履维艰者。亦著先行前往　　

○又谕曰、扎拉丰阿、前在军营行走。此次此路办事。将届三年。著派玉柱前往更换　　

○谕军机大臣等、据杨应琚奏、豫筹新疆等处。乙酉年应需各项绸缎。请敕三处织造。照样织办解送等语。前经降旨。新疆各处应办绸缎。下年需用者。但于上年奏闻交办。著将杨应琚奏单钞寄三处织造。令照各项数目色样。豫备制造。解送甘肃应用。毋得粗糙塞责。并延误干咎　　

○乙酉。谕、据阿思哈奏、信阳州知州慕豫生。盘获楚省夥窃拒捕逸犯郑国玺等九人。现伤解楚归案审究。将慕豫生记功注册。以示奖励等语。郑国玺等夥匪多人。肆意行窃。又于楚省拒捕伤人。劫回夥犯。此等积匪。久为闾阎之害。该州能实力缉捕。于地方公务。甚属留心。慕豫生。著该部行文。调取来京引见　　

○又谕曰、叶存仁、崔应阶、会摺奏、济宁州知州史锦、承审陶淳贪纵各款。并不将借工渔利等实情审出。显有瞻徇情弊。请将史锦革职。知府叶棠、交部严加议处一摺。知州陶淳、办理民修水利工程。乃敢滥行苛派。折价自肥。非寻常婪索可比。前据参到。当经降旨交该督抚等、严行研讯。知州史锦。系专委承审之员。自应秉公究拟。以成信谳。乃惟瞻顾徇庇。并不究出实情。甚属可恶。若仅予革职。不足蔽辜。史锦、著革职拏交刑部问罪。知府叶棠。著交部严加议处　　

○谕军机大臣等、额尔景额等奏称、从前因叶尔羌贸易回人离散。所有交官税额。俱未计算。现在有二百二十人。投回叶尔羌。各立产业。请酌量定拟。每年令交钱二千腾格。今年已过四月。请自五月起。至十二月。令交钱一千三百腾格等语。从前霍集占肆逆。回众散乱。全部荡平。数年内始投回立叶。此时若即照所定额数。令其交官。尚恐拮据。著加恩。将所定今年应交钱一千三百腾格。酌免五百。嗣后每年俱令交一千五百腾格。以示体恤　　

○又谕、据扬桑阿等奏、萨尔巴噶什之比车哩克齐等、以从前布噜特等、妄报官兵被害。前来认罪。因谕以内地妄报治罪之例。斥责遣回等语。扬桑阿所办非是。外部之人。一有所闻。即行禀知。尚属恭顺。若遽行斥责。则将来虽有实事。亦必畏惧。不敢禀告。此事本系该大臣等、冒昧查拏于前。兹复以斥责车哩克齐。为塞责之举。即传斥之言。亦未得体。著传谕扬桑阿等。遇便谕知车哩克齐。阿瓦勒比等、尔等所报。前经具奏。奉旨。此系我大臣不行细心查究之过。尔等所报虽虚。并无不是之处。嗣后凡有闻见。无论虚实。即行禀报。如此明白晓谕。庶足以释其疑　　

○刑部议覆、广西按察使吸守侗奏称、泗城、镇安二府。宁明。东兰二州。例不安置军流。今风土稍异。烟瘴亦轻。嗣后解到极边烟瘴军遣。一体酌发。应如所请。至土苗地方。仍遵照定例。不得拨发。又奏称、疎脱重犯之解役。果系依法管解。偶致疏虞。除短解兵役。仍照律问拟外。将长解二名。均暂行羁禁。本官另选干役。押同原解之亲属。上紧躧缉。酌限一年。如能限内拏获。仍将该役。依例减二等拟徒。或限内无获。即将该役。照逃犯本罪。减一等问拟满流。至贿纵疎脱重犯。分别治罪各条。应于各州县衙署头门。刊刻木榜晓谕各役。从之　　

○丙戌。谕曰、河东河道总督叶存仁。现在患病。派御前侍卫索诺水车凌、带领御医。驰驿前往胗视　　

○刑部议准、安徽按察使闵鹗元奏称、臬司为一省刑名总汇。遇有参革发审案件。无论滥刑枉法。应归臬司。即侵贪那移等项。俱由臬司主稿。会同藩司审勘招解。以专责成。从之　　

○丁亥。户部议准、户部侍郎兼顺天府府尹钱汝诚等奏称、浙省乾隆二十三四年。行销顺天茶引。共计一万九千余道。查追无著。请嗣后浙省行销京师茶引。令崇文门于截去中间时。即将所截引心。汇齐送部查核。其残引仍给该商。准照行销口外残引之例。一体免追。从之　　

○兵部议准、直隶总督方观承奏称、热河厅应添巡防官员。请以燕河路分防倴城汛把总移驻。除原辖马兵四名。守兵十名外。应押拨霸州营存城马兵六名。守兵十名。并令热河同知督率。归督标统辖。将乐亭营外委。带存城马兵一名。守兵一名。刘家墩汛马兵一名。守兵二名。抽拨开平汛守兵三名。黑洋河汛守兵二名。移驻倴城。隶天津镇乐亭营都司管辖。其稻地一汛。即以涧河漏把总。带领兵就近巡察。改隶玉田营都司管辖。从之　　

○以江南淮徐河务道李宏、为河东河道总督　　

○旌表守正被戕之四川南江县民吴宗儒妻严氏　　

○戊子。谕军机大臣等、学政李绶摺奏、考试童生。多有册内年岁甚幼。而其人实已至四五十岁不等者。现发提调查办等语。则袪弊可谓认真。但此等情弊。恐各省所在不免。易为枪手顶冒。潜行假托。甚有关系。著传谕各该学政。于点名之时。留心详慎体察。务期弊窦剔清。毋少疎忽　　

○又谕、河东总河员缺。已著李宏补授矣。李宏久任河员。于河务情形。素所熟悉。即著速赴新任。不必来京训。但该督向与何煟同事日久。既身任总河。何煟又调补运河道。于一切公务。该督须秉公查办。不得因系旧日交好。遂稍存回护瞻徇之见。将此传谕李宏知之　　

○又谕曰、叶存仁现在病故。已令李宏补授河东总河矣。此时伏汛届期。河务最为紧要。可即令其速赴新任。该道任内。倘有经手未完事件。委员暂行办理。不必俟李清时到任交代。可将此传谕高晋知之。寻奏、李宏现无经手钱粮。亦无委办未完事件。臣即飞咨李宏。令赴新任。得旨、览。又批。汝谓此人。能胜此任否。有积习否。据实奏来。不可因朕旨。有所顾忌也　　

○乌喇特辅国公达尔玛里第故。遣官致祭如例　　

○己丑。上诣畅春园、问皇太后安　　

○庚寅。上御勤政殿听政　　

○都察院奏、山东高唐州民高上忠控知州马而良劣迹各款。得旨、此案著四达驰驿前往。会同该抚崔应阶。秉公查审。随带司员。著一并驰驿　　

○以礼部尚书永贵、充经筵讲官　　

○以镶红旗满洲副都统兴德、为庄浪副都统　　

○调福建福宁镇总兵德兴、为四川重庆镇总兵　　

○辛卯。盛京将军舍图肯等奏、宁远中前所、中后所、两处地方。渐起蝗蝻。业经全行扑灭。仍不时派人搜捕。广宁属小黑山界内。高子山等处。起有蝗蝻。现派员带领兵夫。上紧扑捕。又南路各城一带。所有蝗蝻。与田亩尚远。皆在牧场旷野等处。扑捕尚易。现添兵夫二百余名。赶紧扑灭。得旨。好。勉力捕尽。不可稍留余孽　　

○陕甘总督杨应琚奏、甘省军需告竣。各属库贮一切正杂钱粮。应尽数提解司库。第恐年例必需之项。无可支应。应将冲繁州县厅。拨贮经费银四百两。简僻州县厅。拨贮银三百两。至若道府库中拨贮。除平凉、甘州、凉州、西宁、宁夏、并肃州、现有存。贮及备公等银。无庸拨贮外。其兰州、安西、巩昌三府。应各拨银二千两。庆阳。秦、阶、等府州。应各拨银一千两。如所属州县。额贮经费不敷。准于该府州库内支领。俟报销后。赴司按数领回归款。得旨、如所议行　　

○又奏、巴里坤提督。乌噜木齐总兵。既互相调驻。其乌噜木齐、原设镇标中左右并城守等四营。自应改为提标。巴里坤、原设标中左右三营。自应改为镇标。止令提臣于移驻之时。带中军参将前赴乌噜木齐。并令镇臣带中军游击。前赴巴里坤。其余员弁兵额。俱无庸移易。至提督原辖之哈密、沙州、安西、靖逆、塔勒纳沁、瓜州、黄墩、卜隆吉、塔尔湾、桥湾、赤金、踏实、双塔、惠回等、一十四营堡。俱在巴里坤以东。遇有考验弁兵。拨发粮饷。稽查营伍等事。若仍照前送提臣核办。相距遥远。难以兼顾。请就近改归巴里坤镇臣管辖。仍听乌噜木齐提臣统辖节制。得旨、如所议行　　

○壬辰。上诣畅春园、问皇太后安　　

○谕军机大臣等、据明瑞等奏、现在凉州、庄浪、热河移驻兵丁。需用口粮。除所存余粮。及本年秋收。虽可多得二三万石。仅足补数年不敷之数。未可遽以为羡余。请于此二年内。携眷兵未曾全到之时。于各回城。再派回人二千名。赴伊犁屯田等语。著照所请。即行知各回城驻劄大臣。酌量派往。惟择其情愿赴屯者。不必勉强。至从前所派回人。该伯克等捐助资送。此次所派。俱著官办起程。毋庸协助。并传谕明瑞等知之　　

○又谕、据库车办事原任巡抚鄂宝奏称、从前新疆甫定。设有总管台站六品伯克。令其约束台站官兵回人。今官兵回人。渐已言语相通。如有斗殴细事。各台站笔帖式。俱可即时办理。此项伯克。并无应办之事。请随其出缺。陆续裁扣等语。著照所请行。但各回城。俱有总管台站之伯克。若无应办之事。自应一体裁扣。其中或有尚需人办事者。仍准存留。不必拘泥。著传谕各回城大臣。酌量办理具奏　　

○又谕、遣往伊犁驻劄之厄鲁特。及热河驻防兵丁。坐扣未完备造军器等项银两。均著加恩豁免。惟此次遣往热河兵丁。将子嗣留京者。其坐扣未完银两。未便一体宽免。伊等派出时。该管旗大臣等、未经查明。以致办理不善。此项银两。应著落该管旗大臣等赔交。嗣后八旗大臣等、不得仍委之参领等蒙混。务将应派之人。通行传至衙门。一一询问各情节办理　　

○甲午。谕曰、内大臣博勒奔察。内廷行走多年。从前病时。赏医赐薓调治。嗣复赏银一千两。俾安心调养。今闻溘浙。朕心深为悯恻。著派散秩大臣一员。带领侍卫十员。前往赐祭　　

○乙未。户部议准、大学士管两江总督尹继善奏称、直省各州县常平仓。定例春粜秋还。请于出粜之时。先将价值详明。及届秋成买补。其在出境采买者。令将产地时价。先行详报。其本地采买。亦将时价报明。及实在发价若干。详本管道府。加结转详督抚查核。稍有不符。即行参究。如采买价有盈余。全数解司充公。遇有拨缺存仓米谷。应动正项采买者。其不敷时价。奏明于所存盈余银内拨补。从之　　

