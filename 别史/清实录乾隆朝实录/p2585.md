<!-- { "loadSidebar": true } -->
○丁丑。谕军机大臣等、前因郝硕奏、汉州知州永灵、率领人夫。寻拣炮子。谕令俟功成后。共寻得多少。节省钱粮多少。查明奏闻。今据郝硕奏、该员自饬知后。共拣获炮子大小三万二千五百余颗。合算共节省银十二万余两等语。该员承办此事。尚属认真。著传谕文绶、即将永灵出具考语。送部引见。并谕郝硕知之。　　

○又谕、此次平定两金川。攻碉击寨。每资大炮轰摧。所有铸炮工匠。闻其极为娴熟。但大功告竣。恐该省或视为无关紧要。遂致日久失传。亦未可定。虽国家嗣后断无复有用兵之事。而此等行军利器。不可一日不备。著传谕文绶、查明该匠。令其入伍食粮。以资养赡。并于本营挑选数人。令其授徒学习。以传久远。仍将如何酌办之处。随便奏闻。　　

○是日、驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十


大清高宗法天隆运至诚先觉体元立极敷文奋武孝慈神圣纯皇帝实录卷之一千四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。九月。戊寅。谕曰。钟音奏建宁府知府蒋衡、因学宫祭器残缺。檄委署松溪县县丞宋思谦督工。唤锡匠邹贵明。给价承造。邹贵明自缢身死一案。经尸子邹昶、赴臬司呈控。提讯邹贵明之死。由差役锁押索银所致。县丞、教谕、官役勒诈威逼毙命。该府先以札查。致酿命案。继又不据实揭报。且据所称、捐俸修葺祭器。并无报案。更恐有串通私派情事。请将知府蒋衡、署县丞宋思谦、教谕陈天琳、革审等语。蒋衡、宋思谦、陈天琳、俱著革职。交与该督、将案内有名犯证。一并严审定拟具奏。　　

○又谕、据福康安奏称、宁古塔副都统福珠礼、系伊伯祖之孙。例应回避等语。福珠礼著调补镶蓝旗汉军副都统。达色、著调补宁古塔副都统。　　

○谕军机大臣等、据郝硕奏、所有经手大板昭一路、各站销册。业经核算就绪。造册送局。现在川省并无应办之事。请遵前奉谕旨、诣阙请训赴任。候旨遵行。又同日据李世杰奏、川省各站。支放银米。业经造册送局完竣。俟本管段内销案。总局全行核定。一面奏闻。一面诣阙请训赴任各等语。李世杰所奏。俟总局核定销案。再奏闻请训。自应如此。至郝硕摺内。既称应遵前旨、赴阙请训又称候奉到谕旨起程。殊未明晰。似伊于行止之间。尚怀犹豫。故尔隐跃其词。但伊经手奏销之案。虽已造册陆续核题。而经部议驳者。正复不少。自应逐案详细核明。登复完竣。方可离川省。况东抚印务。现有国泰护理。并无必须郝硕承办之事。亦无庸急于赴任。著传谕郝硕、李世杰、均俟经手奏销各项。经部指驳之案。登覆核准。再行进京请训。前赴新任。　　

○又谕、据徐绩奏报地方情形摺内。称豫省各属。八月分。共得雨者五十一处。其余五十七处。未据报得雨泽。现在饬查等语。前因直隶大名等处。秋来缺雨。豫省境壤毗连。恐亦有盼泽之处。曾于本月初十日降旨询问。该抚拜发此摺时。虽未奉到前旨。而现在所奏、未报得雨者。有五十七处。又未言及九月初旬曾否得雨。是该省秋来不免稍乾。豫省全以麦收为重。若八九月缺雨。不能及时播种秋麦。于民食大有关系。朕心深为廑念。两河地渐近南。气候较畿辅更暖。若霜降前后得雨。尚可赶种秋麦。未知该抚曾否虔诚祈请。现在曾否优沾渥泽。设或竟致缺雨。应作何设法酌办。俾闾阎不致拮据。亦当豫为筹画。著传谕徐绩、即速查明据实覆奏。　　

○是日、驻跸黄新庄行宫。　　

○己卯。谕军机大臣等、本日萨载奏、河湖水势一摺。据称山阳、宝应、高邮、一带运河水深六七八尺。一丈二三尺不等等语。是淮扬一带运河。尚属深通。前闻运河久未挑浚。河身逐渐淤高。恐日久易致泛溢。于运道河防、关系甚大。曾于八月二十六日降旨、令高晋、萨载、将运河逐段查勘测量。如有应行挑浚者。迅即确实勘估奏闻。今萨载于未接奉前旨时。奏到之摺。所称运河之水。最少者尚有六七八尺。于运道应不致浅阻。则前此所闻淮扬河底渐高之语。或尚系向年黄水倒漾时。间有停淤。遂尔传闻过甚。今清水远出刷黄。不复有倒漾之患。则运河自不虞淤浅。又无藉兴工挑浚。但该处情形。是否如此。难于悬定。著传谕高晋、萨载、即行详细查明。迅速据实覆奏。　　

○是日、驻跸潭柘岫云寺。　　

○庚辰。谕、据国泰奏、署布政使事盐运使章棠、感冒风寒。现已病故等语。所有山东布政使事务。著陆燿署理。其按察使事务。著李燕署理。山东盐运使员缺。著于易简补授。　　

○是日、驻跸静宜园。翼日如之。　　

○辛巳。吏部议准、浙江巡抚三宝奏请、道府厅州县等官。凡遇病痊起用、以及终养丁忧服满。请咨赴选者。均由本籍督抚验看。如果年力不致衰庸。查叙原咨考语。给咨赴部引见补用。佐杂咨部铨选。倘精力就衰。难胜原任。即据实分别奏咨。降补改教、及勒令休致。或有不甘废弃。情愿来京引见人员。照计参六法人员愿引见例。准其给咨赴部引见。从之。　　

○壬午。遣官祭历代帝王庙。上回圆明园。　　

○谕、盛京乃我朝定都创业之地。永陵、福陵、昭陵。巍然在望。皇祖圣祖仁皇帝御极六十一年。曾经三次展谒。孝思追远。常切钦承。朕自乾隆八年、及十九年、恭谒祖陵以来。迄今已二十余年。遥企桥山。每深依恋。常时恭阅太祖太宗实录。敬惟开创艰难。佑启万年统绪。兹际重熙累洽之庥。溯念前劳。辄不禁愀然泪下。而松云葱郁。向惟再莅瞻仰。心甚歉焉。朕现在精力如前。尚堪远涉。拟于明岁秋间前诣盛京。恭谒祖陵。以申积悃。所有跸路往来。俱由内地、出山海关而行。于置顿安营。较为妥便。尚在二十七月之内。途次不行围。至盛京时。不升殿。不筵宴。朝鲜国、毋庸遣使朝贺。其扎萨克蒙古王公等、亦毋庸朝觐。至启銮日期。届时再降谕旨。将此通谕知之。　　

○癸未。谕军机大臣等、据勒尔谨奏、乾隆己亥年。新疆各处备用绸缎。开明各项色样数目。请敕江宁、苏州、杭州、织造。暨山东、山西、巡抚。照依议定丈尺织办。解甘分运等语。著传谕巴延三、国泰、基厚、舒文、福海、即照勒尔谨单开所需各项绸缎。如式妥协制办。务使质地厚重。颜色鲜明不得稍有粗糙轻减。致滋挑驳。前经佛德等奏、织造织解伊犁三年备用绸缎内。有霉黕不堪应用者四十余疋等语。业已降旨、令勒尔谨详悉查核。如系解甘时验有霉黕。即令原办之织造赔制。若已经转解哈密。复检出霉污。应著落该委员赔补。并令嗣后照此例核办。著传谕该织造等、起运缎疋时。并有在遴委干员。妥协护解。毋得稍致霉污。致干咎戾。至所需秦纱二十疋。著毕沅一并照办解往。将此谕令知之。　　

○甲申。谕曰。额尔德蒙额、年力就衰。且有风痰之症。著解任调理。所遗镶红旗蒙古都统员缺。著永福补授。　　

○谕军机大臣等、昨据袁守侗奏、审讯祁县知县罗兴禧、与董得寿接见各情节一摺。已于摺内批示矣。看来罗兴禧、自系一无能为而又狡诈之人。故始则轻与董得寿接见。继复捏饰不吐实情。即昨所讯供词。亦仍不实不尽。董得寿与该县素未谋面。而所持之书。又系董得福出名。若非董得寿、妄称在京王公大臣等、差彼前往。该县岂能为其耸动。遽令相见。又即允其代办。此情理之显而易见者。该犯等不过因事已败露。思欲避重就轻。故不肯据实供吐。似此含糊定案。岂足以成信谳。亦不足以警奸欺。不可不彻底根究。至写字出名之董得福、自必实有其人。或系王公等门上。或系各衙门人役。俱未可定。应向董得寿严切追求。并将该县之传事管门胥役家人。分别严行隔讯。均无难得其实据。如供有指称王公大臣名色。亦不可稍为隐瞒。袁守侗、系军机大臣。又奉钦差审事。不宜有所顾忌。即或供系指称袁守侗之名。或称大学士额驸等名目。甚至假称阿哥等所差。更不能有所瞻徇。总之此事。若不得董得寿指称恐吓实情。断不能定案。著传谕袁守侗、于董得寿解到时。即速将此情节、详细研究。并提该县传事之胥役家人等、隔别讯鞫。如董得寿狡诈不供。即当严加刑讯。务得确情。据实覆奏。毋稍存颟顸了事之见。自取戾咎。将此由五百里谕今知之。　　

○又谕、刑部进呈河南省秋审册。由缓决内、经九卿改入情实者三起。所改甚为允当。王三、同伊兄王浩、因微嫌逞凶攒殴。各毙一命。均应拟抵。岂宜仍予留养。陈大起、于醉后殴毙十岁族侄。张子兰、因教徒殴死九岁幼童。情罪俱为凶恶。并属法无可贷。该抚概行拟入缓决。实不免于轻纵。徐绩、著传旨申饬。但徐绩于地方常行事件。尚可黾勉办理。而刑名非其所长新任臬司。其人不过谨饬自守。问刑之事。自未能谙习荣柱、系刑部司员出身。向即知其能事。是以有旨、命其兼知刑名重案。其于秋审案件。自不当避越俎之嫌。今所改之三犯。荣柱不得谓之不知。何竟任其舛谬若此。该省秋谳时。正当荣柱陛见进京。未及与闻。尚可云无过。若正当赵铨进京。荣柱或兼署臬司。或臬篆另有委署之人。而荣柱在省目击。不为救正即难辞咎。著徐绩即行查明。据实详晰覆奏。并令荣柱明白回奏。至荣柱现任藩司。惟钱粮是其专责。其余该省寻常刑名之案。原可毋庸干与。若遇有地方重大案情。及每年秋审定拟疏册。荣柱仍当帮同徐绩、悉心妥办。毋稍存歧视。致再舛误干咎。将此一并传谕知之。　　

○乙酉。上诣恩慕寺行礼。　　

