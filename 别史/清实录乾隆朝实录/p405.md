<!-- { "loadSidebar": true } -->
○又谕、前据漕运总督顾琮奏称、江西南昌等帮。江南兴武、扬州、等帮运丁。力量艰难。共借银七千八百余两。以为归途之用。朕已加恩赏给。免其扣还。今绍兴前后两帮船一百五十只。亦经仓场侍郎塞尔赫等、每船借给银八两。共银一千一百四十四两。此项借银。事同一体。亦著加恩免其扣还。　　

○和硕庄亲王允禄等奏、会典所载耤田之乐有三。祭先农坛。一也。亲耕时。歌三十六禾词。二也。筵宴时、奏雨旸时若、五谷丰登、家给人足、三章。三也。先农坛乐章。系顺治年间之文。臣等改定进呈。已蒙改正发馆。至三十六禾词。雨旸时若等章。系大学士蒋廷锡所撰。臣等阅其文义古雅。向以为无可更定。是以置之不议。今因管理太常乐部。方知乐与礼不相符。有不得不改正者。除三十六禾词无庸议外。查雨旸时若等三章。原为筵宴进酒进馔而设。雍正二年。以其文不雅驯。令蒋廷锡撰拟。乃蒋廷锡照古乐府体为之。实不能施于燕乐。又自雍正二年起。每年耕耤。从未赐宴。此乐本可不奏。乃因斋宫升座。诸臣庆贺。赐茶、及还宫。本无乐章。误将此三章燕饮之诗。奏中和韶乐而歌之。臣等既经查出。理合奏明。请嗣后于斋宫升座时。用中和韶乐。诸臣庆贺时。用丹陛大乐。还宫。复用中和韶乐。一如朝贺之制。至赐茶本无奏乐之理。应行停止。若有赐宴。则燕乐必须。即停止岁多。乐章不可不具。请将雨旸时若等章。照海宇昇平日之例另撰。字数止须四分之一。得旨。是。　　

○四川巡抚硕色奏、雅州府属大田土千户马浚、故后绝嗣。并无亲支袭替。大田密迩内地。非离省远夷可比。若再将大田之众。交与松坪土千户马泽兼辖。夷情不服。请将大田千户员缺裁汰。其番民悉归清溪县管辖。从之。　　

○癸已。上奉皇太后还宫。　　

○诣大高殿行礼。　　

○诣皇太后宫问安。　　

○谕、前因京仓漕粮。有一二处米色、甚属恶劣。且有搀和草根沙土者。是以派委户部堂官等。细加验看。将该管官分别议处。此皆漕运总督、及仓场侍郎办理疏忽。沿途旗丁作弊之所致。与完粮之百姓。毫无干涉。或办粮之州县。于收粮之时。因此过于吹求。而受兑之运弁旗丁。又借此刁难需索。则小民之受累不浅矣。该部即行文有漕督抚。令其留心稽查。倘有此等情弊。即行查参。　　

○兵部议覆、给事中富森奏称、八旗都统、副都统、护军统领、前锋统领、步军统领等。均有办理旗务、管辖官兵之责。与各省驻防将军、副都统、无异。遇军政之年。令其一体自陈等语。应如所请。内外画一。再查各部院文职大臣。有兼都统等职者。既于文职内遇京察之年自陈。遇军政之年。无庸再行自陈。至王、贝勒、贝子、公、及领侍卫内大臣、兼文职者。遇京察之年。俱应自陈。其有兼都统等职者。亦应于军政之年。一体自陈。再文官京察。各堂官于三月内缮本。送通政司陈奏。武官军政。于十月内举行。今既令于军政之年自陈。请定于九月内缮本。送通政司陈奏。从之。　　

○以协领董达色、为宁夏右翼副都统。协领祁尔旦、为西安右翼副都统。参领卢色力、为西安右翼汉军副都统。　　

○甲午。以举行仲秋经筵。遣官告祭奉先殿。传心殿。　　

○谕、今日举行经筵典礼。礼部据向例、以天雨奏请改期。朕思魏文侯将出猎、而雨。左右不欲行。文侯曰。吾已与虞人期矣。岂可无一期会哉。乃往。身自罢之。夫田猎之娱。尚不以遇雨失期。况经筵大典。业经祭告。自应举行。但执事诸臣。例应在丹墀内排班行礼。未免沾湿。著穿雨衣排列。驾到。即入殿进讲。讲毕。即奏礼成。其阶下行礼。殿内赐茶诸仪。俱著停止。嗣后凡遇雨。俱照此例行。　　

○上御文华殿。讲官三泰、陈德华、进讲论语一日克己复礼。天下归仁焉。讲毕。上宣御论曰。天地至广也。民物至众也。而一人一日之间。苟能克己复礼。天下归仁焉。斯语也。圣人岂欺我哉。盖天地民物。总不外我之一心。仁。人心也。惟不能存仁。其心已亡矣。是以视天地民物自天地民物。而我自我。于归仁乎何有。然其本性之善固在也。一日克已复礼。其仁即在是。而天下之归仁亦在是。故颜子三月不违。斯三月之间。即是天下归仁。而其余之日月至。其至之时。天下之归仁。亦犹颜子之三月不违而已矣。至于圣人位天地。育万物。何一非此心之流行于宇宙间。而天地自位。万物自育乎。是非以仁为感通之具也。亦非举为仁之效、而蕲人之求仁也。人苟未能克已复礼。则必卜度仁之能感通天下。而以天下归仁焉为仁之效。是心也。即己也。持此己而冀天下之归仁。是犹北辕而适越。吾知其无至之日必矣。讲官雅尔呼达、梁诗正、进讲易经天地之道。恒久而不己也。讲毕。上宣御论曰。易经讲义曰。元亨利贞。天道之常。是惟无恒。所以恒久而不已也。夫四时代谢。二气递嬗。何尝久春而久夏乎。然惟其不恒。是以春恒去而夏恒来。运而不穷。岂非天地之以正而能久耶。所谓正者何。其不己之谓乎。故曰惟天之命。于穆不已。是即久于其道也。而大生广生。万物芸芸。孰非易知简能所悠久以无疆者乎。是故天地以正而恒。而天地初不自见其可恒于正。使天地自见其可恒于正。是有恒矣。有恒斯无恒。必恒生而恒灭。恒屈而恒伸。无是理也。是故观天地之恒久。不若观天地之不已。惟其不己。是以恒久。穆穆文王。纯亦不已。是诚希天之圣乎。大学士张廷玉等奏曰。皇上备天德之全。自周旋而中礼。体乾行之健。益悠久以无疆。阐妙蕴于孔颜。得真诠于爻象。臣等敬聆。圣论。实深钦服。礼成。赐讲官及侍班官宴于协和门。　　

○谕曰、戴永椿、著吏部随便带领引见。　　

○又谕、览贵州提督韩勋奏、安笼镇总兵官史载贤、系伊儿女姻亲。同官办事。自不免嫌疑。史载贤、著调补湖广襄阳镇总兵官。宋爱、著调补贵州安笼镇总兵官。　　

○乙未。太宗文皇帝忌辰。上诣奉先殿行礼。　　

○遣官祭昭陵。　　

○谕大学士等、江南上下两江。淮、徐、凤、颍、等所属州县。叠被水灾。今年水势更大。朕心时切忧劳。多方筹画。期登斯民于衽席。此等被灾地方州县官。最关紧要。必须忠诚恻怛。实有与民休戚相关之意。而其才具、又能展布设施者。俾得久于其任。方于地方有益。若徒以才具见长。而无实心为民之念。虽致饰于外。而于抚恤之义。又何补乎。著该督抚留心察看。如现在各员。果能胜任。令其加意经理。以观成效。如有不能胜任者。或于通省属员、拣选补授。或于命往江南人员内、拣选题补。苟得其人。即令久于其地。不必速升。汉之贤能二千石。有赐级赐金而不屡迁者。其道犹可法也。如此。则疮痍可起。元气可复。庶慰朕痌＜?疒众＞在抱之至意。　　

○吏部议覆、署理两广总督庆复疏称、西省盐法。从前官运官销。由东省配兑省河盐包。运至梧州府总口。一切收发。委梧州府同知办理。嗣于乾隆元年。经前督臣鄂弥达奏准、添设广西运同一员。驻劄梧州。专管西省各埠饷税。催徵收解。但查未设运同之前。督催官、系东西两道。经徵官、系各州县。责任攸分。不必再设催徵之员。至令该员收饷专解。又有不便于商者。平乐等二十八埠商人。俱住广东省城。其告拆盐包。原系先完饷。而后拆引。伊等自赴运司库。或数百两。或一千两。就近缴纳。当即拆引。最为便易。今前赴梧州完纳。逆流窎远。其西税一项。商埠咸隶西省。而余盐羡利。例系商人自赴西盐道库完纳。则西税银两。照羡余纳西盐道库。均属便易。若令解运同衙门转解。未免多一周折。又运同之下。添设知事一员。亦属冗旷。请将梧州盐务运同、并知事二缺、俱裁。所有收发盐包、给发水脚、盘验盐船事宜。仍委梧州府同知就近办理等语。应如所请。从之。　　

○户部等部议准、安徽巡抚张楷条奏一、委员会审之宜详核也。承办案件。例由本管州县审解。知府直隶州、覆核详司。必系疑难之案。方准委员会审。乃江省不论罪之重轻。事之难易。动辄委令别州县会审。又屡驳覆审。别邑之案审明。本邑之案、反致迟搁。嗣后果系疑难重大之案。本管州县、不能审明者。遴员会审。寻常案件。不准滥委。一、帘官之宜减调也。各省武闱内帘同考官。不过四员。独江南用至十二员。又恐事故不到。加倍调取。至临期掣系空签。方令回任。臣上年主试武闱。合式入三场者止一千五百余卷。每房分阅一百余卷。查从前各科卷数。大略相同。实属房多卷少。请减去六员。每员分阅二百余卷。不虑草率。至文闱内外帘官。共用四十五员。虽无可减。向例调取九十员。先期聚集省城。临期照额点取。方将余剩之员退回。计往返一月有余。且调取过多。每有一府中、印官全行赴省。嗣后请令布政司酌量详调。每十员止余调一二员。仍将附近省城之员停派。以备临时添补。则闱员敷用。而州县亦可各勤职守。再文闱供给。各省不过数员。独江南用至四十九员。以致通省佐杂。调取大半。并请嗣后供给官。酌用二十五员。省去二十四员。虽比旧减半。而较之他省。已属倍多必无不敷之患。从之。　　

○兵部议覆、王大臣等、会议顺天府府尹蒋炳奏称。旗庄地亩。俱在近京五百里内。八旗官兵人等。各有当差执事。不得不资佃耕种。收取租息。佃户亦得藉此养赡身家。近年以来。旗人下乡取租。黠佃多方刁蹬支吾。旗人情急。将该佃送官究治。乃州县中、有以抑挫旗人、为不畏强御者。有以袒护民人、为善于抚字者。遇此案件。大都置之不理。请嗣后旗人取租、召佃、赎地、等事。如佃户将租计刁难。及串通霸占。故意勒掯。告发到官。应令该地方官。速为秉公审理。如任意迟延。有心偏袒。令该上司提讯。将奸民按律惩治。州县查参议处。如旗人欺虐佃户。令该州县送臣衙门究治。再旗人以地亩事件。告假下乡。原非十日半月、所能猝办。应令该旗宽给限期。俾得从容办理。庶不致为奸民掯勒等语。均应如所请。从之。　　

○丙申。上诣皇太后宫问安。　　

○户部议准、左都御史管广东巡抚王安国疏称、龙门协孤悬海岛。不产米谷。请将廉州府仓、并钦州、合浦、灵山、三州县仓内、拨谷一万石。运至龙门协。建仓收贮。接济兵民。从之。　　

