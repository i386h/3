<!-- { "loadSidebar": true } -->
○丙戌。谕曰、将军公明瑞。自蛮结大破贼兵之后。进至宋赛。因前路并无贼匪踪迹。而额勒登额等。又不能从猛密取道。会兵同进。遂由猛弄一路。破垒因粮。屡有斩获。继复由大山移驻小猛育。数日闲攻击贼营。连次取胜。此时若额勒登额。领兵由外进援。腹背夹攻。贼众何难靡溃。讵额勒登额。始于旱塔逗遛。老师挫锐。迨退回虎踞关。又因贼众尾至猛卯一路。转避贼绕从内地。由小陇川等处。纡缓而行。以数日可达之程。迟至二十余日。方抵宛顶。经鄂宁屡檄促援。一切置之不问。致老官屯贼众。转得并力拒我大军。是额勒登额。丧尽天良。有心贻误。其罪可胜诛乎。时将军公明瑞。方统众奋力剿御。以绿营兵丁疲病者多。不忍抛弃遄行。令将领等分整队伍。以次冲出。明瑞亲冒矢石。督师殿后。犹杀贼数千。我军藉以保护。而明瑞悉力击战。以致受伤身殒。其相随之都统扎拉丰阿、护军统领观音保、总兵李全、亦先后阵亡。闻之深为轸悼。在缅匪徼外么＜?麻骨＞。本不值兴兵办理。朕并无必欲剿灭之意。前降谕旨甚明。特以刘藻、杨应琚、舛谬失律于前。而额勒登额等、丧心偾事。又出意料之外。致将军大臣。奋勇捐躯。办理势难中止。现已特派经略、将军、参赞大臣、并调拨八旗劲旅。厚集继进。以期扫荡蛮氛。至明瑞等夙秉纯诚。尽心国事。效命疆场。并宜优加恩恤。以慰忠荩。明瑞、著照班第之例。从优议恤。其一等诚嘉毅勇公。即著伊子承袭。扎拉丰阿、观音保、李全、亦著一并优予恤典。俱入祀昭忠祠。该部详悉察例具奏。所有阵亡兵丁。并著行文该督等、查明恤赏　　

○又谕曰、明瑞应赔一切银两。俱著加恩宽免　　

○又谕、现在续派官兵赴滇。筹办进剿缅匪。一切机宜。关系紧要。必须重臣前往督率调度。以期迅奏肤功。大学士忠勇公傅恒、著授为经略。阿里衮、阿桂、著授为副将军。舒赫德、著授为参赞大臣。阿桂现已传旨令其来京。再赴滇省。舒赫德即行驰驿前往云南。与阿里衮、鄂宁、豫办军营事务。傅恒俟将次进兵。再行前往。所有云贵总督员缺。即著鄂宁补授。明德。著调补云南巡抚。明德未到之先。其总督印务。著阿里衮暂行管理。鄂宁、仍著办理巡抚印务。至随舒赫德前往之司员等。并著一并驰驿　　

○又谕曰、额勒登额、身为参赞大臣。统兵进剿。乃有心退缩贻误。经抚臣屡调退援。一切置之不问。实为罪不容诛。现今降旨革职。拏解来京治罪。额勒登额。本乌拉齐微末之人。前此皆由富德。袒庇戚谊。多方缘饰。迭次保荐。擢至大员。派往军营。竟偾军旅大事。从来外省滥举匪人。该督抚等。尚有应得处分。今额勒登额、丧心失律至此。非寻常败检劣员可比。为举主者。安得听其置身事外。以长朋比颓风。富德、著革去散秩大臣。拏交刑部治罪　　

○谕军机大臣等、伊犁将军阿桂、经历战阵。伊犁现亦无事。著即驰驿来京。候朕训示后。遣伊前往云南。伊犁将军印务。著伊勒图署理。额敏和卓。著往喀什噶尔总统事务。阿桂、不必俟伊勒图至彼交代。奉旨后。即将印务委该处副都统一员。先行暂署　　

○又谕、现在滇省尚书需接济马匹。前经传谕各该督抚、上紧购办。以备军行。但此时酌定进兵。应在来年秋末冬初。而目下天时渐次向炎。长途催赶。马力易疲。自应从长计议。著各该督抚等。除已经起送之马。饬令解员。在途缓顿徐行外。其余未经解送者。一面采办齐全。择地分厂散牧。务令餧养膘壮。俟应行解送时。酌量另降谕旨。再行从容解滇应用。至于来年进兵之语。祗可督抚等知之。当密之又密。令贼不测何时进兵豫备。自劳其力耳。可即将此传谕知之　　

○又谕、前以本年进剿缅匪。曾令崔应阶于该省水师内。拣选三千名。令叶相德带领。由广东一路往滇。今酌定进剿事宜。尚需时日。所有该省水师兵丁。此时且不必即行前往。可传谕崔应阶。并叶相德知之。须密之又密。毋洩机宜也　　

○盛京礼部侍郎温敏奏、高丽龙川居民董芳春、金官一、金文爱、驾船补鱼。遇风漂至凤凰城小岛子地方。当即行文该国王查核属实。现在资给衣服口粮遣回。下部知之　　

○以銮仪卫掌卫事大臣福隆安、为兵部尚书。命在军机处学习行走　　

○以吏部尚书托恩多、署步军统领事务　　

○浙江巡抚熊学鹏、丁忧。以浙江布政使永德、为浙江巡抚。浙江杭嘉湖道刘纯炜、为浙江布政使　　

○调山东巡抚彰宝、为江苏巡抚。福建巡抚富尼汉、为山东巡抚。湖北巡抚鄂宝、为福建巡抚。以陕西布政使程焘、为湖北巡抚。山东按察使勒尔谨、为陕西布政使。调山西按察使尹嘉铨、为山东按察使。以原任云南按察使夔舒、为山西按察使　　

○命江宁将军富椿、来京候旨。调广州将军容保、为江宁将军　　

○调西安副都统玉柱、为正红旗汉军副都统。以科布多参赞大臣扎隆阿、为西安副都统。热河副都统集福、为科布多参赞大臣。正红旗汉军副都统呼什图、为热河副都统　　

○旌表守正捐躯之河南内黄县民左谷多妻董氏　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命庄亲王永瑺、裕亲王广禄、和亲王弘昼、各五推。吏部右侍郎何逢僖、户部右侍郎高恒、礼部右侍郎倪承宽、兵部右侍郎觉罗奉宽、刑部左侍郎钱维城、工部右侍郎刘星炜、都察院左副都御史鄂忻、通政使觉罗志信、大理寺卿景福、各九推毕。顺天府府尹、率农夫终亩。赏赉耆老农夫如例　　

○谕曰、额勒登额。统兵分剿缅匪。既在旱塔逗遛。老师糜饷。及将军等悬军深入。复不能克期赴援。是额勒登额之丧良偾事。罪不容诛。其在事兵丁等。皆由将领所误。尚可原恕。但既旷日持久。亦复无功足录。可宣谕伊等。益当奋勉自励。以观后效。至将军明瑞。所统满汉官兵。深入贼境。蛮结之战。奋勇摧坚。继复破垒因粮。著有劳绩。即此番由猛腊回至宛顶。亦系将军护令旋师。并作伊等弃逃溃散。所有明瑞军营随行官弁。及满汉兵丁。著阿里衮、鄂宁、详悉查明。加恩分别赏赉。以示鼓励　　

○谕军机大臣等、据鄂宁奏、滇省办理马匹维艰。自属该省实在情形。本地媒产马无多。连年采买。原难多有宽裕。此时转不必复向民间购办。稍滋纷扰。其牛只不惯跋涉。前办多有损伤之处。昨阿尔泰亦曾奏及。竟可无庸复办。川省既议以马骡抵用。并令粤西亦就该处所产。悉心筹办矣。至京兵现已起程。原为弹压地方。至进剿日期。今年或赶办不及。俟来岁秋冬。再议大举。则诸事措置。皆得从容。所有京兵在途行程各事宜。现令军机大臣详悉议覆。其荆州四川驻防兵丁。到滇后。即可在省城暂驻。先尽京兵遄行。则沿途顿宿诸事。更为便易。但明年进兵之说。务须密之又密。毋令外闲传布。此外尚有应行密筹之事。已面谕舒赫德。俟其到滇后。与阿里衮。鄂宁。公同妥议。据实覆奏。将此传谕知之　　

○又谕、据阿尔泰奏、将豫备之营驿马匹。及采买马骡。尽数解滇。并购备牛只运送等语。昨因赴滇马骡等项。长途赶解。牲力易疲。已传谕阿尔泰、令将已经起送者。饬委解员缓站竹行。其未经解送之马。另择凉爽处所。分厂牧放。务令餧养膘壮。俟应行送往时。另降谕旨。再行从容解送。该督自当遵照办理。至川省购觅牛只一事。因昨岁曾经采办。故饬令豫备。但前据该督奏称、川省牛只赴滇。易于倒毙。现在改办骡马。顷鄂宁所奏、亦复相同。自系该处实在情形。即无庸复办牛只。致道途难行。徒费无益。著传谕该督。悉心筹办。多行购备马骡俟临期缓程妥解。俾资实用　　

○军机大臣等奏、此次赴滇官兵。前议以二百名为一起。原为进剿迅速。自当克日遄行。现在筹办尚需时日。则行走无庸过急。兹据云南抚臣鄂宁奏称、自平彝至永昌。计三十站。道路绵长。夫马难以敷用。请分一百名为一起。应如所请。再派出之荆州四川驻防兵。已奉旨令于云南省城驻劄。如途中或遇京兵同时到站。应令京兵先行。前抵永昌。所调驻防兵。俟需用时。再行前进。至经过各省。夫马如果充裕。则照臣等原议办理。或应付稍艰。不妨亦照鄂宁所奏以一百名为一起。不必拘泥前议。得旨、依议速行　　

○湖南巡抚方世俊覆奏、京兵即日赴滇。奉旨将豫备事宜。令臣筹议。查递送官兵。全赖夫马。民夫系就本地派雇。尚易集事。惟楚南素不产马。上年雇备应差。及拨动营驿各马。已多劳伤倒毙。纷纷购补。民马益觉短少。现核计有驿各属马。酌量抽拨协济。并令各属通融雇备。至楚省办差章程。向照豫省之例。将添雇夫马若干。核明应用各数。除例准开销外。不敷之数。于通省按粮摊派。今蒙恩赏银十万两。现议暂行存贮。以备官兵经过正项不敷之用。此次所需夫马帮贴银两。请即于恩赏银内动给。得旨。览奏俱悉。如所议行　　

○升任云南巡抚鄂宁奏、接额勒登额等来文。知将军明瑞。在猛腊地方。与贼鏖战。被乌枪伤阵亡。查官兵既已彻回内地。各隘口自当防御。随飞行各镇将。相度机宜。并查明收回官兵若干。现在宛顶官兵若干。统俟阿里衮到日。再行熟商办理。得旨、此时祗可如此。难言进剿。俟舒赫德到时。尔等密商。据实奏来　　

○戊子。上诣畅春园、问皇太后安　　

○幸圆明园　　

○遣官祭贤良祠　　

