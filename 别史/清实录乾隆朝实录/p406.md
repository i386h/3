<!-- { "loadSidebar": true } -->
○兵部等部会议、署两广总督事务云南总督庆复疏称、南海县横基角地方。上至江浦汛八里。下至顺德县河澎汛十二里。乡村错杂。商民往来。渡口险要。应添设一汛。并三板船一只。拨兵驻防巡缉。从之。　　

○丁酉。太祖高皇帝忌辰。上诣奉先殿行礼。　　

○遣官祭福陵。　　

○谕、江南上下两江。有叠被水灾之州县。朕心深为轸念。已命大臣前往。会同该督抚加意赈恤。以苏民困。兹据安徽巡抚张楷奏报。连年水潦歉收。今年被灾最重者。则有凤阳、临淮、宿州、灵璧、虹县、怀远、寿州、凤台、蒙城、泗州、五河、盱眙、天长、十三州县。次重者。则有定远、霍邱、太和、颍上、亳州、阜阳、六州县。朕思此等地方民人。于积困之余。又罹灾患。非加恩于常格之外。不足以拯阽危。其最重者。著于定例应赈月分之外。加展三个月。其次者。著于定例应赈月分之外。加展两个月。至于灾止六分。次贫不赈者。亦俱赏赈一个月。其被灾屯卫军丁。著照坐落州县。一体加展月分。又无业贫民。乏食生监。各随所居乡村。准其照例领赈。其应于何时开赈。该抚即酌量情形举行。务派贤能有司官员。殚竭天良。实力抚恤。其下江被灾等处。即著钦差大臣。会同该督抚、照此旨酌量办理。务使灾民均沾实惠。该部即遵谕速行。　　

○大学士议准、署两广总督庆复、议覆广东按察使潘思榘奏称。琼南四面环海。中有五指山。住居生熟黎人。性质愚蒙。不知读书。应照云贵湖南苗童之例。一体教导。于黎峒相近之区。崖、陵、昌、感、儋、万、定、等七州县。设学一十三所。选择品学兼优之贡生生员。每年给与修脯。令实心教诲。果有识字成诵者。量赏纸笔。能通文应试者。另编黎字号。每州县额取一名。一体乡试。下部议行。　　

○户部议覆、两淮盐政准泰疏称。经管钱粮各官。例有交盘定限。两淮盐属二十五场大使。徵解钱粮。止有奏销分数考成。而新旧交代。并无报部定限。亦无册报部科。若不立定章程。勒限催办。则新旧各员。恃无交代处分。任意延缓。或至亏欠挪移。均未可定。应请嗣后将两淮盐场大使。亦照州县例。勒限两个月交盘。造册加结。咨报部科查核。倘逾限未清。查明新旧两任。系何任迟延分别参处。若有侵挪亏空情弊。即行严参。应如所请。再查两淮场员交盘既经定有例限。则凡经管盐课大使等官。事同一例。自应通行各省。一体遵行。从之。　　

○戊戌。上诣皇太后宫问安。　　

○谕、朕御极以来。爱养黎元。于蠲免正赋之外。复将雍正十三年以前。各省积欠。陆续豁除。以息民间追呼之扰。今查雍正十三年正月起至十二月。江苏安徽福建、三省。未完民欠正项钱粮银。共一十七万七千六百七十四两六钱零。甘肃、福建、江苏、等三省。共未完民欠正项米豆粮。共九万五千二百六十九石零。甘肃省、民欠未完正项草。一百七万四千二十一束零。又直隶、江苏、安徽、甘肃、广东、福建、等六省。民欠未完杂项钱粮银。二千九百二十四两零。福建省、民欠未完杂项租谷。四百四十八石零。此等拖欠各项。历年已久。多系贫乏之户。无力输将。况江苏所欠独多。目今彼地现被水灾。待恩抚恤。岂可复徵逋负。著将以上各项。悉行豁免。若谕旨未到之先。或有续完之项。即咨部扣除。再查江、浙、二省。尚有雍正十三年、未完漕项银、七万一千二百七十两零。米、二万九百四十九石零。麦、四千三十七石零。豆、一百八十五石零。向来漕项。不在豁免之列。今既蠲除各项。著将漕项一体免徵。此旨到日。各该督抚、可即出示通行晓谕。并令各州县官实力奉行。务令闾阎均沾实惠。倘有不肖有司。朦混私收。或蠹役土棍。欺隐中饱等弊。该督抚、即行严参密拏。从重治罪。著交该部速行。　　

○又谕、今年上下两江。被水州县。赈济之处甚多。俱需米谷应用。明岁春夏之交。米价谅必腾贵。虽然商贾流通。恐地方米粮、究不能充裕。朕意若将乾隆癸亥年运京漕粮内。酌留本省。自有裨益。上江、应截留若干。下江、应截留若干。著高斌、周学健、会同该督抚、察看情形。酌定数目。具奏请旨。　　

○己亥。万寿节。上诣大高殿、寿皇殿、行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫。东岳庙。城隍庙。　　

○诣皇太后宫行礼。　　

○御太和殿。王以下、文武各官进表。行庆贺礼。停止筵宴。　　

○谕大学士等、向来外省地方灾荒。有司官员。办理不善。每将应赈人数。有意裁减。以致人多赈少。国家虽沛恩膏。而小民仍有不免饥馁者。今年江南被水甚重。且当连年灾荒之后。更非寻常可比。凡属应赈灾民。务须将大小口数。据实造册。不得仍踵前弊。致有遗漏。可速传谕钦差大臣、及该督抚。加意查察。转饬有司、实力奉行。　　

○庚子。上御乾清门听政。　　

○诣皇太后宫问安。　　

○谕曰。于文煇、著解任。其刻薄贪鄙等情。交与德沛查审具奏。赣州总兵官员缺。著章隆补授。　　

○以江宁城守副将成元震、补授山东兖州镇总兵官。　　

○辛丑。谕、今年上下两江。水灾甚重。朕宵旰忧劳。百端筹画。以拯吾民之困厄。但思此等穷民。在本地引领待赈者固多。而挈家四出。觅食于邻省邻郡者、亦复不少。著江南、及河南、山东、江西、湖广、等省督抚各严饬地方有司。凡遇江南灾民所到之地。即随地安顿留养。或借寺庙。或盖篷厂。使有栖止之所。动用该处常平仓谷。计口授粮。据实报销。并训谕约束。不得借端生事。至于灾民聚集众多之处。则更委道府大员。专行督察。至冬月水消。及春初耕种之时。有愿归本乡者。即资送回籍。知照本籍、照例安插。并给以麦种。俾得及时赶种。其不愿回籍者。亦不必强。悉遵前谕行。　　

○户部议准、总漕顾琮疏称。起运白粮内。有白糯一项。浙省向不产糯。雍正七年间。曾经粮道详明原任浙督李卫酌办。随漕统徵糙粳。官为易糯。舂办兑运。官民称便。请题明嗣后遵照办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十二


大清高宗法天隆运至诚先觉体元立极敷文奋武孝慈神圣纯皇帝实录卷之一百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。八月。壬寅。上奉皇太后驻跸南苑。　　

○诣皇太后行宫问安。　　

○上行围。　　

○谕、上年山东历城一十七州县卫。秋禾被灾。朕特降谕旨。将应徵新旧钱粮、并漕米黑豆。一概缓至今岁及癸亥两年带徵。于麦熟后起限。嗣因今岁二麦不登。复缓至秋成后完纳。现在秋收丰稔。自应按款输将。但各州县中。有叠被灾伤之历城等十三县。今岁虽获有秋。而民力未苏。旧欠新徵。令其一时并纳。未免拮据。著将历城、章邱、齐东、济阳、长清、陵县、邹平、临邑、平原、肥城、平阴、茌平、博平、等县。并历城、章邱、济阳、长清、肥城、等五县、收并之卫地。除现年钱粮、及带徵六年之米豆。照常徵收外。其应徵四五两年旧欠。及带徵六年之地丁。并灾案出借之口粮籽种。概缓至乾隆癸亥年麦收后起徵。仍照例分年完纳、以纾民力。又闻齐河、禹城、清平、高唐、等四州县。并齐河县收并之卫地。今夏虽勘不成灾。究属歉收。且去岁被灾亦重。著与历城等县、一例办理使小民糊口有资输将不致竭蹶。该抚即遵谕行。　　

○是日、驻跸南苑。至丁未皆如之。　　

○癸卯。上诣皇太后行宫问安。　　

○吏部议准、广东巡抚王安国疏称。先因大埔坪吉河地方。为花县广宁、从化、长宁、阳山、各县接壤。最易藏奸。添设同知一员。专管花县、从化、清远、英德、广宁、长宁、等六县捕务。今查其地虽各县接壤。相隔实远。呼应不灵。况近来奸宄敛迹。大埔坪城内。有千总驻劄巡防。请将大埔坪同知所管各县捕务。仍归各府同知通判、照旧管辖。又大官田地方。因有昆仑、皂幕、诸大山。昔称盗薮。添设同知。驻劄鹤山县城。管辖新宁新会、开平、恩平、鹤山、各县捕务。今查其地均已平宁。且现有知县典史等官。又有药迳双桥、二巡检巡缉。洵为周密。亦应将大官田同知裁汰。所管捕务。仍归各府同知通判管辖。至鹤山县捕务。请归肇庆府通判兼管。又高廉运判一缺。先因粤省盐务未清。请于合浦县石康地方。添设运判。督收支放事宜。今查各场厂栅。既有效力之员巡缉。私枭亦已潜踪运判实属闲员。应裁。其发晒银两各项事宜。仍归高廉二府兼理。又三水县西南驿。清远县安远驿。曲江县芙蓉驿。英德县正阳驿。均无驿马。仅司递送本章、与发管徒犯。闲旷应裁各驿原管事宜。悉归各县典史兼管又阳江县新设那龙司。澄迈县新设新安司先因地系通衢要冲。商贾云集。酌议添设。但各离县甚近。管辖地方无多。实为可省。应裁。原拨分管地方。仍归各县捕巡管理。又崖州、陵水、感恩、昌化、四州县训导缺出。拣员调补。但学额无多。正、谕、各一员。尽足训课。亦应将各训导裁汰。从之。　　

○工部议准、河南山东河道总督白钟山疏称。豫省黄河南岸、郑州中牟一带。地居上游。堤工在在险要。自乾隆五年秋汛后。坐湾愈深。各工危险。今来童寨对岸沙滩。亟应挑挖引河一道。自姚五家庄、至侯七家庄止。以顺河流。以保险工。从之。　　

○甲辰。上诣皇太后行宫问安。　　

○上行围。　　

○遣官祭黑龙潭昭灵沛泽龙王之神。　　

