<!-- { "loadSidebar": true } -->
○山东巡抚阿尔泰覆奏、东省自七月初间。雨势极大。德州附近各府属。洼地俱有积水。是否成灾。查明办理。得旨、自然成灾。不可讳饰。但妥办抚恤之事可耳　　

○广东巡抚托恩多奏、起解饷银。定例十万两以上。委同知。通判。五万两以上。委州同、州判等官。是以各省同知、通判、解饷。有多至二十余万者。在江浙等省。舟车俱便。稽察尚易。至云、贵、川、广、山路居多。必须人夫转运。委解愈多。用夫愈众。一时照料难周。易致窃取奔逸。请嗣后云。贵川广等省运饷。同知、通判、以十万两为率。州同等官。以五万两为率。得旨、甚是。如所议行　　

○广东布政使史奕昂奏、粤东塘汛。旧制烟墩、砌以碎石土砖。望楼、用木建造。嗣经原任藩司石柱、令俱改换青砖。日久风雨飘淋。仍易坍损。徒滋糜费。请仍遵旧制。得旨、石柱原不晓事。如汝所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十一


大清高宗法天隆运至诚先觉体元立极敷文奋武孝慈神圣纯皇帝实录卷之六百四十二　　

监修总裁官经筵讲官太子太傅文渊阁大学士文渊阁领阁事领待卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。八月。丁卯朔。上诣皇太后行宫问安　　

○祭先师孔子。遣和亲王弘昼行礼　　

○直隶总督方观承奏、永定河下口清浑水道紧要。臣亲赴遥埝及南北埝察看。遥埝地广而洼。浑水初经。足资荡漾。过北埝上汛四十里外。即与清水相并。浑水至此。势弱留淤。俟水落后。将淤处疏通。再挽流令归旧道。得旨、汝当亲在彼。相机指示料理。不可以来此为急也　　

○戊辰。祭大社大稷。遣裕亲王广禄恭代行礼　　

○上奉皇太后幸卷阿胜境。侍早晚膳。至甲戌皆如之。　　

○赐扈从王公大臣。并蒙古王公台吉等食。至甲戌皆如之　　

○以翰林院侍读学士景福。为詹事府詹事　　

○铸给云南镇雄州彝良州同。威信州判。关防。从布政使顾济美请也　　

○己巳。谕、昨据常钧奏、豫省祥符黑堽口等处。河水漫溢。已命裘曰修前往会同办理。今据奏报。现在漫水日就消退。地方城郭。可以无虞。虽因稍慰。但河溜夺趋尉氏县贾鲁河。旧流淤浅。斯于河防最关紧要。著大学士刘统勋。协办大学士公兆惠。星速驰驿赴豫。督率查办　　

○又谕、河南祥符等县。河水漫溢。已特派大臣驰驿前往。会同该抚等、相度经理。所有被水村庄。并令加意抚绥。朕思被水情形。与被旱不同。盖旱形可以豫知。地方官先事详查户口。造册汇报。上司核定。委员监放。尚可需时。至于水灾猝至。室庐一空。灾民嗷嗷。岂能辽待。著大学士刘统勋等、会同该抚常钧。严饬地方各官。遇应行加赈之地。随查随赈。无俟汇齐册报。辗转稽延。并于被灾较重州县。各按四乡。分设粥厂。俾得就近糊口。不致失所。副朕加惠贫民至意。但不得因有此旨。不行实力察勘。致令吏胥从中冒滥滋弊可耳。该部遵谕速行　　

○又谕曰、吉庆奏、杨藻控告固安县知县。抑勒伊父。讳强为窃。且将事主跪销梭桚一摺。县令身任地方之责。乃遇盗不能力缉。甚至有心讳纵。酷虐被劫之家。所为牧民之义安在。著派署刑部侍郎阿永阿。前往会同该督方观承。秉化查审。如所控属实。即将该县严参按律究拟。倘系虚捏。亦应将杨藻。治以诬控之罪。以儆刁健。毋得稍存意见。致乖平允　　

○谕军机大臣等、尹继善奏、南河上游。黄水陡落六七尺。遣人查探。闻知山东曹县北岸堤工漫溢。豫备调拨南河官弁。前往协助等语。具见留心。已于摺内批示。顷据常钧摺奏、豫省黄河。现在夺溜趋贾鲁河。此事最关紧要。已派刘统勋、兆惠、前往督办。及时堵筑漫口。河东河员。谙练之材甚少。非协济妥员。安能集事。著传谕尹继善、即会同高晋、于各河营弁将兵丁内。加意挑选。先期速行调往。以便刘统勋等、一到工所。即可济用。其所奏下河勘办各事宜。并著即行悉心妥协经理。仍将被水轻重。及作何抚恤情形。一面奏闻　　

○又谕曰、高晋等奏、徐城黄河两岸漫滩现已断流。镇洋等县。海潮消退。各工抢护平稳。所有被淹低洼田亩。照例抚恤一摺。现今河南各属。被水较重。黄河漫口。于贾鲁河夺溜。则淮徐一带。地处下游。黄河水势自平。工程俱无妨碍。此朕之所忧。不在江南而在河南也。但高晋等、亦不可不董率属员。加意防护。其高邮。甘泉。漫口。昨已降旨。令尹继善、会同高晋等、妥协筹办。应即上紧堵闭。以利运道。所有下河各属被水灾民。应行抚恤者。并即善为抚恤。毋致失所。至豫省黄河。堵筑疏浚。工程较多。已令尹继善会同高晋、于南河熟谙桩埽弁兵。选拨协助。著再传谕高晋、即速调往。以济急需。想该督仰体朕意。断不稍分畛域也　　

○又谕曰、常钧奏报。省城漫水消退。各缺口亦渐次断流。惟杨桥大坝一带。连接大堤。黄溜夺出杨桥。直趋贾鲁河。旧流淤浅等语。河南此次被水较大。昨已派侍郎裘曰修。前往会同该抚将一应疏洩抚恤事宜。妥协办理。现今堤工渐就平稳。但黄河夺溜一事。于河道民生。最关紧要。现派大学士刘统勋、协办大学士公兆惠。驰驿前赴该处。将引溜归槽之事。专司督办。并谕尹继善、挑拣南河熟练官员兵丁。调赴豫省应用。但该抚等、此时即应一面详悉相度。实力筹办。不得因派有钦差。因循坐守。如目下已经办有成局。钦差未到之先。河流可复。该抚可行文知会刘统勋等、令其即回。再裘曰修奉差在前。如刘统勋等到豫。自应专任董办夺溜之事。裘曰修即将该省一切干支各河水利。并山东曹县一带漫溢处所。悉心经理。务期保护前工。为一劳永逸之计。至该省现在工程抚恤需用甚多。所有藩库存贮银两。是否足敷应用。并著即行查明。如有必需接济之处。奏闻动拨。著将此传谕裘曰修。张师载。常钧等知之　　

○又谕、据河南巡抚常钧奏报。豫省贾鲁河夺溜一摺。已有旨令刘统勋等前往董率查勘。并据尹继善奏、南河上游。黄水陡落。探闻山东曹县北岸堤工。亦有漫溢等语。该省地处河南江南承上接下之交。该抚何以并未奏到。著传谕阿尔泰、即将曹县北岸堤工漫溢情形。及现在作何上紧筹办之处。速行奏闻。并有旨谕刘统勋、兆惠等、到豫后酌量查勘。如可一人督办。即分一人前往东省。会同查办。阿尔泰不必俟钦差。著即速前往。相机速行妥办　　

○封闭广东大埔县打禾坪铅矿。从巡抚托恩多请也　　

○庚午。遣官祭关帝庙　　

○谕、据张师载奏、请议处河工疎防各员一摺。此次河水较大。非人力所能豫备。但其中有工程甫经修理。不应遽有冲决之事者。与寻常疎防有间。著钦差大学士刘统勋等、会同该总河。查明分别交部议处至运河水道堤工。现在保护平稳。承办各员。亦著酌量奏请议叙。俾众知所劝惩　　

○谕军机大臣等、张师载续报漫溢处所。及缺口淤闭情形一摺。所奏殊未明晰。山东曹县北岸十四堡。于七月十九日漫溢。先据阿尔泰奏到。黄流于二十日戌刻。冲及城武县北门。而张师载奏称、二十一、二、两日。水势消落。漫口渐见淤闭。则城璩之水。来源既断。自可不致为害。何以复有冲及县城之事。其豫省贾鲁河夺溜一节。奏内何以并无一语声明。岂具摺时。尚未据所属禀报耶。现已先后派令裘曰修。刘统勋、兆惠。驰驿前往豫省。相度堵御。速俾河流复旧。并令尹继善于南河熟谙桩扫弁兵。遴选发往。协力帮助矣。看来此番水势甚大。非人力所能自主。张师载惟应会同常钧。阿尔泰、悉心相度。实力经理。不得过事张皇。转致失措。至张师载此摺。既限日行六百里。则应由驿递驰奏、何以复差二人自赍沿途即可更换马匹。而该差岂能不辍昼夜。疾行六百里。势必转致迟误。殊属糊涂。今此旨及彼摺。皆由驿速发。其所差二人。命至热河悉问情形后发回。将此并谕知之　　

○又谕曰、阿桂奏称、询问从哈萨克来投之厄鲁特等。据供伊等系辉特属人。为色布腾所擒。中途抛弃。今色布腾已入俄罗斯等语。所奏殊未明晰。昨据阿桂奏、伊柱未曾追及色布腾。伊亲领官兵。于七月初旬。前往额尔齐斯等处搜捕。此时曾否起程。何以未见奏及。今色布腾等、已入俄罗斯。谅阿桂等必速往追索。著传谕阿桂。嗣后办理一切事件。务宜明白具奏。不可稍有含混。仍将现在办理情形。作速奏闻　　

○军机大臣等议覆、陕甘总督杨应琚奏布隆吉拨缺兵饷。摊匀折给。请仍照前议一摺。查前奏称布隆吉拨缺兵数。以靖逆兵二百名归补。其折色银两。摊减布隆吉兵二两二钱之有余。拨补靖逆兵一两八钱之不足。统以二两四分折给。臣等原议。以事关兵食。在靖逆兵。以少加多。自属有益。而在布隆吉兵。旧定折价忽减。未免拮据。恐日久又费周章。是以行令该督再议具奏。今该督称布隆吉。距靖逆。止一百四十里。将折价稍为匀减尚不至艰买食。均匀摊给。正为熟筹久远。俾同城兵丁。折价初无歧贰等语。是与原议并无妨碍。应如所请。从之　　

○又议覆、左都御史永贵奏称、回人入觐。请豫将伊等人数。行知地方官。酌派官兵护送。其所乘马。远来必致疲乏。请于抵哈密时。换给驿马。原乘之疲马。令该处大臣。派兵弁。及哈密回人头目。牧养。俟归时给还等语。均应如所请。从之　　

○辛未。谕军机大臣等、据方观承奏、霸州南崔家房漫口一摺。今年秋霖较大。南淀地处洼下。易致积潦浸溢。现在淀河长堤。既经漫刷。一切堵筑宣洩。及备料抚恤事宜。正当及时加紧督率妥办。该督久任直隶。河防素所谙悉。非豫省黄河夺溜。必须特派大臣董理者可比。可即驻工所。相度经理。不必亟亟赶赴热河。即回銮时该处尚需料理。不及来迎。该督于工竣之后。十一月亦应进京。自可面陈一切。惟应速妥。不可稽迟草率。至抚恤一事。更应竭力妥为。将此传谕知之　　

