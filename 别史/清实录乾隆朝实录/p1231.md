<!-- { "loadSidebar": true } -->
○裁定各省驿丞员缺。兵部等部议覆、前经两江总督鄂容安奏准。将驿站钱粮。改归州县经管。臣等议令各督抚妥酌裁汰。分别附郭远近。或量移佐杂驻守照管。今据各省陆续奏到。议裁者。直隶三。江苏十七。又大使二。安徽二十。江西一。浙江九。福建十五。湖北四。湖南六。山西四。狭西二。甘肃二十八。四川一。广东三。云南六。贵州三。共一百二十四员。内江苏之龙潭、界首、古城、钟吾、赵村、泗亭、桃山、利国、八驿。各设巡检一。仍驻该地方管理。安徽之池河、固镇、大柳、三驿。以各该地方巡检兼管。江西攸镇驿。以桂源司巡检移驻。湖北丽阳驿。以仙居镇巡检移驻。湖南归义驿。以新市司巡检移驻。云溪驿。以桃林司巡检移驻。排山驿。以归阳市巡检移驻。界亭、罗旧、二驿。以各该县县丞移驻。西安长宁驿。以陇州州同移驻。东河驿。以宝鸡县县丞移驻。甘肃靖边、大河、二驿。归凉州理事同知经管。苦水、红城、二驿。归庄浪同知经管。平城、松山、二驿。归理事通判经管。四川神宣驿。以灌县白沙河巡检移驻。云南板桥驿。以昆明县县丞移驻。白水驿。以赵州白岸巡检。改为南宁县白水巡检移驻。易隆驿。以石屏州宝秀司巡检。改为寻甸州易古巡检移驻。炎方驿。以临安府司狱。改为沾益州炎松巡检移驻。余均归州县管理。惟山东兰山县原管徐公店驿。改归青驼寺巡检。甘肃中卫县原管长流水、三塘水、二驿。改归西路同知。因该县事烦难兼。应如所请。议留者。直隶十二。江西四。浙江六。湖北八。湖南十四。河南八。山西九。狭西九。四川三。贵州二。共七十五员。内狭西草凉、三坌、松林、武关、马道、青桥、黄沙、大安、黄坝、贵州杨老、亦资孔、十一驿丞。准兼巡检衔。惟江西南浦、横浦、二驿。浙江西水、吴山、浙江、西兴、四驿。附省府。有佐杂可兼。应并裁。或归州县及佐杂管理。另报到议。再直隶之和合。湖南之长安。原奏遗漏。应补查。又江苏龙潭驿。向设旱夫二十名。不敷差应。龙江关、递运所、二大使既裁。应将龙江关额夫八十。拨给二十名。余六十。并递运所夫役。归上元、江宁、二县各半分管。改移各员。换给印信。增设衙署皂役弓兵。令督抚议报。至盛京二十九驿驿丞。向于驿丁考取。与别省异。且有监督稽察。应仍旧。从之。　　

○戊申。上诣皇太后宫问安。　　

○谕曰、阿睦尔撒纳、本一奸诡狡恶之人。因数年来。准噶尔部落、篡夺相寻。希图吞噬。而准噶尔台吉。乃绰罗斯世传。伊系辉特。势不能遽行窃踞。遂以达瓦齐为奇货。诱助攻杀。伊得从中取事。及达瓦齐既为台吉。不遂所欲。乃率众来降。彼时策楞、舒赫德议、留其丁壮于军营。而老幼妇女。悉于归化城安置。朕为天下共主。彼以穷蹙来归。而转令其妻子离散。实所不忍。且伊拥众数千户同来。亦断不肯听其离析。势必肆出劫掠。其为害于喀尔喀者甚大。是以治策楞、舒赫德之罪。而召见阿睦尔撒纳于热河行在。锡之封赏。伊即面陈平定准噶尔方略。准噶尔一事。乃我皇祖皇考屡申挞伐未竟之绪。本所当办。今既机有可乘。自不容已。而以夷攻夷。非即用伊为先导不可。是以即用伊为将军。然朕已早烛其未可深信。故令额驸色布腾巴勒珠尔、与之同行。密降谕旨。阿睦尔撒纳、若实心出力。可与之事权。以诚感之。若有反叛之状。则汝收将军印、便宜行事。伊既向化而来。朕惟开诚布公。实心相待。加以厚恩。伊亦人类。宁不知感。此上苍所鉴临。初非术驭之。利结之。逆诈而豫图之也。迨伊犁既定。朕降旨封四卫拉特为四汗。伊遂潜怀逆谋。欲并踞准噶尔。遣人至哈萨克。扬言伊领兵平定伊犁。而不云天朝大兵。又托言哈萨克人众、谓非令伊为总台吉不可。私调兵数千。置将军印不用。用准噶尔台吉私印。植党修怨。残杀自恣。六月内、班第等具以奏闻。朕即降旨。令其即军中拏问治罪。班第等旋奏伊将遵旨入觐。朕召军机大臣。示以所奏机宜。皆谓阿睦尔撒纳。自必前来瞻仰。或虑其回巢后、滋生事端耳。而朕即豫料其必不前来。是以复令班第等、即于彼中相机从事。若已起身、在旬日内。亦当追回迅速拏问。盖伊既怀叵测。即诈称入觐。亦必于途次迁延。若不早为完结。必致生变。与其俟伊交结煽动。变迟而费大。何如及时乘机办理之为得也。乃班第等奏称、已遵旨遣人追取。适有哈萨克使者同行。恐其惊疑。复将追取之人彻回。独不思哈萨克自大兵平定伊犁。即屡次遣使至营。本极恭顺。且深悉阿睦尔撒纳之反覆狡诈。果正其罪。亦何妨明切晓谕。示以天讨。彼何惊疑之有。此班第等不能遵旨办理。自失机宜之大端也。朕见班第等不能在外完结。即料其至伊游牧地方。必且窜匿。必且潜取家属。因降旨乌里雅苏台军营大臣等。令于彻回满洲、索伦、兵内。截留一千名往御。而阿睦尔撒纳、果密使心腹。邀其妻子。克期奔会。幸其所使班珠尔后期。而我满洲、索伦兵、已诘朝毕集。遮留其妻子部众。无一人阑出者。班珠尔等伎俩既穷。始束身入觐。仍计回时劫之以去。此朕于热河亲讯时。据班珠尔等一一供吐者。若朕不豫为部署。彼之家属人众。将安然远扬。岂不增其羽翼耶。额琳沁多尔济、我之扎萨克亲王。班第等以其老成可任。令与阿睦尔撒纳同行。乃齐木库尔。既密告其弟逆谋已著。速当擒戮。而恬不知警。但答以我单亲王。彼双亲王。不敢便宜从事。夫既为国家叛贼。尚何双亲王之足论。及阿睦尔撒纳、缴授将军印信、令伊先行。尚不觉悟。逾日乃知其遁去。始以兵追捕、而已无及矣。此又自失机宜之一大端也。班第、鄂容安、萨喇勒、驻劄伊犁。受心膂之寄。当联为一体。乃班第为人。过于谨慎。气局狭小。好亲细事。鄂容安虽尚知大体。而不能通蒙古语。一应机密筹画。未能洞悉。颇有汉人习气。至萨喇勒之在准噶尔。譬之内地王府长史护卫者流耳。今虽授以显秩。彼众原所不服而伊复粗率自大。三人者。性习各殊。安望其能和衷共济。重以阿睦尔撒纳之奸其所不悦、尽遣入朝。三臣之左右。皆其党与。三臣深信不疑。疎于自卫。兵散处。马远牧。缓急无应。而军营金帛茶布以备赏赉者颇充裕。夷众眈眈以视。而班第等初不介意。即如敦多克曼集。乃阿睦尔撒纳所信用。班第等一闻抢掠台站之信。即应立为擒戮、以翦其爪牙。乃转令传谕喇嘛。安抚夷众。敦多克曼集、因得招集群凶。操戈相向。三臣仓卒冲突。贼众大集。势不能支。班第、鄂容安、捐躯以殉。萨喇勒被执。设班第、鄂容安、见机明决。早为之所。安得至此。此二臣之殒命。种种皆由自误。无所归咎。而朕用人失当之误。亦无可辞也。所可异者。阿睦尔撒纳之狂悖情形。色布腾巴勒珠尔在军营时。皆所深悉。且曾受朕密旨防范者。乃毫不加察。反为其所愚。与班第等如水火。朕是以命其来京。乃在朕前、仍无一言奏及。伊亲为额驸。位列藩王。岂其与逆竖同谋。实可信其必无是理。特年少无知。初不料其至此也。至永常以领兵大臣。驻守乌噜木齐。闻台站被掠。初以为穷夷自相攻劫。奏请带兵追逐。意尚近于勇往。即加内大臣衔。以示鼓励。及闻阿睦尔撒纳逃叛。輙畏葸乖张。甘心偾事。退回巴里坤。而置伊犁于度外。设令永常、当业克明安宰桑扎木参等叩辕请告之时。厉兵迅往。诸部得所依倚。协力搜捕。阿睦尔撒纳、孑身逋轶。可计日就擒。西陲已早安怗无事。如北路之歼灭包沁。是其明验也。若以为台站已断。难于前进。则现在策楞、与噶勒藏多尔济之子诺尔布琳沁。又何以能偏师罙入。振我军威。而伊犁之喇嘛宰桑等。皆闻风内向。悔惧自新。愿率众追捕叛逆以赎其罪耶。策楞既能奋勉。以盖前愆。爰授以定西将军。而永常之罪不容诛。今虽死于道路。亦当明正典刑。总之此事。诸臣昧于机宜。节节贻误。然其中盖有天意。何则。朕思阿睦尔撒纳。虽倾险反侧。但当伊犁甫定。众或以其为国宣劳。而一切罪状。惟军营大臣见之。朕及军机大臣等知之。天下后世不尽知之也。又设使其遵旨入觐。朕为久远计。本欲宣播其奸。拏问治罪。然无知者犹将有鸟尽弓藏之议。是今日之逆迹显露。使人人知其必不可不诛。未必非上苍之默启之也。人情乐于观成。难于谋始。上年定议用兵。举朝率多疑议。及伊犁平定。则以为事出意外。闻阿睦尔撒纳负恩逃叛。又以为究不可办。且以为此固当然。今闻伊犁宰桑。悔罪擒贼。或又以为恐未必然。人心风俗。一何怯懦至此。此朕所以愧且惧也。班第、鄂容安见危授命固为可悯然于事无补。迥非傅清拉布敦之殒身西藏。为国除凶者、可同年而语。然一死已足自赎。班第诚勇公爵。仍著加恩令伊子巴禄承袭。鄂容安襄勤伯爵。著该旗带领伊子引见。令其承袭。朕于军国重务。一本大公。随机顺应。顺者嘉与之。逆者诛讨之。奋勇者奖励之。怯懦者罚殛之。惟准乎事理之至当。初非穷兵勤远。亦不至耗财重费。合计现在军需。较之雍正年间。所费不及六之一。而偏灾赈恤。与夫中外赏赉。初未因军兴稍有裁损。此王公大臣等所共知者。彼妄生异议者。诚何心耶。用将此事颠末、并在事诸臣功罪。宣谕中外知之。前后谕旨。及军营奏报诸摺、并摘发。　　

○又谕、刑部定拟徐荣光致死徐仲先一案。本内称徐荣光闻徐仲先詈骂伊父。荣光走至堂屋劝阻。仲先开门扑殴。荣光一时情急。随手误用枪尖致伤等语。此显是荣光至堂屋寻衅。以致争殴后刃伤服伯。即法司亦何尝不谓罪无可逭。应抵法者。而向来外省问刑官。于凡奸盗殴杀等案。尚皆据供实叙。惟于伦常有关之案。明知该犯罪无可宽。而必曲为之辞。似属情有可原者。亦不止此一案已也。是徒知以姑息为仁。而不知隐教之以不孝不弟。甚无谓也。嗣后似此案件。内外问刑各衙门。务宜详察实情。取具确供。不得仍用虚辞。徐荣光著即处斩。　　

