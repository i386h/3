<!-- { "loadSidebar": true } -->
○署广东巡抚周人骥疏报、乾隆二十二年分、肇庆府属、垦复额内荒芜税、二顷有奇。广、潮、肇、嘉、四府州属、额外荒芜税、六十三顷有奇。　　

○是日、驻跸布尔噶苏台大营。　　

○乙酉。上行围。　　

○谕军机大臣等、成衮扎布等奏称、现在由阿勒辉、衮西喇、至乌纳哈特岭口。设台站一十三处。山溪险阻。恐有玛哈沁藏匿。应派满福、带兵三百名。于乌纳哈特等站。来往巡查等语。朕昨传谕满福、往额林哈毕尔噶一路巡查。著照成衮扎布等所指台站。往来搜缉。务将藏匿玛哈沁等、尽行剿杀。以清道路。即遵谕速行。　　

○又谕曰、兆惠等所奏、逆贼阿睦尔撒纳身死信息。谅非真实。计我遣往哈萨克之额尔克沙喇、努三等。此际已回至军营。自有确信。如仍未擒获阿逆。天气渐寒。应先将哈萨克锡喇、巴图尔乌巴什、鄂哲特、阿巴噶斯、哈丹等游牧办理。俾伊犁等处宁静。则来年更易于集事。如此等贼众。业经办理。或彻兵回济尔哈朗。或额林哈毕尔噶过冬。著传谕两路将军大臣等、定议具奏。议定后。兆惠可遣人往告阿布赉云、我兵久驻尔界。恐尔属人惊疑。是以大皇帝命我等彻兵。尔等若将阿逆擒献。即速为奏闻。自有重赏。于归途之便。正可剿除诸贼。现在成衮扎布等、既带兵前往。雅尔哈善、又遣三格等追截。则以三路兵办此数贼。断无不获之理。然必待获贼。始可彻兵。不得因有此旨。遂亟图休息也。　　

○参赞大臣雅尔哈善等奏、端济布、奎玛岱等、招服台吉达瓦等户口。仍前追巴哈曼集事。七月十四日。至克伯讷克图岭。捉生询问。知巴哈曼集等、在玛纳斯河源之小卫和勒晶居住。随带兵向追。遇前掠台站之贼扎木布游牧。剿贼五十余人。生擒扎木布。又遣招降巴哈曼集属人。有得木齐玛勒占等、率二百余户来降。据称、巴哈曼集带百余户。越大卫和勒晶岭逃。端济布、留管新降户口。派新降之玛勒占等、随总管布喇勒图往追。查扎木布曾抢巴罕库苏台站。应即正法。其玛勒占等十得木齐户口。俟内移时、分别办理。报闻。　　

○是日、驻跸巴颜沟大营。　　

○丙戌。上诣皇太后行幄问安。　　

○行围。　　

○谕、据御史周照奏、灾地施赈。恐不肖有司。侵渔冒滥。请密派大员亲往查勘一摺。所指情弊。谅赈务中所实有。但必密派大员查勘。则于政体未协。无论所遣之员。一人耳目难周。转恐各督抚等惧干处分。或致讳灾不报。坐视其颠连而莫敢上闻。是本求祛弊而反致屯膏。适足为贫黎害矣。然该御史既有此陈奏。应传谕各督抚、于赈务尤当留心体察。董率有司实力查办。倘或遗滥侵蚀。如该御史所指情弊。或经朕访闻。或被人参奏。不特州县官从重治罪。其各该督抚等、亦必严加惩治。　　

○谕军机大臣等、据硕色查奏、黄州府属广济蠹书周锡琏等、轮充粮库总书。加派私徵一案。内称乾隆二十年六月内、县民夏廷佐等、在前任巡抚张若震任内控告。批发黄州府查讯。该府知府李珌审详。并非长徵。分别拟以枷责。随经张若震批结等语。此案现据该督等究讯。私徵属实。历任知县。均有分肥情弊。李珌系该管知府。虽已于本案题参革职。但从前巡抚批发查审时。自当彻底根究。据实详揭。乃以并非长徵。朦胧详覆。转将控告民人枷责。而此后仍任该县等加派私徵。是李珌既讳饰于前。复徇纵于后。其罪尤无可逭。著该督等审明情节从重治罪。可将此传谕硕色知之。　　

○是日、驻跸默尔根乌里雅苏台大营。　　

○丁亥。上行围。　　

○谕、去岁擒剿叛贼阿睦尔撒纳、进兵至哈萨克。西路以达勒当阿为将军。北路以哈达哈为将军。伊等既抵哈萨克。未能擒获阿睦尔撒纳。而哈萨克之阿布赉、复致兔脱。理应从重治罪。朕意伊等未必有心误事。不过为贼所愚。路远迟误之所致耳。是以降旨、将伊等微劳抵罪。免其处分。后经询问自军营回之侍卫官员。则咸称达勒当阿领兵追赶阿睦尔撒纳、相距一二里。逆贼不及驮载。反遣人谓哈萨克即欲擒献阿睦尔撒纳、惟待其汗阿布赉至。即便送至。乃达勒当阿堕贼奸计。俟其擒献。并未督兵追捕。且下令不许众兵前进。直至逆贼捆载脱逃后。方遣兵追赶。哈达哈则路遇哈萨克阿布赉、既经后队官兵呈报。并不勒兵追捕。至阿布赉逃去。始尾随追赶一次以塞其责。众奏佥同。达勒当阿、哈达哈、俱系擢用为将军之人。似此怠玩偾事。不可不治其罪。因将伊等公爵革去。降秩示谴。今讯问拏获逆贼阿睦尔撒纳之侄达什车凌、及宰桑乌巴什、供称、阿睦尔撒纳于去岁九月尽间。自败走地方潜回。又据尼玛供称、去岁大兵追及阿睦尔撒纳、我催促打仗。将军等未允。等候阿布赉擒献。是以阿睦尔撒纳得以脱逃。彼时如尽力前进。即可擒获。再阿布赉对面安营。亦并不奋勇打仗。一味迟延。直至阿布赉逃去。始行追赶。旋即彻兵。其急于彻兵一事。亦系将军等商量办理等语。供词与自军营回之侍卫官员所奏、俱属吻合。观此、则伊二人不惟不能用朕奋勇之官兵。反为逆贼等所轻视矣。达勒当阿、哈达哈、俱勋旧子孙。为朕股肱。受恩承袭公爵。且身为将军。带兵追剿逆贼。既遇贼首阿睦尔撒纳、哈萨克汗阿布赉。反堕贼术中。因循观望。失误事机。坐致逆贼兔脱。实出于情理之外。且去年由哈萨克彻兵时。据达勒当阿、哈达哈奏称、我兵所抵之伊什勒椿集。距逆贼阿睦尔撒纳逃窜所至之地。速行亦需月余。贼去既远。时亦寒冷。是以九月初间。自伊什勒椿集彻兵。行走五十余日。至巴颜鄂拉迤南之哈萨拉克地方等语。今据拏获之达什车凌、及宰桑乌巴什供称、阿睦尔撒纳闻大兵彻回。由伊逃窜所至之地。于九月尽间起身前来。经过伊什勒椿集。行走二十余日。至巴颜鄂拉。又行走十五日。抵哈萨拉克迤东之额布根塔尔珲地方。共计行走五十日等语。使逆贼逃窜所至之地。距我兵所到伊什勒椿集地方。果如达勒当阿哈达哈所奏。有月余程途。则阿睦尔撒纳由伊败窜所至之地。过哈萨拉克。返至额布根塔尔珲地方。即尽力速行。亦必需两三月余。方可能到。且逆贼性极诡诈。亦断不肯贸然而行。必已实知我兵彻回之信。方行起身。我军由伊什勒椿集彻后。与阿睦尔撒纳相距月余程途。迨伊差人探听得实。再由哈萨拉克、至额布根塔尔珲地方。又必需三四月之期矣。乃我兵则于九月初间、由伊什勒椿集彻回。行走五十余日。始抵哈萨拉克。而逆贼阿睦尔撒纳、即自伊所逃窜相隔月余之地。九月尽间起身而来。既经哈萨拉克、复至额布根塔尔珲。亦祇行走五十余日。何以如此之速。岂能飞来耶。以此推之。伊等所奏、逆贼阿睦尔撒纳逃窜所至之地。与我兵所至之伊什勒椿集。谓有一月程途者。其被贼所欺。愈觉显然。今观此事前后情节。去岁逆贼阿睦尔撒纳逃窜所至之地。初不甚远。当时伊等如果奋力前进。必可就擒。何至疎脱。费如许力乎。观阿睦尔撒纳、今岁春间即到额林哈毕尔噶地方。此即达勒当阿、哈达哈、每事因循。惟图速回之明证也。况今岁哈萨克阿布赉、遇我兵三十余名。一战即降。则去岁伊等稍肯奋勉。直前逼之。想阿布赉亦必投诚。早将逆贼擒献矣。观哈萨克阿布赉今岁之投诚。又去岁达勒当阿、哈达哈、不曾用力之明证也。尔伊等两路兵丁会合后。理宜联为一体。诸事商办。而伊等竟于初见之次日。即分营行走。至第三日。即议及彻兵。有是理乎。且伊等即能和衷。尽力擒拏。尚未卜能将逆贼擒获与否。而乃各分彼此。岂能获贼耶。且如逆贼阿睦尔撒纳免脱后。我兵追逐。达勒当阿、哈达哈、俱系将军。若肯亲行。岂不胜于诸参赞大臣。乃伊二人并不前往。止遣阿里衮一人。领兵追逐。不知用伊等为将军。所司何事。达勒当阿、哈达哈、如此种种贻误军情。若不将伊等治罪。则国家之赏罚何在。而后此谁复出力报效耶。此于用人之道。所关甚大。法难宽宥。本当以军法从事。但达勒当阿、本一糊涂无能之人。为贼所愚。而哈达哈、每图安逸。遇事因循。不肯奋勉。俱尚非出于有心。若果有心致贼逃窜。朕必将伊等从重治罪。以正典刑。然既误用于前。复姑容于后。此即朕之咎也。伊等身为将军。且系勋旧子孙。似此坐失机宜。玷辱满洲。更何颜面靦列班联。达勒当阿、哈达哈、俱著革职。发往热河、披甲效力行走。　　

○是日、驻跸鄂尔楚克哈达大营。　　

○戊子。上行围。　　

○以故云南景东府土知府陶淳弟澄、袭职。　　

○旌表逼嫁捐躯之湖北蕲州民岳国章妻陈氏。　　

○是日、驻跸珠尔罕乌里雅苏和罗大营。　　

○己丑。上诣皇太后行幄问安。　　

○行围。　　

○谕、豫省今岁被灾较重。前经降旨、将被灾各州县应徵漕项、地丁、银米。分别蠲缓。其地本高阜、未经被水者。原应照数输纳。不在应缓之例。但念此等地亩。虽无积水淹浸。而与灾地毗连。收成自属歉薄。民力未免拮据。著加恩将该省被水州县内、分出之未被灾地亩本年应徵漕项、及地丁银两。一体缓至次年麦熟后徵收。俾小民得以从容完纳。以示优恤至意。该部即遵谕行。　　

○谕军机大臣等、据河东盐政那俊奏、解州村民。聚众盗挖硝地堰工一案。内称该州知州张镇、大有回避之意。且巡役佥供有一二百人。现报拏获任曰用等二十一人。供情亦与所访迥别。恳请钦差来州专审等语。此案前据蒋洲摺奏云。已札知塔永宁办理。今那俊奏请钦差专审。自可不必。但地方奸徒。恃众逞强不法。不可不尽法惩究。著将那俊原摺钞寄塔永宁、令其将此案情节。据实研讯。务得确情。所有案内人犯。逐一严行究治。以儆刁风。不可稍存瞻顾。并传谕那俊知之。寻塔永宁奏、臣于查勘后。即饬河东道、切实究讯。兹据报称、实因村民所种硝池两岸滩地。被积水淹浸。转瞬布种冬麦之候。任曰用因与曹文山等商定。纠约村民。乘夜挖堰洩水。意在以邻为壑。不料水涌乘风。致下游七郎、卓刀、二堰。连决数口。冲及盐池禁墙。实非有意欲冲坏盐池等情。是否确实。容臣亲提讯究。严加定拟。得旨、偷挖放水。下流自然必致冲坏禁墙。岂得云无意。汝初到任。若以此事取誉于民。则大非擢用之意。慎之戒之。严办据实奏来。汝一生有福无福。能承受恩泽与否。皆在此举。观汝初到任。即有此市惠之念。恐汝器小易盈。甚悔用汝之错也。　　

