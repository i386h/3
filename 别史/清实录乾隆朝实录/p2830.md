<!-- { "loadSidebar": true } -->
○癸丑。谕、据车布登扎布奏、已将乌里雅苏台将军印务、与奎林交代。车布登扎布、宣力多年。明白晓事。且系该处参赞大臣。著奎林不时咨访。诸事与商。期于公务有裨。　　

○旌表守正捐躯江西清江县民敖容六妻敖氏。　　

○甲寅。谕、前因王廷赞、杨士玑等七犯、侵贪不法。业经降旨、查明该犯等之子、革去官职。俱发往伊犁。充当苦差。今阅阿桂等查奏、各犯赃数单内。蒋重熹、侵冒银四万七千四百两。宋学淳、侵冒银四万七千二百两。又詹耀璘、侵冒银三万四千五百六十两外。复开销添建仓廒银六千二百五十两。陈澍、侵冒银二万五千三百两外。复开销添建仓廒银一万八千四百六十两。核其侵冒银数。均在四万两以上。伊等之子。亦应照王廷赞等之子、一律办理。著交刑部、查明该四犯之子。如有官职者。即行革去。并著发往伊犁。充当苦差。以示惩儆。　　

○又谕、昨披阅安徽上年秋审招册。经部由缓决改入情实者、共十一案。俱系闵鹗元任内之事。秋谳大典。自宜悉心推核。期于情真罪当。庶无枉纵。乃闵鹗元办理案件。致改拟如此之多。若该部有意吹求。亦岂能逃朕洞鉴。今核其情罪。均属允当。各案内如纠抢官盐。致夫妇一死一伤之吴志广。及助兄加功、谋杀本夫之曹四二案。尤属情罪显然。法无可贷。闵鹗元拟以缓决。伊系刑部司员出身。非不谙律例者可比。乃久任外省。竟尔一切不准情酌理。详加妥办。有意沽名。莫此为甚。不得仅照昨所降旨失出五案以上之例办理。闵鹗元、著交部严加议处。　　

○又谕、甘肃捏灾冒赈侵蚀监粮一案。昨据大学士公阿桂等、审明各州县供认入已赃数。自九万至数千余两不等。照侵盗钱粮一千两以上例。分别定拟斩决监候杖流一摺。当经降旨、令军机大臣、会同行在大学士九卿核议。并交留京办事王大臣、会同在京大学士九卿科道、再行详加核覆。佥称案内各犯。实属情真罪当。法无可贷。按例定拟具奏。朕惟州县为亲民之官。平时固宜洁己奉公。廉隅自砺。若遇有灾祲。尤当极力抚绥。使穷黎共沾实惠。至于借赈恤之名。为侵渔之地。实为从来所未有。朕亦不忍以此疑人。乃甘省各州县、朋比侵吞。毫无忌惮。且有于捏赈开销之外。复冒请建仓。设法以肥私槖。其奇贪肆黩。真有出于意想之外者。此案始由王亶望、蒋全迪等、首先舞弊。勾通上下。狼狈为奸。但各州县遇有上司押令报荒、勒索银两之事。原许其直揭部科。朕可简派大臣按问。何数年以来。各该州县。视侵帑为故常。竟无一庸中佼佼者。再阅各犯供内、有将侵吞银两。为冬季施粥施衣。及修葺庙宇工程之用等语。毋论该犯等溪壑难盈。必不肯以婪得赃私。饰为义举。即地方此等事件。各州县捐廉为惠。施及贫民。亦职分所应尔。何处无之。又安得复于事后藉口开销。希图末减乎。又有称为驿站贴补者。从来驿站为州县之利薮。且各省皆有驿站。谁肯破产贴补。现在此案爰书已定。王大臣科道等复加核拟。人无异词。则此等侵帑殃民。骩法营私之吏。固不能复为曲贷。所有案内侵冒赈银二万两以上之程栋、陆玮、那礼善、杨德言、郑陈善、蒋重熹、宋学淳、李元椿、王臣、许山斗、詹耀璘、陈鸿文、黎珠、伍葆光、舒攀桂、邱大英、陈澍、伯衡、孟衍泗、万人凤等二十犯。又冒赈不及二万两、而任内有侵欺建仓银两之徐树楠、陈韶、二犯。若照拟一例予以斩决。转与王亶望、蒋全迪等、首恶罪名。无以稍示区别。程栋等著改为应斩监候。入于本年勾到情实官犯内办理。今各省官犯。已经勾决。著派刑部侍郎阿扬阿、驰驿前往甘省。会同该督李侍尧、传旨晓谕。监视行刑。其侵冒银一万两以上之闵鹓元、林昂霄、舒玉龙、王万年、杜耕书、杨有澳、李本楠、彭永和、谢桓、周兆熊、福明等十一犯。又冒赈不及一万两。而任内有侵欺建仓银两之钱成均、王旭、陈金宣、宗开煌等四犯。据王大臣科道等核拟斩监候。即入本年秋审情实者。虽应如所拟。但程栋等、既末减为今年秋审情实。闵鹓元等、亦从宽免其即入本年秋审。仍牢固监候。其侵冒银自九千至一千两以上之韦之瑗、尤永清、万邦英、丁愈、赵元德、顾汝衡、宋树谷、黄道煚、蒲兰馨、章汝楠、侯作吴、董熙、沈泰、墨尔更额、善达、华廷扬、贾若琳、庞橒、史堂、觉罗承志、李弼、申宁吉、谢廷庸、叶观海、麻宸、张毓林等、二十六犯。俱依拟应斩监候。统俟明年情实官犯勾到时。刑部声明请旨。分别办理。余俱著照所议完结。前经降旨、朕于办理此案。不得不为已甚。今核诸人情罪。仍不忍令其骈首受诛。就其中情节最重之程栋等二十二犯。先予勾决。所谓不为已甚去已甚。实因吏治民生。关系重大。不得不办之苦心。所有办理此案。前后所降谕旨。著李侍尧、明白宣谕各属。俾触目警心。共知侵贪之吏。天理所不容。即国法所难宥。庶几辟以止辟。所全者多也。大学士公阿桂等定拟原摺、及行在大学士九卿、并王大臣科道等核覆、著一并发钞。将此通谕中外知之。　　

○谕军机大臣等、前据步军统领衙门奏、川省之沙金凤、遣家人赴京、呈控伊兄沙金龙霸产、并承审官杜玉林、审办不实一案。当经降旨、交文绶将犯证、解交留京办事王大臣、会同该部查审。兹询据德福奏、此案人犯众多。应由滇省解京之那显宗等十三名。业据滇省委员解到。其川省应行解京之犯。尚未据解到等语。此案正犯俱在川省。文绶接奉前旨。自应拘提各犯。迅速解京。以凭质审。乃为时已经数月。尚未据解到。云南距京、较远于四川。该督等接准川省咨会、提犯到省、复行解京。现在已经到部。何以川省解犯、转迟滞若此。可见文绶平日办事。漫不经心。以致各属因循玩误。效尤成风。不可不力为整顿。著传谕福康安、将该省一切地方事务。严饬所属文武。留心振刷。毋俾仍前玩愒。以副朕简任之意。　　

○以兵部左侍郎曹文埴、知武举。内阁学士汪永锡、为武会试正考官。侍讲学士叶观国、为副考官。　　

○湖北巡抚郑大进奏、八月十六日、襄水大涨。夏间被水勘不成灾之钟祥县草庙堤内外田地。复被淹浸。臣亲赴确查。人口庐舍。尚无伤损。其补种粟谷。俱已失收。即先抚恤一月口粮。并容查请蠲缓加赈。得旨、览。其成灾处所。一切赈恤、妥为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。九月。乙卯。上自避暑山庄回銮。　　

○谕曰、李侍尧奏、查明甘省藩库钱粮积欠不清一摺。据称司库内、除支动有著款项外。如积欠耔种口粮。及各营豫借公费补制军装。并修理衙署堤工等项。借支银两。积欠累累。现令详查分晰揭报。又另摺查奏各州县仓库、据各道府开报、共亏空银八十万九千余两。粮十九万六千石。应如何设法摊赔。另行办理奏闻等语。甘省大小官员。通同作弊至此。实堪愤恨。其侵冒各员、现俱参革治罪。并将其婪得赃私查明。抵补官项。自无可再议追赔。至此项亏短银两。俱系前任各员。分肥侵蚀。与接任之员无涉。若如李侍尧所奏。不过令后任摊赔。则接任各员。无端波及。又何以责其各励清操。廉隅自饬耶。所有甘省司库积欠。及各属亏空银两。著李侍尧逐款详查。一切积欠银两。有无抵项。及各属所报银两数目。是否确实。彻底查明。据实具奏。候朕酌核情形。另降谕旨。　　

○又谕、前已降旨、停止甘肃陕西两省收捐监生。所有乌噜木齐新疆捐监。著一并停止。　　

○谕军机大臣等、据李侍尧奏、剿灭撒拉尔逆回案内、酌核军需报销一摺。此案起于本年三月。至七月内即行告蒇。一切动支款项。其应动项者。自宜循例报销。但此案徵调各兵。俱系就近派拨。且自始事以迄蒇功。不过四月有余。所有用过银粮等项。必须确实核算。实用实销。无任丝毫浮冒。著传谕李侍尧、即董率承办各员。悉心确核。迅速奏销。毋致稽迟时日也。　　

○又谕、前据阿桂、李侍尧奏、查甘省兵丁、坐扣金川出师、置备军装等项一摺。内惟西宁镇未完之项较多。又有自制军装一款。为别镇所无。因令查明彼时西宁镇系副将绍涵署理。经军机大臣、将阿桂等所奏情节。行令该旗询问绍涵。据称军装款项繁多。从何时扣起。现扣过若干。一时记不明白。其私制军装、西宁镇原有此项。至公制及私制军装、皆系军营累次调往。故用如此之多。并无侵欺克扣之事等语。本日复据李侍尧奏、自制军装衣物。检查案卷。别镇均无此款。著传谕留京办事王大臣、即传讯绍涵、将李侍尧所奏西宁镇未完借欠。其因何独多、及自制系何军装、为何应于出征兵丁名下坐扣之处。逐一详晰询问绍涵。据实录词具奏。毋任稍有隐饰。所有李侍尧奏到原摺。及绍涵所称各情节原片。俱著钞寄留京办事王大臣阅看。著李侍尧、再行详细查明覆奏。将此谕令知之。　　

○又谕、本日据舒常奏、拏获啯匪杨潮臣一犯。讯有张起陇夥内头目四人有辫。其余六十二人。皆无发辫。该亦被勒割辫等语。昨据舒常奏、拏获夥犯邹开太、供系被张添飞等逼胁不从。持刀恐吓。是以将伊发辫割去。并非啯匪以割辫为标记。确凿可据。何此次拏获之杨潮臣、供惟头目四人有辫。其余六十二人皆无发辫。如此则凡入啯匪之党者。尽以割辫为识认。显与国家制度相违。若不及早严办。将来竟如王伦、苏四十三之率众抗拒。亦何不可。著传谕福康安、即查明川省所获啯匪、是否俱无发辫。并确讯割辫之由。究竟是何主意。即据实覆奏。所有舒常奏到原摺、及本日文绶覆奏之摺。一并钞寄阅看。其湖广所获之杨潮臣、供出头目夥党。及现经缉获喻维海一犯。著舒常督饬所属、上紧缉拏。一并严讯确情具奏。　　

○以湖北郧阳协副将范建丰、为贵州安笼镇总兵。　　

