<!-- { "loadSidebar": true } -->
○山西巡抚爱必达奏、正月二十八日。据司道密禀。有文水县民杜良珍、赴汾阳县民卞怀锦家。投递逆书二纸。当据卞怀锦出首。获犯呈书。臣展阅书词。荒诞狂悖。提犯来省审讯。该犯供称素有疯疾。因饥寒无奈。造写逆书。计图诓骗。搜该犯家。有纸糊旧烂鞋样一纸。上书妖言及机密字样。讯据供称、妖言即谣言。系人传说伊子不妥之意。机密系寄字伊子。家穷勿被人见笑之意。臣按该犯投书之日。并未疾作。即设谋图骗。岂无他术。似此大逆手札。遽敢投于素不相识之人。虽亲属邻里。众供佥同。情理殊难深信。查伊子杜肇星。现在喀喇河屯。己咨直督提解到案。讯拟具奏。得旨。此等恶民。所谓凶顽可愍者也。然发觉甚速。亦足以警愚民。按律严审究拟。其首出之人。可谓良民。酌加奖予。并传谕提督索拜。及现在办差之按察使永宁。将杜肇星即速密拏。交山西巡抚爱必达一并严审。　　

○乙亥。谕军机大臣等。据山西巡抚爱必达奏报、文水县民杜良珍。赴卞怀锦家投递逆书。现在拏获审讯一案。朕已批示。令其按律严审究拟。今思杜良珍捏造狂悖之词。于法自无可贷。但供称意在诓骗银两。若实情不过如此。不足明正典刑。可不必录供成案。然不抵之于法。则此等奸恶愚民。又无以示儆。向来外省有奏明杖毙之例。著传谕爱必达。令其于审明完结之日。即于本处杖毙示众。将办理情由具摺奏闻。不必复用题本。寻覆奏、查杜良珍供词。并询之里邻人等。实无交结匪类情事。是该犯立意止于诓骗银两。反覆究审。已无遁情。谨遵旨不必录供成案。发回该县知县。当堂杖毙。示众完结。报闻。　　

○又谕曰。奉天府尹苏昌续参义州知州胡世仁一本。朕已批发。苏昌到任后。所参属员亏空甚多。前后共有几案。此各案是否俱系霍备在任时。属员侵蚀所致。或有前任府尹吴应枚任内之案。著大学士讷亲、张廷玉、分晰查明。如在吴应枚任内。亦应照例议处分赔。再霍备曾否补用。现在何处。一并查明奏闻。　　

○又谕、刑部奏称、南城兵马司副指挥张光熊。拏获造卖赌具莫天禄一案。霸州知州冯章宿将人犯扣留。以自行访获通详。复致私书请托。请交该督就近将先后拏获之处。查审分别参处等语。此案内曲直。乃议叙议处所关。而私书请托。渐不可长。著该督秉公确审。不得因系属员。稍为回护。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十四



大清高宗法天隆运至诚先觉体元立极敷文奋武孝慈神圣纯皇帝实录卷之二百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。二月。丙子。工部议覆、前钦差查办河工协办大学士吏部尚书刘于义等奏称、永定河堤。自五工以下淤浅处所。引河刷深通顺。无庸兴挑。唯南北两岸堤坝各工。盛涨后应加修理。请动项赶办。应如所请。从之。　　

○补行广东省十年分大计、不谨官二员。罢软官二员。年老官三员。有疾官四员。才力不及官三员。浮躁官三员。广西省不谨官四员。年老官一员。有疾官一员。浮躁官二员。分别处分如例。　　

○裁浙江玉环同知缺。移温州府海防同知驻玉环。从前任闽浙总督马尔泰请也。　　

○铸给湖南长沙府督捕同知关防。从巡抚杨锡绂请也。　　

○丁丑。遣官祭历代帝王庙。　　

○戊寅。上驻跸白涧。　　

○己卯。谕、向来下五旗大臣官员内。有因宣力出色。特恩擡入上三旗者。四川巡抚纪山。系平郡王属下。伊父额勒恩特依。曾在军营宣力阵亡。而纪山在巡抚任内。亦甚勤劳。著将纪山擡入正黄旗满洲旗分。再理藩院尚书那彦泰。宣力多年。著将那彦泰擡入正白旗蒙古旗分。　　

○谕军机大臣等。奉天官员亏空案件。著落该府尹分赔之处。应查明亏空时日。在何人任内。不必论到任日期。如到任在吴应枚任内。旋即亏空。该府尹不行揭报。自应著落吴应枚分赔。若到任虽在吴应枚任内。即有一二年。而并未亏空。至霍备接任后亏空者。仍应专著霍备赔补。如是。则吴应枚始心服。想大学士等所议。意盖如此。而于各员到任摺声明一处。以致眉目反觉不清。若照此办理。恐致蒙混推诿。可传谕大学士等。于苏昌题覆到日。照此旨办理。　　

○直隶正定镇总兵官冯吉品、因病解退。以通州协副将海亮、署正定镇总兵官。　　

○是日、驻跸盘龙山。　　

○庚辰。上行围。　　

○谕、东省兰山县。去秋被灾。虽止五分。而入春以来。尚未得雨。小民艰于粒食。若仅酌借口粮。恐未足以资接济。著该抚阿里衮、查明实在乏食贫民。加恩赈济一月。俾耕作有资。毋致失所。该部遵谕速行。　　

○命归化城副都统五十六来京候旨。调正蓝旗蒙古副都统音扎纳、为归化城副都统。以步军翼尉什图、为正蓝旗蒙古副都统。　　

○是日、驻跸＜?髟了＞髻山。　　

○辛巳。遣官祭昭忠祠。　　

○是日。驻跸盘龙山。　　

○壬午。上行围。　　

○皇后千秋令节。奉皇太后懿旨。停止行礼筵宴。　　

○吏部议、太常寺堂官。于祫祭太庙时。未将看守灯火之太监。豫先回避。应照例罚俸一疏。得旨。来保著罚俸六个月。伍龄安等。罚俸之处数案。但以纪录抵销。来保乃总理之人。非如伍龄安、雅尔呼达等。专司其事。且二人管理太常寺事务。俱已多年。而近来屡有疎失。致干察处。该堂官等。又不和衷。殊无敬谨禋宗之意。伊等恃有纪录。即议处不过抵销。不足示惩。著将所有纪录。通行销去。伍龄安、雅尔呼达、李世倬、俱著罚俸六个月。余依议。　　

○豁除河南孟县被水冲塌卫地军地额赋。　　

○是日、驻跸三家店。　　

○癸未。上还圆时园。　　

○诣安佑宫行礼。　　

○遣官祭、贤良祠。　　

○甲申。上幸丰泽园。演耕。　　

○诣皇太后宫问安。　　

○上还宫。　　

○乙酉。以孝昭仁皇后忌辰、值清明节。前一日遣官祭景陵。　　

○谕军机大臣等。陈宏谋在陕西巡抚任内。经总督庆复参奏徇庇属员各款。部议革职。朕已从宽留任。今董三锡贪婪一案。该部复议革任。朕因一时不得其人。将伊复留原任。看此。则陈宏谋在陕全不实心任事。虚糜丰厚养廉。殊负委任之恩。朕上年西巡。经过直隶定州。见城垣倾圯。亟宜修葺。著陈宏谋出赀派人修理。将此并传谕直督那苏图知之。　　

○丙戌。清明节、遣官祭。永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕军机大臣等。据驻藏副都统傅清摺奏、郡王颇罗鼐告称、部中参奏。言其挟有私意。殊属屈抑又以部院俱与伊不合。因有疑惑等情。或系伊意中果有委曲怨望情形。或因部参语重。伊心畏惧。思改已过。所奏殊未明晰。颇罗鼐系彼处办事之人。伊凡所陈诉。俱有关系。理宜留心查察。将其现在情形详细具奏。傅清此摺词意甚属含糊。况伊应办一切事务。俱不留心。惟事偷安。即缮写奏摺。俱甚潦草。著传谕傅清。将颇罗鼐意见情形。据实奏闻。再上年十二月内。曾降敕密谕颇罗鼐。计其时日。应在傅清未奏此摺之时。早已接到。颇罗鼐接奉此旨后。作何言语。傅清此次。因何并未奏闻。著一并传询。令其即行覆奏。　　

○大学士等议覆、福建巡抚陈大受奏称、暹罗产米甚多。向例原准贸易。向来获利甚微。兴贩者少。今商人等。探听暹罗木料甚贱。易于造船。自乾隆九年以来。买米造船运回者。源源接济。较该国商人自来者尤便。但无牌照可凭。稽查未为严密。且恐守口兵役。藉端索诈。致阻商民急公之念。应请给牌照。以便关津查验。其无米载回。只造船载货归者。应倍罚船税示儆。均应如所请。从之。　　

○户部议准、盛京户部侍郎蕴著疏称、内仓应贮三年备用米六万一千四百四十余石。现贮各项米。通计三万四千三百余石。尚不敷米二万七千一百余石。请将辽阳、开原、广宁、应徵米石。暂行拨入内仓。计一年应徵米五千一百六十余石。六年可得米六万一千四百余石。俟米足日。仍归各该城交纳。从之　　

○丁亥。上耕耤。诣先农坛行礼。更服至耤田所躬耕三推。复加一推。御观耕台。命庄亲王允禄、裕亲王广禄、和亲王弘昼、各五推吏部侍郎德龄、户部尚书海望、礼部尚书王安国、兵部侍郎陈德华、刑部侍郎勒尔森、工部侍郎三和、都察院左副都御史二格、通政使司通政使雷鋐、大理寺卿嵩寿、各九推。毕。顺天府府尹、率农夫终亩。赏赉耆老农夫如例。　　

