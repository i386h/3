<!-- { "loadSidebar": true } -->
○谕军机大臣等、前因湖北潜江、钟祥、二县兴修堤工银两。报销时工部驳减过多。恐有别项情弊。特谕留京王大臣秉公查询。仍令该督明白回奏。兹据留京王大臣查奏、此案用夫一款。则例内开潜江、钟祥、二县。每夫一名。银三分。今该督册开每夫一名。用银四分。较定例多开一分。工部照例核减。是以减去银一万九千六百余两等语。是工部办理此案。系属照例驳减。并无不合。至潜江、钟祥、二县。每用夫一名。银三分。系载在则例。久经颁发遵行。非无定款之工可比。该督岂有不知之理。乃于估册内。每夫浮开银一分。必此地方官因此项堤工银两。当仍徵之于民。是以浮冒多估。而该督轻听工员之言。并不确核。率行题销。至干部驳。著传谕特成额、将何以并不遵照定例。任意浮销。及工部员有无侵冒之处。据实详查。明白回奏。　　

○又谕、据吴克垣奏、筹办采买籴贩事宜。接济民食一摺。内称、四川产米最广。现仍招商采买。倘彼处商民自行贩运到楚。如欲速赴江苏、安徽者。毋许拦截阻滞。若自愿沿途销售。亦听其自便。俾湖北、江苏、安徽、三省。俱得均匀接济等语。所办甚好。为大臣者。皆当如此存心。不分畛域方是。江苏、安徽。向皆仰给于川楚等省。谚云。湖广熟。天下足。今湖北被旱地方较多。势不能不藉川米。以资口食。如湖北商人赴川采买。李世杰、当明切晓谕。令川省民人。毋得居奇遏籴。使以川省之有余。济湖北之不足。而川省商贩米船到楚。湖北民人。不可狃于平日之粮价平减。不肯加增价值。希图贱籴。致令商贩无所获利。裹足不前。特成额、吴垣、当出示劝谕。以湖北民人。因地方繁庶。丰年不知撙节。粒米狼戾。以致上天示谴。被旱成灾。今邻省贩运到境。灾民口食有资。益当共相引咎。激发天良。即贩商图利。索价稍昂。亦应增值籴买。稍费已赀。俾商人得沾余润。亦弭灾徼福之道。如此明切开导。庶商贩得有利息。自当源源而来。可无缺乏。至川省米船过楚。运赴安徽、江苏者。湖北省亦不可尽数截留。庶上下两江。均资接济。如此则四川。江西米船。皆接续前往。安徽、江苏。二省米粮。自应凑集。其本省商民。亦不得观望居奇。过昂其价。萨载、书麟、务须饬属遍行晓谕。俾米粮流通。价值不至腾踊。似此通盘筹办。彼此照应。则三省歉收地方。均有裨益。将此各传谕知之。仍将如何招徕劝谕情形。迅速覆奏。　　

○是日、驻跸呼鲁苏台大营。　　

○己亥。上行围。　　

○谕军机大臣曰、兰第锡覆奏、高家寨抽沟情形一摺。内称、八月初旬后。该处溜分两股。一股仍走北滩。一股由仪封十六堡。至睢州头堡。将新淤嫩滩刷去。高家寨十埽上下、现有拖溜等语。大河溜势。经行固无一定。但现在水落后。该处既有分溜。逼近堤根。自不若豫为防护。令其归并一股。较为妥善。朕意于该处筑一挑水坝。逼令归入正溜东趋。似于埽工。更资保固。已于图内朱笔标识。著发交兰第锡等阅看。并著将是否可行之处。俟阿桂到工时。酌量情形。熟筹妥议。据实覆奏。　　

○又谕、据兰第锡奏、山东各湖。俱以各山泉为挹注。该处设有泉河通判。并分管汛员。不时疎浚。不致淤阻。西岸坡河。春间甫经挑挖。由支达干。均已通流等语。东省各湖。虽前□山戊不□黄河北岸漫溢。间有淤垫。此次经兰第锡、次第经理。支干脉络。渐已疎通。看来山东湖河水势。可期充足。不至大费周章。现在最要机宜。自以清口为重。不特淮水微弱。难以敌黄。必须妥为筹办。而洪泽湖自向年黄河南岸决口灌注。及每年曾开放毛城铺洩黄。以致湖底未免日渐淤垫。尤须急为筹办济运。庶明□山戊不□新漕。可以无误。阿桂接奉此旨。竟当遄程迅速前往该处。会同萨载、李奉翰、悉心筹画。逐加履勘。俟诸务办竣回程。再由山东、前赴河南、查勘一切事宜。将此传谕知之。　　

○又谕曰、富勒浑奏、浙江省之杭、嘉、湖、三属。雨泽稀少。晚禾未能插竣。民间望雨甚殷。客米因河路乾浅。艰于运到。粮价渐次增昂等语。江浙民人。素皆仰给四川湖广客米。今湖北被旱成灾。所有贩运川米之欲赴江浙一带者。过楚时、或被湖北省拦截。则商贩自不能到浙。朕已早经虑及。节次降旨、令该省督抚、明切晓谕各该地方。毋许遏籴。及截留过境米船。庶米粮流通。小民可资接济。今阅富勒浑所奏、浙省粮价稍昂。推原其故。或竟系楚省截留过多。是以江浙商贩不前。米价踊贵。著传谕特成额等、遵照节次所降谕旨。实力办理。务俾商贩通行。灾歉之区。均得资口食。方为妥协。至浙省粮价既昂。民力自必拮据。著传谕雅德、福崧、即行开仓平粜。俾市价不至日增。并须明切劝谕该省殷实民人。毋得居奇囤积。致妨民食。　　

○又谕、据阿那布奏。三进漕船。于八月十五日。全行催过济宁。不过二十五日前后。即可全数出临清口。其二进尾帮。已于初九日出临清等语。是东省运河。漕船行走。尚为迅速。各帮既出临清口。北河水势充足。更不难浮送遄行。时据保泰等奏、头进南粮。全数起卸完竣。所有二进各帮。自必陆续抵通。即三进帮船。既于月内全数出临清口。抵通自速。必须随到随收。无误回空。著传谕曹文埴、伊龄阿、会同刘峨、务须不拘成例。速行兑收。俾得及早回空。或有实在不能兑收囤贮者。再照前奏。于泊头、及北仓一带。截留收贮。摠之多收早回。不使稍有濡滞。方为妥善。　　

○是日、驻跸纳尔苏台达巴汉西大营。翼日如之。　　

○庚子。世宗宪皇帝忌辰。遣官祭泰陵。　　

○谕、据何裕城奏、同州府属朝邑县。因河水涨发冲入县城。濒河村庄。多被淹没。业经散给乏食贫民一月口粮。请照上届之例。再借一月口粮。又华阴、富平、二县。亦因被水。田庐间有损伤。现在查明散给银粮。并酌借耔本口粮。分别抚恤等语。朝邑城乡被水。田禾房屋。多有淹损。贫民口食无资。殊属可悯。著加恩于抚恤一月口粮之外。再赏给一月口粮。仍照例分别加赈。以资接济。其华阴、富平、二县被水村庄。现已散给银粮。并借给耔本口粮。仍确查成灾重轻。一体照例办理。该抚务督饬所属。实力抚恤。俾灾黎均沾实惠。以副朕轸念民艰。有加无己至意。该部遵谕速行。　　

○谕军机大臣等、据图萨布奏、勘明朝邑县被水情形一摺。内称、查勘县城在黄河西岸。相距不过五里。现在河水虽退。而东南北三面。尚未消涸。当令添雇人夫。多用车戽。并将沙泥积厚处所。上紧刨挖。以利宣洩等语。朝邑逼近大河。正当其冲。现在东南北三面。积水未消。自应将淤沙刨挖。以利宣洩。但县城形势既属洼下。其易科被水处所。泥沙淤积高厚之地。筑建护堤。设遇盛涨之时。岂不更资保障。著传谕何裕城、相度情形。熟筹妥议。将如此办理。是否于县城足资捍卫之处。据实覆奏。并绘图贴说呈览。并谕图萨布知之。寻奏、该城东南北三面均洼。惟西面紧接华原山。地势较高。拟自西北隅迎恩堡筑堤起。绕至西南隅迎圣堡。计长一千六百八十余丈。环。抱三面城身。挖沙筑土。务期坚固。得旨、该部速议具奏。　　

○又谕曰、福崧奏、浙省田禾雨水情形。及早禾收成分数二摺。内称、七月二十四、五、七、等日。连得＜雨澍＞雨。入土深透。现值晚禾含胎吐穗。得此膏雨滋培。可期颗粒饱满。又称、通省早禾收成共有九分等语。昨据富勒浑奏、浙省杭、嘉、湖、三府属。六月以来。雨泽稀少。晚禾未能插竣。客米因河路乾浅。艰于运到。粮价渐致增昂。随批司确核开粜等语。已降旨令特成额等、毋得将川米截留过多。俾商民得以贩运到浙。并传谕福崧、即行开仓平粜。并劝谕该省民人。毋得居奇囤积。致妨民食。今福崧所奏、缺雨得雨之处。核与富勒浑所奏。尚属相符。而于粮价昂贵。及曾否开粜之处。并未奏及。朕廑念民依。无时或释。福崧宁不知之。何以并不据实入告耶。著传谕福崧、即将该省现在粮价如何。及晚禾收成。是否不致歉薄。迅速覆奏。毋得稍存讳饰。至应行办理事宜。昨所降旨甚明。更无可谕。该抚惟当督饬所属。实力妥办。以副朕轸念灾区至意。　　

○陕甘总督福康安、伊犁将军奎林奏、巴里坤在屯种地遣犯。□山戊不□得口粮。不敷生计。请于月支面三十斤外。增给十斤。并□山戊不□给鞋脚等银。其在工马牛。每年每百。例准倒八匹。嗣后马每百。准倒十五匹。牛每百。准倒十二只。下军机大臣议行。　　

○辛丑。上行围。　　

○谕、户部议奏、浒墅关短少盈余银十二万三百十七两零。请著落该监督照数赔补等语。固属照例办理。第念上年江浙两省。□山戊不□收丰稔。江广米船。多在上游售卖。又本年雨泽短缺。河道浅阻。南北货船。到关稀少。盈余短绌。尚属有因。所有浒墅关短少银十二万三百十七两零。俱著加恩。免其赔补。　　

○谕军机大臣等、据舒常奏本年湖北省被旱。屡有民人赴江西贩卖粮食。当即饬令该府县留心稽查。毋许遏籴居奇。并拣派道府、前往督率妥办。剀切传谕。乘时籴粜。遇有川省运往江南之米。不得中途拦截。其江西下游商贩。亦听其运赴安徽、江苏、出卖。倘湖北来江商贩众多。产米之地。一时未能应粜。即将常平等仓谷石。先行开粜等语。所办俱好。览奏略慰。江西系产米之乡。江浙等处仰给该省。今经舒常妥协经理。因时调剂。并先行开仓出粜。以供转运。俾商贩通行无阻。湖北江浙等省。自当米粮汇集。接济有资。市价不至腾踊。于灾区均有裨益。将此遇便传谕特成额等、并谕舒常知之。　　

○以正红旗护军统领善德。镶黄旗护军统领明亮、对调。　　

○是日、驻跸都穆达乌拉岱大营。　　

○壬寅。上行围。　　

○谕、伊犁□□□□尔□赞大臣员缺紧要。著明亮补授。速行驰驿前往。不必来行在请训。福宁、著补授领队大臣。前往伊犁。换傅景回京。　　

○是日、驻跸巴颜布尔噶苏台大营。　　

○癸卯。上行围。　　

○谕曰、山西巡抚农起、自简任封疆以来。办理地方事务。颇能实心整顿。今闻溘逝。殊属可惜。所有任内降革处分。准其开复。其应得恤典。著该部察例具奏。　　

