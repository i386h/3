<!-- { "loadSidebar": true } -->
○监察御史胡蛟龄奏、徐州邳、宿、并海州赣、沭、等处。皆河淮下流。而海州上承东省来源。下逼海浦。每春夏之交。横流渺弥一片。有种无收。民困已极。宜于滨河处。仿江南圩田之法。多为沟渠。使足容水。臣访闻徽州人寓居海州者。每置买田亩。周围筑堤捍水。堤内多为沟洫。安设斗门。相时蓄洩。岁获有收。成效已著。又查十一年内。高斌、尹继善、议将海州一属。令地方有司劝谕居民。修筑圩岸。其宿迁、桃源、安东、清河、阜宁等县。亦一例办理。数年来作何修筑。无从委悉。乞敕下督抚、查照前议。严饬实力奉行。并将作何督率推行。可于数年内续成之处。确切议奏。得旨。著高斌、黄廷桂、会议具奏。寻会奏、臣黄廷桂于十四年、将修筑圩岸事宜、酌定规条。通饬奉行。并令因地酌办。兹查数年来。如海州、沭阳、安东、宿迁等处。筑圩挑沟。俱经工竣。阜宁、赣榆等处。亦经勘明建圩。其未修圩岸之处。或因地势稍高。不通水道。或因潮水往来。本系斥卤。以及湖荡容水之地。不便概筑。至桃源、清河、二县。均系旱地。并无水田。其逼近河湖之处。非圩岸所能御。兼土性浮松。旋修旋坍。其海州、沭阳、上承山东来源骆马全湖之水。由六塘、与沭山、两河分注入海。源多流窄。容水不及。虽圩岸加筑高厚。盛涨终不免溃决。盖圩岸之制。于苏、松、常、镇、农田最宜。其次则高宝、兴、泰、山阳、盐城、行之亦有成效。应因地因时。随宜办理。虽异涨不能藉为保护。而随时修补。寻常障御。不无裨益。报闻。　　

○湖南巡抚开泰奏。查州县徵收钱粮。设有流水印簿。湖南省向系自行钤印。以致贪劣之员。改换弊混。臣思流水簿籍。每年按数可稽。应令该州县、照伊都甲里区。编号分簿。豫行申送该管官钤印。发回存用。庶易于较核。经徵者、无从私改捏造。报闻。　　

○己巳。上诣皇太后宫问安。　　

○谕、近来京师米价。较上年冬月稍昂。已降旨八旗米局。停其收买。但市价一时尚未平减。时届隆冬。小民艰于糊口。著将八旗米局、现在收买存贮米石。照时价酌减发粜。如有不敷。著于京仓支领。五城由京仓各领米一千石。照八旗定价。一体设厂平粜。交该御史等严行稽查。毋令囤户乘机射利。察出从重治罪。该部即遵谕行。　　

○又谕、策楞到藏后。即将傅清、拉布敦、骨殖。派员沿路照看。送赴京师。　　

○礼部奏、明春皇上南巡。亲祭禹陵、明太祖陵、请照十三年东巡、亲祭少昊金天氏陵、行二跪六叩礼。得旨。行三跪九叩礼。　　

○钦差刑部尚书刘统勋奏、查审参革广东粮驿道明福、折收仓米一案。据明福供称、前任各道。俱如此折收。除明福现在审明定拟另题外。查前道朱叔权、朱圣闲、李方勉、前护道薛馧、金允彝等、任内。均有浮收米石。惟前道庞屿任内。查无折收之事。再查站船水手工食。历任俱有旷缺。应并赃论罪。除朱圣闲、金允彝、病故。毋庸拟罪。仍追银两入官。庞屿止有旷缺工食银二十八两零。应照律杖流杂犯准徒四年。薛馧任内、浮收三百二石七斗零。应拟斩杂犯准徒五年。朱叔权任内、浮收五百四十五石零。李方勉任内、浮收八百四十三石零。应拟斩监候。除庞屿并无浮收、免其提解外。薛馧等应令押解来粤。讯明追赃究拟。其不能觉察之督、抚、藩、臬、及听从浮收之各州、县、均请旨议处。得旨。薛馧前任御史时。屡有封奏。朕因其人尚鲠直。摺用道员。自应严于律己。益砺清操。方不负简任之意。乃于本任内、违禁浮收。婪赃入己。若不严加治罪。则凡属言官。平时矫矫自命。以图受知。及莅外任。竟不能洁清自矢。是转以绳纠为捷径矣。薛馧著革职。拏交刑部。从重治罪。朱叔权、李方勉、虽侵收入数。浮于薛馧。然二人本由外吏擢用。无足比数。俱著革职押解往粤。交与该督抚质讯明确。按律追拟。已足蔽辜。庞屿侵收之数甚少。且已为添补赏贴之用。并未入己。著从宽免其革职治罪。其历任州县各官。被勒折交。情尚可原。俱著从宽免其察议。王安国等、著议处具奏。余著核议具奏。　　

○是月。两江总督黄廷桂奏、明春南巡。官兵祇候大阅。镇江驻防旗兵、将军标汉兵、均应在教场豫备。又将军水师标兵、应在江面豫备。惟苏抚标兵、仅止五百余名。除差防之外。余兵甚少。不足备阅。查邓尉山下。前傍太湖。水势不深。溜亦平恬。水操捷便可观。谨量调苏松镇标、及太湖营船只。于邓尉山下操舟。恭候登山阅视。报闻。　　

○江宁将军锡尔璊、两江总督黄廷桂、会奏、明春巡幸。应备大阅。但查满兵。除循例轮派水操兵一千名。实兵止有三千名。又督标两营、及城守两营。额兵止共二千余名。各除分防差务而外。所余而几、若各自分操。不足以壮军威而肃观瞻。请豫备满兵一千五百名。汉兵一千五百名。会合操练候阅。报可。　　

○江西巡抚阿思哈奏、先因钱价昂贵。经前抚臣陈宏谋、奏请开炉鼓铸。设炉四座。嗣复奏请添炉四座。现在钱价渐平。局贮滇铜。止可配至来年夏月。请仍照原议、设炉四座。报闻。　　

○山东巡抚准泰奏、来岁南巡。东省及河标各兵。扈从站道。并有养马等项之用。月粮留赡家口。当差未免不敷。请将有差各兵、辛未年春季饷银豫借。于当年夏季起、分四季扣还。报闻。　　

○山东布政使李煟奏、查东省十二年前。连被歉收。缓徵民欠钱粮。于十四年奉旨、统于庚午年起、分五年带徵。迨十四年偏灾州县。又有缓徵、及民欠项。连前共二百一十余万。今岁庚午年、计应带徵四十余万两。现已完解司银二十五万两零。明年奏销时。约可徵完。惟是民力参差不齐。力绌者、虽遇丰年。仅可按限清完。其富者、年谷顺成。惟愿早完。以免临期催纳。东省向日办理。凡非应带之年、豫纳之粮。往往州县存留不解。或解司而司库存留。更有州县扣收本年应带、余银退还者。殊阻民间急公之义。且启那移亏空之端。应饬令州县晓谕花户。带徵虽限五年。如有情愿豫交者。概准交收随解。俱于奏销册内登报。仍俟应带年分。核算分数。以定考成。至力不能完者。不得借端催比。报可。　　

○陕西巡抚陈宏谋奏、西安驻防八旗马厂。每旗一百二十顷。与民地毗连。原定界址。随高就低。不能截然画一。且逼近渭滨。坍涨靡常。旗则指为牧地。民则指为种地。各图侵占。连年控争。臣委员履亩勘丈。每旗丈足一百二十顷。于交界之处。筑墩挖濠。立定界址。令地方官谕民、不得越界侵种。至民人承种之地。亦经照额丈足。分拨清楚。可以永杜争端。复查此项外、又有丈出余地。非旗非民。乃河滩之官地。例应召认恳种。但河滨坍涨靡常。升科请豁。未免纷烦。不若召民承垦收租。解司充公。通计兴平、武功、盩厔、扶风、四县。丈出可垦地八十一顷七十亩零。俾附近之民。垦种资生。于穷民不无禆益。得旨。览奏甚妥。知道了。　　

○广西提督豆斌密奏、臣接阅邸钞。奉旨、哈攀龙补授固原提督。查固原人悍兵强。甲于全陕。附近多住回民。臣在河西三十年。回子居心行事。颇知其详。前在固原提督任内。点阅营伍。见回子甚多。私窃骇异。询其所以。俱云前任杨宏署提督三年。召募回子九百余名。且谊重教亲。任其肆横。举城兵民。道路以目。臣旋即调补广西。闻十一年夺门闹巿之案。其中大半回民。此种人惟恃强梁。不讲忠义。富则多事。穷则为窃。其性原与人殊。今哈攀龙又系回子。纵不瞻徇。其如教亲何。得旨。所奏甚可嘉。知道了。　　

○四川总督策楞、提督岳钟琪、会奏、于途次奉到旨谕。遵于现带官兵一千名内、挑派八百名。臣策楞带领起程。余兵二百名、并续进之一千名。臣岳钟琪带领回炉。酌留三百名弹压。董芳亦行知回任。得旨。览奏俱悉。　　

○又奏、驻藏官兵。明春正值换班之期。须兵一千五百名。臣策楞带兵八百名进藏。拟回日带兵一百名、以备沿途差遣。余七百名留驻。臣岳钟琪抵炉后。即于现派赴藏三千名内、拣选八百名派往。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十七


大清高宗法天隆运至诚先觉体元立极敷文奋武孝慈神圣纯皇帝实录卷之三百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。十二月。庚午朔。上诣大高殿行礼。　　

○幸瀛台。　　

○谕曰、广西巡抚舒辂摺奏、革职翰林黄明懿、将伊父占葬龙隐岩古迹公地。士民公愤。控县勘验。伊辄违断迁延。及详报饬究。乃复闻风潜避。任意恣肆等语。黄明懿在翰林时。屡有封奏。朕观其识见偏僻。不协事理。而伊转自负敢言。后以进呈经史。挟私妄奏。交部察议。从宽令其革职回籍。理应居家安静。守分省愆。以为乡党表率。乃图谋风水。占踞官地。抗违公断。种种不法。迨闻抚臣批究之信。竟至兔脱无踪。行同匪类。深可骇异。伊与薛馧、皆所称矫矫自命者。今薛馧于粮道任内、婪收折价。巧取自肥。黄明懿又复居乡不法。抗断潜逃。可见伊等、从前揣朕明目达聪之指。则矫饰以为受知之地。及其行踪败露。则无所不为。不亦贻玷衣冠、而深负朕广开言路之意耶。黄明懿著该抚严缉务获。交刑部治罪。所占既属公地。不必俟黄明懿到案。该地方即行起迁。朕以求言为图治之要。本以广咨博采。且冀得端人正士、为国家之用。而人情之狡变不可信。一至于此。甚矣求言用人之难也。将此传谕中外知之。　　

