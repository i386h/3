<!-- { "loadSidebar": true } -->
○又谕、著寄信明德、现今大学士黄廷桂病故、甘省办理军需乏人。经朕施恩。将明德复授为巡抚。明德务当感激朕恩。一切事务。尽心办理。现当军兴之际。所有运送马匹。备办口粮器械等事。均关紧要。黄廷桂在时。此等事件。俱曾妥办无误。明德务宜尽心。于吴达善未到之先。勉力经理。不得稍有观望。倘致贻误。决不宽贷。再各营马匹。仍须加意餧养。已谕令该将军提镇等。俱照明德所交办理。并谕明德知之。　　

○又谕、据学政刘墉奏办考试情形一摺。内称江北凤、颍、泗、三处。风俗劲悍。文武生员。及捐纳贡监。倚恃气力。轻于犯法。又犯事之后。皆善脱逃。不就拘执等语。士习民风。所关綦重。学政考棚。既有此种恶习。恐通省劣衿。似此玩法抗官。滋事乡里。为学臣所不及见者。正复不少。著传谕巡抚高晋、令其留心体访。并饬所属。遇有事犯实力惩治。毋使败类姑容。贻害良善。以靖地方。　　

○又谕曰、官长保等、领达什达瓦兵。已经起程。傅景、伊柱、至巴里坤时。应俟官长保等到日。将马匹加意解往。著寄信明德、将应解马匹。立即分群解往巴里坤。交傅景、伊柱、官长保等、统领官兵解送。　　

○又谕曰、官长保等奏报、伊等所带识路之人甚多。欲由乌里雅苏台。就近赴阿济必济、出哈布塔克、拜达克。直至乌噜木齐。再由阿勒辉、伊克珠勒都斯、巴罕珠勒都斯、海都河。过库库努特岭。至阿克苏等语。可速传谕官长保等、无庸随识路之人。直抵乌噜木齐。令自哈布塔克、拜达克、赴巴里坤。由彼处领马。护送至阿克苏。此项马匹。已派傅景、伊柱、会商解送。可将此一并寄信官长保知之。　　

○甲辰。谕、现将西安副都统乌裕齐、交部严议。其所遗员缺。著常青调补。常青所遗熊岳副都统员缺。著瑚嘉保调补。所遗盛京副都统员缺。著布彦达赖补授。　　

○谕军机大臣等、副都统什兆来京。询知凉州米价昂贵每石价至四两以上。盖由甘省现办军需。上年又间有被灾之处。粮价不能骤平。然此尚系冬间价值如此。其入春后青黄不接时。势必有增无减。民食攸关。不得不悉心调剂开泰现在陛见。据称川省产米尚多可以通融酌拨。其自川运至汉中略阳地方。皆由水运。自属径捷。自略阳起岸。即须陆运。不能不多需脚价。但核之甘省贵价。自可尚有节省莫若两省通盘筹画。挹彼注兹。将陕省附近甘省边地州县、所有米石。就近酌拨运甘而以川省之米。留济陕省民食。事属两便。已降旨令开泰于回任时。道经陕省。与钟音面商妥办。并著传谕钟音、明德、先时会咨详议。量其道路之远近。与运费之多寡。务期地方多得一分协济。民间即多得一分之用。纵使核计运费。与陕省现价不过相等。而市肆间米价日增。驵侩即不得居奇。盖藏之家。亦必闻风出粜。于平价办公。均有裨益。即如宁夏、系产米之乡。上年曾令黄廷桂、将宁夏之米。运赴沿边各处协济。不但陕省灾地得沾实惠。而甘省办理兵饷。亦不觉竭蹷。不知宁夏之米。尚可酌拨甘、凉、肃、一带以资接济否。若足资接济。则不需川陕如此周章矣。总之黄廷桂在日。此等事朕一付托于彼。可不费心。今则不能不费心为之豫筹。各督抚知朕之苦衷。共抒丹赤。效黄廷桂之所为。一切豫事熟筹。以裕军储。以济民食。将此详悉传谕。令伊等和衷相商。无分彼此。一面办理。一面奏闻。寻钟音奏、查西、同、凤三府。邠、乾、二州。距甘不远。车运可通。五属共额贮仓谷百八十四万余石。除节年民欠。及本年春月借粜外。尚存谷百二十余万石。于此内动碾三四十万石并以麦抵米。协济甘省。既可及时赶运。且省脚费甚多。至川省米自略阳陆运。计程一千二三百里至一千六七百里不等。每石脚价约需二两。再加自川至略阳水运。费更不赀。查西同等属。上秋已种麦。雨雪不缺。麦秋可望。动项买补。较拨运川米更省。臣即飞咨甘抚臣明德妥办。仍俟开泰过陕面商办理。得旨、甚好。如所议行。　　

○又谕曰、吴达善奏称、现调绿旗兵五千名。俟至吐鲁番会同定长等、酌议挑选调拨。再照例支给赏银等语。著传谕定长等、此次派出兵丁五千名。专备五月进剿之用。伊等暂驻吐鲁番。听候将军兆惠调拨。若派令进剿。定长等即照例给赏起程。或军前不需调用。即令其屯田。不必照进剿兵丁之例。亦传谕兆惠知之。　　

○又谕、昨命官长保等带领达什达瓦兵丁五百名。至巴里坤。同傅景、伊柱护送马匹前往阿克苏。可传谕达勒当阿、哈达哈、伊等所领西安满洲兵二千名。亦前往巴里坤。会同官长保等行走。计此时阿克苏前进之兵。已抵叶尔羌。会合将军等擒获贼首。但贼众败走。必分道逃匿。而从逆之沙喇斯、玛呼斯等。或未能尽剿。偷越山岭。仍回旧游牧藏匿。致侵扰屯田处所。亦未可定。达勒当阿等、当询问熟识路径之厄鲁特、于幽僻可藏之地。俱派兵搜捕。遇有贼党。尽行剿除。俾地方永远宁谧。亦传谕兆惠知之。　　

○丙午。哈萨克阿布勒巴木比特、阿布赉等使臣入觐。是日、卤簿全设。上御正大光明殿、召见赐茶。　　

○谕曰、冯钤奏、审拟刘廷发偷窃库银一案。既云例应拟绞监候。又云不足示儆。请将该犯即行绞决等语。拟议甚属过当。刘廷发以退役修造藩库。起意偷窃库银。骩法之罪。自无可逭。但核其所犯情事。究非谋为不轨。邪教聚众等、罪大恶极者比。定以绞候。秋审时列入情实。俾抵于法。不令漏网可耳。该抚抑扬其词。以为如此比附。可自免宽纵之议。不知立意一涉揣摩。则临事皆不得其平。此真幕吏相沿恶习。又何怪无知之徒、如汤先甲者。有从严之议耶。朕临御以来。敕几弼教。惟期至当。自问鉴空衡平。轻重随所自取。即宽严互用之见。亦不豫设于中。内外诸臣。又何所揣测耶。且如汤先甲之奏。朕若谬为奖藉。则该抚于此案。或竟草率完结。亦未可知。总之督抚遇事。一存意见。非太过即失之不及。其实俗称揣摩巧宦。于朕前总无可施。朕惟求其理之至是而已。将此宣谕中外此案交三法司按律定拟具奏。冯钤著传旨申饬。　　

○谕军机大臣等、永贵等奏称、贼党鄂斯璊、塞颇尔。阻截额里齐、喀喇哈什要路。请派马兵数百名协剿。又称布拉呢敦、有图取乌什之信等语。乌什距阿克苏颇近。驻兵亦少。贼人欲图攻取之言。虽未可全信。而安抚回众。防守城池。自属要务。内地续送马匹到日。自应酌量扣留。派兵发往。至和阗前已派兵五百名。若尚未起程。且先发往乌什。或贼人来信。系属虚传。再往和阗防守可也。　　

○丁未。赐布噜特车哩克齐等敕书曰、近据将军大臣等奏称、差往尔等游牧之侍卫布瞻泰。曾见尔策哩木伯特、及明伊勒哈等。知尔等游牧人少。且牧放牲只。又值冬寒雪大。不能发兵等语。朕洞悉情形。已降旨传谕。尔等以极边藩部。慕义归诚。特欲共享安乐。且将军大臣。此时应已成功。尔等派兵与否。无甚关系。但逆贼布拉呢敦、霍集占、及附和之回人厄鲁特等。为大兵攻剿。有逃入尔等游牧者。务将著名首恶查拏缚送。即可见感恩效力之忱。朕必重加恩赏。又近差往右部哈萨克之章京纳旺等。带领使臣入觐。途遇尔布噜特喀喇巴图等。差往哈萨克之巴尔瑚图、告云。厄鲁特哈萨克锡喇。挈眷二十余人。逃入尔布噜特之萨雅克、萨喇巴噶什鄂拓克等语。哈萨克锡喇、系负恩背叛之贼。不可宽宥者。今逃入尔等游牧。似属实情。尔等自应晓示该鄂拓克人等。将逃贼夫妇。即行拏送。其属人不妨存留。尔车哩克齐等、奉到谕旨。即酌量该鄂拓克、距尔等游牧远近。或亲往查拏。或令其擒送。并传示云、若复如前隐匿。则将军大臣等领兵亲往搜捕。该鄂拓克必致惊扰。惟速为擒送军营。将军等奏闻。定邀厚赏。我大兵、昨进剿逆回。传闻尔布噜特人等。曾抢掠喀什噶尔之英吉沙尔城、布拉呢敦、转回救应。今尔游牧。并无发兵之说。则此举又系何人。大兵正在攻取贼城。此等布噜特、发兵抢掠。以分贼势。甚属可嘉。朕欲加恩奖励尔等亦查明具奏。此等布噜特、皆尔同类。伊受朕恩。尔等亦与有荣施也。尔等其据实缮写奏章。交沿途所遇驻劄大臣。即为转奏。特谕。　　

○谕军机大臣等、敕谕布噜特车哩克齐之旨。著传谕清馥、即转交车哩克齐。如有回奏。即由台站驰递。若伊等业自巴里坤起程。清馥处即由台站速行驰递。取其回奏转奏。　　

○又谕、据傅景等奏称、凉州送马二万三千匹。于二月下旬。可至巴里坤。西安满洲兵。亦于二月初旬可到等语。此项兵丁马匹。全抵巴里坤后。计三月初旬。始行进发。及至阿克苏。则前进官兵。早已会合成功。因传谕兆惠、酌量需用与否。如不需用。即行文知会。将兵丁彻回。其马匹留巴里坤牧放。可传谕达勒当阿等、若接到将军彻兵之信。所有官兵。即用原来车辆马匹。乘载转回。将赶送马匹。交与清馥、令其加意牧放备用。不可沿途更换乘骑。以至疲乏。　　

○又谕曰、舒赫德奏称、路遇随纳木扎勒进兵之索伦、阿拉善等。被伤兵丁。觅路转回。殊属可悯。著将军大臣等、酌量赏给。将来我兵会合。若擒获霍集占等。固称竣事。即使渠魁逃遁。而回城尽皆收服。亦无难追袭。惟一时不能就绪。必暂回阿克苏。则往返有需时日。因思和阗各城。去叶尔羌颇近。米谷有资。且当贼人逃走之路。或就近驻劄和阗。整顿兵马。再图大举。似属长策。可传谕兆惠、富德、舒赫德等、酌量情形。会议具奏。　　

○又谕、据蒋炳奏称、永贵咨取蓝白布各八九千疋。及针线等物。办送哈密。转解库车、阿克苏等处。备赏兵丁等语。兵丁衣履残敝。官为办给。事理宜然。但军营效力各兵。自应一体恩恤。若择其衣履残敝者始行赏给。即非均平之道。或有情愿支领。于盐菜银内、坐扣还项。尚属可行。惟不可令其现交银两。可传谕永贵、所办赏项。是否向有成例。及作何分赏之处。声明具奏。　　

