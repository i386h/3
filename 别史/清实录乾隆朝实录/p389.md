<!-- { "loadSidebar": true } -->
○壬申。谕军机大臣等、侍郎周学健奏请、徐州酌添兵丁一案。经兵部以无庸议议覆。朕已降旨询问。兵部奏称、徐州原额兵丁。尽足弹压。若如该侍郎所奏。添设亦仅二百余名。不足以壮声威。且无故添拨多兵。转觉周章。部议固是。朕已降谕旨。但周学健之意。以徐州地方紧要。累年荒歉。近来盗贼颇多。是以有此条奏。可将周学健陈奏之意。并兵部奏帖。寄与德沛、令其留心办理。　　

○兵部议覆、漕运总督顾琮奏称、漕标各营额兵四千六十名。节经雍正年间。新添小关、窈港、二营兵各二百名。又庙湾营、佃湖集、兵五十名。东海营、水兵九十二名。或分防水陆。或常川巡洋。均关海防要务。应照旧存留。惟中、左、右、城守、四营新兵一千名。应照马二步八战守各半之例。裁中营兵二百四十名。左右二营兵各一百三十名。城守营兵一百名。俟有事缺出。酌减停募。再东海营新添水兵内、有战粮二十七分。除舵工头目。两船共兵十二名。仍食战粮。其余步战水兵十五名。改为守兵。均应如所请。从之　　

○御史胡定参奏、刑部侍郎赵宏恩。前因工部尚书任内、勾通湖广参革道许登瀛、纳贿败露。经部议褫职。近复用为侍郎。非所以儆官邪。彰国纪也。请亟予罢斥。得旨。前刑部侍郎缺出。一时未得其人。因赵宏恩才尚可用。其从前被参之案。乃收受旧属馈遗。尚非婪赃可比。是以将伊补授。今胡定奏称纳贿之人。不应复用。赵宏恩虽非婪赃。究属受贿。胡定指名参奏。亦属可嘉。赵宏恩著不必用。其刑部侍郎员缺。该部另行开列请旨。　　

○两淮盐政准泰奏、淮安属莞渎场、灶民赈后乏食。请与海、安、贫民。一体加赈一月。得旨。如所请行。该部知道。　　

○内阁、翰林院、带领新进士引见。得旨。一甲进士金甡、杨述曾、汤大绅、均已经授职。其二甲三甲进士张进、张泰开、钟凤翔、蔡云从、姚范、孙廷槐、朱佩莲、丁居信、凌镐、朱盛江、徐玮、罗暹春、查库兰、蔡时田、经闻、王铤、杜若拙、郑有则、惠元士、金洪、丛中芷、胡泽潢、廖芳莲、劳通、熊为霖、熊元龙、潘伟、邵齐焘、李清时、郑虎文、李应熙、朱履端、吴鹏南、阎循琦、王康佐、李金台、陈桂洲、王太岳、刘炳、窦光鼐、庄有信、德保、盛格、顾汝修、戈岱、周世紫、觉罗奉宽、田沇、蒋辰祥、周孔从、王世仕、何绍东、黄遇隆、刘锡龄、俱著改为庶吉士。金廉、陈作梅、王宬、陈大复、亢保、良卿、袁德达、著分部学习。以部属用。邵必昌、杨廷榕、缪瑧、孟思谊、汪昌国、王道晖、陈尧□鸟、叶标元、上官德舆、徐士楹、黄冈竹、鲁鼎梅、崔钥、吕东表、熊煌、冯爵、尹侃、周于智、陈新燕、俱著以知县即用。马绶、张彬、张述孔、发与直隶总督高斌。张开士、芮永祺、刘瓒、郑学政、发与两江总督德沛。王廷枢、万世仁、王延、发与闽浙总督那苏图。葛曙、汪鼎金、万光谦、发与两广总督庆复、李堂、侯于蓟、马元烈、发与云南署总督张允随。俱以知县即用。林孔焕、高宏均、胡天培、段励翼、以教职即用。向廷柱、梅予援、刘其旋、邓作弼、刘思忠、范承宣、张基崶、李栋、卢恺、以教职用。余归原班铨选。　　

○免江南沛县昭阳湖、乾隆六年水沉田亩额徵银、三千二百六十八两有奇。米、一千二百一十八石有奇。麦、三百三十六石有奇。　　

○癸酉。定雩祭典礼。大学士等会同礼部议覆。御史徐以升奏称、本朝礼制具备。惟雩祭尚未设有坛壝。请于京城内择地建立雩坛。仿古龙见而雩之礼。每岁届期致祭一次。偶遇亢旱。即于此望告狱渎山川诸神。以祈求雨泽。其有久雨求霁之处。请照祭法雩宗祭水旱之例。亦于雩坛致祷。若僧道讽经。考诸往制。似可停止。至直省府州县。亦应并设雩坛等语。查唐时雩祀于南郊。后行雩礼于圜丘。其制斟酌尽善。请仿唐制。嗣后孟夏龙见。择日行常雩礼。祀昊天上帝于圜丘。以列祖配享。四从坛从祀于下。前期礼部奏请皇上亲诣行礼。或遣亲王行事。孟夏后旱。则祈天神、地祇、太岁坛。次祈于社稷坛。次祈于太庙。皆七日一祈。不雨、或小雨不足。还从各坛祈祷如初。旱甚。乃大雩。祀昊天上帝于圜丘。先经祈祷太庙。既已虔告列祖。此次不设配位。仍设四从坛于下。雨足则报祀。或已斋未祈而雨。及所曾经祈祷者。皆报祀。斋期祭品。俱如常仪。再查会典开载。以岳镇海渎山川之神为地祇等语。是地祇坛内。已有四海。不必同日另行望祭。又考古大雩。用舞童二佾。衣元衣。各执羽翳。歌云汉之诗。今读皇上仿云汉诗体。制雩祭乐章。圣念恳诚。宸章剀切。亘古未有。应请宣付史馆。应用舞童十六人。衣元衣。为八列。各报羽翳。终献乐止。赞者赞。舞童歌诗。舞童八列。按舞而歌。歌毕。乃望燎。舞童令掌仪司、选声音清亮者演习。应用羽翳。照周礼皇舞之式制办。其舞衣舞羽。俱交内务府成造。余仪与孟夏常雩同。再除上帝、社稷、宗庙、太岁坛。俱旧有乐章外。惟神祇坛向无乐章。应交律吕正义馆撰拟。至久雨祈晴。前代皆无禜祭雩坛之礼。请仿春秋左传代鼓用牲于社。及文献通考禜祭国门之礼。但伐鼓用少牢、禜祭于京师国门。仍雨不止。则代鼓用牲祭于社。无庸于各坛祈祷。其僧、道、建坛讽经。实非古制。应如所奏。停止设坛。仍令僧录司僧官、道录司道官。遇斋戒致祭之日。分派僧、道、于显佑宫等五庙。诵经祈祷。礼部分派司官查看。至各省州县置耕耤田。其中皆设有坛。亦令孟夏择日行常雩礼。或旱、每七日致祭。但不得用大雩礼。亦不必另设雩礼。若京师雨旸偶愆。皇上于大内祈祷。其专承祈祷之官。天神、地祇、社稷、太岁等坛。各遣王大臣一人。太庙、上帝、遣亲王一人。在京陪祀各官。一体斋戒行礼。皇上如亲诣圜丘。王以下皆陪祀。得旨。是。依议。御制雩祭乐章。曰。瞻彼朱鸟。爰居实沈。协纪辨律。羽虫徵音。万物芸生。有壬有林。有事南郊。陟降维钦。瞻仰昊天。生物为心。一章维国有本。匪民伊何。维民有天。匪食则那。蝼蝈鸣矣。平秩南讹。我祀敢后。我乐维和。鼍鼓渊渊。童舞娑娑。二章自古在昔。春郊夏雩。曰惟龙见。田烛朝趋。盛礼既陈。神留以愉。雷师阗阗。飞廉衙衙。曰时雨旸。利我新畬。三章于穆穷宇。在郊之南。对越严恭。上帝是临。茧栗量币。用将悃忱。惴惴我躬。肃肃我心。六事自责。仰彼桑林。四章权舆粒食。实维后稷。百王承之。永奠邦极。惟予小子。临民无德。敢懈祈年。洁衷翼翼。命彼秩宗。古礼是式。五章古礼是式。值兹吉辰。玉磬金钟。大羹维醇。元衣八列。舞羽缤纷。既侑上帝。亦右从神。尚鉴我衷。锡我康年。六章惟天可感。曰惟诚恪。惟农可稔。曰维力作。恃天慢人。弗刈费获。尚勤农哉。服田孔乐。咨尔保介。庤乃钱镈。七章我礼既毕。我诚己将。风马电车。旋驾九阊。山川出云。为霖泽滂。雨公及私。兴锄利甿。亿万斯年。农夫之庆。八章　　

○大学士等议覆、川陕总督尹继善奏称、金沙江通川河道。界接番夷。江流至险。非可冒昧幸成。不宜开鉴等语。查庆复、张允随、先后奏报。自汤丹小江口、至金沙厂。六百七十三里。为上游。自重沙厂、至新开滩。六百四十六里。为下游。下游系运米旧路。略加疏凿。已可无阻。是办理已有头绪。而尹继善所见。又复互异。应令该署督张允随、再行悉心筹画。其上下游之蜈蚣岭、凹崖、等处。如果石巨滩险。人力难施。应即奏请停工。亦不得固执前议。至所称滇省招抚之木欺古夷人。议归滇省管辖。其原隶四川土司禄氏所属之阿布鲁即阿布落、并滇省续往招抚之呢革、波孤、摸苴、罗孤、等寨。均应归川管束。其滇省已经招抚之二十一寨。应照川滇分界管理。应如所请。与云南督抚商议。转饬地方官妥协办理。得旨。此事著尹继善、张允随、前往开工之处。和衷面商。毋得各执已见。仍差新柱前往。一同相度机宜。妥酌具奏。该部知道。寻据尹继善覆奏、金江河道、自滇入川。绵亘千余里。今当夏秋水涨之际。江流浩瀚。无从测探某处可以开凿。某处不能施工。须俟十月以后。水落江平。前往查勘。始得确实。得旨。此奏已悉。但新柱早已起程矣。卿即俟此旨到时。再起身前往。想亦必于八九月间。方得到工所。则亦过盛涨时矣。卿酌量为之。至如何查办之处。汝三人面酌。自当和衷公议。朕不能有所指示也。　　

○又议覆、川陕总督尹继善奏称、宁夏应修城工。统计二十四处。除宁夏满汉两城。灵州属之灵沙堡、中卫县属之广武营、宁朔县属之北镇堡、俱经完竣。并将次告竣之中卫县城、所属之枣围、石空、镇罗、三堡、宁朔县之平羌堡、灵州属之横城、红山、二堡、并平罗县衙署角楼等、未完工程无几。又灵州州城、及所属之清水营、花马池、兴武营、平罗县属之洪广营、均边塞重地。自应及时修理。惟宁朔县属之玉泉营、灵州属之毛卜喇、平罗属之镇朔、威镇、二堡、尚有城身屹立。足资捍御。应停缓。其中卫县属之宁安堡、并无弁兵驻防。居民情愿自行粘补。又灵州属之韦州堡、并无民人居住。已属废城。均可无庸修建。应如所奏办理。从之。　　

○吏部议覆、山西巡抚喀尔吉善疏称、晋省添改复设之归绥巡道、并理事同知、协理通判、及朔平、宁武、蒲州、泽州、等府知府、同知、通判、经历、并左云、右玉、平鲁、宁武、偏关、神池、五寨、阳高、天镇、永济、凤台、等县知县、佐杂、典史、仓库大使、巡检、教职、平定、代州、解州、绛州、四州判、大同县县丞等缺。并无冗旷。应照旧设立。惟祁县之盘陀驿驿丞。管马二十匹。驿务甚简。应就近归县兼管。又高平县之长平、乔村、二驿丞。各管马二十五匹。地非冲要。亦应归县兼管。又大同县之聚乐城驿丞。经管马匹。因驿因难支。仍归大同县经理。该驿丞。并不应付差使。及崞县之原平驿驿丞。现亦不管马匹。均属冗员。至代州鴈门关外之广武城。地居要隘。距州稍远。印官兼顾甚难。应将向驻鴈门、专司解犯之巡检。移驻稽查。遇有人犯。即令就近接递。又五台县之台怀镇。离县窎远。僧民杂居。不可无专员稽察。应将该县旧设之高洪口巡检移驻。所有盘陀、长平、乔村、聚乐、原平、各驿丞、高洪口巡检等缺。一并议裁。均应如所请。从之。　　

