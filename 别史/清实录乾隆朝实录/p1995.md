<!-- { "loadSidebar": true } -->
○谕、逆匪黄教一案。初奏到时。即传谕余文仪、前往台湾查办。固因现获匪犯。急须审明正法。亦以台湾地方紧要。不可无大员督率经理。因余文仪向来久任其地。必能随时调度。乃余文仪到台湾以后。惟安坐府城。审拟案犯。而于剿捕事宜。置之不问。亦未据奏及一语。是以令其明白回奏。今据奏称、过台三月以来凡有见闻。随时据实具禀督抚。若以身系文职。剿贼之事。与彼无涉者然。殊属非是。军旅之事。固不责文职。但臬司大员。非下僚末秩可比。地方有此等大案。岂可不一体仔肩。实心协缉。纵文员不能亲临行阵。独不当督策将弁。上紧剿贼乎。且目击吴必达之因循玩误。竟缄默不以入告臬司原有奏事之责况余文仪系专派前往。岂以一禀督抚。遂以为毕乃事乎余文仪之咎。虽不至如吴必达之甚。但其藉妄分畛域。而实以规避。不可不示以惩儆。余文仪著交部严加察议。两司俱系朕特简大员。通省皆其责任。遇有地方大事。自当实力担承。无分彼此。方为不负任使。若臬司于剿贼之事。尚尔置身局外。则等而至于州县有司。设境内间有奸匪穷发。亦仅诿之一二汛弁往捕。而彼竟安居廨署。视如膜外可乎。朕于臣工功罪。惟视其人之自取。即以闽省而论。漳浦、古田、二案。地方官出力擒匪者。皆令送部引见。超擢录用。余文仪闻之。亦当知自愧矣。此次仅交部议。尚属格外从宽。嗣后两司等。若再不奋勉。仍敢歧视公事一经发觉。必当重治其罪。毋谓言之不早也。将此并谕各督、抚、藩、臬、知之。　　

○谕军机大臣等昨据傅恒等奏称、蛮暮以北。野人山顶可得造船木料已令傅显带兵一二千名前往修造等语此项兵丁必须满汉兼派方妥彼处修造船只若野人稍不恭顺。即应立时剿办。此等野人。不可深信。恐其佯为恭顺。阴通缅夷务宜留心筹度。再前经降旨、著乌三泰在落卓一路进兵。已调伊为成都副都统今傅恒复派令造船。则落卓一路。须另派一干练领队大臣至造船一事朕彻夜思之。所关甚要。观所进地图。野人山西北。即系贼人巢穴。相距甚近。倘野人阴通缅匪来侵。有误船工。大有关系必须重兵驻守方可无虞。计今岁于七八月间进兵。此山既距进兵路近。瘴气亦轻。莫若移兵屯劄于此。以为声援。九月间。想船只亦可造竣矣。如此办理若何可传谕傅恒、令其察看地势。相度事机。熟筹妥议具奏。此事甚要。朕时廑念也。　　

○又谕曰、召散乃逃往缅地滋事要犯永瑞、五福、当访知下落时。即应督兵擒拏务获。乃伊等并未进兵。今岁至小猛养时。闻召散与召纲接仗。占据孟艮城。又复退缩不前。永瑞五福之罪。实无可逭阿里衮、阿桂等、身为将军。岂不知此等要犯例应严拏乃伊等并未饬催进兵是永瑞、五福、固当有罪。伊等又乌得无罪乎。况去岁永瑞等、闻召散之信。尚呈报阿里衮等此次亦必报知伊等彼时如何指示。并因何不行具奏之处著传谕傅恒、令其询问明白回奏　　

○又谕、前于吴必达奏恳留台擒贼自效。已有旨将吴必达降为总兵。责令专办擒捕黄教之事。以赎前愆今据余文仪覆奏、黄教现在夥党无多。南不越凤山北不出诸罗不敢复入内山等语。黄教以被伤残喘当党恶解散之时。势穷力促又有生番遵谕协助追捕既不敢逃入内山。而此南北咫尺之地相距无几、现有如许官兵。何难克期擒获此时台湾领兵剿贼专交吴必达一人其责更无可旁诿著传谕吴必达即上紧实力设法搜剿。务令首匪迅就拏获。毋得仍前因循玩误。倘再不知感恩奋勉。致要犯久稽显戮。则首此军法从呈之谕。必不能再为曲贷矣。所有近日督率剿捕情形仍一面即速具奏　　

○命大学士刘统勋、陈宏谋、吏部侍郎德保、户部侍郎英廉、兵部尚书陆宗楷、刑部尚书蔡新、侍郎钱维城、张若溎、工部侍郎曹秀先、为殿试读卷官　　

○经略大学士公傅恒等奏、绿营兵出征。每十名例有余丁三名。现在四川、贵州、余丁。上次进剿。伤故病废。及拔补正兵。皆已无存。曾饬各营募补。实无应募者。将来进剿。势必正兵兼顾余丁之事。是虽有一万之名。仍无一万之实。请再调贵州兵二千。云南昭通兵一千。到齐后。将新兵旧伍。统加检看。视其软弱者。即令司余丁之事。得旨嘉奖　　

○旌表守正捐躯之江苏通州民孙汉英妻夏氏。浙江临海县民周永华女周氏　　

○壬申。上御勤政殿听政　　

○谕绿营兵丁出师时每名日给盐菜银三分闲住日减半今永昌照此例办理。但念闲住日减半给与必不敷用。著加恩、将现在永昌驻劄。由四川、贵州、调来绿营兵丁等。无论临阵闲居悉照三分赏给。至滇省兵丁遇战退缩。又系本省之人。不应额外邀恩。仍照旧例办理　　

○又谕曰。赵佩身任永昌府知府。当承办紧要军需之时。不思竭力自效。乃以患病告归。希图一时规避。将来仍得以知府补用。其心实不可问。赵佩著革职。不准回籍。仍留云南。自备资斧。于运送粮米等事。听候差遣赎罪。明德因仍外省恶习。不顾事理轻重遽为代请。甚属非是著交部严加议处。其派验之图桑阿、身系满洲。竟尔扶同滥行出结。著一并交部议处　　

○又谕、据明德题参、云州知州陈衍一本。所办未免过当。马元功。以佃田掯不完租。被业主控告。乃恃老咆哮公堂。治以枷号之罪。原所应得。惟该州用猪肠钉枷。不过未协政体。不为大愆。若以本管官。因此小疵。竟罹褫职。则刁顽转视为得计。牧民之官。其保以为政。陈衍。著免其革职。改为罚俸一年。以示平允　　

○谕军机大臣等傅恒等奏、此次大兵由戛、鸠水陆并进。务须全据江面两岸。其江东猛密地方。尤为紧要。得此处可壮戛鸠一路军威。亦可震惊阿瓦。至普洱落卓等处。尚不甚要。请将普洱满汉兵内。调取三四千名。会同索伦兵二三千名。直取猛密。普洱一带。酌留荆州、成都、满兵二千名。令永瑞沿边屯劄。以为疑兵等语。永瑞等、始终办理不善。嗣因疎纵召散。业经革职。傅恒未知。故有此奏落卓等处。既不甚要。只须酌派一人督兵。以张声势。南掌虽吁请助顺。我天朝亦断不藉外夷兵力致讨。惟猛密最要。即派阿桂统兵前进。傅恒进兵老官屯。尤为紧要。著于阿里衮、伊勒图、阿思哈三人内酌留一人统兵在老官屯防守。将此传谕傅恒、令其遵办　　

○又谕、据傅恒等奏称、暂停究办通贼之汉奸。并招致熟识路径之犭□罢夷。以资委用。俟大功告成后。再行分别赏罚等语。所办甚合机宜。前阿里衮、阿桂等、办理攻剿之事。并未留心。惟图将就了事。反恐吓于人。使皆不敢陈诉。究竟未获一人。今傅恒甫到。即如此办理。伊等宁不愧乎。著传旨申饬。进兵以前。内地贸易者何处不至。即由阿瓦行走。亦属常事傅恒即向此等民人。查询贼匪情形路径甚是。又据奏称、缅匪谦赞供称、二月间因被户汉人抢夺。遂率三百余人。与户汉打仗。顺探大兵信息等语。户汉谅系线瓮团土司属人。既能抢劫缅匪。其势尚壮。而线瓮围现在何处。及可否委用之处。可传谕傅恒、令其查办　　

○又谕、前以明德餧养马匹。漫无经理。是以将伊降补江苏巡抚。其云贵总督员缺。令阿思哈补授。现令阿桂暂行署理。并将喀宁阿、调补河南巡抚彰宝俟百日服满后。前往署理云南巡抚。今据傅恒等奏称、一切军需。皆明德一人经手。次第办有章程。恐骤易生手。难以遽得端绪。请将明德暂留云南。以巡抚衔办理总督事务等语。明德承办军需。既难骤易生手。而餧养马骡乃其专责。若遽令其起程前往苏州。转得以置身事外为幸。傅恒等所奏亦是。著暂署总督。俟阿思哈到滇。再行交印。彼时亦进兵之时。马骡皆付兵丁。亦无藉其料理矣。彼时明德、即可令其赴江苏之任。不必留俟军务告竣。侥幸厕有功之列。至于阿思哈、彰宝、平日尚能办事。滇省正当军行需人之际。我得一二人在彼经理。于事更属有益。现已传谕阿思哈、俟官兵全数过豫。再行起程。计八月内可至永昌。尚可不误进兵之期。彰宝六月二十五六。即可自京起身。计中秋后亦可抵云南。阿思哈如有需派往他处统兵之事。彰宝已到。亦可署理总督事务。河南巡抚。已谕令吴嗣爵暂署。喀宁阿。俟彰宝到滇后。再赴河南新任。将此传谕傅恒等知之。应行转传者。即转传谕旨　　

○又谕据傅恒等奏、现在调取贵州兵二千。并云南昭通兵一千以补余丁之数其盐菜银两。请照正兵例、概行减为三分等语。黔省挑充余丁。如此支给。自属允协。至滇省绿营兵丁。积弱不堪。即挑补余丁亦不可不示以区别。未便与黔兵一例给与。所有昭通兵一千。著照现降谕旨。支给滇兵盐菜口粮之例。每名给与一分五厘。庶为平允。将此传谕傅恒等知之　　

○又谕、前据阿思哈奏、官兵经过豫省。约计五月中旬。已可大半出境。彼时即可星赴军营。接办事务等语。大臣急公任事。因当如是。现据经略大学士傅恒等奏、明德承办餧养马骡等事两年以来。皆伊经管。今秋进兵时正需伊照料。难以令其遽离。另易生手。已降旨将明德暂留云南。俟进剿官兵启行、应用马骡交足后。再赴江苏巡抚之任。是滇省办事。尚不急于需人。而豫省送兵一事。阿思哈办理颇为妥协。计兵差已将过半。亦未便令吴嗣爵接办。阿思哈此时毋庸急急前往。仍遵前旨俟官兵全过豫省后。再行束装起程于八月间至永昌沿途并得随时查看。于事更为有益。可将此即行传谕阿思哈知之　　

○又谕、顷阅吏部议覆。明德题永昌府知府赵佩患病、请令回籍调理一疏。明德所办甚属非是。永昌正当办理军务之时。赵佩身为知府大员。不思竭力办公。乃以患病告归。希图一时规避日后仍得以知府补用。其心实不可问。现已降旨、将赵佩革职。不准回籍。仍留云南。自备资斧。承办运粮等事。效力赎罪。并将明德、及扶同出结之知府图桑阿。交部议处矣。明德自去年以来。深入外吏恶习。良心丧尽。办理诸事。全不知事理轻重。阿里衮、阿桂、同在永昌。赵佩告病时。岂竟全不与闻。何以听其率行题请。不为阻止。岂伊等皆同一肺肝乘张至此乎。著传谕阿里衮、阿桂、即行据实。明白回奏　　

○兵部议奏、旧例驻防佐领升任别城协领即将佐领出缺。令其子孙承袭。所办似未允。协请嗣后将佐领仍留与本人。拣选伊族中承袭有分官员署理如不得人即拣本处官员署理。并将派署之员。先行咨报部旗存案。年终汇题。从之　　

