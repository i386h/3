<!-- { "loadSidebar": true } -->
○御制十全记曰。昨准廓尔喀归降。命凯旋班师诗。有十全大武扬之句。盖引而未发。兹特叙而记之。夫记者、志也。虞书朕志先定。乃在心。周礼春官掌邦国之志。乃在事。旅獒志以道宁。则兼心与事而言之。然总不出夫道。得其道。乃能合于天。以冀承乎贶。则予之十全武功。庶几有契于斯。而可志以记之乎。十功者。平准噶尔为二。定回部为一。扫金川为二。靖台湾为一。降缅甸、安南、各一。即今二次受廓尔喀降、合为十。其内地之三叛么＜麻骨＞。弗屑数也。前已酉廓尔喀之降。盖因彼扰藏边界。发偏师以问罪。而所遣鄂辉等、未宣我武。巴忠乃迁就完事。致彼弗惧。而去岁复来。以致大掠后藏。饱欲而归。使长此以往。彼将占藏地。吓众番。全蜀无宁岁矣。是以罪庸臣。选名将。励众军。筹储饷。福康安等、深感朕恩。弗辞劳苦。于去岁冬月。即率索伦四川降畨等精兵。次第由西宁冒雪而进。今岁五月。遂临贼境。收复藏边。攻克贼疆。履线险如平地。渡溜要若蹄涔。绕上袭下。埋根批吭。手足胼胝。有所弗恤。七战七胜。贼人丧胆。及兵临阳布。贼遂屡遣头人。匍匐乞降。将军所檄事件。无不谨从。而独不敢身诣军营。盖彼去岁曾诱藏之噶布伦丹津班珠尔等前去。故不敢出也。我武既扬。必期扫穴犁庭。不遗一介。亦非体上天好生之意。即使尽得其地。而西藏边外。又数千里之遥。所谓不可耕而守者。亦将付之他人。乃降旨允降班师。以蒇斯事。昔唐太宗策颉利曰。示之必克。其和乃固。廓尔喀非颉利之比。番边殊长安之近。彼且乞命吁恩。准之不暇。又安敢言和乎。然今日之宣兵威。使贼固意求降归顺。实与唐太宗之论。有所符合。昔予记土尔扈特之事。于归降归顺。已悉言之。若今廓尔喀之谢罪乞命。归降归顺。盖并有焉。以其悔过诚而献地切也。迺知守中国者。不可徒言偃武修文、以自示弱也。彼偃武修文之不已。必致弃其故有而不能守。是亦不可不知耳。知进知退。易有明言。予实服膺弗敢忘。而每于用武之际。更切深思。定于志以合乎道。幸而五十七年之间。十全武功。岂非天贶。然天贶逾深。予惧益切。不敢言感。惟恐难承。兢兢惶惶。以俟天眷。为归政全人。夫复何言。　　

○以奉天府府丞福保为府尹。　　

○己巳。上御懋勤殿。勾到奉天、福建、情实罪犯。停决奉天斩犯二人。绞犯三人。福建斩犯八人。绞犯九人。余七十四人予勾。　　

○谕、本日据吉庆奏请陛见、已于摺内批准矣。但思现在正届各省勾到之期。所有情实人犯。俱禁在司监。虽有臬司专管。该抚究应在省弹压稽察。吉庆、著俟接准勾到部文。办理完竣后。再行来京陛见。嗣后各省督抚臬司。有准令陛见者。若距秋审勾到之期不远。俱著俟办理完竣后。再行起程来京。以昭慎重。　　

○赈恤河南安阳、汤阴、涉县、新乡、辉县、淇县、延津、滑县、浚县、原武、阳武、林县、武安、汲县、获嘉、修武等、十六县。本年旱灾贫民。蠲缓新旧钱粮仓谷。及应徵漕粮。并借给耔种银两。　　

○封闭辽阳州窑子峪煤窑二座。从盛京将军宗室琳宁请也。　　

○庚午。上御太和殿视朝。文武升转各官谢恩。　　

○谕曰、冯光熊奏、本年贵州乡试诸生内。年在八十以上者。杜大章等三人。俱三场完竣。榜发未经中式等语。该生等年臻耄耋。犹能踊跃观光。洵属艺林盛事。所有增生杜太章、张琼、附生陈盛恩、俱著加恩赏给举人、准其一体会试。以彰寿世作人至意。　　

○辛未。谕军机大臣曰、福康安等奏、官兵彻回。现在协布噜地方一摺。览奏欣悦。前此大兵深入贼境。贼匪两次令奸细暗中窥伺。幸而福康安等于军营后路。严密巡防。奸细即时拏获。其东觉窥探贼人。亦经官兵放枪击退。是以震慑声威。望风胆落。于屡次剿杀之后。即畏威悔罪。再四吁恳投诚。真心慑伏。皆福康安等所办周到。深为可嘉。除该卡兵已经福康安等奖赏外。其首先盘获之王大伦。竟著以千总用。并送部引见。东觉一路击退窥探贼匪之侍卫色玉慎、业经福康安等奏升二等侍卫。仍著赏缎一匹。以示奖励。至协布噜地方、拏获奸细。该贼匪始犹捏名狡供。因令前获贼日岗噶勒。塔则西认识质证。无从狡赖。始据供吐实情。是岗噶勒塔则西、尚知畏法。不敢庇其党与。福康安等曾否酌量赏给。是否已经遣回、或已起解之处。并著福康安查明具奏。寻奏、岗噶勒塔则西。在军营甚为出力。屡经酌赏。现在廓尔喀投诚。该贼目不便遣回。应请解京入于健锐营降畨佐领下安插。且其人颇通廓尔喀文义。即可令其在京教习。以备通译。得旨、是。　　

○壬申。上御懋勤殿。勾到浙江、陕西、情实罪犯。停决浙江斩犯一人。绞犯六人。陕西斩犯六人。绞犯二十一人。余七十三人予勾。　　

○谕曰、穆精阿、熟谙刑名。调任吏部以来。亦属勤慎。今患病溘逝。著加恩赏给银二百两。以示轸恤。所有吏部右侍郎员缺。著额勒春调补。其所署明兴之刑部右侍郎事务。著松筠兼署。　　

○谕军机大臣等、本日勾到浙江省人犯内。该抚原拟缓决、经刑部改入情实者三起。一系郁三观、因朱七观与怀林氏通奸。贿属该犯隐忍。嗣该犯复向索钱文。被朱七观殴打。该犯辄用刀戳毙。并伤奸妇怀林氏。一系周富、因纠夥丢包掉窃。计赃逾贯。为害商旅。一系徐胜磷、因衅起强借。殴毙妇女。理曲伤重。核其情节。以上三案。均属法无可宽。刑部所改。皆为允当。福崧不应错误若此。前因巴延三办理奉天秋审。失出至六起之多。伊系屡经获咎。弃瑕录用之人。不知感奋留心。当将该侍郎交部严加议处。照拟革任。以示惩儆。今浙省失出者尚祇三起。是以不即将该抚交部议处。但秋谳大典。理应悉心详核。岂容率意定拟。致有轻纵。福崧、著严行申饬。嗣后该抚于地方刑名事件。务当倍加留心。详慎妥办。毋得再有错误。致干咎戾。　　

○直隶总督梁肯堂奏、古北口驻防八旗、及各营、兵米八千余石。向例于该处理事同知仓内支放。其动缺仓谷。即令口外各属买补。查现存仓米无多。应请于司库地粮银。动拨八千两。饬令平泉州采买米二千五百石。滦平、建昌、丰宁三县。各买米一千五百石。赤峰县买米一千石运交。以备来年支放。报闻。　　

○癸酉。上诣雍和宫行礼。　　

○谕曰。阿迪斯。在銮仪卫行走。祇属照常供职。念伊系大学士阿桂之子。阿桂年逾七十。阿迪斯、著加恩补授户部侍郎。仍兼銮仪卫使行走。以示体恤。　　

○又谕曰、原任大学士范文程、在国初时。勋庸懋著。其子范承谟、又殉难捐躯。令伊裔孙内、现无文职大员。殊堪轸念。所有邹奕孝工部左侍郎出差员缺。著加恩以范宜恒署理。　　

○又谕曰、托伦奏、本年江西省乡试诸生。年八十以上者。周经等六人。俱三场完竣。未经中式等语。该生等年臻耄耋。踊跃观光。洵属艺林盛事。所有年届八十以上之周经、熊定飞、王聿中、黄鸿翥、王翼安、萧经魁、俱著加恩赏给举人。准其一体会试。以彰寿世作人至意。　　

○甲戌。上御懋勤殿。勾到湖广情实罪犯。停决斩犯十人。绞犯十八人。余九十三人予勾。　　

○谕、本日召见新授山东沂州府知府徐如澍、看其人甚平常。奏对亦不能清楚。难胜方面之任。该员系由御史经都察院堂官保送京察一等。初次引见。经朕圈出。后令该堂官分别内外任时。该堂官即应详加甄别。何得滥行保送外任。该衙门前此保送之御史恒漙、于简放知府召见时。因其清语生疎。人亦平庸。特降旨令其仍回御史本任。并将该堂官交部察议。今徐如澍才具、又复难膺外任。岂该衙门竟别无可保之员。何以率将此等循分供职之人。登之荐牍。徐如澍、亦著仍留御史本任。并著都察院堂官、明白回奏。所有山东沂州府知府。境接江南。亦甚紧要。著该抚于现任知府中拣选一人调补。所遣员缺。著祥林补授。　　

○旌表守正捐躯直隶饶阳县民李金声妻牛氏。　　

○乙亥。谕曰、浦霖奏、福建省本年乡试诸生。有年届八十以上者。陈际成等五名。俱三场完竣。未经中式等语。该生等年臻耄耋。踊跃观光。洵为艺林盛事。所有年届八十以上之副贡生陈际成、岁贡生黄城、生员葛日思、黄淑度、陈存远、俱著加恩赏给举人。准其一体会试。以彰寿世作人至意。　　

○礼部奏、冬至节应行庆贺礼。得旨、今年冬至次日。著停止行礼。　　

○以理藩院侍郎奎舒、为镶白旗蒙古副都统。　　

○丙子。谕曰、秦承恩奏、陕甘两省、本年乡试士子。年届八十以上之王栋等八人。俱三场完竣。未经中式等语。该生等年臻耄耋。犹能踊跃观光。洵属艺林盛事。所有岁贡生王栋、廪生常立、增生甯凤集、附生张灏、姬景烜、张怀、梁复堂、王坤善、俱著赏给举人。准其一体会试。以彰寿世作人至意。　　

○又谕曰、观成奏、游击李胜连、前经派委带兵二百名。在火竹卡地方。查拏夹坝。讵该游击令兵丁斫木盖房。售与客民居住。又留藏蛮妇。时常奸宿。请将李胜连革职。发往伊犁效力赎罪等语。李胜连、系游击大员。经提督派赴里塘一带。查拏夹坝。竟敢令兵丁斫木盖房。售卖图利。且引诱蛮妇。留藏奸宿。当行军之际。似此纵肆不法之员。自应按照军法。办理示惩。该提督仅拟以发往伊犁效力赎罪。殊属失之轻纵。观成、著传旨申饬。李胜连、著即在该处正法示众。以示惩儆。并传各站员知之。永以为戒。仍著孙士毅、惠龄、将此旨缮录。悬挂打箭炉外各驿站。俾站员等触目警心。咸知凛惕。　　

○又谕、据恒秀等奏请借给宁古塔地方被雹旗民口粮。并缓徵应纳钱粮一摺。今岁宁古塔城北蒙古峪二十九屯。田苗被雹。收成歉薄。旗民生计。不无拮据。著加恩自本年十二月初一日起、至明年六月底止。按照旗民大小户口。借给口粮。以资接济。其应完粮石。著展限三年完纳。官屯丁民。本年应徵新旧谷石钱粮。亦均著展限三年交输。　　

