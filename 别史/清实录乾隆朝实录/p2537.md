<!-- { "loadSidebar": true } -->
○又谕、据明亮等覆奏。查办郭罗克一案。请于上阿坝地方、添驻官兵五百名。令游击路连英、带领弹压勒缉。并沿塘安设汛兵等因一摺。已于摺内批示。及阅进到之图。伊等现拟驻兵地方在阿坝土司、及郭罗克土司之间。未为妥协。凶犯吹斯枯尔拉布坦、自不可不勒令该土司即行缉获。如该土司知将军提督之意。不肯将就完事。自不敢托故迁延。前此明亮等、令阿林等将兵彻回。竟似置此事于不问。办理实属大谬。是以传旨申饬。今伊等因有前旨。故以此奏敷衍。又未能得其要领。不知郭罗克土司、本非两金川逆酋可比。其事自不值大办。而所驻不过绿旗兵丁。岂能令番众畏惧。况前此该处曾经驻兵。日久因循。绿营兵丁在彼。转为番人所轻。是以彻去。今复派兵往驻。在番人视之。仍与前相似。于事未必有益。且此次驻兵。若专为缉犯计。原可毋庸远驻。设或稍迟月日。又当何如。若竟欲在彼久驻。仅添数百无用之川兵。亦未必能制郭罗克等之不他出抢劫。徒尔添塘设汛。过涉张皇。亦不成事体。著传谕明亮等、令其深筹熟计。此举能即得凶犯。并可制其永不夹坝则可。若不能保其如此。则所派之五百官兵。尚未起程。或已起程。尚未出口。即当停其前往。如已至彼驻劄。只可暂时带兵勒缉。不必为久驻计。将此由六百里传谕明亮等知之。仍将接奉此旨后。作何办理。并将凶犯现在曾否就获情形。迅速覆奏。寻奏、所派营兵五百。尚未起程。已遵旨暂行停其前往。现饬松茂道等。分头躧线跟寻一有凶犯踪迹。不动声色。就近添兵。星夜前进。可期一鼓成擒。以彰国法。报闻、　　

○又谕、据高晋奏、河臣萨载、抚臣杨魁、闵鹗元、均应进京陛见。现在商拟。萨载、俟明春入觐。杨魁、闵鹗元、于十月十一月先后进京等语。萨载、前已奏明。俟开挑陶庄引河工竣后。再行来京。杨魁、前曾降旨。令于十月间来京。此时想已起程。高晋、现在兼署江苏抚篆。至闵鹗元、并无亟须面请训示之事。且安省现有凤阳、泗州等处偏灾。该抚尚须查办。毋庸即来。其印务亦不便令王显绪护理。自应俟杨魁回任后。闵鹗元将安徽抚篆。交高晋兼署。再行起程进京。将此传谕高晋、并闵鹗元、知之。　　

○命尚书袁守侗、曹秀先、奎林、侍郎福康安、梁国治、和珅、在紫禁城骑马。　　

○丁未。上诣畅春园、问皇太后安。　　

○还宫。　　

○戊申。谕、据左都御史张若溎奏称、现年七十四岁。久病未愈。行动维艰。请回籍、照例开缺等语。张若溎行走有年。尚为勤慎。今既以老疾陈情。著准其回籍。以原官休致。　　

○谕军机大臣曰、吴虎炳奏、据全州知州禀称、有全州生员蒋谦、投递伊父四川龙安府平武县知县蒋振阊关文内称、上年在则朗丫口。办理台站。有族侄蒋泰、赴站帮办。讵蒋泰盗卖军米三百三十四石。潜逃回籍。请添差协拘著追。随提蒋泰到案亲讯。坚不承认。已将蒋泰锁押赴川等语。盗卖军米至三百三十余石。约计银一万余两之多。事关重大。阅该县关文内、有报明总理字样。何以文绶、及总办奏销之刘秉恬等。并未奏及。又未飞咨粤西。提犯质讯。殊不可解。今蒋泰等。既经吴虎炳押赴川省审办。著传谕刘秉恬、文绶等。严讯此案实情。如果系蒋泰盗卖。自应从重治罪。查产抵补。若系蒋振阊自行侵蚀。诿过伊侄。亦即讯明严参。重治其罪。并查抄家产抵还。刘秉恬、文绶等。务须据实讯办。毋稍徇饰。仍将因何不行奏闻之处。迅速覆奏。吴虎炳摺、并著钞寄阅看。此旨著由五百里发往。并谕吴虎炳知之。　　

○又谕、据吏部议驳、伊龄阿奏、请将捐纳运判方受畴、仍留两淮试用之处。与例不符。应毋庸议一本。已依议行矣。外省各官。遇有推升他省者。尚不准督抚等奏留。屡经明降谕旨。至盐务官员。更非地方官可比。伊龄阿何得率行陈奏。伊今春在山东接驾。朕见其诸事颇露高兴。不宜盐政之任。是以将伊调任淮关监督。并传旨谕及。今观此奏。亦足见其高兴之一端。伊龄阿、著传旨申饬。　　

○广东巡抚李质頴疏报、广州、潮州、肇庆、高州、廉州、五府。罗定、嘉应、二州。乾隆四十年分。开垦水田二十顷六十亩有奇。　　

○己酉。上御懋勤殿。勾到河南、山东、情实罪犯。停决河南斩犯一人。绞犯六人。山东斩犯一人。余八十八人、予勾。　　

○谕曰、闵鹗元奏、审拟已革英山县知县倪存谟、于僧广明因奸致死杜得正、不能审出实情。转将尸子杜如意、诬拟极刑一案。请照新例、将倪存谟杖一百。徒三年。不准援减等语。所拟尚不足蔽辜。此等重案。为县令者。不能悉心讯究。任听凶僧教唆奸妇。串供捏饰。转将尸子刑求。几成冤获。其罪实难轻逭。如原详所云。杜如意撞遇伊父与伊妻有奸。持斧欲砍。广明见其手软。接斧连砍致毙等供。试问杜得正如果拉奸伊媳。必系无人之处。或伊子归家撞遇尚可。僧人广明、何由在旁。此乃情理之显而易见。不必悉心详究、而始知其情者。倪存谟并不能见及于此。一味严刑诬服。率拟凌迟重辟。又复删改两次控词。捏作访闻。其情节更属可恶。非寻常故入人罪可比。杖徒尚觉法轻情重。倪存谟、著改发伊犁。永远不准回籍。以为州县滥刑诬枉者戒。至此案。若非该州倪廷模讯出实情。几令奸僧漏网。尸子含冤。可谓能事。著该抚即行送部引见。向来各省地方。有拏获邻省盗犯。尚令引见录用。以示奖励。若为知府直隶州者。能将审转之案。虚公研鞫。立子平反。则所属可无冤民。较之实心缉盗。尤有益于吏治。嗣后凡知府、直隶州、有将关系生死出入大案。审出实情。改拟得当。经上司核定题达。部议准行者。交该部查明。奏请送部引见。著为令。并将此通谕知之。　　

○庚戌。吏部议准、护理湖南巡抚布政使敦福奏称、盐驿道库。向无专员管理。该道公出。库务无人稽查。请令按察司照磨兼管。从之。　　

○辛亥。上御懋勤殿。勾到山西、直隶、情实罪犯。停决山西绞犯三人。直隶绞犯二人。余八十四人、予勾。　　

○谕、正蓝旗满洲都统事务较繁。努三年老。不能办理。著諴郡王弘畅调补。丰昇额、调补正蓝旗汉军都统。努三、调补正蓝旗蒙古都统。　　

○礼部奏、冬至节应行庆贺礼。得旨、奉皇太后懿旨。今年冬至。著停止行礼。　　

○调刑部南书崔应阶、为都察院左都御史。以福建巡抚余文仪、为刑部尚书。署吏部左侍郎德保、署福建巡抚。　　

○壬子。谕曰、阿思哈奏称、向有头晕气喘之症。本年督运北上。前疾复发。至今气促喘急。日重一日。腿足浮肿。精神疲顿。实有不能支撑之势。恳请解任调理等语。阿思哈、著准其回京调理。俾得安心医治。以期痊可。其漕运总督员缺。著鄂宝补授。鄂宝现在川省。办理军需奏销。著将伊所管一路经手事件。迅速赶办完竣。即赴新任。其未到任之先。著德保前往。暂行署理。俟鄂宝到后。即行赴闽。所有福建巡抚印务。著钟音兼署。　　

○谕军机大臣曰、漕运总督员缺。已令鄂宝补授。鄂宝在川承办军需奏销。非刘秉恬可比。止须将伊所办北路军粮事件。自行稽核清楚。便可造册转交刘秉恬等核题。伊即来京请训。前赴总漕之任。至郝硕系随富勒浑、在大板昭一路办理粮务。其事亦属易办。并著郝硕、即将经手各件。核算就绪。造册送局核题。伊即来京请训。仍赴浙江布政使之任。可将此传谕鄂宝、郝硕、并令刘秉恬、文绶、富勒浑知之。　　

○癸丑。谕军机大臣曰、伊龄阿奏、两淮纲食口岸。两载以来。营运纾徐。盐引畅销。各商感恩。叩恳面请圣训等语。所奏大谬。已于摺内批令不必来。并传旨严行申饬矣。伊龄阿、今春于山东接驾时。见其诸事颇露高兴。进贡数次。勤而且多。朕以其断非一人养廉所能购买。必系派令商众代办。伊龄阿攘为已有。所谓慷他人之慨。尤属非理。当加饬训教导。总觉其不甚安分。盐政实非所宜。是以将伊调任淮关监督。至伊龄阿、今春甫于山东行在召见。阅时未久。又欲奏请陛见。不过思于来京面见时。代商人奏请呈进银两贡物。藉以献勤讨好。所见甚属小器。至口岸畅销。私贩绝迹。各商营运纾徐。于众商自属有益。伊等皆近利三倍之人。力量从容。正可藉沾余润。岂真愿悉出其所有。以为贡献。况前此金川用兵之时。众商恳请出赀助饷。尚属有因。今大功告成。部库尚存六千余万。朕方以日渐盈积。筹所以裕民藏富之道。岂可复令商人、为此无名之捐助耶。看来伊龄阿、识见鄙琐若此。在盐政任内。不知如何多事。高晋以大学士管理总督。又兼管盐务。且常往来淮扬之间。岂竟毫无闻见。如伊龄阿、果有不妥之处。即应早为具奏。今经朕传旨查询。已觉迟缓。若再稍存瞻徇回护。则更自取重戾矣。著高晋、即速秉公确查。据实覆奏。慎勿徇饰干咎。将此由五百里传谕知之。寻奏、伊龄阿、聪明外露。遇事有意见长。颇露高兴。其办理盐务。均系率由旧章。尚无更张多事情弊。得旨、览。　　

○吏部议覆、浙江巡抚三宝奏、石门县、地当孔道。事务殷繁。应改为冲繁难要缺。德清县、赋重事繁。幅员绵亘。应改为繁疲难要缺。瑞安县、原定海疆。在外拣调。查所辖并非外洋。应删去海疆字样。改为冲繁中缺。慈溪、诸暨、两县丞。本无专司。止供差委。亦请改归部选。应如所请。从之。　　

○以湖南布政使敦福、为湖南巡抚。江西按察使白瀛、为湖南布政使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十八



大清高宗法天隆运至诚先觉体元立极敷文奋武孝慈神圣纯皇帝实录卷之一千十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。十月。甲寅。上御乾清门听政。　　

