<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。二月。己丑。遣官祭关帝庙。　　

○上奉皇太后回銮。　　

○定边左副将军固伦额驸喀尔喀扎萨克和硕超勇亲王策凌卒。谕军机大臣等。前因参赞大臣穆克登额等奏称、额驸策凌患病。朕特令额驸之子策布登扎布、与苏巴什礼带领太医。驰驿前往。朕意额驸偶然抱恙。当即痊可。后穆克登额等又奏、额驸病重。朕即特遣乾清门侍卫德山、前往看视。续又遣贝勒罗卜藏、前去。不意伊等未到。而穆克登额等奏、额驸已于二月初五日病故。额驸自皇祖时至今。始终竭诚宣力。忠勤匪懈。功在国家。今闻溘逝。朕心不胜悯悼。世子成衮扎布又奏称、伊父遗言。身故之后。乞附葬公主园寝。即此一节。身后尚不忘恋阙。其一生实心为国可知。著照所请。即令德山、与成衮扎布、一同护送进口。并赏银一万两。办理丧事。俟到京之日。朕亲往奠酒。所有应行恤典。与在京亲王一体加恩。其左副将军印务。暂令贝勒罗卜藏署理。　　

○又谕。贝勒罗卜藏等。办理额驸丧仪。朕已有旨赏银一万两。著由驿站送灵进京。但此银自京解运。路远维艰。想办理额驸之事。彼处无甚需费。至灵榇进京。需用必多。汝等可问世子成衮扎布。酌量应用数目。就近于军营存贮备用银内动用。其余未领银。俟到京时再行补领。以为办理伊父丧仪之需。　　

○谕曰。定边左副将军固伦额驸喀尔喀扎萨克和硕超勇亲王策凌。以名藩尚主。班崇懿戚。在皇祖时。即已宣力边陲。勋猷懋著。皇考眷注优隆。晋爵亲王。任专阃外。身先血战。殄靖狡寇。伟绩丕昭。益勤忠荩。朕以王两朝勋旧。倚毗弥殷。寄重长城。倍加渥泽。前闻遘疾。遄命赐药选医。令伊子驰驿侍奉。复遣侍卫前往存问。方期渐就痊可。忽闻溘逝。深为震悼。特用加恩。赐银一万两治丧。命贝勒罗卜藏、侍卫德山、往奠茶酒。允伊子所请。扶榇来京。合窆固伦公主园寝。到京之日。朕亲临奠醊。一应齐集典礼。俱照宗室亲王典礼行。考谥建碑。俱如仪式。自昔功臣勋戚。侑食庙廷。以王之功。宜得配享太庙。虽蒙古亲藩。从未有与配享者。朕以王功在王室。名勒旂常。简在久孚。宜膺特典。且令众蒙古知朕崇奖贤劳。中外一体。俾共知感奋。益切劝勉。并照和硕怡贤亲王之例。崇祀贤良祠。永垂秩祀以示朕酬庸展亲。优贤笃旧至意。　　

○颁大阳河神庙。御书扁曰灵济祠。　　

○军机大臣等议覆、陕甘总督尹继善奏称、肃州镇属协营。暨西宁镇属之碾伯、老鸦、冰沟、西大通、摆羊绒、巴暖、甘都堂、归德、康家寨、等营堡。俱边地商店本少。营运维艰。所有滋生银。请照西宁镇标之例。将额本银借给兵丁。仍以一厘五毫起息等语。查滋生银原以惠济兵丁。若定议兵借。则各视为应借之项。不知缓急。概行借用。一遇扣还。辗转为难。甚至滋事。即商少承领乏人。地方文武员弁。岂不能设法酌办。应请饬交该督另筹。又称、滋生一项。并以息作本银。前经部议、交商二年后。营息丰裕。减息办理。第自乾隆十年。甫交商奉行。即调派金川征兵。赏顶滋多。各营通融拨补。尚有不敷。至今息并未裕。则以息作本一项。请仍一体营运。统俟息银足敷全赏。此外余息归本。如再赢余。照例减息等语。应如所奏。从之。　　

○是日。驻跸射虎川大营。　　

○庚寅。上诣皇太后行幄问安。　　

○谕军机大臣等。高斌回奏、伊名下应赔银两各案内。所有古沟石林等处抢筑一项。系追赔办料溢用价值。尚属情理所有。著加恩免其赔补。至完颜伟久经物故。名下既无可著追。其确查历任院道分赔之处。亦著豁免。　　

○是日。驻跸大教场大营。　　

○辛卯。军机大臣等奏。今春巡幸五台。扈从人等。于大同镇各营。换留疲马二千。若于更换之日起限。照例扣满五年。方准报倒。兵丁未免赔累。应准其将换留之马。仍照本马原限。扣算报销。从之。　　

○又议覆贵州巡抚爱必达奏称、黔省存仓秋粮一项。每年额徵十五万余石。充各营兵食等用。自康熙年间至今。计节年支剩。现存六十万石有奇。加军务余米二十六万石零。共现存米八十六万石零。前以边地理宜备贮。题准留米七十五万石。合常平额米二十五万石。共计百万。其酌减十一万余石。并现存粜剩十三年秋粮余米二万余石。均非他省采买加贮者比。黔省跬步皆山。艰于拨运。若照旧存。必致霉变。请仍于青黄不接时。陆续出粜等语。自应如所奏。惟该省产米本少。虽余米应粜。亦应俟昂贵时。藉平市价。又称、古州存仓。有酌减米五千八百十四石零。苗薮多食杂粮。难以出粜。请将应拨粤米兵饷内。如数减运。即以此项凑支等语。查古州产米无多。是以拨运粤米充饷。今以溢额抵补。亦属通融之法。应令酌量本年秋成分数。如果丰收。即将粤米减运办理。从之。　　

○兵部议覆湖北布政使严瑞龙奏称、在京内务府八旗等衙门。咨外省督抚事件。悉系清文。督抚接到。必须译汉转行。向有笔帖式、及理事厅省分。即可随到随译。否则每交所属满员译汉。所属不能必在同城。外府距省远近不等。非独往返耽延。倘事关机密。难保必无洩漏舛错。湖北省督抚等衙门。俱无笔帖式。同城亦无理事厅员。凡奉到清字咨文。必发荆州府理事同知。或将军衙门笔帖式。译出转行。荆州距省七百里。往返延误。实多未便。若请添笔帖式。又于定例有碍。请敕部行知在京八旗等衙门。如有径行外省督抚事件。照咨部转行例。即由该衙门清汉兼行。应如所请。嗣后内务府等衙门。并八旗满蒙旗分。于径行外省事件。俱交各处笔帖式译汉兼行。从之。　　

○补行乾隆十三年分大计、江苏及两淮盐务、卓异官五员。不谨官一员。年老官七员。有疾官一员。才力不及官三员。浮躁官一员。安徽、卓异官六员。不谨官四员。罢软官一员。年老官五员。有疾官一员。才力不及官三员。浮躁官一员。山东及河道、卓异官六员。不谨官三员。年老官七员。有疾官二员。才力不及官二员。浮躁官一员。山西、卓异官五员。不谨官一员。罢软官一员。年老官十员。有疾官二员。才力不及官三员。浮躁官一员。广东、卓异官五员。不谨官五员。年老官三员。有疾官四员。才力不及官三员。浮躁官一员。分别议叙处分如例。　　

○缓长芦沧州、盐山、庆云、海丰、四州县。兴国、富国、海丰、丰财、严镇、五场。乾隆十四年分、水灾灶丁额赋。并赈恤如例。　　

○是日。驻跸法华村大营。　　

○壬辰。上诣皇太后行幄问安。　　

○谕。上年直隶各属丰收。间有被水被雹偏灾。如蓟州、天津、津军厅、青县、静海、盐山、庆云、宣化、怀安、九处。俱已照例赈恤。其永清、正定、邢台、永年、邯郸、成安、肥乡、龙门、八处。均系一隅偏灾。因连岁有秋。粮价平减。无需给赈。亦经照例蠲缓。今朕巡幸五台。经过直隶地方。已蠲免钱粮十分之三。其偏灾州县。同在一省。亦应共沐恩膏。著该督详悉查明。应如何加恩之处。酌拟分数。奏闻请旨办理。　　

○谕军机大臣等。前曾降旨各省督抚。将该省积欠。平日留心经理。于每年岁底。将已完未完数目。分晰奏闻。此乃为历年所有官侵吏蚀应追各款。及顽户抗粮催徵不完者而言。今据各省奏到。多将因灾缓徵等项。一并开入未完数内。当属误会前旨。夫官侵吏蚀。本应按限严追。顽户抗粮。虽在丰收。有心拖欠。实乃莠民蠹政。而地方官往往因循瞻徇。以致逋负累累。愈积愈重。此向来锢习。该督抚所当留心督率各该地方官。设法清厘。无令任其悬积。至因偏灾缓带之项。自有年限。其未完乃分所当然。地方官亦无经徵之责。今一并开入未完数内。转为牵混。而催科不力之员。因得藉以藏拙。非剔除宿弊之道。著将此旨通行传谕。于各督抚奏事之便。寄令知之。　　

○又谕。朕省方驻跸之所。扈从人等、所需米粮柴草。地方官招集贸易人、豫先运备。以便临时买用。又恐市价昂贵。复官为备办。以平市价。原系意美法良。但现在山西。每人给以价票。验票发卖。以致诸弊丛生。或有以一人而兼领数人之票者。或有不肖之徒。多取官票。而贱买贵卖。从中射利者。殊于随从人等无益。现在已令停止。嗣后如遇巡幸。凡扈从官兵需用之物。该地方官但招集商人。并官为运备。以期货物充裕。市价公平。不必发票。来年巡幸江浙。即著照此例行。可一并传谕该督抚知之。　　

○又谕。据湖北巡抚唐绥祖奏称、汉阳县知县陈琪。初任未练。禀请改补中缺。据该司等查无规避情节。请以应城令金?对调等语。汉阳县员缺。前经督抚等以该省无才力胜任。堪以调补之员。奏请简发。经朕敕部拣选。复带领引见。降旨以陈琪补授。该员到任后。该抚亦须试看年余。方知其才具胜任与否。乃陈琪甫于腊月莅任。视事兼旬。尚未开篆。何由得其拮据实情。而辄称该员初任未谙。即行酌调。前既以该省无才力胜任人员请简。今简发之员。任事未几。又以才力不克胜任请调。殊非用人之体。况陈琪禀词。果出真情。则当其在部拣选时。即应呈明。何必俟到任之后。始行具呈。安知非该上司等。欲将金?调补汉阳。授意该员。令其具禀。此向来外省习气。亦所时有。渐不可长。唐绥祖著传旨申饬。陈琪著仍任汉阳县知县。该抚留心秉公试看。如果实难胜任。亦未便贻误地方。或以教职改用。再行奏闻请旨。　　

○又谕。据副都统衔班第奏称、伊亲至额尔克锡拉游牧处所。将朕训谕敕旨。明白开示。额尔克锡拉大悟。即遵朕旨。许将伊长女嫁与珠尔默特那木扎勒之子。并恳令伊弟公那木扎勒彻凌。伊壻扎萨克台吉达尔济前往护送等语。额尔克锡拉耹朕谕旨。即能感悟遵行。甚属可嘉。著加恩赏给墨尔根之号。以示奖励。并寄信与班第。著照额尔克锡拉所请。准令伊弟公那木扎勒彻凌。伊壻台吉达尔济前往护送。　　

○是日。驻跸王快大营。　　

