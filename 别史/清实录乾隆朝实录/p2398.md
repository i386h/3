<!-- { "loadSidebar": true } -->
○又谕、前因临清北水门外、留泊空粮船。被贼抢搭浮桥。致贼得过西岸。该管官员。实有应得之罪。曾经传谕嘉谟查明参奏。此旨、于九月十八日发往。何以至今尚未据查参。临清旧城、被贼占据时。官民船只。大都移避油坊。此等虽系空船。亦应随其移往。岂可仍留东岸。转资贼用。嘉谟既不能饬属豫防。及降旨询问。又不即速参奏。所司何事。此项漕船为贼搭桥者。已经烧毁。将来即应著落嘉谟等赔修。著再传谕嘉谟、将应参各员、迅速查明参奏。并将因何不即查参、及如何赔修之处。据实明白回奏。此旨著随报发往。并谕舒赫德知之。寻嘉谟奏、遵查管船员弁、缘山东粮道汪圻、正值委办军粮。复转委临清卫守备万世通查揭。往返耽延。实属迟误。至贼匪抢搭浮桥之船。已全烧毁。当贼匪初到时。原因开放不及。被其拦截东岸。此项船只。臣等当即赔造。明春兑运新漕。请先暂雇民船。报闻　　

○又谕曰、姚立德等奏拏获阳谷县贼匪杨林供称、有寿张县蔡家楼张西鲁、即张北鲁、系逆犯王伦义子。向在河南裕州一带。传播邪教。并称贼营内。廿四日差人往彼纠夥。上临清帮助。现在飞札河南抚臣严行查拏等语。何煟接到姚立德等来札。自即查办。但裕州距山东不甚相近。邪教尚且传播及之。则其余州县牵连传染者。应更不少。况前日又有祥符、陈留二县。纠会念经之事。尤不可不彻底跟究。早净根株。著传谕何煟、若能不动声色。密委干员。迅速查拏妥办。以除奸宄而靖良民。固属甚善。若恐亦如东省之勾通兵役。或致洩漏事机。并恐人数过多。或致激变生事。又不可不为斟酌万全。现在京兵一千。尚驻临清。除谕阿思哈、带领搜捕贼众外。并无应办之事。即渐可以回京。何煟可就近与舒赫德面商、若须京兵弹压。即趁京兵未回程之前。令舒赫德、派委领兵之员。酌带五六百名。前往豫省。会同查办。事毕由彼回京亦可。若何煟酌量其事。如可妥密办理。毋庸稍涉张皇。则更妥协。舒赫德即可遣兵以次回京。何煟老成干练。素能办事。必有定见。而舒赫德尤系经事有识之人。必能斟酌得当。以副朕怀也。将此密谕舒赫德、何煟知之。仍即迅速密奏　　

○抚恤河南信阳、罗山、光州、光山、固始等、五州县。本年被旱灾民。并予缓徵　　

○甲申。谕军机大臣曰、徐绩奏前后剿捕情形。颇为详晰。何不早为陈奏。直待严行申饬。始奏及此。逆匪王伦、敢作不靖。煽惑滋扰。戕害多人。而官兵剿杀时、节次歼戮者。更复不少。此皆为枭獍逆犯所害。而贼首转得幸逃寸磔。实堪切齿。该犯王伦之子。共有几人。自应即速查拏。代其重罪。前已谕令舒赫德查明驰奏。今尚未奏到。现在获解之逆党王经隆等、即日可到。自可讯得其详。仍著舒赫德、速即确查奏覆。至各处所杀贼众。确数虽难尽知。亦可约计而得。著舒赫德、同杨景素、即速查明。核数奏覆。此等被歼匪犯。通计虽不免太多。然其死皆由自取。亦无足惜。至现在审讯之一千三百七十二犯。其中如尚有曾受贼人伪官、及其头目、并随贼拒捕伤人者。仍当讯明正法。不可姑息。其曾经供贼役使、及打仗时徒手随行者。虽无抗拒情形。亦当严切讯明。仍量其轻重。分发伊犁、及吉林、黑龙江等处、给兵丁为奴。并烟瘴地方安插。若讯明此内。或有被胁愚民。未能投出。事后同贼跑走。及年幼无知、被贼掠去者。自可量为审释。或视其情节较重者。予以责惩。再就徐绩所奏各路陆续获犯计之。数颇不少。是逸出之贼。虽不能免。而亦未必多。如查讯已获贼犯内、供明有曾受贼元帅总兵等伪职之犯。必须严缉务获。从重治罪。不可听其漏网。至堂邑跪迎贼众之入教男妇。固属可恶。但事竣查办。亦殊不易。只可确查实在为首倡迎之人。正法示众。其余有可查考者。分别发遣。亦不必悉行穷究。至东省白莲邪教。其传甚久。王朴所供王伦之师。系阳谷张既成。虽已身死。其冢亦应发掘。至张既成之师、东阿袁公溥、必须查拏严究。而张既成妻弟张克印、现在行道。亦应拏获重究。其余邪教流传支派。实有可稽、及行教已久者。不可不逐一查明。勿使复留余孽。但邪教固当查禁。而入教者未必尽皆谋叛。若被诱之人。畏惧知改。及未经供出者。亦不必过于蔓延。总之搜查余贼邪教二事。不可不期尽绝根株。然亦不能太尽。朕后殿自书有仲尼不为已甚之句。舒赫德深知之。惟当善体朕心。毋纵毋滥。又据徐绩奏、登州营守备张必捷、外委周国泰、带兵在吴家坊等处埋伏。擒杀逆贼情形。果尔、则该守备、外委、尚属出力。自应量为奖赏。若杀平民以为贼。则不但无功。抑且有罪。且带兵二百。竟能杀贼一百四十。恐所言未确。而杀贼如许。岂无活口存留。自应讯系何处之贼。至其后擒五贼现在。更无难查讯。并著舒赫德、杨景素、查明具奏。至舒赫德等另摺所奏、秦震钧以知州衔改补肥城县知县。以李涛升署临清州。所办甚是。朕办理庶政。惟期于国事民生有益。舒赫德能据所见直陈。深得大臣之体。朕亦不肯因已经降旨。稍有回护。至游击武灵阿、舒赫德因其杀贼出力。昨已奏补德州城守尉。但城守尉所得官项。较游击转少。是明升其官。而暗减其禄。非所以示体恤。著舒赫德、再将武灵阿才具心地。与临清守城之德州营参将乌大经、秉公比较。若乌大经胜于武灵阿、即令乌大经升补临清副将。其所遗德州参将员缺。令武灵阿升补。俱著舒赫德妥酌具奏　　

○又谕、贼匪于九月十二日抢船搭桥。彼时嘉谟已至临清。粮道汪圻、亦近在德州。均无难照料。若早调集别船水手。将各空船、亦照现在回空船只、押放下游。何至被贼抢去。乃一任停泊河中。漫无经画。嘉谟汪圻、实难辞办理不善之咎。况船只既经烧毁。即应赔修。又何必再查成造年分。此案被烧船只。即著嘉谟、汪圻、赔造。如银数较多。一时不能赔出。即著杨景素、于藩库内借项垫办。著落嘉谟、汪圻、按限补解归款　　

○又谕、豫省查拏逆匪王伦义子张北鲁一事。应令何煟不动声色。妥协密办。至徐绩奏、王伦有徒弟十八人。内张百禄一名。上年往河南遂平县传道等语。张百禄之名。与张北鲁音相近。裕州遂平、相距几何。其人是一是二。均著何煟确查妥办。仍即行覆奏。再豫省祥符、陈留。两县。现有立会纠众之事。亦邪教之派别。均当切实确查。务使不遗萌蘖。亦勿稍涉张皇。方为万全无弊。至京兵现无可用之事。舒赫德、可令拉旺多尔济、春宁、带领。陆续缓程回京。其沿途应付事宜。并著周元理豫为派办。阿思哈于归途之便。并即前往沧州审案。至东省应行查办之事。及善后事宜。有必须舒赫德亲办者。自不得不身往稽查。如办有端绪。即可交与杨景素、令其分晰妥办。舒赫德彼时亦可即行回京。周元理现在故城。应与杨景素札商。如无须复行在境截拏余贼。即沿途查办邪教回省。将此传谕舒赫德知之。　　

○大学士舒赫德等、条奏临清善后事宜。一、贼匪屯聚临清旧城。居民率多逃避。今贼已剿平。其远避别属。口食缺乏者。应令地方官酌量资送。一、贼匪经过之处。民屋多被烧毁。难民回籍。除商贾、及有力之户。无庸赏给房价外。其贫乏者、应酌给修费银两。一、难民回籍。家无储蓄。应照被灾十分极贫例、给口粮四月。请即动支仓谷、及蓟米、饬妥员分散。一、临清城内居民、随同文武官弁、保护城池。业经蠲免正供。城外村庄。被贼抢掠者、应令地方官确查。将本年钱粮漕米等项。缓至明年秋后起徵。其附近临清各州县、因采办军需米面豆草。民间盖藏无多。漕米等项。应请一并缓徵。一、寿张、阳谷、堂邑、临清等处首逆。及有名贼目。并律应缘坐亲族、与入教从贼人等。均经正法发遣。所遗房屋地土。应查明入官。一、贼匪屯聚临清。抢掠民间牛马甚多。或被宰杀。或经焚烧倒毙。剿贼后所存无几。兼多饥疲。明春农民耕作无资。请动支司库银、饬发别处买牛。解赴临清。令农民领用。一年后、将牛价交官归款。下军机大臣会同该部议行　　

○乙酉。上御太和殿视朝。文武升转各官谢恩　　

○谕军机大臣等、东省解送逆匪王经隆等七犯到京。朕亲加刑讯。并令军机大臣、会同刑部、覆加讯问。据供、王伦义儿共十八人。除王经隆即王圣如、已经解到。李世杰一犯。前据舒赫德奏、被火焚死。其余如已获之阎吉祥、李桐、如尚未正法。即行解京。此外十四犯。著舒赫德、查明已获若干。未获若干。其未获者。并令周元理、何煟、杨景素、一体严缉。又林哲、系王伦义弟。李贵、系王伦乾壻。李贵、并与王伦相随三年。代为传话。必须解京严讯。又据逆犯供、有临清城内开药铺人。王伦封为御医。并著舒赫德查明。果有其人。即行查拏究治。再据供、国太一犯。带领七八百人。先往北门逃去。其人作何著落。并著查明覆奏。又据供、惟一、格图肯、于十二日打仗。经贼向前直冲。官兵就跑回等语。此等怯懦官兵。实为可恨。若惟一等、彼时能整队不动。手刃数人。众兵自不敢轻退。此固惟一等之无能速死。而官兵如此溃逃。亦岂可不查明严办。著舒赫德、杨景素、即速讯出为首倡逃者十余人、正法示众。其余随同奔溃者。发伊犁等处、给兵丁为奴。以示惩儆　　

○丙戌。上御瀛台。勾到广东、福建、情实罪犯。停决广东斩犯四人。绞犯四人。福建斩犯四人。绞犯二人。余一百二十五人、予勾　　

○谕、据勒尔谨奏、遵旨查克升额、明琦、不相和睦情节。缘克升额、于公事并不商同办理。往往另出意见。又差人买使女二名。因不惬意。欲接取眷属。明琦劝阻克升额、因与不和等语。伊犁塔尔巴哈台、及各处办事大臣、携眷前往者。比比有之。克升额携带眷属前往。尚属可行。至买彼处女子。则断不可。且哈密较他处俱近。不过三年。即行更换来京。即不带眷属。有何不可。克升额、买彼处女子使用。甚属无耻。且因明琦劝阻。遂致有隙不和。尤属不堪。克升额、著革职。发往伊犁效力赎罪。克升额员缺。著御史范宜宾前往。协同明琦办事　　

