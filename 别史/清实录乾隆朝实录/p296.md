<!-- { "loadSidebar": true } -->
○又谕、楚粤两省。蕞尔苗人。猖獗不靖。半载有余。官兵擒剿。尚未竣事。夫苗之为贼。本非钜冠。利则鹰攫。败则兽散。东攻则西奔。南诛则北窜。今之不能荡平者。在于兵力之不齐。非关贼势之凶猛也。查楚省出征官兵。一万余员名。防护各处者十之七。进剿逆寨者十之三。其零星四布。惟以坐守为事。而提兵对敌。又不能穷追极搜。是以寨频克。而弃寨逃避之贼。犹足以为民害。其报捷之文。不过云斩获数人。割耳记十数人。余则奔入深箐。难于追剿而已。夫苗可以入深箐。官兵独不可以入深箐乎。至于粤省。则以附近省城百里之逆苗。不能早为剿扑。并不奏闻。及至报捷。又多粉饰之语。纵使苟且完结于目前。将来难免后患。此皆两省督抚提镇。办理未善。不知机宜之所致也。张广泗素有干济之才。于苗疆事务。更所熟谙。今既到军前。定能体察情事。调度合宜。但须事权归一。方可以资弹压。用是再颁谕旨。凡在军前文武。无分楚粤。自提督总兵官以下。俱受张广泗节制。一切功罪。听其赏罚。应奏闻者奏闻。应办理者办理。该督抚等、俱不得掣肘。并著该部将钦差大臣关防一颗。遣官驰驿送往。　　

○吏部等部议覆、浙江巡抚兼管盐政卢焯奏、新设浦东、龙头、玉泉、三场盐大使。请各照字样给予印记。至西路分设一场。拟以黄湾命名。三江分设一场。拟以东江命名。曹娥分设一场。拟以金山命名。新设崇明巡盐一缺。拟名崇明巡盐大使。以上四员。请一体给予印记。新设各员俸银。于就近县分正项内支给。衙署旧有者。止须修葺。原未建署之黄湾、金山、二场。请确估建造。应如所请。从之。　　

○刑部等部议覆、御史永寿奏、佐杂微员。审理事件。如有应行夹讯者。系上司批发。详明改委印官。系印官批发。呈明掣回。违者即行题参等语。应如所请。佐贰官如违例妄动重刑。致被夹之人已死者。照例革职。未经致死。降三级调用。又捕役诬拷。定例綦严。乃藐玩之徒。并无畏忌。亦应如所请。点充番捕。务令该管官查明来历充补。差缉案犯。一人不能拘拏。应回明该管官。另点帮差。如有私带匪徒者。杖一百。革役。至捕役拏获窃盗各犯。擅自关禁锁系。先行取供者。应照私拷例。减一等治罪。该管官纵容徇庇。交部议处。从之。　　

○调任兵部尚书署两江总督杨超曾议覆、给事中朱凤英奏、安省庐凤地方。于秋麦小米之外。别无所种。原野萧条。百无一有。宜广植树木、以收山泽园林之利。栽桑种棉。以资纺绩。谷麦之外。兼种杂粮等语。应如所奏、令地方官勤加劝导。就地势之高下。广为种植。宅边陇畔。遍栽蔬果。通衢官路。多植槐柳。务使尺田寸土。皆无闲旷。庶数年之间。民气渐复。得旨。如所议行。该部知道。　　

○丁丑。上诣长春仙馆、问皇太后安。　　

○奉皇太后还畅春园。　　

○谕、上年山东有被水歉收之州县。朕屡降谕旨。令地方官加意抚绥。幸今岁雨旸应时。收成丰稔。惟是荒歉之后。元气未复。其被水较重之东平、东阿、嘉祥、汶上、寿张、济宁、金乡、菏泽、单县、曹县、濮州、范县、馆陶、等十三州县。有带徵之漕项等米。三万三千三百余石。改徵之黑豆。二万二千四百余石。俱应于今年徵收还项者。朕嘉惠小民。著将此二项米豆。分作庚申、辛酉、两年。随同各现年应完之项。带徵全完。则民力宽舒。不致竭蹷。该部即遵谕行。　　

○又谕、今日大学士等拟写山东宽期带徵米豆。以纾民力之谕旨内。有今岁雨旸应时。收成丰稔。万民乐业之语。朕思山东当荒歉之后。今岁虽获有秋。而元气未复。若遽以为万民乐业。则言过其实。非朕心所敢安也。凡丰亨豫大。万民乐业等语。即臣工见之章奏、朕且谓其过于铺张。在朕谕旨中。亦岂可以告天下。尔等可记朕此旨。嗣后毋得稍忽。盖朕之事天。亦犹臣工之事朕。若朕承上天恩眷。而稍有侈然自足之心。即非永承恩眷之道。亦如臣工受朕恩眷。而侈然自足。亦岂能常承弗替乎。且今吏治未尽循良。风俗未尽淳厚。人材亦尚未振兴。兵民生计亦尚未充裕。此我君臣所当忧勤惕厉。亟为筹画者。况民犹水也。澄之则清。淆之则浊。若示以振作。则才干者或失之乖张。若偏于安静。则委靡者又流于阘茸。此中调剂。实属甚难。固不可欲速。尤不容稍懈。惟有时刻加之意。以期潜移默化。终底于成而已。　　

○户部议准闽浙总督宗室德沛奏、新设福鼎县。界连浙省。兵民商贾丛集。倘遇歉岁。米价必致腾贵。请添捐监谷二万石。从之。　　

○兵部议准、云南曲寻镇总兵田玉奏、滇省兵丁。生齿日繁。青黄不接之时。未免拮据。经总督庆复奏明。将生息余银。收买谷石。接济兵丁。曲寻一镇。已将银一千两遵照办理。但储米无多。不敷借给。请将公捐亲丁马价银一千五百两零。一并买谷借给。于兵饷中分月扣远。从之。　　

○戊寅。谕、民间懋迁有无。官立牙行、以评物价。便商贾。其顶冒把持者。俱有严禁。近闻外省衙门胥役。多有更名捏姓。兼充牙行者。此辈倚势作奸。垄断取利。必致鱼肉商民。被害之人。又因其衙门情熟。莫敢伸诉。其为市廛之蠹。尤非寻常顶冒把持者可比。所当亟为查禁。嗣后胥吏人等。冒充牙行。作何定例严禁。及地方失于查察。作何处分之处。交该部定议具奏、　　

○户部议准、河南巡抚雅尔图奏、豫省上年被水州县内。有勘不成灾地亩。未完漕米七万八千八百一石有奇。前经题准。缓至乾隆五年麦熟后。或折徵银两。或折收麦石。临时酌定。今各属二麦俱已收获。似应即行催纳。但折徵银两。恐于漕运有亏。折收麦石。向无成例。请俟秋成后徵米兑运。从之。　　

○礼部侍郎吴家骐奏、请给假归葬。并恳开缺。得旨。吴家骐准给假半年。回籍营葬。其礼部侍郎。不必出缺。　　

○命兵部尚书史贻直、教习庶吉士。　　

○四川松坪土百户韩联甲故。以其弟韩联英袭职。　　

○己卯。上诣畅春园、问皇太后安。　　

○吏部议准、护湖北巡抚布政使严瑞龙奏、沔阳州州判。分驻仙桃镇。从前未经颁给钤记。今于乾隆二年。又兼管州北水利。请铸给沔阳州仙桃镇兼管水利州判钤记。从之。　　

○户部议覆、大学士等奏、赈恤夏灾秋灾。应分别定议等语。查夏月被灾。除补种秋禾者。应俟秋间勘明分数。另行办理外。或有得雨稍迟。布种较晚者。应令该督抚酌量接济。至秋月被灾。固非夏灾可比。请嗣后凡被灾地方。勘明五分。于春月酌借口粮。六分。极贫者。加赈一个月。七、八、分。极贫者。加赈两个月。次贫者。加赈一个月。九分。极贫者。加赈三个月。次贫者。加赈两个月。十分。极贫者。加赈四个月。次贫者。加赈三个月。其余一切应行赈恤事宜。仍令该督抚因时因地。题明办理。再各省赈给米数。多有参差。请嗣后每大口、日给米五合。小口减半。以归画一。得旨。此奏依议。赈济之事。最关紧要。固不可不先定条例。以便遵行。然临时情形。难以预料。虽定例千百条。亦终不能该括。惟在该督抚因时就事。熟筹妥办而已。夫雨旸不能必其时若。旱潦不能保其全无。即一省一邑之内。亦或参差不齐。如果应行赈济。即于常例之外。多用帑金。朕亦无所吝惜。倘该督抚不留心稽查。以致有司奉行不当。徒饱奸胥猾吏之私橐。小民不沾实惠。则虚糜国帑。究何裨益耶。盖各省遇有水旱。皆系朕与督抚诸臣。平时政事。不能感召天和。潜消灾沴。已应抱愧。若复经理未善使闾阎至于失所。则父母斯民之责。返躬自问。又何忍乎。将此并谕督抚等知之。　　

○工部议覆、江苏巡抚徐士林奏、宝山县、杨家嘴建筑石塘。原估黄石七万二千余丈。查黄石出产。仅有金焦二山。每年可采石二万丈。需时甚远。请改用青石一万五千丈。加增银一千二百两。要工可以早竣。应如所请。从之。　　

○漕运总督托时覆奏、户部原议。巡视南漕御史钟衡条奏漕运事宜。一、钟衡奏请禁出运头船尖丁。科派银两。户部议准、行令转饬运弁查禁。如有失察徇隐者。酌定处分。查运弁旗丁。朝夕共事。惟运弁徇容。头船始肆行无忌。请嗣后头船尖丁科派。运弁分肥者。照因公科歛律。计赃治罪。知情徇庇者。照纵容衙役犯赃律议处。失于觉察者。照失察衙役犯赃律议处。一、钟衡奏请禁江广粮船多装竹木。户部议令查明酌定。查江广粮船。程途较远。丁舵人等。装带本地竹木。沿途货卖。以供路费。积习相沿。势难禁止。请仍准装带。但不得高过二尺。违者责惩。木料入官。如厅弁徇隐。照例参处。一、钟衡奏请黄河添设救生船二只。保护粮艘。并令州县将傍河小船。编号稽查。户部议准、行令将设立岁修及小船编号之处。酌量定议。查黄河添设救生船二只。每只应需工料银一百八十两。十年拆造。需工料银一百两。请照例令出运渡黄船只。按数捐造。舵水工食。每年岁修银两。应在米折项下支给。至傍河小船。查明船户姓名。取具地邻甘结。给以腰牌。填明水手年貌住址。船身两旁。编刻号数。设遇风起。亦许协救。俟交还粮货。量予雇值。倘有乘机捞抢远遁者。即照名号查拏。下部议行。　　

○庚辰。户部议覆、原任湖南巡抚冯光裕奏、巴陵、临湘、华容、武陵、等四县。共丈出芦洲淤地。三十八顷四十六亩有奇。新增民房地基。二十七丈有奇。应增课租。照例徵解。应如所请。从之。　　

○辛巳。上御勤政殿听政。　　

○大学士等议覆、检讨夏之蓉进呈经史内。称现今乡会试抡才之外。各省学臣。选拔贡生、暨俊秀之士。得升太学者甚多。诚令学官课士。取宋胡瑗经义斋、治事斋、二条。详明规制。分条考校。果有德艺可观者。列诸荐牍以备擢用。诸不率教者罢遣等语。应将该检讨原奏、交国子监定议具奏、报可。　　

○协办大学士礼部尚书三泰、老病乞休。得旨。卿才品优长。简任秩宗。协赞机务。兼掌太常。正资料理。著照旧供职。不必以老病求罢。　　

○吏部等部议覆、御史廖必琦奏、沿海关汛。阳藉稽查之名。阴行勒索之术。凡船只出入。挂号需索银钱。顺其意。即刻放行。拂其情。需时等候。请严行饬禁等语。查关口兵弁。借端留难。虽经著有定例。但恐日久废弛。应如所请。令各督抚提镇。遇有此等情弊。即行查参。将守口官弁。分别议处。书役计赃论罪。如不行查察。别经发觉。守口官弁降二级调用。督抚等罚俸一年。从之。　　

○以怡亲王弘晓、为正白旗汉军都统。　　
