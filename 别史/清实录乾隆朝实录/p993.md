<!-- { "loadSidebar": true } -->
○又谕军机大臣等。准泰覆奏、东平州奸民偷决堤工一案。内称不能指出奸民姓名。及挖堤确据等语。是准泰于此案情节。尚属茫然。而顾琮同日具奏之摺。则称细加查访。东平汛堤口。系西岸王姓监生。出钱雇人偷挖。现被民人出首等语。奸民偷决河堤。事关重大。巡抚统辖全省。且在所属邻近。自应早得实情。何以顾琮在豫省工次。已经确查具奏。而准泰反一无闻见。朕前阅该抚原奏。即谓伊先存成见。有卸责河员。为地方有司诿过之意。今览此奏。是果不出朕所料矣。河堤原以卫民。地方百姓。擅敢偷挖。已属目无法纪。况又出自监生。是尤为豪猾之甚者。此种刁风。断不可长。著传谕准泰、务须严行究出偷挖之人。审讯明确。按律治罪。其失察地方有司。亦须严行查参。不可稍涉偏徇。倘嗣后遇有此等案件。仍敢因循旧习。有丝毫回护容隐之处。断不能逃朕洞鉴。其此次未经查明原由。并著据实奏闻。　　

○是日。驻跸波罗河屯行宫。　　

○壬寅。太宗文皇帝忌辰。遣官祭昭陵。　　

○谕、上年天津府属。偶被水灾。所有存仓谷石。动拨甚多。今岁直隶各属。收成丰稔。天津一府。虽获有秋。较之他处。尚为稍薄。若因仓储亟须买补。即于该处购觅。转恐市价渐昂。殊于民食无益。现在奉天所属丰收。又与天津一水可通。著该督方观承、酌动帑项。委员前往买米十万石。由海运津。查明缺额各州县。分拨存贮。以实仓储。该部即行文盛京将军府尹等知之。　　

○是日。驻跸中关行宫。　　

○癸卯。上诣皇太后行宫问安。　　

○浙江巡抚永贵奏、浙东旱灾数府。赈项实属不赀。商之督臣及司道等。无不欲以开捐为请。势处无可如何。不得不再为陈奏。得旨。览奏另有旨谕。谕、今岁浙东数府。禾稼歉收。所有加赈、协济、免税、截漕、诸事。虽次第处分。然尚虑米谷或不敷用。因思捐监一项。向来或系赴部投捐。或在本省输纳。本属因时之制。今浙省常平缺额。亟需筹补。所有各属俊秀。情愿报捐者。应令专于本省收捐本色。以补仓储。至附近之江南一省。士子应试者多。且于浙省一水可通。亦准令其赴浙捐输本色。并著该督抚等、度量现在情形。比向例稍为酌减。俾生俊踊跃从事。则士子等、既可就近急公。而仓贮宽余。民食亦得以资接济。其两省在部投捐之例。著暂行停止。俟将来该省米粮充裕之日。再复旧制。该部遵谕速行。　　

○谕军机大臣等、朕阅潘思榘摺。内称本年六月内。收入厦口洋船二十只。带回米五千三百余石。又暹罗商船一只。买回食米四千石等语。闽浙各处。现在需米孔殷。外洋产米处所。商人既可随便带回。若使官为办理。多多益善。转运流通。岂不于民食更有裨益。但虑官办、或致外夷多疑。即乘势居奇。多方掯勒。必致价值日益昂贵。并使商船来往。亦不能随便携带。转不若仍听商人自行买运。尚可资其缓急。著传谕喀尔吉善、潘思榘、令其会同酌量。就闽省情形。若无此虑。可即于暹罗等国产米之处。官为购运。或先行试买。看其嗣后可以源源接运。不致启番人掯勒之弊。抑或应仍听商人陆续运带之处。一一详筹妥协。速行奏闻。寻奏、臣等体察情形。番邦幅员甚狭。米价虽贱。余米无多。且番情趋利如骛。闻中国遣官采买。必致居奇昂价。似应钦遵谕旨。仍听商人自行买运。至夷商运至内地粜卖者。乾隆八年。已蒙恩旨。酌免货税。于怀柔招徕之典。已属周详。其内地商人。如有运米至二千石以上者。随时酌奖。报闻。　　

○兵部议覆、盛京将军阿兰泰疏请、改铸奉天将军衙门左右两司关防二、八旗满洲蒙古汉军协领图记十一。为盛京字样。其协领图记。请照锦州熊岳协领。及广宁防守尉。一体改给关防。再、牛庄盖州掌印章京。业改为防守尉。亦请改给防守尉关防。应如所请。从之　　

○是日。驻跸避暑山庄。至戊申、皆如之。　　

○甲辰。太祖高皇帝忌辰。遣官祭福陵。　　

○谕、今年长芦灶地。既有被灾之处。著将长芦十五年分。带徵课税。所有本年应交一半之项。著加恩分作三年。自明年为始。次第徵收。以纾商力。　　

○乙巳。赐扈从王公大臣等宴。　　

○丙午。万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。　　

○遣官祭显佑宫。东岳庙。城隍庙。　　

○上诣皇太后行宫行礼。　　

○御澹泊敬诚殿。扈从王公大臣官员、及蒙古王公台吉等、行庆贺礼。　　

○奉皇太后御勤政殿侍宴。　　

○赐扈从王公大臣等宴。　　

○命以热河裁汰州同署、赐諴亲王允秘。　　

○丁未。上诣皇太后行宫问安。　　

○奉皇太后御勤政殿侍宴。　　

○赐扈从王公大臣等宴。　　

○谕、浙东被灾各属。所有应行借给抚恤之处。经该督抚等筹画。每米一石。折银一两二钱。每谷一石。折银六钱。此虽系按照折价成例办理。但念该省今年亢旱。非寻常偏灾可比。当此米价昂贵之时。若仍按常例折给。恐灾黎不足以资糊口。著加恩每米一石。折银二两。每谷一石。折银一两二钱。此次该省。凡有应行折赈之处。俱照此给发。俾闾阎易于籴食。副朕轸恤民艰至意。该部遵谕速行。　　

○又谕军机大臣等、浙省今年被灾较重。非寻常偏隅水旱可比。阅喀尔吉善所奏查办情形一摺。朕心深切轸念。所有协济采买。及免税截漕诸事宜。该督到浙时、自应会同该抚、实力妥办。其前后奉到传谕之旨。亦应悉心筹酌。妥议奏闻。但摺内所称。前因远在闽省。未接抚臣知会。亦未接司道禀详。奏到诸条。不无重复。又称目击灾祲已成。不得不各抒所见等语。情词之间。未免有先存成见之意。该督统辖两省。职任綦重。赴浙筹办赈务。倍应实力担荷。即永贵成见稍有未化。该督亦应善体朕屡次传谕之旨。一切务去偏私。和衷共济。期于有裨公事。倘亦介然于此。其何以上慰朕怀。下筹民瘼耶。又摺内称、沿山有泉源灌注地亩。田禾畅茂。近溪可以车戽者。尚属有秋等语。此等地方。虽收成分数稍薄。米谷尚可购觅。有应赈恤之处。可以酌量折价。令其自行籴食。现在该督所奏折赈米谷。已谕部每石增给价值。该督可即查明各地方。遵照新增之价。一体办理。务使灾黎得沾实惠。　　

○又谕、据高斌、王师、奏称、金家角地方。拏获金魁等匪窃数十名。例应分别军流杖徒完结。其庄上村、界连两省。已据浙抚咨称、拏获匪犯。应听浙省审结等语。该处逼近太湖。向系奸匪窜伏之所。前据永贵摺奏、擒获庄上李阿贵等一案。称该犯等盘踞多年。且临时持械拒捕。其为积匪巨猾无疑。今王师则称行窃贼犯。欲以军流等轻罪完结。与永贵所奏不符。看来该抚、因浙省先经捕获之案。在江省所属境内。而该处地方。漫无觉案。意在回护处分。故欲将此案从轻办理。若系案情果轻。而永贵前此所为。不无张大其事。则当于摺内据实声明。何必含糊牵混。该抚身任封疆。戢盗安民。是其专责。不当存此等意见。著传谕尹继善、令其会同该抚将此案严审确讯。从重归结。不得水懦长奸。致匪徒或有漏网。至摺内所称震泽令朱洽、昏庸不职之处。著一并交与尹继善查办。寻尹继善奏、查江省震泽县庄上地方。与浙省乌程相接。地近太湖。居民捕鱼为业。类多潜出为匪。前抚臣王师、即已访闻。乃以事属浙省。不即查拏。实为迟误。各犯业经解浙。其有无劫夺大案。现委员赴浙会审。定案后照例办理。至震泽令朱洽、在任二年。全不觉察。革职不足示惩。应令出资悬赏。留于该处协缉。再、王师奏获金家角匪犯金魁等、地属长洲。另为一案。乃未经审明。豫拟军流等罪轻结。亦属错误。俟审明定拟。决不稍有宽纵。报闻。　　

○户部议覆、湖广总督阿里衮奏称、通山、当阳、二县漕粮。向例每石、连耗共徵折色一两二钱五分。但近年楚北米价较昂。即属丰年。总未能平至一两二三钱之下。折徵采买。实有未敷本省泸溪一县。向依时价折徵。请嗣后照例画一办理。每年开徵时、司道确访附近水次地方米价。即按该二县应完米数。先动库项。及时采买。仍将时价确数。与应徵银两。出示谕民完纳。一切杂费。仍照通省定例。每米一石。徵耗米一斗。水脚银一钱五分。同正额一律徵收。如有节省。详报充公。查通山、当阳、二县。僻处山陬。不通舟楫。民折官办。与泸溪事属相符。应如所请。从之。　　

○又议覆、浙江巡抚永贵奏称、乍浦满洲水师营旧兵。每名每月。关支饷米二石五斗。每石、向例一两二钱折给。新兵每名支米一石。本年四月。奉旨恩加米一石五斗。请除每月支给米一石外。其加添饷米。照旧兵例。每石一两二钱折给。以奉旨日为始。在司库地丁项下动支。应如所请。从之。　　

○大学士江南河道总督、兼管两江总督高斌、协办河务、安徽巡抚张师载奏、奉谕办理浙省赈恤之需。臣等悉心筹画。凡一切支放。均当移缓就急。查杭、嘉、湖、三府属。编徵河工银共一万五百余两。又两浙运司羡余银一万两。每年例于三四月间。解交江南河臣处。存贮办工。今该省数郡被灾。民间钱粮。既难依期完纳。此项不妨暂停解送。留济本处急需。俟来岁秋成丰稔。照数补解。得旨。该部知道。　　

○戊申。上诣皇太后行宫问安。　　

○奉皇太后御勤政殿侍宴。　　

○赐扈从王公大臣等宴。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十六



大清高宗法天隆运至诚先觉体元立极敷文奋武孝慈神圣纯皇帝实录卷之三百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。八月。己酉。上奉皇太后自避暑山庄回銮。　　

