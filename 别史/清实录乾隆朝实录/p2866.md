<!-- { "loadSidebar": true } -->
○谕军机大臣等、昨据阿桂等奏到、青龙冈漫口。于初十日合龙后。至十一日。复又蛰塌三十余丈之摺。阅伊等所奏。情词竦惧。几于束手无措。为之竟夜思维。筹画再四。一时实无良策。而又万万不可中止坐视。现在大臣中曾经办理河务者。阿桂之外。惟嵇璜曾任北河总河。然其识见力量。究不及阿桂之较有把握。若派令前往。不过多添一人。于事未必有济。若如德成之另出主见。有意纷更。则于公务转多掣肘。自不如仍令阿桂一手经理之为得也。况平陂往复。事理之常。从前仪封十堡坝工。屡经变更。然迟至一年有余。究获蒇事。此即阿桂亲身经历者。心不可因此少懈。气不可因此少馁。昨朕于阅奏后。即御制盼信诗一首。著钞寄阿桂等阅看。想必能仰体朕怀。益加振作。以冀迅速告功也。至昨日阿桂等奏、于上游履勘。另觅善地。为改弦更张之计。或欲于河身迤南低洼处所。另开引河。接至大河故道乎。若已勘得地面。商有成局。即速绘图具奏。若一时不能得地。或仍于决口迤下。向孔家庄。照依发去图内折角之处。斜向东南开挖引河。接入故道。或另作挑水坝一道。以逼溜势之处。著传谕阿桂、详筹妥议具奏。至目下料物之难。朕所深悉。旧料渐完。新料尚早。然不得不为急则治标之计。所有河工常年豫备抢险料物。此时只得那移凑用。盖各工抢险。固属紧要。而此时漫口。尤为吃紧。若云工次无料可以那用。则常年开销钱粮。豫备料物者安在。著阿桂、商同韩鑅、于河之南北工段内。所有存工料物。酌量抽拨。迅速移用。以济要工。所有节次拨过银两。恐尚不敷用。已明降谕旨。令户部再拨部库银一百万两备用。至韩鑅前因筹办运河。命赴东省。往来督率查勘。今毓奇在彼。已经数月。人尚明白。留心运道。渐次习练。所有北河一切事务。即著交毓奇往来查办。现在河工。系韩鑅亲身职任之事。著仍回青龙冈工次。协同阿桂等筹办料物。堵筑事宜。阿桂、李奉翰、富勒浑、经此变故。不免惕息不安。著赏给大小荷包、香囊、药锭、扇袋等物。随报发往。阿桂等接奉此旨后。即将现在遵办缘由。迅速驰奏。将此由六百里加紧传谕知之。　　

○御制盼信诗曰。盼信已过期。惕思非善事。寝食正不宁。五百里奏至。事又败垂成。西坝兹复溃。措手众乏策。相与自请罪。罪之我何忍。责已益增愧。然无坐视理。上游命寻计。琴瑟之弗调。更张有古议。君臣相慰筹。天怜或宥赐。南顾驰忧心。成吟托五字。　　

○镶黄旗满洲都统奏、征剿逆回伤亡之蓝翎侍卫玛图纳、请赏云骑尉。给伊子哈达那承袭。得旨、去年征剿撒拉尔逆回阵亡伤亡人员。皆照例给与赏银。并无袭官之例。朕思此等人员。究竟在军营效命。因悯阵亡人等。特降谕旨施恩。交部照伊等官职、酌议给与世袭官职。但实是阵亡人等。理应照例给与世袭官职。袭次完时。仍赏恩骑尉世袭罔替。至伤亡人等、已经邀恩。照阵亡人等、给与世袭官职。如仍给恩骑尉。太无区别。亦不合朕怜悯旗人之至意。嗣后凡阵亡人等。该部仍照例给与官职。其伤亡人等、不必给与恩骑尉。玛图纳之云骑尉。即照此办理。著为例。　　

○军机大臣等议覆、乌什办事大臣绰克托等奏称、乌什、叶尔羌、喀什噶尔、及库车、哈喇沙尔等处、钱粮奏销。向系各该处大臣、册咨陕甘总督。转送户部核销。凡有驳查。往返动经年月。嗣后除吐鲁番迤东、设有府厅州县、管理钱粮者。仍造册送总督核转外。其乌什、叶尔羌、喀什噶尔、及库车、哈喇沙。尔等处、一切钱粮奏销。请径由各该处办事大臣专摺具奏。再行册送户部。并移咨陕甘总督查核。应如所奏。从之。　　

○实授陕西粮道图萨布、为陕西布政使。　　

○旌表守正捐躯直隶清苑县民许某妻范氏。　　

○癸未。孝端文皇后忌辰。遣官祭昭陵。　　

○谕、昨于养心殿存贮各书内、检有明朝宫史一书。其中分段叙述宫殿楼台。及四时服食宴乐。并内监职掌。宫闱琐屑之事。卷首称芦城赤隐吕毖较次。其文义猥鄙。本无足观。盖明季寺人所为。原不堪采登册府。特是有明一代。秕政多端。总因阉寺擅权。交通执政。如王振、刘瑾、魏忠贤之流。俱以司礼监秉笔。生杀予夺。任所欲为。遂致阿柄下移。乾纲不振。每阅明代宦官流毒事迹。殊堪痛恨。即如此书中所称司礼监掌印秉笔等、竟有秩尊视元辅。权重视总宪之语。以朝廷大政。付之刑余。俾若辈得以妄窃国柄。奔走天下。卒致流寇四起。社稷为墟。伊谁之咎乎。著将此书交总裁等。照依原本、钞入四库全书。以见前明之败亡。实由于宫监之肆横。则其书不足录。而考镜得失。未始不可藉此以为千百世殷鉴。并将此旨录冠简端。　　

○谕军机大臣曰、户部议覆农起奏请、山西太原等府属、四十四州县例食土盐处所。准其买运口盐一摺。巳依议行矣。至摺内所称召募富户。充当运商。五年轮换一次。最易滋弊。请令该抚另行详悉妥筹具奏等语。所议甚是。现据该抚奏称、轮换运商。系乏商自行举报。历年报部有案。但以乏商自举富户。在富户势不免有趋避之情。在乏商即得以操取舍之术。岂为良法。又该抚奏称、应换人数。每次需用数十人。一省富户有限。五年轮换无穷。是派办之先后远近。其中运费多寡。承办难易。即为将来高下其手。掯勒朘削地步。不可不豫为防范。以期经久无弊。部议甚中外省习气。著传谕农起、悉心筹画。将来如何公平轮换。不致假手滋弊。致令偏枯之处。另行妥议摺奏。寻奏、查晋商向无限年更换之例。前抚臣巴延三、因旧商疲乏日多。而晋商富户。往往规避佥商。是以定为五年轮换。以为乏商息肩之地。各富户等。届轮换之时。仍多方规避。奸商猾吏。诸弊丛出。臣时刻留心密查。力为整顿。仍俟秋录事竣。亲赴盐池。查明实在情形。设法调剂。得旨、有治人。无治法。妥为之。　　

○甲申。谕军机大臣等、青龙冈漫口坝工。复有蛰塌之事。节经降旨传谕、并将如何另觅善地。为改弦更张之计。询问阿桂等。迅即熟筹妥议具奏。现在阿桂等在工。如何另筹办法。目下自已有定议。朕廑念该处要工。无时或释。著再传谕阿桂等、令其速行奏闻。以慰悬注。至料物一项。目下急需。南北两岸工段内、备存抢险之料。俱可酌量抽拨。迅速移用。向来河工人员习气。辄以抢险要工所用。不可轻易那动。且每以设遇骤涨。藉资抵御为词。殊不知青龙冈既经漫口。则全河之水。已并注于此。断不至别处复有事端。岂有舍现在要工急需。而于无用处所。豫留防备不动用之理。向来各工拘泥汛段。不肯将物料移用。最为陋习。上年萨载、尚有采办割青之奏。与其割青。何不通融移用。凡事须当权其缓急重轻。临时酌为调剂。阿桂等系晓事之人。自必心服此旨。不肯轻听浮言。致此时反以缺少物料。自掣其肘也。至韩鑅、系本管处所。调度抽拨。呼应更灵。况要工即在北河。以彼济此。又何畛域之分耶。总之河工事务。最宜酌量缓急。相机筹度。以济要工。凡有河务之责者。俱当照此办理。不可仍前拘泥。将此由六百里加紧传谕阿桂等、并谕萨载知之。　　

○又谕、前据和珅等奏、查办国泰贪纵不法一案。讯据国泰、供认婪索属员银两。从前系吕尔昌经手。此事朕先已料及。业经降旨。令萨载询问吕尔昌、嗣将吕尔昌革职挐问。解往山东。归案办理。此案吕尔昌如何与国泰勾通交结。及国泰如何信用吕尔昌。历年如何经手婪索之处。此时萨载自己严切讯问明白。著传谕萨载。将所讯确供。一面奏闻。一面即派委妥员。押解来京。务于五月初间解到。约计彼时国泰、于易简、亦已押解到京。可以互相质对。毋庸解往山东审讯。将此并谕和珅等知之。　　

○蠲免山西永济县、铁牛等五十六村庄、乾隆四十六年水灾额赋。其男妇淹毙者、给殓费银。无力补种者、借给耔种银。　　

○乙酉。上幸静宜园驻跸。至戊子。皆如之。　　

○谕曰、头等侍卫国霖、著革职拏问。即速解至香山。交军机大臣、会同刑部堂官。严行审讯。　　

○谕军机大臣等、据和珅等奏、国泰勒派属员。于易简有无婪索各情节一摺。所奏俱已明晰。摺内所称国泰供、吕尔昌前任首府时。代办物件。并各州县帮费。俱系吕尔昌经手等语。已节次传谕萨载、将吕尔昌毋庸解往东省。即迅速押解来京质审矣。至于易简有无婪索属员银一节。既据询问众人。并夹讯于易简之管门家人。坚供实无赃据。惟年节收受属员水礼绸缎等物。传询钱沣面质。亦得之传闻。不能指实各等语。看来情节不过如此。国泰系小有才之人。其居心巧诈。因于易简已经保奏。不肯因此假之词色。致通省属员不怕巡抚。使藩司得分其权势。所以故为严厉。不给颜面。且明知于易简已经保奏。不敢复参。转得肆行无忌。恣情婪索。而于易简实系庸懦卑鄙不堪之人。甘心隐忍。曲意逢迎。是以通省属员。共相鄙薄。不肯送给银两。所奏各供。自系实情。此案大概已有根据。不过如此。和珅即可一面定案奏闻。一面押带国泰、于易简、来京。其吕尔昌、亦可于五月初到京。当面质对。至钱沣所奏章邱、东平、益都等三州县。自应与历城一律彻底清查。不可颟顸了事。著刘墉、诺穆亲、明兴、亲往盘查。实在有无亏空。并将钱沣、留于东省。不妨令其同查。俟查明三州县后。一同回京。钱沣所参国泰款迹已实。至于易简攫贿证据。何以不能指出。若知而不言。是既托名正直。而又欲为人存留地步。调停将就。亦属非是。今既众供于易简、虽未收受银两。而水礼绸缎。亦属不应收受。则所奏尚非无因。朕亦不加深究。至指参之三州县亏空。必应逐一严查。务使有无虚实。毫无隐遁。方成信谳。至通省州县之亏空。人数众多。且出自国泰之抑勒。朕实不忍似甘省之复兴大狱。著明兴、详查妥办。酌量轻重。与以二三年之限。令其自行弥补。此系朕格外施恩。若众人不知感知惧。仍复因循延宕。是伊等自取重戾。不可复宽。著明兴严参。按律从重治罪。此时明兴、系新任巡抚。毫无瞻顾。自当仰体朕意。悉心妥办也。至国霖、遣家人套儿送信一节。已将国霖革职拏问。交军机大臣、会同刑部严讯。自得实情。将此由六百里发往、并谕诺穆亲、明兴知之。　　

○旌表守正捐躯安徽亳州民于万有妻王氏。　　

○丙戌。豁除四川南部、阆中、遂宁、中江、绵州、富顺、酆都、彭水、乐山等九州县。坍废盐井、共三百六十五眼额课。　　

