<!-- { "loadSidebar": true } -->
○谕军机大臣曰、常青奏、酌筹剿贼先后事宜。所见俱合机要贼党虽有万余。不过么＜麻骨＞乌合一俟擒获贼首林爽文。余党自必纷纷溃散势如摧枯拉朽。无难扑灭净尽盖聚易者散亦易。原不虞其多也。此时粤兵。计已全抵台湾。驻防满兵、及浙兵亦即陆续到彼。军威壮盛常青即可亲自总统。廓清南路贼匪。乘胜直捣贼巢。生擒送首林爽文迅奏肤功。至柴大纪、于贼众攻抢诸罗时。复能督率官兵民番协力杀死贼匪数百。生擒匪犯蔡瑞等、十一名正法。尚知感激奋勉。勇往出力前经降旨。令其暂署陆路提督。以资策励。续经降旨、将陆路提督一缺。谕令常青、会同李侍尧、于带兵打仗总兵内。择其最为出力者。保奏一人。候朕简放。著该将军、仍遵前旨。于柴大纪、普吉保、二人孰为奋勉出力。据实会同秉。公保奏一人。候朕另行降旨补授。再庄锡舍、杀贼立功。以图自效。固属诚心而所属二千余人。其中岂皆可信。此等新降之人。究不免心生疑贰。见官兵势盛。连得胜仗。自必慑伏威棱。始终出力。设我兵稍不顺遂即恐心怀疑贰。常青于领兵攻剿时。不可心存大意。务须慎之又慎。拣选勇往得力。素为贼所畏惮将备。伴押庄锡舍同行。以防万一不虞即可先发以制。有备无患。仍勿稍露端倪。致滋疑畏。至庄大田、现为贼目。纠约万余人。肆出滋扰最为不法。该犯与林爽文同谋。互为声援。且藉隶漳州自不肯遽行投顺。但庄大田、将来或见林爽文势日穷蹙。官兵声势愈盛。而庄锡舍投诚后。复邀官职之荣。欲效庄锡舍所为。率众投诚。亦事理所有。此等奸狡凶徒。心怀叵测总不可信。如果伊等弃械投出。若拒而不纳。坚其负固死守之心。既非权宜应变之道。若轻信受降。听其随营自效。则伊等党羽众多。势难防范。倘或该犯等、自知罪重。野性难驯。乘隙生心。别有窃发内应情事。即不致有意外之虞。而兵心已先为其所乱。此处最难措置得宜。惟在常青时刻留心。相度情形。随机应变。或权时受纳。设法解散。俾官兵之力。足以钳制管束伊等无从生变。或将伊等陆续送回内地。设法办理。以杜后患而儆凶顽。若降者不拒。设或林爽文将来势穷投出。岂亦贷其死命。置之不办乎常青于此等处。务须加倍慎重。再四斟酌。以期妥善。　　

○是日、驻跸南石槽行宫。　　

○乙亥谕、此次密云县迎驾站道兵丁。著赏给半月钱粮。　　

○直隶总督刘峨奏、滹沱河发源山西。由五台县、入直隶平山县境。经由灵寿、正定、至藁城县广阳村。有兜湾迎溜之势。旧有赵州、宁晋藁城等处民人。所修土埝一道。名广阳堤。使水由北岸晋州、束鹿深州、衡水等处。入滏阳河。时废时筑。乾隆五十年滹水南徙。堤身冲刷成河。赵州等处民人。合力堵筑而晋州等四州县民人。则又呈请停修经臣饬委清河道朱澜往勘。滹水现由赵州、宁晋直达滏阳。其势甚顺。所有广阳堤工。已经冲刷成河。臣查滹沱水势。迁徙靡常。北淤势必南趋。即使堤工暂就堵塞。而水性就下。入汛必复被冲且以经由各州县村庄多寡远近而论。北路则由晋州、束鹿、深州衡水、四州县。入滏阳河。计程一百六十余里。南路则由赵州、宁晋。并藁城之一隅。至滏阳河计程一百余里。势亦不能舍近就远。应请将广阳堤工。停止修筑。寻谕、滹沱河既已南迁。所有北岸从前涨出地亩。久已民人耕种。自不便改拨。致令失业。然听其自便。则涸出之地日增。水占之地日减。又非裒多益寡。一视同仁之意。著自今为始。嗣后再有淤出地亩交地方官秉公查丈。南岸水占几亩。即将北岸淤出之地。如数拨还南岸之民耕种。若将来水势北趋。则亦将南岸淤地照此拨给北岸之民。以昭平允。　　

○是日、驻跸密云县行宫。　　

○丙子。谕军机大臣等、据李侍尧奏、粤兵坐船。黑夜被劫。现获盗犯二名饬提研讯。并称闽省盗案繁多。由文武员弁。视为故常。并不严速查拏。以致匪徒肆行无忌现在饬属上紧缉拏。旬日以来福清等县。报获盗犯三十余名等语。沿海盗贼。最为商民之害。闽省文武各员。遇有劫案并不即时访拏。惟是怠玩讳饰。全不以缉盗安民为事恶习实为可恨。今李侍尧到任后。严饬各属上紧缉捕。旬日间、已获盗犯三十余名之多。可见地方事务。如果督抚认真办理。整顿之成效。无不立见。从前原任督抚。所司何事。一任地方废弛若此。雅德由该省巡抚擢用总督。在闽最久。而富纲在任。亦有二年。何以于缉盗安民之事。并不实力督拏。毫无整饬。一任地方官玩误至此。著传谕富纲、雅德据实明白回奏。　　

○是日、驻跸要亭行宫。　　

○丁丑。予浙江调赴台湾第四起官兵、中途遭风淹毙兵丁王荣等五名。赏恤如例。　　

○是日。驻跸两间房行宫。　　

○戊寅。谕此次热河迎驾站道兵丁。及看守避暑山庄千总兵丁等。均有四个月差使著施恩、各赏给一月钱粮。其边外南北两路看守行宫者。差使无多。仍照旧赏给半月钱粮。　　

○又谕、据穆腾额奏、长芦商人王世荣、承办引地。应交帑利并带徵银二十五万四千一百余两。现在赀本不能接济。难以清缴恳请分年暂予缓交等语。该商王世荣承办官引。亏折成本。告运维艰。本应照例斥革。另召新商接办。姑念该商行销引地。多在河南。而豫省连年旱歉。商盐停滞。以致工本亏耗。未能将应交官项。按限清还。尚属有因。著照该盐政所请。将王世荣五十二、三、两年。每年应交官引地帑利银九万五千余两。并应交带徵四十八年两限、帑利银六万三千四百余两。暂予缓交。自五十四年起。分作六年带徵。每年交银四万二千三百余两。扣至五十九年。照数清款。以舒商力自此次清厘之后。倘该商不知节俭妥办。再有延宕。必须参革治罪。不能复邀宽贷也。　　

○谕军机大臣等、据苏凌阿奏、豫省有应运京麦一万八百余石。已全数抵坝。起运收仓。河南、山东等处。商贩麦船。到通者、已有三万四千七百余石。恐通州为卸载马头。奸商乘机垄断。现在严密查拏等语。京城内外粮食价昂。前因步军统领衙门。查出该商等囤积米麦。令该衙门、会同五城、顺天府官员。酌量价值粜卖。所卖钱文。仍给发该商人收领。今豫省额运麦石。业已全数抵通。而商贩麦船。又复源源而来。到通者已有三万四千余石。正足以资接济。但恐奸商乘机截买。私行囤积。俟价昂擡价出售。又不可不防其弊。所有运到商麦。应即出示晓谕该商等。令其全数运京。毋许在通起卸。并著留京王大臣等。于商麦到京后。仍照前次章程。交步军统领衙门。会同五城、顺天府官员。比前所定之价。再加酌减价值粜卖。以平市价。仍各一体稽察。毋许各铺户囤积居奇。将此传谕留京王大臣等。并谕苏凌阿知之。　　

○又谕曰、常青初抵台湾。存城兵数无多。贼匪分路攻犯府城。常青亲率官兵乡勇。迎捕截杀斩获甚多。贼匪败退。续调官兵未到以前。尚能如此连得胜仗。现在大兵云集。军威壮盛常青统领廓清后路。无难将窜聚贼党。尽数歼除。是此时南路情形。尽可无虑。惟北路鹿仔港一带。前据常青奏称、避贼难民。俱在该处。恐贼乘虚窃发。欲留任承恩、在彼带罪督兵。今既将任承恩。遵旨送回内地。则该处止有柴大纪、普吉保二人。恐兵势单薄。难以支持。且兵民人等。见提督解任。送回内地。未免心生疑惧。而鹿仔港、距大里杙贼巢最近。深虑贼匪闻而生心。乘间窃发。著传谕蓝元枚。赴鹿仔港。会同柴大纪、普吉保、整顿兵力。遥为声援。牵缀贼势。　　

○以内阁学士宗室禄康、为盛京礼部侍郎。　　

○是日、驻跸常山峪行宫。　　

○己卯。遣官祭关帝庙。　　

○谕军机大臣等、据舒常、浦霖、同日奏到。接镇筸镇总兵尹德禧、辰沅靖道王家宾报称、湖南凤凰厅所属之粟林汛勾补寨苗人。潜赴道旁偷窃。并抢夺路人棉花、布匹牛只。勒人取赎随密派文武各员。率领百户寨长协拏。现虽将牛只放还。而苗匪尚负嵎不出。呐喊放枪现在提、镇、道员。带兵往捕浦霖亦带同臬司恩长、前往查办等语。镇筸所属各寨苗人。安居向化。久与编氓无异。何以有此等抢夺勒赎。负嵎抗拒之事。或系闻台湾贼匪。聚众滋扰。从而效尤不法。浦霖、俞金鳌。一闻禀报。即亲身驰往。查拏审究。所办甚是。舒常驻劄湖北省城。距该处较远。且已有巡抚提镇。带兵赴彼舒常若复踵行前往。未免迹涉张皇。统俟续有信息。再酌定行止可也。至浦霖奏称、现在飞札镇道。遍行出示。晓谕各寨苗人。官兵止擒贼首究治。胁从各户。概不株连。所办亦是。苗人素性善疑。若此时速行严办。恐各寨苗人。闻而惊惧。互相勾结。恃险抗拒。转足坚其负固之心自应先为开导。以安反侧。俾附近良苗。各安本业。不致激成事端。但苗性难驯。不可不示以惩创。此案各首犯。自应按名擒拏。倘有勾结不法情事。必须严切根究。供出党夥。亦应逐一查拏。按律办理。不可稍存姑息。从前黔省古州等处逆苗滋事。经官兵痛加歼戮。从重办理。苗民始知慑伏威棱。数十年来。相安无事浦霖、俞金鳌等。固不可遇事吹求。波及无辜。亦不可将就完案。使苗民无所儆畏。日后又滋事端。至阎正祥、已调湖广提督。谅已将次抵任。著即前赴湖南。会同俞金鳌、查办此案。庶多一人。更为得力现在直隶提督。有李奉尧署理。俞金鳌、俟查办事竣再来新任。亦不为迟。将此由六百里。各谕令知之。　　

○以故云南鹤庆州属在城驿土官田文治子荣袭职。　　

○是日驻跸喀喇河屯行宫。　　

○庚辰。上诣热河文庙行礼。　　

