<!-- { "loadSidebar": true } -->
○是月、直隶总督孙嘉淦奏、直属捕蝗贫民。枵腹可悯。酌以米易蝻。凡捕蝻子一斗者、给米一斗。后因蝻小蝗大。概用米易。难行。量给每夫、每日钱十文、八文、不等。共用过折银、九千五百三十两零。查捕蝗给过钱米。例销正项。但扑捕事急。用夫众多。一经定价。动支正项。恐愚民视为应得。渐至争较。转生延误。请于司库存公银拨给。并晓谕百姓。以此次钱米。系奉特恩。并非成例。庶有司得操鼓舞。小民不致观望。且所费亦不致过多。蝗蝻易于净尽。得旨、办理甚属妥协。知道了。　　

○直隶提督永常奏、庄亲王允禄。前差护卫丰绅、到古北口持盘费寄送弘昇。并无验票出口。臣既不申奏。反写书差弁转递。干纪违例。分当重处。乃蒙降级留任。愧汗感怕。沥悃陈谢。得旨、此次尚可姑容。再犯必不轻恕。　　

○江苏巡抚张渠奏、户部咨、福建按察使觉罗伦达礼陈奏、闽省产米无多。请弛海禁。行令闽省督抚。会同江浙等省、确查详酌。臣查江苏、半系滨海之区。在在皆有出海之口。洋禁一开。徒滋接济外洋弊端。且江苏户口日繁。搬米过多。价易昂长。惟有查照江浙采买江广米谷之例。闽省如遇歉收。即探听江浙米价。委员采买。倘官买之米不敷。亦听闽省招商。并多拨官兵押送。其出口、进口、仍验给照票放行。亦止许出上海一口。其余概不得开放。得旨、所奏颇是。知道了。　　

○巡视台湾御史杨二酉奏、台地兵民安帖情形。惟有一种游民。多系内地无赖。顶充水手。私渡来台。海口既难清辨。又无业安身。鼠窃、讼棍、率系此辈。保甲之法。行于台地更宜。现在切谕地方员弁。行之颇有成效。得旨、所奏俱悉。　　

○湖广总督班第奏、永绥红苖杀掳各案。现委署镇筸镇之副将刘策名、带所属就近兵一千二百名。与辰沅道、湖南驿道、前往游巡化谕。令各寨、将未获苖犯擒献。照案秉公审结。其已结之案。概不深求。得旨、所见甚是。知道了。　　

○又奏、湖北本省、老病残废、无依之人。饬属查开姓名年貌收养。动项支给口粮。其外来流丐。不特饥寒可悯。且恐匪类溷迹其中。查有亲属可倚者。即令收领。附近可朝发夕至者。移送本籍收养。至路远流丐。照雍正八年留养饥民例。动常平仓谷。安置留养。俟春融。资送回籍。衣不蔽体者。量给棉衣。又楚省盗贼。陆路。借名行乞躧线。水路。多由渔船。乘夜为匪。若将流丐清厘。无可借径。地方益得宁谧。得旨、所办俱属妥协。知道了。　　

○署湖南按察使彭家屏奏、湖南民风健讼。或因细故忿争、服毒自缢。或因夥夺坟山。抢亲厮闹。现在严惩扛讼诬告。棍徒似觉稍敛。得旨、知道了。言行相符。始终如一。乃为官第一要务。勉之。　　

○川陕总督鄂弥达等奏、宁夏府属新渠、宝丰、二县。前因地震水涌。县治沉没。请裁。其可耕之田。将汉渠尾。就近展长。以资灌溉。经部议奏准行。查汉渠、百九十余里。渠尾余水无多。今若将惠农废渠口、修整引水。将汉渠尾接长。可灌溉新宝良田数千顷。其沿河长堤一道。照旧加修。得旨、开水利以益农功。实美事也。知道了。　　

○署四川巡抚布政使方显奏、杂谷梭磨等土司。因与小金川、互争必色满地方旧衅。要结沃日等土司。连兵攻劫一案。现在次第剖断。理应参处示儆。惟查杂谷梭磨、吐番后裔。其巢穴、即李德裕既取复弃之维州。户口约十余万。金川紧接杂谷。户口不过数万。杂谷素惮金川之强。金川则畏杂谷之众。彼此箝制。边境颇宁。固不可任其争竞。亦不必强其和协也。况沿边多生番。留之可资捍卫。且从前川省有进剿之役。调取土兵。莫不如数遣发。著有微劳。又宜留之、以供调遣。至其同类操戈。原未敢干扰内地。化诲亦尚凛遵。是以姑缓参究。乃议者谓。当乘机将金川参革。改土归流。非惟弹丸土司。无裨尺寸。且所给印信号纸。一经追取。即成无管生番。稍有违抗。又费经营。特密奏、伏乞训示。得旨、此见甚是。与督臣和衷共酌之。　　

○署广西巡抚安图奏、粤西积贮。现有一百五十余万仓粮。分存郡邑。缓急有资。惟民间素少盖藏。习于耗费。粤俗尚鬼。岁时伏腊。家家赛愿。病不求医。亦惟謟祷。聚集亲朋。酣饮而散。复恃官仓例有粜借。于新谷登场。恣意卖与客贩。冀来年贱买官米。现饬有司劝化。以除锢习。得旨、此虽探本之论。然须行之以渐。不可欲速也。　　

○贵州总督张广泗奏、原任古州镇总兵苏大有、嫡子苏雨万、系荫监生。本年经臣遵例给咨、赴部引见。吏部咨覆、先准礼部开送、已入贤良祠之大臣、并无苏大有名。其子、不便带领引见。查苏大有、奋力疆场。殁于王事。蒙世宗宪皇帝特恩褒扬。立祠致祭。今其子雨万、材品可造。曾随效力苖疆。因荫监生、品级卑微。不能自振。可否仍准送部。俾邀录用。得旨、著送部引见。将奉旨处、咨部知之。　　

○贵州古州镇总兵韩勋奏、军苖田亩。早晚稻丰收。向来新疆地方。小麦、高粱、小米、黄豆、脂麻、荍麦、等种。素不出产。自安设屯军之后。地方文武。设法劝种杂粮。今岁俱有收获。乘此农隙。操练技艺之外。山坡荒地。督令开挖。并令于堡内、及山上空地。多裁茶、桐、蜡、木□血、等树。再苖疆向无市廛。近今兴立场市。各寨苖民商贩。俱按期交易称便。并无强买强卖。军苖实属乐业。得旨、览奏、朕怀诚慰。若能行之以实。则将来永远安谧矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五　　


大清高宗法天隆运至诚先觉体元立极敷文奋武孝慈神圣纯皇帝实录卷之一百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。十二月。癸酉朔。上诣奉先殿行礼。　　

○封额驸策凌长子成衮扎布、为世子。谕军机大臣等、额驸策凌、至京入觐。朕谕以噶尔丹策零送罗卜藏西瓦还时。曾告以车臣汗妻子、现在此间。若车臣汗念之。我当送还。据额驸奏称、臣世世受恩深重。前准贼入我游牧。掳二子。及使婢一人而去。若等应即自尽。以报国恩。至今苟且偷生。尚在彼处居住。全不知耻。臣欲得此不肖之子何用。且与国事无益。噶尔丹策零、性本诡诈。若臣欲得二子。彼必不论可否。妄行干请。所关非小。国事为重。臣断无念子之意。输诚具奏。夫父子之道。关乎天性。额驸策凌、感激皇祖、皇考、及朕之恩。止图裨益于国家。顾惜大义。不思复与其子相见。朕心深为恻然。思有以奖之。其长子、贝子成衮扎布、汉仗好、在军前亦颇效力。著加恩封为世子。　　

○谕、四执事总管首领、将太监李蟠、放假四五日。往弘皙处。将宫内之事。信口传说。太监等告假。不过一日两日。岂有四五日在外之理。将四执事总管首领、查明议罪。尔总管等。晓谕旗下太监等。既已身离旗下。复往何为。现今将李蟠夹讯。即是榜样。再旗下太监。不可在近便随侍等处当差。只宜外围熟火打扫处服役。过十数年。试看果好。再往内围挑补。寻又谕、现今随侍等处旗下太监。不必更换。此内有不堪者。酌量革退。以后新进旗下太监。不许留在近处当差。　　

○户部议覆江苏巡抚张渠疏称、武进、阳湖、二县役田租银。原因明代白粮、责成粮长里民运送。苦累不堪。后经巡抚捐银买田。除完办条漕外。另收租银、以抵白粮募船水脚之用。我朝粮由官运。此项役租、遂归白粮经费裁存项下充饷。在当日置买此田。止令民间领价认租。并未开报实在田亩。遂有无田领价。有田私卖。以致日久无著。后因迫于清查。凡有户可追者。暂将己田开抵。其无户可问者。即将租银。摊派图里认赔。请将前项无著田租银、八百十二两零。全行豁除。以苏民困。应如所请。照数除免。至现存原置役田。从前原系官置。其开抵民田一项。亦系领价未买。均非无著可比。今该抚请减半徵收。未便议准。应令于承办条漕之外。照额徵租。以济公务。从之。　　

○免山东金乡、济宁、荷泽、单、曹、临清卫、六州县卫。本年水灾地粮银、六千七百三十五两有奇。　　

○甲戌。谕、今岁河南被水颇重。江南亦有歉收之州县。闻豫省、及上江民人、贫苦乏食。转徙道路。有前往九江口、而官吏禁止、不许渡涉者。此虽得之传闻。未必不确。著河南安徽巡抚、悉心体察。安辑抚绥。毋使流移失所。倘已离本省。行至他省。彼地督抚、即应饬令有司、设法救济。免于冻馁。于春暖时、资送回籍。毋得膜视。或他处、有似此出境觅食民人。亦照此办理。该部即遵谕、行文各省督抚知之。　　

○谕曰、总兵官职衔吴凯曾、前往军营时。曾借支藩库银一千二百两治装。闻吴凯曾、自到军营以来。甚属奋勉。伊所借前项银两。著加恩免其扣还。　　

○又谕、军营换班兵丁。前曾令其暂行停止。今既无甚可待之处。著照从前所请。遣往更换。其应派大臣职名、著即进呈。　　

