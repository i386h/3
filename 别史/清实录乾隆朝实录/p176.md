<!-- { "loadSidebar": true } -->
○遣官祭显佑宫、东岳庙、城隍庙。　　

○诣皇太后宫行礼。　　

○御太和殿。王以下文武各官、进表行庆贺礼。　　

○两广总督鄂弥达遵旨议覆、开采铜矿。为鼓铸之所必需。且试采之时。原系召募附近民人。分别勘验。无虑有聚众滋事、及朦蔽冒开等弊。今提督张天骏因横山矿徒一案。奉旨申饬。遂欲藉海疆安靖之名。禁止开采粤东矿山。以为将来卸责自全之计。应请饬令协力办理。得旨、这所奏甚是。地方大吏。原以地方整理。人民乐业为安靖。岂可以图便偷安。置朝廷重务于膜外。而谓之安靖耶。横山矿徒一案。张天骏即应处分。而此复藉安靖之名。为卸责自全之计。甚属推诿因循。罔顾公事。张天骏著议处具奏。该部知道。　　

○甲午。谕、据仓场侍郎塞尔赫等奏称、江南兴武、江淮、金山、太仓、镇海、等十二帮。在通漕之中。最为贫乏。本年挽运北上。中途又多繁费。今旗丁纷纷呈诉。无力回南者。约船二百余只。谨据实奏闻。可否量借通济库轻赍银两。以资回空之费等语。今年因疏浚运河。开兑较迟一月。及至渡黄。又因清口淤阻。以致途次濡迟。弁丁等星夜趱行。较平时多费工力。朕心轸念。著漕运总督、确查明白。将其中努力急公之运弁运丁等、量加恩赏。以奖其劳。至江南兴武等十二帮、计船二百余只。按丁每名借给银十六两。俾路费有资。得以早回水次。该部即遵谕行。　　

○吏部议覆、理藩院奏称、理藩院笔帖式出身人员。旧例升至郎中。始仁与各部郎中较俸升转。现在人员壅滞。请于升至员外郎之时。即与六部员外郎论俸升补。应如所请。至所称理藩院笔帖式出身之中书、小京官、与六部蒙古笔帖式、论俸升补六部蒙古主事。既于六部升转。未免壅滞。且该员等亦未谙六部事务。请嗣后理藩院蒙古主事。除堂主事保题外。余即以应行题用之人。与俸深之笔帖式、中书、助教等、按缺轮用。从之。　　

○户部议覆、福建巡抚卢焯遵旨议奏、闽省纳粟捐监事宜。请就各府、厅、州、县、大小。酌定谷石。分别捐贮。惟台湾一府。素称产谷之区。仓贮充裕。毋庸议捐。所有台湾生俊。情愿报捐者。令取本籍供结送司。转饬泉防厅收纳。其驻防旗人、及在闽年久。已经入籍者。亦准一体捐纳。应如所请。从之。　　

○乙未。上诣皇太后宫问安。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十四


大清高宗法天隆运至诚先觉体元立极敷文奋武孝慈神圣纯皇帝实录卷之七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。八月。丙申。大学士等议覆、监察御史邱玖华奏称、诸臣条奏事件。交部院督抚议奏。均应据实直陈一摺。查各部奉旨交议事件。原以广思集益。期于实效。自当详慎酌议。不可有草率偏执之弊。至九卿会议。尤宜互相参酌。以备博采。倘有囫囵苟同之处。应令查班御史。指名参究。其京员条奏。交外省督抚议覆者。如果有裨政治。当即虚衷议准。或事属难行。亦必据实陈奏。不得回护庇徇。得旨允行。　　

○吏部议覆、监察御史陈豫朋奏称、吏户两部、档案繁多。请开馆纂辑成书。其礼工两部事宜。亦请增辑。查吏部则例。原系归并律例馆修辑。所有新增条例。仍请附律例馆汇集成书。礼部现开礼书馆。一切更定条例。即在礼书馆一体编辑。均毋庸开馆。惟户工两部、事务纷繁。节年增改甚多。应令自行开馆纂辑。从之。　　

○丁酉。上御乾清门听政。　　

○遣官祭关帝庙。　　

○吏部议覆、署江苏巡抚许容奏称、要缺需人。请通融调补一摺。查定例官员有承追督催之案。不准题升调补。或一时不得合例之人。遂致要缺久悬。嗣后请于同一不合例之内。量为分别。除承追督催之案。仍不准题补外。其余寻常处分。俱准于本内叙明题请调补。从之。　　

○户部议覆、甘肃巡抚元展成遵旨议奏、甘省纳粟捐监事宜。请照各属地方之大小。酌定分贮谷石之数。惟是甘属山地居多。不宜粟谷。势难尽收本色。请以米麦豆三色通融交纳。如有愿交谷者。各从其便。应如所请。至所称外省商贾子弟。亦准一例报捐。查捐纳移归本省。原为本处仓贮起见。自应各归本籍赴捐。况甘省产谷无几。恐因此采买人众。谷价遂昂。于民食未便。应毋庸议。得旨。甘省本籍人捐监者少。与各省不同。该抚所请外省商贾子弟、准其一体捐纳之处。著照所请行。余依议。　　

○又光禄寺卿纳尔泰、为内阁学士兼礼部侍郎。　　

○戊戌。谕、朕览王大臣等所议雅尔哈善参奏邱玖华一摺。全未尽心。据雅尔哈善原奏内。称御史邱玖华奏九卿各部及督抚等议事不公一摺。奉旨交议。越数日。臣闻外人传论云。邱玖华是日另有一摺。请将贤良祠大臣之子孙录用。交大学士密议。尚未覆奏。而邱玖华辄向人传说等语。此数语究系出自何人之口。并未究询明白。似此紧要之语。不行究询。不知尔等所审者何在。又雅尔哈善、在尔等前供称陈履平向我说。邱玖华另有请用贤良祠大臣之子孙一摺。本意专为起用励宗万。我问此事大约是揣摹之言。励宗万做过大臣。如何因此便得复用。陈履平云、此事纷纷传为笑谈。如何是揣摹之言等语。励宗万身为侍郎。岂有因贤良大臣之子孙。便复官之理。此朕前日所降之旨。而雅尔哈善捏称为与陈履平问答之词。藉为支吾之计。诈伪显然。若从前果有此语。则其心已疑而不信矣。既疑而不信。安得有此参奏之举。以此诘问。伊断无辨处。尔等并不置问何也。王大臣等皆屡经审讯重大案件之人。岂竟见不及此耶。雅尔哈善种种应行诘问之处。俱含糊了结。而将一传说浮话之陈履平。与雅尔哈善一体议以革职。明系见朕严饬雅尔哈善。欲治其罪。而尔等遂迁怒于陈履平也。且雅尔哈善虽革去文官。尚有武职。陈履平一经革职。便属齐民。轻重失伦。莫此为甚。王大臣等如此办事。殊非朕委任之意。姑念此案尚非必应彻底穷究之事。特降旨晓谕。俾各警省。雅尔哈善著革职。并将佐领革去。陈履平著交部议处。　　

○又谕、议处查旗御史一案。兵部、都察院、互相摺奏。朕思议处都统等官。乃兵部之事。查旗御史、既经定例一体处分。虽兵部未便议处文官。亦应行文知会吏部。乃止将武职查议。并未将应行查议之御史。行文知会。又具摺置辩。以为都察院希图卸责。殊属不合。著将兵部堂司官、交部严察议奏。都察院于定例以后。议处八旗各案。该御史应否查议之处。已经逐案核明。即应奏请察议。又复请交兵部细查各案。补行咨部议处。亦属不合。都察院堂官、著交部察议具奏。余依议。　　

○吏部题、刑部八品笔帖式阿克达、坐台一年期满。请照例议叙。得旨。坐台笔帖式等、一切用度。俱出于官项。与自备资斧者不同。一年更换。为期未免太速。嗣后著三年一次更换。议叙之处。仍照旧例行。　　

○又议覆、刑部郎中伍十三奏称、刑工二部、向俱设有督催所。其各部院衙门。请照例设立督摧所。拣选司员专办。分别议叙议处。并将已未完结事件。三月奏闻一次。至各部满司员。均系按部分缺。其繁简该堂官可以调派。惟汉司员俱指缺铨选。每致用违其才。嗣后请令该堂官详加试看。将才长者调往繁司。才短者调往简司。庶人地均得相宜。应如所请。从之。　　

○大学士管理浙江总督事务嵇曾筠疏报、上虞、奉化、太平、象山、定海、永嘉、平阳、临海、瑞安、云和、景宁、宣平、江山、常山、等十五县、乾隆二年分、垦复荒缺田地九十四顷三十四亩有奇。　　

○以管领呼伦贝尔驻防兵丁塞楞额、为镶蓝旗汉军副都统。　　

○己亥。上以本月二十三日。世宗宪皇帝三周年。恭奉皇太后诣泰陵致祭。诣寿皇殿、大高殿、行礼。毕。上奉皇太后启銮。　　

○诣皇太后行宫问安。是日驻跸黄新庄。　　

○庚子。上晨诣皇太后行宫问安。晚复如之。是日驻跸半璧店。　　

○辛丑。谕、今日天雨。修理泥泞夫役。著加恩赏赉。是日驻跸五里河。　　

○壬寅。上谒泰陵。未至碑亭。即降舆。步入隆恩门。至宝城前。行礼尽哀。恭请皇太后谒陵行礼。　　

○工部议准。山东巡抚法敏奏称、运河南高于台庄。北高于临清。惟赖疏浚诸泉。预为蓄储。以利漕运。请将东省闸河。遇雨水调匀。山泉旺发之时。责令印河各官。加意收蓄。或水落沙淤。亦即探量捞挖。如值雨泽愆期。河水浅涩。即设法疏导。毋致粮艘胶阻。从之。　　

○是日驻跸二十里铺。　　

○癸卯。上诣泰陵。行三周年祭礼。望见陵门。即降舆。入。于宝城前奠献。恸哭良久。恭请皇太后谒陵行礼。　　

○诣皇太后行宫问安。　　

○谕、二十一日行营沿途兵丁。天雨湿沾衣服。著查明赏赉。其如何赏赉之处。著军机大臣议奏。寻议、马步兵丁、每名赏银一两。是日上奉皇太后回銮。驻跸五里河。　　

○甲辰。上诣皇太后行宫问安。上亲射。恭请皇太后临阅。射毕。恭送皇太后还行宫。　　

○减直隶正定府城河地亩额赋。并豁除旧欠。谕曰。朕闻从前直隶正定府。城河水深之时。原有鱼藕之利。河岸浅滩。兼可种稻。每年额编租银六百两。后因滹沱河水涨。流沙淤漫。渐致缺额。俱系府属三十州县、公捐起解。雍正五年间。虽经营治稻田。合计新旧田亩之数。仅得六顷九十余亩。而藕地亦不过二顷一十余亩。每岁所收租银。祗有二百八十余两。较之原额、尚不敷三百一十余两。其雍正十二年以前旧欠。已经豁免。今特加恩。自雍正十三年以后、不敷银两。概行豁除。嗣后每年祗照二百八十余两之额徵收。以纾官民派垫之累。著该部行文直隶总督、即遵谕行。　　

○又谕、朕此次回銮。奉皇太后在南苑驻跸数日。随驾汉大臣等、俱著回京办事。不必随往。内阁本章、照例每日进呈。各部院有应奏事件。著照常具奏。　　

