<!-- { "loadSidebar": true } -->
○军机大臣、会同刑部奏、捏造伪稿一案。行锴云贵总督参奏。辗转追至江西传钞之江锦章。递究至彭楚白。经江抚审拟彭楚白得稿于段树武。发落完结。臣等因案情可疑。将传钞授受未明之段树武、彭楚白等、请旨行提到京。详细推究。据。段树武供称、实未给稿。曾经彭楚白告知。伊另有得稿来历。及研讯彭楚白。始供系伊本官抚州卫千总卢鲁生给稿传钞。所供得稿于段树武。实因卢鲁生之次子卢锡荣。嘱令隐瞒等情。随提卢鲁生审讯。诘其得稿来历。初供系伊次子卢锡荣。不知从何处钞来。迨再三究诘。忽供系伊在赣州卫千总李世璠处。得稿于永新所千总石宪曾。忽供得稿于南昌卫守备刘时达。并称系刘时达之子刘守朴。任所寄来。因其言语支离。反覆开导。始据该犯供认自行起意。与刘时达商谋捏造。缘该犯系四川南部县人。曾任长淮卫守备。缘事降调千总。乾隆十五年七月内。在刘时达家。虑及办差赔累。妄希停止巡幸。遂与刘时达编造奏稿。凑成五不解十大过名目。复思孙嘉淦肯上条陈。借名耸听。于各帮会议公事时。给众阅看。交书办彭楚白钞传。旋据刘时达供、系广东海阳县人。现任南昌卫守备。于乾隆十五年七月内。因卢鲁生起意捏造伪稿。一时听从编凑。当经卢鲁生取去。给人钞传。从前所供儿子刘守朴金华寄来。实系自知罪重。希图推卸。一一供认不讳。卢鲁生、业经先行正法。其通同捏造之刘时达。应不分首从。一律凌迟处死。卢鲁生之子卢锡龄、齿锡荣、均应斩立决。缘坐家属、及见稿不首之犯。均按律分别定拟。得旨。卢鲁生、刘时达、二犯。商撰伪奏。肆行传播。其诬谤朕躬。凡天下臣民自所共晓。不足置论。而当此承平之世。乃敢作伪逞奸。摇惑众听。其贻害于人心风俗者甚钜。自应并置重典。以昭炯戒。但刘时达提解来京。一经研讯。即将与卢鲁生商谋伪撰。及从前串供捏饰情节。逐一据实供认。且伊子刘守朴、系患病垂毙之人。该犯亦何难坚执江省初供。以希狡卸。而王大臣等、再三详鞫。始终自认不讳。此可见其天良犹未尽昧矣。朕君临海宇。刑赏一秉至公。从无丝毫成见。卢鲁生起意捏造。实为此案罪首。已经先行正法。刘时达、著从宽免其凌迟处死。改为应斩。卢鲁生之子卢锡龄、卢锡荣、亦著改为应斩。俱监候秋后处决。其刘时达家属之应行缘坐者。俟解京之日。该部另行请旨。　　

○以散秩大臣平保、为镶黄旗蒙古副都统。　　

○以詹事府少詹事于敏中、为詹事。　　

○壬戌。上诣畅春园、问皇太后安。　　

○还宫。　　

○谕军机大臣等、阿里衮、苏昌、覆奏查办增城匪案、先后到增日期一摺。所答非所问。甚属支吾糊涂。此案阿里衮一闻匪信。即由肇庆取道往增。入山搜捕。其办理自合机宜。但其摺内。有据抚臣札致。不过无赖棍徒诈骗乡愚之语。及据苏昌所奏匪逆情形。又与札致督臣之语。迥不相同。前之降旨询问。盖专为此而不在到增之先后也。若使苏昌并无此札。阿里衮何至捏词入告。如其札致语实。则苏昌于办理之初。全然不以为意。又何至二十日闻信。二十一日即行往增。派兵查办。此等处、甚不明晰。该督抚接到谕旨。自应将前后情节。据实覆奏。乃其摺内。止将伊二人到增日期。牵混搪塞。增城为广州属邑。总督驻劄肇郡。其道路之远近。得信之迟早。抵增之先后。皆可不问而知者。著再传谕该督抚、令其另行、联衔据实奏闻。如再稍有回护。朕断不容其彼此含混。以图了事也。　　

○又谕、总漕瑚宝、因失察逆犯卢鲁生等捏造伪稿一案。部议革职。朕已降旨从宽留任。但该督节制全漕。卫所员弁。是其专辖。伊等系由武途出身。乃以职司漕务。辄自附于文员。既无营伍差操。又无地方考成。其本分弓马。一切置之不问。惟事群居宴会。饮酒博奕。恶习极为污下。甚且造言生事。无所不至。有如卢鲁生等、丧心病狂。身撄重辟。此实该督平日不能留心整饬之咎也。可传谕瑚宝此番留任。系朕格外之恩。嗣后务宜加意振刷。严行训饬倘将来所属卫弁。仍不能痛改积习。不法滋事。必将该督从重治罪。　　

○刑部侍郎蔡新、奏请给假省亲。并恳开缺得旨。准给假。不必开缺。　　

○癸亥。谕军机大臣、审讯陈公寿传送伪稿一案。不独由报封发之事全属诬枉。而陈公寿亦始终并未见稿。无怪乎吴进义从前之坚不承认也。浙省办理之初。未免以事涉同省大员。恐蹈瞻徇。遂专向吴进义追求。过于周内。而吴进义于喀尔吉善等参奏之后。屡摺奏辩。迹似肤受。即如武进升、有检举孙鼎元禀送伪稿之奏。安知吴进义未经见稿。伊屡任提镇。身受厚恩。见稿之罪尚轻。欺隐之罪甚重。且据该抚节次具奏。又俱持之甚坚。是以将伊革审。殊不意其悉属子虚也。若非陈公寿在江翻供。经庄有恭奏请覆讯。岂不竟成冤狱。外省审谳之案。非迁就草率。虚应故事。即豫存意见。不能虚心推究实情。此等陋习。牢不可破。雅尔哈善系屡次获谴之人。加恩录用。膺封疆重寄。宜倍矢实心。以图报效。不应仍复如此。且其审理此案。多据承审各员录供禀报。亦未逐一亲加详鞫。尤非慎重之道。著交部严加议处。将来若再不痛自湔洗。惟有重治其罪而已。其浙省承审官。查明一并交部严察议奏。至吴进义、如果见稿属实。既不查拏于前。又复掩饰于后。自难辞咎。今既审属无辜。又岂可以已经宽宥。遂不予昭雪。况武进升、不过令其休致。吴进义并未见稿。是不但无罪。亦且不应废斥矣。著该部行文调取来京引见。另降谕旨。朕经理庶务。至公至平。毫无成见。必不以曾经奏结之案。稍有回护。嗣后各督抚、凡遇一切刑名案件。各宜一秉虚公。务臻平允。副朕此意。可通行晓谕知之。　　

○户部议覆、前任四川总督策楞、条奏开采铅厂事宜。一、冕宁县沙鸡铅厂。与紫古哵铜厂相近。其抽收课耗。稽查透漏。约束商匠。令紫古哵厂员、就近兼管。至发价收买等事。亦令建昌厂总理经管。一、外来客商。本地殷实良民。均由地方官查验工本。并所采地名。指界注照。庶无占混。一、煎出净铅一百斤。应抽课铅二十斤。收耗铅四斤八两。余全归官买。同课耗铅解局供铸。其铅内罩出银星。亦照例每银一两。抽课二钱。收耗四分五厘。余给商。一、官买余铅。应照长宁厂收买黑铅之例。每百斤、给价一两六钱。一、解铅脚费。应照运铜例支给。仍由该总理、具批赍局交兑。一、煎获银铅。抽收课耗。巡查登记。应照建昌铜厂之例。厂员设书记二名。巡役六名。课长一名。一、总理及兼管厂员。已有铜厂月费敷用。惟往来盘费纸笔等项。不无所需。应请每月各给杂费银二两。书记巡役、课长、月给公费如额。一夫匠中、每十名。择一老成勤慎者。立为头目。凡钱债口角。听其调处。惟贼赌私铸假银行凶等事。责令本商禀究。更选干练者一二名。立为商总。稽查各商一切私铅漏课等弊。仍于出入要隘。设卡巡防。一、煎炉前一日。该商协同巡役。赴官领票。每煎一炉。即将所获银铅若干。填注印簿。至应抽课耗、及官买余铅。俱令商交厂员公廨。照数给价。一开厂后。商民采获若干。抽课耗若干。给价收买若干。厂员按月通报。季底总理造册送司核请汇题。一、建盖房屋。应令司库扣存项下。动支一百两。一、买铅应发现价。但铅厂每次请领。不过二三千两。若令专差赴省。未免糜费。应俟领铜之便。随请铅价。其运铅赴厂需用驮脚等项。亦照建昌向请铜价之例议给。均应如所请。从之。　　

○和硕康亲王巴尔图薨逝。遣皇三子永璋、前往祭奠。　　

○补行西安驻防、乾隆十七年军政、卓异官八员。议叙如例。　　

○甲子。谕、科尔沁贝子达尔玛达都之子班珠尔、著在御前行走。　　

○乙丑。上诣畅春园、问皇太后安。　　

○幸圆明园。　　

○军机大臣等奏、举行常雩典礼。请交太常寺具题。毋庸先由礼部具奏。报闻。　　

○丙寅。广东巡抚苏昌、疏报保昌、四会合浦文昌等、四县、劝垦荒税地七百八十五亩有奇。广、惠、潮、肇、雷、罗、嘉、七府州属、劝垦额外旱田四千七百一十四亩有奇。又广、惠、潮、肇、嘉、五府州属、劝垦额外水田一万七千九百一十二亩有奇。　　

○丁卯。孝贤皇后忌辰。遣官祭陵寝。　　

○吏部议覆、陕甘总督黄廷桂疏称、洛川县黄龙山。深在万山之中。止有外委把总。带兵巡防。例不干与民事。盗窃命案。应设专员稽察弹压。现有同州府属华州州同一员。地非辽阔。事务不繁。该处知州、吏目、足资办理。应移驻黄龙山。改为直隶鄜州州同。兼管洛川、宜君、中部、三县。捕务。并专查黄龙山一带近山村庄。至联界之白水、澄城、韩城、郃阳、四县交接之处。倘有潜匪。听该州同查移地方官。就近查办。铸给鄜州州同、分防黄龙山、兼管捕务条记。并于洛川、中部、二县。各抽民壮四名。宜君、抽拨。民壮二名。交该州同以资缉捕。均应如所请。至称新设直隶州州同。即以华州州同孙宗翰调补。与例不符。应归选补。从之。　　

○旌表守正捐躯之河南祥符县民张尚智妻姚氏。　　

○戊辰。谕军机大臣等。提督林君升摺奏、据潜山营禀报、闻罗田县盘获马朝柱之乾丈人郑后然。现在该县就犯严讯马朝柱下落等语。逆犯马朝柱、窜匿未获。屡经传谕各督抚、严行查缉。勿致久而愈懈。该督等、自应设法严缉。不时确访。上紧查拏务获。今罗邑现获匪党。严讯下落。已据林君升星速奏报。鄂容安、庄有恭、何以竟未具奏。著传谕询问。倘伊等现在查缉。一有下落。即速奏闻。再朕闻江南冬春以来。得雪颇大。天气寒冷。于麦苗有无妨碍。又米价稍长。青黄不接时。应否有豫为调剂之处。著鄂容安、庄有恭等、详悉查明具奏。可一并传谕知之。　　

○己巳。上诣畅春园、问皇太后安。　　

○遣官祭先蚕之神。　　

○户部议覆、广东巡抚苏昌疏称、丰顺县、僻处万山。难于挽运。额贮谷仅五千二百八十九石九斗八升四合。除碾支兵米外。所存无几。不敷粜济。请将乾隆十六年、领运三水县广益仓谷二千石。又南澳同知粜在三水县广益仓谷一千石之价银。移交丰顺买补。一并加贮入额。应如所请。从之。　　

