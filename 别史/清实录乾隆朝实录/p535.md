<!-- { "loadSidebar": true } -->
○署两江总督尹继善、江苏巡抚陈大受、署安徽巡抚准泰等奏、前奉谕旨。以江南昭阳湖水涸。鱼子化蝻成蝗。飞至山东、河南。令将捕蝗不力之地方官。查明参奏。伏查州县官绩习。一见蝗蝻生发。即图卸已责。诿之邻封。上下江、与山东、河南、接壤。或因彼此驱除。以致避入邻境。现各属禀报、飞蝗自北而南者亦多。臣等俱严加申饬。毋许互相推诿。作速扑灭为要。得旨。此即汝等所云图卸已责。诿之邻封之习也。岂可信之。岂河东省之属员。有此积习。而汝江南省之属员。独无此积习乎。不谓汝等徇庇至此。有旨谕部。　　

○江南河道总督白钟山奏报、秋汛安澜、黄运江湖、一切堤埽土石工程。均属平稳。皆赖皇上至诚昭格。河神默佑之效。得旨。以手加额。欣慰览之。亦非朕之至诚。亦非汝之干济。盖以前年方有大水。消息盈虚之理。天地好生之德。是以此数年幸保无事耳。若不知此而以为已之功。兼遂信人之浮誉。而侈然自足。则盛满必覆之戒。汝其慎之。　　

○江苏巡抚陈大受奏、江南松江、太仓、二府州属。沿海塘工。每年伏秋二汛抢修。碎石、桩木、柴草。在所必需。前经常镇道张传焲、请发塘工平余银两。采办碎石一千方备用。除柴草易办外。惟桩木一项。须赴浙省乍浦等处采买。兹据宝山县详请、于平余项内。豫买木植万根。设厂备贮等因。得旨。知道了。此等事、不可令其掣肘。以致贻误工程。又不可无所稽察。任其浮冒也。　　

○署安徽巡抚准泰奏、安省因凤、颍、泗、等府州属。连年被灾。赈饥平粜。所贮仓谷正需及时买补。仰恳将到任盘查仓谷、三月奏闻之案。宽至秋收买补完竣之后逐一查明。于来年三月具奏得旨。著照所请行然须实力稽察。不可虚应故事而已。　　

○江西布政使彭家屏奏、江省五六月间。雨泽稀少。各县所得、先后不齐。七月初旬。迭沛甘霖。早禾受旱者。亦复抽发。晚稻十分畅茂。惟永丰、玉山、二县村庄。不免偏旱。现已查勘赈恤。得旨。所奏俱悉。闻江西受旱颇重。此奏不无粉饰乎。一切料理妥协为之。以期实惠及民。　　

○署闽浙总督、福建巡抚周学健奏、浙省各属被水成灾。其在守分乡农。犹知静候赈济。平日不务生业、游手好闲之徒。煽诱愚民。劫窃私贩。势所必至。文员日事查赈。势难兼顾稽察防范事宜。随令督标将弁。前往被灾各县巡查。并饬驻防弁兵、约束灾民。严戢奸匪。得旨。汝如此实心任事。甚可嘉也。　　

○又奏、浙省各属被灾后。有绍兴府属、上虞县奸民金为章等、哄诱贫民。肆行勒借富户谷米。该县遣役拘拏。负固不服。伏思此等奸民。断不容稍纵。致长刁风。当即严饬设法擒获。得旨。告之马尔泰、此事不可稍纵。将如何处分之处。摺奏以闻。　　

○又奏、闽省台郡、于七月初旬。风雨猛骤。鹿耳门外。损坏商船。淹毙人口。业经委勘外。其余晚禾秀发。可望丰收。内地漳泉一带。于八月十六七日。连得大雨。海潮上涌。城市村庄。间有被水之处。近省地方。七八两月。未得十分透雨。节次遣弁查勘。均不至水旱成灾。得旨。所奏俱悉。其被水被旱处。虽不成灾。亦应抚恤。毋致失所也。　　

○又奏、台郡凤山县民邱子刚等、因越界筑坝、引水灌田。俱被生番戕害。查向来内地民人。或侵入番境。致被残害。生番罕有无故逸入内地。戕杀民人者。是欲保全内地民人。惟有严越界之禁。今邱子刚等被害。皆缘不遵禁令。衅由自致。见惟严饬通事土目。晓以利害。谕以国法。俾知畏惧。渐令侦缉正凶。毋许轻举妄动。致生事端。得旨。所奏俱悉。只可如此办理。　　

○又奏、闽省福、兴、泉、漳。地窄人稠。民食官储。内地则赖上游延、建、邵、三府所余。外地则藉台郡所产。迩年动拨平粜。未经买补甚多。今岁早稻丰收。晚禾亦皆畅茂。正可乘此秋成。采买补足。现拨司库银两。分发台郡各厅县。收获后、即照市价平买。毋累农民。得旨。所办甚妥。知道了。　　

○河南巡抚硕色奏、前据四川按察使姜顺龙奏称、东省有蚕二种。食椿叶者名椿蚕。食柞叶者名山蚕。请饬抚臣、将餧养之法。移咨各省。以收蚕利。查豫省开封、彰德怀庆、河南、南阳、汝宁及汝州、陕州、光州、等府州属。产有柞槲等树。可餧山蚕。近有东省人民。携茧来豫。夥同放养。俱已得种得法。其余祥符等七十九州县。不产青柞等树者。或植桑以养家蚕。或纺绵以织布疋。应就土俗民情所便。时为劝导。不使游惰成风。得旨。所奏俱悉。行之以实。不懈不扰可也。　　

○又奏、谢降级从宽留任恩。得旨。汝自守有余。而猷为不足。以后当加意奋勉。若以姑息为得计。则未必然。　　

○又奏、豫省今岁雨水调匀。收成丰稔。合计实有九分。现粮价平减。士民欣庆。得旨。览奏曷胜欣慰。既富矣。又何加焉。曰教之。汝亦尝留心于此乎。若夫似雅尔图之有名无实。则不如无耳。　　

○河南南阳镇总兵萧良金奏报、秋禾丰稔。所属各营汛、合有九分。米价平减。得旨。此等奏报。须据实直陈。不可稍涉粉饰。至汝为总兵。整饬营伍。乃汝之责。况南阳因武备废弛。故降调韩应魁而用汝。今到任亦将半载。全未奏及汝整饬营伍之事。甚属疎忽。若因朕此旨。而勉强陈奏。无料理之实迹。则汝罪愈重矣。远者尚不能欺隐。况汝河南为四通之区耶。　　

○川陕总督公庆复奏、卜隆吉一营。并所辖之桥湾营。东至靖逆、仅一百三四十里。请就近统归靖逆协副将兼管。再、踏实一营。离瓜州营仅百里。亦请就便改归瓜州营参将兼管。一切事件。由该副参查察。提臣仍统为节制。得旨。著照所请行。下部知之。　　

○又会同陕西巡抚陈宏谋奏、查陕省河山四塞。舟楫鲜通。钱文流通甚少。价日昂贵惟当开采铜觔。鼓铸接济。兹有宝玉堂、王家梁、竹林洞、铜洞坡、青子沟、五处。验有铜信。现有商民等情愿自出工本。先行采试。并闻华阴县属之华阳川。产有铅矿。应请一并开采。以供搭配鼓铸。得旨。若不滋扰而可多得铜觔。自是好事。总须妥协为之。　　

○西安将军博第奏、西安驻防兵丁。生计风俗。近来甚觉颓靡。盖缘差役不均。且逋负深重。以致技艺生疎。抵任以来。即饬八旗员弁等、将借放重债。一切酗酒赌博等事。严行禁止。复为酌定喜丧事宜。衣服制度。均派差役。俾力革前非。勤习技艺。得旨。所奏不为不悉。亦只在尔力行而已。勉之。　　

○河州镇总兵周仪奏、自简任边疆。惟有督率将弁。整饬武备。按期训练兵丁。不敢稍有废弛。得旨。惟在实力训练。兵丁之生熟。一望而知。非若他事可掩也。勉之。　　

○两广总督那苏图奏报到粤日期。并请训谕。得旨。汝在闽省。诸事尚属合宜。惟稍有因循之意。以致与周学健不合。则汝之短处耳。此后改此微失。以成全璧。则朕之所望者也。至两粤开采一事。颇为目下急务。盖不开采、铜觔何由得裕。而办理少有不妥。诸弊丛生。有利什而害百者。不可不加之意也。　　

○署广东巡抚、广州将军策楞奏、粤东商贩鲜通。产米亦少。每遇青黄不接。无不仰给官仓。查各属仓储。自历年平粜。存价未补者甚多。今岁幸遇丰收。现督同藩司、公别地方之繁简。水次之远近。出产之有无。价值之贵贱。发价酌买。渐次弥补。得旨。所见甚是。妥协为之。　　

○又奏、据暹罗国头目沙大库呈称、从前暹邦需用铜器。因无匠作。特采买本地红铜。装载进广。觅匠制造。嗣因铜器例禁出洋。未蒙许载回国。伏恳俯准给还等情。查定例、铜器不许出口。原指贩运内地铜觔出洋者而言。暹罗自行买备进口倩工制造。与兴贩不同。请降旨恩准给还。得旨。所见是。然亦无庸特降谕旨。即称汝奏闻。转传朕旨给与可也。　　

○署广西巡抚托庸奏、查土忠州土牧黄鉴、滥徵苛派。土民纷纷控告。该土牧同土幕梁奕卿、捏造红字告示文书。语多狂悖。希图诬陷土民。现质讯明确。候督臣会疏题参。得旨。此事得无隐饰耶。此等事、断不可存将就了事之念。以隐贻后患。然又不可张大之以惑乱人心也。　　

○云南总督兼管巡抚事务张允随奏、金沙江上下两游。共一千三百余里。应开凿大小八十三滩。其中最险之蜈蜙岭等、一十五滩。改修旱路。下游计六十四滩。又开修那比渡、至副官村、南岸一带旱路。工程业经过半。各滩凡遇中洪汹涌。不能行舟者。筑坝逼水。将滩石烧煅。凿出船路。以避中流之险。次险者、亦将水面水底。碍船巨石凿去。于两岸绝壁上凿出高低纤路一万余丈。又将横木滩、至新开滩、陆路千余里、蒙茸陡绝之区。开路建桥。以便行旅。查金沙江、自古不通舟楫。自乾隆七年。上游开通。川楚商船。赴金沙厂以上地方贸易者渐多。现试运铜觔至河口滩者。四十三万三千余觔。转运至黄草坪者。十万二千三百余觔。下游告竣。即可运至泸州。直达京局。就目下情形计算。每年可运铜百余万斤。较陆运之费。可省十之二三。并将来川省商民。闻风贩运。盐米流通。民食亦可资接济。得旨。所奏俱悉。若果实如所言。自是美举。　　

○贵州总督、兼管巡抚事务张广泗奏、前署贵州布政使陈德荣、自京回任。谨述谕旨云。传谕总督张广泗、武备万不可废弛。伏惟黔省疆土新辟。苗猓杂居。犷猂难制。且界连滇、楚、西粤。四面环夷。其地皆叠嶂层峦。在在险隘。武备尤为紧要。比年以来。军装器械。渐次修整。至教演之法。弓箭鸟枪。各兵止知虚演架势。现勤加训练。俾资实用。所演阵势。从前三才五花之名。于黔地丛林深箐。复嶂重冈。概无可用。现亦略为变通。仿明戚继光、御倭所制鸳鸯阵遗意。将弓箭枪炮刀牌。朋成队伍。于山林狭隘之区。皆可左右冲击。首尾照应。并饬提镇各臣。共遵谕旨。务期益加训练。得旨。各省谁不云实力奉行。今年讷亲所察。即其明效大验也。朕亦惟观其行而始信其言耳。　　

○贵州古州镇总兵崔杰奏、巡查营伍情形。得旨。所奏俱悉。不可虚应故事。巡查一番。必有巡查之实迹。而又不可生事滋扰也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十五


大清高宗法天隆运至诚先觉体元立极敷文奋武孝慈神圣纯皇帝实录卷之二百二十六　　

