<!-- { "loadSidebar": true } -->
○是日、驻跸爱里口。　　

○丙午。上行围于锡拉诺海。　　

○吏部议准、河东河道总督完颜伟奏称、归德府新设商虞通判。应建衙署。设立典吏夫役。及官俸役食。从之。　　

○户部议覆、给事中钟衡奏、请除坐仓之弊。州县徵漕。每佥派书役。分廒收米。多系历年积蠹。又恐伊等朋比作奸。遂令内署亲戚家人长随等。坐仓看收。而不肖书吏。暗通贿赂。彼此交结。致粮户交纳。分外刁难。而包揽代纳之辈。复潜相串通。恣行无忌。往往有之。应如所奏。令有漕督抚、总漕、严饬徵漕州县。于开仓时。务必亲至仓廒。米属乾洁。随到随收。响攩平量。一一亲身查察。万一因公他出。暂委本州县佐贰官轮流监收。该州县在仓看收人等。及佥派之书役。如有包揽浮收。通同舞弊之事。即行揭报。严参究治。如监收之佐贰官。有扶同隐匿等弊。该抚一并参究。从之。　　

○礼部议覆、河南学政林枝春奏、各学乐舞生。应令学臣选取、发学充补一条。应如所请。将取进儒童之外。择其文理颇明者。另案备取。抄发各学。以充乐舞之用。候新案既颁。随将旧案停止。倘其中有专攻举业。不愿充补者勿强。从之。　　

○銮仪卫奏、查康熙三十七年。圣祖仁皇帝御筵宴时。迎接、奏将军令。进桌张、奏普天乐。彻宴时、仍奏将军令。今日皇上御筵。臣等仍请照前豫备。此后若御筵宴。皆照此敬谨豫备。得旨、知道了。此系私宴。著豫备细乐。俟至盛京宴筵时。应有喜起舞大臣者。可豫备中和乐。　　

○是日、驻跸克衣勒锡尔哈。　　

○丁未。谕军机大臣等、向来山西一省。民间需用小麦杂粮。本省时有不足。多往关中贩运。近闻该省督抚。于关中限数放行。不许照常运载。以致山西粮食缺少。市价日昂。朕思山、陕、虽分两省。均属朕之赤子。难分畛域。且平阳、蒲州、两处。与陕西之西安、同州、尤为切近。今年陕西二麦丰收。秋成可望。本年米粮。既属充裕。自应使商贩流通。以资接济。庶山西民人。无艰食之患。尔等可寄信与塞楞额知之。　　

○赈贷江南淮安分司所属板、徐、中、莞、临、兴、等场被旱灶户。并缓徵七年及本年分折价钱粮。　　

○是日、驻跸库勒图塔喇。昭乌达盟长敖汉郡王吹木丕勒、恭进筵宴。　　

○戊申。上诣皇太后行幄问安。　　

○贷直隶沧州、被雹灶户。并免本年分额赋。　　

○是日、驻跸吗吗塔喇。　　

○己酉。上行围。至乙卯皆如之。　　

○诣皇太后行幄问安。　　

○是日、驻跸叟吉塔喇。　　

○庚戌。谕曰。头等台吉璘沁、头等塔布囊敏珠尔拉布坦、俱大家子弟。人亦去得。俱著加恩晋封公爵。　　

○又谕曰、怡亲王弘晓、昨日向太监高玉诉说。围后管辖不善。令其转奏。经朕降旨、著总理行营王大臣会议查办。今日高玉又称、怡亲王言我所奏之事。如何向伊等会议。朕复降旨、此系朕特旨交办之事。有何不可会议之处。未几高玉又称、怡亲王言今日查看后护。已为整齐。奏请施恩免其查办等语。此事朕已降旨。而高玉屡为代奏。若非怡亲王素与结纳。则高玉何至如此。朕初念怡亲王之父、行走勤劳。特加恩养。自委用政务以来。伊毫无实心。于一切交派事件。并不悉心经理。伊之品行。诸王大臣、皆所共知。既不感朕委用之恩。反结纳奏事太监。此岂王之所当为耶。怡亲王、著交庄亲王议处。高玉、著九条锁拏解京城。交内务府大臣。令其在瓮山铡草。即交怡亲王派人解送。朕看其如何照看也。　　

○总理行营事务庄亲王允禄等奏、先经行在理藩院奏、昭乌达盟长吹木丕勒、桑理达等。以初次巡幸伊等部落。思欲少效微忱。恭进筵宴外。仍请贡牛羊驼马。奉旨嘉奖。令送至筵宴地方呈阅。免其收受。此诚体恤殊恩。然伊等心实不安。仍恳请赏收。得旨所进牛羊。仍免收受。著护送前来阅看。即与赏收无异。朕思此次所备牲畜。尽足敷用。伊等既恳诚吁请。或另有可用之处。著总理行营王大臣等会议具奏。臣等查行营牲畜虽足。伊等既再三恳请。应将驼只、交武备院。遇有用处领用。马匹、令其送至兵丁换马处。应用。再查句骊河至京。约计一月。回跸时、正值草衰气寒之候。若将此项马驼。令就近牧养肥壮。豫解彼处。再换一次。更属有益。得旨、知道了。所进马驼、补换之后。仍将所换者。给与蒙古人等。　　

○吏部奏、嗣后凡遇开复革职人员。如有降罚注册之案。有加级纪录。应行抵销者。令该督抚于该员开复之后。查明该员降罚注册各案。咨部核议。如有例应引见者。即于引见文内声明。准其抵销。从之。　　

○又议准、左都御史刘统勋奏称、严漏洩章奏之禁、杜专阃僭越之端、二条。查督抚藩臬。陈奏密封事件。关系重大。尤宜慎密。如陈奏既用密封。而又彼此关通商酌。若非扶同掩饰。即属故意欺蒙。自应分别查议。以示惩戒。嗣后凡密奏事件。未经发出之先。即上司属员。概不得互相计议参酌。如有漏洩通同。一经发觉。按其情事轻重。分别治罪。再查会典内、惟开督抚见文武属员仪注。及旗枪等执事。至于燕闲谈笑之顷。坐位作何朝向。饮酒看山之际。属员作何祗候。原无礼制可稽。而代天巡狩之牌。黄衣短褂之从。护卫班房之名。更无原委可考。或因旧习而不知改。或改除而不能尽。以致形迹涉于侈肆。趋承过于卑謟。殊非大吏谨慎威仪。小心翼翼之度。应通行直省督抚。嗣后仪从器仗。各遵会典。周旋仪度。各凛寅畏。其妄为尊大。有乖定制之条。自行除去。如被指摘纠参。照违制例议处。从之。　　

○户部议覆、广西巡抚杨锡绂奏称、山斗冈铜铅矿厂酌定抽取支销事宜。应如所请。将山斗冈厂民所获余铜。照回头山例。每百斤、给价八两三钱零。收买供铸。商民所获余铅。听其自行变卖归本。所出银两。每两暂抽正课一钱五分。俟出产旺盛。即照定例三七收纳。仍将收买余铜给过价银。及抽收各项税课。造入各矿厂岁底奏销册内。送部查核。至密陀僧一项。应令该抚照例一体抽收撒散。留贮备用。其所设官役。该抚既称现开铅垄三口。铜垄一口。共设炉房二座。原议设厂官一员。书记一名。巡役七名。并无浮多。应准。从之。　　

○礼部议覆、江西学政金德瑛奏请、各学童生。每额进一名者。府试酌取五十名。申送学臣。武童每额一名。取送二十名。如有踰数多取。截去不准收试。其府学廪生贫士。南昌等六府学无租者。听府庠生员报名。分附各县学册后。一体均给。从之。　　

○赈恤江苏铜山、沛县、海州、沭阳、阜宁、五州县。大河、徐州、二卫、旱灾虫灾饥民。　　

○是日、驻跸哈当和硕。卓索图盟长土默特贝子哈穆哈巴雅思呼朗图恭进筵宴。　　

○是月兵部奏臣部议叙八旗米局官员。向系奏请纪录今陆续年满送部者甚多。若逐案奏请。未免烦渎。请嗣后臣等议叙此等人员。俱附入汇题完结。从之。　　

○步军统领舒赫德奏、年逢闰月。来京就食者多。应禁奸商兴贩。已照例传知内外各城门。除三四石之米。仍旧放行。倘有车载马驮。至十数石以上者。俱盘诘拦阻。复不时遣人躧拏兴贩奸商。量米多寡。情罪重轻。酌加惩治。米交近厂减价粜卖。所买钱文。仍给本人。得旨、好。知道了。　　

○署两江总督协办河务尹继善奏、凤、泗、淮、扬、等属。闰四月停赈后。所有鳏寡孤独、疲癃残疾之人。除已入养济院外。其余无论本籍外来。一体收留。酌给口粮暂养。现据各属查报。约有数千口。即于拨赈余剩银米内支销。至八月以后。秋禾丰登。听其各自糊口。或俟养济院额粮缺出。逐渐顶补。可以停养。奏入、报闻。　　

○漕运总督顾琮奏、海州旱灾。派委标员。前往巡查弹压。得旨、料理甚属可嘉。仍应时刻留心。以靖地方。　　

○江苏巡抚陈大受奏报、各属蝻子生发。捕扑情形。得旨、蝗蝻原可以人力胜。上紧扑灭可也。　　

○又奏、各属蝻子已未扑净情形。得旨、捕蝗之法惟应尽人力而不可姑息耳。　　

○又奏、酌筹买补粜缺仓谷。拟俟新谷登场。先将粜存价值。量就本处及附近地方购买。酌定价值。以为准则。查江苏等属。向来平价。米每石一两二钱。谷六钱。如市价在此数以内。即令买补。如市价长至此数。即行停止。所买之数。各照该州县现缺常平额数。买至十分之五而止。如缺米一千石者。本年先买补五百石。缺六千石者。买补三千石。缺六千石以上者。亦以买补三千石为止。余俟下年陆续再买。至本境采买。如有短发勒派。责成该管道府。严察请参。得旨、是。应如是办理者。　　

○又奏、各属晴雨情形。得旨、览奏稍慰朕怀。海州虽属偏灾。然积歉之余。不可不加意抚恤。然为郡既小。想亦不费周章也。　　

○江宁织造兼管龙江关税务员外郎西宁奏、严禁浮收等弊情形。得旨、知道了。不在陈奏。惟在实心。　　

○安徽巡抚范璨奏、密行劝谕富户。出粜藏粟。以济贫民。有愿减价者。量其多寡。或赉花红。或给扁额。其好善最多之处。总作一碑志以为乡党劝。现在各属米价渐平。亦因时调剂之一法。得旨、好。应常行者。　　

○江西巡抚陈宏谋奏、南赣等府。强借强抢各案。已经完结。及料理接济。地方宁谧缘由。得旨、所奏情节。知道了。然慎终如始。人之所难。以后凡关民瘼之事。不可不留心速奏也。　　

○又奏、筹画补仓事宜。查江西产米之乡。每年秋后。民间多有粜卖米谷。输纳条丁者。臣拟暂为变通。除已有纳谷捐监者。即以监谷补仓。米多价平。可供采买者。即以采买补仓。此外偶有捐监无人。而又难于采买之县。如愿将谷石就近纳官者。准抵作条丁。俟秋后。照该处时价酌定。每石约在六钱内外。凡就近而有谷者。听以谷代银。即将平粜之价。抵还地丁。其不愿纳谷者。仍听便。是亦补仓之一策。得旨、捐监之例。江西未停。且停止采买、原指米贵之处而言。江西今岁有收。原可补足仓额。若照所奏。恐滋纷扰。不必。　　

○刑部侍郎署福建巡抚周学健奏、祗承圣训。竭力整饬各缘由。得旨、好。勉力为之。但汝系弱人。精神亦须少惜。　　

