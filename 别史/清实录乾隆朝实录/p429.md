<!-- { "loadSidebar": true } -->
○又议准、四川副都统永宁奏称。成都八旗官兵口粮。俱动项交地方官。于每年秋收时。买米收贮。至米价昂贵时。照原价分给兵丁。甚属有济。但收贮微少。现于觉和托名下。追出银一千四百七十九两零。皆系向兵丁勒索之项。请仍交地方官买贮分给。从之。　　

○礼部议准、湖南学政阮学浩奏称。宝庆府属之城步县。乾隆三年。改归靖州管辖。其文武生童。亦改附靖州考试。嗣于六年经贵督张广泗题准、城步县仍改归宝庆府管辖。其岁科两试。自应仍循向例。从本届岁考为始。城步生童。改为宝庆府考试。一切报部册案。统入宝庆府属。文武新生。俱照旧例拨取府学名数。从之。　　

○钦差侍郎周学健、直隶总督高斌、两江总督宗室德沛。安徽巡抚张楷奏。上江连年拨赈平粜。仓贮空虚。应及时买补。接济来春。但本年江北大荒。而湖广、江西、又有失收之处。时价在一两二钱上下。较昂于各属原粜一两内外之价。实难责其赔垫。恳将今年采买。准以一两二钱为率。设价再昂。即停止。后不为例。得旨。如所请行。该部知道。　　

○乙未。谕。江南山阳、阜宁、安东、清河、桃源、淮安、大河、等七县卫。叠被水祲。黎民困苦。今年赈济夏灾时。每米一斗。照例折银一钱。嗣因地方米价昂贵。一钱之价。不能买米一斗。朕加恩增至一钱二分。今部中将秋灾案内米价。准其折给一钱二分。而夏灾案内。仍照一钱之数。此遵定例办理者。但山阳等七县卫。被水较他处更重。自应格外施恩。著将夏灾所赈米价。准与秋灾一例报销。每米一斗。准折银一钱二分。该部可即传谕江南督抚等知之。　　

○大学士等议准、四川巡抚硕色奏称。川省连年丰稔。统计常平捐监社仓。现共贮谷二百六十余万石。而未经敷额之监粮。又现在陆续收捐。是川省之仓储渐充。足备缓急。近因江、楚、等省粮贵。贩运者多。又两淮、湖北、赴川采买者。十四万余石。自无谷贱伤农之患。若再加本地采买。恐粮价腾贵。转于本地民食有碍。今两江灾伤甚重。楚省亦被偏灾。何敢歧视。查自成都、至重、夔、一路近江易运州县。共有二十余处。系产米之区。又临河易买。生俊乐捐。故所贮独多。约计现存谷六十余万石。倘江楚需粮孔亟。可先酌动二十万石。今楚省就近拨运。递相接济。俟该省平粜完时。将价银解缴川省。酌发于粮少仓虚之州县。照时价从容买贮。从之。　　

○丙申。上诣皇太后宫问安。　　

○谕。我朝文臣。无封公侯伯之例。大学士张廷玉伯爵。系格外加恩。彼时伊奏请与伊子张若霭承袭之处。不合。今着带于本身。伊子张若霭。不必承袭　　

○又谕。仲永檀密奏留中之摺。鄂容安如何问及。仲永檀如何告知。臣工密奏之事。岂容如此宣洩。仲永檀、鄂容安、俱革职。拏交慎刑司。着庄亲王、履亲王、和亲王、平郡王、大学士张廷玉、徐本、尚书讷亲、来保、哈达哈、审明具奏。　　

○户部议准、甘肃巡抚黄廷桂奏称。乾隆六年。第一次编审陇西各州县。共新增民丁六千四百八十二丁。应均摊徵补暂豁屯户丁银三千二十两零。请自癸亥年起入额徵收。尚该未补暂豁屯户丁银六千四十六两零。俟下届编审。再分二次抵补。至抵足之年。仍遵旧例永不加赋从之。　　

○予故署陕西巡抚户部左侍郎降一级留任岱奇致祭如例。　　

○豁免福建尤溪、永安、崇安、福安、等四县、荒田溢额银九百三十七两有奇。米一百四十二石有奇。　　

○丁酉。御史吴炜奏、前奉谕旨。令内外大臣。保举如阳城、马周者。以备耳目之司。今蒙将保举单发出。查所保人员内。有毕宗高、朱文灏、二员。名实未副。外论沸腾。又原任道员刘永鐄、从前参款累累。亦应查明有无公私罪犯。方准与选。至此外或有可议之人。恐复尚多。请敕下吏部。于所保起废人员内。查明原任有无过犯。方准考试。得旨。这所奏是。朕立贤无方。广开言路。故令诸臣秉公保举。而诸臣多不以实。即如周学健所保。皆系同乡。已行申饬矣。今兹吴炜所奏之三泰、满色、二格。以朕视之。其所保之毕宗高、朱文灏、刘永鐄、奚特不称周城之选。即其人之素行。亦不足齿于士大夫之列。三泰等著即饬行。其所保之人。不准带领引见。再韩光基所保之刘之璋、李懋德。闻其人亦俱平常。韩光基亦著饬行。所保之人。不许带领引见。余著该部议奏。　　

○戊戍。大学士等奏、准噶尔来使进藏。应行备办事宜。得旨。依议。乌赫图著赏银一千两。玉宝著赏银二千五百两。以为沿途费用。　　

○工部议准、江西巡抚陈宏谋奏称、宜春县之太平关、萍乡县之案山关、插岭关、石灰营关。玉山县之屏风关。贵溪县之昂山关。各应分别修建。并建造城楼营房。添设兵丁。从之。　　

○又议准、河南河北镇总兵丁山奏称。镇标左右。彰德、陕州、四营之房。概系坍塌过半。累任俱未修葺。各兵已自行搭盖。或典买僦居。无庸复建糜帑。应请嗣后将现存营房。查明间数。并居住兵丁姓名。造册呈送抚提总兵衙门存查。专责各该营将备。留心经管。些小损漏。即令现住兵丁自行黏补。若年久朽坏。非穷兵力所能修者。该管将备、查验确估通报。若公费有余。则用公费。如不敷。酌拨闲款公项修葺。倘兵丁再有任意作践。及私拆等弊。查实重处。仍追赔修补。该将备于每年底。将房间兵名。造册通报。如有升迁事故。仍将经管营房间数。照大路墩台营房之例。一并造入交代册内报查。从之。　　

○予故原任吏部尚书杨超曾、祭葬。谥文敏。　　

○福建漳州镇总兵龙有印、以军政自陈解职。命降二级调用。　　

○豁除山东德州卫、垦不成熟地八十六亩有奇。　　

○己亥。谕、安徽巡抚张楷、年逾七十。该省现有办赈之事。恐其精力不能周到。著来京候旨。安徽巡抚员缺。著喀尔吉善调补。即速赴任。　　

○又谕、王謩年逾七十。精力衰惫。著免其坐台。准回原籍。　　

○户部议准、江苏巡抚陈大受奏称。江省灾邑赈济平粜米谷。从本邑运往乡村。水陆脚价。俱应动项开销。至赈济缺额。动款买补。及将仓粮协拨邻境。所需运费。均应于耗羡存公项内动支。倘不敷。再奏明动用正项。从之。　　

○又议准、漕运总督顾琮奏称。浙江省赔造新船。从前给过三修银。接准部咨著追。但查赔补止照原船接算。初不因其赔造、另立十年之限。且从未奉有赔造船只不给修艌之文。今浙省给过三修银。实缘阅年久远。旗丁佥换不一。委系无从著追。应援照江苏省准免之例。题请免追。并请嗣后赔造船只。概停支给三修银。从之。　　

○又议准、漕运总督顾琮奏称。山东省带运粮石。例给负重银。伊等有雇船洒带盘剥之费。殊难迟滞。请照动支各丁行月钱粮之例。及时支给。其江浙等省带运负重。仍照旧支给。从之。　　

○旌表守正被戕之直隶省天津县民邢文贵妻殷氏。怀来县民郭登宵继女王氏。　　

○庚子。上御太和殿视朝。文武升转各官谢恩　　

○谕、广东潮州府属。新设丰顺一县在于黄冈、潮阳、二协营。抽拨兵丁二百名。前赴丰顺驻防。查黄冈至丰顺。计程二百七十里。潮阳至丰顺。计程三百一十里。兵丁搬移家眷。未免盘费艰难。其黄冈移驻者。每兵一名。酌赏银四钱。眷口、大口每名赏给银三钱。十五岁以下小口。按名减半。其潮阳移驻者。每兵一名。赏银五钱。眷口、大口每名赏给银四钱。小口按名减半。即于该营收存公费内支给。该部可传谕该省督抚等知之。　　

○户部议覆、四川巡抚硕色奏称。滇省运铜。应通饬运官。在重庆府地方。协同该管官。雇募坚固船只。装载祗以八分为率。不许过重。如人役附搭客货者。严拏究处。若运官图利私装。即揭参。设遇风信不顺。江水暴涨。令暂停候。不得贪程冒险。均应如所请。并将停候日期。报部查核。倘借端逗遛。即据实查参。并转饬地方文武官弁。凡遇滇铜到境。务拨干练兵役。督同水手人等。防护趱运。如有疎虞。即将失防职名查参。并将无籍游民、冒充船户揽载铜觔之徒。严行禁止。从之。　　

○工部议准、安徽巡抚张楷奏称。滁州城垣。于估修后复多坍坏。应请动项速修。从之。　　

○考察銮仪卫等衙门、及各直省军政。卓异官十八员。不谨官三员。罢软官二员。年老官十一员。有疾官二员。才力不及官七员。分别升赏处分如例。　　

○免江南泰州属庙湾场、被水灾民乾隆六年折价银二千一百五十二两有奇。其缓徵银一千四百三十四两有奇。分作三年带徵。至带徵乾隆二年五年折价银。递至癸亥甲子年带徵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十


大清高宗法天隆运至诚先觉体元立极敷文奋武孝慈神圣纯皇帝实录卷之一百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。十二月。辛丑。上诣皇太后宫问安。　　

○谕大学士等、朕细阅鄂容安、仲永檀、供词。伊等往来亲密。于未奏以前。先行商谋。既奏以后。复行照会。二人俱已供出。明系结党营私。纠参不睦之人。尔等祗拟以洩漏机密事务之律。不合。著会同三法司。另行严审定拟具奏。　　

○补行乾隆元年、四年、湖北省大计。不谨官五员。年老官三员。有疾官三员。才力不及官三员。湖南省大计。不谨官四员。罢软官一员。年老官五员。有疾官五员。才力不及官一员。浮躁官四员。分别处分如例。　　

○予故原任直隶巡抚郭世隆、涿州知州洊升湖广总督李成龙、河南舞阳县知县赠奉议大夫按察使佥事潘宏、卢氏县知县白楹、刘澜、济源县典史李应选、入祀各该省名宦祠。直隶明大学士李标、原任内阁学士兼礼部侍郎张榕端、河南岁贡张星、明诸生李光璧、舞阳县明殉节诸生陈预抱、陈预养、陈预怀、鲁山县明殉节诸生陈维明、入祀各该省乡贤祠。其殉节诸生陈预抱之子默通、陈预养之子默恒、默言、襄九等、亦附其侧。　　

