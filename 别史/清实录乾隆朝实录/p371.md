<!-- { "loadSidebar": true } -->
○命定乐宫。谕。考定乐章。订正律吕。欲以垂之永久。非祗用之一时也。尔等因万寿节乐章。两议请旨。朕思黄钟为声气之元。同于穆之运。帝王诞生。昊天有成命。万寿节以黄钟为宫。俾人君闻乐儆心。思保明于夙夜。义甚深远。不必因朕诞辰在八月。而以南吕为宫。已降旨准履亲王所议行矣。朕又思朝会之乐。旋相为宫。是以万寿节。不妨仍用黄钟。若云朝廷大典。必当用黄钟。则编钟之内。必有不用之钟。反堕于哑钟之诮矣。且此钟律。非朝廷之上。孰敢用之。似不必拘于黄钟之说也。尔等又议称皇太后乐。应用大吕。夫大吕者。即黄钟之吕也。朕万寿节用黄钟律。而皇太后万寿节用黄钟之吕。似犹未安。况以律吕相生次第言之。一黄钟。二林钟。三太蔟。四南吕。今既遵古三统之说。以其序为尊卑。用黄钟尊上帝。用林钟尊后土。用太蔟尊宗庙。而议皇太后乐。用大吕。大吕之序。在南吕之后。尔等既议皇后乐用南吕。是皇后乐先于皇太后也。尤为未协。礼记帝日后月之义。固不易之经。皇太后母后也。此古今之通称。似亦宜用南吕为宫。朕意如此。尔等悉心详议画一具奏。　　

○壬申。赐广西巡抚杨锡钹、世宗宪皇帝朱批上谕一部。　　

○癸酉。上奉皇太后幸同乐园。侍早晚膳。复奉皇太后幸山高水长。至乙亥皆如之。　　

○和硕庄亲王允禄等奏。臣等遵旨传集礼部和声署、内务府掌仪司、各乐工。在城隍庙演丹陛乐。其鼓节既与乐章不符合。并与明代乐章亦不相符。且两处多寡不等。实系相沿讹谬。亟宜改正。臣等酌议。嗣后应用七言四句。排班趋进立定之节候。为第一句完。奏以节鼓。下三句。每一跪三叩头起立之节候。各完一句。奏以节鼓。九叩礼毕。恰完四句。至皇上于皇太后前行礼。不便与臣下词同。应为五言四句。其节奏如前。得旨。所奏五言四句。近于诗句。乐章仍以长短句为是。准其字数。与相仿佛可也。余依议。　　

○甲戌。上御奉三无私殿。赐宗藩宴。　　

○乙亥。上御正大光明殿。赐朝正外藩。及内大臣大学士等宴。召乌珠穆沁、和硕车臣亲王阿喇布坦那木扎勒。喀尔喀、车臣汗达玛林。科尔沁、多罗郡王和硕额驸齐默特多尔济。鄂尔多斯、多罗郡王扎木扬。四子部落、多罗达尔汉卓里克图郡王阿喇布坦多尔济。喀尔喀、多罗郡王德木楚克。厄鲁特、多罗郡王和硕额驸色卜腾旺布。喀喇沁、多罗贝勒和硕额驸僧衮扎卜。翁牛特、多罗达尔汉岱青贝勒朋苏克。敖汉、固山贝子固山额驸罗卜藏。阿霸噶、达尔汉辅国公鄂勒哲依图。喀尔喀、和硕额驸根扎卜多尔济等。至御座前赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十八

大清高宗法天隆运至诚先觉体元立极敷文奋武孝慈神圣纯皇帝实录卷之一百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆柱总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。正月。丙子。上奉皇太后幸同乐园。侍早晚膳。至癸未、皆如之。　　

○御正大光明殿。赐大学士尚书等宴。　　

○奉皇太后幸山高水长。至己卯、皆如之。　　

○戊寅。谕、据副都统纪山奏称。前因准噶尔请进藏熬茶。派官兵护送。令那克素三十九部落番民等。豫备马匹牲畜。接济应用。伊等率先集事。惟恐后时。甚属急公。且伊等头目入见。俱言蒙国家豢养之恩。从无扰累。各得安生。惟愿诚心报效等语。此次准噶尔人等。未曾进藏。伊等所备之马匹牲畜。虽未经应用。但番民生长遥远。感戴国家之恩。黾勉报效。甚属可嘉。宜施特恩。著将伊等今年应输钱粮。尽数宽免。以示鼓励。　　

○大学士鄂尔泰等议覆。呼伦贝尔副都统衔玛尔拜奏称。呼伦贝尔地方。向无办事传递文报之员。嗣由理藩院派笔帖式一员。领催一名。前往轮班办事。彼时因未设立笔帖式。故如此办理。今呼伦贝尔地方。已添设蒙古笔帖式二员。若仍由京理藩院派往笔帖式更换。未免徒劳驿站。请嗣后停止派往。其现在办事之笔帖式等。如果行走勤慎。五年期满。咨送该将军处。遇有应升缺出。准与彼处人等归并拣选以示鼓励等语。应如所奏。从之。　　

○盛京刑部侍郎觉罗吴拜、以母老请留京侍养。以内阁学士兆惠为盛京刑部侍郎。吴拜为内阁学士。　　

○调广东督标中军副将张元佐来京引见。　　

○庚辰。工部议准。湖北布政使严瑞龙奏称。核减工程银两。系浮开应缴之项。承修官值升迁事故。往往拖欠。承追之员。因未定有年限处分。因循延缓。嗣后应照承追杂项钱粮例。定以年限。限满不完。如例降罚。承修官逾限不缴、参处。从之。　　

○辛己。谕大学士等。朕于二月初二日、恭谒泰陵。一切应行事宜。各该衙门备办。　　

○壬午。谕、朕前因直隶、山东、河南、三省有老瓜贼一种。狠毒异常。大为行李之害。是以特颁谕旨。令地方官设法查拏。近又闻得此种老瓜贼。北五省皆有。而陕省固原州等处尤多。每于春月空身而出。俱走潼关。分散各处谋劫。及至秋冬。各挟赃物而回。恐被捕役盘获。多于山僻小径。绕回本籍。行踪诡秘。变迁百端。必须该地方官齐心协力。不分疆界。互相查拏。庶可净厥根株。著尹继善、岱奇、黄廷桂等。檄饬委员。将老瓜贼出入取道之处。躧访查捕。务期严密周详。毋使漏网。　　

○理藩院奏。喀尔喀协办台吉齐巴格扎卜故。得旨。据奏喀尔喀协办台吉齐巴格扎卜。出痘病故。伊在军前效力行走。人尚去得。又于京城来往甚久。朕因令其在乾清门行走。学习礼仪。今伊患痘溘逝。深为恻然。著赏银一百两。派章京一员。与同来台吉海都卜等会同办理。事毕。将该台吉灵柩。带往游牧处去。　　

○定外藩蒙古生身人不必来京例。谕曰。喀尔喀协办台吉齐巴格扎卜。从前因伊曾否出痘。知之不真。至京染痘病故。旧例未曾出痘蒙古等。俱不准来京。但恐伊等内有似齐巴格扎卜、误行来京。染疾者正复不少。朕心深为悯恻。嗣后如本身未能确知出痘之王公台吉等。俱不必来京。若欲瞻仰朕颜。于朕出哨时。行围之所。亦得瞻仰。断不可冒昧来京。著将此旨行文遍行晓谕众扎萨克等知之。　　

○癸未。宗人府奏玉牒。自雍正十一年告成后。已届十年例修之期。臣府应会同内阁礼部纂修。从之。　　

○甲申。上诣长春仙馆。问皇太后安。奉皇太后居畅春园。　　

○谕。上江凤、颍、等属。于上年夏秋连被水灾。朕已降旨。加意赈恤。蠲缓各项钱粮。并于定例赈济月分之外。将灾重地方。加展两月一月不等。顷闻滁、和、二属。及无为州。系偶尔偏灾。得赈之后。已足支持。惟凤、颍、泗、三属。连年被潦。民困为甚。今麦秋之期。尚在五月。其加赈至三月止者。仍有四月一月乏食。加赈至二月止者。仍有三四两个月乏食。赈至正月止者。仍有二三四三个月乏食。虽该州县例有平粜仓粮。而贫民无钱籴买。深可轸念。著将凤、颍、泗、三属已赈贫民。再借与口粮一个月。其正月止赈之处。去麦秋尚遥。应查明最贫之民。借与口粮两个月。至五分灾不赈者。定例于春月酌借口粮。应同六分灾不赈之次贫。一体照例酌借。以接济之。统于秋成交谷还仓。若近处谷石不敷。由远处拨运。恐缓不济急。即照上年之例、用银折给。俾小民买食大麦秫秫等杂粮。以糊其口。该部即速行文江南督抚知之。　　

○又谕。甘省地处边徼。土瘠民贫。朕所加意抚恤。顷闻凉州府属之武威、平番、永昌、古浪、四县。频岁歉收。上年又被旱灾。民情甚苦。积欠颇多。查自雍正十三年、至乾隆四年。武威县未完额粮、八万一百余石。草、六十四万二千余朿。平番县未完额粮、一万三千八百余石。草、一十九万二千余朿。永昌县未完额粮、一万五千二百余石。草、二十万四千余朿。古浪县未完额粮、四千三百余石。草、九万三百余朿。又西宁府属之西宁县。自雍正十三年、至乾隆三年。未完额粮、二万八千九百余石。草、二十九万八千余朿。碾伯县未完额粮、一万一千一百余石。草、一十三万七千余朿。以上六县。皆西陲苦寒之地。虽上年尚属有收。然积歉之余。元气未复。若将新旧额粮草朿。于一岁之内。合并徵收。民力实为艰窘。著将旧欠之项。分作三年带徵。俾闾阎易于输将。示朕加惠边氓之至意。　　

○乙酉。上诣畅春园、问皇太后安。　　

○谕。朕此次恭谒泰陵。著怡亲王、大学士鄂尔泰、张廷玉、在京总理事务。　　

○吏部议覆。直隶总督高斌奏称。各省河工佐杂缺出。惟河东系出具考语咨部。委署一年。保题实授。直隶、江南、多暂行委署。按季汇报。并不出考咨部核覆。补授时始具题。有悬缺数年、仍系暂委者。请行令该河督。将现在署员出考补咨。嗣后画一办理。应如所请。从之。　　

○授淳度亲王女为郡君。壻贝勒僧滚扎布子瑚图凌阿、为多罗额驸。　　

○丙戌。谕曰。直隶总督高斌、到任伊始。正料理地方事务之时。朕此次谒陵。高斌不必前来接驾。　　

○礼部议准。广西巡抚杨锡绂、奏请增建广西乡试号舍四百二十间。从之。　　

○丁亥。命编修秦蕙田、在尚书房行走。　　

○准噶尔部人罗斯玛特多喇特、率亲属五人来降。命赏给安插如例。　　

