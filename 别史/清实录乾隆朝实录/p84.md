<!-- { "loadSidebar": true } -->
○和硕悫靖公主薨。遣官致祭建碑如例。　　

○予故太子太傅大学士致仕陈元龙、祭葬如例。谥文简。　　

○丙午。是日起。上以冬至祀天于圜丘。斋戒三日。　　

○丁未。以降调户部左侍郎李绂、为詹事府詹事。　　

○戊申。殿试中式武举。命庄亲王允禄、平郡王福彭、公庆复、内大臣常明、大学士迈柱、都统丰盛额、阅弓马技勇。　　

○己酉。冬至。祀天于圜丘。上亲诣行礼。　　

○诣大高殿、寿皇殿、行礼。　　

○遣官祭永陵、福陵、昭陵、昭西陵、孝陵、孝东陵、景陵、世宗宪皇帝、孝敬宪皇后。　　

○上诣皇太后宫问安。　　

○停次日朝贺。　　

○庚戌。策试中式武举马负书等九十八名于太和殿前。　　

○兵部议覆、总理事务王大臣疏言、雍正八年十二月、十年正月内。有哈密驻防、及派赴阿济毕济、查看道路之千总杨文蔚、把总张阅、遇贼打仗阵亡。请分别给与恤荫如例。阵亡伤亡兵丁张洪友等、四十一名。受伤兵丁庄英等、十六名。各加恤赏有差。从之。　　

○广东巡抚杨永斌疏报、安南国王嗣黎维祎遣使庆贺登极。请准其奉表来京。允行。　　

○遣官祭永定河神。　　

○辛亥。上诣皇太后宫问安。　　

○谕总理事务王大臣、昨据贵州总督张广泗、陈奏苗疆善后事宜三条。朕已降旨交总理事务王大臣、议政大臣、会同该部妥议。今朕思张广泗所奏第一条。请于新疆内地添设官兵。驻劄弹压。自应照所请行。但所添兵丁。计一千三百余名。以之分布各处。朕意似稍觉不敷。现在安设营汛。是否足敷巡防之用。目前断不可以节省钱粮。而为迁就之举。其第二条。请设立郡县。在目前似可不必。或因地方辽阔。所有同知通判等官。难于统辖。酌设道员弹压巡查。似尚可行。至第三条内。奏请将内地新疆、逆苗绝户田产。酌量安插汉民领种。朕思苗性反覆靡常。经此番兵威大创之后。虽畏惧慑伏。而数十年后。岂能豫料。若于新疆各处。将所有逆产。招集汉民耕种。万一苗人滋事蠢动。则是以内地之民人。因耕种苗地而受其荼毒。朕心深为不忍。此必不可行者。朕意逆苗因罪入官之地。自无复赏给逆苗之理。与其招集汉人。不若添设屯军。即令兵丁耕种。俾无事则尽力南亩。万一有警。就近即可抵御。且收获粮石。又可少佐兵食。以省内地之挽运。较属有益。其安设屯军。于额设汛防兵丁之外。就地亩之多寡。酌量添设。或专令屯种。或令与汛防兵丁。更番屯种。则苗疆驻劄之兵数较多。而兵气自奋。且省添兵之费。朕意如此。可先行寄信张广泗知之。苗疆善后事宜。关系重大。极宜详慎筹画。俾可永远遵行。张广泗、切不可因从前原欲郡县其地。目今仗此兵威。遂欲回护前议也。总之苗疆之事。可省而不可繁。可拒却而不可招来。即今之添兵设防。亦不过因已经如此办理。于国家颜面有关。难于全彻耳。尚须妥协计议。使地方永远宁谧。　　

○壬子。上诣寿皇殿行礼。　　

○总理事务王大臣议覆、原任正黄旗汉军都统管理井田事务甘国璧疏陈、屯庄事宜。一、井田每户原给田一百二十五亩。十二亩五分为公田。十二亩五分为庐含场圃。百亩为私田。公田尽收尽报。今既改屯庄。应令按亩完纳屯粮。一、堡户原止给地三十亩。令其耕种。不交公粮。今若令一体完课。未免拮据。请加恩增给地亩。一、三堡旗民杂处。难于稽查。请将各户原领三堡房地。尽交该州县。即于现今咨回井户所遗房地内、照数拨给。一、八旗改屯人户。嗣后身故有子者。自应顶补。倘遇无子寡妇。情愿守节。并无亲戚可依者。请留地四十亩、以资养赡。即令本屯之人、代种完粮。俟伊身后。仍将地亩交官召种。一、井田原拨霸州、固安、永清、新城、四州县地。今改屯庄。令防御管辖。请将附近霸州者。令霸州防御管辖。附近固安者。令固安防御管辖。一、井田向设乡长。请仍留供役。果能勤慎。遇有屯长缺出拔补。一、骁骑校应遵议彻回。但一时未有可补之缺。请俟补放之日。令其交地回京。均应如所请。惟堡户一条。纳粮既属无力。增地又似多事。应仍令其照旧暂行耕种。从之。　　

○癸丑。兵部议覆、调任山东巡抚岳浚疏言、登标中营之即墨、武定、济南、城守、四营。兖标之寿张、德州、二营。向设守备。并无衙署。应一体添建。又请将移驻海丰县佘家巷之武定营守备。彻回管理中军事务。添设佘家巷守备一员。应如所请。从之。　　

○甲寅。皇太后圣寿节。前期。礼部奏请行礼。奉皇太后懿旨停止。是日、遣官祭太庙后殿。　　

○上诣皇太后宫、行礼。进膳。　　

○乙卯。谕总理事务王大臣、黔省逆苗不法。扰害地方。哈元生等各挟私心。措置乖舛。以致稽迟军务。小丑肆其跳梁。朕即位之初。特命张广泗为经略。专其事权。俾无牵制掣肘之患。伊受事以来。殚心筹画。调度有方。董率数省官弁兵丁。奋勇戮力。不避险阻。未及一载。即奏肤功。从此苗氛扫荡。四境辑宁。足以仰慰皇考在天之灵。朕心甚为嘉悦。张广泗应加恩议叙之处。前旨甚明。著遵前旨行。所有在事文武大小官弁兵丁。俱著分别等次。加恩议叙赏赉。以奖劳绩。其阵亡弁兵等。著查明一一赏恤。不得遗漏。从前两广总督鄂弥达。尽心协济军需。曾奉皇考事竣议叙之旨。其他邻省大臣官弁等。或派遣弁兵。或运送粮饷。或抚恤流民。实有裨益于军务黔民者。著张广泗确查据实陈奏。一并分别交部议叙。　　

○户部议准、原署四川巡抚王士俊疏言、宁远府知府事务较繁。请将南门外落地一税。并宁番、会川、九道沟、三税口。改归续设之通判经理。从之。　　

○赐殿试武举马负书等九十八人、武进士及第出身有差。引见弓马技勇最优者十人、及王大臣等拣选可充侍卫者、二十五人。上御箭亭亲试。授一甲一名马负书、为一等侍卫。二名韩锜、三名李星垣、为二等侍卫。二甲万岱、许成麟、孟绍先、马扬远、塞尔特、熊良臣、史誉、许忠朝、唐绍尧、马捷元、为三等侍卫。三甲王国宗、刘士清、郭璞、袁勋、吕文英、王曰敏、王振元、左秀、田怀孝、温达勇、解逊、李渌、张拔、马云鹏、赵登高、邱良乐、为蓝翎侍卫。　　

○丙辰。上诣路大兵。已经彻回。而鄂尔昆。乌里雅苏台。尚皇太后宫问安。　　

○谕总理事务王大臣、现今两路大兵。已经彻回。而鄂尔昆、乌里雅苏台。尚有驻防之奉天兵二千名。宁古塔兵一千名。黑龙江兵二千名。绿旗兵二千名。喀尔喀兵一千五百名。种屯绿旗兵六百名。哈密地方。尚有驻防绿旗兵五千名。共一万四千一百名。俱各戍守边疆。际此严冬。卡伦瞭望。侦探巡查。倍觉寒苦。朕心、深为轸念。著每名赏给银三两。为制办冬衣御寒之具。该管大臣、即于军营存贮银内。按名散给。务令均沾实惠。　　

○丁巳。谕总理事务王大臣、自京师至易州。共计七州县。民人供应差役。急公可嘉。朕已降旨、将本年应徵钱粮。全行蠲免。并晓谕业户等。酌宽佃人租粮。使伊等同沾恩泽。今思此七州县内。有入官地亩。均系穷民佃种。完纳租银。虽官租与民业不同。而佃户趋事赴功。则与旗民无异。亦当一体加恩。以示优恤。著将入官地亩。本年佃户租银。照定例、每一钱者宽免三分。该督可即转饬州县官。遵朕谕旨。实力奉行。毋使胥吏侵蚀中饱。　　

○戊午。上诣皇太后宫问安。　　

○以湖广九溪协副将李椅、为襄阳镇总兵官。以漕标中军副将高钰、为四川川北镇总兵官。　　

○己未。总理事务王大臣议覆、福建巡抚卢焯疏言、邵武县之永安所屯田。每亩徵米四斗三升五合有奇。霞浦县之福宁卫屯田。每亩徵米三斗三升有奇。又每亩徵修仓银一分三厘。粮额实为过重。请照中则屯田例、每亩徵米二斗。其多徵之米。并福宁卫应徵修仓银两。概予豁除。应如所请。从之。　　

○工部议准、署江苏巡抚顾琮疏言、通州三角司巡检。旧借驻官河镇。与所辖各沙。暌隔百有余里。应就近移驻吕四场。并添建衙署。从之。　　

○是月。三礼馆总裁大学士鄂尔泰等奏、拟定纂修三礼条例。一曰正义。乃直诂经义。确然无疑者。二曰辨正。乃后儒驳正旧说。至当不易者。三曰通论。或以本节本句。参证他篇。比类以测义。或引他经。与此经互相发明。四曰余论。虽非正解。而依附经义。于事物之理有所发明。如程子易传胡氏春秋传之类。五曰存疑。各持一说。义皆可通。不宜偏废。六曰存异。如易之取象。诗之比兴。后儒务为新奇。而可欺惑愚众者。存而驳之。使学者不迷于所从。然后别加案语。遵折衷汇纂之例。庶几经之大义。开卷了然。而又可旁推交通以曲尽其义类。得旨。此所定六类。斟酌允当。著照所奏行。　　

○署川陕总督兼甘肃巡抚刘于义奏言、瓜州回民。于雍正十三年借给耔种口粮。共一万二千石。脚价银二千二百七十一两。应自乾隆元年为始。分作六年清还。兹据额敏和卓、以回子添制衣服。买补车骡等事。本年秋收所余粮石。仅供诸项之用。呈恳宽限一年。可否允准之处。伏候训示。得旨、著照所请行。该部知道。　　

○调任江西巡抚岳浚奏报、办理山东武闱事竣。再赴江西新任。得旨、知道了。江西自常安诸务废弛之后。俞兆岳复徒务小节。而不能整饬大纲。所以特命汝往。汝其勉力为之。以副朕简任之意。　　

○河南巡抚富德奏请、加赈永城县被水灾民两月。并借给社仓谷石。得旨、知道了。赈恤饥民。当如救焚拯溺。朕断不有所吝惜也。但使民受实惠。而吏不中饱。则其权全在汝等。　　

○署广西布政使杨锡绂奏报、到任日期。得旨、抚臣既系新行。汝又补授伊始。所当事事和衷。虚心讲求。以图地方政治改观。兵民乐业。以副朕望。　　

○巡视台湾御史白起图等奏报、擒捕新港、加志阁、二社凶番。得旨、知道了。此等事。马骥从前何以不奏。著伊明白回奏。看来武弁、大有苟且了事之意。甚非慎重海防之道也。　　

○直隶提督宗室德沛奏请、增添公费名粮。以资营务。得旨、兵制乃国家经久之法。岂可一时骤改。若如是。恐开虚冒假替之弊。且即称各镇尚有应改者。试与李卫一并详议看。　　

