<!-- { "loadSidebar": true } -->
○谕、朕见工部驳减浙抚修理兰亭工费一本。部驳甚是。兰亭名胜之区。镌刻皇祖御书。理应修葺。以肃观瞻。但系已定之规模。略加整理。并非从新建造可比。何至需费四千余两之多。且此等事。只应具摺陈奏。不当用本。今卢焯具本核题。又经部议题奏。难以发还。只得就本批发。可传旨申余卢焯。令其知之。　　

○户部议覆、两江总督那苏图疏称、浒墅关未经报部各口岸。请暂为存留。不作报部经制。亦不许各口擅立税房。私自徵收。至本地土货。载赴远方。为数多者。方行徵税。若交租完粮米麦。及船载米麦不及十石者。概免纳课。查榷关分设口岸。以报部为准。若将未经报部之口岸。仍存留不作报部经制。则去存究属无定。应令该督那苏图。会同巡抚张渠。将应留应裁之处。并土货载赴远方。数少者有无收税。米麦十石以上者。作何徵收。一并详查具题。得旨、著照总督那苏图所请行。此事部议过刻。盖由织造海保来京。陈奏部中书办需索等弊。伊等心怀嫌怨。将应准之事。吹求驳诘。该部堂官。何以不查察参奏。著交部察议。　　

○工部议覆、川陕总督鄂弥达奏、宁夏旧城身薄。址又近水。请照满城高厚之式。于旧址内、收进二十丈建筑。所圈民地。即将官地照数拨补。如欲领价者。给价免粮。再、被灾满汉兵民五万户。虽经给与房价。而器具多被损毁。无力购买。并请每户赏银一两。均应如所请。从之。　　

○以都察院左都御史魏廷珍、为工部尚书。内阁学士陈大受、为吏部右侍郎。　　

○旌表守正捐躯之河南尉氏县烈妇郎氏。　　

○癸酉。裁太仓州七浦闸闸官、归水利通判、镇洋县吴淞、天妃、二闸闸官、归甘草司巡检、昭文县白茆、徐六泾、二闸闸官、归白茆司巡检、管辖。从江南河道总督高斌请也。　　

○甲戌。谕、四月初一日殿试。著派庄亲王、諴亲王、常明、来保、监试。照上科之例。赐与食物。其侍卫、候朕派出。前往照看。　　

○江西道御史罗弥高奏、八旗文移。繙清译汉。多出领催书吏之手。易滋讹谬。请于每旗司、各派通晓清文满官二员。经理案牍。勤敏繙译笔帖式二员。校对册档。又、领催向管本旗事件。保无从中舞弊。并请对旗更换。于八旗内通选补用。下户部议。寻议。八旗事务。若止拣选满官。亦易瞻徇亲故。应请将一切文移。经领催繙译后。即交管理旗司之满官。勘验书押。仍与汉官公同办案。其校对笔帖式。先将考取繙译之护军披甲内。拣选八名。每名给公费银一两。如人数补完。在八旗监生生员官学生内考取。至领催悉易生手。骤难办理。应令每旗司酌留一半。俟新调领催经管一年后。全行更换。缺出、即知会该旗通选送部。从之。　　

○江西省补行、乾隆元年大计。卓异官十员。不谨官三员。罢软官一员。年老官九员。有疾官一员。才力不及官七员。浮躁官四员。分别升赏处分如例。　　

○乙亥。上诣畅春园、问皇太后安。　　

○正对策体裁。谕、向来殿试策中。俱用颂联。以致士子得以预先撰拟。致滋弊端。况士子进身之始。而即习为献谀之词。尤非导之以正。古人对策中。无此体裁也。今当殿试之期。朕亲制策问之题。不拘旧式。以免诸生预先揣摩。诸生策内。不许用四六颂联。但取文理明通。敷陈切当。不必泥于成格。限于字数。此次试期已近。倘有不画一之处。亦不以此为去取。临期有告病托故不到者。著礼部奏闻。将来如何酌定款式。著大学士九卿会议具奏。　　

○吏部议恤、乌逊珠勒阵亡之奉天镶黄旗防御穆尔图、正白旗佐领克尔吉楞、正黄旗汉军骁骑校胡登秀、正蓝旗领催色楞太、授为云骑尉。正红旗云骑尉傻色、授为骑都尉。祭葬如例。　　

○调浙江定海镇总兵黄有才、为温州镇总兵。以瑞安营副将裴鉽、为定海镇总兵。　　

○豁长芦属沧州、南皮、宁津、交河、东光、乐陵、海丰、七州县。兴国、富国、严镇、丰财、四场。迷没灶地钱粮。　　

○丙子。谕、朕闻得天津、河间、文安、一带。积水未消。民间难以布种。屡谕总督孙嘉淦。设法疏浚。并将小民如何资生之处。确行访察奏闻。今据孙嘉淦奏称。天津等处村庄。除已经涸出。现种麦禾畅茂者不开外。查天津地方。目下虽未涸出。将来可涸不误晚禾者、四十七处。其深洼积水难望消涸者、四十二处。河间地方。目下虽未涸出、将来可涸不误晚禾者、五处。其深洼积水难望消涸者、三十七处。文安地方。目下虽未涸出、将来可涸不误晚禾者、二十一处。其深洼积水难望消涸者、五十三处。又静海县之贾口义渡等十七村。大城县之王凡固献等十六村。雄县之孟家齐官等八村。积水尚未全消。凡此六县积水之区。其可望涸出者。止可种植穉禾晚稻。其不能涸出者。将来虽有鱼苇菱蒲之利。亦必待至五六月间。方可有望。目前资生无策等语。朕览孙嘉淦所奏。甚为明晰。地方积潦未消。其为害更甚于被旱。若不施恩于常格之外。则停赈之后。小民仍不免于饥馁。朕深悯焉。著将此六县内。现虽未涸将来可涸之一百一十四村庄。再行加赈一个月。其深洼积水难望消涸之一百三十二村庄。应再加赈两个月。孙嘉淦可督率有司。遵朕谕旨确速办理。毋得稽迟。该部迅速行文前去。　　

○兵部奏、广东省雍正十三年生息银两。至乾隆四年始行奏销。得旨、知道了。看此查奏情节。显系督奏销迟延。查各省奏销。俱系今年奏销上年之项。纵使粤省地方辽阔。不过多迟一年。岂有迟至数年始行奏销之理。嗣后如有似此迟延奏销之省分。兵部可即行文询问。　　

○又议准、直隶总督孙嘉淦疏称、昌平等六州县卫。供应兵丁差使。每年拨银一万二千四百两。今大军凯旋。而戌兵未彻。尚有各需供应之处。但查核该州县造报乾隆元二两年清册。较之雍正十三年以前。有少至五分六分者。请将每年应拨昌平州银三千两。延庆卫银二千两。宣化县银二千两。怀来县银三千六百两。怀安县银一千二百两。各减一半拨给。万全县应拨银六百两。向止拨银三百六十两。无庸再减。从之。　　

○命大学士徐本、赵国麟、吏部尚书甘汝来、户部尚书陈德华、刑部尚书尹继善、工部尚书魏廷珍、吏部右侍郎陈大受、工部右侍郎阿克敦、内阁学士王承尧、通政使归宣光、右通政杨嗣璟、大理寺少卿高山、詹事府少詹事许希孔、为殿试读卷官。　　

○是月。直隶总督孙嘉淦奏、天津等处。水潦停积。前经大学士鄂尔泰奏准。于静海县独流地方。开南运河之东岸建闸。引水注之双窰中塘洼。由白沙头入海。实下游治水要策。但开河甚易。注海颇难。中途梗塞。既虞漫溢。海口开深。又防倒漾。自宜酌量地势。逐段履勘。业委清河道鲁之裕。尚恐一人难以独任。随委原任福建布政使张廷枚。原任山东武定府知府顾文炳。协同办理。得旨、委员办理。固为先事预筹之计。但卿所用非其人矣。鲁之裕老而刚愎。张廷枚年少自用聪明。二人同处。必有意见参差不合之处。且二人本非大器。不过以其少有才。尚堪驱策。是以朕从前发与李卫。以其能驾驭若辈也。若卿善善欲长之人。尚不当信用此等人也。然卿既已委用。其留心试之。　　

○两江总督那苏图奏、宝山县杨家嘴土塘。被海潮冲刷。保护无虞。得旨、知道了。此事颇有关系。卿其加意办理。毋致疎虞。　　

○钦差总办江南水利工程大理寺卿汪漋、通政使德尔敏奏、淮扬河道。先将就近工程疏浚。其余应挑挖引河。修建闸坝。逐段挨勘。陆续估办。得旨、所奏俱悉。不可惜费。亦不可冒费。必期一劳永逸。于民生有益。方为善举也。　　

○江南河道总督高斌奏、桃汛各工平稳。运道通利。得旨、欣悦览之。今遣大学士鄂尔泰。前往察勘运口。卿其与之和衷详酌。勿固执己见。若大学士以为合宜。亦可以解众人之疑也。　　

○又奏、前经奏请于夏初漕艘全数渡黄之后。另简贤臣。以副总河重任。未蒙俞允。再陈下悃。伏望赐休。得旨、尚有面谕大学士之旨。到彼即知。卿亦莫为固辞也。　　

○江南苏松水师营总兵陈伦炯奏、督运仓谷全数到闽日期。得旨、此次汝所办理。颇属勤劳可嘉。谷石既已运到。汝可回本任。　　

○浙江巡抚卢焯奏、山阴县近因海潮南徙。江溜折回。由西北正港。分流东南。直射丈棚村、寺直河、等处。护沙冲刷殆尽。塘身难资捍御。又萧山县西塘。上迎江溜。下捍海潮。洪家庄、丫义塘、淡家浦、三段。篰石土塘。亦甚单薄。至海宁县涨沙渐高。潮溜由南岸入江。折向西北。仁钱二县江塘。俱成顶冲。而三郎庙一处。更系险工。惟在先事图维。以期有备无患。得旨、先事预防。正当及卓图维者也。　　

○湖南巡抚冯光裕奏、谢恩赴任。得旨、所奏俱悉。汝系朕特简用之人。必当著实勉力政务。整饬封疆。以副任用之意。湖南民苗杂处。风俗欠佳。虽称鱼米之乡。而积贮未富。皆不可不留心也。至安民必先察吏。而察吏必先正己。汝操守不患不廉。而识见尚湏广大。汝其志之。　　

○陕西巡抚张楷奏报、得雨沾足。得旨、前次奏报之后。朕甚为陕省廑念。览此奏。朕怀稍慰矣。但愿继此膏泽常沾耳。　　

○又奏、绥德州去年被旱。除有地而乏食者。业已赈恤外。尚有赁种佃户。与佣作工人。觅食尤难。因照他省首查无业穷民之例。按名散赈。得旨、办理甚妥。知道了。　　

○四川提督王进昌奏、保县分设各汛。新驻官兵。一切善后事宜。俟农田务竣。亲往察勘。得旨、好、汝应前往察勘者也。有不合宜应改正之处。即具摺奏闻。　　

○四川松潘镇总兵潘绍周奏、镇抚番民安贴情形。得旨、松潘为番民杂处之地。此等事最宜先事预筹。不可因小故而酿大患。因马义不胜此任。故调用汝。汝其勉之莫怠。　　

○两广总督马尔泰奏、访拏私销私铸缘由。得旨、如此留心。不愧封疆之寄也。　　

○署广东巡抚王謩奏、闻采铜矿事宜。得旨、所奏俱悉。实力查察。悉心调度。八字甚为中要。时刻勉之可也。　　

○云南总督庆复奏请陛见。得旨、卿到云南。一切尚赖卿整理。何必以陛见为请。至君臣同心。万里如在目前。正不必以仆仆道路为恭也。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十九　　



大清高宗法天隆运至诚先觉体元立极敷文奋武孝慈神圣纯皇帝实录卷之九十　　

