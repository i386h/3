<!-- { "loadSidebar": true } -->
○己未二月。明帝命杨镐、杜松、刘綎等。统兵二十万、号四十万来攻。左翼中路。以杜松王宣、赵梦麟、张铨、督兵六万。由浑河出抚顺关。右翼中路。以李如柏、贺世贤阎鸣泰、督兵六万。由清河出鸦鹘关。左翼北路。以马林、麻岩、潘宗颜、督兵四万。由开原合叶赫兵、出三岔口。右翼南路。以刘綎、康应乾、督兵四万。合朝鲜兵、出宽甸口。期并趋我兴京。三月朔。我西路侦卒、遥见火光驰告。甫至、而南路侦卒、又以明兵逼境告。我太祖曰。明兵之来、信矣。南路驻防之兵有五百。即以此拒之。明使我先见南路有兵者。诱我兵而南也。其由抚顺关西来者。必大兵。急宜拒战。破此则他路兵不足患矣。即于辰刻。率大贝勒代善、及众贝勒大臣、统城中兵出。而令大贝勒前行。时侦卒又以明兵出清河路来告。大贝勒曰。清河之界。道途偪仄崎岖。兵未能骤至。我兵惟先往抚顺。以逆敌兵。遂过扎喀关。与达尔汉侍卫扈尔汉。集兵以待上之至。时四贝勒以祀事后至。谓大贝勒曰、界藩山上。我筑城夫役在焉。山虽险。倘明之将帅。不惜士卒。奋力攻之。陷夫役奈何。我兵宜急进。以安夫役之心。大贝勒等善是言。下令军士尽擐甲。日过午、至太兰冈。大贝勒及扈尔汉。欲驻兵隐僻地以待敌。四贝勒艴然曰。正宜耀兵列阵。明示敌人。壮我夫役士卒之胆。俾并力以战。何故令兵立隐僻地耶。巴图鲁额亦都曰。贝勒之言是也。我兵当堂堂正正。以向敌人。遂督兵赴界藩。对明兵营、列阵而待。初、众贝勒兵未至。我国防卫筑城夫役之兵。仅四百人。伏萨尔浒谷口。俟明总兵、杜松、王宣、赵梦麟之兵。过谷口将半。尾击之。追至界藩渡口。与筑城夫役、合据界藩山之吉林崖。杜松结营萨尔浒山。而自引兵围吉林崖。仰攻我兵。我兵四百人。率众夫役下击之。一战而斩明兵百人。时我国众贝勒甫至。见明兵攻吉林崖者、约二万人。又一军列萨尔浒山巅。遥为声势。四大贝勒与诸将议曰。吉林崖巅。有防卫夫役之兵四百人。急增千人助之。俾登山驰下冲击。而以右翼四旗兵夹攻之。其萨尔浒山之兵。则以左翼四旗兵当之。遂遣兵千人。往吉林崖上至、问四大贝勒破敌策。四大贝勒具以前议告上曰、日暮矣。且从汝等。今分右翼四旗之二。与左四旗兵合。先破萨尔浒山所驻兵。此兵破。则界藩之众。自丧胆矣。再令右二旗兵。遥望界藩明军。俟我兵由吉林崖驰下冲击时。并力以战。是时我国近都城之兵。乘善马者先至乘驽马者后至。其数十里外者尚未至。于是合六旗兵。进攻萨尔浒山。明兵驻营列阵、发枪炮。我兵仰而射之。奋力冲击。不移时、破其营垒。死者相枕藉。而所遣助吉林崖之兵。自山驰下冲击。右二旗兵。渡河直前夹击。明兵之在界藩山者。短刃相接。我兵纵横驰突。无不一当百。遂大破其众。明总兵杜松、王宣、赵梦麟等皆殁于阵。横尸亘山野。血流成渠。其旗帜器械、及士卒死者。蔽浑河而下。如流凘焉追奔逐北二十余里。至硕钦山。时已昏。军士沿途搜剿者又无数。是夜明总兵马林兵、营于尚间崖。浚壕严斥堠。鸣金鼓自卫。我兵见之。乘夜驰告于大贝勒。翼旦、大贝勒以三百余骑驰往。马林兵方拔营行。见大贝勒兵至回兵结方营。环营浚壕三匝。列火器。俾习火器者立壕外。继列骑兵以俟。又潘宗颜一军。距西三里外营斐芬山。大贝勒见之。使人驰告于上。时我国远路之兵。亦陆续至。与大贝勒兵合。明左翼中路后营游击龚念遂、李希泌、统步骑万人。驾大车。持坚楯。营于斡珲鄂谟地。环营浚濠。外列火器。上见之与四贝勒率兵不满千人分其半下马步战。明兵发火器拒敌四贝勒引骑兵奋勇冲入。我步兵遂斫其车。破其楯。明兵又大败。龚念遂、李希泌、皆阵殁焉。会大贝勒使人至。知明兵己营尚间崖。上不待四贝勒兵。急引侍从四五人往。日中、至其地。见明兵四万人。布阵成列。上趣令我军。先据山巅。向下搏击。众兵方欲登山。而马林营内之兵。与壕外兵合。上曰是将与我战也。我兵且勿登山。宜下马步战。令大贝勒往谕。时左二旗兵下马者、方四五十人。明兵已自西突至。大贝勒代善、言于上曰。兵已进矣。即怒马迎战。直入其阵。二贝勒阿敏、三贝勒莽古尔泰、与众台吉等。各鼓勇奋进。两军搏战。遂败明兵。斩首捕卤过当。方战时。我六旗兵见之。不及布列行阵。人自为战。前后弗相待。纵马飞驰。直偪明营。明兵发鸟枪巨炮。我兵冲突纵击。飞矢利刃。所向无前。明兵不能支又大败遁走。我兵乘胜追击。明副将麻岩。及大小将士皆阵没。总兵马林、仅以身免。灭迹扫尘。案角陇种。尚间崖下河水为之尽赤。上复集军士。驰往斐芬山。攻开原道潘宗颜兵。令我兵之半下马。仰山而攻。宗颜兵约万人。以楯遮蔽连发火器。我兵突入摧其楯。遂破之。宗颜全军尽没。时叶赫贝勒锦台什布扬古。欲助明。与潘宗颜合。其兵甫至开原中固城。闻明兵败。大惊而遁。是时我军既击破明二路兵。上乃收全军、至固勒班地方驻营。而明总兵刘綎、李如柏等由南路进者。已近逼兴京。侦卒驰告上遂命扈尔汉、先率兵千人往御。翼旦、上复命二贝勒阿敏、率兵二千继之。上率众贝勒大臣、还军至界藩。行凯旋礼。刲八牛、祭纛告天。大贝勒代善请曰。吾先归。从二十骑。微行探信。祀毕。上徐来。上许诺。三贝勒莽古尔泰、亦相继行。四贝勒驰至上前。请与俱往。上曰汝兄微行往探。汝随吾后行。四贝勒曰。兄独往。吾留此、未安也。遂亦行。日暮、大贝勒回至兴京。入宫则皇后内廷等见大贝勒至。亟问御敌策。大贝勒曰。抚顺、开原、二路敌兵已破。诛戮且尽。南来兵已遣将往御。我待父皇命。当即往破之。于是大贝勒复出城。迎上于大屯之野。上自界藩启行至兴京。平明、命大贝勒、三贝勒、四贝勒、统军士御刘綎。而留兵四千于都城。待李如柏、贺世贤等之兵。初刘綎兵出宽甸。进栋鄂路。我居民避匿深山茂林中。刘綎悉焚其栅寨。杀其孱弱佐领托保、额尔讷额赫、率驻防五百人迎敌。刘綎兵围之数重。额尔讷额赫死之。并伤我卒五十人。托保引余兵。与扈尔汉军合。扈尔汉伏兵山隘以待。巳刻、大贝勒、及三贝勒四贝勒、引兵甫出瓦尔喀什窝集。时刘綎所率精锐二万。先遣万人前掠。将趋登阿布达哩冈布阵。大贝勒欲引兵先登。驰下击之。四贝勒曰。兄统大兵留此。相机为援。吾先督兵登冈。自上下击之。大贝勒曰。善。吾引左翼兵出其西。汝引右翼兵登山。俾将士下击。汝立后督视。勿违吾言。辄轻身入也。四贝勒遂率右翼兵往。先引精骑三十人。超出众军前。自山驰下。奋击之。兵刃交接。战甚酣。后军随至。冲突而入。大贝勒又率左翼兵、自山之西至。夹攻之。明兵大溃。四贝勒乘胜追击。与刘綎后队两营兵遇。綎仓卒不及阵。四贝勒纵兵奋击。歼其两营兵万人。刘綎战死。是时明海盖道康应乾步兵、合朝鲜兵、营于富察之野。其兵执筤筅长枪。被藤甲皮甲。朝鲜兵被纸甲其胄以柳条为之。火器层叠列待。四贝勒既破刘綎兵。方驻军。众贝勒皆至。遂复督兵攻应乾明兵及朝鲜兵敌。竞发火器。忽大风骤作。走石扬沙。烟尘反扑敌营。昏冥昼晦。我军乘之。飞矢雨发。又大破之。其兵二万人歼焉。应乾遁去。先是二贝勒阿敏、扈尔汉、前行。遇明游击乔一琦兵击败之。一琦收残卒。奔朝鲜都元帅姜功烈营。时功烈据固拉库崖。众贝勒复整兵逐一琦。遂攻朝鲜营。功烈知明兵败。大惊。遂按兵偃旗帜。遣通事执旗来告曰。此来非吾愿也。昔倭侵我国。据我城郭。夺我疆土急难之时。赖明助我。获退倭兵。今以报德之故。奉调至此。尔抚我。我当归附。且我兵之在明行间者。已被尔杀。此营中皆高丽兵也。明兵逃匿于我者。止游击一人、及所从军士而已。当执之以献。四大贝勒定议。乃曰。尔等降。先令主将来。否则必战。功烈复遣使来告曰。吾若今夕即往。恐军乱逃窜。其令副元帅先往。宿贝勒营以示信。诘朝、吾率众降。遂尽执明兵。掷于山下付我。明游击乔一琦、自缢死。于是朝鲜副元帅、先诣众贝勒降。翼日、姜功烈率兵五千下山降。众贝勒宴劳之。送功烈及所部将士、先诣都城。上御殿。朝鲜都元帅姜功烈、及副元帅等。匍匐谒见。上优以宾礼。数赐宴。厚遇之。士卒悉留豢养。四大贝勒既歼南路明兵四万人。我军驻三日。籍其俘获人马辎重铠仗而还。是役也。明以倾国之兵。云集辽沈。又招合朝鲜、叶赫、分路来侵。五日之间。悉被我军诛灭。其宿将猛士。暴骸骨于外士卒死者。不啻十余万。我军邀天佑助。以少击众。无不摧坚挫锐。迅奏肤功。策勋按籍。我士卒仅损二百人。自古克敌制胜。未有若斯之神者也。时明经略杨镐、驻沈阳。闻三路兵败。大惊。急檄总兵李如柏、副将贺世贤等回兵。如柏等自呼兰路遁归。我哨兵二十人见之。据山上鸣螺。系帽弓弰。挥之。作招集大兵状。已而呼噪下击。杀四十人。获马五十匹。明兵夺路而逃。相蹂践死者。复千余人。庚寅。大军还至都城。上顾众贝勒大臣曰。明以二十万众、号四十七万。分四路、并力来战。今我不踰时破之。遂获全胜。各国闻之。若谓我分兵拒敌。则称我兵众。若谓我往来剿杀。则服我兵强。传闻四方。熟不慑我军威者哉。呜呼。由是一战。而明之国势益削。我之武烈益扬。遂乃克辽东。取沈阳。王基开。帝业定。夫岂易乎。允因我太祖求是于天复讐乎祖同兄弟子侄之众。率股肱心膂之臣。亲冒矢石。授方略。一时圣嗣贤臣。抒劳效悃。用成鸿勋。我大清亿万年丕丕基。实肇乎此。予小子披读实录。未尝不起敬起慕起悲。愧未能及其时、以承训抒力于行间马上也。夫我祖如此勤劳所得之天下。子若孙睹此战迹。而不思所以永天命。绵帝图。兢兢业业。治国安民。凛惟休惟恤之诫。存监夏监殷之心。则亦非予子孙而已尔。此予睹萨尔浒之战。所由书事也。此予因实录尊藏。人弗易见。而特书其事。以示我大清亿万年子孙臣庶。期共勉以无忘祖宗开创之艰难也。　　

