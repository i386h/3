<!-- { "loadSidebar": true } -->
○又谕、明季山东徐鸿儒、兴白莲教扰害城邑居民。蔓延至二十年之久。今王伦之乱。经朕发京兵。命舒赫德往剿。弥月即将群贼尽行殄灭。舒赫德本当议叙。但王伦罪大恶极。不能生擒伏法。致令焚楼自毙。幸逃寸磔之诛。不足以快人心而申国法。舒赫德以调度无能。自陈请罪。固可不必。然伊办理实有不能尽善者。即如音济图、访知王伦实在住处。欲往擒拏。彼时舒赫德、自应选派勇干百人同往。乃竟听其带人无多。轻率前往。致逆犯于被擒就获之时。匪党从两厢突出向夺。音济图猝不及备同绷阿尔图等八人。均各受伤。逆犯复为抢去音济图等奋勇出力。业已施恩擢赏。而舒赫德不能豫派多人往捕。实属疎略。又如游击刚塔、见王伦在汪宅小楼正坐。忽然楼屋火起被焚。王伦亦毙其内。虽讯取众犯供词证验。尚有可据。而所办实未周详。在初时缉拏贼匪。或遇贼众死守。人力难施。固非火攻不可。及贼势窘蹙。匿迹偷生。原当豫防其畏罪自焚之事。旧城濒临运河。取水甚便。若备有激桶麻搭。扑灭亦非所难。即见贼已放火。亦可遣善缘者攀登扑救。勿使逆贼得自投烈焰。舒赫德非不经练诸务者。何竟见不及此。舒赫德于此等节目。实不能辞咎。念其已将同案逆贼王圣如、及逆党孟璨、梵伟等七犯、俱已擒获。姑从宽免其交部。仍著传旨申饬。所有王圣如等各要犯、俟解到日审明严办。再降谕旨。将此通谕中外知之　　

○又谕曰、杨景素、昨已降旨补授山东巡抚令其不必来京请训。即在东省搜查逆贼余党。并随舒赫德办理善后事宜。所有直东交界处所。查拏逆贼。周元理现在该处、妥速缉擒勿使漏网。仍俟办毕归途。将直属应行查办之事。切实经理。再行回省。至天津、河间、等属。有应办灾赈事宜。前经降旨。拨运通仓米十万石。以资赈济。必需大员实力董办。单功擢、现已升授直隶藩司。伊在东省。并无专办之事。著即回直省。办理地方赈务。俾偏灾之地。贫黎早遂安恬。以副轸念。该部即遵谕行　　

○又谕、据吴嗣爵、萨载奏、外河厅属老坝口漫溢堤工。自九月初八日开工进埽。昼夜儹赶。兹于九月二十八日卯时合龙。镶柴压土立见断流。黄河大溜、全由故道归海等语。览奏深为欣慰。老坝口漫工。关系紧要。今于两旬之内。赶办合龙。甚为妥速。除高晋、吴嗣爵、俱有河工专责。前此漫口时、已从宽免其处分。毋庸再予议叙。至抚臣萨载、并非管理河务之人。今协同吴嗣爵、董办速竣。著交部议叙。其在工出力员弁、著高晋查明咨部议叙。所有下埽筑堤兵夫。著查明分别加赏。又吴嗣爵另摺奏称。用过正杂各料、及工夫钱文、共银十一万两有奇。此内道、府、厅、县、参、游、守备并文武汛员、应行分赔之数。照例按股著赔追缴完款等语。殊属非是。吴嗣爵、身为总河。于修防事宜。不能先事筹备。以致堤工漫溢。已不能无旷职之愧。乃于此项应赔银两。祇奏请令道府以下各员摊缴。而于河臣无一语提及。自欲置身事外。竟不畏人非笑。吴嗣爵、可谓恬不知耻者。若使高晋在工同奏、必不肯如此办理。素知吴嗣爵悭吝性成。即此一端观之。其希图诿卸掩饰之处。实为可鄙。所有此项应赔银十一万余两。吴嗣爵系专任总河、且有惜费诿过之事。著分赔银二万两。以示惩儆。高晋兼管河务。其责亦重。著分赔银一万两。其余银八万余两。著道、府、厅、县、参、游、守备、及文武汛员、分别摊赔完缴。以昭平允。吴嗣爵、并著交部严察议奏。朕于诸臣功过赏罚。惟度事理之是非。悉视其人所自取。初无畸轻畸重于其间也。将此通谕知之　　

○谕军机大臣等、阅舒赫德奏到孟璨供单内称、二十八日子时。阎吉仁同梵伟等带领七八十人、去攻寿张。有入道之寿张衙役刘焕、带领二十人。爬城进内。开门放进众人等语。刘焕身充县役。乃敢引贼爬城。戕官害民。甚属可恶。断不可令其漏网。著舒赫德、查已获众犯内、有无此人。如尚未就获。即速严密查拏到案。讯取确供。立即凌迟示众。又供有王伦将吴清林、李忠、放为元帅领兵之语。吴清林、已在昨日获解各犯内。其李忠曾否同获。未据声明。亦即查明。如尚未弋获。立即严拏解京审讯。又国泰拏获褚文讯供、临清人李浩然、八月中曾到恩县招引康三等语。李浩然曾否就获。应即查明缉拏。严究确情。从重办理。看来临清从贼之人。谅必不少。当就已获各犯追求拏究。至旧城所有居民店户。若官兵到时。尚与贼同居。此时贼败。经官兵拏获者。不可作胁从轻宥。即讯无助贼抗拒情由。亦当遣发新疆、及烟瘴等处安插。不可复留内地。又孟璨供称、探得官兵到来时。大家商量。派五百人在东门外迎敌。又派千余人往北门外打仗。并据舒赫德奏豫逃各贼。即塔湾迎敌之贼等语。计贼一千五百余。经春宁、音济图、先后杀死六七百。杨景素、歼擒二三百。又乡民擒解三百余。此外贼匪尚有二百余。难保无窜脱之患。且前奏冲桥而过者。即有伪总兵杨垒之名。其余尚有受贼伪官者。俱未可定。著舒赫德、同杨景素、严切查拏。凡系逆贼伪官。尤不可任其幸免。又据奏、朱兆龙名目。诘讯贼营各犯。亦称实无其人。必是王伦自知罪重。希图捏名混脱无疑等语。果不出朕所料。自可毋庸再究。至音济图往拏王伦。已经擒住欲缚。被两厢突出十余贼。音济图猝不及备。身受刀伤。其绷阿尔图等八人。亦俱受伤。伊等出力之处。朕已加恩奖赏。但音济图前往拏贼。谅不止随带八人。当贼众抢夺逆犯时。岂无未受伤之人攩护。竟容匪众伤人抢犯。著舒赫德查明。如有彼时在场并未得伤。不行救护者。即行奏闻究治。此时逸出之贼。不可不按数查拏。勿使幸逃法网。阿思哈、尚应带兵各处搜拏务获。毋任远扬。但须妥协缉办。不可使乡僻小民。稍有惊扰。其惟一、格图肯、原带溃逃之满汉兵丁。尚有未知下落者。应即查拏从重办理　　

○命内阁学士汪廷玙、教习庶吉士　　

○以额外内阁学士塘古泰、为内阁学士、兼礼部侍郎　　

○以光禄寺卿阿肃、为都察院左副都御史　　

○裁浙江湖州府照磨缺。改设归安县县丞、分驻埭溪镇。移长兴县县丞、分驻夹浦镇。从巡抚三宝请也　　

○旌表守正捐躯之山东汶上县民臧大玉妻林氏　　

○癸未。谕、此次逆贼王伦、攻扰临清。其新城居民、随同地方文武尽力守御。得以保护无恙。甚属可嘉。且撄城固守半月余。作息经营。不无荒废。生计未免拮据。前已传谕该抚查明入告。酌量加恩。今逆匪现已剿除。自应即敷惠泽。所有临清新城居民、本年应徵钱粮。已纳若干。未纳若干。从前有无借欠未完之项。并著杨景素查明奏闻。再降谕旨。至旧城居民、有甘心从贼、抗拒官兵者。自应同贼骈诛。其为贼供役之人。即未拒敌。亦当分遣新疆烟瘴。以示惩儆。其与贼混处日久。见官兵一到。即行投归者。准照胁从罔治。已属宽典。自未便复令邀恩。惟据杨景素奏、现在居民纷纷挈眷回乡。此等自系旧城百姓。闻贼至即携家逃避者。皆系守分善良。事平后复还故土。而旧居阛阓。或为贼匪焚烧。或因攻贼残毁。生业萧条。室庐荡析。殊堪悯恻。自应一体加恩。量为蠲复。又寿张、堂邑、阳谷、三县。经贼扰害。除现仍安居之户。无庸查恤外。其贼匪入城。或人被贼戕。或屋被贼毁。及家计为贼抢掠者。亦为可悯。其应如何分别抚绥之处。并著杨景素妥速查明具奏。候朕另降恩旨。以示轸恤。该部即遵谕行　　

○又谕、此次剿杀逆匪王伦之护军统领春宁、乾清门侍卫音济图、那木扎勒、巴图保、伊琳等、俱各奋勉出力。音济图、已赏还头等侍卫、副都统衔外。那木扎勒、著遇有蒙古副都统缺出。即行坐补。巴图保、伊琳、著补放二等侍卫。春宁从前所有罚俸三年之案。并著宽免　　

○谕军机大臣等、现在查讯盐山县回民王珣进书一事。据供、五六月间。曾将此书、送到盐山学诸葛移处不收。复送沧州许学正、也不收。随送韩村张外委、转送张千总、及四道口守备处、呈送盐山县知县陈洪书。后来仍将书发还了我等语。该犯所供。虽未足尽据。但所献书内、颇多狂诞悖逆之词。武弁或不谙文义。递行转送。该知县既见此等逆词。理应切齿痛恨。即行严拏究问。禀明该上司、据实奏闻。乃祇将原书发还。置之不问。甚属非是。单功擢、已升任直隶藩司。现令回直隶查办赈务。著传谕单功擢、即将陈洪书解任。派员押解来京。听候质讯。一面即委员署理盐山县印务。将此并谕周元理知之　　

○又谕、杨景素奏称、居民纷纷挈眷还乡。是即系临清旧城避贼逃出者。其情殊觉可悯。已有明旨、交杨景素查明酌量赏恤。此等还乡之人。是否全系旧城居住。抑尚有他处百姓在内。亦著杨景素确查妥办。至姚立德、徐绩奏、陆绩拏获解到人犯、共一百二十二名。分别正法发遣、及宣谕释放、所办甚妥。姚立德、现在东昌。该处所获之贼。自与徐绩无涉。但逸贼既至东昌。其为南窜可知。恐尚有未尽弋获者。著杨景素留心截擒。勿使一犯漏网。或有窜入河南境者。何煟并当一体侦捕。至周元理奏到解京六犯。内赵瑶枝供、有先锋解陶、阎吉祥之名。阎吉祥、是否即前日已获之阎吉仁。其解、陶、曾否就获。张旺供、系杨进德徒弟。杨进德现在作何下落。唐洪礼供、系寿张林海徒弟。马德供、系刘三徒弟。林海刘三、俱曾否就获。又李之姚供王伦妻母是无生父母。能使双刀等语。无生父母四字。义不可解。前日被鸟枪打死之舞双刀女贼。据获犯内认识者。称系乌三娘娘。乌三无生。转音相近。其使双刀又同。或即是其人。并著舒赫德查明覆奏。再王伦母妻曾否就获。该逆犯有子几人。俱全获否。著舒赫德即行覆奏。又阅姚立德奏到供单内。毛荣供称、梵林孟一成归岱、都是元帅等语。梵林是否即系和尚梵伟。孟一成是否即系孟璨。至归岱一犯。自系有名贼目。现曾否就获。又犯供内有头目高珍之名。并据高存良供、派在李达名下。据杨二供、被张祥逼胁入夥。据郭二疤眼供、有郭进美骑马领众。均应即速查捕讯究。又据杨大供、有寿张壮役王士爵说、王伦是主凶。并寿张仓房书办冀盘佑、请出本官。令其降贼。本官喊骂。是马成龙动手杀害。此三犯情罪。尤为可恶。必须严缉务获。凌迟处死。其解陶阎吉祥、在堂邑捆打县官。复行杀害。亦应处以凌迟重罪。将此传谕知之　　

