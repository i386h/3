<!-- { "loadSidebar": true } -->
○浙江按察使徐琳奏、浙省向来上纳漕米。无一定之耗羡。亦宜如条编盐课。定以章程。再两浙为富庶之乡。向例河南、山东、犯流罪之人。与直隶等省犯军罪之人。俱按道里远近。发配浙江。夫迁徙罪人。应去丰美而处瘠苦。今以北人迁浙。是去瘠苦而就丰美。且北人性刚胆猛。犯人尤属凶狠之辈。现在各省发浙军流人犯。共一百六十九起。将来人数渐多。诚恐滋扰生事。似宜略为更定。得旨、所奏俱悉。条陈二事。待朕缓酌之。　　

○闽浙总督那苏图奏、闽省漳、泉、民俗。虽强悍成风。屡有鬨斗之事。然寻源究本。并非积染难移。实系教惩失当。臣莅任以来。严饬各属员、亲历巡查。谆切化导。使其感发惩创。如有怙恶不悛者。勘明情罪。置之重典。庶火烈难犯。一惩百儆。以冀刁风渐改。得旨、所奏俱悉。此亦非可欲速之事。惟在实心实力。久道化成可也。　　

○河南巡抚雅尔图奏、开、归、陈、许、等属被水村庄。凡应蠲应缓。俱已毋滥毋遗。但本境内、有原未被水、例不应赈之贫民。值此歉收。未免米粮涌贵。谋食维艰。虽不得与灾民一体邀恩。亦当因时调剂。若委系穷苦无告。老病无依者。仍煮粥散给。其所需米粮薪水。或系州县捐资。或由绅士襄助。或拨充公之闲款酌支。皆就各该处情形、熟筹妥办。得旨、所奏俱悉。　　

○山东巡抚晏斯盛奏、安插江南流民。俱各妥协。但时已岁底。将届春耕。现留养者。尚应送回。无如方来者犹纷纷不绝。未必非江省已赈之民。又思冒滥邻省之养。若不定以限制。非惟糜滥赈资。抑且有误东作。请以来岁正月为始。到境者悉资送还乡。交原籍地方官查明已未领赈。并借给种粮。俾勤力作。其现在留养者。以二月底为止。尽资送回籍。其不愿回者。听自行谋食。并咨明江省、一体查办。得旨、所见甚是。知道了。　　

○河东河道总督白钟山、巡视南漕御史金溶奏、捞浚德州一带运河。业经按次施工。自可依限一律挑完。以待新运。断不至稍有迟滞。得旨、办理甚妥。知道了。　　

○护理山西巡抚布政使严瑞龙奏、接护抚篆。经理政务情形。得旨、喀尔吉善调用安徽。汝应多署数月。一切政务。实心经理。属员贤否。更宜留意。勉之莫怠。　　

○甘肃巡抚黄廷桂奏、甘、凉、西、肃、等处渠工。应照宁夏之例。无论绅衿士庶。按田亩之分数。一例备料勷办。其绅衿不便力作者。许雇募代役。倘敢抗违。即行详革。掌渠乡甲。有徇庇受贿等弊。按律惩治。并枷号渠所示众。仍勒石以垂久远。得旨、甚是。知道了。　　

○署川陕总督马尔泰奏、前甘肃巡抚黄廷桂、奏请豫防郭罗克贼番肆夺。奉旨交郑文焕、前往松潘。相度机宜。与该督抚商办。臣思该贼番屡次劫夺。肆无忌惮。似应少加惩创。追赔赃物。勒献头人。使之畏威守法。已咨商提臣郑文焕、妥协办理。至噶尔丹策凌夷使。现请进藏熬茶。亦应豫为防范。俾得安然就道。不致疎虞。得旨、是。此事似难过为姑息矣。　　

○两广总督公庆复奏、分委场栅人员。督灶收盐。以杜私贩。颇有成效。惟现在各场收贮盐觔。日积日多。闻淮、扬、灶地被水之后。产盐稀少。江广一路。可否令淮商将粤盐拨济疏销。臣现在访查另筹。得旨、嘉悦览之。事若可行。殊属有益。卿与准泰商之。　　

○广西提督谭行义奏、缉获散劄惑众匪犯二名。严审根究。得旨、知道了。此等事恐不止此。总应时刻稽察。以靖地方。　　

○贵州总督兼管巡抚张广泗奏、黔省生齿日繁。臣等广劝耕织。本年共报垦水田七千五百五十五亩零。旱田九千六百三十八亩零。并于省城设立机局。纺织?匹。惟是蚕桑之利。难期近功。臣当董率各属。毋令始勤终怠。得旨。劝课农桑。临民者第一要务。实力行之。　　

○是年。旌表孝子、直隶等省刘逵等三十三名。孝妇、江苏等省殷氏等六口。守节合例、八旗满洲雅尔瑚达妻曾氏等一百六十口。蒙古常住儿妻克楚特氏等十八口。汉军杨煌妻余氏等三十口。奉天等省驻防舒堂阿妻高氏等一百二十四口。奉天等省张玉利妻符氏等二千一百七十四口。未婚守志、八旗满洲召冰阿聘妻萨克达氏等二口。汉军王者栋聘妻扈氏等二口。江苏等省沈芳辰聘妻陆氏等三十一口。夫亡殉节、直隶等省朱钜妻徐氏等三十七口。百岁寿民、山东杨梦桂一名。百岁寿妇、奉天那拉氏一口。江苏等省熊氏等十一口。义民、福建徐万安一名。义民妇、河南田氏一口。各给银建坊如例。　　

○一产三男、蒙古碧齐韩口等一十五家。　　

○会计天下民谷数。各省通共大小男妇、一万五千九百八十万一千五百五十一名口。各省通共存仓米谷麦、二千九百六十二万六百五十二石二斗四升七合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十一

大清高宗法天隆运至诚先觉体元立极敷文奋武孝慈神圣纯皇帝实录卷之一百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。春正月。丙辰朔上诣奉先殿行礼。　　

○诣堂子行礼。　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼。　　

○遣官祭太庙后殿。　　

○丁巳。上诣皇太后宫、问安。　　

○谕。上年江南淮、徐、凤、颍、等府。遭值水灾。朕宵旰焦劳。无一时释于怀抱。特遣大臣、会同督抚、百计经理。不惜千万帑金。期登斯民于衽席。顷据陆续奏报、被水之地。渐次涸出。冬间可以种麦。石林决口。亦已堵筑水势减落朕心稍慰。但念两江受水之地甚广。其现在已经涸出者。民间努力耕种。自不待言。其沮洳将涸者。开春布种春麦大麦及杂粮之属。亦可冀望有收。惟是最洼之地。积水较深。有非人力所能计日宣洩者。倘春月不能赶种春麦杂粮。而停赈之期已届。穷民何以为生。朕思虑及此。深为悯恻。用是特颁谕旨。著钦差大臣及该督抚。将实在不能涸出补种之地土。一一确查。所有饥口若干。按其情形酌定月分。接续赈恤。毋使失所。此朕格外之恩。该大臣等应共仰体。妥协办理。以副朕保惠黎元之至意。　　

○又谕。仲永檀漏洩密奏一案。由于仲永檀趋附鄂容安。而鄂容安因向伊询问。原属多事。理应惩治。但鄂容安从前在阿哥书房行走尚好。且伊父大学士鄂尔泰。年老有疾。鄂容安从宽免发台站。仍在阿哥书房行走。嗣后当闭户读书。不预外事。倘因现经革职。在书房行走。不似从前尽心。朕必重治其罪。大学士鄂尔泰、当严切教训之。　　

○命湖广总督孙嘉淦、来京候旨。以广州将军阿尔赛、为湖广总督。调福州将军策楞、为广州将军。兼管粤海关事务。以镶白旗满洲都统新柱、为福州将军。兼管闽海关事务。　　

○戊午。是日起。上以祈谷于上帝。斋戒三日。　　

○己未。谕军机大臣。闻直隶现在缉拏老瓜贼。遍处张挂奉旨查拏老瓜贼字样。办理殊属未善。从来查拏盗贼。全在实力稽查。密行躧缉。使奸徒不致漏网。今悬牌挨缉。彰明较著。毋论盗贼得以闻风远扬。且恐百姓无知以为老瓜贼夥众。转致惊惶摇惑。殊非缉盗安良之意尔等可寄信与史贻直。令其转饬各属。善为办理。　　

○又谕、从前庆复调署两广总督时。曾奏请来京陛见朕批示此次署任不过二三年。俟回任时先来陛见。再赴滇省。今马尔泰巳署川陕总督不能赴粤。是庆复回滇尚未有期伊在外日久。朕心深为眷念。俟新任将军策楞到任后。令其将总督印务、及一应事件交与策楞暂行管理。伊即起身来京陛见尔等可寄信与庆复知之。　　

○定边左副将军额驸策凌奏。准噶尔投诚人等。其携眷来者。例发察哈尔安插嗣因人众改发内地。其妇女婴孩。多未出痘于内地不宜。请改发东三省凉爽之地。下军机大臣议。寻议盛京诸处。现清查无业游民不便令准噶尔人混处黑龙江所属接壤俄罗斯。又近北路。亦不便。应发宁古塔安插。从之。　　

○庚申。享太庙。遣裕亲王广禄、恭代行礼。　　

○遣官祭太岁之神。上诣南郊斋宫斋宿　　

○辛酉祈谷于上帝上亲诣行礼　　

○诣皇太后宫、问安　　

○壬戌。世祖章皇帝忌辰。遣官祭孝陵上诣奉先殿行礼癸亥。诣皇太后宫问安。奉皇太后幸重华宫侍宴　　

