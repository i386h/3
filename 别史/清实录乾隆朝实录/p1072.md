<!-- { "loadSidebar": true } -->
○吏部议覆山东按察使阿尔泰奏称东省民俗强悍。凶徒挟仇。往往放火延烧。险恶与强盗相等。应严定承缉处分之例。凡凶徒放火延烧地方官立即扑拏。如有显迹证验或致脱逃。无论曾否致死人命俱以报官之日起。照盗案例、题参议处。勒限缉拏。或并无显验。失火之家。妄扳混控。希图挟制官府者。照例治罪。该地方官、希免处分。讳匿不报。照讳盗例革职。既经获犯。不按律究拟。自行从轻完结者。照故出人罪律革职上司通同徇隐不揭报者。照徇情例降一级调用其尚未延烧。即被救熄。及故烧人房屋田场积聚之物本犯罪止。军流。如脱逃未获扣限六个月查参。照实力察访巡窃例、罚俸一年。应如所请。从之。　　

○是日。驻跸秋澜村行宫。　　

○丁酉。孝康章皇后忌辰。遣官祭孝陵。　　

○是日。驻跸半壁店行宫。　　

○戊戌。谕军机大臣等。鄂容安奏、详讯刘守朴一摺。据称该犯供于十五年七月间。在金华县丞任麟书处得稿。差家人王玉琳。于家信中寄与伊父等语。王玉琳寄信之事。前刘时达在江西、及来京初供。曾有此语。可以刘守朴现在所供。恰与暗合。若非该犯等先期串供。豫为弥缝掩饰之地。则或实有寄稿情事。抑或别有来历。此等处、不可不详悉结讯。不可因刘时达已经供认。少有迁就糢糊。可将此传谕大学士来保等。将刘时达再行研质。务得确情。其刘守朴一犯。现在患病。已令军机司员。前往途次密饬防护到京矣。　　

○又谕曰、舒赫德奏、卢鲁生现在病势沉重。请速正典刑一摺。早间鄂容安、奏到刘守朴供情。曾传谕大学士来保等再将刘时达详加诘讯。想亦不过一二日之事。如卢鲁生尚在可待。俟覆奏到日。再行降旨。如或病势迫不及待。则该犯本属必当明正典刑之人。即著在京军机大臣、会同议政王大臣。大学士。九卿等、一面将卢鲁生、押赴市曹。凌迟处死。一面进本题达。其刘时达、或应俟刘守朴到京后。再行酌量办理。但据鄂容安奏称、该犯现亦病重。其能到京与否。亦尚未可知。已令军机司员。前往途次。密饬防护矣。一并传谕知之。　　

○以故五经博士关显宗弟绪宗袭职。　　

○是日。驻跸同口店大营。　　

○己亥。上诣金陵行礼。　　

○先是。丁酉日。皇太后自畅春园启銮。是日。皇太后驻涿州行宫。　　

○上诣皇太后行宫问安。　　

○补行直隶宝坻等处驻防官乾隆十七年分军政。卓异官一员年老有功绩官二员。年老官一员。分别升赏处分如例。　　

○云南永顺镇总兵刘应莲、缘事革职。以湖广督标中军副将哈峻德、为永顺镇总兵。　　

○是日。驻跸涿州行宫。　　

○庚子。上诣皇太后行宫问安。　　

○是日。驻跸紫泉行宫。　　

○辛丑。上诣皇太后行宫问安。　　

○谕、休致翰林院检讨王太岳、著加恩照旧供职。　　

○是日。驻跸赵北口行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十二


大清高宗法天隆运至诚先觉体元立极敷文奋武孝慈神圣纯皇帝实录卷之四百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。二月。壬寅。春分。朝日于东郊。遣諴亲王允秘、行礼。　　

○上奉皇太后御舟、至莲花淀阅水围。诣皇太后行幄问安。　　

○谕、此次朕恭谒泰陵。巡视河堤。并奉皇太后阅视水围。所有经过地方。著加恩、蠲免本年应徵地丁钱粮十分之三。总督方观承查明照例办理。该部即遵谕行　　

○谕军机大臣等。据苏昌覆奏、增城逆匪王亮臣等谋为不轨。该督抚等、先后办理情由一摺词语仍复含糊看来此案发觉之始。苏昌据该营协禀报。殊不以为意。及第二次据该县禀到。知事不可掩。方行亲往增城查办。而阿里衮一闻禀报即赴该处搜山拏犯。阿里衮办理颇为合宜。苏昌则不免沿外官积习。朕早洞鉴及此。今苏昌覆奏、乃以慎密为辞。又谓分头布置。则更属回护取巧矣。且传谕询问阿里衮、苏昌、二人。理应联衔覆奏。乃听苏昌独自具摺。而阿里衮摺中。仅报获犯办理大概。而苏昌不欲查办初意。一字不及。阿里衮身为总督。如抚臣果有此等情节。何难明白指出。而乃又存意见。并不据实陈奏。益属非是。朕用人行政。一秉至公。于诸臣是非所在。不容稍有朦混。该督等、岂竟未之知耶阿里衮、苏昌、俱著传旨申饬。至此案逆首现在远扬。该督抚遵照前旨。上紧严拏。期于必获。其东莞令周绂将王亮臣曾经拘唤到案乃听信狡供。率行取保。以致兔脱。该令昏庸不职之罪。实无可逭。但既据该督等奏明勒限一月缉拏。计此摺回粤已届满限。如果将王亮臣擒获。再行奏闻请旨。如尚未就获。该督抚等、一面另行严缉、一面即将周绂严行题参一并传谕班第知之。　　

○兵部议覆、漕运总督瑚宝疏称江淮卫六帮、兴武卫头帮、九帮镇海卫后帮均改简缺。归部铨选至浙省之台州卫。前后二帮、金衢头帮。丁穷帮困。实属疲难改为繁缺。应如所请。从之。　　

○是日。驻跸郭里口行宫。　　

○癸卯。上奉皇太后御舟、至和乐淀阅水围。诣皇太后行幄问安。　　

○谕、前经降旨。令各省督抚将同知直隶州知州能胜知府之任者秉公保荐。奏闻引见。据该督抚前后奏到。摺内往往有保举一人塞责者。此特虑将来罹滥举之咎。自为地耳。如荐贤为国之义何或因前旨有在任三年一语。难得合例人员今不妨稍宽其途从前皇考时遇才猷杰出之员竟有由知县逾格升用知府者其令各督抚、再通行保举一次如同知直隶州内果有可胜知府者不妨不拘年限设又不得人即于所属知州知县内择其才猷出众能胜知府之任者据实。秉公保举送部引见。以广储用　　

○又谕、前经降旨各省督抚将传钞伪稿人犯、毋论已未发觉俱加恩免究释放。虽未尝区别官民言之。但传钞一事。在愚民无知。固有应得之罪。而首犯既伏厥辜。尚不妨曲为宽宥。若职官列荐绅。见此大逆不道之词。当无不发指痛恨。且其真伪原属了然。岂有通仕籍。阅钞报。而不知此为伪者。是其罪实不得与愚蒙无识者等。正不可因有此旨。概置勿问也。今据江苏巡抚庄有恭奏、山阳县知县韩墉、湖南巡抚范时绶奏、提塘武进士萧引鹏均于得稿之后。不据实首禀。辗转传阅各请革职治罪是各督抚原知职官之不与平民等也。韩墉、萧引鹏俱著革职照该抚等所拟治罪。并再传谕。各省督抚自奉前旨以后。传钞各犯。降平民免究外。其已经究出到案之文员交吏部。武员交兵部。仍行照例定拟。汇齐归结。不必逐案具题。至于未经发觉者。俱从宽免究。用昭肆眚包荒至意。　　

○谕军机大臣等。鄂乐舜覆奏、保举能胜知府之同知知州一摺。甚属非是。荐贤本以储用。甘省所属丞牧。何至无一可登荐牍者。即云抵任未久。尚有未经亲见之员。而该省藩臬大僚。于属吏贤否平时岂无见闻。此系明颁谕旨。并非甚密之事。何难向该司等悉心咨访商酌。务得其人以入告耶看来鄂乐舜不过心存推诿欲避将来滥举之咎聊为此奏以塞责耳殊非为国得人实心任事之道著传旨申饬。　　

○是日驻跸。端村行宫　　

○甲辰。上诣皇太后行宫问安。　　

○遣官祭黑龙潭昭灵沛泽龙王之神玉泉山惠济慈佑龙王之神。　　

○和硕庄亲王允禄等。奏报京师得雪得雨情形。得旨。此间微雪而继之以雨。正虑雪大。则伤麦。若雨则实佳耳。　　

○是日驻跸圈头行宫。　　

○乙巳。上奉皇太后御舟、至池鱼淀阅水围。诣皇太后行宫问安。　　

○遣官祭关帝庙。　　

○直隶总督方观承奏、经、理各仓告成现捐贮谷二十八万余石。将各州县村庄里数。绘图镂板呈览得旨、知道了图留览　　

○是日、驻跸赵北口行宫。　　

○丙午。上诣皇太后行宫。问安。恭送皇太后启銮回畅春园　　

○遣官祭昭忠祠。　　

○兵部议覆原任四川总督策楞疏称重庆府属之金佛山。与黔省正安婺州、接壤离城窎远。应于西面三岔沟。设外委一员。带兵二十名。再于南面净石寺之西北、狮子口两处。安设塘铺。每铺驻兵五名。于重庆镇中左右三营。各拨兵十名。陈家场地方。亦于重庆镇中营。拨兵三名。合旧额五名。仍归南川汛管辖。并每月会同南川县典史、带领拴役巡查。应如所请。从之。　　

○蠲免河南永城、鹿邑、夏邑、商邱。柘城等、五县、乾隆十六年分被水田赋、一万七千六百四两有奇。并缓徵本年额赋有差。　　

○铸给沔阳州管理水利州同关防。从湖北巡抚恒文请也。　　

○是日。驻跸霸州行宫。　　

○丁未。谕军机大臣等。据礼部具奏。暹罗国进贡使臣。现在已经到京。但西洋贡使。计由粤起。程。亦将次可到。两处使臣。同时在京。一切料理赏赉事宜。或稍有参差。转属未便。著传谕大学士来保、会同该部。俟朕于二十四日。至南红门时。带领该使臣。在彼接驾。令即于路旁瞻仰其一应加恩赏赉之处。一面即行酌量办理俾得迅速起程回国。可即传谕来保知之。　　

○命户部侍郎兆惠、赴藏办事以内阁学士梦麟、署户部侍郎。　　

○是日。驻跸马家铺行宫。翌日知之。　　

○戊申。上御舟。阅视永定河工。　　

○定三品京堂京察例。谕、前经降旨。部院堂官、称职与否。久悉朕怀。自可随时黜陟。京察之年。停其自陈。四五品京堂。特派王大臣秉公分别去留。奏闻引见。至三品堂官。则非尚书侍郎比也。今既不令自陈。转得以散地容其滥竽。可乎。其令吏部、于京察时。将伊等事实。另缮清摺进呈。候朕亲为裁夺。　　

○谕军机大臣等。近年准噶尔台吉喇嘛达尔扎、奏恳延请喇嘛、及往藏熬茶等事。朕俱未允行。今一年以来。未有遣使入觐之信。或阴怀不轨。潜图入藏。亦未可知。所当密为防备。今遣兆惠前往。协同多尔济、舒泰、办事。可传谕多尔济等、俾其乘便晓示达赖喇嘛。一切机宜。务宜豫为留意。　　

○己酉。上阅视新夏口堤工。　　

