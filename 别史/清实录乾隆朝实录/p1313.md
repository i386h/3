<!-- { "loadSidebar": true } -->
○丙戌。谕、前因庄有恭在江苏巡抚任内。滥行批罚赎罪。已将庄有恭、及附和迎合之许松佶、赵酉、革职治罪矣。以江苏一省。庄有恭一人任内言之。已有数案。则各省督抚。恐亦俱所不免。谓必如庄有恭所办朱＜日冉＞一案。以缳首重罪。不题不奏。擅行准罚。在各督抚中。自必不敢出此。至严凝裕斗蟋蟀等细微之事。量为批罚完结者。自属势所易行。夫立法所以示惩。应的决者、自应照例的决。州县滥罚。尚所严禁。况于督抚大吏耶。嗣后民间词讼案件。概不得滥行准罚。若果所犯之罪本轻。而为富不仁。情实可恶。则酌量示罚。以充地方桥道庙宇等工之用。亦尚可准。但须奏明请旨。不许擅自批结。以杜借端影射之弊。此亦肃清吏治之一端也。　　

○谕军机大臣等、前因河工关系紧要。特命梦麟、白钟山、张师载、嵇璜、高晋等。分工赶办。嗣因山东之鱼台等处。尚有积水未消。复命鹤年前往。会同梦麟等、查勘荆山桥河道。未知日来狼矢沟积水、俱全行消退、可以补种秋粮否。张师载、高晋等之黄河南北两岸、及运河各工。现在伏汛将届。关系尤为紧要。宜急早赶办。无误汛防。朕因河工关系民生。时深廑念。伊等现在所办若何。何以久未奏闻。可即传谕梦麟等、将各工现办情形。速行入奏。以慰朕怀。寻奏、狼矢沟积水一百六十余顷。四月十八日、四围洼水已涸。旋因大雨。复有潦水。今又开沟槽一道。引入荆山桥。已涸十之七八。黄河两岸堤工。并花庄乱石坝。现在按段修筑。护城堤工已完。惟堤根因滩水漫占。设法宣洩。秋汛后一律告竣。得旨、览奏稍慰。　　

○又谕、前因江省吏治罢敝。如徐州府属之铜沛等州县。积年灾歉。尤须贤明之吏。急为抚绥。整顿。方可日有起色。是以朕幸徐州时。即降旨尹继善等、令于现任守令各官。详加甄别。出具考语奏闻。或应留任。或当拣调。务期得胜任之员。以收实效。此乃地方要政。不容待缓之事。何以该督等、至今尚未奏到。著即传谕尹继善等、其奉到谕旨之后。现在如何办理。即行奏闻。　　

○吏部议准、江苏巡抚爱必达等疏称、阳湖县属马迹山险要。请将该县戚墅司巡检移驻。改为马迹山巡检。其印信衙署。均照改驻铸造。从之。　　

○予故荆州将军兼奉国将军宗室尚简保、祭葬如例。谥勤僖。　　

○是日、驻跸黄新庄行宫。　　

○丁亥。上回銮。至圆明园。　　

○诣安佑宫行礼。　　

○谕曰、刘统勋现在出差。刑部尚书事务。著秦蕙田暂行署理。　　

○谕军机大臣等、册封琉球使臣、在洋遭风。该国王咨给兵役等银、五万一千余两。前经降旨。照数给还该国王。其兵丁等、照例酌量抚恤。嗣因使臣全魁等面奏、实出于该国王恭顺之诚。因复有旨谕。如前旨未发。即不必办理。今据喀尔吉善奏到。随往兵役人等。有在琉球角口打降情事。观此、则兵役在外。不能安静。已可概见。可传谕喀尔吉善、若前旨发还该国王银两之处。尚未行知。自可遵照续降谕旨办理。看来前旨当已颁发。此等生事兵丁。亦何庸例外从优赏给。照初降谕旨办理为是。其角口打降兵丁。仍当审明情节。分别查办。但事关国体。务须从实办理。断不可因有续降之旨。稍存成见。致轻重失宜也。著一并传谕知之。寻奏、该国使臣、于四月进京谢恩未回。前降发还抚恤银两谕旨。尚未传谕。但兵役在番。种种不法。现在审拟办理。所有分得抚恤银两。应勒限归款。请仍先动公项。俟该使臣回国。照数给还。得旨、如此甚好。　　

○戊子。谕、各省晴雨粮价。民瘼攸关。虽系附便入奏。亦不应过迟。今览安宁所报晴雨粮值。系上年十二月。至今年二月。瑞保所报。系上年十二月。至今年三月。理应于朕南巡时、就近即行奏报。乃迟至数月。足见漫不经心。著传旨申饬。　　

○又谕、朕巡方所至。畴咨民瘼。河南夏邑等县被灾一事。初因询问彭家屏。特命该抚会同查勘。降旨加赈。及巡省至徐。有夏邑民人张钦告赈恤不周者。复为密遣司员前往察访。一经得实。即将巡抚革职。该地方官分别惩治。前后谕旨。已共闻共见。今日召见九卿科道。即彭家屏所自行叙述之处。朕爱养黎元之本心。于彭家屏、不惟不疑其过甚。且听从之。保护成全之。朕固无负于此方百姓。更无负于彭家屏也。嗣因复有夏邑民人刘元德、遮道陈诉。则又控出生员段昌绪等、主谋指使。经该县于段昌绪家、搜出逆犯吴三桂伪檄一纸。该处既有此等丧心之徒。忍将伪檄钞录赞赏。则其风俗人心之敝坏。已可概见。传钞所及。即彭家屏家、亦安能保其必无耶。因命方观承、前往查办。而召彭家屏至京面询。亦以彭家屏系久列大员。世受国恩之人。若自首出。尚可开一线之路。乃据称吴三桂伪檄。实未寓目。再三诘问。但称有明末野史等类。存留未烧。实不曾看等语。既云未看。何以即知其不当存留。天下岂有祇见一书之名目。而遂晓然其为何等书者乎。人家藏书。固不能遍阅。但既知为不当存留之书。而又故为藏匿。是诚何心。岂必如段昌绪之批阅伪檄。始为上干宪典耶。夫本地缙绅。遇有地方公务。主持教唆。已属越俎多事。然其过犹小。若于名义所关。稍有干犯。则其罪更大。彭家屏身为大员。非寻常愚民劣衿可比。今在朕前廷质之下。情词闪烁。显系狡饰。彭家屏、著革职拏问。俟方观承等、查奏到日。审明按律治罪。将此通行晓谕知之。　　

○谕军机大臣等、据图勒炳阿、审拟段昌绪藏匿逆书一摺。称段昌绪得之司存存钞付。而司存存又得之司淑信家。是司存存、司淑信、均系藏匿逆书之人。其情罪均属悖逆。特未如段昌绪之加评赞赏耳。该抚将段昌绪拟斩立决。而司存存、司淑信、仅拟杖徒。非申明宪典。惩创奸宄之意。且所究逆书来历。及传钞去处。亦尚未尽根株。现在方观承已赴该省。此案著交与方观承、另行严拟具奏。至其审拟夏邑刘元德一摺。看来该抚办理赈务。毕竟未尽妥协。亦著交与方观承、再行查办。毋得草率。可将此传谕知之。图勒炳阿原摺并发。　　

○又谕、刘崇元控告涿州知州黄元圯、办差借贷部民银两一案。业经特派大臣审讯完结。直隶办差。向闻有藉端科派情弊。经朕降旨该督严禁。据该督以业已清厘奏覆。并称拟将大州县备贮千金。小者亦备贮数百金。尽可办差无误等语。今涿州附近京师。当往来之冲。尤称繁剧。何妨多为留贮千余金。俾库项充裕。办差得有以藉手。乃竟因公用缺乏。致令临时向部民借贷。此皆该督平时未能查办之故。嗣后务须随时体察。毋致复蹈前辙。至刘崇元狂妄生事。诬告杨国栋。而且为富不仁。重利放债。逞强悖理之事。众口如一。现在照议交该督查办。此等生事不法之人。侵渔细民。厚资囊橐。理宜痛加惩创。该督奉到谕旨。应即严查。如果属实。即行办理。若因其控告地方官。恐涉嫌疑。稍存瞻顾之见。即非实心任事之道。著将此传谕方观承知之。　　

○又谕曰、成衮扎布、兆惠等。此次进兵剿灭贼匪。想已有定局。博勒奔察、图伦楚、达礼善等。俟事体一竣。即作速前来。尚可及朕木兰行围之期。将此一并传谕博勒奔察等知之。　　

○又谕曰、副将军兆惠奏、据巴图鲁侍卫奇彻布等、拏获贼人。询知哈萨克锡喇、巴雅尔等。由额尔齐斯、逃向伊犁等语。贼人等若径赴哈萨克。则追擒尚须时日。今逃入伊犁。不日应即遇大兵掩袭。朕意一路由珠勒都斯。一路由闼勒奇前往。至伊犁附近地方。会合一处。擒剿甚易。著传谕成衮扎布、兆惠等、现在两路大兵。约于何地会合。务期筹画妥协。迅速办理。　　

○己丑。谕、据兆惠奏、扎那噶尔布、遣人纠合回部。为霍集占等所拒等语。看来回人布拉呢敦、霍集占等。原未附和厄鲁特。特徘徊观望。未即前来投顺。此时若仍遣五十六等。带领伊来使沙呢雅斯、前往招抚。如将阿敏道等送回。则彼处情形。皆可洞悉。第布拉呢敦等、生性狡猾。即使归降。亦不得仍居叶尔羌、喀什噶尔等处、著于吐鲁番、巴里坤二处、酌量指给一地。令其迁移。稍有推托。仍行拏解来京。著传谕成衮扎布等、遵照办理。再阿逆一闻噶勒藏多尔济被杀。或胁从哈萨克人等。乘机前来。亦未可定。伊若自投天网。大兵相值。正可立即擒获。或闻大兵已抵伊犁。中途逃窜。尤当豫为堵截。如上年伊脱逃时。经过之阿勒坦额默勒岭。及伊犁附近之闼勒奇一带地方。务须派兵加意堵御。成衮扎布等、其悉心筹酌办理。　　

○定边右副将军兆惠等奏、臣等领兵至呼图毕。探知尼玛怂恿扎那噶尔布。袭杀噶勒藏多尔济。及其亲属人等。扎那噶尔布、即往博罗塔拉坐台吉床。而尼玛又欲害扎那噶尔布、往迎阿逆。令其管理准噶尔地方。现在扎那噶尔布、自安济海起行未久等语。此际迅速追擒。不难弋获。应先派兵数百。绕出前途。邀截夹攻。方不虞其漏网。随行文富德等、豫为堵截。续据富德咨称、总管端济布等、先至玛纳斯地方。生擒得木齐鄂罗斯、并收获男女三百余人。询知扎那噶尔布、移往博罗塔拉。尼玛移往珠勒都斯。扎哈沁游牧。移往济尔哈朗。贼人踪迹。现已侦探确实。臣等惟有乘其内乱。奋力进剿。报闻。　　

○以吏部侍郎归宣光、为礼部尚书。江西布政使王兴吾、为吏部侍郎。　　

○庚寅。上诣定太妃金棺前奠酒。　　

○谕军机大臣等、副都统曹瑛奏地方情形一摺。内称三月以前。厦门口行家铺户。先后失火两次。以致货物缺乏。出口贩洋之船。较往岁计少一十余只等语。此事钟音何以并未奏及。厦门为洋船出入之所。人烟稠密。理宜加意防范。所奏火灾。或因救火之具。平时未先饬备。抑或奸民利商贾所有。潜行纵火。以便乘机攫取财物。亦未可知。著传旨询问钟音。可即将该处情形。详加体察。一切救火器具。应饬有司豫为料理。如有奸民纵火情弊。更当严行查拏。惩一警百。以靖地方。其失察之员。亦应查参。仍一面具摺奏闻。寻奏、两次失火。均系铺户本家失检。并无放火抢夺等弊。仍严饬地方。毋得藉端滋事。并令救火器具。随时修备。报闻。　　

