<!-- { "loadSidebar": true } -->
○又谕、据李奉瀚等奏、子沟挑竣。掣放水平。形势通顺一摺。内称子沟积有清水。自商邱河尾、至兰阳河头。逐段开放清水。较准水平。极为条顺。实有建瓴就下之势。明春桃汛放河。可期一举集事等语。所奏情形。尚不明晰。如所称子沟内积有清水。此水必系旧河所积之清水。抑别有来源。现在逐段开放。是否归入旧黄河正身。畅达下注。摺内均未声明。著传谕李奉翰等、逐一查明。详悉覆奏。至该处工程。据李奉翰等称、此时尚有展宽加深。应挑土方甚多。并有需俟明岁放河以前。再行挑挖之处。可见此项工程。断非可匆遽集事。从前李奉翰等、请令邻省助夫之说。实为无益。徒滋烦扰也。即阿桂、亦有霜降前后。可以赶紧完工之语。朕洞鉴工次情形。降旨展限至桃汛。并饬令直隶等省。停止助夫。免其滋扰。以现在李奉翰等所奏而论。则从前节次所降谕旨。朕早已见及于此。彼时即不停止邻省助夫。亦断不能白露以前。克期蒇工。可见伊等前此所办徒涉张皇。而于要工。仍属无禆也。并著李奉翰等、据实明白覆奏。　　

○定库尔喀喇乌苏新建城名曰庆绥。城门东曰抚仁。西曰向义。南曰溥泽。北曰奉恩。　　

○贵州巡抚李本疏报。平越、广顺、黄平、安南、瓮安、湄潭、六府、州、县。乾隆四十六年开垦荒地三百二十八亩有奇。　　

○甲戌。上御懋勤殿。勾到江苏、河南、情实罪犯。停决江苏斩犯十一人绞犯六人。河南斩犯六人。绞犯十一人。余一百二十四人予勾。　　

○谕军机大臣等、据雅德参奏、玩视命案。废弛阘茸之四库馆议叙试用知县唐灿、请革职以肃吏治一摺。已批交该部知道矣。雅德此奏甚是。四库馆议叙人员。俱照例分发各省试用。虽其中自不无一二可用之材。但开馆之初。工程既大。所用人数众多。其在馆效力。亦不过雇觅钞胥。为博取功名之地。未免贤愚混杂。督抚之责。专在纠察属吏。凡有旷官溺职。贻误地方者。原应随时纠劾。立挂弹章而于四库馆议叙分发人员。尤应严为甄别。不可稍事姑息。致滋玩误。著传谕各省督抚、务须一体留心体察。如有似此分发不职之员。即行据实参奏。其庸碌无能者。或改教。或休致。毋得稍事姑容。以仰副朕澄叙官方。整饬吏治之意。　　

○又谕、江苏省秋审人犯内。由九卿改入情实者十一起。闵鹗元、久任巡抚藩臬。且原系刑部司员出身。非不谙律例者可比。乃办理秋审案件。并不悉心推勘。经九卿改拟者。至十一起之多。朕于本日勾到。核其情真罪当。是刑部所改。并非有意从严。闵鹗元所办。殊属宽纵。除已照例交部议处外。著再传谕严行申饬。　　

○定晶河新建城名曰安阜。城门东曰登春。西曰永丰。南曰辑和。北曰保康。　　

○乙亥。上幸圆明园。　　

○谕、据浙江盐政奏、两浙商人何永和等呈称、豫省兰阳等处。开挑引河。情愿公捐银八十万两。以佐工用等语。前两淮商人。据伊龄阿奏、情愿捐银二百万两。业经允准令其解交东省。以备工赈之需今浙商等、呈请公捐。报效情殷。事同一例。自应准其所请。但豫省河工。节经颁发帑项五百万两。已足敷用。现在江南当豫省下游。各处被灾较重。办理一切赈抚事宜。需用尚多。所有此项浙商公捐银两。即著该督委员解赴江南。交萨载等存贮藩库。以资赈恤之用。至该商等、急公抒悃。并著该督查明咨部。照例议叙。　　

○谕军机大臣等、据阿桂等奏、先后抵浙。将陈辉祖查抄王亶望赀财。抽换抵兑一案。查审大概情形。先行奏闻一摺。内称易金银两。系仁钱两县。分作五次。于上年十二月以前。国栋任内。交纳齐全。是以银易金一事。尚无虚列抽抵等弊等语。已于摺内批示。陈辉祖如果无侵蚀金两之事。则是听王亶望之请托。为之营私舞弊。所关甚大。陈辉祖取死之道。实在于此。王亶望、骩法肆贪。身犯重罪。革职查抄陈辉祖、尚敢受其嘱托。推此又将何事不可为乎。况王亶望贪纵婪索。家赀至三百余万之多。又何在此数千两之金。有之罪不能增。无之罪亦不能减。陈辉祖何意而欲为之易换乎。且王亶望、系已获死罪查抄之人。陈辉祖岂肯代伊担承如此干系。为之弥缝掩饰之理。必系陈辉祖希图侵蚀。将金两入已。闻有交盛住密行访查之信。始行陆续吐出。况系交仁钱两县承办之事。何弊不可为。即有库收。安知无倒提年月等事。阿桂等一到。何遂信以为真。此一节。系此案最要关键。应严讯陈辉祖、并经手之仁钱二县。令其据实供吐。再阿桂等称、金两并未短少。即如李封前奏。曾因嫁女。换金五十两。而陈辉祖解交内务府册内。亦有金叶九两三钱。自系在四千七百余两之内。何以并未扣除。由此推求。是此二项金数。又在四千七百余两之外。究系何项。况李封尚得金两。其余经手之人。如国栋、杨仁誉等、其所买之数。自必更多。李封原摺。又曾钞寄阅看。阿桂等何未办及。辄称尚无虚列抽换等弊耶。此事甚不妥。再李封所称。陈辉祖曾与司道言及。王亶望朝珠。并无好者。要将自已朝珠。添入更换。尤不成话。断无此情理。必系陈辉祖欲换王亶望之物。先设此语。以为授意迎合之地。阿桂等到浙。何不先向陈辉祖严切究问此语乎。现在陈辉祖已经查抄。即可将伊任所物件。与王站柱所造底册。详悉核对。并令王站柱识认。如有王亶望之物在内。或名色相同者。即可从此一款根究。其余无难水落石出。至朕于此案。不过欲究明情弊。并非于赀财物件。斤斤计较。朕向来办理庶务。一秉大公至正。即一介小民。尚不肯令其屈抑。况督抚大员乎。阿桂、福长安、日侍禁近。此意岂尚不知。以上各情节。若阿桂等不能审究明确。将来别经发觉。日久败露。伊二人其能当此重戾耶。著传谕阿桂等、将指出各条。逐一严究陈辉祖。务得确情。迅速覆奏。再阿桂等另摺所奏。王进泰将陈辉祖姻亲童凤三家、一并查抄之处。殊属过当。自应停其查封。除已就近谕知童凤三外。将此由六百里传谕阿桂等知之。　　

○又谕、据伊龄阿等奏、编修吴以镇、系陈辉祖儿女姻亲。所有寄存家伙奁田什物。未经呈出。请旨革审。并访获蒋廷璜信件。查出顺昌号营运银两。信内有嘱将方单帐目藏好之语。现在研讯等语。陈辉祖在苏财产。官民等敢为隐匿。自应究问。若吴以镇与陈辉祖谊涉姻亲。未将奁赠之物呈出。尚非有心欺隐。伊龄阿等、祇须查追原物入官。所请将吴以镇革职之处。可以不必。至蒋廷璜、素与陈辉祖往来。寄有信件。转托刘芝桥、向顺昌号讨索银两。恐此外尚有隐寄情事。不可不严切根究。又所称自浙寄苏家信。是否系陈辉祖家信。其嘱令何人。将方单帐目藏好。摺内并未明晰声叙。著传谕伊龄阿等、提集犯证。究明实系何人所寄书信。研讯确供具奏。伊龄阿等、查办此事。祇应将查出寄顿各犯。严讯究拟。毋得展转株连。致滋纷扰。将此传谕伊龄阿、并谕阿桂等知之。　　

○军机大臣会同八旗都统等议准、御史西成奏称、请嗣后城内旗人住房。止许旗人互相典买。不得卖与民人。如有旗人与民人钩通。顶名冒买等弊。一经发觉。即照偷典盗买旗地之例。缴房追价入官。从之。　　

○豁免浙江仁和、乌程、瑞安、等三县。水冲沙压田地、二百十四顷有奇额赋。　　

○丙子。谕。乾隆八年。朕往盛京时。闻将军额尔图、备办道途。颇有科歛。四十三年。将军弘晌、虽办理认真。亦闻繁扰滋弊。朕恭谒祖陵。经过地方。惟修治道途。稍用旗民之力。况所出民夫。仍给饭钱。伊等皆满洲世仆。深受国恩宁有不踊跃急公之理。著传谕永玮、明年朕往盛京。所有应备御路两旁村庄旗民。拣派妥员。善为调拨。毋许丝毫科歛繁扰。以副朕恭谒祖陵。宁恤旗民之意。　　

○谕军机大臣等、据闵鹗元奏、查抄杨仁誉原籍赀产一摺。内称查出朝珠玉器等件。非寻常家用之物。恐系承抄王亶望时。扺换隐匿之件。现解赴浙省。交原办之员辨认等语。闵鹗元此奏。欲避其与陈辉祖姻亲相好之迹。以见办理认真。不为瞻徇。而不知其过当也。即如昨日伊龄阿所奏。编修吴以镇、与陈辉祖系儿女姻亲。未将奁田什物呈出。请旨革审一摺。所办亦属过当。又王进泰、将陈辉祖姻亲庶子童凤三、家产查封一案。均已传旨。令其不必究问。并将童凤三家赀给还矣。承办查抄之案。如罪人姻亲。果有代为隐匿寄顿之事。自应切实根究。并将其家产。一并查抄。若并未知情。非有心欺隐者。即分居兄弟。尚不应株连波及。况外姻乎。且如家伙奁田。亦系聘嫁时人情应有。早已过去之事。并非寄存隐匿物件。及犯事时资送者可比。又何必过为苛求。总之闵鹗元、欲避姻好形迹。伊龄阿、又欲推求过细。然所办皆不过此案枝叶。而最要关键。则在陈辉祖之抵换金两等事。侵欺舞弊也。将此传谕闵鹗元、伊龄阿、并阿桂等知之。　　

○又谕、前据李世杰奏报、于九月二十六日起程。赴河南新任。此时谅已到豫。浙省事件繁多。需人办理。富勒浑、可将工程情形。及应办事件告知。即行起程。如新工尚有应亲往履勘者。亦系赴浙顺道。富勒浑、即可与李世杰同行。顺便查勘。交与李世杰接办。富勒浑、即速兼程前赴浙省。接印任事。将此传谕富勒浑、李世杰、并谕阿桂、福长安知之。　　

○旌表守正捐躯直隶无极县民何二月妻袁氏。　　

○丁丑。谕、京城广宁门外普济堂。冬间贫民较多。所有经费米石。恐不敷用。著加恩将京仓内外之小米。赏给三百石。以资接济。　　

○山东巡抚明兴奏、山东各州县亏那仓库。其本任亏那。勒令弥补外。惟查前任亏缺各员。平日既任意花消。临去复嫁祸后任。并闻有仓库本无亏短。恃有上司庇护。于离任时假捏亏数若干。移交后任。以为肥槖之计。后任因上司逼迫。隐忍接收。而去任之员。竟得坐拥厚赀。置身事外。访闻接收亏缺。大半立有欠约。请将来如查有前任亏缺。后任有欠约可凭者。除于接收后任名下。勒令弥补外。并飞咨前任各员任所原籍。照数追缴入官。庶短交滥接之弊可除。于吏治较有裨益。得旨嘉奖。　　

○赈河南汝阳、上蔡、正阳、新蔡、西平、遂平、确山、淮宁、商水、项城、沈邱、西华、扶沟、临颍、襄城、郾城等十六县。水灾贫民。并蠲缓新旧钱粮仓谷有差。　　

