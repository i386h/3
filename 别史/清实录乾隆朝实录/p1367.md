<!-- { "loadSidebar": true } -->
○御保和殿。筵宴朝正外藩。左翼。乌珠穆沁和硕亲王朋苏克喇布坦。科尔沁多尔郡王纳旺色布腾。齐默特多尔济。喇特纳扎木素。固山贝子班珠尔。镇国公索诺木色楞。辅国公喇什纳木扎勒。固山额驸拉里达。二等台吉班珠尔。三等台吉济克济扎布。色楞丹巴。敏珠尔多尔济。土默特多罗贝勒索诺木巴勒珠尔。四等台吉巴尔丹多尔济。喀尔喀多罗贝勒拉旺多尔济。衮布多尔济。喀喇沁固山贝子瑚图灵阿。辅国公扎拉丰阿。一等他布囊丹津达尔扎。敖汉固山贝子垂济扎勒。辅国公额驸德勒克。四等台吉色布腾多尔济。乌喇特辅国公恭格喇布坦。克什克腾。扎萨克一等台吉齐巴克扎布。郭尔罗斯扎萨克一等台吉阿喇布坦。巴林多罗额驸丹津。右翼。喀尔喀扎萨克图汗巴勒达尔。固山贝子阿喇布坦。辅国公车登三丕勒。扎萨克一等台吉衮楚克扎布恩克。根敦。绰罗斯和硕亲王达瓦齐。公衔罗布扎。阿巴噶多罗郡王车凌旺布。辅国公旺沁扎布。敖汉多罗郡王喇什喇布坦。固山额驸旺扎勒。土尔扈特多罗贝勒罗布藏达尔扎。翁牛特固山贝子巴勒丹。厄鲁特固山贝子三都布。喀喇沁辅国公敏珠尔喇布坦。乌噜特镇国公达尔玛哩第。科尔沁辅国公喇什色旺。固山额驸索诺木。吉哩第。苏尼特。辅国公罗垒。柰曼固山额驸敦多布。郭尔罗斯固山额驸苏玛第。及领侍卫内大臣大学士等。召乌珠穆沁和硕亲王朋苏克喇布坦。科尔沁多罗郡王纳旺色布腾。齐默特多尔济。喇特纳扎木素。土默特多罗贝勒索诺木巴勒珠尔。喀喇沁固山贝子瑚图灵阿。科尔沁固山额驸拉里达。喀尔喀扎萨克图汗巴勒达尔。绰罗斯和硕亲王达瓦齐。阿巴噶多罗郡王车凌旺布。敖汉多罗郡王喇什喇布坦。土尔扈特多罗贝勒罗布藏达尔扎。厄鲁特固山贝子三都布。喀喇沁辅国公敏珠尔喇布坦。喀尔喀辅国公车登三丕勒等。至御座前。赐酒成礼。　　

○军机大臣等奏、前遵旨传谕黄廷桂、于屯田绿旗兵内。抽拨三千名。再于甘省各营。添派五千名。给与口粮马匹。令总兵马得胜、丑达、带领。再派总兵一员同领。今该督奏称、从屯田兵拨出一千三百名外。添派一千七百名。仍于各营选派五千。共八千名。派马得胜、丑达、及总兵五福。一同带领。其领队将弁。速行各该提镇遴选等语。俱系遵旨办理。应如所奏行。又据奏、减半拨给马匹。每兵各给一马。官兵跟役。亦俱减半给与。是需马不过八千数百匹。今甘省有未解余马二千匹。又直隶解甘马五千匹。自应即于此内选用。仍于各营挑选足额。其军装器械等项。统照进剿之例办给。内盔甲一项。不过壮观。徒费驮载。应停带往。查巴里坤有存贮棉甲。应按数给与。事竣交回。再甘省现办驼二千只。仅供拨运行营口粮之用。即塔永宁前后协办驼五千只。恐一时不能即到。该督所奏、暂雇车辆。每兵余丁四人。合给一车。自属通融筹办。亦应如所奏办理。至各兵口粮。实不便多行裹带。今该督既称于巴里坤裹带一月口粮。又办羊二万只。作一月口粮。俟驼只解到。再为接济。事属可行。所有应增羊价。及沿途草料。统于军需项内核销。再屯田兵丁。自应广为垦种。臣等现遵旨传谕该督、于备剿兵内。酌量抽拨。应令遵照办理。从之。　　

○是月。钦差侍郎裘曰修等奏、豫省开、归、陈、三郡。除现在开挑干支各河外。查有商邱之陈两沙河。受冀家河之水。以入亳州之涡河。明河受志沟之水。以入陈两沙河。间有段落淤浅。并宜挑浚。虞城西南之范家堤。至蒋家楼一带宜开小引河一道。以洩诸路坡水。至汝宁府属。洪、汝、二河为最大。无庸开挑。惟归洪归汝之支河。如遂平县之石洋河。上蔡县之柳堰河、泥河。河身太狭。且有淤阻。应逐段开挑。即以挑河之土筑堤。又洪河由上蔡县分一支入蔡河。下陈州府之项城县。从前于项城筑石坝而上蔡仍被水患。查有小茅河一道。现分洩洪河之水。应将小茅河倍加宽深。俾上蔡分支。得以畅出。不必经由项城。去路无阻。又新蔡之三岔口。为洪汝交汇。湾曲纡缓。请多开直沟。使分流顺轨而下。至洪汝、二河。上游无堤之处。酌量添筑。其有堤而残缺者。应行培补。涵洞闸座坍卸者。应行改建。总期于明岁二月以前。一概毕工。报闻。　　

○又奏、包、浍、二河。在宿、永、连界处。为洩水通商之要道。其入豫省者。无庸开浚。惟安省境内。有石桥六座。洞小流细应加宽展洪河、濉河、应一律补修子堰。虹县之柏家河。应与下江之林子河、罗家河。一体办理。又凤台县、系颍州府之下游。向有裔沟、黑濠、湿泥、等三河。均应挑浚深通。使畅达入淮。再将田间沟渠。观民修整。以资宣洩。报闻。　　

○钦差侍郎梦麟等奏淮、扬、徐海、等属大兴水利。各州县已办干支各河而外。尚有宣洩民田积水。通支达干之河渠。并有逼近湖荡。支分派别之汊港。秋间查勘。因盈潦占盖高下难分一时未能并勘入奏。今当冬深水落。各处情形毕现。若不并为经理。上下脉络、犹未贯通。臣等悉心相度。砀山、萧县、铜山、宿迁、桃源、山阳、阜宁、沭阳、等处。共计支河二十余道。或通身淤浅。或间段阻塞。均宜分晰疏浚。期于来年三月以前。一律完竣。报闻。　　

○直隶总督方观承奏、查办官地竣事。天津等十三州县。实在荒熟官地、共十万一千一百二十四顷四十九亩零。除已升科地亩。核对节年奏册相符外。其已垦未升科、及河淤改租徵粮地。共一万五千六百五十二顷九十五亩零。各按地亩情形。分为上中下三则。共应徵地丁正额银二万二千八百六十两零。统于乾隆二十二年为始。其未垦荒地、六万七千七百二十三顷六亩零。饬地方官于春融时募垦。分别升科。报闻。　　

○浙江巡抚杨廷璋奏、臣奉谕旨清理西湖。查自雍正二年。丈实湖面。周二十二里四分。迄今三十余年。沿湖居民。或培土成田。或筑堤为荡。逐渐占垦。并淤浅沙滩。共二里有余。遵旨将已垦成熟者。免其清出。臣谨周历相度。将各处有无阻遏水源。逐一标记。分定应去应留。明白晓谕。于秋杪收获后。令该道府督率各员。分头展复。较前清出一里有余。现在湖面、计二十一里二分。四处立碑。永禁侵占。其不碍水源之田亩地荡。尚有五百八十九亩零。遵旨免其清出。仍酌定税额。于二十三年起。归入西湖租息项下。以备挑浚公用。再请照苏堤式。于清出堤岸上。遍栽柳树。不特可杜小民侵损。其根株盘结。亦可坚固堤身。报闻。　　

○山西布政使刘慥奏、州县钱粮。除应留支俸工驿站等项外。其余悉应随徵随解。晋省积习。州县收存银两。任意不解。以致亏空累累。良由稽查未有章程。上司亦因循不察。流弊相沿。于今为甚。与其参追于事后。不若防范于未然。臣现详明抚臣、通饬各属。凡徵收一有成数。即报明该管知府。委员监视拆封。除留支各项外。悉限三日内填批起解。具文通报。如逾期不解。即行严查。倘有侵那情弊。立即揭报参追。并设循环二簿。发令州县官、将收支起存钱粮。及已未完各数。按月登报。其粜借仓粮。徵完买补等数。一并开造。则州县之仓库亏足。自可按籍而稽。并责成道府。就近不时稽察。庶亏空之弊。或可清除。再州县钱粮完欠。奏报考成。自应以已解到司作为完数。乃晋省州县于奏销之时。每有以欠作完。异免处分。迨一经入奏之后。或惰徵不完。或已徵在官。而侵那亏空。弊端滋起。臣亦经详明通饬。凡奏销报完钱粮。务以解到司库、方准作完。如有捏报规避处分。照例查参议处。得旨、是。勉力为之。　　

○护理陕西巡抚吴士功奏、窃照藩库钱粮交代。新藩接收出结。督抚盘查保题。定例綦严。但日久玩生。在谨守管钥者。固不敢轻为通融。而库项亏缺。担承出结者。恐亦不能保其必无。皆由藩司以出结为故套。督抚视保题为具文。其始同官一省。或因需用暂支。累月经年。未及扣补。一旦离任。水落石出。既已瞻徇情面于前。自不能不回护掩饰于后。接任之员。即欲力矫其弊。或且议其固执不通。吹求过当。甚且以事属因公。并非侵盗。借用有抵。不致虚悬。从旁曲为解免。其接收者、依违不能自决。限期已届。势不得不因循迁就。勉强出结。此所以上下那借。漫无顾忌也。惟是藩库有无亏那。督抚留心体察。断无不知之理。督抚有无多支。藩司经手出纳亦断无不知之事。抚藩遇有升调事故。旧藩任内有无亏空。按册可稽。新藩到任接收款项。清查立见。请嗣后抚藩于离任奏请陛见之日。即将在任库项、曾否那借、有无亏空之处。另摺附奏。其或抚藩在任不久。调补远省。资斧不足。欲借库项者。自行据实陈奏。不得私相那借。至新授抚藩。接任之后。亦即将接收库项、有无那借亏空之处。于交代限内、另摺附奏。仍照旧例出结保题。得旨、此奏较之马锦文所条陈。简而易行。著照所请为例。　　

