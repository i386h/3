<!-- { "loadSidebar": true } -->
○谕军机大臣等、据熊学鹏奏、查拏逆匪陆李能聚众不法一案。已拏获匪犯李春荣等五十余名、及首夥各犯妻属等、分别定拟一摺。所办甚属迅速。已有旨将该抚、及在事获犯之文武员弁。交部议叙矣。至该抚前奏、因逆词内有岑大将军及岑匡雄之名。疑与土田州知州岑宜栋有涉。辄令道员周升桓等、前往密办。朕彼时即以该土司平日既属安静守法。断无与逆犯交通之事。此必贼匪因土司族大。借以蛊惑愚民。该抚不应过涉张皇。轻举妄动。曾传旨申饬。并节次谕知李侍尧。今据称、土司岑宜栋、查明同姓中、并无岑匡雄其人。已将族人看守。听候查讯。并亲至白山土司协缉陆李能、及其妻属等语。果不出朕所料。熊学鹏平日办事。亦知认真。惟此等紧要关键。见理不明。每有过当之处。熊学鹏嗣后益当引以为戒。更以扩充识见。至首犯陆李能、现虽在逃。但该犯不过生长山中。且有父母妻属同居。自难窜匿他所。该抚既派兵于各隘口堵截。务即严饬各员弁。迅速擒拏务获。按律磔诛正法。毋致漏网。再李侍尧前奏、闻信后即驰赴上林县就近查办。今既已拏获夥犯。搜剔巢穴。著并谕李侍尧知之　　

○又谕、前据刑部议覆、李湖具题蒋希荛殴死王朝秀、及李有伦等戳死杨朝富等三人二疏。朕披阅时。觉其情罪较重。密谕批本处存记。俟秋审进本时提奏。今此二案。李湖俱拟入缓决。经九卿改为情实。所改甚是。蒋希荛身充夫头。乃因散夫向其索赔钮扣。辄敢倚势、将王朝秀殴死。情甚强横。至李有伦、刘德玉、李有彩、因杨朝富等索查夺钱微嫌。结伴谋殴洩忿。持械殴伤杨朝富、杨文受、杨进、先后身死。三人各毙一命。均属凶很可恶。俱系必应问拟情实之犯。乃李湖谨拟缓决。殊为宽纵。秋谳重案。其情罪自应悉心推核。方得平允。李湖平日办事。尚知认真。何以错谬若此。李湖、著传旨申饬。　　

○又谕曰、湖图灵阿等奏称、会同将军参赞大臣、逐一审讯齐旺多尔济呈控车布登扎布一案。俱属虚妄。伊等业经起程回来等语。所奏甚属含糊。并未审出实情。昨车布登扎布、齐旺多尔济、前至热河。朕令军机大臣质讯。车布登扎布即不能供出确证。是以令瑚图灵阿前往。逐一查明审问。务令供出实情。至达什办理马匹。所有倒毙者业经买补。并无克扣之事。尚可不必究办。惟齐旺多尔济具控车布登扎布等一案。伊等审讯之人。系从前阿附车布登扎布之人。伊等如吐出实情。恐俱得罪。又念及车布登扎布、身系将军。复往彼处。是以不肯据实禀告。即托云、多敏、从前亦系协同车布登扎布办事。案情果实。伊等亦难辞咎。不无瞻徇。瑚图灵阿等、惟称齐旺多尔济所控。俱属虚妄。明系欲图草率了事。此时伊等如接得续发车布登扎布供单、及复令审讯谕旨。已赴乌里雅苏台审办。务须逐一彻底审讯。令将确证供出。至托云、多敏、系协同车布登扎布办事之人。不必同伊二人审讯。著瑚图灵阿、福禄、会同额驸拉旺多尔济、审讯具奏。湖图灵阿、福禄、如已办结起程前来。于何处接奉此旨。即回乌里雅苏台。遵奉办理。此旨由六百里传谕知之　　

○以大学士于敏中、为国史馆正总裁　　

○是日、驻跸济尔哈朗图行宫　　

○壬戌。定西将军尚书阿桂奏、海兰察等驻守美诺。不能设法御贼。此其应得之咎。不能解免。但自木果木失事之后。人心散乱已极。断非伊等一二人所能整饬。其罪虽无可逭。其情或有可原。应将海兰察、革去参赞。降为领队大臣。仍革职留任。其副都统公富兴、副都统乌什哈达、总兵成德、富绅、署总兵海禄、均革职留任。俟有奋勉出力之处。再予开复。从之　　

○又会同参赞大臣领侍卫内大臣色布腾巴勒珠尔、都统海兰察奏、此次攻剿小金川。贼番出碉抗拒时。畏惧弓箭、较鸟枪尤甚。今添派健锐火器二营、及吉林黑龙江索伦等兵。均系素娴弓箭。又由武备院、拨给箭枝。携带来营。贼番自无难歼擒。但军装不妨多备。请将前存滇省永昌等处箭三十余万枝内。挑选十万。解至成都收贮。遇有需用。就近调取。报闻　　

○浙江巡抚三宝疏报、临海、建德、奉化、太平、龙泉、平阳、江山等七县。乾隆三十八年、开垦田地山塘、五十五顷六十八亩有奇　　

○改建浙江仁和盐场衙署。从巡抚三宝请也　　

○是日、驻跸波罗河屯行宫　　

○癸亥。谕、据理藩院奏、科尔沁达尔汉亲王色旺诺尔布病故等语。色旺诺尔布、在御前行走多年。兹闻溘逝。朕心深为轸悼。著加恩赏银三千两。料理丧事。并派御前侍卫贝子鄂勒哲特穆尔、额尔克巴拜、同乾清门侍卫佛尔卿额、赍茶酒。驰驿前往赐奠。仍交该部照例办理　　

○谕军机大臣等、据陈辉祖覆奏、湖北湖南两省。尚可挑选精兵三千。赴川协剿。现已派拨候调。并令镇筸镇总兵乔冲杓、统领前往。其员缺紧要。请以宜昌镇杨大业、与之对调。并另委妥员、暂署宜昌镇务等语。自应如此办理。现已谕令阿桂、酌量情形。即行飞咨楚省调取。著传谕陈辉祖、于接准阿桂咨文后。即令乔冲杓、带领此项豫备兵丁。迅速赴阿桂军营。听候派用。其应行调署总兵之处。著照陈辉祖所请。临时一面奏闻。候朕明降谕旨。将此谕令知之。　　

○又谕曰、舒赫德奏称、办理接济土尔扈特渥巴锡等粮石之各城伯克头目。赏给缎疋。及宽免所属回众官项。已咨商绰克托等一体办理等语。此案究系舒赫德办理参差。舒赫德既经议酌给运价。又何必复奏请赏给缎疋。及宽免回人官项。虽舒赫德现奏行知绰克托公商。一体办理。意欲停止各城回众。领取官价。自备牲畜。但领与不领。应听众回人各随所便。不可逼迫。著传谕绰克托、不必照舒赫德办理。即遵奉昨降谕旨。各伯克回人如未领取官价。即照色提巴勒氐之例。赏给缎疋。宽免官项。如叶尔羌、喀什噶尔、和阗之回众。已经领取官价。惟办口袋。则所费无多。即照赏色提巴勒氐缎疋之数。酌减赏给。所属回众。概不必赏。再库车辟展等处大臣。虽尚未奏及此事。其有接济粮石之伯克头人回众。亦俱照此办理。并将此谕令舒赫德知之　　

○又谕曰、阿桂覆奏筹度进剿金川一摺。称体察贼情。逐一悉心核计。其事非无把握等语。阿桂果有成算。实属最善。惟望勉力为之。又据奏下宅垄头人安本等、并无他故。现分交明正、巴旺、布拉克底土司。安插管束。此等头人。于小金川路径熟悉。若留在军营使令。未尝不可得其力。如穆塔尔之随营效力。甚为得济。始终并无改移。非降番之必不可用也。至前次传询阿桂、令将进剿金川之路。悉心筹度。或当于河北等处、另觅妥地。攻其无备。此目今最要之事。著阿桂将筹办情由。迅即覆奏　　

○吏部议准、贵州巡抚觉罗图思德奏称、贵阳府知府。贵筑县知县。向为苗疆要缺。今该府县苗民。久经向化。与内地编氓无异。应请删去苗疆字样。定为冲繁难兼三要缺。从之　　

○礼部议准、广东布政使姚成烈奏称、寄籍生监。奉例改归原籍。而其中情形不一。应请嗣后寄籍未久。原籍尚有亲族田庐者。仍照例拨回原籍。若原籍仅存疎远族属。本人名下、并无田产室庐。其入籍年分。已与定例相符者。准其入于寄籍地方。应试报捐。地方官不得强令回籍。仍彼此关会。不准两处歧考。违者、从严究治。其有妄攻冒籍、聚众横击者。亦各按律治罪。从之　　

○豁免陕西肤施、保安、安定、安塞、甘泉、榆林、葭州、怀远、神木、府谷、邠州、长武、鄜州、洛川、中部、宜君等、十六州县。乾隆三十年、霜灾贫民耔种额粮。　　

○旌表守正被戕之山东费县民刘连女刘氏　　

○是日、驻跸中关行宫　　

○甲子。上诣皇太后行宫问安　　

○谕军机大臣等、富勒浑奏、汉兵以五六百名。京兵以三四百名为一起。接连遄发。俾得迅速灭贼等语。所办甚好。将军阿桂、现在日隆。专盼各兵到日。克期进发。早为集事。兵行愈速愈佳。著富勒浑、文绶等、即照此迅速妥办。又另摺奏称、运赴日隆粮石。逐日赶运。需用军火及锅帐器械等项。亦源源出口。不致贻误等语。看来伊等近日办理。大有起色。并将此谕令阿桂知之　　

○又谕曰、陈辉祖奏、湖北湖南两省。仍可挑兵三千。已谕知陈辉祖、候阿桂咨调到日。迅饬起程。再朕因阿桂等、现在收复小金川。及将来进剿金川。不可无大员统领重兵。在后策应。若另派钦差大员前往军营。恐无知之人。妄作猜疑。莫如令富勒浑、王进泰、会同妥办。富勒浑系现任总督。王进泰亦本省提督。且于军务曾经阅历。人亦颇有见识。实可胜任。著阿桂于进兵时。酌量紧要之处。令富勒浑、王进泰、统兵策应。所需之兵。即于现调楚兵内。酌留二千备用。其余楚兵一千。应派在何路随征。并著阿桂酌量。豫檄带兵之员。遵照驰往。　　

○是日、驻跸避暑山庄。至辛未皆如之　　

○乙丑。上奉皇太后幸卷阿胜境、侍早晚膳　　

○谕、现在三通馆。止有正总裁大学士刘统勋一人。著添派大学士于敏中、为正总裁。协办大学士尚书程景伊、为副总裁　　

○谕军机大臣等、据文绶奏、拏获逃兵王尔俊、马林、李云、审明正法。其自行投首之冯学海。仍应拟斩立决等语。征兵脱逃。自属法无可贷。第冯学海既赴本营呈明投到。尚知畏罪。与脱逃窜匿者。稍为有间。姑著从宽免死。发往伊犁。充当苦差。仍严谕该兵、如再脱逃。即于拏获地方。立行正法。可将此传谕文绶知之　　

○命太仆寺卿吉梦熊、在尚书房行走　　

○丙寅。上诣皇太后行宫问安　　

○御依清旷、勾到秋审官犯、服制、及云南、贵州、情实罪犯。停决官犯十人。服制斩犯六十四人。贵州斩犯八人。绞犯一人。余五十三人予勾　　

