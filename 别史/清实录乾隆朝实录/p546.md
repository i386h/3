<!-- { "loadSidebar": true } -->
○旌表守正捐躯之安徽阜阳县民刘世安妻杨氏。　　

○庚戌。命国子监祭酒崔纪、提督江苏学政。翰林院侍讲观保、提督安徽学政。太仆寺少卿陈其凝、提督浙江学政。　　

○命吏部侍郎宗室德沛、兼管国子监祭酒事务。　　

○辛亥。上诣大高殿行礼。　　

○奉皇太后幸悦心殿进膳。　　

○命翰林院检讨吴嗣爵、提督福建学政、左春坊左中允于敏中、提督山东学政。翰林院侍读宋邦绥、提督湖北学政。翰林院编修官献瑶、提督广西学政。翰林院编修汪士锽、提督河南学政。　　

○兵部议覆、湖南巡抚蒋溥奏称、武闱乡试、有年力就衰者。不准列合式之内。毋使再入三场。以杜枪代之弊。应如所请。通行各省。年届六十之武生。即不准入场应试。从之。　　

○赈恤四川成都、华阳、金堂、新都、郫县、汉州、崇庆、崇宁、简州、温江、新津、新繁、彭县、什邡、双流、灌县、绵州、罗江、德阳、眉州、彭山、青神、邛州、乐山、资州、资阳、仁寿、内江、遂宁、蓬溪、等三十州县。被水灾民。　　

○旌表守正捐躯之浙江建德县。民余九伦媳张氏。　　

○壬子。上诣皇太后宫问安。　　

○先是、安西提督永常奏称、准噶尔遣宰桑哈柳等、请安进贡。携带货物。恳请贸易。得旨、军机大臣议奏。寻议、哈柳违议带货。自应不准贸易。但乾隆七年、吹纳木喀来京。带有货物。再四哀恳。已准售卖。此次应仍准交易。今该提督、一面护送夷使来京。一面令其运货往肃州出售。至是、谕军机大臣等曰。据永常奏称、夷使哈柳禀称、此次带来驼马。系随路更换。并非货卖。祗求将牛羊留下售卖。即是恩典。情辞极为恭顺。其所带牛羊、并乏弱马匹。已留于哈密。如蒙恩准其赴肃贸易。请照吹纳木喀之例。派官兵照料前往等语。从前进贡夷使。随带货物。亦曾加恩准其贸易。此次哈柳所有牛羊等物。著准其所请、在肃交易。尔等可寄信与庆复、黄廷桂、令其派委干员。照例办理。并传与永常知之。　　

○甲寅。谕、各省督抚提督所保。能胜总兵之副将。朕俱降旨令送部引见。但此等保举之副将。一省中或有数员。若一时送部。则营伍办事。未免乏人。著各该督抚提等、斟酌先后。陆续送部引见。　　

○乙卯。上御中和殿。恭览新修玉牒。　　

○丙辰。上诣皇太后宫问安。　　

○谕、据川陕总督庆复奏称、兴汉镇总兵任怀德、年逾六旬。气血渐衰。现在患病。难以供职。恳请休致回籍调理等语。任怀德、著准其休致回籍调理。其兴汉镇总兵员缺、著改光宗补授。　　

○又谕、从前甘省摆羊戎等处、建筑城堡兴工之时。于镇海、巴暖、等营派兵赴工巡防。借给过各兵口粮盐菜银二千四百六十余两。例应追扣还项。朕念兵丁离汛旅食。原与在营不同。且事历事载。多有事故开除之人。难于逐一抵偿。此项借给银两。著加恩免其追扣。以示优恤。该部即遵谕行。　　

○刑部议覆、协理山东道御史胡蛟龄奏称、各省散给狱囚衣粮。有名无实。请敕下督抚、严饬所属。留心查核。毋使吏役人等、侵蚀中饱。至有病监犯。务令刻速医治。分别取保散禁。如有病故、捏供率报详结者。即行指参。应如所奏通行。从之。　　

○丁巳。命协办大学士事务吏部尚书刘于义、在紫禁城内骑马。　　

○户部议覆、山西巡抚阿里衮疏称、会同绥远城建威将军补熙酌议。绥远城驻防官兵。应领月饷。以谷搭放。自行碾食。于本地情形。有益无弊。应如所议。准以谷搭放。每年于九月开徵后、将十一、十二、并正、二、共四个月兵米。于额交米内。尽收尽放。不敷、仍于仓贮旧米内支给。其三月、至十月、共八个月。应放兵米。以谷二米八搭放。其谷在归化城仓贮军需谷内动用。俟秋收照数买还归款。所有绥远城现存旧米。如遇可粜之时。即令出易。以免霉变。并令嗣后米谷兼买。米于本年支放。谷备贮、遇米价腾贵之年。即以二谷一米搭放。兵丁自行碾食。从之。　　

○直隶总督高斌奏、各省府州县试、儒童名数。旧例限以二倍一倍。后复改为不必限数。照常考送。奉行已久。近日礼部因科举定额。并请定童试名数。固属慎始进、严冒滥之意。顾臣再四思维。据平日见闻。实有难行之处。盖儒童小试。与生监科举有别。今定以入学一名。州县取六十名。府取三十名。如大县入学二十五名。则州县应取一千五百名。府取半之。在北五省。尚恐不及此额。仍无可为去取。南省如福建、江西、江南、浙江、则一州县儒童。常至盈万。少亦数千。照应取名额。则得应学政试者。才十之一二。不能与试者。且十之八九。窃念士为四民之一。通天下计之。何止百万。其粗识文义者。惟恃村师童塾。为养生之资。乃不得一与童试。为宗族乡党所讥笑。求为村师童塾而不可得。且积习相沿。骤更严例。恐考试之期。众情遏抑。势必诉告纷呶。而守令奉行不齐。未必能一例妥办。必致滋生事端。福建海疆。尤属嚣凌。即使钤伏一时。终难相安久远。如谓人数过多。代倩传递之弊。皆从此生。查学政录取。必经覆试乃定。倘文理字迹。稍涉疑似。即可严摈。非若乡会试之糊名易书。骤难稽察也。臣窃以为儒童不限名数。于取士之法。未见其有弊。即使学术荒陋者。托名赴试。而其人既别无可执之业。则应宽以自存之地。康熙年间、改去旧例。不限名数。必有深意。与其事难通而滋扰。不若仍照通行之例为便。谨密摺陈奏。伏乞圣训。得旨、待朕酌量降旨。　　

○豁免无力完缴追赔军需之原任陕西华州知州王德地等十四案、共银一万一千八十八两有奇。粟米一十八石有奇。炒面三千三百斤有奇。马二匹。　　

○戊午。谕、向来州县考取童生。送学政衙门考试。例有定额。后因儒童日益众多。于康熙三十九年定例。不必限定额数。遵行在案。今年礼部奏请、照每学入学额数。限定录送之多寡。以杜冒滥。朕已降旨允行。今思各处赴试童生。多寡不等。若限以录送数目。恐有浮多于额外、而摈弃不取者。即有不足于额中、而强取充数者。未必俱能允当况该府州县、录送学政衙门。其去取全在学政。并无关于入泮之数。应稍宽其途以鼓舞之。亦广育人材之道。嗣后仍照旧例。不必限定考送之额。但将文理不通者。摈弃不录。可即传谕该部、将此旨通行各省知之。　　

