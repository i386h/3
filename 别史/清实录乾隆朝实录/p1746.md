<!-- { "loadSidebar": true } -->
○谕、刑部所进情实官犯本内。将齐凌扎布出兵得功。及雯基曾祖阵亡之处。照例入于情实册内声叙。甚属非是。齐凌扎布之祖父。从前若有阵亡者。朕不得而知。今伊本身之事。则西陲用兵始末。朕日夜筹画。何事朕不熟悉。又岂待部中按例问之该旗。该旗按例咨达部中。部中又代为按例声叙乎。况声叙者。祇应阵亡之子孙。非指本身。即例亦不合也。且舒赫德、独非在军前办事。归而又在军机行走之人乎。其知齐凌扎布之事。应比该旗大臣为尤详。何待咨问。甚可笑也。若夫齐凌扎布之在和阗时。曾与噶布舒各守一城。乃遇逆回抢劫。不能力行拒守。遽弃城而出。视噶布舒之坚持不去者。岂可同日而语。使律以守土死绥之义。不特无功。且当有罪。特原其兵力本单。是以不复深加责备。均从在事优叙。此事在他人或未稔悉。若舒赫德。亦岂能以不知自解乎。即以犯人祖父阵亡。例当声叙而言。其中情罪亦各自不同。如存德以斗杀之案。本无谋故别情。故历年秋审。谅其祖父阵亡之劳。未予勾决。至雯基以知府侵税。数至万余。若竟以先世阵亡幸免。又何以处同案无可声叙之书敏乎。国家纵有原功免死之条。亦惟先论其犯案一非重大。特贷其子孙之一死则可。脱以其祖父一经阵亡。而凡属后裔。均可世世屈法从事。是以褒忠之过。适为诱人犯法之阶矣。且该犯即与声叙之例充符。亦当由部臣咨查事迹。列入本后。候朕定夺。设因该犯子孙具呈恳求。即为代奏。其别无亲属申诉之犯。又将任其挂漏可乎。于事体亦深为未协。再绿营将弁中。有曾经效命疆场。如豆斌。高天喜等、为国宣劳。其功既有足嘉。朝廷初无歧视。子孙遇有罪犯。非常赦所不原。亦当并蒙矜恤。今此例但行于八旗。亦非一视同仁之意也。嗣后遇有此等罪犯。在八旗。则由刑部先咨本旗及兵部。确查事迹。在外绿旗。则由督抚于审拟定宋之始。查明该犯祖父阵亡事实。列入秋审册内。以凭核定。著该部分晰规条。一一定议具奏。并将此宣谕各旗。及内外问刑衙门知之　　

○定离任官员督抚注考例。谕、前经降旨、各省离任候补之员。有因前任案件挂误降调者。令原隶之督抚。出具考语。送部引见。但此等人员。离任事故不同。多有迟至二三年及数年后。始行请咨赴部。其原隶上司。早经更易。代任者。又未悉其贤否。何从悬拟考核。盖由传谕之后。部臣未经分晰条例。殊多隔碍。嗣后著于该员等。甫经请咨回籍时。该督抚将该员居官如何。出具切实考语。即行咨明本籍督抚存案。俟例应引见时。径由本籍督抚查照原咨考语。叙入文内送部。无庸再赴原隶上司衙门。请咨注考。以昭画一。著为令　　

○四川总督阿尔泰等奏、九土司会攻金川情形。查绰斯甲布一路。进攻穆康寨、儒锡寨、日旁后山寨、攻克金川水磨九座。绰斯甲布兵亡失三十名。丹坝一路。同三杂谷土兵。抢金川凯立叶牛厂。博迪喇嘛寺等处。歼杀金蛮其多。丹坝兵伤损二十余名。小金川一路。在鄂硕觉、木达关、多噶尔等处。捉获男妇数名口。并骡马牛只等项。土兵带伤五名。革布什咱一路。至郭察地方打仗。伤土目一名。土兵五名。臣等酌量给赏。并谕各委员。驾驭鼓舞。设法进攻。又据各路禀报。金川番民斯达克塔尔、磋摩、两户。男妇十五名口。及班第母子二人。逃投小金川。阿咱纳塔尔等、男妇三名口。逃投丹坝。扎斯嘉等、男妇三名口。逃投绰斯甲布。诘问伊等情形。佥云。金川年成荒歉。各处添修碉卡。日夜防守。番民穷苦。供词约略相同。臣等饬令土司、将逃番安置窎远之处。以防其潜通信息。如有空闲田地。酌给安插。使番众闻知。咸思远害投生。以广招徕之路。报闻　　

○赈恤安徽怀宁、桐城、太湖、宿松、望江、贵池、青阳、铜陵、东流、当涂、芜湖、繁昌、无为、庐江、巢县、和州、安庆、庐州、建阳等、十九州县卫。水灾贫民。蠲缓新旧漕粮漕项。各有差　　

○旌表守正捐躯之广东东莞县民李全新女李氏　　

○乙巳。礼部奏、皇太后万寿圣节。庆贺礼仪。得旨、是。照例行礼。奉皇太后懿旨。今年停止筵宴　　

○命协办大学士陈宏谋、在紫禁城内骑马　　

○命少詹事汪廷玙、侍读学士刘星炜、俱在尚书房行走　　

○丁未。上诣奉先殿。寿皇殿。行礼　　

○命修撰王杰、提督福建学政　　

○旌表守正被戕之归化城民张环妻白氏　　

○是月。直隶总督方观承奏、直属布种秋麦之地。牧羊在所甚忌。民间遇羊贩经过。皆相率守望。而羊贩则以麦苗肥羊。群驱于京南一带。秋麦最多之地。名为牧放荒草。距村稍远。即潜驱麦田。恣食为害。遇有村民拦阻。即群起攒殴。近如宛平、献县、冀州、屡有羊贩殴毙村民之案。虽俱严拏律抵。但事过玩生。若不明立禁防。终恐难除扰害。应请嗣后近京近口本处民人。所贩无多者。听其随宜牧放。如系外来羊贩。千百为群。悉令赴津属。荒洼草地。其有驱赴良、涿、固、霸、等处。沿途营汛。即行阻回。并不许私带绳鞭锤棍等械。倘敢故违。经营汛查出。或村民首报。即严加惩治。庶有卫农息事之益。得旨、甚是。依议速行　　

○陕甘总督杨应琚奏、前奉恩旨。招募缘边瘠土民人。迁移乌噜木齐等处。臣于肃州产张掖县。共招有五百一十八户。敦煌县招有一百九十户。俱于十月内料理起程。一面移咨乌噜木齐大臣。料理安插。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十一


大清高宗法天隆运至诚先觉体元立极敷文奋武孝慈神圣纯皇帝实录卷之七百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。十一月。戊申朔。军机大臣等议覆、御史曹学闵奏称、从前纂修大清一统志。于乾隆八年告成。久已颁行海内。近年来。平定准噶尔、及回部。拓地二万余里。实为振古未有之丰功。前命廷臣纂修西域图志。并令钦天监臣。前往测量各部经纬地度。增入舆图。惟一统志尚未议及增修。请饬儒臣。查照体例。将西域新疆。敬谨增入。再查一统志自成书以后。迄今又二十余年。各省府厅州县。添设裁并。多有不同。亦应查照新定之制。逐一刊改等语。查一统志。自直隶各省而外。外藩属国。五十有七。朝贡之国。三十有一。凡版图所隶。无不载入。我皇上戡定西域。收准夷之疆索。辑回部之版章。特命将军大臣。分部驻守。一切制度章程。与内地省分无异。该御史所奏、将西域新疆。增入一统志。以昭圣朝一统无外之盛。自属可行。至臣等奉饬所纂之西域图志。分野、疆域、风俗、山川、等类。无不备具。请即将一统志所应载者。按类择取。增入志末。以成全书。再一统志。甘肃部内之安西。靖逆。二厅。即今西域图志之安西府。朝贡诸国内之叶尔钦。即今西域图志之叶尔羌。他如哈密、吐鲁番、二处。两书互见。将来增纂时。应于各该处发明申说。其从前已经载入处。俱请无庸删裁。以致更换全书。但西域图志。须俟现在所纂之同文志告竣。再行增改。而方略一书。善后事宜各条。志内亦有应行采用者。统俟方略全编告成时。再行办理。至各省府厅州县。或奉旨更定。或经地方大吏陈奏。添设裁并。在所时有。而一统志于康熙年间开馆纂辑。乾隆八年始行告竣。至今甬及二十余载。若此时轻议重修。统行刊改。一二年后。地主情形不同。即有添并。又当随时刊改。未免过于烦琐。该御史所请刊改之处。应无庸议。谕曰、御史曹学闵奏、西域新疆。请增入一统志。并志成后。各省添设裁并府。厅州县。详悉续修刊改一摺。军机大臣议覆。俟方略、及西域图志、各书告成后。再行编辑。第念一统志。自纂修竣事以来。迄今又二十余载。不独郡邑增汰。沿革随时。理宜一一汇订。且其中纪载体例。徵引详略。亦多未协。其尤甚者。顺天人物门内。竟将国朝诸王载入。于事理更属纰缪。诸王事迹。自载八旗通志。原不得与隶籍京圻者。同日而道。况八旗大臣等、功纪太常者。则应见昭忠贤良诸祠。其在直省宣猷著绩者。又有各省名宦可入。今乃援亲藩以淆地籍。实为儗不于伦。义甚无谓。若其他考稽失实。与凡挂漏冗复者。谅均在所不免。亟应重加纂辑。以成全书。但前此修志之初。必待移取各省通志而后从事。以致旷日持久。艰于集事。此时特就已成之书。酌加厘核。即新疆幅员辽阔。而一切事实。又有西域图志。及同文志诸书。为之蓝本。馆臣采撮排撰。实为事半功倍。可即令方略馆按照各条。厘订纂辑。一俟纂出稿本。悉照续文献通考例。随缮随进。候朕裁定。所有一切应行现条。著军机大臣详议具奏。寻奏、查顺天府所载。诸王及八旗大臣等事迹。均载八旗通志。自无庸再行编入。其有功业显著者。另于各省名宦内编纂。至添设裁并之府厅州县。所有山川、田赋、人物各门。悉照现在添并各处。逐一分载。至西域新疆。拓地二万余里。除新设安西一府。及哈密、巴里坤、乌噜木齐。设有道、府、州、县、提督、总兵、等官。应即附入甘肃省内。其伊犁、叶尔羌、和阗、等处。现有总管将军。及办事大臣驻劄者。亦与内地无殊。应将西域新疆。另纂在甘肃之后。至哈萨克、布噜特、巴达克山、爱乌罕、等部。俱照外藩属国之例编辑。统俟平定准噶尔方略。及西域图志。同文志等书。告成后。查照一统志凡例。详悉考订厘正。缮写进呈。从之　　

○予故刑部尚书秦蕙田、祭葬如例。谥文恭　　

○己酉。上御乾清门听政　　

○陕西巡抚明德等奏、沙尔图。违例放债。坐扣钱粮。于兵丁生计。大有关系。又嘱伊戚协领雅尔哈。夤缘无忌。实属营私藐法。除将沙尔图。附入嵩椿、成德、案内。照例治罪外。再将伊家产查抄入官。得旨、所办甚当。但何必入官。著赏兵丁　　

○以原任礼部侍郎谢溶生、为光禄寺卿　　

