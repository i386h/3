<!-- { "loadSidebar": true } -->
○谕军机大臣等、前因雅尔哈善、请遣工人至军前、铸造大炮。已谕黄廷桂办理。今据奏、铸造大炮。所需工料。与寻常不同。微有作难之意。此特所派官员工役。惮于远行。故为此说。从前金川用兵。兆惠曾与其事。所铸炮位。自必深知。若抵库车时。应需大炮则舒赫德亦曾往金川。即委令监造。然朕意攻城不必专恃大炮。当霍集占逃入库车时围守果严即无炮又岂能逃出若如雅尔哈善、听贼出入毫无防范。虽有大炮。亦复何用。况现在穴地攻城。反为贼断皆由伊等高坐帐中。以致官兵解体。兆惠至彼。务申明纪律。一变从前疎懈之习。可传谕知之。　　

○丁卯。上奉皇太后幸卷阿胜境侍膳。翼日如之。　　

○春秋直解书成。御制序曰、中古之书。莫大于春秋。推其教、不越乎属辞比事。而原夫成书之始。即游夏不能赞一辞。盖辞不待赞也。彼南史董狐。世称古之遗直。矧以大圣人就鲁史之旧。用笔削以正褒贬。不过据事直书。而义自为比属其辞本非得已。赞且奚为乎。厥后依经作传如左氏身非私淑。号为素臣。犹或详于事而失之诬。至公羊谷梁。去圣逾远。乃有发墨守而起废疾。俨然操入室之戈者。下此龈龈聚讼。人自为师。经生家。大抵以胡氏安国、张氏洽为最著。及张氏废、而胡氏直与三传并行其间傅会臆断。往往不免承学之士。宜何所考衷也哉。我皇祖钦定传说汇纂一书。镕笵群言。去取精当。麟经之微言大义。炳若日星。朕服习有年。绍闻志切。近因辑易诗二书竣事。命在馆诸臣。条系是经。具解以进。一以汇纂为指南。意在息诸说之纷歧以翼传。融诸传之同异以尊经。庶几辞简而事明。于范甯去其所滞。择善而从之论。深有取焉。夫儒者猥云五经如法律。春秋如断例。故啖助赵匡陆淳辈。悉取经文书法。纂而为例。一一引徽切墨以求之。动如凿枘之不相入。譬诸叔孙通、萧何、增置傍章已后。例转多而律转晦。盖曲说之离经。甚于曲学之泥经也审矣。书既成。命之曰直解。匪不求甚解之谓。谓夫索解而过。不直、则义不见尔。而岂独春秋一经为然哉。是所望乎天下之善读经者。　　

○谕军机大臣等、哈萨克锡喇、虽传闻逃入西哈萨克。此时或又潜回旧游牧藏匿。亦未可定。可传谕成衮扎布现在搜剿盗窃西路那呼台站马匹之贼。如无哈萨克锡喇在内。即领兵至伊旧游牧。于所遇玛哈沁等、严密搜剿。再行彻回。并传谕福禄等、带领索伦兵。经过哈布塔克、拜达克等处。将盗窃马匹贼人。及玛哈沁等、留心搜剿。祗须派兵二三百名。遣侍卫等分路前往。亦不必过于留滞。致误前抵军营之期。　　

○戊辰。在京总理事务王大臣等奏报、十三日得雨。得旨、欣慰览之。是日清晨晴和。过午、此间亦被甘泽。实天恩均沾额手为农庆也。　　

○山东巡抚阿尔泰奏、济宁、鱼台、二州县。积淹地亩。七月中、陆续涸出二十四庄。此等初涸地。业户俱系无力贫民。听其废弃可惜。现饬州县、买牛置具。酌借耔种。俾及时种麦。为来岁之谋。得旨欣慰览之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六十八


大清高宗法天隆运至诚先觉体元立极敷文奋武孝慈神圣纯皇帝实录卷之五百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅八月己巳。上自避暑山庄、奉皇太后启銮、幸木兰。　　

○谕军机大臣等、永贵等奏称。署章京巴颜德等、追捕抢夺军需之贼。因路遥马乏。回至军营等语。从前永贵等、往追盗窃马匹贼人。未能擒获。今巴颜德又复如此。若追贼官兵。皆似此托词支饰。则台路何时宁静。永贵、定长、纳世通、及巴颜德等。俱著交部察议。其绿旗千把总等员。著永贵等查明惩治。　　

○办理屯田侍郎永贵等奏、前赴库车粮饷驼运事宜。查阿里衮、于六月中。从巴里坤运粮一千四百石。向乌噜木齐进发。现知照约计库车需用之数。留于吐鲁番。再吐鲁番、辟展、一带。询之回人云。可牧驼六七千只。其贮粮处所。有辟展旧堡。请苫盖仓廒。收贮屯田粮饷军械农器。令同知都司分管。再辟展地居巴里坤、哈密、及两路军营之冲。距吐鲁番百余里。臣永贵、定长、清馥、纳世通内。酌留二人。驻劄办事。报闻。　　

○是日、驻跸中关行宫。　　

○庚午。上诣皇太后行宫问安。　　

○谕军机大臣等、原封喀尔喀贝勒车布登、系叛贼青滚杂卜案内之人。自应按律治罪。朕因其平日为人愚昧。又年老可矜。从宽革去贝勒。仍准伊子承袭。今车布登感恩悔罪。抒诚入觐。朕念伊在皇祖皇考时。曾经宣力。著加恩赏给公品级。遣回游牧。　　

○户部议覆、湖北巡抚庄有恭奏称、湖北各驿丞。原管驿站钱粮。向无养廉。现钱粮统归州县管理。其酌留之东湖、山陂、港口、停前、石桥、孱陵、吕堰、建阳、等八驿丞。请每员给银六十两。兼管驿务之团风、阳逻、仙居口、三巡检。每员三十两。于江夏等县、额设养廉银内支拨。应如所请。从之。　　

○是日、驻跸波罗河屯行宫。　　

○辛未。谕军机大臣等、据阿思哈奏、通省各营。俟秋期前往查阅等语。该省营伍。向属平常。近日更为弛懈。甚至江广驿路。竟有一二百里。全无巡防塘汛者。其于防奸缉匪。有名无实。不问可知。向来督、抚、提、镇、遇巡查之年。往往随例点阅。奉行故事。其实毫无整饬。阿思哈此番务当实力较阅。分别劝惩。俾兵弁稍知振作。技勇渐就娴熟。方为有益。其墩堡汛地。有残缺处。并当即行查勘。实力整顿。以重地方。并将何地缺少。应行修理之处。查明具奏。将此一并传谕尹继善知之。　　

○又谕、据扎隆阿奏、车木楚克扎布报称、内大臣察达克、往追恩克、至济卜哈鲁克。获其母及弟妇。恩克同妻子逃往苏穆勒。又公多岳特报称、总管车根、往追阿喇善等。有同逃之得木齐扎布勒岱复归。协擒阿喇善、硕吹、尽收其所属等语。察达克、车根、甚属奋勉效力。著加恩各赏缎六端。其所领兵丁、效力及被伤者。查明酌量奖赏。擒获之阿喇善、硕吹、暂行监禁。俟恩克获日。将伊等所属男丁、十六岁以上者。一同送京。其妇人幼子。即分赏察达克等。扎布勒岱、既悔罪复还。从宽免其治罪。交与总管等、约束安插。著传谕扎隆阿、车木楚克扎布、以恩旨晓示伊等知之。　　

○军机大臣会同刑部议奏、审拟古北口笔帖式书启善、控告防守尉岳灵阿等、敛银贿买一案。查岳灵阿、并无克扣等弊。然于属员永格、贿属行求。不能查揭。应请革职。书启善、未便仍留该处。并请调补京缺。得旨、岳灵阿如果有克扣侵肥情弊。即革职亦不足蔽辜。且将从重治罪。今阅其情节。不过失察属员。议以革职。未免过重。岳灵阿、从宽免其革职。仍回原任办事。其应得处分。著交部照例议处。至笔帖式书启善、若以京缺调用。转得在部院衙门行走。此例一开。将来在外笔帖式。希图内调。皆将展转效尤。适以启告讦之渐。此风实不可长。书启善不必调京。即于张家口、独石口、喜峰口、等处笔帖式内对调。　　

○蓝翎侍卫富寅保等、解送厄鲁特布库察罕、和硕齐至。讯明叛逆正法。　　

○是日、驻跸张三营行宫。　　

○壬申。上诣皇太后行宫问安。　　

○户部议覆、漕运总督杨锡绂条奏、一、安庆帮船。一百八只。向设千总二员领押。约束难周。请分安庆一帮为二。各添千总一员。查额设千总二员押运。久属相安。即虑耳目难周。可于效用员弁内差委。无庸更张。一、湖广、江西、帮船。已有领运千总。及押运抵通之同知、通判等照管。其监兑厅员。如米色不纯。即可将该员参处。毋庸再令押送到淮。一、旗丁逃匿。限百日拏获。逾限、请将承缉之卫所官、罚俸一年。协缉之州县、罚俸六月。其州县佥丁者。即将州县官、罚俸一年。均应如所请。从之。　　

○是日、驻跸汗特穆尔昂阿大营。　　

○癸酉。上行围。　　

○遣官祭贤良祠。　　

○谕军机大臣等、著传谕巴禄、据永贵等奏、海都台站。及哈喇沙尔屯田地方马匹。又被贼人偷窃等语。台站所关甚要。如巴禄已将哈丹、阿巴噶斯、鄂拓克贼匪。尽行捕剿。著即统领图伦楚、达礼善、所带之兵。速赴哈喇沙尔搜捕盗马贼匪。现命带领察哈尔兵之侍卫讷齐讷、拨兵二百名。交敏珠尔、栋保、搜捕此等贼人后、速赴库车。巴禄亦速行前往。巡捕盗贼。照料台站。　　

○吏部议覆、山西巡抚塔永宁疏称、丰镇厅通判。驻劄高庙子。僻处东隅。该处巡检一员。足资弹压。请将通判、移驻前经裁汰之大朔通判衙门口办事输粮。官民俱便。应如所请。从之。　　

○补行乾隆二十二年分、云南省大计。卓异官七员。不谨官一员。罢软官一员。年老官四员。有疾官三员。才力不及官二员。分别升赏处分如例。　　

○是日、驻跸穆垒喀喇沁大营。　　

○甲戌。上诣皇太后行幄问安。　　

○行围。　　

○谕军机大臣等、据豆斌奏、在伊逊达巴罕一带。擒获玛哈沁八人。现在带兵前往库车军营。顺道搜剿逸贼巴拉等语。前曾降旨。令豆斌前赴军营。分管绿旗兵丁。昨据永贵奏、哈喇沙尔屯田处所。及海都台站。间有被玛哈沁偷窃马匹者。朕以军台关系紧要。既有贼人乘间窃发。不可不剿除净尽。已降旨带领察哈尔兵之总管敏珠尔、乾清门侍卫栋保、前往擒捕。计豆斌此时。尚未抵军营。著仍就军台一带。尽力剿洗。务绝根株。使台站肃清。方为妥协。俟搜捕如果净尽。再赴军营。至另摺所奏剿贼阵亡之把总马明安、兵丁郎洪训、二人。著即报明将军。咨部办理。　　

