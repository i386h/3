<!-- { "loadSidebar": true } -->
○又谕。内大臣傅尔丹、四川提督岳钟琪。川省自瞻对用兵而后。继以金川之役。庆复疏纵于前。张广泗怠弛于后。旷日持久师老无功。朕特起尔等于废弃之中。委以军机重任。今讷亲、张广泗、俱已召取回京。军中事务。一听汝二人办理。事权归一。当合两人为一人。合两心为一心。汝二人自思曩受皇考异数殊恩。历膺重寄。其后干犯重辟者何事。即释罪家居。而败辱之名终身不能湔洗。今弃瑕录用。予以自新之路。当如何感激奋勉。如何竭力报称如果能克捷。速奏荡平。岂但收之桑榆。前耻可雪。皇考厚恩向所未能报效者。亦足仰酬万一。显爵厚赏。朕何吝焉。是惟汝二人之福。如其彼此各存意见。不能鼓舞军心。以致公事不能就绪。不独军法难逭。将并前罪一体追问。非庆复张广泗等可比。盖伊等本无罪愆。但以办理不善。不称任使。尚当绳以军律。不容假贷。何况汝二人罪弃之余。若更不能奏绩。其罪更当何如。汝二人当日同获重罪。今又同在一方。胜则同其功。负则同其咎。勿稍有参差。互相推诿。勿因循而怠事。勿粉饰以邀功。勿口为大言而防范不密。勿急于督责而别滋事端。务期协力和衷。同心筹画。迅奏肤功。以称委任。　　

○户部议准、原任四川巡抚纪山疏称、江津县产余茶五千斤。请增腹引四十四张。自本年始。领引纳税。于永川、壁山、二县行销。从之。　　

○甲戌。谕、喀尔吉善、潘思榘、奏称、漳、泉、二府。晚收已成旱象。应豫筹接济。朕思漳泉为闽海岩疆。户口繁众。本省官仓。恐不敷用。今岁各省秋成。俱称丰稔。漕粮可尽数起运。著于江南漕粮内。截留九万石。浙江截留六万石。共十五万石。由海道运至闽省。以裕储备。较之该督抚于本省中筹接济者。为益广而便。其酌量情形。遴委妥员。乘时于棹。著该督抚会商妥协办理。　　

○以河南按察使富明为河南布政使。以湖南驿传盐法道严有禧、为河南按察使。　　

○予故山西归化城副都统因扎那、祭如例。　　

○乙亥。上诣畅春园、问皇太后安。　　

○诣安佑宫行礼。　　

○谕、金川用兵以来。将领参劾者接踵。而题补者无人。殊失鼓励戎行之道。前曾传谕讷亲、张广泗等、而伊等仍未办理。因命军机大臣等。查明情节。据今年五月。张广泗原奏、川陕副将以至千总。遇有缺出。即于此次立功人员内题补。特传谕该部议准。并令同讷亲拣选。至八月初讷亲奏到。则称将弁获过者多。立功者少。尚未拣选题补等语。夫行军纪律。全在赏罚得当。鼓舞人心。今将士有罚无赏。自必志气隳颓。何由使之感激奋勉。踊跃用命是以前批讷亲奏摺。有此番办理军务。似觉过严之谕。正谓张广泗委过于下。偏裨动辄得咎。实为过刻。而非军律严明之谓也。若以驭军而论。此番正失之于宽。岂有刁斗森严。如马奈军营。贼人夤夜潜入。将卒酣寝。漫无知觉之理。又岂有队伍整齐。冲坚犯阵。而如讷亲所奏麾之不前。侍卫等从后用刀背驱迫之理。观此则将弁之怠玩。士卒之疲懦。直如儿戏。何怪其久无成绩。屡有失事也。至谓将弁立功者少。无可拣选。此语亦谬。同一戴罪图功。其中岂无一二鼓勇先登之士。就其临阵奋往。即可定为优等。藉以激励众心。赏一人而得千百人之力。其机端在于此。不待建立殊勋。方可奖拔也。讷亲等从前办理未妥。可即传谕。计信到日。伊尚未起程。令其传谕班第、傅尔丹、岳钟琪等、当以此为戒务从公赏拔。为戎行作气。使出力者知所劝勉。并不得误会。此番办理过严之旨。一意从宽。则军力益致懈弛。失之更远。此于军务大有关系。即传谕知之。　　

○刑部等衙门议准、山东按察使李渭奏称、嗣后东省有因事聚众斗殴数至十人以上。并执持器械者。俱照沿江滨海持枪执棍斗殴例办理。其未至十人及虽十人以上。并未执械者。仍照斗殴本律。从之。　　

○豁除湖北宜城县编审不实丁银一百十七两有奇。　　

○广东巡抚岳浚疏报、乾隆十二年分雷、廉、二府属。垦额内迁移田三十顷三亩有奇。广、惠、潮、肇、琼、嘉、六府州属垦额外水田一百五十一顷四十三亩有奇。广、潮、二府属垦额外沙坦田一百四十八顷四十亩有奇。德庆州垦丈溢地十四亩有奇。　　

○丙子。上诣大高殿行礼。　　

○奉皇太后还宫。　　

○诣皇太后宫问安。　　

○至观德殿、孝贤皇后梓宫前奠酒。　　

○上还宫。　　

○礼部议准、顺天学政吕炽奏称、遵化州现升为直隶州。并拨永平府属丰润、玉田、二县分隶管辖。其文武生童。俱随遵化州附通州考试。查通州一棚。汇考顺天府属生童几二万人。请改附永平府考试。从之。　　

○工部等部会议、直隶总督那苏图题覆、直隶唐县、满城、定兴、宁晋等县。改设佐杂。及驻防把总案内。请将唐县主簿。满城县方顺桥巡检。并驻防把总。各建衙署。以定兴县县丞旧署给典史。典史旧署给本汛把总居住。又宁晋县百尺口巡检旧署。拆移城内。给外委把总居住。应如所请。从之。　　

○丁丑。上诣皇太后宫问安。　　

○御乾清门听政。　　

