<!-- { "loadSidebar": true } -->
○丙戌。谕、本日内阁进呈山西乡试题名录。经朕繙阅。见第三题强而后可强字。书作疆字。错误显然。该省主试。及监临、提调等官、率行呈进。所司何事。通政司既未经揭出。内阁亦未票拟申饬。岂此录均未寓目耶。所有内阁、及通政司、并该省主试、监临、提调等官、并著交部察议　　

○谕军机大臣等、据姚成烈奏、准湖广督臣富勒浑等、咨拏鲁之裕之孙鲁恕杰、随委员于全州、将鲁恕杰、拏获严搜。止有随身行李。并无别项不法书籍。已将该犯押解赴楚收审等语。鲁之裕、身任道员。胆敢为逆犯戴移孝父子逆诗作序。使其身尚在。自当寘之重典。今其人已故。故免深究。至其子孙、若将前项悖逆诗集。翻刻流传。其罪自难轻逭。著传谕舒常等、即将鲁恕杰、有无另行翻刻传布之处。严加诘讯。如有翻刻传布。即从重究拟。仍将原书、尽行搜缴销毁。并将审明缘由。据实覆奏　　

○又谕、前据搜检王大臣奏、拏获顺天乡试传递作弊之陈七、供出薛灏、储椿年、华振声、方大中、四犯、俱系顶名代倩。通同舞弊。薛灏、华振声、现经拏获。其储椿年、方大中、二犯、业已闻信远扬。未据弋获。此等科场作弊要犯。自应立时拏到。从重办理。方足以示惩儆。储椿年、系宜兴人。方大中、系桐城人。该二犯脱逃后。必潜回原籍。著传谕陈辉祖等、即速严密查拏。解京审办。毋致幸逃法网。寻奏、臣现饬各臬司、及该二犯原籍、并沿途各府州、慎密查缉。务期必获解京。得旨、今就获否。尔等外省于通缉之案。往往漠不关心。甚不可也　　

○河东河道总督李奉翰奏、臣等会勘张家油房口门。分溜南趋。其口门东岸滩嘴。为溜势顶冲分流之处。现将彼处速为裹护。即修做坝台。相机进埽。对面就西沟新筑柴土坝一道。接筑坝台。软镶前进。其西岸滩嘴一处。逼溜趋向东南。于此处设挑水坝数十丈。使溜势未到口门之先。即挑御开行。趋往东北。归入正河。设东岸溜势紧逼。难以进埽。即将坝根裹护。于口门迤里、土性坚实处。赶筑坝基。兴工堵筑。得旨、所办皆合机宜。勉为之。今将合龙否　　

○命大学士嵇璜、充文渊阁领阁事。并充国史馆正总裁　　

○是日、驻跸新衙门行宫　　

○丁亥。谕、乡试为抡才大典。欲拔真才。先清弊窦。本年顺天乡试。经搜检王大臣奏、拏获怀挟传递、及顶名代倩。不一而足。各犯已交部从重办理。用昭炯戒。顺天科场。特派王大臣等、于砖门、龙门。逐次严查。尚有此等弊窦。何况外省稽察搜查。断不能如京师之严密。该巡抚等、职任监临。摘弊防奸。是其专责。乃历年披阅各该抚奏摺。惟今年富纲奏称、先于场前访查积习。出示禁谕。并增筑夹墙。另开更道。于擡运人夫。逐加搜检。印用号戳。并不假手吏胥等语。办理较属认真。此外则均以三场无弊。一奏塞责。并未见有查出怀挟传递顶冒之事。岂作奸犯科者。惟顺天有之。而各省竟俱弊绝风清如此乎。实因各抚臣、模棱市誉。不肯认真任怨耳。夫取怨于作奸犯科之人。亦何妨乎。嗣后各省巡抚、凡遇大比之期。必须实力稽察。慎密防闲。如有前项弊端。即当立时查获。严加究治。从重核办。务令闱中积弊肃清。士子怀刑自爱。庶足以甄别人材。振兴士习。将此通谕知之。并令于每科引此旨覆奏。著为例　　

○是日、驻跸黄新庄行宫　　

○戊子。理藩院奏、喀尔喀扎萨克辅国公三都布多尔济、病故。所有亏短俸饷缎匹。应著落伊子赔缴。得旨、三都布多尔济、亏短俸饷缎匹。著加恩宽免。嗣后遇有因公罚项。俱不必著落伊等子孙追赔。著为例　　

○以兵部右侍郎曹文埴、知武举。内阁学士兼礼部侍郎钱士云、为武会试正考官。翰林院侍读学士褚廷璋、为副考官　　

○是日、驻跸半壁店行宫　　

○己丑。谕军机大臣曰、国泰奏、据沂水县知县褚廷琛、查出刘遴等宗谱。凡例内、开载卓尔源本、衍汉维新等、不经字样。殊属狂悖。现饬兖州府、严搜刘遴家中板片。并所印谱本。及有无不法字迹。严审定拟等语。刘遴等、修辑宗谱。于凡例内远引汉裔。妄自夸耀。甚属不合。但汉人积习相沿。每有此等陋见。其实可鄙。如搜查该犯家中。果实有别项不法形迹。自应从重办理。以昭炯戒。若止于支谱内、妄相援引。以为宗族荣宠。亦不过照例拟以不应重律。将所有板片、及印存家谱。尽行销毁。已足示惩。并令地方官、晓谕百姓。务各安分守法。毋得再蹈此等陋习。致涉不经。自干罪戾。将此传谕知之　　

○河东河道总督李奉翰等奏、张家油房河势。由东岸回溜而入。口内溜势。较前稍觉平缓。且该处本系老滩。足资保护。其西首滩尖。所建挑水坝。现在趱筑。以资挑分溜势。使归大河。至东岸溜势。兜湾颇紧。必得减洩分导。庶易进埽堵合。拟挑挖引河一道。由西南斜向东北。计长二百七十丈。上口宽四十丈。下口宽二十八丈。深一丈五六尺。形势建瓴。甚属顺利。已派谙练州县、分段承办。得旨、览奏俱悉。竭力稳妥为之。约于何时可合龙。又批、引河当宽深。应以前此为戒也　　

○是日、驻跸秋澜行宫　　

○庚寅。驻跸梁格庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。九月。辛卯。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、随行礼　　

○谕曰、陈辉祖奏、睢宁县郭家渡漫口。于本月十三日。督率道将等、奋力趱办。于是日黎明赶合龙口。水势全归正河。顺流下注等语。览奏欣慰。此次郭家渡、因上游涨盛。以致漫溢堤工。疎防各员。自有应得处分。今该河督陈辉祖、督率道厅将弁等、悉心筹办。赶紧抢筑。克期合龙。其办理尚属出力。功过自不相掩。亦应甄叙。陈辉祖、及在工各员弁。并著交部议叙。该部知道　　

○谕军机大臣曰、陈辉祖奏、睢宁郭家渡漫口。于本月十三日。堵筑合龙。已降旨交部议叙。又另摺奏、大工甫毕。尚须加帮厚戗。添做越堤。其用过料物钱粮。及估修工段。亦须确核。李奉翰、现在堵筑油房漫口。来江未定迟早。拟将抚篆、交闵鹗元接收。并移会顺便考试武闱等语。所办甚好。应如是酌轻重为之。陈辉祖、此时自当留驻睢宁。料理一切。俟李奉翰考城工竣。到江南后。再往任事。至张家油房沟槽。前日据李奉翰奏、挑挖引河一道。现在曾否开挖宽深。克期完竣。开放后、能否减洩掣溜。直达大河。筑堵龙口。是否已办有就绪。何时可以合龙。此时李奉翰、自应协同国泰等、督率员弁。悉心筹办。俟堵筑合龙。溜归正河后。再赴南河。接办善后事宜。以便陈辉祖前赴署督之任。将此传谕李奉翰、并将陈辉祖摺、钞寄阅看。并谕国泰、陈辉祖、知之。其现在工次情形。著李奉翰、即速由驿覆奏　　

○是日、驻跸秋澜行宫　　

○壬辰。命纂历代职官表。谕、国初设官分职。不殊周官法制。及定鼎中原。参稽前代。不繁不简。最为详备。其间因革损益。名异实同。稽古唐虞建官惟百。内有四岳百揆。外有州牧侯伯。奋庸熙载。亮采惠畴。周则监于二代。立三公三孤。秦汉以后。为丞相。为中书门下平章知政事。明洪武因胡维庸之故。改丞相为大学士。其实官名虽异。职守无殊。惟在人主太阿不移。简用得人。则虽名丞相。不过承命奉行。即改称大学士。而所任非人。窃弄威福。严嵩之流。非仍名大学士者乎。盖有是君。方有是臣。惟兵克艰厥后。庶臣克艰厥臣。昔人言天下之安危。系乎宰相。其言实似是而非也。至六官、即今之六部。周礼典制綦详。要亦本于唐虞司徒秩宗诸职。外而督抚。自秦汉以来。所称守牧节度行省。即唐虞十二牧之遗。历朝改革。建置纷如。难以缕数。我国家文武内外官职品级。载在大清会典。本自秩然。至于援古证今。今之某官。即前某代某官。又或古有今无。或古无今有。允宜勒定成书。昭垂永久。俾览者一目了然。现在编列四库全书。遗文毕集。著即派总纂总校之纪昀、陆锡熊、陆费墀、孙士毅等、悉心校核。将本朝文武内外官职阶级。与历代沿袭异同之处。详稽正史。博参群籍。分晰序说。简明精审。毋冗毋遗。其议政大臣、领侍卫内大臣、八旗都统、护军统领、健锐火器营、内务府、并驻防将军、及新疆增置各官。亦一体详晰考证。分门别类。纂成历代职官表一书。由总裁覆核。陆续进呈。候朕阅定。书成后、即以此旨冠于卷首。不必请序。列入四库全书。刊布颁行。以昭中外一统。古今美备之盛。因首论丞相一官。余可类推。览是编者。其各顾名思义。凛于天工人代。兢兢业业。夙夜靖共。以庶几克艰无旷之意。钦哉。特谕　　

○兵部以武会试中额请。得旨这考试汉军取中二名。直隶取中八名陕西、取中六名广东取中六名河南、取中二名山东、取中五名。江南、取中二名。山西、取中三名。湖北、取中二名。湖南、取中二名。四川、取中一名。广西、取中一名。福建、取中三名。浙江、取中二名。江西、取中一名。云南、取中一名。贵州、取中一名　　

○是日、驻跸半壁店行宫　　

