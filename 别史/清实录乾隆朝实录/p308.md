<!-- { "loadSidebar": true } -->
○乙酉。命廷臣各举所知。谕、从来为治之道。首在得人。故书美辟门吁俊之风。易著拔茅连茹之盛。诗曰、济济多士。礼曰、或以德进。或以事举。或以言扬。盖自古郅隆之世。君若臣所以加意于兴贤育才者、固如此其切也。朕临御以来。时以得人为念。不惮再三咨访。而所谓出众之才。足以慰侧席之求者。则未尝概见。昔在皇祖时。如汤斌、陆陇其辈。学术纯正。言行相符。陈瑸、彭鹏辈。操守清廉。治行卓越。此数人者、允为一时之望。至今称之。夫以天下之大。人才之众。岂无有与此数人相颉颃者旁招俊乂。朕心维殷。举尔所知。廷臣是赖。况大学士九卿等、受国家股肱耳目之寄。自当留意于平时。尽以人事君之义。其有真知灼见者。秉公举出。以备朕采择焉。　　

○户部遵旨议奏、查定例、五年编审人丁。每年奏销仓谷。今特降谕旨。欲周知其数、以通计熟筹而为之备。请嗣后、编审奏销。仍照旧办理外。应今各督抚、即于辛酉年编审后。将各府州县人丁。按户清查。及户内大小各口。一并造报。毋漏毋隐。其各项仓谷。有于青黄不接之时借粜者。务于秋成买补。或因偏灾动赈者。亦于册内登明。详核存用实数。俱于每岁十一月、缮写黄册奏闻。倘各该省奉行不善。致有吏役滋扰。科派里民。立即严参究治。从之。　　

○又议覆、云南总督公庆复疏称、滇省额办京铜。先经巡抚张允随议、并八运为四运。查向来运官在东川、寻甸、领铜。脚户每不能按限挽运。本年由寻甸、东川、两路分运至永宁交收。令长运官赴永宁领运。现在办理无误。可以经久等语。应如所请。照该抚原议、将八运并为四运。今长运官、俱赴永宁领铜。按限儹运。其承运、收发、等官。亦准设立。所有应给养廉。除承运雇脚之东川、昭通、寻甸、镇雄、等府州。俱照原题支给外。至所请收发官月给百两之处。查承运官、月给养廉。自四十两、至六十两不等。收发官、亦应依照支给。再每运、委正协运官三员。领铜一百万斤。为数倍多。亦应如所请。将所减正运官一员、月费银十五两。加给每员、各五两。从之。　　

○又议覆、陕西巡抚张楷疏报、葭州、怀远、绥德、米脂、吴堡、榆林、等六州县。本年被灾歉收。应准其改谷给银。即行散赈。至所请酌增粮价之处。仍令照定例办理。得旨、依议速行。其加增赈济银数。著照该抚所请行。　　

○丙戌。户部议覆、直隶总督孙嘉淦等疏称、滇省运铜至京。部议将铜房设于大通桥。由通州五闸转运。行令妥议具奏、查铜觔向在张家湾起岸。运赴京局。车脚每多未便。今若从通州水运。较张家湾陆运。实多节省等语。应如所题、嗣后铜船一过津关。即令坐粮厅、约束指引。俟到坝后、会同铜务监督。率委员齐赴坝口。眼同点验掣秤。令经纪用闸河剥船。运抵大通桥。转运至京。至所请外河派把总巡查。五闸派闸官协查。并该监督等移通居住之处。亦应如所题办理。得旨。依议速行。　　

○御史程盛修奏、新授江苏学政张廷瑑、籍款桐城。距江苏甚近。以廷瑑之品学。虽苞苴请托。自可信其必无。而浑厚有余。精明不足。关节易到。耳目难周。其地似不甚相宜。然业奉纶音。未容反汗。乞降旨严加戒谕。得旨、朕因江苏学政。向来皆系大员管理。刘吴龙内升。一时不得其人。故用张廷瑑。以其人尚谨饬、而又能衡文也。程盛修此奏、所见亦甚是。张廷瑑见此、自应中心悦服。而朕亦可以随时训诲。岂非江苏人文之幸。但所云、业奉纶音。未容反汗。此则未知朕心。而甚非立言之体。夫人君孰能无过。所赖百尔臣工。绳愆纠谬。过而能改耳。若谓旨已颁而必不可更。则怙终文过之咎。皆由是起矣。　　

○丁亥。上诣皇太后宫问安。　　

○以护军参领达松阿、为正黄旗满洲副都统。　　

○旌表守正捐躯之四川叙永厅民张其信妻罗氏。　　

○戊子。上御乾清门听政。　　

○命御门设大学士等氊垫。谕、向来御门听政。大学士等、俱不设氊垫。惟圆明园、奉皇考特旨铺设。而乾清门尚仍其旧。原定制之意。盖以君尊臣卑。豫防专擅之渐。然亦不系乎此。况古有三公坐论之礼。大学士等、皆年老大臣。当此严寒。就地长跪。朕心特切轸念。嗣后著铺氊垫、以昭优礼至意。　　

○又谕、左都御史管广东巡抚事务王安国之父王曾禄、年届七旬。著照王安国现在品级。赏给应得封典。　　

○户部议、云南总督公庆复题覆、滇省清出各项田地、估变价银案内。将沾益州民人沙中玉田亩。误丈入私庄。又宣威州拨入义学地亩。与陆凉、广西、二府州。瘠薄无收等项田地。实难变价等语。应如所请、准其开除至昆阳、澂江、寻甸、三府州。开修河道。涸出田地。该督既查系山根石面。浮沙浅土。不能开垦变价。应准一并开除。从之。　　

○以左佥都御史刘藻、为通政使。　　

○准噶尔部人图鲁孟克、率婿达什夫妇。来降。命赏给安插如例。　　

○己丑。上诣皇太后宫问安。　　

○定边副将军额驸策凌奏报、鄂尔昆屯田。收获麦、黍各粮。七千九百四石有奇。下部知之。　　

○调两淮盐运使徐大枚、来京引见。　　

○庚寅。吏部议覆、河东河道总督白钟山疏请、酌定河工效用人数。查豫东二省、堤工运道。各绵长千余里。所有监工、防汛、催漕、疏河、等事。在在需人。应如所请、以六十员为定额。从之。　　

○辛卯。上诣皇太后宫问安。　　

○壬辰。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门、行礼。　　

○奉皇太后幸重华宫。侍宴。　　

○癸巳。转右宗人色勒臣、为左宗人。以镇国公弘普、为右宗人。　　

○兵部等部议覆、山东巡抚朱定元疏称、新设海阳县。至莱阳县一百四十里。山径崎岖。凡委解饷犯。一日断不能到。请于离海城六十里之小纪集地方。添拨墩兵等语。应如所请、设立墩台一座。安兵五名。于福山汛酌拨。归行村汛就近管辖。从之。　　

○甲午。新修大清一统志书成。议叙总裁、纂修、等官有差。御制序文曰。惟上天眷顾我大清。全付所覆。海隅出日、罔不率俾。列祖、列宗、德丰泽溥。威铄惠滂。禹迹所奄。蕃息殷阜。瀛堧炎岛。大漠蛮陬。咸隶版图。置郡筑邑。声教风驰藩服星拱。禀朔内附。六合一家。远至开辟之所未宾。梯航重译。历岁而始达者。慕义献琛。图于王会。幅＜?巾员＞袤广。古未有过焉。圣祖仁皇帝、特合纂辑全书。以昭大一统之盛。卷帙繁重。久而未成。世宗宪皇帝御极之初。重加编纂。阅今十有余载。次第告竣。自京畿达于四裔。为省十有八。统府州县千六百有寄。外藩属国。五十有七。朝贡之国。三十有一。星野所占。坤舆所载。方策所纪。宪古证今。眉列掌示。图以胪之。表以识之。书成、凡三百五十余卷。夫肇十有二州见于虞典。禹贡一篇。备列九州。疆域、山川、土田、贡赋、物产、实为方志之权舆。周礼、大司徒以天下土地之图。周知地域广轮之数。辨其山林川泽邱陵坟衍原湿之名物。土训道地图。诵训道方志。职方氏掌天下之图。辨其邦国都鄙四夷八蛮七闽九貉五戎六狄之人。与其财用九谷六畜之数。汉郡国地志。与计书俱上太史。厥后寰宇志记列于正史者。代数十家。盖将以观民设教。体国经野。表皇威之有截。明王道之无外。匪徒备掌故、徵博洽已也。抚疆宇、则念肇造之艰。稽制置、则念经画之要。采谣俗、则念化导之方。考循良人物、而知治理之效。念所以振兴而长育之。核户口田赋、而察登耗之故。念所以怀保而蕃殖之。书曰、皇天既付中国民。越厥疆土于先王。肆王惟德用。和怿先后迷民。用怿先王受命。我祖宗克明峻德。以有九有之师。传绪在予。敢不帷德之勤。笃前人成烈。其在我内外百职事。慎固封守。阜成兆民。懋相予修和有夏。亦越我后嗣子孙。咸敬厥德。以昭受丕基。万年惟无斁。览斯编也。其善体诸。　　

○兵部议覆、直隶总督孙嘉淦疏称、热河河屯营、改设营制官兵案内。八沟营、波罗树地方。新添千总、外委把总、兵丁等。应需衙署营房马棚。请于司库地粮银内、估拨建造。其外委把总一员。即在波罗树汛马兵内拔补等语。均应如所请。又称、从前八沟等汛。勘定地基。拨用旗地六十五亩零。现查无入官地土。可以拨还等语。应行令热河总管、将此项地亩。照数开除差粮。从之。　　

○乙未。直隶总督孙嘉淦遵旨议覆、天津镇总兵黄廷桂奏、天津府属被水村庄。本年应纳丁粮。输将无力等语。查该府洼地、夏麦有收。既不报灾加赈。则蠲缓于例不符。前经行文该地方官。将被水处劝民输将。其无力穷民不得严行追比。但地方官各顾考成。恐未能分别体恤。请于明年奏销之时。此等洼地钱粮。如有未完。该地方官、免其议处。俟麦熟后徵收。得旨、著照所议行。该部知道。　　

○丙申。闽浙总督宗室德沛奏、奉到朱批、以臣巡查劝惩之间。赏号太厚。特加训诲。伏思国家设立养廉。予其官。非予其人。故臣初膺外任时。凡差人访察地方情形。属员贤否。必悬以重赏。定以严法。从无敢捏饰者。又巡查地方。及观风、劝农、等事。一切供应。亦无派累里民。至如操演兵丁。非赏厚法严。不足以励士气。臣三任督抚、悉皆踵之而行。以致产业抵用之外。复贷之亲友。至今未清。兹蒙训诲。自当诸务撙节。仰副体恤盛心。得旨、卿之初志。其实可嘉。但节以制度。圣人之训。不可不知也。　　

○顺天学政右通政钱陈群题、明季唐县生员陈瑞妻贾氏。于顺治元年三月内。遭闯贼所获。逼污不从。为贼众乱刃剌死。应请旌表。下部议行。　　

○是月。直隶总督孙嘉淦奏、张家口外、多伦诺尔地方。向产咸土。口内口外民人、煎熬资用。后因奸商聚众私熬。经内务府奏令禁止。地方官遂将口外熬咸自用。及零星贩卖者。概行查禁。实多未便。请嗣后、照内务府原议。仍不许召商给票、聚众熬咸外。其沿边附近咸土居住之蒙古。及种地之民人。扫取煎熬。或携带入口货卖者、听便。得旨、著照所议行。　　

