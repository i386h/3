<!-- { "loadSidebar": true } -->
○庚午。补行册封顺妃、诚嫔、循嫔。命协办大学士英廉、为正使。礼部侍郎阿肃、为副使。持节册封顺嫔钮祜禄氏为顺妃。册文曰、朕惟璇扉选德。承庆泽于椒涂。镠册镌华。晋褒封于芝检。秩膺申锡。典协荣称。尔顺嫔钮。祜禄氏。毓本世家。训＜女间＞内则。率箴规之令范。壸教弥敦。扬图史之清芬。彝章式备。既鸿庥之克副。宜象服之增辉。兹奉皇太后懿旨。封尔为顺妃。尔其炜管延禔。益茂柔嘉之誉。鸣璜奉职。倍昭敬慎之仪。钦哉。命协办大学士程景伊、为正使。礼部侍郎谢墉、为副使。持节册封贵人钮祜禄氏为诚嫔。册文曰、朕惟紫庭列职。聿扬鸣瑀之芬。丹綍褒封。宜备镌镠之典。特加命秩。丕焕彝章。尔贵人钮祜禄氏、禀质粹和。禔躬端谨。协芳型于兰戺。内则无违。奉介祉于璇闱。慈愉克荷。用贲龙光之锡。爰增翟服之辉。兹奉皇太后懿旨。封尔为诚嫔。尔其敬事弥昭。懋衍庥嘉之泽。荣称式副。倍彰淑慎之仪。钦哉。命礼部尚书德保、为正使。礼部侍郎达椿、为副使。持节册封贵人伊尔根觉罗氏、为循嫔。册文曰、朕惟彤闺率范。宜茂秩之攸加。紫掖延厘。勉嘉称之克副。新纶式焕。渥典斯彰。尔贵人伊尔根觉罗氏、毓自名家。昭兹粹质。播芳声于椒殿。壸教能＜女间＞。迓蕃祉于萱闱。慈欢懋洽。既协鸣璜之誉。爰宣镂册之恩。兹奉皇太后懿旨。封尔为循嫔。尔其奉职弥虔。荷鸿庥而衍庆。持荣益慎。膺象服以增辉。钦哉　　

○谕军机大臣等、前因俄罗斯人。私行越境被擒。衮布等三人。得受伊物释放。特旨将衮布等、拏赴境上。令伊国人玛玉尔、眼同正法。此正天朝法无不行。该国应知感畏。昨傅玉奏、据玛玉尔云、未曾给还伊等马四匹。鸟枪四杆等语。其卑鄙已极。著传谕博清额等、即传谕俄罗斯固毕尔那托尔等。此事原因尔国人、犯法越境起衅。大皇帝照原定章程。特申天朝宪典。将受尔罪人物件之犯正法。尔等稍有人心。即应将越境之犯擒献。一同正法。今不如此办理。但知索及微物。岂所索之物。重于人命耶。尔国匪人行贿之物。例应入官。我天朝何惜此区区。即赏汝亦非所吝。况原系马一匹。索称四匹。尤为无耻。天朝如遇此等人。久寘之法矣。尔国若将越境人交出。天朝即给还尔等之物。亦无不可。博清额、奉到此旨。即遵照办理。并传谕傅玉知之　　

○吏部议覆、四川总督文绶奏称、两金川荡平。新疆事件。悉由松茂道查办核转。应如所请、该道另设屯政房典吏三名。增刑房典吏一名。从之　　

○豁免江苏丹徒县、坍没江田九顷十亩有奇额赋　　

○缓徵江苏阜宁、清河、桃源、安东、盐城、宿迁、海州、沭阳、大河、九州、县、卫、本年水灾田亩新旧额赋　　

○辛未。谕曰、朕明岁临幸江浙。于正月十二日启銮。所有经行之山东、江南、浙江等省。将军、副都统、城守尉内。自有今岁年班、来京陛见者。著传谕经行各地方之将军、副都统、城守尉等。如有今岁年班应来者。今年俱不必来京。于明岁年终、再行陛见　　

○又谕、据车布登扎布等奏、牧放驼群之官兵。于三年内、孳生驼驹二千三百十一只。请照例赏给缎匹等项。贝勒德沁喇木丕勒。接续伊父。管理驼群。未满三年。应否给予议叙之处。请旨等语。德沁喇木丕勒。虽未满三年。伊父管理驼群时。伊即随同办理。著加恩交部议叙。余著照所奏赏给　　

○谕军机大臣等、昨据礼部参奏、笔帖式高焌。告假赴卢龙县修坟。现据直隶总督咨称、该员并未到坟修理。仅至伊家当铺内。居住数日。旋即回京。请将该员交部议处等语。朕以该员捏称告假出京。该地方官、能留心察出虚捏情节具报。该督据实咨部。均属认真办事。谕令军机大臣、查明交部议叙。以示奖励。及交查吏部。乃系该员告假时。即已行知该督。转饬该县查覆。嗣因高焌、并未到坟修理。止在当铺停留数日。即行回京。该县具详。该上司转为咨部。则是因吏部知照。始行申覆。并非地方官之自行查办矣。且此案、经前署总督英廉。于四月中、即檄饬该府县查照。今该督于九月中。始咨覆吏部。相距已经半年。殊属迟缓。外省如此等事件。往往视为无甚关要。任意怠延。积习难返。不可不随事整饬。此案是否该县禀报稽时。抑系申转府、道、司、院、何处耽延之故。著杨景素、即速查明。据实具奏。再高焌、捏称修坟。告假出京。既未修理坟茔。其在该县、逗留多日。有无别项滋事之处。并著杨景素、访查明确。一并覆奏。将此传谕知之　　

○壬申。谕曰、正红旗满洲都统奏、据病痊起复之广西永宁营守备德克积纳。呈报病痊。请交兵部照例办理等语。德克积纳、系旗人。非绿营汉弁可比。自应该旗带领引见。候朕酌量录用。向来满洲、原无擢用绿营之例。朕令伊等补用绿营。本属格外加恩。又定例、凡病痊起复之员。必须坐补原缺。若将旗员、交兵部照例办理。必致待缺需时。于伊等并无益处。是以复令带领引见。候朕定夺。乃伊等、竟视外任为分所当然。一经病痊。仍思选补外省。转以引见为畏难。殊未能体朕优恤旗人本意。且朕用旗员为外任。原因我满洲风气醇朴。骑射精娴。令其训练绿营。俾士众知所观感。乃行之日久。不但不能示以楷模。转致染其恶习。惟图在外养尊处优。是满洲旧俗。因此日趋日下。于习尚人心。甚有关系。从前屡经降旨训饬。乃尚不知悛改。因复明白宣谕。其各加猛省。毋再迷而不悟。嗣后病痊起复人员。俱著该旗带领引见。候朕临时降旨。如果人去得。清语习熟。骑射可观。朕即以绿营之缺录用。仍不令其守候原缺。德克积纳、即照此例行。著为令。并通谕八旗、及兵部知之。　　

○甲戌。谕曰、京城广宁门外普济堂。冬间贫民较多。所有经费米石。恐不敷用。著加恩、将京仓气头廒底内。较好之小米。拨给三百石。以资接济　　

○乙亥。都察院奏、贵州、云南、四川、广东、广西、五道。向无协理御史。遇掌道缺出。但听部臣开缺铨补。请照江南等道例。由臣等于各道内拣员转补。咨部开缺。从之　　

○户部议覆、陕甘总督勒尔谨疏称、庄浪、盐茶厅、安化、正宁、环县、抚彝厅、张掖、山丹、永昌、古浪、宁夏、宁朔、平罗、西宁、秦州、秦安、礼县、十七厅、州、县、四十三年秋禾被灾。额徵正银畨粮。应请蠲免。惟上年已奉旨全行免徵。应如所请、照例于四十四年如数补免。从之　　

○礼部议覆、浙江巡抚王亶望疏称、温州府训导。移驻玉环厅。应如所请、该处文武生、责令约束。另给钤记。惟玉环城内。查无平坦隙地。可建文庙。丁祭仍令赴府行礼　　

○从之　　

○丙子。谕曰、此次考试试差人员。著吏部按照取定名次。于二十七日。带领引见。其未取者、于二十八日带领引见　　

○又谕、庄浪佐领明泰。窝赌放债。种种不法。著革职、拏交刑部。严审定拟具奏。凉州与庄浪。相去不远。长额里、系该处副都统。于此等目无法纪之事。一有风闻。即当亲往审办。乃并不亲往。纷纷遣官查办。致城守尉和亮。恣情袒护。通同掩饰。太属不晓事体。谬误极矣。长额里、著交部严加议处　　

○户部议覆、湖南巡抚李湖疏称、乾隆四十三四年、长沙、善化、巴陵、蠲缓南米。兵粮不敷。借支各县仓谷碾给。应如所请、于四十四五年各县、卫、带徵四十三年缓徵南米。变价买还。从之。　　

○旌表守正被戕江苏萧县民葛某妻彭氏。　　

○丁丑。封闭广东花县中洞煤山。从巡抚李质颖请也　　

○戊寅。上御乾清门听政　　

○谕曰、工部满侍郎、现在乏人。所有惠龄右侍郎事务。著福长安署理　　

○命吏部尚书永贵、充经筵讲官。刑部左侍郎阿扬阿、署经筵讲官　　

○己卯。上御懋勤殿。勾到朝审情实罪犯。停决官犯、斩犯五人。绞犯八人。常犯、斩犯二十人。绞犯十人。余二十一人予勾　　

○谕曰、庄浪佐领明泰。不知恤爱兵丁。且多不法之事。长额里、并未亲身前往审办。以致属员通同隐匿。已交部严加议处矣。看来长额里、不能办理专城事务。著来京候旨。所遗凉州副都统员缺。著博成调补。博成所遗归化城副都统员缺。著积善补授　　

○庚辰。上诣奉先殿、寿皇殿、行礼　　

○是月、直隶总督杨景素奏、热河唐三营空仓。经前督臣杨廷璋奏准、分归承德府丰宁县贮谷。兹据该府、县、查详所属仓甚宽。且去唐三营远。应拆毁变价。下部知之。　　

○又奏、快雪堂汇帖。石刻四十四块。木版三块。系涿州冯氏原刻。谨购进。得旨、览　　

○两江总督萨载奏、臣蒙面询黄河故道。由贾鲁河。达于何处。谨考明潘季驯河防榷、所载黄河故道。自丁家道口。由马牧集、赵家圈、蓟门、出徐州小浮桥。查此一带。即元贾鲁所开。坐落商邱、虞城、夏邑、永城、砀山、萧县、境内。仍由徐州下达归海。得旨、览　　

○署理江南河道总督李奉翰奏、洪泽湖、交冬水渐消。清口东西坝、已赶筑。水势收束。流行迅疾。山安厅属、佃湖埽工。迎溜顶冲。宜筹办巩固。外河海防一带。处湖下游。前经大汛汕掣。现在勘办。惟邳州、宿迁等处。运河浅工。因水势充裕。暂缓挑。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十三


大清高宗法天隆运至诚先觉体元立极敷文奋武孝慈神圣纯皇帝实录卷之一千九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

