<!-- { "loadSidebar": true } -->
○京察本年各部院等衙门满汉各员。年老官六员。有疾官八员。才力不及官三员。分别处分如例。　　

○陕西巡抚永保奏、上年因广东巡抚孙士毅奏。该省州县。有垫解民欠情弊。奉旨令各省督抚。一体查奏。查陕西民风醇朴。额赋俱年清年款。地方官无垫解情弊。惟常。社。二仓米谷积欠。不能如数通完。现饬藩司、道、府、确查各属欠数。分别立限催徵。得旨、实力妥为之。　　

○以署镶黄旗蒙古副都统达明阿、为镶红旗蒙古副都统。　　

○庚午。谕曰、淑慎公主薨逝。其所居房间。既已空闲。著赏给价银一千两。将房入官。赏给三阿哥之子贝勒绵懿居住。如有应行修理之处。著交总办工程处。量加修理。　　

○又谕曰、何裕城奏、江西省市粮价值。近日稍昂。由江楚商民。贩运过多所致等语。上年江楚等省。被旱成灾。收成歉薄。全赖邻省米粮接济。商民均向江西、四川等省。贩运粮石。以资口食。费朕许多苦心。节次降旨。令各该省督抚。实力经理。设法调剂。务俾商贩流通。不致稍有阻遏。方为妥善。今何裕城、因该省粮价加增。归咎于商民贩运过多。是意存遏籴。此何言耶。民间遇有灾歉。自应以此省之有余。补彼省之不足。为督抚者。皆当以民食为心。不分此疆彼界。筹办得宜。俾得均匀接济。且邻省到境采买。小民等得价售卖。可沾余润。尚不应稍有居奇。何况封疆大臣。迺竟存彼此之见耶。前据李世杰奏、因商贩赴川。即碾动常平仓谷应粜。所办甚合机宜。又据舒常奏、江楚等省商民。赴该处贩买米石。官为照料。令其迅速运回。该督抚等、皆能无分畛域。办理妥协。是以将该督抚等议叙。何裕城、甫经到任。何以即有商贩过多之虑。甚属非是。何裕城、著饬行。　　

○又谕曰、哈密办事大臣广福病故员缺。著派范建中、驰驿前往。协同巴延三办理。　　

○谕军机大臣等、据萨载等奏、凌汛已过。各处工程水势情形一摺。内称邳宿运河。上年挑浚之后。汶河、沂河、入运各水口。并王母山砂礓溜等处。系属古浅。仍有浮沙流积等语。上年运河大挑工程。以五尺为度。将老底一律挑深。工钜费繁。非如往年挑挖。仅止数寸尺余者可比。是以该督抚等。于东省题销土方册内。一律开报大沙礓。经工部节次议驳。朕格外加恩。降旨准其开销。今王母山等处。甫经上年挑浚之后。仍有浮沙流积。则是估办挑挖。仍系虚应故事。若砂礓挑后复存。又何必大兴工作。徒滋糜费耶。该督等所办。殊属不成事体。著据实覆奏。至该督等从前奏准。于邳宿运河猫儿窝以下。添建石闸二座。收蓄水势。上年因建闸迟缓。以致水无擎托。不敷浮送重运。今二闸已经建成。是否于束水有益。若因运中河一带路长。河水流行迅驶。两闸仍不足擎蓄。该督等不妨将实在情形奏明。于两闸之外。再行酌量添建一两闸。以资收蓄。但不可又蹈覆辙。办理迟延。致滋贻误也。将此由四百里谕令知之。寻奏、邳宿一带运河。上年大挑。系中泓老底。现在深通。惟汶河、沂河、入运各口。并王母山沙礓溜等处。水过即流沙停积。是以乘新沙显露时。派员挑净。以待重运。工仅十余段。不敢糜费。至运中河邳州境、原有河清、河定、河成、三闸。宿迁境、上年于猫儿窝迤下。添建二石闸。于束水已属有益。但今岁山东尚未放水。俟来水铺足时。再加察看。如河流迅驶。两闸尚不足擎蓄。奏明添建。报闻。　　

○又谕、据何裕城奏、江西省市粮价值稍昂。皆由江楚商民。贩运过多所致等语。意存畛域。殊非封疆大臣之体。业经明降谕旨饬行矣。至摺内所称、酌粜常平仓谷。以裕民食一节。前据李世杰奏、因商贩赴川。即碾动常平仓谷。发粜接济。甚合事宜。今江西省粮价稍昂。该抚酌筹调剂。何不即将常平仓谷。出粜邻省。所有粜价。即存贮藩库。以备将来价贱时。买补归仓。似此一转移间。则邻省既得资接济。而市价亦不致昂贵。何裕城、何计不及此耶。著传谕该抚。嗣后务须遵照妥办。不得仍存畛域之见。　　

○安徽巡抚书麟奏、安徽上年秋灾各属。现值青黄不接。米价自二两、至三两四五钱不等。照平粜定例。多不过减价三钱。粮价最昂处。民食仍艰。请将米价自二两五钱、至三两者。每石减三钱。三两一钱上。减四钱。三两三钱上。减五钱。粜价、解贮司库。秋成后、发各属买粮还仓。得旨、自应如此。　　

○辛未。谕曰、御前侍卫副都统阿弥达、著驰驿前往江南清口一带。致祭河神。　　

○又谕、此次京察一等加圈人员。著交各该堂官。将各员是否堪胜外任。及应留之处。各出具考语。交吏部照例带领引见。　　

○谕军机大臣等、据四德奏、苏州府城。于正月初六日得雪四寸。同日据长麟奏、苏城得雪四寸。附近各州县、亦经具报得雪三四寸不等。未交闵鹗元奏报。自因该抚现往淮徐一带查赈。距苏稍远。是以尚未奏闻。昨又据萨载由驿具奏。元和、长洲、吴县、常熟、昭文、昆山、新阳、阳湖、宜兴、荆溪、东台、宝应、崇明、如皋等县。于正月初六日。得雪二、三、四寸不等、等语。淮徐一带。未经该督奏报得雪。想来初六之雪。惟苏城较为优渥。往北即觉稍减。而淮徐竟未得同沾。该处为上年被旱之区。盼泽尤殷。朕心深为悬注。著传谕萨载、闵鹗元、即查明淮徐等处。近日曾否普被恩膏。麦苗能否一律长发。迅速覆奏。以慰廑念。　　

○又谕、现届春和。正清口启坝放水之时。必须各处雨水充足。来源旺盛。汇注洪湖。启放时、方能刷沙济运。而土膏脉动。东作方兴。凡我农民。情殷望泽。宜申告祭。以冀仰邀神佑。现派御前侍卫副都统阿弥达。恭赍御香。前往陶庄、清口。两处河神。惠济祠、淮渎、风神庙、及龟山之淮渎庙、共六处。虔诚致祭。著传谕萨载。李奉翰、不必疑朕或派员查工。心存惶惑。惟当豫备祭器。俟阿弥达到时。一同虔诚行礼。斋心默祷。以迓神庥。上年淮徐一带。旱暵异常。屡祈不应。由该督等不能虔诚所致。至湖水曾否启坝宣放。现在有无续长。启放时、能否冲淤沙。著传谕萨载等。先将现在情形。据实详悉奏闻。俟阿弥达到彼。再行会同履勘。回京覆奏。将此由五百里谕令知之。　　

○又谕曰、工部议覆、兰第锡等覆奏、乾隆四十四年。仪封大工案内。豫备四十五年、岁麻浮多一摺。已依议行矣。内称豫省河工则例。开载镶垫工程。每长一丈、高一丈、止用秫秸三百八十束。土五方。并无开用□□火□秝□麻之例。历来办理已久。今据该督等奏称、骑马麻绳。向来归于秫秸夫工内造报。总不出每单长一丈。用银一两一钱六厘之数。并未将每丈用麻若干。及应扣抵秫秸若干之处。详晰声明。仍难核办等语。所奏自为近理。该省历来镶垫工程。并无开用□□火□秝□麻之例。自雍正十三年以来。历任经管河道。之督抚等。均系按例报销。从无声明应行多用□□火□秝□麻之案。何以此次降旨询问后。始据兰第锡等奏称、此项骑马麻绳。历来归于秫秸夫工内造报。并请嗣后埽工加镶。将用过麻绳。据实开报。而于加镶每丈应用麻若干。及应扣抵秫秸若干之处。又未详晰声明。部中无从核办。著传谕兰第锡、毕沅、再行详查。据实具奏。或工员等有冒销弊混之处。即指名查□□□□尔□。兰第锡等、不可为之回护也。工部摺、著钞寄阅看。　　

○壬申。实授积善、为正红旗蒙古副都统。　　

○癸酉。上还宫。　　

○吏部议覆、御史梁景阳奏称、翰詹大考、改补主事人员。吏部以无班可归。俱归双单月五缺后、选一人。查主事选法内。双单月学习进士。现空一班。请照庶吉士散馆改部例。先令掣部先走。俟学习进士到班。照例抵选。又各项小京官。惟内阁中书。另班内外升用。余或兼用外升。或专班京升。办理□□□□尔□差。请照内阁中书。六年甄别引见。内升者、仍归京升本班。外升者、照主事京外轮升例。分别升用。应如所请、嗣后大考改部翰詹。准作正班。将从前双单月选法内、学习进士一人。按翰詹原考名次。抵补一人。未补时、仍准分部行走。无庸给俸。勤习部务者。该堂官随时甄别留部。与各项留部人员。较奏留奉旨日期。先后补用。至小京官应升主事人员。共十九项。内应升主事、兼升同知者八项。专升主事者十一项。旧例□□□□尔□差。诚未平允。请嗣后除内外兼升之京县知县、兵马司指挥、专升内任之钦天监五官正、汉军秋官正、均照旧例升用外。其专升主事之部寺司务、太常寺典簿、通政司经历、知事、国子监监丞、博士、助教、汉军中书。汉军太常寺博士、令与旧例论俸推升同知之大理寺评事、太常寺博士、中书科中书、光禄寺署正、銮仪卫经历、内阁汉军典籍、共为一班。照内阁中书例。六年期满。吏部行文截取。令该堂官分别内用外用。出具考语。送部带领引见。记名内用者。归京升本班升用。外用者、照内阁中书截取外用例。较奉旨日期。另立一班。归双月五缺后。以同知、通判、按缺兼用。从之。　　

○甲戌。谕军机大臣等、据奎林奏称、伊犁索伦兵内。年壮闲散余丁甚少。遇有缺出。现将幼丁一并挑取。除本处驻卡。及派往塔尔巴哈台换班外。不敷拨用。俟临时再为通融办理等语。前此应拨喀什噶尔兵二百名。奎林业经如数派往。塔尔巴哈台戍兵。又未彻回。伊犁所余索伦兵。自必短少。且照料该部落户口牧场等务。在在需人。自不能再行出派。所有应添拨喀什噶尔兵六百名。此时如已拏获燕起。即不必派拨。如尚未弋获。喀什噶尔必须添兵。即于锡伯、察哈尔、厄鲁特兵内。如数派往。　　

○又谕、据毓奇覆奏、本年应运通漕数目一摺。尚未明晰。各省起运正供。本年因灾蠲缓。虽比较每年定额。共短少一百八十二万八千余石。而例应起运之正耗漕白米。尚有二百七十九万七千石零。若令岁雨旸时若。河水充足。自当全数趱挽抵通。但阅该督摺内奏称、现督饬各省粮道。慎选乾洁好米。受兑来淮盘验等语。上年江浙等省。俱被有偏灾。其所收米色。自不能如向年之乾洁。毓奇宁不知之。前据福崧奏、浙省海宁等州县漕粮。请红白兼收。籼粳并纳。朕以该抚所奏。自系实在情形。当即批允。岂毓奇亦未接准福崧咨会。而尚有此慎选好米之奏。殊未明晰。著传谕该督。于各省漕粮受兑。人抵淮盘验时。如果有搀襍潮湿等弊。自应查明办理。其米色稍减。及颗粒未能纯净。尚可备供支放者。即当兑收盘放。不必过事苛求。以示朕体恤灾区至意。　　

