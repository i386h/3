<!-- { "loadSidebar": true } -->
○谕军机大臣等、昨苏尔相来京。据称、伊出来时。得鲁蕴说。我等是一心要归顺。但如今送你出去。从前差去孟干、孟团、碎冻等、求天朝也赏还。感激不尽。绽拉机又说。若不能全行赏还。求先将孟团发还。举国就有颜面等语。前因缅匪狡诈多端。于进贡还人之事。反覆不常。是以降旨、令将孟干、孟团等、暂行扣留。今苏尔相虽回。而杨重英等、尚未送出。此时孟干等、自不便发还。如缅匪即遵檄还人纳贡。自可将孟干等遣去。若缅匪仍前游移其说。复以求还孟干等为辞。自当明白檄谕。以尔等如果投诚修贡。将杨重英送出。便可为尔奏知大皇帝。加恩将孟干等放回。以全尔等颜面。然此总因赘角牙、得鲁蕴等、力主进贡还人之说。颇知恭顺。是以准所请。并不因绽拉机亦曾有言。盖绽拉机不明顺逆。从中阻挠。屡次偾事。不但违抗天朝。其情可恶。且惟知私心自利。全不顾尔缅子大局。即如前日擅拆发去阿瓦檄文。妄行具禀。此等擅专之人。实大不利于尔等。想尔等亦当知其罪恶也。又据苏尔相称、曾问过得鲁蕴、送出杨重英一节。得鲁蕴说。原要送出杨重英。因其从前曾密奏天朝。要四路进兵攻打。所以如今不敢送出。俟大局办竣。自然送回等语。又是尔等糊涂多虑之处。四路进兵攻剿。久蒙大皇帝指示机宜筹办。何待杨重英之告禀。原欲俟平定金川后。即移兵分路征讨。因尔等有悔过投诚之意。遂缓进师。尔等如即速还人纳贡。自可永息干戈。并准开关贸易。即一路之兵。亦不须动。复何烦四路大兵乎。惟在尔等审择祸福。若徒事多疑观望。实无益也。如此檄谕。或缅酋将绽拉机治罪。便少一异议梗阻之人。即不然。亦足破其首鼠两端之见。李侍尧、可就该处情形。酌量妥办。再苏尔相到京后。朕已加恩以游击用。并令其仍往云南。交李侍尧、遇缺即行奏补。连日命军机大臣、询问苏尔相、据所称情节。与得鲁蕴极为熟识。几成交好。因思得鲁蕴等、如果到关进贡还人。彼时李侍尧、自应差委妥员。至关口与之接见交言。莫若即令苏尔相承办此事为妥。因即令苏尔相驰驿回滇。听李侍尧遇缺补用。以资调度。并令军机大臣、谕知苏尔相、如果得鲁蕴到关进贡。即令苏尔相前往接受。为之明白宣谕。令其随贡进京瞻觐。即著苏尔相伴送来京。苏尔相既与得鲁蕴相熟。所言自必深信不疑。如得鲁蕴到时。朕必格外加恩。并加恩于苏尔相、昨曾令其回原籍看视。且俟此事办完。再令随便告假回家可耳。将此并谕李侍尧知之。此旨著由五百里发往。仍将缅匪近日有无信息。迅速覆奏。　　

○吏部议准、大学士阿桂奏称、各省州县佐杂。不得调署别缺。及辗转更署。如必须将实缺州县调署者。将因何调署缘由。并委调若干员。按季造册咨报。上季之册。下季到部。如有迟延。将该督、抚、藩司、照例议处。逾限不及一月者。罚俸三月。逾限一月以上。罚俸一年。并查明册内。如通省调委实缺各员。数在十分之二者。毋庸议。十分之二以外。将该督、抚、藩司、照徇情例、降二级调用。各省调署之员。即不逾额。臣部亦将并无逾额之处。于每年五月内。汇奏一次。从之。　　

○又议准、广西巡抚吴虎炳奏请、各省督抚藩臬。无论护署久暂。俱令搬移进署办事。递署之员。一体照此办理。从之。　　

○豁除江苏丹徒县坍没田地六十顷四十九亩额赋有差。　　

○乙亥。谕军机大臣等、本日递到高晋等五百里驰奏之摺。未启函时。朕心颇为疑虑。及拆阅。则系覆奏陶庄新河之事。始为慰怀。河工非有紧急要务。不得辄由五六百里驰奏。朕前此因该督等于陶庄引河情形。久未奏及。且时当伏秋二汛。深为廑念。是以由五百里传谕询问。高晋、萨载、业于六月下旬。将近日新河及各工情形。节次奏闻。则接奉前旨。止须照常覆奏。极速亦不过三百里邮递。乃因谕旨系五百里发往。仍由五百里奏覆。未免过于拘泥。不达事理轻重缓急矣。朕于河防诸务。时轸于怀。况陶庄引河新开。规模尚未大定。尤切心萦南顾。高晋等何不能仰体朕心耶。将此谕令高晋、萨载知之。　　

○又谕、前因暹罗头目郑昭、屡次恳请封号。曾代拟檄稿。仍作李侍尧之意。檄谕郑昭、发交杨景素、即照向年之例。附诚实洋船发往。嗣据该督奏、须俟五六月间。始有赴暹罗船只。届时发往。令其寄到等语。此时想已发去。从前暹罗诏氏子孙。原系中国颁赏敕印。今既为缅甸侵占。头目郑昭、复行收合余众。为故主复仇。诱杀缅匪多人。因而冀请封号。尚非篡据可比。且节次将缅匪所留滇省兵民。给赀送回。甚属诚心恭顺。亦当予以奖励。至于荒徼岛夷。易姓争据。事所常有。即如安南国之陈、莫、黎、诸姓。亦已屡更其主。非独暹罗为然。况郑昭籍本广东。以内地民人。备藩外国。若令得邀封爵。必倍知感戴天朝。并非因其与缅匪交兵。藉彼一隅之力。且缅匪今已还人纳款。更无事多为防制也。倘郑昭接奉前谕。续有具禀求封之事。该督即当迅速由驿奏闻。加之封号。亦即羁縻控驭之道。再前因暹罗两次求买硫磺铁锅等。俱经加恩允准。此后该处若再需用。仍当准其买回。至伊如言及协剿缅匪之事。则当谕以中国声罪致讨之兵。从不藉外邦协剿。即如近日平定两金川。皆简发禁旅。及选调各省精兵。并非稍资他处番夷之力。况缅匪近已悔罪乞降。并将所留之苏尔相等送还。奉表纳贡。现已无事加兵。或该国与缅匪争战。听其自为。若欲仰藉中国助兵。则断无此理。犹之缅匪现已投顺天朝。或将来缅匪因与暹罗争衅。求助中国。亦断不允其所请也。杨景素可视其禀文来意。如言及此事。即一并檄示。此旨著由五百里发往传谕知之。　　

○又谕曰、寅著奏、据总商江广达等禀称、从前所进书籍。皆系商等自行访购。毋庸发还。又据马裕禀称、商人家藏之书。业荷睿鉴。审定刊钞。未便仍为商家藏本。并请留贮馆阁等语。江广达等呈进各书。既系众人访购。自难复行分给。著如所请。即留备馆阁之储。至马裕家、以商人而能收藏载籍。至七百余部之多。殊堪嘉尚。自当将原书仍行发还。俾得世守珍藏。毋致散失。至摺内将等字误书得字。已属粗心。且已请将原进书籍存留。又称候总裁开单行知。委员请领。前后自相矛盾。此乃庸陋幕友、行文不通所致。已于摺内批示。将此一并传谕知之。　　

○丙子。谕军机大臣等、本日刑部参奏、安徽省亳州绞犯张振江、于上年五月十八日病故。该抚闵鹗元、直至今年六月初八日。始行咨部。其迟延错误之故。又未于文内声明。恐不无情弊。请饬交该督查究等语。已依议行矣。外省应入秋审人犯。遇有病故等事。自应即时验明咨部。以便于册内开除。今张振江一犯。该抚于其初病故时。既已遗漏咨报。及九月内接到秋审部文。又并不查明检举。迨至时隔年余。始以一咨了事。该抚系刑部司员出身。事例素所熟悉。何漫不经心。迟延若此。著传谕闵鹗元、明白回奏。　　

○又谕、本日刑部参奏、安徽省亳州绞犯张振江、于上年五月十八日病故。直至今年六月、始行咨部。其迟延错误之故。又未于文内声明。恐不无情弊。请饬交该督查究等语。已依议行。并令该抚明白回奏矣。张振江、系监候缓决人犯。既于四十一年五月病故。理宜即时验讯明确。咨部开除。纵使一时疎忽。迟延未报。亦应于秋审奉到部文后。查明速行检举。何以事隔年余。直至今年六月。始行咨部。而于此事之迟延错误。又并未声明。殊不可解。况闵鹗元、前于尼僧发有身死。并刘义致死伊子刘黑二案。俱经高晋驳饬。而闵鹗元转未办及。兹复有张振江迟延漏报一事。该抚由刑部司员出身。事例素所谙习。何以于刑名案件。漫不经心若此。至闵鹗元、前在藩司任内。办事尚属妥协。是以擢用巡抚。何以简任封疆以来。诸事屡有迟误。岂其才具仅堪藩司。而于巡抚重寄。不免竭蹷耶。朕简用大员。惟视其能胜任与否。毫无成心。亦不肯稍有回护。著传谕高晋、即将闵鹗元近日办事如何。是否胜任。迅速据实覆奏。毋少徇隐。　　

○又谕、据王亶望奏、兰州于五月二十八日。得有微雨。秦州所属。于二十八九等日。得雨二三寸。其余各处。或间被细雨。不成分寸。现据皋兰、金县、二十七处。具报秋禾被旱。俱成偏灾等语。甘省被旱成灾。前经该督奏报、并称现仍率属虔祷。如数日内大沛甘霖。收成尚可有望。业已降旨询问。并令该督将应行抚恤各事宜。确查妥办矣。王亶望此次奏摺。在该督发摺以前。现在该省曾否续得透雨。其成灾处所。情形较昨岁轻重如何。著传谕勒尔谨、董率各属。妥协经理。务使贫民均沾实惠。毋致稍有失所。并将该省现在有无得雨之处。迅速具奏。又据王亶望另摺奏、盘查各属收捐监粮无缺一摺。所办甚好。已于摺内批示矣。收捐监粮。原以备账济粜借之用。该省自开捐以来。积存粮数。赈恤案内。前后动用若干。每年节省正项银两若干。于灾赈有无裨益。及各属监粮。是否实贮在仓。所办有无流弊。著传谕勒尔谨、详悉查明。据实覆奏。至甘省捐监一事。本责成王亶望、董率妥办。今王亶望升任浙江巡抚。因王廷赞在甘年久。人亦能事。是以擢任藩司。令其接办。王廷赞能否力任其事。妥协经理。并著勒尔谨据实覆奏。将此由五百里传谕知之。寻奏、查甘省于六月底、七月初等日。各属得雨深透。于秋禾大有裨益。夏禾间被偏灾较昨岁稍轻。至甘省口内各属。将捐监粮。自乾隆三十九年冬开捐。至本年六月底。共收京斗粮七百一万五千七百石零。连年赈恤案内。动用粮二百七十四万一千四百石零。又估支各营粮料、及新疆供应等项。共粮十万一千四百石零。较从前采买备用。每岁节省帑金一百余万两。又出借耔种口粮、及平粜、共用粮二百二十四万七千石零。现在应存粮。据该管道府结报。俱系实贮在仓。查捐监一事。臣与升任布政使王亶望、时刻严密稽查。并无虚收亏缺情弊。新任布政使王廷赞、朴诚干练。事事认真。前在道员任内。稽查所属监粮。极属妥协。报闻。　　

○豁免甘肃皋兰、金县、狄道、河州、渭源、靖远、沙泥州判、红水县丞、陇西、安定、会宁、通渭、平凉、隆德、静宁、固原、盐茶厅、抚彝厅、张掖、山丹、武威、永昌、平番、古浪、灵州、西宁、秦州、肃州、高台等二十九厅、州、县。乾隆四十一年夏、旱灾地亩额赋。　　

○丁丑。上御勤政殿听政。　　

