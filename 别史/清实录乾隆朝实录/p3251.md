<!-- { "loadSidebar": true } -->
○又谕、前据福康安奏、分派巴图鲁及义民屯练等。改装易服。于老衢崎地方。搜获林爽文。但究系何人首先擒获。未据奏及。想系军务匆遽。无暇详及。又林爽文之二弟林跃兴、已于竹堑山坑内搜获。林跃兴是何人所获。自应加以奖赏。即详查具奏。嘉义县及淡水等处义民。随同官兵打仗杀贼。并购线侦探。擒捕匪犯。实属奋勉。著福康安、即向各义民等详加询问。如伊等情愿顶带荣身。不欲出仕者。各听其便。其情愿出仕者。著福康安量其才具。分别文武。咨送吏兵二部。带领引见。候朕酌量补用实缺。以示鼓励。又前因温州镇总兵缺出。曾谕令福康安、于带兵出力之副将徐鼎士、格绷额二员内。比较何人最为出力。即奏请升补。兹据奏、徐鼎士另案得有降调处分。未便遽升总兵。请仍留闽省。以副将补用。并请赏戴花翎。自应如所请行。其温州镇总兵一缺。格绷额是否堪以胜任。即据实覆奏。以便降旨。又刘怀清一犯。现经解到审讯。其为林爽文主谋一节。皆诿之董喜、林水二犯。供词狡展。现仍令军机大臣、严行刑讯后。即行正法外。其供出之林水、及现在究出之陈梅等。已据奏拏获。均俟解到。逐一严审。至董喜一犯。据林爽文供、带病跟到集集埔。已经身死。所供恐不足信。又刘升一犯。亦系起意纠众之人。在内山冲散。不知下落。该犯既起意纠众。亦未便任其漏网。著福康安、查明董喜是否实因病毙。刘升曾否续获。毋任兔脱。又大武垄、系南路贼匪巢穴。自应先行摧破。使贼无所依据。现在大兵四路密布。庄大田等、自不难立就生擒。惟该犯见林爽文、系在内山生番地方。被官兵拏获。自不敢复逃至内山潜匿。惟防其由各路海口窜逸。则洋面广阔。官兵乘船追捕。恐擒获有需时日。前经屡谕常青。令于各海口要隘。严密巡防。著福康安再严饬各海口弁兵。梭织防守。并转谕徐嗣曾、普吉保等、不时督率巡察。如庄大田等由海道窜逸。则惟伊等是问。恐不能当此重咎也。福康安于擒获庄大田后。即令海兰察、带领巴图鲁侍卫等。先行内渡。其应彻各兵。即行陆续彻回。福康安俟料理善后一切事宜。大局已定。亦即先行起程。其零星未获无关紧要逸犯。即交徐嗣曾、普吉保等、在彼督率查拏。再此次福康安、分派镇将。在大武垄附近一带堵剿。已将蔡攀龙派入。而柴大纪则从未派令带兵。可见蔡攀龙在彼。较为出力。而柴大纪竟系懦怯狡诈无用。为福康安所深憎。是以不加派委。柴大纪究竟如何贪纵营私。废弛不职。并著据实覆奏。前因林爽文纠众肆扰。势正猖獗。是以欲将伊祖坟刨挖。以洩众忿。今首犯林爽文、业就生擒。其父母兄弟妻子。合家俱被拏获。即其三弟林勇、现在逃往南路。将来大兵搜捕庄大田。自无难一并拏获。是林爽文业罹族诛。其祖坟亦不值再行查办。且据供、系葬在义冢内。难以辨认。若因此概行刨挖。未免波及无辜。或致众心惶惑。著传谕李侍尧、如林爽文祖坟。查明确实。自应刨挖。若查无确据。亦可无须办理。至台湾奸民。倡立天地会。起自何人。林爽文匿不吐供。该犯系属首逆。应解京尽法处治。此时福康安、自不便加以刑讯。阅其供词内称、常听得说漳泉两府。设有天地会。邀集多人。立誓结盟等语。漳泉两处民人。素不相睦。林爽文原籍漳州。其党羽亦多系漳州人。而义民乡勇等、籍隶泉州者居多。林爽文自系欲借此扳陷。以洩其忿。看来天地会名色。竟系漳州匪犯所倡。与泉州无涉。俟林爽文解到时。严行刑鞫。自无从狡展。台湾剿捕事务。克日完竣。该处一交三月。气候即已炎热。各省派调官兵。难以在彼久驻。节经谕令福康安、于办理善后事宜时。祇须留兵数千。以资弹压。其余官兵。应行陆续彻回。令其各归本处。现在福康安统兵前往南路。自可即日蒇功。著遵照前旨。俟大功告蒇后。除台湾应留额兵外。应将耐炎热之贵州、湖南、二省兵丁。酌挑数千。留彼弹压。其余次第渡回内地。各归营伍。将来大兵凯旋渡洋。不但福康安、海兰察、及领兵大员等。不可冒险轻渡。即微末弁兵。亦不可轻易涉险。总须俟风色顺利。再行开驾。即稍迟时日。亦属无碍。总期全臻稳顺。　　

○己亥。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官惠龄、谢墉、进讲大学安而后能虑。虑而后能得二句。讲毕。上宣御论曰。朱子解此以为。静就心说。安就身说。夫静就心说。是矣。安就身说。予以为就意说。非就身说也。夫不云欲正其心者先诚其意乎。盖静在心而动在意。由静而动。则心正而意诚。意诚则安也。由是而虑。则知致而物格。内外交养。本末兼施。胥止至善之道也。是故正心诚意。为圣经之关键。心静不可见。意动有所施。施出于诚。则修身齐家治国。皆由是而推。而明明德于天下矣。其所得不已多乎。讲官暨侍班官跪聆毕。兴。直讲官德明、刘跃云、进讲书经明作有功。惇大成裕二句。讲毕。上宣御论曰。周公训成王此二语。不惟为政之方。抑亦修身之要也。盖明作乃施为之末。惇大则涵养之本。施为而不出于明作。则涉暗而终怠矣。涵养而不出于惇大。则近逸而寡为矣。为学为政。内圣外王。胥不外乎此。至于有功成裕。固其自致之效。而非豫期于其间也。是则周公之意。岂徒训王以用其旧臣乎。讲官暨侍班官跪聆毕。大学士公阿桂、大学士嵇璜、奏曰、皇上聪明时乂。容保无疆。秉生知之质而有感即通。裕率作之原而省成弥慎。洵所谓从容中道。广大宜民者矣。臣等幸侍讲筵。亲承圣训。曷胜悦服之至。奏毕。诸臣出就拜位。行二跪六叩礼。礼成。上御文渊阁赐茶。还宫。复赐宴于文华殿东庑之本仁殿。　　

○上幸圆明园。　　

○谕军机大臣等、朕阅蓝鼎元所撰平台纪略。朱一贵纠众肆扰。经官兵各路追捕。朱一贵逃入民家。乡民等设法擒拏。解赴施世骠军前。朱一贵昂然而立。妄自称孤。蓝廷珍命捶其足。始与其党皆跪。伏罪请死。今福康安将逆首林爽文生擒。当缚至军前之时。其语言动作。如何情状。曾否跪伏乞死。及其党夥一同请罪。抑尚不知畏罪惧刑。肆无忌惮。如朱一贵情形。著福康安详细覆奏。　　

○庚子。谕曰、刘峨奏、请将钜鹿县令沉长春、升署大兴县令一摺。已批交该部议奏矣。大兴系京畿首邑。属顺天府尹所辖。该督既拣员升署。自应会同该府尹、联衔具奏。方为允协。因饬查吏部旧例。向来由直隶所属各府人员。升调至顺天府属者。本系督臣主稿。会同顺天府尹。联衔题奏。嗣经袁守侗条奏、顺天府属人员。升调直隶各属者。会同府尹题奏。而直隶各属。升调至顺天府属者。则由督臣单衔题奏。刘峨此次拣员升署大兴令。虽系循照此例办理。但向来顺天府属各厅州县。大率趋承总督。而于府尹虽名为上司。未免心存歧视。且府尹本非总督属官。其体统与巡抚相等。并经朕特派尚书侍郎兼摄。若遇该府尹所辖题升调补之事。该督竟不关会。则府尹竟成虚设。于事理究属未协。嗣后顺天府所属各厅州县。遇有升调隔属、及由隔属升调顺天府所属者。俱著该督会商府尹。联衔具奏。以符体制。　　

○谕军机大臣等、据何裕城奏、拏获行窃鞘银贼犯徐长俚、讯系上年十一月内。在闽省浦城县。领送鞘银。在水柏街地方十数里外。行走落后。将鞘背负山内。用石打开。见有元宝二十个。不能全带。将十个挖坑埋藏。其余十个。携带潜回。经东乡县知县范宗裕访拏。现在提犯严审。起获银两。并委员赴闽省浦城县地方。刨取埋银。务期全获等语。所办好。该县范宗裕、甚属留心。已著送部引见矣。此项鞘银。现据起出元宝。上有随州、潜江、枣阳县等字样。系湖北解闽饷鞘。既在闽省地方被窃。该处地方官。自必早经详报。何以未据该督抚奏及。李侍尧驻劄厦门。料理渡兵各事宜。并亲赴漳州。查拏匪犯。实无暇办理及此。至徐嗣曾、何以亦未经奏闻。著该抚将因何不行具奏之处。据实覆奏。兹徐嗣曾现已前赴台湾。帮办善后诸务。所有此项失去饷鞘。著交伍拉纳、委员前赴浦城县。照该犯所供地方。将埋藏银两。务即查获。并查明有无同行夥窃之犯。及该县曾否禀报。有无讳窃私赔之处。一并据实具奏。再据福建藩司万钟杰奏、该省百姓。闻知浙省台州九帮漕米。截留运闽接济。感颂皇仁。欢呼载道等语。此项截留漕米。前曾谕令李侍尧、以各省节次运闽米石。已属充裕。且现在将次彻兵。需船甚多。恐无船载运米石。守候无期。如该省现在已可无须再行接济。即当飞咨停止。将此项米石。于明年随帮洒运带通。其川楚未经起运各米。如亦可无需全运。俱不妨酌量截留。李侍尧接奉前旨。自己与闵鹗元、琅玕等札商筹办。今万钟杰既有此奏。该省是否尚须米石接济。抑或竟可无需运往之处。著再传谕该督、遵照前旨。秉公会同酌商办理。即行据实覆奏。将此传谕李侍尧、徐嗣曾、伍拉纳、并谕何裕城知之。　　

○辛丑。谕、前据福康安奏、调赴台湾协剿之贵州古州镇标都司朱化英等、带领兵丁。配船渡洋。被风吹回。击碎船只。淹毙都司朱化英、千总陈汝志、并兵丁六十名。已降旨将员弁兵丁。俱照阵亡例从优议恤。第念黔省官兵。向来打仗甚为得力。今调赴台湾协剿。遭风淹毙官兵。共六十余名之多。实堪悯恻。除官弁交部优恤外。此内兵丁。原藉名粮以养家口。兹虽得邀优赏。而粮缺业经空出。其家内养赡无资。生计不免拮据。著再加恩。交该督抚、即查明被淹兵丁。系马步战守何项额缺。即照其原缺。将伊子孙挑补。如无子嗣者。即于弟侄内拣选挑补。若系余丁。亦即挑补守兵。俾资养赡。　　

○以河南按察使景安、为河南布政使。　　

○豁山西代州、乾隆五十年水灾压坍地一百七十四顷四十亩有奇额赋。　　

