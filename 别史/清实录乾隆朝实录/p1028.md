<!-- { "loadSidebar": true } -->
○谕军机大臣等、陈林每所奏、缉拏北路凶番。并调兵防范一摺。殊未明晰。此案起衅根由。及兵民被伤情形。虽经该督抚等、节次具奏。皆据该守令禀报。尚未查察明确。陈林每既己身履其地。与督抚之遥制者不同。岂有莅任匝月。竟不详细访察其实在情节者。况此系前任马负书任内之事。伊更无可瞻顾乃但称严饬缉拏。调兵防范。而于上年凶番戕杀实在情节。并如何设法缉拏。俾无漏网。及现在民番是否久经安堵之处。并未奏明。海疆重镇。于此等处不一一留心。详悉陈奏。甚非实心任事之道。著传旨申饬。并谕哈尔吉善知之。　　

○又谕曰、硕色等所奏、审拟汉奸龙世瑾一案。殊未允协。龙世瑾以已革书役。潜入苗寨。架空教唆。捏写头人等姓名。诬告重情。计图陷害。安永志藉以索诈银两。此其播弄生事。扰害番民。岂寻常隐匿姓名文书、告言人罪者。所可并论。自应立置重典。仅拟绞候。何足蔽辜。且使边境愚氓。罔知炯戒。亦非慎重苗疆之道。已交刑部、俟题本到日。从重改拟。著传谕硕色、开泰、知之。　　

○甲寅。谕军机大臣等、据永常所奏、搜获罗田县逆匪情形一摺。此等匪徒。赋性顽逆。原非人类所宜有。方今海隅向化。谅亦不致被其煽惑。但不及早擒获。将来妄行劫掠。附近良民。必多受其扰害。永常此番办理甚属妥协可嘉。但马朝柱一犯。乃此案渠魁。尚未就获。终恐滋事。查胡南山供词。内有约往贵州逃生之语。而今日尹继善所奏、又称逃往川省。总之伊等同属逆党。形迹诡秘。是否实供。殊不可信。尤应确加研究。务得实在下落。一面星飞追捕。一面奏闻。不可令其兔脱。再永常奏称、移咨江省。将现获各犯解楚审结等语。尹继善已于四月十八日前往英山。著传谕永常、伊二人可即就近会同勘问。不必辗转提解。以致疎虞。其逆书内所称张锡玉、方珍、等犯。亦即逐一追究。务得其人。毋使漏网。又伪稿一事。虽与此案无涉。但恐即系伊等伪撰。或亦曾经传钞。并宜就此推求。或因之得其原委。亦未可定。惟不可草率附会。并案了事耳。至罗田、英山、事涉两省。尹继善摺内。朕已明切批示。令其和衷商办矣。永常亦不可稍存此疆彼界之意。所有天堂、天马、等寨。地处险隘。易于藏奸。应作何设法稽查。以杜后患之处。伊二人亦即就便定议具奏。并将此传谕尹继善知之。　　

○两江总督尹继善奏、据湖督永常咨称、奸匪马朝柱。因楚省搜拏。潜匿江南英山县天马寨。当即饬镇道等员。相机剿捕。兹据六安州禀称、英山知县陈步青。率同兵役乡勇。直入天马寨。擒获匪党数人。余犯由山谷四散潜窜。臣已多派弁兵。分头搜缉。又以驻劄江宁。相离遥远。恐误事机。现亲往英山、太湖、一带。相机调度。务使首从要犯。克日扫除。得旨、甚是。不可存姑息之念。此案显系谋叛。当重处。毋留余孽。不可以谋叛未行。曲为开脱。并将此旨咨会永常。尔等和衷妥办。期安辑阅阎。慰朕悬念可耳。　　

○吏部议准、直隶总督方观承疏称、热河土城子等处巡检二十缺。应以要缺拣选调补。其礼贤司、磁家务、西沽、葛沽、郑家口、龙华镇、北魏村、吕家桥、旧县镇、羊二庄、尚碑村、洪子店、黄庄司、西黄村等巡检十四缺。改归部选。古北口、多伦诺尔二缺。以要缺注册。东明县杜胜集、附近之朱纲寺等十四处。就近拨归杜胜集巡检管辖。从之。　　

○豁除福建福安、寿宁、二县。乾隆十六年水灾额赋有差。　　

○以兵部左侍郎观保、为顺天武乡试正考官。检讨陈兆仑、为副考官。　　

○青海扎萨克固山贝子丹巴、喀尔哈扎萨克镇国公旺扎勒故。并遣官致祭如例。　　

○乙卯。上还宫。　　

○户部议准、四川总督策楞疏称、大宁、荣县、威远、等三县。新添榷课增引。请于发川余引内照数给发。从之。　　

○丙辰。上御太和殿视朝。文武升转各官谢恩。　　

○皇十二子永璂生。　　

○云南永顺镇总兵刘问政、患病解任。调临元镇总兵刘应莲、为永顺镇总兵。直隶宣化镇总兵李如柏、为云南临元镇总兵。以直隶督标副将吴士胜、为宣化镇总兵。　　

○丁巳。户部议覆、盛京将军阿兰泰条奏奉天海运通仓豆石章程。一、募船装运。应定限期。上年运通豆石。至津河冻难行。嗣后锦属州县。请于开印后十日内、将应行起运数目。注明海口。造册移咨直督。以文到日一月内募船出口。奉属于船到日。一月内装运出口。并将各日期呈报。咨会稽查。迟延、照漕运例处分。无误、量加议叙。应如所请。至处分议叙之处。运通豆石。不若漕运繁多。无庸办理。一、押运官兵盘费。请照乾隆十二年运东例。官弁每员。日给饭食银一钱。兵役每名。日给五分。陆路回奉。日给车脚银一两。查乾隆十二年、东省偏灾。急于运米接济。是以议给饭食车脚银。今运通豆石。岁以为常。若照东例。未免过多。且回奉车脚一项。作何分别给与官兵之处。应令该将军再行妥议。一、海船咸水浸润。最易发潮。请照运东例。每豆百石。准用蓆六领。秫秸二十束。为垫舱之具。应如所请。事竣报销。一、沿途稽查。奉属委员。俱系佐杂。且系隔省。请责成直属文武官弁。一体严查。以杜船户水手搀杂沙土、偷窃变卖诸弊。亦应如所请。令直督转饬沿途地方官。协同奉属运员严查。得旨、依议行。　　

○旌表守正捐躯之直隶钜鹿县烈女韩氏。　　

○蠲缓直隶永利、富国、永阜、王家冈、四场。乾隆十六年水灾额赋有差。　　

○蠲免山西山阴、虞乡、二县。乾隆十六年水灾额赋有差。　　

○戊午。上诣畅春园、问皇太后安。　　

○幸圆明园。　　

○己未。辖除广东文昌县。乾隆十六年风灾额赋。　　

○庚申。谕军机大臣等、恒文今日奏到、天堂寨奸民为匪一案。谓解楚人犯。不下数百人。现在秋审。重囚丛集。加以叛案监犯。恐人心惶惑。请特降谕旨。除首犯俟审结正法外。其胁从煽惑人众。先行发落等语。所见甚为劣弱张皇。已降旨严行申饬。著钞寄尹继善、永常、令其观看。但该督等身历山境。已可得要害。一切事宜。谅已就局。即应指授属员。遵照办理。何必久驻荒山。远近传闻。益滋惶惑耶。所有首犯若已就擒。固易办理。即尚在缉捕。亦可将现获人犯。先行定案。情罪重者。即于彼地正法。不必因待获首犯。悬案久羁也。连日未得奏报。不知办理若何。两督曾否面会。或尚有不可即各回省者。著即据实具奏。并将前后所奉谕旨。及查办情形。即速详悉奏闻。寻尹继善奏、臣于四月十九日起程。赴英、霍、一带。督率严拏。嗣据各员禀报、虽获多人。而首犯未获。且即所获之犯。因各员四出搜查。有未及讯者。有既讯而所供未晰者。抵霍后正在严讯。并悬赏侦缉。奉谕令臣就近会同湖督审勘。不必辗转移解。查江楚获犯。不下数百。英山难容羁禁。且楚省各犯。已解省城。未便转解英罗交界。而湖督永常、于未奉谕旨之先。已回武昌。不及面会。随彼此札商。于适中之黄州府城会审。即日由英山前赴。和衷商办。将已获人犯。先行定案。至伪稿一案。悉心推求。尚无端绪。报闻。又批、竟无查出者。想与此案无涉。　　

○又谕曰、恒文所奏天堂寨奸民为匪一案。恐牵连人众。监犯丛集。请颁谕旨。分别先行发落等语。恒文所见。殊属怯懦张皇。此等奸民。潜行勾结。直欲谋反。使非早为发觉。其贻害地方。何可胜言。封疆大吏。遇此等事。当如捕蝗搏虎。不容稍纵。而办理尤当镇静处之。不可稍涉张皇。何致因人众而恐激成事端。特降谕旨耶。且使奸民谓有司畏其滋事。益将无所忌惮。是更示之以怯耳。其何以警众。且如恒文所奏。古称胁从罔治者。不过因人众势强、不能了事。即造谋为首者。尚有招安之事。今国家全盛之时。么么小丑。何能当此。且其造谋起于乾隆十五年。恒文身任巡抚。不能觉察。至永常莅楚后。始行发露。现在勇往办理。恒文当知惶悚。竭力相助。自赎前咎。黾勉镇静为是。乃率意妄奏。甚属不合。著严行申饬。其监犯人众。应留心防范。添拨兵弁看守。乃该抚职所应办。毋得稍有疏懈。亦不得过于张皇。致骇观听。　　

○云南巡抚爱必达奏、滇省督、抚、学政、藩、臬、粮、盐、及迤西道、各衙署。因地处边隅。山高风烈。不时修葺。工费实繁。自乾隆十三年经前督抚议、按衙署之大小。定修费之多寡。督抚衙门、每年支银八百两。藩、六百两。臬、四百两。粮盐二道、各二百四十两。迤西道、及学政、各二百两。迤东道、向无衙署。照迤西道例。年给二百两。业经部准。列入章程。查乾隆十三年未定例以前。官经数任。事关多年。支销册案无存。请免造册。敕部准销。其已定例后、准于公项动给。谕军机大臣等、爱必达所奏、滇省督、抚、学政、司、道、每年修理衙署一摺。殊非据实办理之道。从来一切衙署。小有渗漏。不过随时黏补。亦断无每年必须修葺之理。其修葺工费。亦必或多或少。自当核实动给。乃著为成例。按年支给。此在当时章程未定。视公件为余资。随意开销。今已定有章程。该抚仍请按年动给。殊属未协。除在乾隆十三年以前。章程未定。不无随意开销。但官经数任。事历多年。姑照所请。免其造册报部。至已定章程之后者。务令据实核查报销。毋庸按年支领。庶足以杜冒销而崇实政。已经饬交该部酌议。行令遵照办理。将此传谕爱必达知之。　　

○直隶总督方观承奏、永定河金门闸迤下引河一道。分减汛涨。南趋固安之毕家庄。分东西二股。并以霸州之中亭河为归宿。今查引河上段渐淤。而旁通之道沟洼下。近接牤牛河。并与白沟河相连。将来伏秋汛内、金门闸减浅之水。恐其迤西就下。阑入牤牛。请于引河西连道沟之处。横筑拦水坝一道。约长四十余丈。高七八尺。以遏西趋之路。自引河头起、至毕家庄止。将河身一律挑深。其下东西二引河。祗须将东引河首尾、及中亭河淤浅处、挑挖深通。即可畅行。查引河经由宛平、良乡、涿州、固安、霸州、新城、六州县。凡淤浅应挑浚者。例劝民力。仰恳于各州县存仓米内。每人日借给米一升。秋成免息还仓。得旨、所挑淤土。即以筑拦水坝乎。抑别有措置乎。具图速奏来。此工若不可缓。一面办理。不必待奏覆也。　　

