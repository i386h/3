<!-- { "loadSidebar": true } -->
○又谕、据来朝所奏一摺。已批令交与该督议奏矣。查禁民间鸟枪一事。虽为禁民为匪起见。但民间斗殴生事。不必定用鸟枪。即立法编号稽查。其始徒苦纷繁。其后亦成故套。正与吾邱寿王禁民挟持弓弩之法等耳。至于殴差夺犯。应立法惩儆。此等悍恶之徒。最为地方稂莠。自属封疆大吏整顿风俗者、应行办理之事。来朝既有此奏。著传谕李侍尧、令其详悉定议。奏闻请旨。　　

○吏部议、失察属员私派累民之调任霸昌道孔继泂、应照例降调。得旨、孔继泂前任部员时。尚知黾勉。是以加恩擢用。及在陕甘道员任内。并不尽心出力。经黄廷桂奏闻。调任霸昌。以观后效。乃遇属员私派累民。毫无觉察。自应照部议降调。但不明白宣谕。则此等公罪人员。原有送部引见者。亦有照议降调者。庸众不知朕酌量人材以示区别之意。妄生揣摩。以为内阁票拟。得以轻重其间也。孔继泂、著降二级调用。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二



大清高宗法天隆运至诚先觉体元立极敷文奋武孝慈神圣纯皇帝实录卷之六百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。十二月。壬辰。谕曰、庄有恭奏、署将军伊灵阿、副都统刘扬、咨行布政司取给轿役工食一摺。将军提镇乘舆。久经降旨饬禁。前因伊等有因公赴京。遇地方向无马匹之处。跋涉惟艰。或本处偶值天雨。观瞻有碍。因量为区别。所降谕旨甚明。昨福禄赴任请训时。朕方面谕以整顿营务。训练防兵。不得狃于便安。辄自乘舆出入。则前旨之并非概令乘用。益属显然。该副都统等、何敢冒昧竟以为例当乘舆。輙敢径行布政司、关取轿役工食。经该抚咨驳。尚自悍然不顾。仍擅自乘用。肆意妄行。甚属无耻。伊灵阿、刘扬、俱著革职来京候旨。庄有恭能破除情面。秉公据实奏闻。深可嘉尚。著交部议叙。各省内倘有似此者。并著该督抚等、各查明具摺奏闻。不得稍存瞻徇。　　

○又谕、御史罗典请定市肆米价。史茂请禁花档小唱。虽各以民生风俗为词。而其实于事理俱未明晓。今年夏间得雨已迟。恐米粮易致翔贵。先经发仓平粜。以裕民食。及甘霖沾霈。大田仍获半收。惟节候已晚。自不能致丰稔。市价未即平减。职此之故。然使非六月内得蒙甘泽。物价之腾踊。伊于何底。迨时届冬令。复就各厂接粜麦面豆石草束。并豫借三品以下京员俸米。俾粮石充裕。市侩不得囤积居奇。所以酌量调剂之法。不过如此。自开仓以来。粮价每石减银二三钱不等。此人所共知者。若该御史所奏、市肆贸易米面。定以升斗。限以价值。无论市价不贰。早为子舆所讥。物理断不可行。即专为撙减厂价而论。亦恐贩卖居奇者。愈得因缘为奸。而贫民何从得济。国家令行禁止。固无所不可。至以米价强勒市人。则初无此政体。罗典乃欲援盐法以例谷数。则又所谓遁辞知其所穷耳。至史茂欲禁止小唱。而张皇其说。以为色飞淫荡。关系风俗人心云云。言之尤为太过。此等不过俳优贱伎。逐末营生之一类。如果在地方生事滋扰。本应随时究治然京师地当辇毂。理大物博。为五方归极之区。若纷纷躧缉。徒使胥吏乘机多事。为累不浅。且由此推而极之如古所称衢歌巷舞者。果一一尽干例禁乎。又查禁不巳。必致改业。今日花档。明日弹词说书以致手技口技。何所不至。亦不能随踪蹑迹。尽举而绳之以法。立政去其太甚。不尚烦苛。二摺所见略同。均属不知体要。着将原奏发还。并通行宣谕知之。　　

○谕军机大臣等、成衮扎布奏、据察达克等报称、哈萨克抢掠之时。因分散游牧。一时难聚。是以追袭稍迟。且未奉谕旨。不敢遽进等语。察达克等、所属被掠。自必奋思报复。其候旨始进。亦系遵守法度。但哈萨克所属颇多。谅非阿布赉游牧所为。察达克等、若能整兵前往。捉生询问。亦可得确实信息。惟进兵之时。不必以奉旨为言。盖哈萨克等、既经内附。若小有盗窃。即云奉旨发兵。则伊等未免惊惧。现在大兵未进。亦未免妄生轻玩。且阿布赉等、或遣使奏闻。自可觇其虚实。此时察达克、若已前往。即令莫尼扎布同行。亦不必使哈萨克知之。　　

○以靖海侯施廷皋子纯凯、一等子温都逊子德尔格楞贵、二等子王条子王炽、三等子黑达色子奇拉克等、各袭爵。　　

○癸巳。上诣皇太后宫问安。　　

○谕、本年江苏通、泰、淮、三分司所属之丁溪、小海、草堰、刘庄、伍佑、新兴、庙湾等、七场应纳折价。著照被灾十分之例。蠲免十分之七。其蠲剩钱粮。分作三年带徵。至泰属南五场、通属十场、淮属三场、被灾较轻之处。亦著将应徵之项。分作二年带徵。以示体恤。该部遵谕速行。　　

○又谕、昨因杭州副都统伊灵阿等、擅自乘舆。咨取轿役工食。已降旨宣谕。兹乍浦副都统图克善、陛见来京因同在浙省。朕命军机大臣传旨询问。伊初尚支吾。及加以严诘。乃称咨取工食。私自乘舆。与伊灵阿等、事同一辙。看来伊等渐染外省武职恶习。遂至毫无忌惮若此。殊不思伊等、不过于参领等员内资秩相近。似属能事。不过依次擢用。本非有汗马之劳。出众之材也。乃俨然自负大员。狃于便安惟尚出入虚文。且冀兼收役食。庸妄鄙琐。不可不示以惩儆。图克善、著革职。发往定长处效力。其各省中有似此者。著督抚等遵照前旨。各自据实奏闻。　　

○又谕、镶蓝旗满洲旧营房居住护军英图有杀死人命之案。管旧营房副都统永璥、汇奏为匪旗人。并未叙入。显系有心蒙混。再新营房居住佟大、将陈氏之夫打死。亦未具奏。询问管新营房之护军统领弘晌。据称、新营并无奏闻之例。俟刑部完结移到之日。再行参奏等语。新旧营房。俱属一体。旧营既按年具奏。新营有何不可具奏之理。今弘晌以无例为辞。尚可支饰。至云俟刑部完结。再行办理。甚属取巧。朕若不问及。伊果肯具奏乎。似此恶习。岂能于朕前尝试。弘晌、永璥、俱著交部严察议奏。嗣后新旧营房。著一体具奏。八旗大臣。系朕特加拣用。有教养旗人之责。一切事务。理宜留心办理。若谓于己无涉。一味推诿。恶习断不可长。似此者、经朕查出。必从重治罪。著通行晓谕知之。　　

○谕军机大臣等、昨据成衮扎布奏、哈萨克所掠乌梁海内。脱出十余人。请令额尔克沙喇、与莫尼扎布前往询问。并加抚恤等语。乌梁海被掠一事。可疑处颇多。必须查询明白。方得办理之法。朕意或俄罗斯等、欲阻阿布赉之内附。托名抢掠。或哈萨克、以从前曾附俄罗斯。被其诘责。故以抢掠示信。或阿布赉、不能约束所部。致其妄动。或哈萨克锡喇尚存。煽诱生事。大概不出此四端。著传谕成衮扎布、即交额尔克沙喇等、详悉访问。作速奏闻。仍与察达克等、密商办理。　　

○又谕、据阿尔泰奏、潍县民张志瑞、与谭姓打降。典史金廷选往查。被张志瑞殴打等语。部民殴斗滋事。最为恶习。典史有地方之责。自应前往弹压。乃张志瑞等、辄敢争詈。甚至辱殴。罔知法纪。所当按律严惩。以儆刁悍。至摺内所称、典史先至贡生谭鋐家。后始赴集。不问曲直。用鞭叠殴。是在该典史、亦不无左袒情节。该抚惟应究明案证。晓谕众人。先将张志瑞等、治以殴官之罪。俾小民知抗法犯尊。律在不宥。其中该典史、有无偏徇营私情弊。亦即据实严查。正不得以意在警遏刁风。于属员稍有瞻徇。办理庶为公当。将此传谕阿尔泰知之。　　

○以一等男傅起弟六十五、二等男舒德侄西蒙额等、各袭爵。　　

○甲午。册封令贵妃。庆妃。頴妃。豫嫔。命大学士傅恒为正使。协办大学士刘统勋为副使。持节册封令妃魏氏为贵妃。册文曰。朕为化起二南。赞理必资乎淑德。官分九御。褒荣递进夫崇阶。爰沛纶音。式加象服。尔令妃魏氏。素娴女诫。早侍掖庭。勤慎居心。柔嘉著范。钦承圣母。供内职以无违。敬佐中宫。禀徽音而有恪。前晋封乎妃秩。已越十年。今称庆于宫闱。恭逢万寿。奉皇太后慈谕。册封尔为贵妃。尚其克承荣锡。永流翟舀之光。益懋芳徽。式协珩璜之度。钦哉。命大学士来保为正使。礼部尚书伍龄安为副使。持节册封庆嫔陆氏为庆妃。册文曰。朕惟赞中宫而起化。克佐苹蘩。奉内职以宣勤。宜光纶綍。爰申令典。用晋荣封。尔庆嫔陆氏。夙著柔嘉。素娴礼则。早膺象服。小心祇事夫慈宫。久侍璇闱。令德夙传于女史。兹奉皇太后慈谕。册封尔为庆妃。尚其钦承巽命。迓景福以咸绥。仰赞坤宁。荷鸿庥于益懋。钦哉。命大学士蒋溥为正使。礼部尚书陈德华为副使。持节册封頴嫔巴林氏为頴妃。册文曰。朕惟椒庭赞化。彰恭顺于彤闱。璇殿承恩。广蕃禧于紫掖。爰稽令典。式播温纶。尔頴嫔巴林氏。夙著芳箴。久襄内治。赞玉齍于中壸。淑慎其仪。被褕翟于深宫。柔嘉维则。兹仰奉皇太后懿旨。册封尔为頴妃。尚其舂容琼佩。用襄坤德之含章。左右金根。上介春晖之纯嘏。钦哉。命协办大学士鄂弥达为正使。礼部左侍郎介福为副使。持节册封贵人博尔济锦氏为豫嫔。册文曰。朕惟分九嫔以赞化。德重柔嘉。迓百福以承恩。仪维淑慎。爰加锡命。式焕纶音。尔贵人博尔济锦氏。秉质温纯。宅心端谨。承慈颜于璇殿。内职无违。佐雅化于兰宫。壸仪有恪。兹奉皇太后懿谕。册封尔为豫嫔。尚其祇膺象服。崇令德而弥勤。式荷鸿庥。集繁禧而益永。钦哉。　　

○吏部议、御史罗典参奏、内阁学士王鸣盛、奉命典试。于路置妾。奉旨交部议处。应将王鸣盛照不应重律私罪降三级调用。有加一级准抵。仍降二级调用。从之。　　

○补行福建省乾隆二十二年大计。不谨官二员。罢软官一员。年老官七员。有疾官二员。才力不及官二员。浮躁官一员。分别处分如例。　　

○加赈山东海丰、利津、沾化、乐安、平度、胶州、高密、即墨、德州卫、冠县、临清、馆陶、夏津、武城、恩县、临清卫等、十六州县卫。永阜、永利、王家冈等、三场。本年被水被潮贫民。　　

