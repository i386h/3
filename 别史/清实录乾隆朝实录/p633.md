<!-- { "loadSidebar": true } -->
○谕军机大臣等、前据那苏图于四月内奏称、盐山、庆云等处。四月初十、二十五等日。两次得雨。俱未沾足等语。迄今该处曾否续得雨泽。及沾足与否。尔等传谕那苏图、令其据实速奏。寻奏、盐、庆、宁、三邑。自本月初五、至初十日。均先后报得透雨。四野沾足。得旨、欣悦览之。　　

○又谕、前据喀尔吉善奏称、武城、清平、二邑。收成尚有六分。不致成灾。惟是该二邑。于闰三月内、得雨稀少。收成究属歉薄。量予接济等语。朕闻武城沿途一带地方。有贫民乞食者。麦收亦不及半。地方甚觉旱象。尔等可传谕询问喀尔吉善、毋被属员欺隐。致蹈讳灾之咎。并此时雨水曾否沾足。地方官作何安插料理之处。令其将该处实在情形。速行奏闻。寻奏、四月中旬。武城一带。原有直东贫民拾麦。嗣闻直东已得透雨。均陆续回籍。现在实无流移乞食者。五月初旬。武邑连得透雨沾足。早禾畅茂。晚禾悉已种齐。其麦收歉薄贫民。已蒙借谷接济。时雨普沾。舆情欢戴。至前报收成六分。系经多员查勘出结。不致成灾。似难欺隐。得旨、此语恐不实。汝再留心访察奏闻。若属员有讳灾之意。即当妥办。所奏目今情形。足慰朕怀。　　

○以甘肃肃州镇总兵官许仕盛、署固原提督。洮岷协副将史宏蕴、为肃州镇总兵官。　　

○调云南鹤丽镇总兵官康世显、为开化镇总兵官。以贵州铜仁协副将温朝宰、为云南鹤丽镇总兵官。　　

○庚戌。军机大臣等议覆、贵州总督兼管巡抚事张广泗奏称、内廷寄信。邮递数千里。难免擦损。且恐沿途人役。私行拆阅。关系匪轻。请照吏部颁发文凭用匣之制。以昭慎重。应如所请。嗣后奉旨密交各督抚事件。照吏部凭匣之制颁发。令于覆奏恭缴。其各省总督、向无凭匣钥匙者。照式颁发一副。将军、提、镇、藩、臬、及钦差各员。一并给与。收存交代。其余寻常封寄事件。令兵部通行各省。按站登号严查。从之。　　

○又议覆、大学士川陕总督公庆复奏称、大通界甘宁之交。地最紧要。从前改镇为协。议建四堡。嗣臣复有建筑三角城之请。奉旨传谕再行斟酌。查十余年来。地方宁谧。边人熙熙往来如一家。今于闲旷之地。建城设兵。或启青海蒙古有意防范之疑。三角城建筑之议。自应停止。惟令沿边营弁。加谨游巡。足资防范。至原议建堡之处。查白塔至大通。已属联络。惟永安、大通、相隔甚远。黑石头湾一处。尚须建堡。即于该协营。派兵五十名巡防。应如所请。从之。　　

○旌表守正捐躯之浙江仙居县民张日和妻金氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十六


大清高宗法天隆运至诚先觉体元立极敷文奋武孝慈神圣纯皇帝实录卷之二百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。五月。辛亥。谕军机大臣等、据工部议覆、安徽巡抚魏定国、估修徽州等处城垣一本。内称、徽郡等处原估外。虽有续坍应修之处。所需银两。不过少为加增。何至续估银一万六千八百余两之多。且徽郡城垣。原估银四千八百余两。今续估银四千九百余两。较原估转多。其中不无浮冒之处。应令该抚、另行委员确勘。大加核减等语。朕已降旨依议。魏定国、平日待属员。失之过宽。看此案续估之数。较多于原估。伊不加详查。即行具题。显有被属员朦混浮开情弊。尔等可传谕潘思榘、令其另委干员。据实确勘。详悉查核题估外。将伊查办情节。具摺奏闻。　　

○兵部议准、湖广总督鄂弥达疏称、湖南长安营、新辟苗疆。最为厄塞。巡逻搜捕。林密山深。弓箭藤牌。皆难展其长技。惟鸟枪、摧坚陷锐。涉险凭高。于苗疆最利。原额照沿江沿海之例。每兵一千名。设鸟枪四百杆。不敷应用。查筸、永、保、靖、各镇协营。均系苗疆重地。前督臣迈柱题准。每兵一千名。设鸟枪六百杆。今长安地处四塞。事同一揆。该营厅标额兵一千名。除召募外。其由各镇协营抽拨兵丁。皆有随带之鸟枪。通计已有五百七十余杆。请照筸、永、保、靖、营制。增设六百杆。从之。　　

○旌表守正捐躯之河南宁陵县民焦玉妻王氏。　　

○壬子。谕军机大臣等、段士英等采办穆纳山木植一案。年久未结。皆因从前办理此案。查核未明。以致往返驳诘。稽迟岁月。使所存木植。愈加朽烂。今该部等议覆、仍令该抚将穆纳山、大青山、砍运买运价银。各半均分。及应行扣给赔抵之处。再行确查。并穆纳山堆积木植。是否实在朽烂。俱令查明题覆。朕已降旨依议。此案已经十有余年。至今未结。毋再迁延时日。可传谕阿里衮、令其留心查察。遴委干员。详悉确查。务期此次完结。并将此案始末缘由。具简明摺奏来。　　

○浙江巡抚常安奏、奉到廷寄。直隶、江南、浙江等省。在京提塘。将不发抄之事件。抄寄该督抚等。似此行私报密。甚为浅陋。传谕申饬到臣。臣才识短浅。不能据实查办。罪无可逭。仰蒙宽宥。实深惭惧。得旨、此事尚不仅汝。故不罪耳。　　

○管理出青副都统瑚毕图等奏、两翼出青马驼。向由古北口、张家口、往返。沿途俱系民田。并无牧场。路途遥远。多需时日。请将此项马驼。并上三旗内务府马匹。改由独石口往返。得旨、本年尔等试看一次。再行奏改章程。可将此旨令该部知之。　　

○癸丑。上诣畅春园。问皇太后安。　　

○上还宫。　　

○甲寅。上御乾清门听政。　　

○谕、各省参将。例应将军督抚提臣。分别等次。五年举行一次。送部引见。今届举行之期。除照定例举行外。著各省将军督抚提臣。于所属参将内。择其可以胜副将之任者。秉公各保。具摺奏闻。将所保之员。酌量送部引见。以备朕之陆续委用。　　

○谕军机大臣等、从前降旨、令各省督抚提督。于所属副将内。保举可胜总兵之员。经各督提等陆续保奏。朕俱调来引见。现在将次到齐。如江南河标副将葛世雄。陕西永昌副将和明。贵州遵义副将周广。数人尽皆平常。非大材料。其余所保。亦祇中平。并无卓荦之材。即其中有朕简用过数员。亦不过就伊等保举人内。将就录用。朕思总兵为将弁之表率。必实在才具出众者。方可胜任。尔等可传谕各督提。及兼管提督之巡抚等。令于所属之副将内。再行留心选择。据实保举。具摺奏闻。待朕降旨。　　

○又谕、前有提塘、串通军机处写字之人。将军机处事件。抄寄该省督抚。朕降旨申饬。今据浙江巡抚常安、覆奏前来。那苏图、近在畿辅。道路匪遥。至今并未覆奏。著传谕询问之。寻奏、臣平日刻自勉励。今提塘抄送偏报一事。未能即时察办。愚昧之罪。幸邀宽宥。实无可措词覆奏。惟有检身检心。随事省察。得旨、览。　　

○谕大学士讷亲、前据阿里衮奏、太原府属之交城等处。勘明铜铅等矿。俱与民间田舍邱墓。毫无妨碍。现令殷实矿商。雇夫开挖。查明附近里民。连环具结。一切外来游手。不得混杂其中。俟试采半年之后。果有成效。另行具题等语。朕以开矿固属便民。而滋扰则不可。已于伊摺内批谕矣。但开矿一事。非本地有业之民所愿。惟游手无赖之徒。藉此获利。聚集多人。往往易致滋事。尔可将此等情形。传谕阿里衮知悉。令其遴委干员。严加约束。并令其时刻留心。善为经理。勿致丝毫滋扰。再段士英等采办穆纳山木植一案。历久未结。昨已寄谕阿里衮、令其速行查办。在该部以事关钱粮。砍运价值数目。未能明晰。屡次驳查。往返驳诘。木植堆积岁久。日渐朽烂。终于钱粮无益。尔可一并传谕阿里衮知之。　　

○吏部议准、甘肃巡抚黄廷桂疏称、巩粮通判。改为西宁府通判。驻劄摆羊戎地方。三清湾主簿。改为西宁县主簿。驻劄丹噶尔地方。均经题准钦遵在案。该通判、主簿、均系驻劄口外。督课垦种。经收番粮。应作为部选之缺。巩粮通判。原养廉银六百两。今移摆羊戎地方。请照柳林湖通判之例。增公费银三百六十两。丹噶尔主簿。仍照三清湾之例。给养廉银二百两。通判衙门、额设书吏四名。主簿衙门、额设书吏一名。该通判管理命盗等案。应添设监狱。再摆羊戎、距郡城一百七十里。丹噶尔、距郡城九十里。山路崎岖。往来文报。必资驿递。应将碾伯县之巴古驿夫二名。马三匹。改设摆羊戎地方。于西宁、碾伯、二县。拨夫四名。马五匹。分设丹噶尔、及镇海堡、二处。从之。　　

○户部议准、盛京户部侍郎宗室蕴著奏称、岫岩城八旗兵丁。去年所种地亩。雨水过多。收成歉薄。所买粜三米、至六七月间。已觉乏食。请照乾隆七年之例。于该城旗仓存贮米内。借给一千五百石。交城守尉、匀借兵丁。秋收后照数还仓。得旨、依议速行。　　

○以工科给事中书山、为太仆寺卿。　　

○以太常寺卿李世倬、为镶红旗汉军副都统。　　

○乙卯。上诣大高殿行礼。　　

○诣畅春园。问皇太后安。　　

○幸圆时园。　　

○以右通政熊学鹏、为太仆寺卿。　　

