<!-- { "loadSidebar": true } -->
○吏部议覆、御史范廷楷奏称、蝻子萌生。十八日生翼。又十八日然后能飞。方其初生。不难即时扑灭。但地方官虑搜捕未尽。有干吏议。并不详请公费。止拨民夫。坐致群飞蔽野。乃称来自邻封。希图卸责。不可不申严此弊。现河间县西里门等处。飞蝗为害。该督奏称地方员弁。合力搜捕。如果即时扑灭。应照例议叙。至云蝗自东来。则从前滋长何地。繁衍几时。该管官何不速行扑灭。亦应查明题参。应如所请。饬直督确实查奏。到日、照例议叙处分。从之。　　

○礼部刑部议奏、陕西南郑县民李国柱、扎伤童养未婚妻蔺氏身死一案。查蔺氏、因未婚本夫欲与苟合。守礼不从。被戕殒命。除李国柱按律拟绞外。请照例给银建坊。以表贞烈。从之。　　

○是日。驻跸避暑山庄。翌日如之。　　

○己卯。中元节。遣官祭永陵。福陵。昭陵。昭西陵。孝陵。孝东陵。景陵。泰陵。　　

○遣官祭端慧皇太子园寝。　　

○谕、浙东各府。雨泽未遍。禾稼歉收。经该抚永贵、汇疏题报者。五十余州县卫。前已降旨。令该抚一切抚绥。无令失所。但该省今年被灾较重。若但照夏月被灾之例。赈给耔本。恐不足以资接济。著加恩将各属勘实成灾之地。概照秋灾定例。分别极贫次贫。亦其成灾分数。均予按月加赈口粮。所有应徵各项银米。亦照定例分别蠲缓。以纾民力。该抚董率属员。悉心查勘。一面办理。一面奏闻。务使贫民得沾实惠。　　

○又谕、据河东河道总督顾琮奏称、豫省北河阳武县汛十三堡大堤。因今年漫滩汇聚。浸泡日久。兼之六月、二十七八等日。大雨如注。河水增长数尺。堤身蛰裂。遂于二十九日漫溢。并请饬部严加议处。以警疎忽等语。河堤捍卫居民。最关紧要。现在冲刷处所。著即督率属员。上紧堵闭。其附近村庄庐舍。有被水淹浸者。著该抚鄂容安、悉心查勘。照例抚恤。毋致失所。至顾琮总理河务。一应调度防范。是其专责。乃不能先事防维。以致猝被漫溢。疎忽之处。咎实难辞。著交部严加议处。　　

○又谕军机大臣等、永贵所奏、筹补常平谷石一摺。内称、浙省从前题准捐监之例。原就丰岁常价核定。今米价昂贵。若仍照定例报捐。终恐有名无实。请就地方情形。酌为核减。外省俊秀。亦准赴浙报捐。本省之人暂停赴部捐纳折色。有情愿捐米者。即照一米二谷之例收纳等语。浙省今年被灾较重。现在多方赈恤。需米孔殷。所有贮备接济事宜。该抚自不得不亟为筹画。前此借谷协济。采买截漕。朕已屡经降旨。令其悉心妥办。至开捐事例。以其非可常行。虽经明切传谕。但阅该抚摺奏、欲请设法变通。似待用孔亟。意甚拮据。该省此时。实在情形若何。是否必需通融办理。全在督抚等、揆时度势。斟酌合宜。期于民食有裨。喀尔吉善现请驰赴浙省。此时亦将次抵浙。著传谕该抚永贵、将此会商该督。无拘成见。一切和衷共济。通盘筹算。将该处情形。实在应如何办理之处。详悉奏闻请旨。至永贵奏请免徵米豆税银。前已明降谕旨。该抚此时、想已陆续奉到矣。　　

○又谕、据鄂容安奏开、归、陈、等属被水。亲往查勘。及办理情形一摺。豫省今年被水之处较多。该抚环历郡邑。周查户口。勤加抚恤。防杜弊端。朕阅其先后奏报。俱甚明晰。但此摺内。又称高梁颖实。秋禾茂盛。可望丰收等语。该处既经被水。则收成不无减少。若云开归等属。虽经被水。而其余各处。仍可望丰收。其实被水之处。与丰稔之处孰多。合该省各属而统计之。大概今岁秋成光景。比往年究竟若何。可传谕鄂容安、令其详悉确查。据实速行奏闻。不得稍有回护粉饬之意。又朕闻丹沁二水异涨。于本年六月二十七日。武陟县大虹桥地方。冲漫民堤百余丈。该抚摺内、所奏沁河复涨。委员勘办。是否即系此处。该抚于查明覆奏时。亦著一并具奏。寻奏、开、归、各属。有被水成灾者。有被水未成灾者。现俱分别办理。合全省计之。丰稔者十之八九。被水者十之一二。虽收成较逊往年。然被水之地。高梁亦属有收。早禾早豆。并未全损。再、臣前奏沁河水涨。系六月十六二十等日。河内、武陟、济源、三县。雨后水溢而言。嗣是二十七日。丹沁异涨。河内、武陟、又复被水颇重。业将勘明成灾情形具奏。得旨。览奏欣慰。然其成灾者。则已苦矣。善为抚恤之。　　

○户部议覆、御史欧堪善奏称、浙省偶遇偏灾。米价昂贵。前奉旨准抚臣暂弛海禁之请。但闻迩年来。外洋米价。较内地倍昂。沿海地方。时有商贩偷运。关隘弁役。得贿私放。江楚闽越米价之贵。未必不由乎此。今海禁一弛。倘防范不周。徒饱欲壑。于民食仍无裨益。请饬江、闽、文武大吏。酌量地方出海情形。以杜偷漏。应如所请。令该督抚严饬守口员弁。于出口时、验明关照。如无夹带等弊。加戳挂号放行。并知照浙抚。于入口时、查验印票相符。即令前往温、台、等处发卖。如领票装载。迟久不到。及商船到口。并无米石。即按律治罪。并令各该督抚、将给过印票。及赴浙船只米数。先行报部。一俟到浙日。渐抚亦将船米实数。报部查核。倘守口员弁。不能察出透漏等弊。以致出口印票船多。到浙船少。即将该地方文武大吏。一并题参。并饬直隶、山东、江南、闽、广、等省。一体严查防范。至该御史奏称、一路派员押运。派兵护送。但官兵各有责任。势难兼顾。且恐不肖弁役。或从中滋扰。通同作弊。转多未便。应毋庸议。得旨。依议速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十四


大清高宗法天隆运至诚先觉体元立极敷文奋武孝慈神圣纯皇帝实录卷之三百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。七月。庚辰。上奉皇太后自避暑山庄启銮。幸木兰。　　

○诣皇太后行宫问安。　　

○谕军机大臣等、朕览硕色所奏属员贤否摺内。其所称胜任而多加奖许者。多系旗员。其所称不称职者。多系汉人。伊身系满洲。未免先存成见。非虚公察吏之道。朕用人行政。鉴空衡平。满汉从无歧视。盖人才原不择地而生。但当随材器使。俾人人得尽其长。苟意见稍涉偏私。将何以服人心而昭惩劝。硕色前在两广任内。专意信用旗员。竟为明福所愚。以致不能觉察。伊去任未几。明福即以贪婪被劾。伊尚不知觉寤乎。督抚统辖群僚。一应举劾。关系綦重。著传谕硕色、令其湔除旧习。力图改弦。再、硕色摺内、所称昭通府知府漆启铣、尚须试看之处。知府为一郡表率。漆启铣甫经升任。自应留心察看。如果不能胜任。即著该督据实奏闻请旨。不得稍有姑容。　　

○又谕、据舒辂奏称、丰城县堤岸。不时坍陷。似有水族作祟。随调龙虎山提点。设法镇治。迄今多日。并未坍陷等语。该县逼近大河。易致水患。但须严饬地方官。慎固堤防。实力保护。以卫民生。今乃指称鱼孽。延致道流。焚符念咒。此在随民所愿。即寻常僚属。亦不应作此怪诞之举。况封疆大吏。以此为办理之道。成何政体。且使无知愚民。远近传播。岂所以镇静地方耶。至该处堤工。据称现在并未坍陷。究竟此时情形若何。果能保其永不坍陷与否。仍著该抚、据实具奏。倘因此稍涉回护。亦断不能逃朕洞鉴。今岁江右间有被灾州县。米价偶昂。看来舒辂办理甚属周章。即如伊覆奏粮价雨旸情形。及筹办玉山等县、早收歉薄二摺。朕详阅前后情节。多属含糊。业云粮价昂贵。又云并非今年独昂。盖伊既恐以壅蔽获咎。又未免存粉饰之见。是以辗转支离。不能据实陈奏。地方遇有灾祲。全在督抚悉心筹画。董率有方。若似此茫无头绪。恐于率属安民。均无裨益。舒辂在广西任内。诸事尚能勉力。今自调任以来。一切事务。胸无成见。竟有不能办理之势。将何以克副委任。著传旨申饬。寻奏、丰城原坍石堤。应即补筑。前以坍陷未定。桩埽难施。奏请秋后本酌定议修。今水势平定。正应及时施工。以防来春泛涨。报闻。　　

○是日。驻跸中关行宫。　　

○辛巳。谕曰、张坦熊前于道员任内。经李卫荐举。朕加恩用为按察使。后闻其属钻营而得者。然欲观其后效。乃伊自莅任滇省以来。已历多年。不过碌碌庸庸。并未见其实心供职。且亦从未据实奏闻一事。今据总督硕色摺奏、其才本平庸。遇事不振。似此庸劣不职之员。若仅令休致家居。则伊平时、既旅进旅退。及至年老颓废。自度久历外任。囊橐已丰。未必不转以去位优游为得计。况藩臬大员。朕多由道员不次升用。使皆如张坦熊之因循玩愒。而仍不失窃位荣身之乐。其何以肃官方而饬吏治耶。张坦熊著革职。发往军台效力。以为负恩溺职者之戒。其云南按察使员缺。著周琬补授。　　

○和硕履亲王允裪等奏、本月十三四连日阴雨。京城内外。米价日长。查本年秋季官俸甲米。例于八月开仓支放。为期已近。请早放数日。俾官兵不与民间争购。转瞬秋成。杂粮上市。亦得源源接济。得旨。甚好。知道了。然必有铺户居奇之弊。亦应节制。又近日情形若何。速行奏闻。寻奏、自有开仓支放之信。米价顿减。至铺户居奇。当市价骤昂时。即饬步军统领、及顺天府、实力稽察。倘有此弊。自当严行惩治。得旨。欣悦览之　　

○吏部议准、河南巡抚鄂容安疏称、陈州府、及新乡、南阳、二县。均系大学。准各添设训导一员。淮宁、南召、二县。各添设教谕一员。河阴、汜水、涉县、淇县、巩县、渑池、桐柏、淅川、确山、正阳、宝丰、伊阳、卢氏、等十三县训导。俱裁。至新设教谕二缺。训导三缺。均归部铨选。从之。　　

