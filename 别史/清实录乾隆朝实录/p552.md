<!-- { "loadSidebar": true } -->
○是月。署两江总督尹继善议覆、巡察江南漕运御史王兴吾条奏、水利农田事宜。一、上流多开支河。而择低地蓄池。以灌田亩。应先修寿州安丰塘。各处仿行。使漫水不至泛滥。查亳、泰、等州县。地势平旷。一遇霪雨。尽成积潦。即使勉强筑塘。土松易涸。实于救旱无济。至上游之多开支河。虽为分杀水势起见。苐凤、颍、诸郡。受河南全省之水。最大者为淮。汇在洪泽一湖。现经钦差。尚书公讷亲。详勘下游通江通海之道。次第估办。俟大局已定。查看洪湖果能容纳。然后委员细看上游归淮归湖之道。设有淤浅。另行定议。再、寿州安丰塘。因明代开垦圩田。塘身稍小。现存蓄水之处。周一百二十余里。州境实资利济。自应及时修治。需工料银二万余两。拟一半酌动帑项。一半劝输民力。具疏题请。候部覆遵行。一、修治陂塘。宜相度地形。定界立案。遇民食拮据。以工代赈。查陂塘蓄洩。关系农田丰歉。现饬地方官。乘此稔岁儧筑。不得概俟散赈之年。间有工程较大者。或酌给帑金。或须借口食。分别办理。一、水利既兴。应召募善力田者。教民耘耔。并设官董劝。查教稼劝农。地方官职所当为。近经尚书公讷亲条奏。州县于境内村庄。定限遍行巡视。正可随时访察农事。奖勤惩惰。有治田未得法者。令就近之上农教之。毋庸复设专员。一、民间计丁分耕田亩。不得游手耗食。查惰农最宜严禁。现已酌立章程。择力田淳谨者。设为乡长。专司劝戒。并于州县巡查到村之日。据实禀陈。年终考核。毋庸计亩分耕。得旨、总在汝督抚实力行之。而实力行之者盖少。朕亦无可如尔等何也。　　

○江苏巡抚陈大受奏谢、上年不能督捕蝗蝻。部议降级。恩宽留任。得旨、览。以后再如此不实心于平时。而且沽虚誉于事后朕将不汝宽矣。　　

○漕运总督顾琮奏、漕船除原题大帮饭食银六两。小帮四两。及照依部例造船饭食银六两。留为书吏雇觅贴写饭食等费。其余年规土宜。一切名色。尽皆革除。并通饬各粮道。一体查禁。得旨、总在汝实心剔弊。有治人。无治法也。　　

○浙江巡抚常安奏、海宁南门镇海庙起。迤西至老盐仓一带。现有涨沙。严饬文武汛守各员。分段保护桃汛。至北岸存水处。自宜遵照原议。各建木石土戗。为攩浪挂沙之计。查秧田庙石塘。正迎大溜。普儿兠石塘。又与老盐仓迤西柴塘相近。潮汐冲激。均关紧要。各拟添建盘头一座。其南岸故道。自蜀山迤北。旧有沙淤。以致大溜趋逼北岸。拟就沙嘴开沟引潮。可减南岸之沙以益北岸。得旨、惟应相其机宜以尽人事。涨沙不足恃也。　　

○福建巡抚周学健奏、永福县民余德海等。聚众烧劫黄姓村庄。现经拏获。得旨、须严处以示警。勿姑息以养奸。　　

○福建学政吴嗣爵奏、谢恩请训。得旨、汝在湖北。可谓称职。未可谓尽职。尚应实心勉力。以育才正俗为务可也。　　

○川陕总督公庆复奏、甘省界杂番夷。屯牧城汛。均关要害。臣拟今春赴兰州。越甘凉出嘉峪关。一路查阅弁兵。相度形势。有应兴革诸务。与抚提诸臣。详筹奏闻。得旨、好。卿自能查阅周详。调度妥适也。　　

○又奏、逃走喇嘛罗卜藏丹怎等。业于口外拏获。查西宁距京路近。而该处把总。系川省拨防之员。必欲由川转解。既涉迂远。恐致疏失。当饬西宁镇道。如该把总尚未起身。即由西宁就近起解。如已起身。务饬沿途员弁。加谨防护。得旨、所见是。知道了。　　

○陕西巡抚陈宏谋奏、安民首在察吏。臣自莅江西。及调西安任内。曾将该地方钱粮、仓谷、士习、民风、山川、险要、土田、物产之类。通计三十余条。令州县将现在情形。与如何办理之处。逐细登答一册再令将境内村庄河道。山岭道路。绘为一图。注明道里远近。四至八到。州县留心者。固能一见明晰。即平日疏忽者。因此条对绘图。亦必讲求考较。臣拟即以此考察属员优劣。至部议所开兴举饬禁事件。祗就各省大概而言。其中有此省所有而彼省所无者。有在部文条件外者。臣因会商督臣。将陕西应行应禁之事。胪列告示。刊刻分发。并令地方官因公下乡。即于附近村庄稠密处所。传集士民。遇有口角。立行剖断。以及农桑水利。皆可亲勘。其无公事应勘之乡。然后特地前往。立限简者半年。繁者一年。必须遍阅周知。遇事随时禀覆。仍令府道覆查汇报。得旨、实力妥办之外。别无可谕也。　　

○甘肃巡抚黄廷桂奏、开采皋兰铅矿缘由。得旨、知道了。开矿之事。利害相半。必为之妥。方受其益也。　　

○又奏、西宁道杨应琚。居官端谨。办事妥协。首倡社仓。殚力经营。实为通省仅见。得旨、杨应琚原系一能员。若能进于诚而扩充之。正未可量也。　　

○甘肃按察使顾济美奏、谢恩赴任。得旨、览。诸凡实心办理。臬司不比道员。盖通省之表率。而督抚之亚贰也。必勉尽乃职。毋负任使焉。　　

○四川巡抚纪山奏、瞻对贼番。抢劫彻回兵丁行李。正在严缉。该土司不将首犯擒献。赃物全交。随即檄饬谙练夷性弁目人等。前往晓谕。将来示威与否。虽难悬定。而军粮必须豫为密筹。得旨、是。先事绸缪。甚合机宜。兵贵神速。不可不知。　　

○又奏、据里塘所属渣吗隆黑帐房民报称。上年十二月间。有夹坝四十余人。抢去帐房牛只。又据额哇奔松塘番兵报称。有夹坝三十余人。各带枪箭。拆毁房舍。抢去文书。查节次所报夹坝人数。多寡不一。是否同夥。系何部落。而失事又在里塘地方。现咨督提二臣。如即系瞻对贼番。当归前案严缉。得旨、以此观之。竟有不得不示以兵威者。然须实力为之。莫复如郑文焕之前辙也。　　

○两广总督那苏图奏、粤省鸟枪。制造演放。皆不得法。因另创新式。令六营各造一百杆。臣仍不时考校。使娴习纯熟。得旨、是。时常留心。以期实效可也。　　

○署广西巡抚托庸奏、粤西城工浩大。请分款开捐。得旨、为修城而开捐。各省将视以为例矣。且最多亦不过四五十万。四五年间。次第兴修。所费亦不至无措也。此奏不准行。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十三


大清高宗法天隆运至诚先觉体元立极敷文奋武孝慈神圣纯皇帝实录卷之二百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。二月。癸卯朔。以散秩大臣恒禄为正红旗汉军副都统。　　

○铸给河南彰德府粮捕兼管河务通判关防。从河南巡抚硕色请也。　　

○甲辰。遣官祭先医之神。　　

○乙巳。谕军机大臣。据此次夷使哈柳口奏。有进藏熬茶之人。由藏回巢。颇罗鼐办给牲畜路费。不甚妥协。大概是仍念拉藏汗旧讐。是以如此等语。又噶尔丹策零奏请贤能喇嘛一事。朕已降旨。西藏之人。皆不愿去此事颇罗鼐亦曾奏及。喇嘛皆不愿去。朕难以强派。准噶尔人等。与颇罗鼐不睦之处。业已显露。今虽无事。不可不豫为之备。著传谕驻藏副都统傅清。令其密饬颇罗鼐。务使留心。有应如何防范豫备之处。详慎办理。　　

○军机大臣议覆、广州将军策楞、副都统安华奏、广州驻防。请照闽省例。添设水师营。查粤东滨海。首重舟师。现在驻防披甲。皆未熟悉洋面情形。并有一经泛海。畏怯不能坐立者。何以责其哨捕。应如所请添设。仍令该将军会同该抚。将各事宜妥议具题。从之。　　

○又议覆四川巡抚纪山奏、打箭炉至蓝墩一带塘站。令打箭炉同知。阜和营游击。每年春秋二季。轮流稽察。查川省文武大员。各有职守。未便远离。自应就近责成该同知、游击。但定以春秋二季轮流稽察。亦虑旷时废事。今酌令初次照依所请。嗣后每年秋季。轮流稽察一次。从之。　　

○吏部议准、浙江巡抚兼管盐政常安疏称。崇明盐务。从前责成县丞巡查。今既设巡盐大使专缺。应悉归管理。仍听地方官统辖。从之。　　

○建江西饶州府同知衙署。从江西巡抚塞楞额请也。　　

○丙午。谕、本月十三日。朕前往马兰峪。恭谒祖陵。所有应行事宜。著各衙门先期备办。　　

○户部议准、奉天将军达勒当阿奏、开采乌苏里、绥芬、参山人夫。领票出口。于收参时。或缺额脱逃无可著追。且距盛京路远。口粮难运。嗣后每票除交官正数外。所有商参六两。以二两作办事官员、及设局放卡公用。一两赏给刨夫保人。余三两作开刨资本。将动支奉天银粮资助之例停止。从之。　　

○丁未。祭先师孔子。遣諴亲王允秘行礼。　　

