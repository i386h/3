<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之一千三百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。九月。戊寅朔。谕军机大臣曰、福崧等奏、查勘泗州等处被水情形。摺内称分路履勘成灾轻重不等高阜地方。收成俱好尚非急需抚恤。惟实在被水村庄。秋禾无获。仰恳一体酌量给赈。统俟查明户口。核实题报等语。泗州等处。积水淹浸久未消退。低洼地方秋禾多被淹损。自应一体给赈。以资贫民口食。著该督抚等即速详查户口、题报给赈。毋使一夫失所。以示朕轸念灾黎至意。　　

○己卯。上御勤政殿听政。　　

○谕、昨阅考试满洲繙译生员取中试卷内。清字讹错、繙译平常者甚多。其落卷内舛错尤甚者。更复不少此等士子。俱系初学之人汉题较难。繙译平常尚可。乃清字竟至讹错不无情弊不成体统主考大臣等。并未详细选择。惟拘定额取中殊属疎忽非是巴延三、庆桂著交部议处。将此次试卷内字画讹错者。俱著开除外其余著于本月十一日再令入场考试。其主考大臣等、届期另行奏派。所有应办事宜。著交该衙门照例办理考试之日。即著此次派出搜检拔贡之王大臣侍卫等搜检。其蒙古繙译。尚属较可即著照取中试卷出榜。　　

○军机大臣等议覆。浙江提督陈杰奏请、浙江通省所有提镇标及各协营千把外委、额外外委、缺出。皆送总督验放但总督驻劄闽省。道路遥远。此等微员往返维艰。请嗣后各该营遇有千把外委额外外委缺出。除将总督驻劄本省各营。照旧办理外其隔省较远各标营就近令该提及该镇自行考拔。或遇该督查阅营伍之时再将该提镇新行拔补之千把外委。逐加考核优劣倘有冒滥。分别参究应如所请。从之。　　

○以户科给事中萨哈尔济为内阁学士兼礼部侍郎。以服阕内阁学士尹壮图、为原官　　

○庚辰。谕曰、福长安等奏、考试选拔礼部既经奏明照乡会试办理。乃所派司员。询以一切章程不能分晰登答。填写卷面履历。多有错误等语。拔贡一途。为士子进身捷径。前已降旨归并一场考试。并停止挑选。严加覆试。原以杜幸进而昭慎重。礼部自应认真妥办。其一切场中事宜。亦应照乡会试之例。详慎办理。乃似此疎忽舛漏。咎实难辞。除询明顺天府、原系礼部承办免其议处外。所有礼部堂司各官著交部分别议处。并著即行另派妥练司官四员。赶入贡院接办。毋致再有贻误　　

○谕军机大臣曰、郭世勋奏接准暹罗国王郑华咨称、乾隆三十一年被乌肚构兵围城国君被陷其父郑昭得复旧基。十仅五六该国旧有之丹荖氏麻叨、涂怀三城。现被占据恳请谕令乌肚割回三城等情。阅其情词。系属非礼妄求。拟作已意。未敢具奏。将表文驳回应否如此。请旨遵办等语。并钞录表文咨文及所拟檄稿进呈。所奏尚是。自应如此办理、但所拟照会。尚有未尽周到之处。朕思暹罗所称之花肚番。即系缅甸。从前缅甸与暹罗诏氏构兵时。尚系已故缅首懵驳。并非现在国王孟陨之事。即丹荖氏等三城。亦系诏氏在国时被缅甸侵占。本非郑氏国土。相安年久。自应各守疆界。现在缅甸已经易世暹罗又系异姓继立。更不当将诏氏失去疆土向其争论。况彼此皆无凭据。未便以无根之言遽索土地天朝抚驭万国一视同仁。毫无歧视缅甸固属新封。而暹罗亦系郑昭得国后、郑华嗣。掌国事。始加封爵该国王等、惟当钦遵前谕。释嫌修好。共沐宠荣。岂得以此等非分干求妄行琐渎。若因暹罗恳谕。缅甸返其侵地。即允所请。设缅甸以暹罗越疆构衅亦索城池。复来申诉。两国纷争。伊于何底耶或系因福康安来京。郭世勋初署督篆。该国以此事先为尝试。亦未可定该抚接准咨文。即应作为已意。一面行文驳回。一面驰奏方于事理妥协。今俟此摺发回始行檄谕。往返耽延未免多需时日。该国使臣在粤。见日久未发回文。自必料及奏闻候旨。而檄内又称未经据情代奏。恐非取信属国之道。朕已命军机大臣代拟檄谕。祇可云两广总督福康安现在来京陛见郭世勋系署理总督。接阅该国咨文札商福康安意见相同。始行联衔照会不敢上渎天听若该国王必欲恳请转奏封疆大吏。从不敢壅于上闻。但恐该国非礼妄干之咎。致干诘责。断不能仰邀恩准也。如此剀切晓谕庶。足以服该国王之心而措词严正亦得抚驭外夷之体。该抚接奉照会文稿即当联衔照缮发往。如续得暹罗来咨即行迅速驰奏。　　

○又谕阿拉善王旺沁班巴尔福晋格格、系朕孙女。今在京溘逝。其灵榇现须由内地回伊游牧。恐道路辽远。所有人夫等项。雇觅维艰。不无拮据。著传谕沿途各督抚于灵榇经过时。一切人夫。酌量官为雇备。前抵游牧。毋令途次迟滞。以示体恤。　　

○壬午。谕步军统领衙门奏、据山东滨州武生薛朴元控称、杜宜丰等、在本州诬伊与堂兄薛对元等率众抢劫粮铺什物。及经差拏后。又贿买差役赵同善等、捏称薛。对元等殴差夺犯希图倾陷。以致伊兄问拟绞候。但伊兄曾于去年十二月二十七日自家起身。于正月到京会试。本州何以捏称正月二十日在籍殴差实属冤抑。随调取薛对元到京居住齐鲁会馆帐簿查阅。并严讯看馆之人。称薛对元实系本年正月十五日到馆。则二十日在本省犯事地方官显有诬捏情弊等语。夺犯殴差恶习最为可恶。即在无知乡愚亦应从重究办以儆刁风。前据长麟审拟薛对元率领族人。薛宗孟等、赴杜宜丰家。捽毁器物经杜宜丰呈控该州差拘薛宗孟等到案薛对元遂商谋夺犯。纠集多人喊令殴差。朕以为该犯身列贤书藐法逞凶情罪更重。是以令刑部归入本年秋审情实案内办理。今阅所控情节。薛对元已于正月十五日到京。居住会馆。与查出帐簿月日相符。并询之籍隶山东京官亦佥称正月二十内见过薛对元。夫滨州距京千里。即驰驿亦不能于二十日在本籍地方纠人抢犯。且薛对元既于二十日滋事。何以十四日地方官弁豫先赴该犯家中围捕。岂有滋事在后而拏犯转在前之理即秋审过堂。臬司何以将薛对元捏报患病并不解院再查长麟审办此案。内有薛朴元供词今据薛朴元供称。彼时并未到案质讯焉有供词此语是否确实该省现有原卷可查如果薛朴元到案必有亲供画押无难即时查对明白若无薛朴元亲押即系捏造此种疑窦不一而足。似此关系人命出入重事外省问刑衙门。如此任意周内殊出情理之外不可不根讯确实。以成信谳。但此案各犯证人数众多未便提解来京审办。胡季堂前经派令赴东审讯平度州民人罗有良一案。并不以长麟曾任刑部司员。系伊保举。稍存瞻徇。而穆精阿熟谙刑名。素日不肯随声附和。想不致有依违袒庇之事。但胡季堂穆精阿俱系刑部堂官长麟亦系刑部出身。因思和琳、历任巡漕。于一切运务河工。俱能实心经理。甚为熟谙。明年巡视东漕事务。即仍派伊前往。以资驾轻就熟。现在收束湖水。察看河道闸坝等事。均关紧要。本欲令伊即赴东省所有薛对元一案。即著和琳、会同胡季堂穆精阿秉公确讯均著于明日驰驿前往不必再行请训其随带司员亦著一并驰驿抵东后、务当提集犯证卷宗。将指出各情节逐一查对严鞫。务得实情。不可稍涉徇庇。有负委任。原告薛朴元。即交胡季堂等带往。所有步军统领衙门原摺。及薛朴元原呈供词。亦著一并发往备质。　　

○以翰林院侍读曹城充日讲起居注官。左赞善裴谦、署日讲起居注官。　　

○癸未。谕向来令各省督抚保举堪胜知府原以才具资格。可以胜方面之任者。方准登之荐剡。岂可逾格保举。以启越等躁进之渐。前浦霖将耒阳县知县成明保举知府。吏部议驳。经朕准令送部引见。但思该省直隶州知州同知内岂无守洁才优。堪膺是选者乃率以知县越级保荐。殊属非是。昨经吏部带领引见已令军机大臣存记遇有知府遗缺。将该员升用矣嗣后各省督抚保举知府务当于直隶州知州同知内择其才具优长操守廉洁者。秉公保奏。不得以知县等官。滥膺荐牍即知县中如果有勤干廉明。实堪胜任郡守者。亦不妨奏明。令其由丞倅渐次升擢。循序以进。若以知县骤保知府。不但失之过优。实启奔竞躐等之渐。浦霖著饬行。将此通谕知之。　　

