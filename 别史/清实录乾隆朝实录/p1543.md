<!-- { "loadSidebar": true } -->
○又谕曰、如松等奏称、准阿里衮咨将阿喇古之阿奇木伯克察拉玛交纳世通等在库车看守。又据噶岱默特呈入觐转回之喀什噶尔伊什罕伯克阿布都喇伊木、噶匝纳齐伯克托魁、阿喇图什伯克和扎什托古斯伯克巴伯在霍集占时即经委任今闻贼匪倡乱。或生疑惧请豫为防范办理等语又询之鄂对等据称、此次党恶人等并无伊等子弟应将阿布都喇伊木等、交鄂对等加意防范。并密行各驻劄大臣酌量办理等语噶岱默特、心有所疑。即行呈告具见悃诚但阿布都喇伊木等系初次入觐遣回之人且迈喇木等党与内。并无伊子弟名目。若以曾经霍集占委用遂疑其反覆则恐于伊等不无屈抑而回众更生疑惧。著传谕纳世通等、除察拉玛遵旨送京外即行文舒赫德明白晓示阿布都喇伊木等云尔等系入觐之人。不但未知贼匪倡乱之事。即子弟等、亦全无附和者皇上已洞鉴情形。与尔等无涉嗣后惟当矢心报效。以期永承恩泽晓示后仍令照旧办事。并密谕噶岱默特以天朝法度惟显犯罪恶始行惩治从不无故猜疑致有屈抑但尔诚意可嘉。恩旨深为奖许俱著遵照办理。　　

○又谕曰、阿桂现在伊犁总理事务著加恩授为都统。　　

○军机大臣等议奏据副都统瑚尔起奏称呼伦贝尔地方连年亢旱牲畜亏损兵丁生计萧条。游牧处水泉甚多。请于新降之塔哩雅沁回人内、约派百余名前往。指导兵丁引水灌田等语。查呼伦贝尔、在黑龙江极边。俱以畋牧为业。比年被灾缺乏。若赏给牲畜孳生数年。即可宽裕。如谓伊等贫若已甚。必需耕作现在解往肃州赏给官兵为奴之塔哩雅沁回子甚众。择其善灌田者百余人。派往指导。亦属可行其应如何办理之处。请交将军绰勒多、体察彼处情形妥议。到日再行议奏。得旨、著照瑚尔起所请行。寻奏、查解往肃州回子甚多。应令陕甘总督拣派一百名。约五六人给车一辆送京。兵部亦照此办给。送往呼伦贝尔。但回子百名。并家口即有二百名一时遣往。恐米贵难以支持。请将其妻子暂留齐齐哈尔支给口粮。俟秋获后陆续遣发。先将男丁送往。每人给耔种官牛、及冬裘□□同焚□具等物。与索伦巴尔虎等、通力耕作。至分庄授田、按则升科之处。交该将军会同副都统妥议具奏。从之。　　

○以头等侍卫伍岱、为正黄旗汉军副都统。永德为镶黄旗蒙古副都统。老格、为正红旗蒙古副都统。　　

○是日、驻跸两间房行宫。　　

○癸巳。上诣皇太后行宫问安。　　

○是日、驻跸常山峪行宫。翼日如之。　　

○甲午。世宗宪皇帝忌辰。遣官祭泰陵。　　

○谕、据阿里衮奏称、窃盗扎克达台。及额斯图额尔图锡等、边卡马匹牲只。贼匪俱已拏获等语。此次官兵奋勉。当即将贼匪尽数拏获。所有得伤官兵。俱著交部照例议叙。　　

○吏部议覆、贵州按察使彰宝奏准、苗疆命盗等案。停止展限办理一摺。经臣部行文湖南、湖北、四川、云南、广西、甘肃、等省。并山西归化、福建台湾、广东琼州等、边远地方。可否照贵州一例办理之处。令各督抚详议。兹据各督抚回奏。苗猺夷獞。久知奉法。承审案件。未便仍旧展限。且内地定例。解审人犯。原准扣除程限。今苗疆既照内地不准展限。请一体扣除应如所请从之。　　

○又议覆、陕甘总督杨应琚奏称、赤金靖逆二卫经臣奏准改设为玉门县。但查靖逆卫、西至安西首邑渊泉县交界、仅五十里。东至肃州交界、二百四十里。地势偏于西隅未便将县治驻劄赤金卫、西距靖逆一百里。自靖逆至渊泉县交界五十里。东距惠回堡、九十里。自惠回堡至肃州交界、五十里。居中扼要。请将玉门县移驻赤金卫。应如所请从之。　　

○参赞大臣阿里衮奏、查审贼犯、分别办理事宜。臣于伯什克勒木等处获犯。供出聚众戕害官兵、抢掠台站之伯克头目及子弟属人等共二百二十二名。逐一研讯。内哈子伯克呢雅斯索丕等十六名。尤为首恶应行解送。其附和为从之小伯克及回人共二百六名。将各犯在喀什噶尔正法示众。妻子赏给额敏和卓等为奴再迈喇木纠合伯什克勒木二十村庄回人拒捕。计剿杀四百八十六人。擒获一百六十七人。乞降男妇一千九十四名口。现在地方空虚。应请将田园房产。查明入官。其旧设之哈子伯克、密喇布、明伯克、三缺裁。报闻。　　

○缓浙江安吉、归安、乌程、长兴、德清五州县灾地漕粮银米。　　

○乙未。上诣皇太后行宫问安。　　

○是日驻跸喀喇河屯行宫。　　

○丙申。上诣皇太后行宫问安。　　

○遣官祭贤良祠。　　

○户部议覆山东巡抚崔应阶奏称、州县起解钱粮。与部拨协饷。同关帑项。查解部协饷。俱令州县营汛。派官兵按站接递。惟州县起解饷银。向未定有派拨护送之条。请嗣后凡遇起解时。除胥吏家人外、应量其所解银数。一万两以下者。拨兵一名。民壮二名。一万两以上者拨兵二名。民壮四名。如至二万两以上者。按数添拨。该州县豫行关会前途。由大路解运倘起解州县。不豫行知会。任解役潜行小路。或接递州县已准移文不照数拨护除饷鞘被失、照例分别参处外。即侥幸无事。亦应将该员等照违令律处分其潜行小路之解役。照不应重律杖八十至州县起解钱粮。固须沿途接护。而佥差之责尤重。如起解时豫行知会而前途州县。亦已拨兵护送。倘有疎失。应令起解之州县。认赔六分。失事之州县认赔四分。如起解州县。不豫行知会。以致失事。应令一人独赔。至接递州县。不照数拨护者。其贻误固在失事之州县。而起解之佥差不慎。咎亦难辞。应令各半分赔。均应如所请从之　　

○是日、驻跸避暑山庄。翼日如之。　　

○戊戌上奉皇太后自避暑山庄启銮、幸木兰。　　

○诣皇太后行宫问安。　　

○谕军机大臣等据吴达善奏、甘省灵州之横城堡、河岸冲决现在详勘修筑但如签桩下埽以及修做木龙等事南河弁兵最为熟练。恳饬江南河臣。选取素谙河工把总一员。河兵四名迅速来甘等语。著传谕白钟山即于南河兵弁内、熟悉河务者。如数挑选饬令先赴横城将应修堤岸会同地方官确估妥办仍留该省教习沿河营汛其把总即留甘酌补。兵丁暂行顶食马粮。俟二三年后教习有成。仍咨回本省。量加拔补以示奖励。　　

○又谕曰、海明等奏、审讯抢掠台站贼犯奈那克和卓等、分别正法俱著照所请行。海达玛特等三人殴死台站官兵著严拏务获正法。以彰国宪。台站把总赵义、身为职官。见贼人抢掠即当奋往擒拏。乃被其执缚。殴伤殒命非阵亡可比。可不必议恤仍传谕军营官兵等知之。　　

○刑部议覆、四川按察使永泰奏称、各省遇热审减刑。除寻常一切轻罪。照例援免外凡斗殴杀人之案律应拟笞者。虽遇热审。不准宽免。照例发落。又秋审女犯应拟斩绞监候。情罪显然。无庸改拟者。一次后、即停解审。应行解送者。令佥解有司及经过州县。选择老成妥役管解。仍派官媒婆伴送。均应如所请。从之。　　

○工部议覆江西道御史吴鹏南奏、请督饬司牧修举山林之政一摺。经大学士九卿会议。令该督抚各就地方情形。妥议具题。兹据先后题覆除福建、浙江、广西、三省巡抚等声称、所属境内栽种无遗。无事再为劝垦。贵州巡抚奏明。现在试种桑麻。俟有成效。再行酌办外。至直隶等一十五省各该督抚疏称、立法各自不同。应令各省凡官山官地。民间情愿认种者。官给印照。听其树艺。长成后、旁枝准其砍伐。十年后照则升科。至官种之法。应令各该督抚、转饬地方官有能自出已资。在官地栽种。三年后培植长成。该督抚委员查验。照栽柳之例分别议叙至绅士商贾。捐资栽种。先将成活数目。呈报地方官。三年后亦咨部分别议叙。如数目有限。不及议叙之例者。酌给花红扁额应如所请从之。　　

○是日、驻跸中关行宫。　　

○己亥。谕、江苏钱谷殷繁。安徽布政使远驻江宁。所办专系上江事务。莫若于江苏添设藩司。分职管理。方为有益。前曾降旨该督抚等、令其酌议。将安徽布政使、仍回驻安庆。而于江苏增设藩司一员。驻劄江宁。分隶管辖。一切政务。庶可从容就理。今据尹继善等奏到、请将江、淮、扬、徐、海、通六府州。分隶江宁藩司管辖。苏、松、常、镇、太、五府州。分隶苏州藩司管辖。其安徽布政使。移驻安庆专办上江事务等语。著照所请。苏州布政使事务。现有苏崇阿管理。江宁布政使员缺。即著托庸调补。安徽布政使员缺。著许松佶调补。其应行添设衙署养廉官吏经费各事宜。并著该督抚等详悉定议具奏。　　

○又谕、协办大学士刘统勋、刑部侍郎常钧、差往江南。有查办事件。著驰驿前往。　　

