<!-- { "loadSidebar": true } -->
○诣大高殿、寿皇殿、行礼。　　

○诣皇太后宫问安。　　

○还宫。　　

○谕、昨据开泰奏称、川省收成丰稔。已碾米十五万石。运交楚省。以备灾地拨用。今岁豫省、现有江西湖北之米协济。灾地已为有备。著将川省运楚米石。即由楚运交山东。令该抚酌量分贮。以资接济。自楚至东。舟楫可通。亦属妥便。该部即遵谕行。　　

○谕军机大臣等、据硕色等奏称、桂阳州盘获僧人广传、带有护僧榜文一纸。俚鄙不经。现饬属确查根究等语。此等榜文。原系无知愚僧。捏撰传钞。若不查明销毁。恐将来展转滋疑。别生事端。著交富勒浑、饬令该属将此捏造榜文。俱行查明销毁。毋得仍令存留可也。　　

○又谕曰、车布登扎布奏称、去年喀尔喀盗窃生事之时。塔尔拉克沁卡座二等侍卫卓勒和等、被伤身死。已拏获为从之恩克等九人。供出为首起意之托音喇嘛罗布藏阿喇布珠尔等四人。现在严行查拏等语。喇嘛等起意劫夺。伤死侍卫。罪不可逭。著车布登扎布等、务即擒获正法。并传谕桑寨多尔济、派伊亲信人员。于库抡等处密行查拏。勿令逃脱。　　

○又谕曰、沙喇斯宰桑三都克、在军营颇为出力。今伊游牧内移。为得木齐都噶尔等所掠。殊属可悯。著赏银一百两。成衮扎布彻兵后。即随带来京。伊妻子若未被掠。亦著续送。此际三都克若顾恋游牧。心怀叵测。自当豫为体察。如照常行走。即加以抚慰。　　

○丙辰。孝慈高皇后忌辰。遣官祭福陵。　　

○上诣皇太后宫问安。　　

○谕、湖北从前碾运仓谷。接济河南。经硕色奏明、截留湖北漕米抵补外。俟湖南漕米经过武昌。再截留十万石。以补常平仓谷。今该抚奏称、湖南现有溢谷四十七万余石。可令湖北来南领运归仓。而湖南漕米。仍可全数起运北上。或于明春过淮时。酌留徐属等语。徐属灾地。屡加赈恤。连岁俱经截留漕粮。米石自应充裕。而豫省频年被灾。今岁方加赈恤。现在该省自尚有需米之处。著将湖北应截留湖南之漕米十万石。拨给豫省。以备接济。其应如何转运分贮之处。著富勒浑、庄有恭、胡宝瑔、会商妥办。该部即遵谕行。　　

○又谕曰、刑部定拟恒文家人赵二等、勒索州县银两一案。其署玉屏县知县候补通判赵沁等十五员。该署督定长、以均系抑勒。又复自首。应照例免议为请。此甚非是。上司家人需索属员。例有明禁。该州县等、果能持正不污。则一面将需索之家人锁拏。一面据实禀闻该上司。听其惩治。即或上司袒护家奴。地方正印官。亦可直揭部科。据情实奏。如此大有风力之员。果非挟私诬捏。别有隐情。朕不但加意保全。且将召见而擢用之矣。乃赵沁等、始则被其勒索。甘心贿送。及至恒文败露之后。经该署督行文饬查。始行报出。尚可谓之自首。得免吏议乎。或以此案挂议者至数十员之多。皆令去任。人材未免可惜。量加薄惩。以责后效。此出自朕格外之恩。非可援例以请也。此官方所系。不容假借。赵沁等、俱著交部察议。该署督定长、并著饬行。余依议。　　

○又谕、前据兆惠富德奏称、俄罗斯头目玛玉尔告称、有步行二人、至伊七伦图拉。自言我系阿睦尔撒纳。速渡我过河。及差人迎渡。并未回来。顺流寻找。止外渡口小船。泊于河湾。并无阿睦尔撒纳、及迎渡之俄罗斯。必俱溺死水中等语。朕彼时即不以为然。当经降旨兆惠、谓溺死之语不可信。阿睦尔撒纳、奸诡狡诈。非俄罗斯为所蛊惑。背约私留。即阿睦尔撒纳、设为溺死之说。冀图缓我追兵。以便潜窜他往。顺德讷等、轻信传言。沿河打捞。此其粗率糊涂。断乎不可。详悉传谕兆惠等矣。今据奏到、行至森博罗特卡座。所遇诸人。详细询问真迹。始据奏称。渡河溺死。事属子虚。果不出朕之所料。然则顺德讷等、率领官兵。在额尔齐斯河。寻觅十余日之久。如此举动。岂不为俄罗斯所笑乎。准噶尔地方既已平定。反覆背叛之诸厄鲁特。或经擒捕正法。或因患病身死。惟逆贼阿睦尔撒纳、实为悖逆之渠魁。既不迅为弋获。又未即伏冥诛。坐使其视息偷生。游魂远窜。将来必不能久甘穷困。势必滋生事端。为患边境。是逆贼一日不获。西路之事、一日不能告竣。揆之事理。实有不能中止之势也。但目今时届寒冬。士马亦宜休息。兆惠、富德、及顺德讷等、俱已有旨令其暂回军营。一面令理藩院、行文俄罗斯萨纳特衙门。令其将逆贼阿睦尔撒纳、即行送出。俄罗斯乃我朝与国。素称和好。从前议定、彼此不许容留逃人。即前年平定伊犁时。俄罗斯逋逃在彼者。俱经送还。若果逆贼在伊境内。遵谕缚献。以全信义。则渠魁就获。准噶尔一事。便可从此奏功。设因阿睦尔撒纳之摇尾乞怜。遂至受其愚弄。为之窝藏隐匿。又或别有他意。其应如何索取之处。另行相机筹办。候旨遵行。朕非穷兵黩武。特以事势所迫。不得不然。在军营诸臣、心存怯懦。未尝不欲借渡河溺死一语。遂图草草收局。而外省诸提镇、不识事机。方且飞章奏贺。朕既为之一笑。且深叹任事之无人也。可将此通行晓谕知之。　　

○丁巳。谕、牧令于民最亲。其贤否所系最重。前恐外省督抚、各存意见。登之荐剡者。未必尽出于至公。而实在循良之吏。或致淹滞。有十年不调之叹。是以降旨、令将历俸十年以上者。送部引见。盖恐实有才具可观。久屈下僚者。冀得简拔数人。以供驱策。且示鼓励。乃数年陆续引见各员。多属寻常供职之人。求其才猷出色者甚少。类皆庸庸者流。适膺简僻小邑。得以藏拙。故可姑容。其至十年之久者幸耳。即如今日之广东阳江县知县李青、广西武缘县知县嵇坊、其人殊无足观。较之督抚堤升荐举之员。相去甚远。可见数年来、各督抚于保题升调。尚不敢逞其私意。屈抑人材。嗣后此等俸深人员。如本人情愿引见。仍照例送部。其有不愿者听。不必仆仆道路。徒费往返。然人材具虽限之于天。而志由自立。果能实心任事。必有实惠及民。所当奋勉向上。为国家有用之员。上司自有闻见。或该督抚等、因有此旨。遂不秉公详慎。徇情滥举。或于阘茸衰庸之辈。曲为隐庇。以博宽大之名。则大非委任封疆之意矣。著将此通行传谕知之。　　

○又谕曰、刑部议奏、主事湛露家人杨申通、喊控伊主。因欲强奸伊妻董氏。被董氏抓伤一案。审讯湛露、并无欲奸董氏之事。特因杨申通夫妻、意欲外出。同谋将湛露之脸抓伤。拟将杨申通并妻、发往黑龙江一摺。朕已降旨依议矣。主仆名分攸关。家主与仆妇通奸。乃极无耻事。旗人每以为戒。今湛露之事。部审皆虚。故以无庸议定拟。设令果有其事。则旗人之颜面何存。将此通谕八旗、嗣后使令奴仆。务思自顾名分。加意教导。不致混行生事。若因湛露无事。任意而行。则必致干法纪。后悔何及。　　

○谕军机大臣等、成衮扎布等招降之沙喇斯、玛呼斯等复叛。抢掠台站。虽经满福、阿里衮、次第领兵接续。但二旬有余。未见军营奏报。深为廑念。因思逆贼阿睦尔撒纳、已逃入俄罗斯。即哈萨克未有回音。俱无庸守候。惟厄鲁特逋贼。既同往伊犁。而降人又复叛去。则成衮扎布等军营兵力。稍觉单弱可虞。兆惠等、若领兵会合。擒剿贼众。军威自振。即一时不能尽剿。酌定过冬处所。暂行彻回驻劄。于明年再行进剿亦可。著兆惠、富德、将现在情形。作速奏闻。　　

○是日起。上以孟冬享太庙。斋戒三日。　　

○戊午。孝敬宪皇后忌辰。遣官祭泰陵。　　

○谕曰、京口将军李绳武、现在病故。镇江距江宁不过百余里。较之乍浦之与杭州、其路更近。乍浦既属杭州将军统辖。京口应照此例。亦不必另设将军。归于江宁将军统辖为是。其副都统二员。专驻镇江。办理旗务江宁将军。间月一次至京口。查阅营伍。考验官兵。所有照常办理诸事。副都统就近管理。其应行会同将军者。仍会同查办。江宁副都统保云、著调补京口副都统。所遗员缺、即著五十七调补。　　

○谕军机大臣等、据陈鸣夏奏、现在染患风湿。手足疼痛。难以行走。请解任调理等语。陈鸣夏偶受风湿。不过步履稍艰。尚非大病。著在任调治、以冀渐次痊愈。且提督统辖全省。一时亦难得其人。著传谕陈鸣夏、不必遽请解任。如奉到此旨时。医治尚不能愈。再具摺奏闻可也。并著传谕李侍尧知之。　　

○又谕、据定长参奏抚标参将鲁文德、侵亏公项。守备樊瑛、通同徇隐一案。此项侵亏。在郭一裕未经解任之前。定长初接署篆。即行题参。郭一裕何以并不参奏。夫以标弁侵蚀经手钱粮、至一千三百余两之多。库贮无贮何至毫无觉察。此非有心容隐。即属任意纵弛。著传谕爱必达、将此案严审究追。如该犯等无力完缴。即著郭一裕令其照数加十倍完项。以为玩帑徇私者戒。　　

○己未。谕、发遣吉林人犯。虽例应分吉林、宁古塔、三姓等处。此三处皆系吉林将军所管。陆续发往至彼。若拘定原指处所安插。人数必不均匀。罪犯聚集一处。于地方亦多未便。嗣后由部遣发人犯。虽指明吉林、宁古塔、三姓地方。该将军大臣等、惟查三处所有犯人多寡。于人少处均匀遣往。不必拘泥该部原指处所。一年内、将此三处遣发人犯共若干、何处安插若干之处。按数汇题。著为例。　　

○是月。江南河道总督白钟山奏、堰盱高宝、临湖甎石工程。七月间被风暴冲击。业奏准修补。惟是办理石工。以购料为要务。盖石质沉重。采取装运。往往迟滞。致要工不能速竣。查石工原有选用旧石之例。但承办人员。往往捏称断折破损。希图暗中侵肥。每以旧料抵筭新石。易于弊混。今当亲查明确。尽数选用。再查乾隆十九年、堰盱大工。剩有石块。俱贮沿湖一带。兼之节年倒卸之石。未经捞取。今水落滩现。其中尽有宽厚堪用者。拟一并拣选凑用。不但节帑。且兴修便捷。得旨、甚好。具见留心。　　

○署江西巡抚兼提督衔阿思哈奏、江西省额设卫守备三员。卫千总二十五员。每岁轮半押运。其不押运者。直至八月漕船回空。始派帮受兑。其中约有半年闲住。其自爱者。原知学习骑射。而苟且偷安者。以甫从押运回次。群聚徵逐。未免技艺生疎。查臣抚标现兼提督衔。与南昌镇同在省城。拟将此不押运之卫备、千、十四员。分拨臣标、与镇标、随营操演。得旨、应行者。　　

