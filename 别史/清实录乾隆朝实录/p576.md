<!-- { "loadSidebar": true } -->
○又奏、宁夏府属惠农一渠。上引黄流。下通六墩、昌润、二渠。昌润渠下梢。即系埂外闲田。原隶宝丰县属。因河决县废而地亦荒。除安插民人垦熟旱地二十三万五千三百余亩外。尚有未垦荒土二十七八万亩。欲使地无忧旱。必须接引惠农渠水下注。方为有益。当即委员分工办理。上下修浚。俾渠水流通到梢。处处均敷引滩。废地得此水源。招垦更易。丰收可望。得旨。所奏若能详酌妥办。则有益之嘉举也。　　

○四川巡抚纪山奏、瞻对顽番不法。派拨汉土官兵。分路进剿。现在贼番闻风畏惧。悔罪投诚。乘此克期前进。计日可奏肤功。得旨。彼如果诚心悔罪投命。自不可逞我兵势。玉石俱焚。但不可听其延挨。反堕彼计。应为一劳永逸之谋耳。可告之督提等。　　

○又奏、上中郭罗克地方。有尚堪开垦地土。约计可播耔种二百零五石。畜牧亦易孳生。现在穷番共三百二十一户。各行作保。请借牛本耔种。通计需银二千九百四十九两零。即于盐茶耗羡内动给办理。报闻。　　

○又奏、拏获逆犯夏如春余党。人数既多。人心易惑。现因缉拏逆犯家属。居民惊惶。已有挈家逃窜之事。亟宜剀切晓谕。以安其心。得旨。甚是。此办理之所以难也。惟张广泗解此。故黔中屡获此等逆犯。而亦无愚民惊惶之事。今川省甫缉数犯。即有此事。则办理不善。未曾先事绸缪之失在汝。语云。经一事。长一智。此后勉之。诸凡留心。　　

○两广总督策楞奏、粤东山多田少。产米不敷民食。现在查勘高、雷、廉、一带闲旷之地。约八万余亩。皆可垦种。详议劝垦规条。以垂久远。得旨。好。知道了。　　

○又奏、粤海关地方窎远。口岸繁多。差派稽税之人。弊端百出。请于补放监督时。在现任将军副都统内。特命一员。协同办理。得旨。已命准泰兼理。若另派一人。恐其掣肘。至用旗员之处。于彼去时。即有旨令其与汝商办矣。　　

○又奏、承审广西布政使唐绥祖一案。原参各款。系那用公项。及收受属员馈送等情。但唐绥祖因公那用公项。虽系详明办理。究未报部。固有应得之罪。而抚臣托庸之原参。立意措词。未免涉于刻核。至续参赃款。属员首禀者居多。而原首之梧州府戴肇名。所供亦与原首不尽相符。俟提齐人证。讯取确供后。再行具题。得旨。是。朕早即疑唐绥祖未必至此。盖彼乃一伶俐人。岂有不知利害者。但托庸向日。于彼并无交涉。何至有过于苛求之事。此又朕所不解者。据实奏来。又批、此奏嘉悦之外。无可批谕。秉公办理可也。寻据奏覆、参革广西藩司唐绥祖。与抚臣托庸。有无夙嫌。留心体察。殊不可得。嗣有西省武弁、赴东考验。询悉唐绥祖素有担当。僚属多怨而忌之。上年托庸赴任。值唐绥祖在京陛见。即有乘间媒孽其短。以钱粮耸人听闻者。托庸初任封疆。意在整顿吏治。且见那动款项。为钱粮所关。是以不及细查从前奏明之案。遽为题参。后知原参各款。大半因公。又改归督臣承审。疑而增惧。未免有意搜求。以实原参。适有降调梧州府知府戴肇名、原任泗城府知府刘暐泽、从而迎合傅会。为之出首。并查出参革宾州知州阮维璋、河池州知州朱红、侵欺得赃各款。一并续参。现在并案审理。外省习气。督抚到任。每亟图参劾一二属员。以博整顿之名。审后半属子虚。始知被人愚弄。托庸办理此事。未免涉于习俗之见。臣细核供情。或事属有因。而己甚其说。或并无其事。而实出挟嫌。俟核实各供时。将所首与所供不符之员。另疏题参。并案严审。唐绥祖果有应得之罪。必不敢丝毫徇隐。而挟嫌诬揭之赃私。亦不敢为之附会。惟有祗遵前谕。秉公办理得旨。皆公论。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十三


大清高宗法天隆运至诚先觉体元立极敷文奋武孝慈神圣纯皇帝实录卷之二百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。秋七月。辛未朔。享太庙。遣恒亲王弘晊、恭代行礼。　　

○谕曰。阿克敦、所办事件繁多。其协办步军统领衙门刑名事务。著雅尔图管理。　　

○又谕、甘肃宁夏、宁朔、平罗、三县、于乾隆三年地震之后。借给牛价银两。以资耕种。分作四年带徵。又经展限。其力能完纳者。已如数还项。尚有未完万余。皆系无力贫民。若与本年额赋、及带徵之项。一并输纳。未免拮据。著该部查明。加恩豁免。以纾民力。该部即遵谕行。　　

○吏部议准、前署广东巡抚策楞疏称、广州府、为边海要地。各属捕务、向系佛山同知、及广粮通判、兼辖。今府属香山县之前山寨、添驻海防同知。所有香山、顺德、东莞、番禺、等四县、均属相连。其捕务应改归海防同知就近管理。至南海、增城、龙门、从化、花县、等五县捕务。归佛山同知兼辖。新安、新会、新宁、三水、清远、等五县捕务。归广粮通判兼辖。凡盗案疎防、及提比经捕。俱照各管地方查参办理。从之。　　

○又议准、四川巡抚纪山奏称、宁远府属冕宁县县丞一员。分驻瓦尾。距县城甚近。一切民猓事件。俱赴县控诉。并无县丞办理之事。查冕山、离县一百七十里。路当孔道。汉番杂居。请将冕宁县原驻瓦尾县丞改驻冕山。遇命盗案件。即令验勘。至冕山旧设游击一员。今已裁汰。其衙署即作县丞衙署。从之。　　

○壬申。上御勤政殿听政。　　

○谕军机大臣等、朕闻浙江嘉善县地方。汛兵查获一匪类船只。拐有幼女同行。口称系伊亲戚。该县知县公出。经典史盘诘。此幼女乃系江南松江府娄县拐带前来。手足俱用药损坏。两目不能远视。该犯曾经煮食幼童四人。乃幼女所亲见。船内盘出人首许多。闻其术有师傅授。已行二十余年。其船从宁波等处而来。此犯审出之后。随经嘉善百姓。登时击毙等语。此等异常凶恶之犯。自应穷究根底。查拏党羽。按律治罪。明正典刑。以快人心。以申国法。岂一死足以蔽其辜。今听百姓登时击毙。草率完结。安知众百姓之中。不有匪贼夥党在内。欲其速死以灭口耶。可寄信询问常安。此事办理未妥。务将根底穷究。夥党查出。永除将来之患。不得听有司之希图省事。苟且结案也。著常安具摺回奏。　　

○以翰林院侍读学士陈邦彦、充日讲起居注官。　　

○癸酉。谕军机大臣等、直隶地方。今年雨泽不匀。有得雨沾足之州县。亦有未能沾足之州县。今八月开徵之期将届。可寄信与高斌。令其悉心体察。或有雨少歉收。应行缓徵者。一一确查分别奏闻。候朕降旨。若将来有成灾应行蠲免之处。亦陆续奏闻请旨。寻奏直属文安等一百一十二州、县、卫、厅夏麦被旱被雹情形。前经奏报在案。至各处秋禾。除顺天府之东西南三路同知、并永平、保定、二府、及遵、易、定、三州、所属各州县。俱经得雨透足。可望有秋。毋庸置议外。其宛平、大兴、昌平、通州、景州、故城、阜城、交河、吴桥、东光、宁津、庆云、盐山、沧州、南皮、藁城、栾城、晋州、赞皇、灵寿、元氏、邢台、沙河、南和、广宗、钜鹿、唐山、内邱、任县、平乡、永年、成安、邯郸、肥乡、曲周、广平、鸡泽、威县、清和、磁州、开州、元城、大名、魏县、南乐、清丰、东明、长垣、宣化、延庆、保安、怀安、西宁、蔚州、蔚县、赤城、龙门、怀来、枣强、衡水、南宫、新河、武邑、赵州、并所属之柏乡、隆平、高邑、临城、宁晋、武强、等七十州县、延庆卫、热河、喀喇河屯、八沟、四旗、张家口、等五厅。有六月内未经得雨者。亦有得雨未能透足者。虽经补种晚禾。恐收成不无歉薄。内除景州、故城、阜城、交河、吴桥、东光、庆云、盐山、沧州、南皮、武邑、武强、等十二州县、俱系乾隆八年被灾最重之区。所有本年应徵钱粮。业于上年奉旨缓徵外。其余六十四州、县、卫、厅、当八月开徵之期。亦应暂行缓徵。俟秋后勘明是否成灾。将应行蠲免之处。陆续奏闻。分别办理。惟庆云县旱象已成。急宜豫为安顿。现饬该管道府、亲赴查勘。拨运漕米。以备赈借之用。得旨。所奏俱悉。如所议行。又批、毕竟将来恐如庆云成灾光景者。有几州县耶。详查速奏。以慰朕怀。　　

○户部议覆、漕运总督顾琮奏称、帮船重运赴北。沿途起剥过浅。费用繁多。丁力竭蹷。每将回空食米。全起过坝。及催趱回空。食米必缺。虽有应领余米。并扣存回空之银。仍不敷用。查向例粮船回、过东省时。准带梨枣六十石。以资舵水之用。迩年首进回空。较从前甚早。行抵东省。尚无梨枣市卖。丁舵人等、徒有准带之名。而无沾恩之实。请嗣后准带核桃、瓜子、柿饼、芝麻、等物六十石。应如所请。令回空各帮、通融酌买。俾归次有资。从之。　　

○以广西右江道周人骥、为湖南按察使。　　

○甲戌。刑部议覆、浙江按察使万国宣奏称、命案拟抵人犯。向有孤丁留养之例。然多于成招后供称孤丁。不无捏报漏网。请嗣后于相验时。即令该犯报明是否孤身。祖父母、父母、若干年岁。有无笃疾。叙入初报文内。有应侍情节者。附疏声请等语。查例载留养一条。原属法外施仁。若因此舞弊卸罪。殊非防奸之道。应如所请。但到案之初。或该犯原有兄弟子侄。成招时已经死亡。又或祖父母、父母、于初报时。尚未七十。亦无疾病。成招时已成老疾。亦不得拘泥初供。不为援例留养。应行令直省一体遵行。从之。　　

○乙亥。上诣畅春园、问皇太后安。　　

○户部议覆署两淮盐政吉庆奏称、盐引疏销。必须豫筹接济。现在办运之乙丑纲盐。江西湖广口岸。销售疏畅。恐将来民食不敷。请豫提丁卯引目备用等语。查乾隆八九年、癸亥甲子二纲。因额引不敷。豫提己巳戊辰纲引运销。今乙丑纲既称行销畅旺。自应照例豫提引目带运。但原定额引。自庚申纲起、至己巳纲止。分作十年带销。目下已带完九纲。止存丙寅一纲。将来带完之后。更无带运引目。应令该署盐政、将如何酌增新引之处。先期核议具题。从之。　　

