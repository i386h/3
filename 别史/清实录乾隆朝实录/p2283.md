<!-- { "loadSidebar": true } -->
○又谕曰、徐绩自闰三月初七日奏到、东昌登州等府属。于三月下旬。续报得雨。各处沾足。迄今又一月有余。续经三次奏事。并未见有奏报雨泽之摺。朕心深为廑念。近据何煟奏、河南通省。于闰三月内。俱获有膏雨。其麦收分数。约在九分以上。数年来最为丰稔等语。山东与河南。境壤毗连。气候亦略相仿。今豫省麦收分数。早已奏闻。东省何以尚未奏及。著传谕徐绩、将山东现在有无盼雨之处、及二麦收成、禾苗长发情形。迅即查明据实速奏。以慰注念。寻奏、东省春间雨泽透足。现在登麦。约十分收成。禾苗长发。并无盼雨之处。得旨、览奏欣慰　　

○兵部议奏、伊犁等处、设卡缉捕逃人。该驻劄大臣、有督率稽查之责。向未定有议处专条。请嗣后拏获逃犯。究出经过卡座地方。未经查拏者。将失察之经过官员、并失察地方官。降一级留任。该管大臣、罚俸一年。兵丁、鞭七十。如经过地方、藏匿负罪潜逃之犯。将失察官员、并失察地方官。降一级调用该管大臣、降一级留任。兵丁、鞭八十。行知各处驻劄大臣遵办。从之　　

○壬寅。上诣畅春园、问皇太后安　　

○还宫　　

○定边右副将军尚书公丰昇额、参赞大臣副都统舒常奏、近查得珠孜寨对面。有路盘旋而上。即派领队大臣永平等、带兵从此处仰攻。与日旁西大营。东西夹击。并令达尔图军营。同时并举。以牵贼势。谕军机大臣等、丰昇额等奏称、现在筹画分路进兵。合攻要隘。如此悉心筹办。伫望捷音。近来各路进攻。俱为冰雪所阻。问之章嘉呼图克图云、彼处四月十一日以后。即不复有雪。兹已交四月半。自当日就暄和。兵力更易施展。温福等惟当知金川不灭不休。断无中止之势。努力图功。以成懋绩　　

○吏部议覆、盛京刑部侍郎喀尔崇义奏称、盛京刑部羁禁人犯。约有一百二三十名、至四五十名不等。原设汉司狱一员。如遇疾病事故。防范难周。请添员管理。应如所请。添设满司狱一员。协理监务。定为满缺。该侍郎于本部满洲笔帖式内。慎选送部。带领引见、补授。仍食笔帖式俸。管理五年。仍回原任。任内无过。出具考语、咨部注册。俟盛京各衙门应升之主事缺出。归单月升选。从之　　

○调吉林副都统克星额、为伯都讷副都统　　

○癸卯。上御太和殿视朝。文武升转各官谢恩　　

○幸圆明园　　

○旌表守正捐躯之河南浚县民张玉女张氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十二



大清高宗法天隆运至诚先觉体元立极敷文奋武孝慈神圣纯皇帝实录卷之九百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。四月。甲辰。谕军机大臣等、彰宝奏、先据镇道等报称、车里宣慰土司刀维屏、因江外有匪类潜伏形迹。过江探听堵御。至夜有贼数十、拥入土司家内。刀维屏、与其妻小。即行逃避。又据禀报、贼匪系由猛笼潜至九龙江。其宣慰土司刀维屏、带同土兵等过江。现与贼匪同在一处各等语。所报甚不明晰。刀维屏既系土司。焉肯弃其职守土地。挈眷潜逃。即或云、因其父胁制。不能自安。亦何至转与贼匪同在一处。若非降顺缅匪安能与贼混处无别。其故殊不可解。至刀绍文、前因莽匪侵扰。并不防御。辄即逃遁。本系有罪之人。既已革退。即不应令其仍居故地。从前杨应琚所办。原未妥协。且土职既令其子承袭。并为换铸印信。另给号纸。尤不应复令其父在彼。以致把持滋事。今彰宝既已亲往该处。自应查明妥办。但现在正当瘴盛之时。断不宜轻举妄动。不但彰宝、不可触瘴而行。即孙尔桂、为总兵中熟习边情得力之员。亦不可冒昧轻往。下至弁兵等、又岂可使之与气候尝试。彰宝查明后。如有必须兵力整理之处。先行具摺奏闻。俟秋深瘴退时。再行酌办。但此时不可豫洩机宜。使贼匪得以豫作准备将此由六百里传谕彰宝知之　　

○又谕曰、温福等奏、审度机会。同时并举。所办甚好。各处分攻。只须一处得手。其余自势如破竹。且丫口攻克。则进攻喀尔萨尔。系向下压施功较易。而一得喀尔萨尔。后路更可肃清。又阿桂等奏称、攻剿山梁碉后木栅。当有骑马贼人、中枪堕地。其是否头人。著查明便中覆奏。寻奏、前有贼人潜放夹坝。官兵迎击。获贼占朋一名。询前次中枪堕马贼人为谁。据供称、系思都克觉寨头人温布萨尔嘉。是金川最会打仗头人。报闻　　

○以杭州副都统德楞泰、江宁副都统扎什扎木素、对调　　

○乙巳。孝端文皇后忌辰。遣官祭昭陵　　

○丙午。谕、前据申保等奏、南漕各帮船内。有脱空一二日。并多至五日者。俱在天津以南。已降旨令嘉谟、严究因何停泊情由。将运员营弁等、查明参处。并将天津巡漕御史张光宪、交部严加议处矣。今据张光宪奏称、各帮脱空缘由。俱在未入直境以前。惟经由直省交错之武城、头望、郑家口、河身水浅。现有粮船停泊起剥。又恩县朱家圈、河道亦间有淤浅。当即面谕漕运员弁。速行疏挖。并移咨漕督。札致山东巡漕御史查办等语。果如所奏。则其咎又不专在张光宪。而在山东之巡漕御史矣。郎图专司东省督运。乃听各帮船任意逗遛。并不上紧催趱。又不及早查参。所司何事。著郎图明白回奏。脱帮既在山东。则东省沿河地方官。亦难辞咎。并著姚立德、徐绩、确查各帮船。因何脱误情节。将该管各员弁逐一参奏。至张光宪、既亲至山东地面。目击武城等处粮艘。因水浅停留。仅尔移咨塞责。不即据实入告。亦难辞咎。统俟该督抚等覆奏到日。再行交部分别查议　　

○谕军机大臣等、据彰宝奏报、车里宣慰土司刀维屏、携眷逃出江外一摺。所奏情节未明。已传谕彰宝、令其查办。今据李湖奏、据迤南道唐扆衡续禀、查得江内外并无贼踪。夷民安堵如故。惟土司刀维屏、渡江未回。讯据该头目等供称、三月二十九日点灯时。刀维屏之弟刀召厅。带了二三十人。到江边叫船渡江。说来看老宣慰的。不多时、即同伊兄刀维屏、侄壻召猛乃等、同伊妻小行李。都搬上船过江去了。过了一刻。有数十人来到宣慰弟兄、并召猛乃草掌子上放火、说有贼来了。我们躲避。过后打听。总未目见贼匪。闻得刀维屏、由猛笼一路前去等语。竟系刀维屏等、假张贼势。携眷潜逃。已无疑义。较彰宝昨日之奏。颇为明晰。阅李湖摺内称、四月初四日。始接唐扆衡此禀。随于初六日拜摺具奏。普洱距省城。较永昌为近。是彰宝所奏。尚未接到该道续禀。故未能得其详要。但刀维屏系十三土司之长。且给有号纸印信。因何无端携眷脱逃。其故殊不可解。若云为其父刀绍文牵制窘迫。不得已而逃避。亦应赴内地吁诉。不宜径往贼境。尤出情理之外。总之刀维屏为内地土司。忽而携眷窜逸。较逃官之罪尤重。即应拏获、讯明确情。在该处正法示众。其父刀绍文。若有滋事不法之处。亦即拘拏治罪。另择诚妥恭顺之人。袭替宣慰土司之职。方为妥善。彰宝现已驰往该处。即著查明妥协办理。仍即将查办情由、迅速覆奏。将此由六百里发往。李湖摺钞寄彰宝阅看。并谕李湖知之　　

○又谕、前因申保等奏、南漕头进帮船内。有脱帮一二日、至五日不等者。已令嘉谟查明迟误缘由参奏。并将天津巡漕御史张光宪交部议处。今据张光宪奏称、各帮脱空。皆在未入直境以前。且察看水势。惟直省与东省交错之武城头望郑家口。河身水浅。又恩县朱家圈河道。亦间有淤浅等语。现又明降谕旨、令济宁巡漕御史郎图、明白回奏。并令姚立德、徐绩等。将实系何处迟延缘由。查明覆奏。但思今年东省春雨沾足。河水充盈。粮艘正可遄行无阻。乃询之仓场侍郎申保等。据称、今岁漕船。转不能如往年之衔尾而进。其咎固在总漕。前已降旨传谕嘉谟、实力严饬运员。上紧押催。毋任迟滞。而河道之足资浮送。沿河之按例趱行。则总河、巡抚、亦均有稽查之责。著传谕姚立德、徐绩、各宜督饬所属员弁。沿途加紧趱运。务使粮艘源源继进。勿误漕期。将此谕令知之。仍各将作何董运办理情形。即行据实覆奏。寻姚立德奏、南漕头进各船入境。臣与巡漕御史郎图、督趱催赶。抵闸时、按上启下闭成规。迅速打放出境。均未及限。现同抚臣徐绩、饬属调兵。疏捞各浅处。并多备剥船。又札河北道、将卫河上源之九道堰。疏导灌注。一面委员、飞驰江南邳宿。迎催江广帮船。务期妥办。报闻。徐绩奏、臣节经檄属催趱漕运。现委熟谙河务之参将王普、前往武城头望郑家口、恩县朱家圈等处确勘。如果有淤浅处。即督同厅县。或集夫捞挖。或备船起剥。务使遄行无阻。至头进帮船。系何处迟延。现饬沿河各知府确查另奏。得旨、览。究属汝未留心　　

○又谕曰、丰昇额等奏。分兵攻打日旁。虽亦歼戮贼番。尚不足使贼众畏惧。至贼既能分头来扑。我兵何不能豫为分头防截。看来官兵等未能得进。不免稍懈。丰昇额、当设法鼓舞。于激励之中。兼寓慰劳之意。使众皆感激奋勉。以期于事有济。不必徒事催迫也。至日旁一路。为进攻勒乌围要隘。自宜上紧攻打。即或未能速进。而有兵力牵缀。亦足分贼番之势。使之疲于奔命。丰昇额等、惟当相机妥办。不可稍有退懈　　

○以头等侍卫副都统衔乌什哈达、为正白旗蒙古副都统　　

○丁未。上诣畅春园、问皇太后安　　

