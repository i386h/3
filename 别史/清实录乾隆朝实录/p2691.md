<!-- { "loadSidebar": true } -->
○谕军机大臣曰、萨载奏、南巡随从官兵、执事人等。应需马匹。俱于绿旗标营。及江宁、京口、驻防马内拨应。查江宁、京口、额马止四千匹。不敷添换。上届经督臣尹继善奏准、在豫省旗营马内。酌拨来江协济。照江省买马价值。解还豫省在案。明岁应备马匹。请仍照依上届拨协等语。著传谕陈辉祖。即照上届之例。在豫省旗营马内。酌拨六百匹。于本年十月内。拨送江省交界地方。萨载慎派妥员。前往接收交代。善为餧养。以为来年南巡协济之用。仍于差竣后。照该省马价还豫。以便买补归额。该督抚等、务宜妥为经理。毋致从中滋弊。将此传谕陈辉祖、并谕萨载、嵩椿、知之　　

○军机大臣等奏、江苏巡抚杨魁、奏缴明人颜季亨、所撰九十九筹十卷。附时务体要一卷。奉旨交臣等检阅。查颜季亨、籍本江阴。出处始末。不得而详。即其所撰九十九筹。不但于本朝为管窥。即为明季筹策。亦谬妄不足存。应并时务体要。通行禁毁。以正人心。从之　　

○两江总督萨载奏、明年圣驾巡幸江浙。江南驿马。不敷差派。请照乾隆二十七年、三十年、两次巡幸例。暂增买七百匹。分派沿途各州县。马价、借支驿项。草料、自本年十一月起。照额设驿马支给。差竣停。并将增马、如数变价归款。得旨、如所议行　　

○壬午。遣官祭贤良祠　　

○大理寺卿陈孝泳、以疾奏请解任。得旨、准其解任。并著派陈世官、前往诊视　　

○癸未。上还宫　　

○甲申。谕军机大臣等、前经传谕各督抚。将南巡跸路所经。一应桥梁道路。尖营行宫。按站开明。总列一摺。并详悉绘图贴说呈进。嗣据直隶、山东、陆续奏到。其浙省程站。亦于今日、据杨景素等覆奏。江南距京。较浙江近。何以转未具奏。必系从前、因高晋差赴豫省。督办河工。江南差务。无专主之人。是以未经办及。今萨载接任。已一月有余。且大局已经高晋奏定。无藉多方经画。该督自应会同该抚。上紧筹办。无可复存观望。著传谕萨载、杨魁、即速查明。将程站营盘。详悉绘图贴说。迅速具奏。将此由四百里谕令知之。寻奏、自山东红花埠、入江南境。内如龙泉庄、林家庄、徐家渡、旱营。经前督高晋、奏明改建行宫。查三站旱营。惟林家庄、应就旧基改建。龙泉庄、旧基低湿。应移西南高平处改建。徐家渡、旧基逼近河堤。应移东九里之桂家庄改建。又陶庄新河、拦黄、顺黄、二坝各情形。圣驾亲临阅视。应于陶庄河神庙西。添建座落数间。备暂停跸。至渡黄、渡清、路与上届不同。俱经委员查勘。并咨会署河督李奉翰、饬河员详绘总图。其余江南境营站。俱仍旧。报闻　　

○又谕曰、周元理奏、审拟井陉县革生梁进文等。集众抗官殴差。分别拟罪一摺。已批交三法司、核拟速奏矣。梁进文、李望春、为此案罪魁。自当立寘重典。至梁绿野、身系生员。乃因挟嫌起衅。传单歛钱。主使告官。及该府审出实情。饬委典史查拏。梁绿野闻信。辄即剃须潜逃。情罪实为可恶。即梁杰、梁谋野、任英、亦俱系案内要犯。不可不上紧全行缉获。从重严惩。著周元理、迅速选派明干员弁。设法加紧躧缉。勿使一人漏网。今又获几人否。但恐该犯自揣罪重。未必敢潜匿近地。或竟逃窜出口。冀延残喘。亦未可定。著并传谕张家口、古北口、山海关、各都统、副都统、提督、总兵等。密派兵役。于各关隘。严行稽查物色。并著热河道明山保、口北道尚安、于所属地方。及偏僻山沟等处。详细搜查。务即弋获。毋得仅以海捕具文塞责具奏。再该犯等、籍隶正定。又多系梁姓。是否系故大学士梁清标子孙。著查明速奏。如果倚恃故绅。把持滋事。尤不可不严行惩创。从重究办。将此由五百里传谕知之　　

○又谕曰、井陉县革生梁进文等、集众抗官一案。甚属不法。该犯等籍隶正定。又多系梁姓。或系故大学士梁清标子孙。已谕令周元理、查明速奏矣。梁清标系明末显宦。入本朝曾任大学士。受恩深重。其子孙如敢倚恃故绅。集众抗官。则其罪较常人尤重。而地方官之平时不行管束。怂恿此辈。又将成明末陋习矣。不可不严行惩创。著传谕周元理、即速查明。如该犯等实系梁清标子孙。则是自获重愆。难以轻逭。即派按察使文禄。前往梁清标家内。将梁清标、所遗诗文等件。尽行封进。并将伊家产。严密查封。一并速奏。毋致遗漏隐匿。将此由五百里谕令知之。寻奏、案犯梁进文、梁绿野、梁谋野、梁秀野等。查均非故大学士梁清标子孙。但是否同宗。平日有无往来。均密劄按察使文禄查明。并令督同正定府知府。往梁进文等家。搜查有无诗文不法字迹。得旨、览　　

○又谕、前据博清额等奏称、将回商穆金福等。暂留库抡。如开贸易。只赏六个月口粮。不开贸易。再给往返十四个月口粮等因。已批发准行矣。今详察俄罗斯情形。难与交易。若久令穆金福等。在库抡守候。亦无常给口粮之例。著传谕博清额等。即照前奏、酌赏口粮。遣回本地。此项赏银。在库抡所存呼图克图商上动用。俟索琳应赔款项交部时。再发库抡还项　　

○吏部议奏、河东河道总督姚立德奏称、河南下北河同知、升广西柳州府知府张符升。在工年久。熟谙河防。请仍留办。查该员系推升知府。留工、与例不符。所请无庸议。得旨、豫省现有堵筑漫口事宜。留熟谙之员。在工办理。尚属可行。张符升、著照该督所请。准其以升衔、暂留本任。此后不得援以为例　　

○旌表守正捐躯河南许州民杨玉和妻金氏。　　

○是月。直隶总督周元理奏、天津、武清、二县境。旧有东堤、并斜埝一道。因修葺年久。间段被水冲缺。请拨永定河道库、节年扣存河院书吏饭食银。交天津、武清、二县。赶汛前修竣。报闻　　

○署江南河道总督李奉翰奏、江南洪泽湖、前因豫省仪封坝工蛰塌。恐水势下注。将高堰、山旴、临湖砖石等工。赶修豫防。兹勘清口东西坝工。上年原存金门、宽二十丈。今春洪泽湖水较大。且仪封黄水下注。清口须早展宽。使湖水畅达东注。现拆东坝五丈。湖水再长。即将东西坝续拆。至各厅春修埽坝。徐属已竣。扬属亦将报完。得旨、览奏俱悉。又批、是、亟宜留心。总以早开坝工为要　　

○安徽巡抚闵鹗元奏、安徽太平、庐州、凤阳、颍州、六安、泗州、滁州、和州、等府州属。上年灾歉。虽叠经赈恤。现届青黄不接。粮价增长。请减价平粜。市价每石一两四钱上、减一钱。一两七钱上、减一钱五分。二两上、减二钱。麦、豆、每石照市价减一钱。杂粮、减五分。其因邻灾区、米价亦增之州县。照存七粜三、分别减粜。价一两五钱上、每石减五分。一两五钱内、不减粜。报闻　　

○陕西巡抚毕沅奏、陕省本年额徵兵马粮料。前因恩蠲、奏请动项采买。经户部议、州县同时采买。恐长粮价。令借道仓贮粮。以每年支剩建旷、及各州县监粮、拨补。其潼关厅不敷兵粮。于仓贮附近之州县运供。查道仓现贮豆石。数不敷借。所贮粟、米、系备不时之需。未便拨空。建旷支剩粮料。每年为数无多。近省之西、同、凤、乾、各邑监粮。经拨运京、豫。现存有限。余属、道远难运。至潼关厅不敷兵粮。该厅附近各邑。现贮仓粮。不能再拨。请将驻省旗标各营。并潼关协营。本年不敷兵粮。仍照原奏分买。价昂即停。报闻　　

○四川总督文绶奏、布政使钱鋆、去年夏秋患病。因承办军需。奏明留川。奉旨令俟报销竣后。自度精力、奏候加恩。兹病势日增。饬委按察使杜玉林、接署布政使印务。按察使印务、饬委驿盐道林俊、兼署。钱鋆、令由水路赴京。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十七


大清高宗法天隆运至诚先觉体元立极敷文奋武孝慈神圣纯皇帝实录卷之一千七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。三月。乙酉朔。谕军机大臣曰、郝硕等奏、乐安县民妇二十余人。击鼓闹堂。并有奸民二百余人拥至。掷石伤官。抢去衣皿等因一案。情节甚为可恶。丐妇先行。奸徒踵至。以乞借钱米为名。甚至殴官闹署。断非事起邂逅。必有主使之人。不可不彻底根究。重示创惩。自应将现获各犯。严讯起意纠众。及同恶相济之犯。多办数人。庶足以戢刁风而肃法纪。据奏、提讯已获之董员仔。供系因丐妇、先向伊亲戚索讨钱米。诡言县官现在施给。以冀遣去。董员仔复随丐妇到县。亲自观看。因该县诘问。该犯惧拏。即掷石吓禁等语。是董员仔之罪。已无可逭。但所供是否实情。此外或尚有主谋要犯。均当严切讯究。以成信谳。至董员仔、如系平民。滋事不法。已干重戾。若系生监、及有职衔之人。则其罪更重。该抚尤须严讯。分别办理。至所称把总到署。拏获一人。当被抢去。足见把总、必一无能之人。且奸民必系纠聚而来。岂得饰为偶然凑集。今该抚仅获犯二十一人。不过十分之一。乃率据董员仔供词、称此外皆观看之人。并未随同打闹等语。深染外省化大事为小事之恶习。希冀从轻完结。甚属非是。郝硕、著传旨严行申饬。并著该抚悉心严究。务得此案切实原委。即将未获各犯。上紧缉获严讯。勿使漏网。并即审明起意主使者。实系何人。同恶相济者。共有几人。其抛掷砖石。击伤县官。及打毁暖阁宅门。抢毁衣皿等事。实系在场动手者。共若干人。各按情节。拟以重罪。将决不待时者。一面办理。一面奏闻。庶足稍示炯戒。断不可意存姑息。致遗养痈之患。此旨著由五百里传谕知之。仍将如何查办情形。先行由驿覆奏。寻奏、此案先获犯二十一人。续获十五人。自投到六人。审无生监职衔人在内。但殴官毁署。情罪重大。除将各犯核拟。另摺具奏。即遵旨将决不待时者。一面办理。一面奏闻。至获犯被抢之把总朱秉智。请革职治罪。得旨、览　　

○以四川按察使杜玉林、为四川布政使　　

○丙戌。上幸圆明园　　

