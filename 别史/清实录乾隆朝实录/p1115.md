<!-- { "loadSidebar": true } -->
○又奏、前摺训示周详。抚臣卫哲治、庄有恭、性情质地。诚如睿鉴。办灾一事。卫哲治意在宁滥无遗。臣思恤灾捍患。朝廷固不惜千百万帑金。然愚民奢望无穷。国家经制有定。外省习气。专事揣摩意指。若属员知上司意在于宽。则沽名邀誉。假公济私。何所不至。且冒滥一开。不特虚糜帑项。更恐实在灾民。反致遗漏。已就所见。向卫哲治剀切言之。庄有恭意在整饬。居心原非刻核。臣每与言论。窃谓姑息非以立爱。振作不在立威。若平时教诫不先。有事徒绳以法。是属吏获罪。上司成之。惟严惮于外。不取浮名。体恤于中。使得展布。庶收实用。目下办理赈务。州县或有心苛刻。罔恤灾黎。或故意市恩。虚糜帑项。以及纵容胥役。侵渔中饱。皆所当劾。若偶尔疎忽。或尚未谙练。止应分别申饬。遽行参革。另易生手。未必即能胜任。且于赈务转恐纷更迟误。伊深以臣言为然。至臣等同受封疆重任。若扶同迁就。止博和衷之名。不顾公事之实。诚为上负殊知。若急自见长。矫情立异。必致意见参差。有乖政体。臣等面论及此。遇事并期熟商妥办。共相检点。得旨、所见正大可嘉。　　

○江南河道总督尹继善、奏报到任日期、并称驰驻铜山漫口。赶办堵筑。清厘积弊。得旨、览奏俱悉。一切恩怨莫修。积习尽改。则不患汝不能胜此任也　　

○江苏按察使许松佶奏、勘定淮、扬、徐、海、各属。成灾分数。严饬地方官、挨户给赈。并亲身督率。派员查察。得旨、汝办赈向称尽心。兹更宜勉力。　　

○安徽巡抚卫哲治奏、接印后查灾办赈。所有前抚臣未题勘案件。现于凤阳行署、覆核提勘。并饬司道等、遇一切文册。随时办结。不必拘牵驳诘。俾州县尽心实政。得旨、惟在汝实心妥协办理。好名之习。切不可存　　

○闽浙总督喀尔吉善、福建巡抚陈宏谋奏、据泉州府惠安县知县邵应龙详称、该县粮户疲顽。每年秋成后。县令赴乡亲徵方纳。十月内循例赴乡。玉山铺、山尾村庄。顽抗不理。嗣复亲往催徵。讵粮户不服拘比。争持棍石、殴伤差役三名。并向轿内掷石。当场获犯何献、何笃、众始分散等情。臣等即差弁飞谕泉州府知府、并城守参将、带兵役搜拏。据报、续获犯十八名。均系何姓。余未获奸民。并分路严缉。查抗粮拒捕。聚众殴差。强悍已极。现饬将已获各犯解省。并俟余犯拏齐。逐一从重定拟。得旨、此风甚不可长。必应从重多处数人。庶令知畏。仍一面办理。一面奏闻。　　

○署福建陆路提督漳州总兵富海、奏报巡查营伍情形。并称防范地方。匪徒敛迹。得旨、览奏俱悉。漳州风俗强悍。一切汝应留心。安辑地方。勉之。慎之。勿图苟且塞责而已。　　

○署湖南巡抚范时绶奏、辰州府属之镇筸镇。民苗杂处。隶凤凰厅通判管辖。该厅原贮谷七千石。续于乾隆十四年。额增至一万石。仓廒旧建镇东南二十余里石羊哨。山路崎岖。每遇借粜。附城兵民。挑运甚艰。查石羊哨、现贮谷较续定额数。尚缺三千石。请以现应买补谷、分贮镇城。以便就近动支。得旨、如所议行。　　

○甘肃巡抚鄂乐舜奏、口外边防要地。积贮最重。查沙州卫、贮粮七万石。安西、柳沟、靖逆、赤金、四卫。止贮一、二、三、万石不等。未甚充盈。请采买小麦。拨安西卫三千石。柳沟、靖逆卫。各五千石。赤金卫六千石。价银于续办夷使熬茶款内、动支。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十一


大清高宗法天隆运至诚先觉体元立极敷文奋武孝慈神圣纯皇帝实录卷之四百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。十二月。辛巳朔。上诣大高殿行礼。　　

○壬午。定外任武职借支养廉例。谕、前因文职员。自京赴任。盘费维艰。往往重利借贷。是以准其豫借养廉。武职官员。未经议及。嗣后副将以下。著加恩照文员之例。一体准其借给。其应作何酌量省分。及扣除归款之处。交该部分别定议。寻议、除八旗驻防官员。例支廪给路费。及不由部选之卫所守备千总、各省在外拔补之千把。均毋庸议外。其副将以下等官。应按省分职衔定议。云南、副将借银四百两。参将二百四十两。游击二百两。都司一百五十两。守备一百两。贵州、副将借银三百六十两。参将二百二十两。游击一百八十两。都司一百三十两。守备九十两。均限二年扣缴。四川、广东、广西、福建、甘肃、湖南、副将借银三百二十两。参将二百两。游击一百六十两都司卫守备一百二十两。营守备八十两。卫所千总六十两。营千总四十两。江西、浙江、湖北、江苏、安徽、陕西、副将借银二百八十两。参将一百八十两。游击一百四十两。都司卫守备一百两。营守备七十两。卫所千总五十两。营千总三十五两。均限一年半扣缴。河南、山东、山西、副将借银二百四十两。参将一百五十两。游击一百二十两。都司九十两。卫守备八十两。营守备六十两。卫所千总四十两。营千总三十两。直隶、副将借银二百两。参将一百二十两。游击一百两。都司七十两。卫守备六十两。营守备五十两。千总二十五两。均限一年扣缴。统于引见得缺后。兵部汇知户部、盘费缺乏者。令该弁持劄赴部具领。不愿者听。仍知照各省、俟该弁到任后。于名粮养廉内、按限扣归。从之。　　

○谕军机大臣等、舒赫德等奏称、豫东两省协济秸料。河南船运尚易。山东船少路远。挽运实属拮据。今两坝现存及豫省未完秸料。足济工需。其东省已起运者。照旧交厂。未起运者。应即停止。以苏民力等语。此所谓知其一、未知其二。东省秸料。业经由官给价采办。若遽行停止。则在百姓已交复领。恐领回者十不及五。而原给价银。转应按数追缴。非所以苏民力。乃适以滋民累耳。但现在工需已足敷用。而东省挽运。实属艰难。则不妨令其陆续缓缓运交。其于民力似亦可稍纾。若其官尚未发价者。照伊等所议。即令停办。总在不扰民。不滋弊。诸凡皆可权宜办理。可传谕舒赫德等酌量缓急。妥协办理可也。　　

○癸未。调甘肃宁夏镇总兵韩锜、为凉州镇总兵。　　

○旌表守正捐躯之湖北长阳县民杨开信妻周氏。　　

○甲申。谕、纂修会典。开馆已届七年。而所纂之书。尚不及半。每次进呈诸帙。多经朕亲加改定。是时既迟延。书复草率。该馆总裁官、所司何事耶。著交部察议具奏。定限一年告竣。如届限不完。必将伊等严加议处。其裘曰修甫经到馆。不必交部。　　

○乙酉。上诣皇太后宫问安。　　

○谕军机大臣等、据方观承奏称、本月初一、初三、等日。省城得雪。积地六寸。麦田资润。虫孽可冀潜消等语。李因培亦奏顺属同日得雪。但丰润、玉田、得雪较少。向东滦州一带。未知何若。今年京东蝗蝻。最为蔓延。至八九月间。其势犹炽。后因秋深消灭。乃时令节气为之。非关人功扑捕之力也。现在彼地雪既稀少。恐明年蝻孽。或致复萌。不可不豫思消弭之道。可传谕方观承、令其及此冬春之际。先事绸缪。以杜来年之患。　　

○又谕曰、护理江西巡抚王兴吾、奏报铜船过境摺内称、据布政使王兴吾详称等语。外省办理案件。虽以一人兼署。亦必彼此批详。以备案牍。而题达时、率亦辗转声叙。此各省相沿故套。实陋习也。乃王兴吾于奏摺内、亦如此措词。可见其拘泥而不达于事理矣。著饬行。　　

○又谕曰、杨应琚奏东省办运秸料。全数完竣一摺。所办甚为迅速。前因舒赫德等、以豫省秸料。足济工需。奏欲停止东省未经起运秸料。朕即降旨传谕、以既经官办。难于中止。今据奏俱已办齐。若令发还穖料。追缴原价。岂不重为民累耶。但东省船只实少。未免运赴维艰。著仍遵前旨。陆续缓运可也。将此再行传谕舒赫德等知之。　　

○又谕曰、范时绶请严矿厂容留匪类一摺。内称、宁乡县斩犯胡正乾、越狱脱逃。改名谢沛天。逃往广西庆远府南丹厂。讯系伊兄胡正选供出。始行选差查缉。果于该地拏获。矿厂之内。似此改易姓名籍贯。潜逃藏匿者。难保其无人。现在马朝柱等。各案要犯。恐有窝藏。请将在厂各项人夫。按照姓名年貌。住址籍贯。行文各原籍地方、确查相符。方准留工等语。各省矿厂。聚集人多。类皆无赖匪流。易为逋逃渊薮。现在逆犯马朝柱、远扬无踪。安知不于矿厂人夫厖杂处所。易名藏匿。似此设法查拏。亦属办理之一法。但因查拏马朝柱等要犯。偶一行之则可。若循以为例。则日久懈生。未免视为故套仍属有名无实。将此传谕各该督抚知之。　　

○军机大臣等议覆、闽浙总督喀尔吉善等、奏买补仓储一摺。查闽省环山滨海。产谷无多。台湾素系积米之区。挹注较易。今该督等、以台郡户口日繁。仓欠亦多。请就近买补。俟台谷补足。遇内地歉收。再赴台买补。应如所请。又称、台谷每石、例价不敷采买。请酌量加增。并暹罗每年余米。多寡难定。应听商自贩。均应如所请。至所称采买谷石。于秋成后、照市价给发。限岁内交仓。易滋情弊。应行令该督等。转饬地方官、随买随交。无庸豫给。从之。　　

○吏部议准、云南按察使沈嘉徵奏称、私铸案犯。定例既分别首从定拟。请嗣后拏获首犯。并各犯者。照例议叙。若任首犯脱逃。及不实力躧缉。请将该地方官、扣限查参。从之。　　

○豁除山东官台、西繇、二场。平度、掖县、二州县。乾隆十六年分。鹻废地亩额赋。　　

○旌表守正捐躯之河南商邱县民刘赫翰妻吴氏。　　

○丙戌。孝惠章皇后忌辰。遣官祭孝东陵。　　

