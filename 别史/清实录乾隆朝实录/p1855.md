<!-- { "loadSidebar": true } -->
○谕、据期成额等。究讯冯其柘等。供出亏空缘由。实系李因培。与赫昇额、商令张宏燧代为弥补。扶同欺饰一摺。是李因培心存欺罔。巧为授意。已无疑义。因检阅赫昇额供词。据称、冯其柘亏空事发时。即往见李因培。李因培向言冯其柘亏空仓库二万多两。其仓谷一项。即缺一万几千。我才保题通省仓谷无亏。如何办得出去。遂与赫昇额相商。令张宏燧设法办理。而张宏燧则供称李因培传我进见。说锡尔达并不上省面禀。即将冯其柘亏空。如此通揭混闹。你往见藩司。即往武陵妥办。及张宏燧查办后。与锡尔达先后回省。锡尔达又续揭冯其柘署龙阳县任内、亏空五千余两。李因培传张宏燧面言。近日焉有如此大亏空。必致有钦差查办。仓谷亏缺。仍旧要出来。须办小些才好。当时李因培还要寻别事参锡尔达。令图明阿查伊库项。并访其款迹各等语。其于李因培神情口吻。历历如绘。自属实在情形。李因培身为巡抚。察吏是其专责。乃闻知府揭报属员亏空。不即据实纠参。转因其不先面禀。遽行通揭为嫌。欲图寻事参劾。而于劣员亏空。转授意属吏。设法弥缝。讳多作少。上下扶同。希图朦混。其居心险诈。取于罔上行私。已足定其罪案。其余情弊。虽不可不彻底根究。然亦未必更浮于此。李因培并非昏庸无识之人。其于利害轻重。岂不自知决择。即云甫经题报仓谷无亏。恐冯其柘亏空太多。欲图掩饰。宁不思彼时即按实情参出。虽亦有应得处分。不过止于失察。及查报不实之咎。其事尚属因公。岂若此之有心欺饰。情无可恕乎。而李因培竟以此获谴。较和其衷受段成功之贿而曲为庇护者。其情更不可解。必系李因培平素处心积虑。隐微多不可问。为天理所不容。故令其自取重愆。辗转败露。报应昭然。不可为炯戒乎。至锡尔达揭报属员亏空。丝毫无隐。为上司者。方当奖其持正。且幸得一实心佽助之员。共襄廉法。岂可因其不先请示。转嫉之如仇。意图寻隙洩忿。即此已见其心术之不端。看来此等恶习。未必创自李因培。或伊久任外差。习见各省风气如此。遂尔效尤滋甚。亦未可定。但未经发觉。朕亦不肯轻为逆亿。故复明切训诫。朕办理庶务。一秉至公。从不豫设成见。而于大小臣工。悉推诚相待。惟冀多得一公忠体国之人。乃督抚等尚不知实心图报。朕常深味为君难之言。即知人任用。亦其一端矣。至封疆大吏。坐享高爵重禄。且受朕倚任厚恩。若自昧天良。忍于欺隐。上苍必诛其心而夺之魄。使之自撄法网。李因培车鉴具在。督抚等不可不痛自猛省。复蹈覆辙也。锡尔达揭报冯其柘亏空。不顾上司情面。甚属可嘉。著该部调取来京引见。期成额等摺并发。并将此通谕中外知之　　

○又谕、今日吏部将降调按察使沈世枫、照例拟选山西雁平道。缮写排单豫备引见。沈世枫系朕深知之人。历任藩臬。屡获过愆。经朕弃瑕录用。前此面加训饬。伊未尝不称痛自改悔。且至饰为感激涕零之态。及莅任后。故智复萌。办理一切。仍不肯实心出力。看来始终一模棱无用。虚伪不可信之人。即补授道员。亦难望其湔洗前非。奋勉任事。沈世枫。著扣除。以同知降补　　

○军机大臣等议覆、拉林阿勒楚喀副都统耀成奏称、阿勒楚喀、宁古塔、伯都讷、三姓、拉林地方。刑名案件。俱系旗员办理。咨送将军。每以未谙法律。究拟不当。驳审多至四五次。未能速结。请嗣后凡笞杖以下罪犯。仍由各属审结。如徒流以上罪。讯取确供。即并犯解送将军衙门审办。又阿勒楚喀、向无监狱。请将现裁仓房六十间。挑选十间。设立义仓。余即拆盖监房。拨兵防守。均应如所请。至称。各属闲散满洲人等。每年赏给银各五两。例于十年后。裁减二两五钱。仍请加恩全给之处。查闲散人等。非食粮当差可比。应仍照原议减半给发。得旨、此等人虽系无差。耕田度日。每岁惟各支银二两五钱。实属微少。著加恩、每岁增加一倍。每人仍给银五两。余依议　　

○戊戌。祭大社大稷。上亲诣行礼　　

○军机大臣等议覆、山西右卫副都统绰和诺奏称、右卫步兵六百名。向设专管翼长二员。步军校八员。嗣经陆续拨防张家口。绥远城等处。现存步步兵一百二十五名。为数无多。请照绥远城例。即由该处八旗官员内、选派佐领、防御、骁骑校、各一员兼管。其旧设之步兵翼长、步军校全裁。所裁之员。俟绥远城、右卫、二处佐领、防御、缺出按翼对品调补。应如所请。从之　　

○调西安将军容保、为广州将军。荆州将军素玉、为西安将军。以山东青州副都统永瑞、为荆州将军。贵州古州镇总兵诺伦、为青州副都统　　

○己亥。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官蕴著、裘曰修、进讲四书不逆诈、不亿不信。抑亦先觉者、是贤乎、一节。讲毕。上宣御谕曰。此语宜与诚明相参看。盖不逆诈。不亿不信、是诚也。抑亦先觉。是明也。人情变幻莫齐。而可以齐之者莫如诚。使事事皆逆其诈而亿其不信。是己先以不诚待人。人亦将以逆者亿者应之。此亦一不诚也。彼亦一不诚也。蓼扰虚伪。莫可究诘。虽云淈其泥而扬其波。而己已处污浊之内。欲其先觉。抑亦难矣。若夫诚以待人。譬之镜清衡平。初不以妍女□□轻重示物。而物之照者悬者。妍女□□轻重。自呈于当前而无纤毫之可隐焉。明何如之。贤何如之。虽然。诚明性也。岂易言哉。易曰、闲邪存其诚。斯则人人所宜自勉乎。讲官暨侍班官跪聆毕。兴直讲官观保。王际华进讲易经日新之谓盛德。一句讲毕上宣御论曰。张子曰、日新者久而无穷。此语最亲切。故日新非必日日务求有所新益。盖君子自强不息。即所以进德也。且四时运行。春生夏长。万物散殊。其新若非故矣。然今岁之春。即去岁之春推而至于四时之运。万物之殊。又岂非一气之不息。所以为新。而别有所为新哉。天地圣人。无不以是为极。而学者进德。亦必以是为法。若夫化民成俗。蕴之中而发诸外。非励悠久无逸之心。又何以成光大有永之治。设其无忠信之本。而徒务新奇之为。几见其不失故而败事哉。讲官暨侍班官跪聆毕。大学士尹继善、刘统勋、奏曰。皇上聪明睿知。一本至诚。万方情伪。无不先几洞照。鸿猷骏烈。日异月新。而法宫密勿之中。犹且时以保泰持盈。自强不息。是诚古圣帝明王之用心也。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫　　

○遣官祭关帝庙　　

○临庄亲王允禄第视疾　　

○诣畅春园。问皇太后安　　

○幸圆明园　　

○庚子。遣官祭昭忠祠。　　

○谕曰、巴尔品、著赏给副都统衔。在青海办理番子事务。扎拉丰阿、著即来京　　

○辛丑。上诣畅春园、问皇太后安　　

○谕曰、三和、在内廷行走有年。现已年届七旬。著加恩授为内大臣。仍兼侍郎　　

○军机大臣等议覆、直隶总督方观承奏称、张家口副将所辖营路。向归宣化镇标管辖。嗣经改隶察哈尔都统。惟查左卫、怀安、二处。系腹内汛地。为山陕军站大路。若归都统管辖。究于军站差务。上下不相联属。请仍将二城。改归宣化镇标。其沿边一带之张家口中左右三营。万全。缮房新河口、洗马林、柴沟、西阳河等营堡。仍照原议统归都统。至怀安城、既隶宣镇。应照怀来路之例。改为怀安路。其左卫城额设守备官兵。即归怀安管辖。均应如所请。从之　　

○壬寅。谕曰、御史曹学闵奏、各省有无亏空之处。从前弥补。尚有同官通融。嗣后则不能保无勒借勒派。扰累部民之弊。请差侍郎以上大员。盘查通省仓库钱粮。并稽察诸弊一摺。所奏殊属不谙事体。州县侵亏那补之弊。屡惩屡犯。现在各省之匿而未发者。原不能保其必无。但不忍不教而诛。是以特降谕旨。令各督抚彻底查明。据实保奏。即伊等所奏。未能尽实。或阅一二年。持派大员前往清查。或其中有可信其无弊者。不复派员查察。朕临时自有权衡。现在亦不当不戒视成也。至牧令等如果亏缺帑项。公然派扰闾阎。岂能掩众人耳目。此何如事。督抚敢于徇情纵庇。以自取重愆乎。设或有之。无论小民受累难堪。不能禁其不迫切上控。何虑败露无由。即台臣分省稽查。又各有本省之人。岂无闻见。更不难据实入告。自可随时严治。以肃国典而儆官邪。倘督抚敢于如此营私藐法。劣员敢于如此黩货殃民。则是自弃生成之外。朕又岂肯稍加宽贷乎。第就现今各省吏治而论。虽未能尽臻大法小廉。但当纲纪肃清之时。而朕之爱养生民。不容墨吏稍肆鱼肉。即微员亦所深悉。其或亏空多金。同官帮助之事。固所不免。而有犯必惩。亦不患其始终怙恶。若如曹学闵所奏、勒借勒派之弊。则可信其未必丧心至此。即督抚等亦断不敢不自惜身命。甘于轻试也。著将此通谕中外知之　　

○谕军机大臣等、前将图桑阿。调补广西按察使。原以浙省布按均系满员。粤西布按均系汉员。是以将伊调补。且广西巡抚宋邦绥。系循分供职之人。图桑阿尚可协助办事。并非有别项情节。今日阅伊奏摺。乃似因伊有罪。故为更调。恐惧之意。形于奏牍。如果获咎。朕何难明治其罪。且朕于大小臣工。有罪即加罢斥。又何必含糊调补。俟其来京乎。著传谕图桑阿。不必前来请训。惟当悉心办事。用副任使之意　　

