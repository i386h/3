<!-- { "loadSidebar": true } -->
○开垦福建罗源、永安、南澳、澎湖、龙岩等五县、民屯田地七十六顷二十五亩有奇。　　

○壬寅。加赏外藩蒙古王等。癸亥年俸。　　

○兵部议准、闽浙总督那苏图奏称、太湖营游击。管辖湖面四百余里。地方极其辽阔。与提督驻劄之宁波府。相距有五百余里。中隔钱塘、曹娥、两江。风涛朝夕无定。不能计日而至。设遇紧急事务。呼应甚难。其湖协副将、驻劄湖州。与太湖营相隔仅数十里。两营汛防。界址毗连。请将太湖营改隶附近之湖协副将专管。仍归提督统辖。从之。　　

○又议准、闽浙总督那苏图奏称、浙江磐石营。向设水师参将一员。雍正六年。移驻玉环。该处另设陆路都司。查磐石面南一带。尽属大洋。沿海悉系沙涂。船只往来。俱由磐石随潮而进。六十里直连郡城。该营止设小艇二只。仅可内港巡查。不能外洋历险。请以磐石地方添设之水师参将。玉环左营陆路守备。改为水师。兼辖陆路。所需巡船。于玉环右营拨用。右营水师守备。移驻磐石。各海口悉归管辖。其巡查内地营汛。仍归陆路都司。磐石城内。旧有守备衙署。止须修葺。添盖营房三百余间。从之。　　

○命江西按察使凌燽、回籍终养。从巡抚陈宏谋据情代请也。　　

○调四川按察使李如兰、为江西按察使。以福建延建邵道姜顺龙、为四川按察使。　　

○癸卯。谕曰、王大臣等、审讯仲永檀、鄂容安、一案。今日奏请刑讯仲永檀鄂容安。并将大学士鄂尔泰、革职拏问。此奏又属错误。此奏前经王大臣会审时。仲永檀、鄂容安、已将平日往来亲密。并将具奏事件前后商量情节。一一供出。夫以仲永檀如此不端之人。而鄂尔泰于朕前屡奏其端正直率。则其党庇之处。已属显然。久在朕洞悉之中。若欲将伊革职拏问。则已于前日降旨。何待尔等今日之奏请。盖以鄂尔泰乃皇考遗留之大臣。于政务尚为谙练。朕不忍以此事深究。若以此事深究。不但罪名重大。鄂尔泰承受不起。而国家少一能办事之大臣为可惜耳。但其不能择门生之贤否。而奏荐不实。不能训伊子以谨饬。而葛藤未断之处。朕亦不能为之屡宽也。鄂尔泰著交部议处。以示薄罚。朕办理此事。皇考在天之灵。自能洞鉴。鄂尔泰嗣后当洗心涤虑。痛改前愆。以副朕恩。倘仍前不检。鄂尔泰自思之。朕从前能用汝。今日能宽汝。将来独不能重治汝之罪乎。至尔等奏请将仲永檀、鄂容安、加以刑讯。伊等俱曾为三品大臣。又岂可似盗贼罪犯。重加三木。则不过套夹一讯。为汝等断案张本。又何必多此一番奏请乎。况此事情迹已明。无庸刑讯。仲永檀受朕深恩。由御史特授副都御史。乃依附师门。将密奏密参之事。无不豫先商酌。暗结党援。排挤不睦之人。情罪甚属重大。鄂容安在内廷行走。且系大学士之子。理应小心供职。闭户读书。乃向言官商量密奏之事。情罪亦无可逭。但较之仲永檀、尚应末减。尔等可定拟具奏。　　

○户部议准、署直隶总督史贻直奏称、直属乾隆六年各营亲丁公费。借动银一万余两。实无存公余银。可以归还。请照乾隆二三四五年之例。于该年建旷银内开销。从之。　　

○工部议覆、江苏巡抚陈大受奏称、长洲县之南。塘路四工。与常熟县之北。塘路三工。均系滨河。两面皆水。风涛冲击。常有坍损。地方官势难修葺。请于保固限满后。按年动项修筑。应如所请行。其余各工。仍令地方官随时修理。若遇河水冲决。仍准确估兴修。从之。　　

○又议准、江苏巡抚陈大受奏称、宝山县北门外、旧城水关庙后。岸土被潮冲刷。水至塘脚。应请下筑坦水石坝一百二十丈。又月浦塘。原筑坦水坝一百二十丈。单路石坝一百七十丈。南北两头无坦水之处。潮浪冲击。侵削塘身。应接筑坦水坝一百丈。单路石坝六十丈。现因情形危险。急须抢护。已在司库存公匣费内动给趱办。候部覆拨还归款。从之。　　

○考察奉天及各直省驻防旗员军政。卓异官五十员。不谨官二员。罢软官五员。浮躁官三员。年老官二十八员。有疾官三员。才力不及官十员。分别升赏处分如例。　　

○革詹事黄叔琳任。以向任山东布政使、揭参舛错故也。　　

○甲辰。上御乾清门听政。　　

○诣皇太后宫问安。　　

○谕、据驻防哈密安西提督永常奏称、乾隆三年十一月十八日。接军机大臣议定、防所倒毙马驼。每年分款按额准销之处。迄今俱遵照办理。惟有自乾隆二年八月十五日之后。至三年十一月十八日。接奉定例之前。此年余之间。哈密、赤金、厂内。共倒马八百二十六匹。因俱在未定额数之前。屡经提臣援照宽免之例。送部请销。部覆按例准销五百九十七匹。其余二百二十九匹。乃逾额之项。非奏明之项可比。应令著赔。臣查经管弁兵。久已换班回营。其中不无升迁事故。若逐一行催。势必累及妻子。可否邀恩准销等语。此项例前逾额之马。虽无准销之例。然边地弁兵。力量艰难。朕所轸念。著格外加恩。准其一体报销。以示优恤。该部可即行文该督抚等知之。　　

○又谕、从前皇考因额鲁特王色布腾旺布、和托辉原任贝勒博贝、之属下乌梁海等。本管王贝勒科派过重。恐生计匮乏。特降谕旨。令议定乌梁海等、于每年各进献貂皮五张内。减去二张。仍照数加恩赏给伊等所属游牧母羊。以为久远滋息生计。今闻得王色布腾旺布、贝勒成衮扎布等。仍于乌梁海等收取貂皮五张。本宜即行议处。但姑念伊等从前效力劳绩。又系蒙古之人。愚昧妄行。止此次著加恩宽免。嗣后务遵定例收取。倘仍有违例私行增加。扰害乌梁海等者。经朕闻知。定行治罪。断不宽恕。著该衙门严加饬行。　　

○户部议准、前陕督尹断善奏称、哈密管粮官二员。经收粮务。兼理民情。均需衙役。请照内地府佐例。设快手八名。皂隶十二名。每名月给工食银五钱。随饷估计。在司领销。并照斗级例。每名日给口食银四分。在哈密公费内支给。口粮粟米八合三勺。在哈密粮内支销。至粮员除养廉外。应添公费银三百六十两。于司库公用银内动支。雇用书办四名。日支口粮。亦于哈密粮内支给。命案仵作。于甘肃轮拨一名。随带尸格。三年一换。除本地工役照旧支领外。其在哈密口食口粮。照斗级例支给。又赤金所、改赤金卫。设守备一员。应岁给俸薪银七十四两零。养廉银六百两。公费银三百六十两。典吏六名。牢役四名。门子、伞夫、马夫、各一名。禁卒四名。民壮三十名。除典吏例无工食外。余皆月给工食银五钱。其安西、柳沟、沙州、赤金、靖逆、五卫。新添千总五员。每员岁给俸薪银六十六两零。养廉银四百两。牢役二名。门子、马夫。各一名。衙役四名。每名月给工食银五钱。以上新添各官役俸工养廉公费银。自乾隆七年。官以到任日。役按承充日起支。至粮员虽系轮班更换。已属经久衙门。应铸给管理哈密粮饷关防。其赤金所、改设卫守备。安西提属、新设靖逆协副将。塔尔湾、新设专城守备。安西提标城守都司。中军参将。均应筹给各关防。靖逆协副将。请颁敕书。从之。　　

○礼部议覆、总理乐部大臣和硕庄亲王允禄等奏、太常寺乐舞执事诸生。与各省文庙乐舞生。常服帽顶。应稍加分别。查太常寺乐舞执事诸生。同系供应郊祀之员。毋庸另为分别。除章服仍旧带用外。其常服帽顶。应一概准戴金盘光银顶。至各省文庙乐舞生。较之太常寺乐舞生。似应再加区别。请嗣后除祭丁仍用襕衫雀顶外。其常服帽顶。俱用银盘起花银顶。从之。　　

○以护军参领白吉、为归化城右翼副都统。福州水师营镶白旗汉军协领安致中、为广州左翼汉军副都统。　　

○以故三等男关保子法保、朱成额子朱陵、袭职。　　

○乙巳。礼部议覆、给中赫庆等奏称、十一月二十五日。臣等恭送圣驾诣斋宫。见随从诸臣甫过。有各官奴仆。亦皆于午门前乘马奔驰而出。殊于定例有违。请敕部定议。再申严禁例等语。查郊祀为大典所关。而阙廷尤当严肃。除近侍官员、以翊护圣驾。得于午门前乘马外。其余诸臣。罔或踰越。何容仆从人等。杂沓驰骤。法纪攸关。自当严禁。请嗣后凡遇皇上躬祀大典。其翊从大臣官员。例应于午门前乘骑者。仍照定例、领侍卫内大臣等派拨亲军。于午门前伺候牵马。毋得临期迟误马匹。并交与后管王大臣、及御史等官。严行管束。务期肃静。毋许喧哗。其仆从人等。照例严禁。不许混入阙廷。肆行驰骤。违者该管官即严拏治罪。并将伊主查参议处。从之。　　

○工部议准、闽浙总督那苏图奏称、臣等会同查勘海塘。华家衖迤东、至浦儿兜石塘交界。柴塘一千八百余丈。本年伏秋二汛。潮水临塘。俱经加镶坚固。而老盐仓汛、至东石塘界四五百丈。尤为险要。若照原议。每年兴筑石工三百丈。无论沙性坚涩。签桩难下。其塘底之沙。潮水浸润。仍属虚松。即使成工。亦难经久。应于柴塘外面临水之处。间段用竹篓盛贮碎石。层层排筑。形同坦水。既可外捍潮汐。又可内护塘基。候石篓根脚坚实。水去沙停。渐涨淤滩。再照原议建筑石塘。从之。　　

○免直隶蓟州、鸡泽、西宁、等三州县、水灾地粮三十五石有奇。　　

○旌表守正捐躯之河南省桐柏县民王茂林妻黎氏。　　

○丙午。谕、我朝崇尚本务。原以弓马清文为重。而宗室谊属天潢。尤为切近。向来宗室子弟。俱讲究清文。精熟骑射。诚恐学习汉文。不免流于汉人浮靡之习。是以顺治十一年六月内。钦奉世祖章皇帝谕宗人府。朕思习汉书。入汉俗。渐忘我满洲旧制。前准宗人府、礼部所请。设立宗学。令宗室子弟读书其内。因派员教习清书。其愿习汉书者。各听其便。今思既习清书。即可将繙译各样汉书观玩。著永免其习汉字诸书。专习清书。尔衙门传示。所以敦本实而黜浮华也。近因雅尔哈善条奏、设立宗学。以汉文教习宗室子弟。迄今已经数年。昨经考试。并无佳卷。即繙译卷亦属平常。朕非过求文字出色。其实在明通者。实难其选。即所取二三人。不过于其内就短取长。文理稍顺而已。尚恐未必尽出心裁。或不免彼此商搉。凑集成文之事。其于造就人才之方。究无禆益也。但既经考试。著宗人府将所取之人。照例带领引见。嗣后宗室子弟。或有不能学习汉文者。应听其专精武艺。其在宗学肄业者。考试之时。更应益加严肃。至宗室进身之阶。原有袭封世职。又可拣选侍卫、及护军参领等缺。与其徒务章句虚文。转致荒废本务。不如娴习武艺。崇实黜浮。储为国家有用之器也。可传谕宗人府、将此旨明白晓谕宗室人等知之。　　

