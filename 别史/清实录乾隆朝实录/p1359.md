<!-- { "loadSidebar": true } -->
○谕军机大臣等。昨命车木楚克扎布等。因办理乌梁海之便。察访逆贼阿睦尔撒纳信息。今思阿逆奸诡异常。或差遣数人到乌梁海。探听情形。亦未可定。然即擒此数人。亦于事无益。若果有此举。则察达克、不妨阳为约结。告伊来人。以现在大兵尽彻。乌里雅苏台、亦驻兵不多。我等乘此会合。扰乱喀尔喀。抢掠乌里雅苏台之语。若阿逆肯来。便可擒获。或察达克相机前往。虚作投顺之状。诱出逆贼。相机办理亦可。著传谕察达克、悉心筹酌。不拘何时。皆可用此策。但宜密而又密。不可漏洩。致无知妄传。转足偾事。察达克自必有亲信数人。相与计议。若能擒获逆贼。朕于察达克、及乌梁海人等。必沛殊恩。务宜奋勉。车木楚克扎布等、如何密行传谕。察达克所见如何。及现在阿逆信息。俱作速奏闻。并传谕纳木扎勒知之。　　

○又谕曰、成衮扎布、兆惠等。自本月初十十三等日奏事后。距今十余日。未见摺奏。前经屡谕伊等、回至济尔哈朗。同雅尔哈善等、酌议驻兵之地。及明岁进兵之期。并来京请训等事。伊等此时已至何处。未见奏到。岂台站尚有迟误耶。至阿里衮虽据奏称、沙喇斯、玛呼斯等贼。已过达朗岭。伊与额敏和卓、带兵追往。但曾否与满福相会。又端济布、前追巴哈曼集贼众。朕虑伊兵力单弱。命哈宁阿带兵协助。若已会满福。距端济布甚远。即不必再往。此际哈宁阿、究与何人会兵。均未奏到。并传谕询问。　　

○癸丑。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○谕军机大臣等、此数日、军营并未奏到事件。恐台站或有疎虞。今巴图济尔噶勒等、由巴里坤护送马匹。带有兵丁。著传谕伊等。如遇玛哈沁贼人。即行剿杀。其兵丁自有乘骑。足以击贼。不可动用军营马匹。以致疲乏。如无此事。惟以谨护马匹为要。计此旨到日。伊等已过巴里坤。著交与巴里坤办事大臣等。速为追送。　　

○甲寅。上诣皇太后宫问安。　　

○幸瀛台。　　

○以刑科给事中伊禄顺、为内阁学士、兼礼部侍郎。　　

○乙卯。谕军机大臣等、今年河南卫辉等府被灾。虽经多方赈恤。其应徵钱粮。亦已有旨蠲免。但现在灾黎。是否俱有起色。明年青黄不接之际。或尚应接济。深为轸念。可传谕胡宝瑔、查该省被灾各属。如有应须加恩。作何办理之处。即行据实奏闻。当于新正颁发恩旨也。　　

○又谕、前据黄廷桂、挑选马八千匹。解送军营。今成衮扎布等奏到、现在台站及官员乘骑。尚需马二千匹。已咨行该督等语。著传谕黄廷桂、如接到将军等咨文。即照数挑选膘壮马二千匹。委员解往。同前项马匹。一并交与巴图济尔噶勒、带赴应用。仍饬解员、沿途小心餧饲。毋致疲瘦。　　

○定边将军成衮扎布等奏、臣等于十月二十八日、十一月初一日。节次奉到谕旨。令将彻兵过冬处所。明春进兵程期。及兵马数目。公议具奏。查巴图尔乌巴什等贼。会合一处。向沙喇伯勒逃去。自应速行追剿。至回人既敢戕害阿敏道。又闻布拉呢敦、霍集占等。聚众拒守。其阿克苏、库车等处。系进兵道路。叶尔羗、喀什噶尔等处。乃其巢穴。俱宜陆续办理。计厄鲁特贼众。约数千户。可得战兵五六千。伊等皆自知必死。如我兵力弱。恐致逃窜。至剿灭贼众后。即应于特穆尔图诺尔、那林等处。休息马力。进取回城。臣等公同详议。臣成衮扎布等、及满福、所领兵。共二千七百余名。臣兆惠、及富德、瑚尔起、磒德讷、端济布、所领兵。共三千四百余名。合计现兵六千余名。计可挑选四千名。军营马既多倒疲。济尔哈朗一带。久住草枯。惟乌噜木齐、至玛纳斯一带。水草俱佳。可游牧过冬。仍派兵五百名。安设台站。查驻兵之地。至沙喇伯勒程期。约四五十日。若于来年正月下旬进兵。计三月十五日前后可到。余兵千余名。令爱隆阿带领至鲁克察克。整理豫备。再派巴里坤绿旗兵一千、合二千余名。在鲁克察克豫备。又现在吐鲁番屯田绿旗兵八百名。亦令带耔种。于来春在哈喇沙尔、或伊拉里克等处种地。令鲁克察克豫备兵二千余名同往。又豫备哈萨克贸易。派绿旗兵五百名。并令额敏和卓、酌派回兵。遣往乌噜木齐种地。俱先至鲁克察克。自巴里坤办给口粮耔种。至进剿官兵口粮、及耔种器具。均须大员经理。臣等公议、派臣永贵前往。再臣等现议来年正月进兵。若趱赴京师。复回军营。恐踰期限。谨酌拟领队大臣侍卫等、开列名单。恭候钦定。谕军机大臣等、成衮扎布等奏称、来年正月进兵。若趱赴京师。往还恐逾期限等语。著照所请。不必来京。但朕昨命车布登扎布、同兆惠明岁进兵。今阿逆已逃入俄罗斯。喀尔喀处。索取阿逆。及办理地方事务。伊兄弟二人。不可不驻劄一人。成衮扎布年长。喀尔喀素所心服。车布登扎布、年力富强。著伊同兆惠进剿。成衮扎布、仍著来京请训。再赴喀尔喀办理事务。成衮扎布、奉到此旨。其将军印务。交与兆惠。俟车布登扎布到日。以副将军印务交代。时值冬寒。成衮扎布不必速行。惟量力前进。明岁进兵。车布登扎布、富德、哈宁阿、罗布藏多尔济、明瑞、鄂博什、温布、俱著在哨探队内行走。其巴图鲁侍卫。酌量派出。巴图济尔噶勒、送马到日。亦在哨探队内行走。果木尼勒图、富绍、酌派领队。其驻兵鲁克察克。豫备回部。永贵一人不足。著雅尔哈善、同顺德讷、爱隆阿、酌派巴图鲁侍卫二员前往。永贵既在鲁克察克办事。俟事竣。再赴陕西巡抚之任。其余大臣侍卫官员。分队安台。屯田牧马等事。俱照所奏行。前曾谕车布登扎布、雅尔哈善、带兵先行。兆惠、富德、来京。驰驿回营。尚可追及。伊等奉到此旨。如已起程。亦不必中途复回。再额敏和卓、现同阿里衮、追剿沙喇斯等贼众。如已竣事。即回游牧休息。来年办理回部。著同富德、在哨探队内行走。　　

○又谕曰、成衮扎布、兆惠等奏。来京恐误进兵之期。朕已允所请。富德奉到此旨。如尚未起程。即不必来京。至伊所奏、遣使赴哈萨克时。令其供备口粮驼马一事。哈萨克甫经归附。且素习贪吝。不可稍有派累。即遣使前往。携带物件。亦可换易口粮。今阿睦尔撒纳、逃入俄罗斯。努三不必在哈萨克久住。著行文彻回。　　

○又谕曰、成衮扎布等奏称、明岁进兵。计马八千匹。不敷派拨。请添送二千匹等语。已谕黄廷桂趱办矣。著于巴图济尔噶勒三人内。留富绍守候。巴图济尔噶勒等、大队前行。已经搜剿玛哈沁。富绍护送此项马匹。不必多留兵丁。惟酌量足敷照管马群可也。　　

○丙辰。谕、山西交城等四十州县。秋成稍觉歉薄。所有民欠未完常平仓谷。虽应徵收还仓。但念各该处商贩稀少。本地所产。仅供民食。若令依限徵输。闾阎未免拮据。著加恩将交城等四十州县、未完二十年分、民借八万九千余石。缓至明年麦熟后交纳。其本年民借常平仓谷九万九千余石。缓至明岁秋成后交纳。以纾民力。该部即遵谕行。　　

○谕军机大臣等、陕甘两省。挑解军营马匹。所有摘缺应买补之马。定价不敷。多借公项垫用。分限扣还。朕已降旨加恩矣。直隶连年挑解马匹。各标营摘缺买补。或亦有似此借垫者。著方观承即查明具奏。其动项买补者。不在此例。寻奏、直隶买补马匹。定价每疋九两。已足敷用。并未借垫公项。亦无私行那垫之累。与陕甘情形不同。报闻。　　

○又谕、湖南靖州属、耙冲地方。产有铜矿。陈宏谋任巡抚时。曾与辰沅靖道黄凝道、议令招商试采。旋即封禁。昨已据该抚将商人采出交官铜觔。交钱局鼓铸。奏到允行矣。耙冲地方。本系苗疆。自以安静为是。陈宏谋等、既令试采。旋复封禁。是否从前试采之举。不无冒昧草率。富勒浑于此事。想当留心。可即查明据实奏闻。　　

○又谕、据塔永宁奏、晋省营伍。有因连年挑解军需马匹。额定价值银八两。不敷买补。那垫公项。陆续坐扣还款之事。与陕甘两省情事相同等语。陕甘不敷之项。前已降旨加恩。晋省营伍。若果系因公那垫。此与州县侵亏者迥别。著交刘统勋、就近详查。据实奏闻。朕自酌量施恩。倘有私自侵用者。亦据实指参。不得稍涉瞻徇。　　

○又谕曰、阿里衮、额敏和卓奏称、伊等由阿斯罕布拉克、和什特哷克一路。取道速行。于十月二十八日。抵沙喇斯、玛呼斯、游牧之哈喇沙尔等处。搜查山僻贼众。至塔木顺和尔、纳木噶、擒获玛哈沁奇齐克等、男妇二百余口。今往呼噜木什和罗。俟剿灭玛呼斯贼众。再越达朗岭。进剿沙喇斯、昂吉岱贼众等语。阿里衮、额敏和卓、此次办理颇属奋勉。从前因阿里衮带兵迟延。交部议处。经部议革职。朕谕以且观后效。今既自知罪愆。奋勉行走。著加恩免其革职。额敏和卓、著赏缎四端。遣往侦探之佐领爱斯玛特、及奋勉之官兵回人等。俱著查明奖赏。再据玛哈沁供称、玛呼斯得木齐和通告称、满都统遣伊前来。现在两三路进兵等语。则似满福已招服玛呼斯人等矣。满福现在何处。究未奏及。著阿里衮等带兵速进。即使满福业已招降。亦不可凭信。仍行剿杀。满福甚属无用。一切事务。阿里衮惟与额敏和卓、悉心商酌。并将满福信息。作速奏闻。　　

○又谕、著寄信雅尔哈善、带兵往鲁克沁、屯田处所。留心查看。可屯之地。共有几许。一面酌咨黄廷桂。令豫备兵丁。办理耔种。以备明年屯田。一面奏闻。多多益善。至雅尔哈善、应行带兵前往之时。屯田事务。著交永贵接办。　　

○又谕、拉林地方。派遣兵丁种地。原因满洲生齿日繁。与其在京闲住。不如给田耕种。俾各谋生。所出之缺。亦可使在京闲散余丁。挑补食饷。故朕悉心筹画。派往驻防官兵。赏给官车路费。安家银两。令其移驻。曲加恩施。但京城不肖之徒。犯罪亦发拉林。恐莠良杂处。不惟彼处风俗、渐染日坏。亦于兵丁生计、大有攸关。殊非朕体恤旗人、使从善务本之意。且恐无知之徒。将加恩派往。指为发遣。嗣后由京发遣人犯。应如何酌夺地方改遣之处。著交满大学士会同九卿该部、核议具奏。寻奏、嗣后民人犯罪。不必发遣吉林等处。俱照旧例、发遣云南等省。旗下不有匪徒。不必发往拉林阿勒楚喀。俱发遣黑龙江三姓等处。并将从前发遣拉林人犯。交该副都统严查。如有不安分生事者。声明报部。即照新例、改发云南等省。从之。　　

