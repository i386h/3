<!-- { "loadSidebar": true } -->
○又谕、据高晋奏、查拏偷割发辫匪犯。前准东省初咨。首犯吴元。系浙江人。通元。并无省分。嗣准咨覆、提讯蔡廷章等。据供吴元、通元、均系宛平县人。前供系属讹错等语。此等奸匪。党羽既多。行踪诡秘。获犯讯供。原不能必其尽皆吐实。蔡廷章所供吴元通元本籍。或系初供游移。后供反覆。俱难悬定。即靳贯子所供玉石。张四儒。二犯。江省查拏。并属渺茫无据。或系该犯随口狡饰。亦未可知。著传谕富尼汉。即派委妥干员弁。将蔡廷章、靳贯子、二犯严行管押。解送行在。听候质审。至此案蔓延数省。惟东省获犯独多。且俱取有供词。自属该省吏治整饬。实心任事。各处间获匪犯。俱不能讯得确供。而东省则各犯招词凿凿。或伊等到案不藉刑求。即尽行吐露。抑初到。茹刑抵饰。别经设法究诘。始行吐实。并著富尼汉。详细附摺奏闻。寻奏、该犯等不待刑求。即将首犯夥党供出。至现在尚未续获要犯。亦别无窝巢下落。报闻　　

○甲辰。谕军机大臣等、京城查拏割辫匪犯一事。昨已降旨令刘统勋。托恩多。英廉。督饬上紧密拏。务于必获。以尽根株。至昨摺内称有被割之人。与旁观之人。俱毫无知觉。且有夜间闭户。妇女被割襟发者。实为理之所不可信。京师地面。人烟稠密。匪徒若果于街市。用术迷人。岂能尽掩众人耳目。但闻此等奸匪。多于僻陋巷径。乘人溲便之时。逞其狡计。则仍系兵役等。搜查不能周到之故。至城内。夜禁森严。到处设有栅栏。启闭盘诘。兼以兵卒终夜巡逻。焉有踪景全无。潜入人家室之理。若奸徒敢于如此肆行无忌。则栅栏岂不成虚设。而徼巡弁兵。所司又何事乎。托恩多兼管提督。此事尤其专责。务须严饬官兵番役。多方设法。上紧缉拏。并密饬各堆栅。留心稽诘。一体查补。鬼蜮自无由遁形。至于被割之人。本无可根究。不但不必传询。并不必令其每日呈报。其余一切浮言。皆当置之不问。诸凡示以镇静。俾愚民不致惊疑。而严密查缉之法。勿稍疎懈。方得办理此案关要。又闻近日京城。传有山西异虫。飞啮伤人甚至绘画图状。转相传播。其说尤属荒唐。此事与查办翦辫之案不同。彼则不宜妄听讹谣。此则急宜廓除诡诞。想其始。不过市井无知好事之徒。因有割辫一事。创为异说。惑人听闻。因而辗转相告。但既形之图画。则踪迹易于根寻。著托恩多悉心体察。遇有传售图张之所。逐一切实追求。务得为首传造之人。缉获到案。尽法惩治。庶足以安人心而熄邪说。著将此传谕知之。并将办理二案情形。即速覆奏　　

○又谕曰、彰宝覆奏、查拏割辫人犯一摺。办理殊未得当。已于摺内批谕矣。此案蔓延数省。而其事始于江南。各该地方官。事前之失于觉察。及到案轻纵不报者。皆所不免。但此际正当饬令承缉要犯。其中果有能出力缉拏。搜擒匪众。原未尝不可稍赎前愆。若仍玩忽因循。将来办结此案时。逐一查参。彼将焉往。且各员任内专责之事。前此或希冀掩饰。至今案已发觉。岂尚不知为晚盖之图。在任勒缉。或可督饬干役。上紧缉拏。若以一参了事。彼亦即甘弃一官。不复措意。而接任之员。又视为前任旧案。漫不关心。正犯何由弋获。彰宝此举。可谓全不解事矣。至安东县获犯刘五。昨已谕令该抚、拘提严讯。并立即提到。留心设法。切实研求。务令其供吐巨魁踪迹。余党下落。即按所在地方。逐一严拏。惟期必获。以绝根株。但此辈狡恶非常。到官恐未必即行承认。该抚审究时。惟当详细研鞫。使其无所遁情。方得办事关键。切不可徒事刑求。致要犯转得茹刑狡抵。又或以一经夹讯。即完审事之责。终于不得确供。于事究属无益。昨高晋奏、宿州查获张四一犯。亦曾谕令详细诘讯。如彼处查有党羽在江苏地面者。一经咨照。该抚即速上紧协拏。毋存畛域之见。如刘五供有安徽人犯。亦一体派员前往会缉。将此传谕彰宝知之　　

○又谕、据彰宝等奏、查讯两淮提引一案。办理尚未详尽。如所称各盐政。虽俱在任年久。细加查察。尚无留寄商人生息余利银两。究诘各商。仍无出首。似不敢欺瞒等语。所见非是。高恒。普福。在两淮盐政任内。历年俱久。今查高恒家产。几值数十万。一应精粗什物具存。且其平昔费用奢侈。核其现存赀产。不甚相悬。似此外不应更有隐饰。若普福家当查办时。所存赀财无几。而京城即查有寄代营运之事。则其在任时。豫为寄顿地步。断不能免。伊用度远不及高恒。且以每年所得养廉计之。为数亦复不少。何至其家竟空诸所有。乃彰宝等竟谓其并无留寄。朕实所不信。至引卢见曾。杨重英。名下查出隐寄累累。即指为各商不敢他有隐瞒之证。犹为舛谬。卢见曾一案。由东省据供交查。杨重英一案。由该旗奏闻饬办。该商等知其无从抵赖。不敢不据实承认。并非伊等先期自行首报也。今普福查出财产。既属寥寥。而其往时。又无多花用。所积历年廉俸。何所归著。彼与各商交结甚久。岂有不托商家代为封殖。而其今年调任之后。心存疑畏。又岂能不向两淮巧为安顿乎。商人等。特因未有指实。故不肯矢口轻承。或念普福多分提引旧情。不肯和盘托出。彰宝等岂可听其一二支饰之词。遂据以为实然乎。著传谕彰宝等。即提各商到案。详悉开导。逐层研诘。务令供吐实情。水落石出。不得任其含混抵饰。如各商执迷不悟。其事岂能终不败露。将来别经发觉。则是各商自取重罪。即该抚等。亦不能辞其咎也。至余引无著银。三百九十六万余两。其中虽有代高恒。普福。卢见曾。垫办器物之项。亦系各商等有意结纳。巧于趋奉。且浮冒价值。仍系各商侵蚀所致。所有此项无著银两。将来无可追抵。仍应于该商等名下追还。同一应行入官之项。何必为普福狡展隐匿。甘心代人任过耶。各商等。前于屡次南巡。承办陈设诸事。彼时因念伊等出力急公。故稠叠厚加恩赉。孰知伊等即以官窝正款。冒认己赀。既邀顶带优荣。又复坐获厚利。且因并无稽查。任意浮开妄费。如此存心。天良何在。今案情自行发露。实属天理难容。朕从宽不加伊等罪谴。已属逾格施恩。今止令其归还款项。于情理既属当然。而众力亦非不给。可将此剀切谕商众知之。至卢见曾令商人办买古玩。未给价银至一万六千余两之多。可见其上下串通。分肥侵蚀。俟解到扬州时。一并严审究拟具奏。其解任运使赵之璧。既讯无染指情弊。姑免深求。但伊在任。目击盐政如此妄行。不能阻止。及据实入奏。自有应得处分。俟此案审结时。照例查办可耳　　

○乙巳。谕曰、高晋奏、上下两江地方。本年五六月间。虽间得雨泽。未能一律普遍。近水低田。尚可车引。高阜之区。难于戽灌。时已立秋。不能赶种杂粮等语。所奏为时太迟。已于摺内批饬矣。朕于农田晴雨。常廑宵旰。每谕各督抚随时入告。冀得周知薄海民生休戚。早施补助。今两江夏雨愆期。地方政务孰有要于此者。该督等。所司何事。岂竟漠不动念。不及早据实上闻乎。至该处水乡洼地。可引溉莳秧者。收成自不致歉薄。其高田山阜。赶种既逾节候。恐不免有偏灾。朕心深为轸念。著该督抚迅速查明通省各属。有被旱成灾。应行赈恤之处。即行董率属员。实力妥协查办。毋使闾阎稍有失所。以副朕惠爱黎元至意。仍一面将办理实在情形。速为覆奏。其应缓徵者。即行缓徵。以纾民望。该部即遵谕行。寻奏、被旱州县。祇十分中之一二。现查勘办理。报闻　　

○谕军机大臣等、据阿思哈奏、奸僧海印。于汤阴县地方。偷翦民人申燕子辫尖。经村众县捕追赴擒获。并于担头查有拧绳短发十余绺。屡经讯问。供词狡展。惟该僧形颇委顿。若急用刑夹致毙。反至无可根究等语。所见甚是。此等奸徒。类多诡谲。虽踪迹显然。而事发到官。每每茹刑狡抵。希冀毙于杖夹。转无从得其底细。昨京城拏获僧人普辉。情形亦略相似。可见奸匪鬼蜮伎俩。大略相同。自应设法研鞫。不可徒事刑求。致夥党无由根究。著传谕阿思哈。督率司道等。多方研究。一得确情。即按供严缉党羽。毋使漏网远扬。并一面饬属上紧搜拏。不拘僧道人众。凡有踪迹可疑者。即行缉捕。以绝根株　　

○又谕、今日富尼汉奏、卢见曾先期得信。寄顿情由一摺。所办尚有不实不尽之处。已于摺内批谕矣。此案不过寻常办事件。东省现有割辫匪犯一案。关系最为重大。该抚既有由驿驰奏之事。何不将近日曾否续获要犯。及已获各犯有无续吐供词。一并具摺奏闻。匪犯蔓延数省。扰害闾阎。不可不及早究出首犯。搜缉余党。以除民患。山东虽已拏得数人。而案内为首重犯。至今未能弋获。昨据高晋奏、东省审出首犯玉石。江南并无其人。固系江省督抚等查办不力。但此辈供词狡饰。原难尽信。即如蔡廷章等所供吴元。通元。籍贯。亦前后互异。可见鬼蜮伎俩。故将供词闪烁游移。巧于掩匿。希图迁延时日。巨魁或幸以漏网。已谕令该抚、将蔡廷章。靳贯子。二犯。派委干员。严行管押。解赴行在候讯矣。但蔡廷章原供。有与通元。在济宁分路之语。恐正犯仍在山东地面藏匿。亦未可知。富尼汉务当上紧督饬所属。迅速捕缉。不得因已获数犯。遂谓可以卸责。遽尔疎懈。致要犯潜踪远扬。至摺内所叙卢谟供称、伊于六月二十七日。往见徐步云。告知扬州提引一事。复至伊戚纪昀家探问。亦与徐步云所告相同之语。显系卢谟欲出脱伊戚纪昀。专归罪于徐步云之意。昨经刘统勋等。讯明卢荫恩。张起。及纪昀。各供。均系纪昀于六月十三日。见卢谟等。告知两淮盐政有事。卢谟遂于十四日寄信回家。是纪昀亦系豫露信息之人。今卢谟供称、二十七日。至纪昀家探问。所告亦如徐步云之言。与京城讯取供词迥异。卢谟之欲为伊戚开脱。不问可知。何该抚辄据一面之辞。竟信以为实然耶。又所讯在家隐寄赀财。卢谟不知情由之处。亦属不确。卢谟既在京得知提引之事。焉知其不豫先通信德州。授意家中。将赀财早为藏匿。现已谕刘统勋等。将张起等再行严讯。无难水落石出。著富尼汉将卢谟亲提严讯。不得令其饰词抵混。至卢见曾家财。既据查出李容等各家寄顿情节。岂有此外更无藏匿之理。并著富尼汉一并严切研究。毋任丝毫隐饰　　

