<!-- { "loadSidebar": true } -->
○山东巡抚阿尔泰奏遵旨办米运直。已饬沿河州县。并青。莱各属米价稍平之处购备起运。如有不敷酌动仓谷。开明米价或需豆石。定于何处交收。咨方观承商办其发价购买。雇舟拨运委布政司崔应阶总理。递运接收委粮道商思敏经管。仍饬各该管道府妥速办理。得旨嘉奖　　

○铸给奉天锦州属梨树沟明水塘。清河白土厂。四处边口章京图记。从副都统恩丕请也　　

○丁未。改铸直隶提督总兵官印。从提督色克慎请也　　

○命大学士来保刘统勋、兵部尚书刘纶。左都御史彭启丰。兵部右侍郎托恩多。刑部右侍郎蔡鸿业。礼部右侍郎双庆内阁学士窦光鼐为殿试读卷官　　

○旌表守正捐躯之直隶吴桥县民张道贤妻陈氏河南内乡县民戴双玉妹戴氏　　

○戊申。策试天下贡士孙效曾等一百八十七人于太和殿前。制曰朕祇荷天祖鸿庥。光缵丕绪。地大物博际盛思艰上理勤求永怀考赞深惟心源治迹。道在交修物力民庸。功蕲攸济。尔多士资言成信。亮所稔闻尚殚矢陈用酬延伫。圣学之传。首崇心性虞书十六字。尚矣大学言心不言性。而朱子序大学言性独详。中庸言性不言心。而朱子序中庸。言心独详将非交引互发。义即偏而不举欤。性者心之神明。心者性之郛郭是言性足以统心。而道心与人心何以判义理之性与气质之性何以歧。张载曰、气质之性君子有弗性者焉。然自孟子以性善辟百氏之说。而性恶三品。后儒犹事纷呶。岂子舆力挽狂澜。意严矫枉。虽尼山相近相远之训。不可以语中人以下欤史有二体。纪传法尚书编年法春秋。朱子本司马光资治通鉴之旧大书分注。约为纲目囊括一千三百余年史事。为编年正轨。足便览观。厥后薛应旂有续通鉴商辂有宋元续纲目。能不失二书初指否明通鉴纂要。本出自官辑。与顾锡畴、王世贞、陈仁锡辈。取备兔园册子不同。而隶事详略。亦未完善已命馆臣厘次分进。几暇手批评骘。凡前史义例未安必往复刊定。勒为辑览一编。嘉惠来许有志三长之学者。夙习发明书法考异。集览诸家之言能研核折衷而切指其利病否。粜籴盖昉乎古。质剂致民遗意。考其委积所在。若乡里、门关郊里、野鄙、县都、厥用曷分。后此三仓建置相仍。在官在民孰为便利。唐之和籴。宋之寄籴裱籴等名。一切权宜取济。而法随人弊其戾于前规者安在。国家昇平康阜。旸雨应时。第一隅歉获偶闻。动需挹注。常平社谷所贮既命所司以时贷拨近复出太仓以平市值。截漕艘以支给赈。且采运奉天豫东羡粟。以广灌输。擘画不遗余计。然自窌囷充牣而或大贾居奇驵牙登垄。因缘蠹耗。检举难周。矧事由补救一时非可援为经制。则所谓求裕民足食之本策果奚先。沟劣所以备水旱。时蓄洩也大禹决川距海。必兼浚畎距川。未闻以坟壤涂泥异制。暨周官遂人则捐膏腴。匠人则治沟劣。且多于赋。意至深远。近世言水。猥详于南而略于北。讵不以南居泽国。北处中原又积涝鲜逢欤。不知水无所坊。旱无所潴。高原之患。势均泽国前者中州山左。工已递兴。比因畿辅秋霖余潦滨河下隰之区节宣未鬯。屡遣大臣莅事疏导庶几消阏遏而利耕甿。顾沧津犹可洩尾闾而淀沽或难回釜底。捍田弃地何道之从。夫溯邹峄之圣涯。披唐虞之治境四鬴赢而野多秉穗。百川涤而田不污莱。隆郅之图。跂予昕夕久矣。尔其诵言所学胪著于篇毋泛毋隐。朕亲裁择焉　　

○谕前据爱必达。宋邦绥先后奏到。湖北恩施县。拏获逆犯刘三元一案刘三元假托梦话。敢行狂悖自应照大逆律。严行定拟。其家属人等。亦律应缘坐。以彰国宪。今据陈宏谋奏、已将该犯原籍住居。应行缘坐之弟兄刘先升。刘先选刘先铨。及其兄弟之子刘兆卿等解赴武昌。听候审志等语。但查阅刘先升等供词。与刘三元分居已十有余年。该犯又久经外出。其在湖北书写逆词。刘先升等远隔原籍。实不知情。伊等家内。亦并无悖逆字迹。皆属安分务农之人。若俱照律缘坐。情殊可悯。且该犯丧心病狂之语。托诸梦呓其疯癫似非尽由捏饰。与有心肆造逆词者。尚属有间。今已罪坐本犯。亦足以昭炯戒。所有应行缘坐之刘先升等。俱著加恩免其缘坐。概予省释　　

○谕军机大臣等、据陈宏谋奏、拏获逆犯刘三元原籍弟兄等咨解本省查审一摺已明降谕旨加恩免其缘坐刘三元书写逆词敢行狂悖自属法无可贷但其致犯之由托诸梦呓语句不伦。疯癫似非尽由伪饰且其弟兄刘先升等、分居既久远在湖南家中并无悖逆字迹。实属安分务农之人是以特为宽宥。恐各省督抚等、因有此旨将来遇此等案件。即捏造疯癫。希图开脱。俾实在悖逆重犯。虽至败露。不过罪止一身而应缘坐之人。俱得幸逃法网。则非所以彰国宪而正人心矣。若核其形迹。果不干涉。与此案情节相似者。原可据实奏闻。候朕酌夺。该督抚等、断不得豫存成见。迁就了事。可将此传谕各督抚知之　　

○又谕曰、明瑞等奏称、叶尔羌应彻之索伦兵若于八九月起程。自当在伊犁过冬。或夏令即已遄行。则度库克讷克岭。由珠勒都斯一路。经过乌噜木齐至乌里雅苏台。回抵游牧已行文新柱。海明。旌额理等语。各回城彻回索伦察哈尔兵。由伊拉里克。至乌噜木齐路多戈壁。故皆于伊犁过冬。今明瑞等所奏、系从阿克苏以东赫色勒河上游过岭。水草颇饶。道路亦近。嗣后彻回之索伦。察哈尔官兵若值有水草之时。自当行走此地。即起程稍迟。亦不必往伊犁过冬。现在各城有积贮粮石。随其所至足资憩。并当取道于此。以免纡回。著传谕明瑞。及各驻劄大臣等知之　　

○陕甘总督杨应琚奏、乌噜木齐为新疆要区。现召募开垦。该处向设副将一缺。改总兵添设镇标中营。及城守营。合原设左右二营。共成四营。统听巴里坤提督节制。乌噜木齐以东。巴里坤以西之屯种处绿旗兵。责成总兵督理。巴里坤提督。东有哈密沙州。西有乌噜木齐。居中调度。其添设二营之将。备。千。把。外委。各官。即于陕甘二省。闲僻营分移改。得旨允行　　

○以吉林副都统傅良。为归化城都统。调镶黄旗蒙古副都统福珠礼。为吉林副都统　　

○己酉。谕、刑部奏湖北归州民妇张吴氏犯奸一案。供出伊夫张洪舜。及伊夫兄张洪贵。犯盗监禁。其姓名与从前该州知州赵泰交。滥刑妄断案内。开释监犯张红顺等、字音相同。而后发盗案。并未据该省题报。前后情事。种种可疑。请交该督抚另行查审一摺。已批示依议速行矣。今思此案事隔经年。中多疑窦。该督抚以至承审各员。或有回护。亦未可知。若不彻底查究。何以清谳牍而雪民冤。著派侍郎阿永阿。驰驿前往。顺道会同河南巡抚叶存仁。速赴该省。秉公详悉研讯。务得实情核拟具奏其河南巡抚印务。著布政使辅德。暂行护理。此案审结后。叶存仁即由彼处仍回原任。不必同阿永阿来京复命　　

○谕军机大臣等、今日刑部奏、湖北归州民妇张吴氏犯奸一案。据供伊夫张洪舜。及伊夫兄张洪贵。因盗案监禁等语。查张洪舜等弟兄名姓。与从前该州赵泰交。滥刑妄断案内之张红顺。张红贵字音相同。前案审释未逾数月。如果系良民。何以复犯大案。且又并未题咨报部。其中情节。种种未协请交该督抚。逐一查审一摺。已批依议速行。仍著该督抚即行摺奏矣。今思此案。疑窦多端。若非彻底清查。难分泾渭。特派侍郎阿永阿。会同河南巡抚叶存仁前往该省查办。务得实情。著传谕爱必达。宋邦绥。于阿永阿等未到之前。将此两案确查。即行详悉覆奏。此事外间舆论纷纷。一经钦差查办。自难丝毫掩饰。爱必达从前不过暂署抚篆。为时未久。宋邦绥更属新任。皆非经办此案之人。若从前办理。果系舛错不妨据实奏闻。即未能访闻更正。过非出于有心。尚可不加深责。倘稍存成见回护前非将来审案水落石出则该督抚取戾更重。朕断不能为之曲贷也著将此传谕知之　　

○又谕、今日刑部奏、湖北归州民妇吴氏犯奸一案。据供伊夫张洪舜。及伊夫兄张洪贵。因盗案监禁等语。查张红顺。张红贵。字音相同。前案审释。未逾数月。如果系良民。何以复犯大案。且又并未题咨报部。其中情节。种种未协请交该督抚。逐一查审一摺。已派阿永阿。叶存仁。前往查办矣。此案固非高诚任内之事。但伊到任。已将一载。岂竟毫无闻见。若从前办理。果系舛错。何妨告之督抚。即予平反。并不妨据实入奏。朕必嘉其能事。乃悬案经年。不谳不结。岂明知此案之非。中多顾虑。而模棱取巧耶。抑漫无觉察。遂尔因循废事耶二者必居一于此。著传谕高诚将此案实在情形专摺密奏。直抒己意。不得与督抚相商如稍存扶同回护之见。上下联为一气。希图朦混。一经钦差大员审讯确凿。则是自取罪戾。噬脐无及矣　　

○又谕、据巡漕御史朱续经奏、天津等处。于本月十七八两日。虽经得雨。尚未敷足。嗣后更得滂沛大田布种。可以及时等语。昨总兵丑达。盐政达色亦俱奏称、天津得雨约有二寸。该处情形若何。是否尚需雨泽。其秋禾俱已布种齐全否。著方观承速行查明。据实具奏。以慰廑念。寻奏天津。武清。一带。得雨二寸。二麦改观。秋禾盛发。未种者俱已补种。保定。静海。香河。等处。得雨二寸。及寸许不等惟津南未得沾渥。得旨、览奏俱悉　　

○又谕、民间米粮交易。向来设立牙行。原以辨物情而权价值。乃驵侩之徒。夤缘投充。肆其垄断居奇之弊。粮价转滋腾踊。闾阎不免贵食之累。昨召见苏昌。询及粤东米价。据奏、从前市粜昂贵经督臣杨应琚将米行经纪裁革。迩来市价大平等语。但查据户部。则广东裁革米行经纪。并未咨部。无凭查核。著询问杨应琚从前粤东米行。果否经该督任内裁汰。及裁汰而未经报部各缘由。逐一详悉具奏。再方观承。尹继善、杨应琚俱久历封疆。素称晓事。所有米粮牙行一项。应否通行酌裁之处。各按地方情形。悉心体察据实具奏。可一并传谕知之　　

○豁除山东德州、东平阳信、乐陵、商河、滨州、利津、泗水、城武、观城、聊城、博平、茌平临清、高唐、夏津、东昌、福山、栖霞宁海等、二十州县卫。垦不成熟地。四十六顷七十七亩有奇额赋　　

○庚戌。旌表守正捐躯之江苏仪徵县民王忝相妻张氏　　

○辛亥。上诣春园、问皇太后安　　

○还宫　　

○上御乾清宫。召读卷官入。亲阅定进呈十卷甲第　　

○谕、嗣后殿试进呈十卷。不必豫拆弥封候朕阅定后。再行按名传齐带领引见　　

