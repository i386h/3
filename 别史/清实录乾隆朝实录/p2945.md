<!-- { "loadSidebar": true } -->
○又谕、盛京五部侍郎。俱著申饬。今日由吏部带领引见五部司员笔帖式等。清语俱甚平常。盛京系发祥之地。此处部院衙门官员等。岂惟应熟习清语。即平日说堂论事。亦当互相清语。身为旗员。岂可不能清语乎。如武职官员。清语生疎。朕必于将军是问。文职俱系侍郎所属。又皆办事之人。不能清语。实为弃本。此皆由五部侍郎。不能勤习清语。以至属员任意汉语之所致也。除此次宽免不究外。嗣后如有来京引见官员内。清语平常者。朕惟于该部侍郎是问。并通行饬令盛京将军、副都统、侍郎等。文武官员。俱宜勤学清语。勿失满洲旧习。　　

○是日、驻跸噶布该大营。　　

○癸卯。上谒福陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕、本年顺天乡试。诸生中年届八十以上。三场完卷者。田集盛等三名。榜发俱未中式。念其年已衰老。犹能踊跃观光。宜沛渥恩。以广作人雅化。著加恩将田集盛、王宾、段三连、三名。赏给举人。准其一体会试。俾皓首穷经者。得偿夙志。用昭嘉惠士林至意。　　

○调正红旗护军统领明喜、为镶黄旗护军统领。以镶红旗满洲副都统善德、为正红旗护军统领。　　

○是日、驻跸马关桥大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十八


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。九月。甲辰。上诣福陵。行大飨礼。礼成。即往谒昭陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○临武勋王扬古利墓赐奠。　　

○谕、朕恭谒福陵。派出庄亲王永瑺、供献太祖高皇帝奠爵。伊宜敬谨供献。乃永瑺于末献奠爵。以致擦曾□□。甚属疏忽。著罚王俸五年。以示警戒。　　

○敕谕袭封哈萨克汗杭和卓曰。昨据驻劄塔尔巴哈台大臣等具奏。尔父阿布勒比斯病故。朕闻深为悯恻。尔父阿布勒比斯。自归附以来。深感朕恩。约束游牧属人。于边禁偷盗等案。尽力妥办。朕甚嘉奖。今闻溘逝。殊堪悯恻。朕特施殊恩。令伊犁将军、由彼处派大臣前往祭奠。尔杭和卓、系阿布勒比斯长子。加恩将尔父王爵。令尔承袭。今将袭封敕书。并大缎四匹。一并发往。尔平素善能协助尔父。办理游牧事务。朕亦深知。今尔袭爵。应感朕恩。留心约束属员。在边游牧驻劄之哈萨克等。照例俱令远移。勿致偷盗滋事。尔兄弟务须友爱。邻境部落。永宜和好。勿隐别部逃窜之人。如有公事。惟秉公禀伊犁将军、嗒尔巴哈台大臣等转奏。万弗希利取巧。尔果于一切事务。知感朕恩。留心办理。谨慎遵行。朕必倍加恩泽。杭和卓、奉到敕书。祗领缎疋。一切惟务实心奋勉。以期永受朕恩。钦哉。　　

○予故太子太保大学士英廉、祭葬如例。谥文肃。　　

○是日、驻跸瓦子峪大营。　　

○乙巳。上诣昭陵。行大飨礼。至盛京。诣太庙行礼。恭阅奉安五朝册宝。　　

○遣官祭福陵昭陵之寿康太妃。宸妃。懿靖大贵妃。康惠淑妃。并公主园寝。　　

○遣官致祭克勤郡王岳托、武勋王扬古利、宏毅公额亦都、直义公费英东墓。暨贤王祠。辽太祖陵。　　

○遣官祭辽河。长白山。浑河。松花江诸神。　　

○赐扈从王公大臣蒙古王贝勒贝子额驸台吉等食。　　

○谕、盛京为我朝根本重地。兵丁皆知恪守旧风。娴骑射以裕武备。现已校阅。分别赏赉。其读书之士。亦渐摩文化。蒸蒸日盛。堪与畿甸比隆。朕銮辂所临。青衿献诗趋迓。弦诵彬彬。具见胶庠乐育。自宜一体加恩。用彰作人盛典。著将盛京满合二号。及奉天所属各学岁考。广额一次。其向来取进六名以上者。增额三名。四五名者。增额二名。二三名者。增额一名。该府丞其悉力校录。甄拔殊尤。副朕嘉惠士林至意。　　

○又谕、向来銮辂时巡。每优赐高年粟帛。以昭行庆。况盛京诸处。乃祖宗德泽培贻。累洽重熙。引恬引养。尤徵仁寿之庥。兹跸路经行。多有年逾耄耋。庞眉皓首。扶杖欢迎者。宜沛恩膏。以彰盛美。所有奉天等处旗民男妇。官兵母妻七十以上者。各给布一匹。米五斗。八十以上者。给绢一匹。米一石。九十以上者倍之。百岁者。加赏大缎一匹。彭缎一匹。用示优老引年至意。　　

○又谕、朕此次至盛京。恭谒祖陵。将军大臣以至官兵。均各奋勉执事。除官兵等另降谕旨。赏银二万两外。将军永玮、赏银三千两。将军庆桂、赏银二千两。副都统成策、德福、侍郎鄂宝、宜兴、伯兴、荣柱、德福、府尹奇臣、府丞蒋良骐、共赏银三千五百两。总管赫楞泰、诺木齐、纳兰泰、掌关防官福昌、倭什布、拉隆阿、包衣佐领伊伯、英额、广索、福绍、共赏银一千五百两。　　

○又谕、朕此次至盛京。所有本处官兵。各加奋力勤勉。而将军庆桂、带来吉林官兵。现随营当差。亦颇属出力。虽曾经普施恩赉。其格外出力奋勉者。著再施恩赏银二万两。交将军永玮、将军庆桂、视伊等差使轻重。分别等次赏给具奏。　　

○又谕、盛京大清门两旁。立有下马木牌。著换立石牌。兼刊清、汉、蒙古、西番、回子、五体字。　　

○户部议覆、吉林将军庆桂奏称、阿勒楚喀、拉林、二处官庄、壮丁、五十五名。除陆续挑补残疾壮丁之缺。壮丁十二名。俟五年满交粮石之日。报部办理外。其余壮丁四十三名。自乾隆四十一年起。至四十五年止。此五年内。能满交粮石内。有未入尺之子十四名。各应除出一子。照例入于吉林民籍。无子嗣壮丁二十九名。应照例注册。俟生子之日。除出一子报部办理。应如所请。从之。　　

○是日、驻跸盛京旧宫。至已酉皆如之。　　

○丙午。上诣景佑宫行礼。　　

○阅视天坛、地坛、堂子、新修工程。行礼。　　

○临克勤郡王岳托墓、赐奠。　　

○御迪光殿。勾到秋审官犯、服制、及云南、贵州、情实罪犯。停决官犯斩犯四人。绞犯三人。服制斩犯二十人。云南绞犯七人。贵州绞犯八人。余三十八人予勾。　　

○谕、朕恭谒祖陵礼成。所有随驾之王公。俱著纪录一次。文武大臣官员。俱著各加一级。　　

○又谕、朕诣盛京。恭谒祖陵。所有直隶、奉天等处。办差文武官员。俱著加恩各加一级。其现有降级之案者。准以所加之级抵销。　　

○又谕、此次自山海关以至兴京。往来道路。并著加恩照关内之例。一体报销。　　

○又谕、本年秋审招册内。经九卿核议。由缓决改入情实者。河南省多至二十三起。山西省多至三十一起。殊出意料之外。各省秋谳大典。由该抚等详酌案情。核实具题。即偶有出入。多亦不过数起。是以定例失出五起以上。即应交部议处。昨福建省秋审缓决人犯。经九卿核改情实者。有十五起之多。业经传旨申饬。并令该抚明白回奏。今河南、山西、两省。又比闽省核改情实人犯为多。何裕城、农起。一任刑房幕宾拟定。漫不经心。咎实难辞。著交部严加议处。仍将该抚等所拟缓决。及九卿核改缘由。摘录略节。发交该抚等阅看。令其逐一明白回奏。　　

○又谕、据管理宝泉局侍郎诺穆亲等参奏。云南省赵州知州彭焕、解运京铜。共短少铜二万二千余觔一摺。据称该运员心地糊涂。应对茫无头绪。恐有侵亏盗卖情弊。请将彭焕革职、交刑部审讯。其短少铜觔。行文云南巡抚。照例补解。并将该督抚、及详委不慎之各上司。交部分别议处等语。朕当面问之福康安。称该员实系平庸。滇省运京铜觔。事关鼓铸。该督抚自应遴委明干妥员。小心领解。方可不致贻误。乃富纲等、率将此等庸劣之员。滥行派委。以致短少铜数。至二万二千余觔之多。除将该督抚等、交部分别议处外。富纲、刘秉恬、著传旨申饬。其赵州知州彭焕、著革职。交刑部审讯办理。余俱照该侍郎等所请行。　　

○丁未。上临宏毅公额亦都、直义公费英东墓。赐奠。　　

○谕、朕于十月十七日回銮。十八日告祭奉先殿。在前殿行礼。所有祭文。交翰林院另行敬谨撰拟。　　

○江苏巡抚闵鹗元疏报、阳湖、青浦、二县。乾隆四十七年分、开垦田地一顷八十亩有奇。　　

○戊申。上御崇政殿。扈从皇子王公大臣官员、并蒙古王贝勒贝子额驸台吉、及盛京文武大臣官员。朝鲜国使臣等。行庆贺礼。　　

○御大政殿。赐扈从皇子王公大臣蒙古王贝勒贝子额驸台吉、及盛京文武大臣官员。朝鲜国使臣等宴。并赏赉有差。　　

○遣官祭历代帝王庙。　　

○遣官祭都城隍之神。　　

○御制文溯阁记曰、辑四库之书。分四处以庋之。方以类聚。数以偶成。文渊、文源、文津、三阁之记早成。则此文溯阁之记。亦不可再缓。因为之辞曰。权舆二典之赞尧舜也。一则曰文思。一则曰文明。盖思乃蕴于中。明乃发于外。而胥藉文以显。文者理也。文之所在。天理存焉。文不在斯乎。孔子所以继尧舜之心传也。世无文。天理泯而不成其为世。夫岂铅椠简编云乎哉。然文固不离乎铅椠简编以化世。此四库之辑。所由亟亟也。兹则首部告成。纲纪已定。与之暇以究其核。督之勤以防其忽。乙夜几暇。亦亹披览。怪僻侧艳。涤濯刬磢。犁然理明。裒然文显。所余三部。惟钞胥之事。然而豕亥陶阴。犹不可不讐校也。四阁之名。皆冠以文。而若渊、若源、若津、若溯。皆从水以立义者。盖取范氏天一阁之为。亦既见于前记矣。若夫海、源也。众水各有源。而同归于海。似海为其尾而非源。不知尾闾何洩。则仍运而为源。原始反终。大易所以示其端也。津则窃源之径而溯之。是则溯也津也。实亦迨源之渊也。水之体用如是。文之体用。顾独不如是乎。恰于盛京而名此名。更有合周诗所谓溯涧求本之义。而予不忘祖宗创业之艰。示子孙守文之模。意在斯乎。意在斯乎。　　

