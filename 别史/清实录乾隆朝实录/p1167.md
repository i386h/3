<!-- { "loadSidebar": true } -->
○庚戌。孝惠章皇后忌辰。遣官祭孝东陵。　　

○谕军机大臣等、据班第奏称、从前赏给阿睦尔撒纳、班珠尔等、大牲畜一万头。羊一万二千只。因伊擒拏玛木特。未经支领。今事竣回游牧。仍照原定数目交付。乃扎木参等、托故不领。竟回游牧。班珠尔等、亦因而同回。现择肥大牲畜五千余头。羊一万只。差人送交唐喀禄处。令其转为分给外。其余大小牲畜。应如何送往。或派人看守之处。问明阿睦尔撒纳、再行办理等语。此项牲畜。乃朕特恩赏给伊等为业之物。前因出兵难带。派人代为牧放。尚属可行。今事毕、理应祇领带回。即不能带往。亦当留人牧放。竟不领而去。非为牲畜疲瘦。总缘伊等贪心。以为不领此项牲畜。必另支给口粮。若设此想。尤属骄恣。自应量加节制。伊等乃不敢妄为。于明年进兵时。方能有益。将此寄知班第、伊等未经带去牲畜。若差人来领。仍照数支给。如不来领。又不差人牧放。即归官使用。阿睦尔撒纳尚属晓事。伊去时。曾将此辈贪掳之处。明白晓示。班第见阿睦尔撒纳时、可谕令知之。　　

○礼部尚书王安国奏。安徽省岁进霍山芽茶。例由六安州知州题达查题本皆由督抚。今以知州列名。实为踰分。请嗣后贡茶止令该州具文申部停其出本从之。　　

○盛京礼部侍郎卡塔海奏每年永陵。四大祭惟宗室章京等行礼。并无大臣前往请嗣后令盛京五部侍郎轮值一员。恭诣永陵率众官行礼。得旨。如所奏行。　　

○旌表守正捐躯之直隶任县民孙洪妻贾氏。清丰县民王朝妻胡氏。江苏睢宁县民何珠妻王氏。河南郑州民牛淑和妻刘氏。　　

○辛亥。上幸瀛台。　　

○幸大学士来保、予告大学士福敏第视疾。　　

○谕军机大臣等前经降旨由张家口安设喀喇沁喀尔喀。及随营各台站。令兆惠富德总统办理。其额尔齐斯种地兵丁。著努三照管。可传谕兆惠、努三、均不必在参赞大臣上行走。明年进兵。运粮甚属紧要。此时兆惠亦应留心催办。　　

○闽浙总督喀尔吉善、福建巡抚钟音奏、闻属仙游县生员李冠春、拦舆具呈、投递济时十策。语多诞谬。而第六条妄议衣冠制度。尤为狂悖。当即拘拏研讯。照例定拟斩决。谕军机大臣等、据喀尔吉善、钟音奏、福建仙游县生员李冠春、拦舆献策词语狂悖请旨即行正去一摺。所办甚是。摺内并称、讯据该犯于乾隆十七年、曾经呈过陈巡抚。随将原稿搜出。并无服色河决诸说。与现在策本不同等语。是陈宏谋彼时不行举发。虽属隐忍。尚以其无甚谬逆之言起见。朕是以从宽姑免深究。然以陈宏谋之为人论之。即使当日见此谬逆。诸说亦未必不心存讳匿。或将置之不论也。生员上书言事。已干犯禁令。使陈宏谋早能严加戒饬治罪。该犯或因此知怕儆惧。不至益肆妄谈。毫无忌惮。易所谓小惩而大诫小人之幸。今该犯之自罹重辟皆陈宏谋之婉词批发。有以酿之耳。陈宏谋著传旨严行申饬。嗣后。倘不思痛改前非。遇事苟且掩饰。仍蹈沽名邀誉之恶习。必不能逃朕洞鉴。思再邀宽典也将此一并谕令知之。　　

○以亲王固伦额驸色布腾巴勒珠尔亲王衔琳沁郡王讷然库班珠尔郡王衔青滚杂卜尚书公达勒当阿总督伯鄂容安、护军统领乌勒登为北路参赞大臣亲王额琳沁多尔济车凌、郡王车凌乌巴什贝勒车凌孟克、色布腾、贝子扎拉丰阿、公巴图孟克玛什巴图将军阿兰泰、为西路参赞大臣。　　

○壬子。上幸瀛台。　　

○以散秩大臣德禄、为镶蓝旗蒙古副都统。　　

○癸丑军机大臣等奏、查设窖藏冰。每年通州。应运京城冰二千块。道里较远。计块予值。不若即在京取用之便。现在龙王堂。莲花池、等处得冰甚多。即以通州应运之数就近增取。其通州取冰之例。应停再热河等处乃巡幸驻跸之地用冰无多。请嗣后热河藏冰定为二千块喀喇河屯三百块巴克什营等七处各一百块报闻。　　

○定北将军班第等奏、臣等派扎萨克一等台吉三都布多尔济等照看新收乌梁海迁移居住共计新收乌梁海四百四十五户一千六百七十八口据三都布多尔济文称、于十一月初一日行至特斯鄂衣浑等处游牧交与和托辉特贝勒青滚杂卜旗内、照看居住之台吉班扎喇克察等用心照看令住于特斯鄂衣浑等处。其新收扎哈沁人等共六百二十二户二千三百五口。亦经参赞大臣努三照看安插报闻　　

○以故四川松茂道属磨下寨土百户的那子可旺、贵州黎平府属潭溪蛮夷长官司正土官石声淳子达极袭职。　　

○甲寅。上诣皇太后宫问安。　　

○幸瀛台。　　

○谕曰、库克新玛木特、著授为内大臣。在御前行走。通玛木特、著授为散秩大臣。在乾清门行走。库克新玛木特之子车凌达什。得木齐达什敦多布、俱授为三等侍卫。得木齐苏珠克图、授为蓝翎侍卫。　　

○又谕、世管佐领沈铎出缺。据正白旗汉军都统奏、将沈铎之子沉定文拟正。从未承袭之长房子嗣沈召文拟陪。所办甚属拘泥。凡世管佐领缺出。虽例将出缺之子拟正。亦应论其袭次多寡。不得专以出缺之子拟正。而反将从前承袭数次之子孙。不行奏拟。即拟陪之人。虽论房分挑选。亦当酌其有无承袭次数。与人之贤否。今查阅沈铎家谱。沈铎系袭沈惠之缺。沈铎出缺。将伊子沉定文拟正尚可。至沈召文虽属长房。乃从未承袭之支派。何得即以拟陪。而反将曾袭佐领沈熊兆之子沉志恒。不行列入。于情理殊为未协。著交该都统、再行酌拟具奏。此后拣选世袭官员佐领。于定例相符者。自应照例办理。其不合例者、务按情理声明具奏。毋得拘于成例。　　

○协办陕甘总督尚书刘统勋等奏、西路所需战马。约计几六万匹。前准廷议、摘调本省。及东晋二省营马。并本省沿边、及伊克昭等盟、购买之马应用。今各该盟解来实数。止得二万三千七百余匹。且疲瘦居多。西路战兵。须于明年四月内、全抵军营。正月间、即应由餧马处所。陆续起解。前项马、即加意牧养。断难增其膘力。查甘省递送满洲蒙古官兵。系于陕省标营、及西安、凉州、驻防各营马内抽调。前准廷议。于甘省分设五大站。拨营马应用。今北口马匹。难资备战。若用以递送官兵。尚可不至竭蹶。其原派安站营马。皆膘力充足。请移以备战。查此项递送官兵。除雇觅民马、原调营马、合以甘省各营。并凉州满兵自骑本马。及东晋二省解到。与本省沿边采买。可得马六万一千余匹。尽足敷用。再甘省口内各标营马、并凉州宁夏满营。拨调之外。共缺额马二万八千八百余匹。现议安站之口马。及将来西安满兵、固提兵、骑赴肃州马。合计三万二千余匹。臣等拟以七分留甘。三分还陕。补各标营调缺之额。不敷者购补。至甘肃安提一营。调缺马六千匹。查现到哈密之察哈尔、及明春赴军营之厄鲁特、阿拉善等官兵。换存骑马。数可相抵。即令就近留补。再陕省各标马。既资备战。解送时、仍令本营住支马乾。于沿途。照东省拨来战马例支给。得旨、如所议速行。　　

○乙卯。谕军机大臣等、硕色等奏、驱逐沙匪尽出猛境一摺。此事该督等、从前调兵办理。已属失宜。而游击马秉祥、又不即迅速带兵往追。已传谕将不行严参之该督抚等、严行申饬。今据奏、沙匪由慢毛猛勒一带。遁入交阯地方。可知马秉祥、若于奉派之日。即能奋往追擒。何俟半月之后。所至并无踪迹。始称逃遁出境。徒以空言缘饰。看来沙匪并非逃遁。总由该弁怯懦延缓。已值伊等抢掠餍足。从容出境耳。似此则从前派拨兵丁。究竟何益。著传谕该督等、此次兵行、一应粮饷用度。不准开销。俱令该督抚、及怯懦之马秉祥赔补。仍令其查明马秉祥、平日办理营伍如何。若系平常之员。即据实严参。以示惩儆。　　

○丙辰。谕、本年淮扬所高宝等处。因雨水过多。被淹成灾。加恩降旨截留漕粮十万石。以备赈恤。所有减歇帮船。例给一半月粮。但该丁等、未免俯仰拮据。著于一半月粮之外。再赏给一分。以资养赡。　　

○工部议覆、河东河道总督白钟山奏称、豫东两省种杨。为河工必需要料。厅汛各员。应加意培养。定例、委令汛官管理。倘有枯损偷盗等事。将该汛官查参议处。其厅官处分。尚未议及等语。应如所请。嗣后如有劝栽不力。培养失宜。致有枯损。缺少至一千株以上者。令该督将厅员同汛官一并参处。著令赔补。又称、南河监生。捐栽柳株。数多者。经部议叙、给主簿职衔。请嗣后捐栽杨树。在官地内栽成四千株。已地内栽成二千株者。照捐柳之例。免其考职。给与主簿职衔等语。亦应如所请。从之。　　

○喀尔喀郡王桑寨多尔济、请赴军营效力。允之。　　

○丁巳。以应袭三等男张昆弟峻、袭爵。　　

○予押兵内渡。在洋漂没之福建台湾水师营外委千总林际茂、兵沈智等一百二十名。恤银如例。　　

○戊午。上诣皇太后宫问安。　　

○以故续顺公沈铎子定文、袭爵。　　

○己未。旌表守正捐躯之河南临漳县民高一琴妻杜氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十八



大清高宗法天隆运至诚先觉体元立极敷文奋武孝慈神圣纯皇帝实录卷之四百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十二月。庚申。谕军机大臣等、据陈宏谋奏称、此次西北两路官兵。沿途住宿。摘拨帐房应用。但查前次进剿金川。每起住兵三百名。用帐房二千余顶。共用银四千九百余两。此次需用帐房较多。为费更钜。现在陕省八台。俱系关厢市集之所。店房足敷住宿。酌给租价。较金川案内、节省实多等语。军营住宿。自当因地制宜。但须严禁兵丁。无致骚扰。其直隶、河南、各台站。可否似此通融办理之处。著将此摺钞寄方观承、蒋炳、阅看。令其各就地势情形。悉心斟酌筹画。一面办理。一面奏闻。　　

