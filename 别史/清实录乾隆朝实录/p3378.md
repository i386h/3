<!-- { "loadSidebar": true } -->
○又谕、前将御题鸡雏待饲图、韩干试马图、及太常仙蝶诗等墨刻。分赏内外大臣。近据各督抚陆续奏谢。阅其奏摺。俱用骈体。未免意涉铺张。不知试马图之题。朕原因唐太宗以英武定天下。不数传而至天宝。耽于逸乐。罔念祖宗创业艰难。文恬武嬉。酿成渔阳之变。仓猝播迁。国势遂以不振。朕抚图增惕。形诸篇什。以为考镜得失之林。非如鸡雏待饲图之鉴切民依。凡有抚绥之责者。各应顾名思义。至于仙蝶诗。亦因太常署中、实有其物。朕曾目睹。于几余吟咏。藉纪事实。适该衙门大臣镌搨呈进。卷幅太多。遂以分赏。于民生吏治。均无关系。各督抚祇领后。于奏事之便。附陈谢悃。数语可毕。何必纷纷效用骈体铺张。过尚词华。使传之日久。将无识之徒。误疑朕为耽嗜缣素。并好神仙幻妄之说。此则所关甚大。盖玩物丧志。帝王所戒。是以宣和鉴赏。无捄于国是废弛。而天书符瑞等事。尤为诞妄不经。朕素所鄙笑。岂肯以玩好禨祥。启导臣工。流传后世耶。兹因批览各督抚奏谢之摺。特为明白宣示。嗣后凡属内外大臣。务宜益矢悫诚。勉襄政治。以副朕黜华崇实至意。将此旨入于各督抚交代。永识朕意。　　

○又谕曰、都尔嘉等奏、呼伦贝尔副都统职衔总管赓音苏、现在患病等语。赓音苏、著即回旗调理。俟病愈、另行简用。所遗副都统职衔总管员缺。著伊兰保补授。伊兰保、著即赴任。不必前来请训。　　

○是日、驻跸中关行宫。　　

○庚午。谕曰、刘跃云、窦光鼐、现在俱出学差。礼部汉侍郎乏人。著金士松暂行署理。　　

○又谕曰、李世杰奏、据涪州绅士、开具前任兵部尚书周煌事实。合词呈请入祀乡贤等语。已故尚书周煌、人品端正。学问优长。著准其入祀乡贤祠。　　

○谕军机大臣等、据琅玕奏报雨水粮价情形。摺内称、浙省各府属地方。于六月内、节次得雨普遍。即仁和等十三县、于上中二旬未获优沾、亦已于七月初七、初十等日。连得大雨。高下深透。均可一律丰收等语。该省雨泽、既经沾足。收成可期丰稔。则各属米麦价值、自应日就平减。乃阅该抚粮价单内、有每石比上月较增一二分、至四五分不等之处。而摺内未据叙及增价缘由。殊不可解。若年岁果属丰登。市价何以转臻昂贵。该抚所奏。未免自相矛盾。著传谕琅玕、即将该省粮价。因何转有增加之处。查明据实覆奏。　　

○封闭甘肃英峨硖、普城山、铅厂。从总督勒保请也。　　

○是日、驻跸波罗河屯行宫。　　

○辛未。谕、据伍拉纳等奏、浙江温州镇。界连闽省。岛屿错杂。最易藏奸。较他镇更为紧要。总兵韩正国、人尚明白。究系新任。查处州镇总兵谢斌、在任年久。兼熟悉该处情形。请将谢斌与韩正国对调等语。著照所请。谢斌、著调补浙江温州镇总兵。其处州镇总兵员缺。即著韩正国调补。　　

○又谕曰、安临之母乘轿赴伊任所致轿夫在宁古塔开设赌局。骚扰旗民。将安临定拟发往伊犁、效力赎罪。自属罪所应得。但安临究因伊母、以致轿夫滋事。凡有尽孝于其父母者。朕从不治罪。即安临借伊母以为名、亦可免其发遣。况伊母年逾七旬。兼有疾病。安临、著从宽免其发往伊犁。俾家居自思罪戾。奉养伊母。　　

○谕军机大臣等、据何裕城奏、恒宁因四月分、销盐数少。饬商将五月销数划补。俾嗣后赶紧畅销。止属移后作前。并非将无作有等语。所奏情节。朕亦难遽定其曲直。此事以何裕城所奏情形。恒宁不但无过。且能奋勉急公。而全德系该管盐政。其参劾恒宁。自因该员办理有过当之处。众商未免抱怨。禀知全德。始行具奏。必非无见。扬商运盐前赴口岸。销一引、应归一引之价。若盐未实销。则课虽已交、而价仍悬宕。商人何以辘轳转输。且四月缺销之盐、以五月补足。设五月之盐、又复缺销。月复一月。作何划补。此盖恒宁因暂护道篆。止期于伊署任数月内、销数无缺。通融划补。若该员实任盐道。未必肯如此办理。看来恒宁乃意存见长之人。故以移后作前。表其督销认真。而何裕城则因恒宁为其属员。又系首府。外省督抚。于所属道府。往往各相袒庇。遂不免为其所愚。此事现令书麟前往查办。该督到彼后。务宜秉公查奏。以定是非。不可稍有偏向。并将朕此旨指出情节、是否如此。一并确查据实具奏。勿存回护。将此传谕书麟、并谕何裕城、全德、知之。　　

○又谕、据刘峨奏、湖南漕船被劫案内逸犯。续经天津县知县金之忠、拏获孟大一名。香河县知县尹名选、拏获王二、吴三、二名。已飞饬押解顺天府尹、一并审拟等语。此案各犯。阅其情节。原不过窃贼临时拒捕。尚非劫盗可比。但该犯等胆敢在辇毂之下。纠窃行强。若非从严办理。不足以示惩创。将来定拟时。此案首犯。自当即在该处正法示众。即为从夥犯。亦俱应拟发黑龙江、给索伦等为奴。除就近谕知刘峨外。著传谕蒋赐棨等、于审明此案情节后。即照此定拟。　　

○又谕曰、伍拉纳等奏、审明续获大门洋等案盗犯、分别正法一摺。内称首犯陈礼礼、曾于船上拒伤参将张殿魁等身死。嗣于七月初四日。船至梨洋地方。遭风打翻。陈礼礼等落海、被浪冲溺等语。陈礼等逞凶拒捕。伤害官员。实为盗首中最要之犯。现虽据各犯供称、实因翻船受伤、落海漂溺。系一面之词。不足为据。且尸身并未捞获。其是否溺毙。殊难凭信。仍须上紧根究。务得确实情节。毋致要犯幸逃显戮。又盗首吴进、林明灼、柯兴奇、陈四舵等。现俱逃窜未获。该犯等在洋面肆行抢劫。夥众拒捕。情罪重大。该督等务须督率所属、迅速严缉。就获后、仍遵照前降谕旨、一面审明正法。一面奏闻。毋使一名远扬漏网。又另摺奏称、现在会同提督陈杰、督饬员弁、分投严密缉捕。将各逸犯全行弋获。以靖洋面。断不敢稍有懈玩等语。各案逸犯。自应尽数查拏。但不可托之空言、一奏了事。至浙省营伍废弛。洋盗充斥。伍拉纳等、现任该省督抚。责有攸归。若再不严行搜拏。尽绝根株。其咎更将谁诿耶。将此谕令知之。　　

○又谕、本年安南阮惠、遣陪臣阮光显、赍表乞降。所有经过沿途各省。该督抚等、俱演剧筵宴。赏赐优厚。又上年缅甸遣头目孟干等、投诚纳款。其经过地方。各督抚亦曾如此优赉。原因远人初附。以遂其瞻觐吁诚。明年阮惠欲亲行入觐。即缅甸孟陨亦有遣使请封之信。其经过沿途各省。督抚等、虽当照例备办。一体优待。但所赏礼物。祇须将寻常绸帛等件。照数备赏。不必过于丰美。踵事增华。且督抚等所赏过于优厚。伊等养廉亦觉多费。除就近传谕刘峨外。将此谕令各督抚知之。　　

○又谕、昨据鄂辉等奏、巴勒布专遣大头人巴拉叭都尔喀哇斯、哈哩萨野、二名。并小头人散番二十三名。恭赍表贡。于七月十五日、已抵扎什伦布。现在妥为照料、伴送进京等语。上年缅甸贡使。及本年安南贡使。前抵热河瞻觐。经过沿途地方。各督抚俱令叩见。演剧筵宴。并优加犒赏绸缎等物。巴勒布、远处西陲。从前并未通职贡。且不娴中国礼仪。非如缅甸、安南、近届南服、久慕华风者可比。著传谕各督抚、于该贡使过境时。止须照每年达赖喇嘛班禅所遣呈递丹书克堪布过境之例。妥与居处饮食。或演戏与看尚可。并计算日期。务令于年前到京瞻觐。不必如缅甸安南贡使。令其叩见。又须犒赏。以省烦费也。　　

○刑部等部议覆、闽浙总督觉罗伍拉纳奏称、查明台湾各营、馈送柴大纪夫价、得受包差庇赌钱文之把总虞保麟等。分别革职、发往新疆效力赎罪。均应如该督所拟。得旨、把总虞保麟、陈龙、馈送柴大纪夫价。又得受包差庇赌钱文。拟以发往新疆。实属罪所应得。孙泰元、于该管兵丁庇赌得钱。毫无觉察。本亦应照部议革职。第念该弁等、前在台湾。曾经带兵出力。虞保麟、陈龙、著改为革职留任。十年无过。方准开复。所得钱文、仍著查明按数追缴。孙泰元、著改为革职留任。照例开复。　　

○闽浙总督觉罗伍拉纳、浙江巡抚觉罗琅玕、遵旨议奏、闽省洋面。九月飓风时发。三月风信靡常。并多海雾。惟四、八、两月。风色顺利。所有海坛、金门、二镇。向例于三月初一、九月初一、会哨于涵头港之期。请改为四月、八月内、订期会哨。其海坛镇、于五月十五日、与温州镇会哨于镇下关。金门镇、于六月十五日、与南澳镇会哨于铜山大澳。时值南风盛发。无甚台飓。请仍循旧。浙省洋面。七八月间每多飓风。九月内风信尚平。所有黄岩镇三月初一、九月初一、与温州镇会哨于沙角山。又黄岩镇三月十五、九月十五、与定海镇会哨于九龙港之期。均请仍旧。再各镇会哨。向例由总督委弁、赴该处取结备案。恐微员难免瞻徇。请嗣后责成该管之各巡道。于两镇会哨时。先期亲赴该处。俟两镇到齐。觌面取结具报。得旨、此议是。该部如议行。　　

○是日、驻跸张三营行宫。　　

○壬申。上行围。　　

○是日、驻跸阿贵图大营。　　

○癸酉。上行围。　　

○谕军机大臣等、据书麟奏、恒宁将五月初间所销之引。捏报四月销数。以为一时见长之计。情节已明。惟此项课银。是否商人已销完解。抑系何裕城为之垫课袒护。或押令商人按引输交、勒令出结。俟到江西、详查具奏等语。商盐多销一引。不特有一引之课。且应归一引之价。若恒宁所报多销。或因五月系属酱市、向来旺销。该员以之通融划补。官课与商价、均归有著。其咎尚不过移后作前。意存见长讨好。若盐并未销。是恒宁竟属捏报。而此项课银。昨据何裕城奏、业经全行交纳。非押令商人垫交。即系何裕城将别项银两、为之那移作抵。希图始终回护。该省司道各库、闲款银两甚多。书麟或不及逐一盘查。然亦不可不留心访询。务得实情。盖恒宁如果捏报多销、将无作有。是该员有心弊混。何裕城近在同省。即应据实参奏。今非惟不能查参。且为之弥缝掩饰。其委令臬司往查、又复扶同袒护。是何裕城与额勒春、俱有应得之咎。此事全在书麟到彼后、详悉查明。方能定夺。该督当遵照节降谕旨。秉公确查、据实具奏。不可稍有瞻徇。　　

