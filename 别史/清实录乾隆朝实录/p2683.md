<!-- { "loadSidebar": true } -->
○又谕、昨念及袁守侗等所奏筹办之工。为期太迫。即上紧赶办。亦未必能有实济。恐系工员见姚立德、郑大进、赔项过多。欲于上司处献勤。藉工侵扣。以贴补其赔项。而袁守侗为所瞒哄。则为弊甚大。不可不彻底根究。因传谕阿桂到豫后。密行察访。据实具奏。系专指摺内仪考新工。并时和驿堤外土堰。以及杨桥、黑堽、各堤岸工段。共估需银十二万三千余两者而言。其八堡、新庄、两处要工。共估需银二万五千余两。已经发银赶办。月内即可完工者。尚不在其内。而昨日所写之旨。叙列未清。恐阿桂接阅后。未能明晰。办理不得主意。伊等以估需十二万三千余两之工。限于一月余办完。实为理所必无。且阅图内所开拟做工段。相连数百里。料物人夫。岂能一时应手。有责令如期集事。势亦有所不能。而二月半后。即交三月节气。计未完工之前。桃汛早过。更不当据以藉口。种种皆其情节之可疑者。著再传谕阿桂、详悉密将实在情形。即行覆奏。此旨著随报发往。谕阿桂知之　　

○又谕、昨袁守侗等奏、筹办善后各工一摺。据称仪考新工。并时和驿堤外土堰。以及杨桥黑堽、各堤岸应办工段。共估需银十二万三千零八十六两。定限二月初一日兴工。三月初十日一律告竣等语。朕以此项工程甚大。而兴工至完工。仅一月有余。断难赶办。即如期办成。亦未必果有实济。因派大学士公阿桂、前往查勘。核实具奏。今复细阅进到之图。所拟工程。原属应行办理者。如果工皆实做。自于善后有裨。但各工相距甚远。而以十二万余两之工。定限一月余办成。恐物料人夫。俱难凑手。而责其不误限期。断无是理。其弊更不止于潦草塞责也。且伊等奏称、因桃汛将至。不便再迟。今年节气较早。二月十九。即交清明三月节。已当桃汛之时。纵能依限、于三月初完工。彼时桃汛早过。岂尚足资防御。此更不足信矣。昨已谕令照伊等所拟。于二月初一。即行兴工。勿使工员、因工程稽误。得有藉口。俟阿桂到豫。赴工阅看。其各工之是否按估。如期可收实效。自可立辨。至所奏仪封漫工一摺。据称新斜坝之外。水深现祇五丈。拟于十八日、往前进埽。如法追压。务期下一埽、即收一埽之效。又云东坝已于十四日、下埽一个。俟镶压到底。再行进埽等语。竟似十四日所下之埽。至十七日伊等具摺时。尚未镶压到底。直至十八日、方可进埽。是一埽必得镶压五日。则续进之埽。何日始得进完。合龙当在何日。看来袁守侗、姚立德、二人。当此工艰任重。未免茫无主意。不过就事敷衍。袁守侗素未谙悉河务。姚立德虽任总河有年。仅能谨饬自守。而于堵筑机宜。未经阅历。自不能卓有定见。且高晋熟悉河工。今罕其匹。尚因工久不成。焦急成疾。竟至不起。何况袁守侗、姚立德、之未曾更事。朕亦不深怪二人也。此时如已合龙。固属甚善。设或尚未蒇工。或临时复有更变。且不必勉强支持。俟阿桂到工商酌。多一人心思。庶不致有舛误。将此由六百里加紧发往。传谕袁守侗等。令即由六百里覆奏。并谕阿桂知之。寻奏、善后工段内。如八堡补过越堤、及新庄夹坝二处。俱因紧要、先奏交布政使荣柱督办。据报、此时两头、俱接连出水。自七八尺至一丈不等。余工、虽上下距远。但俱属土工。用料处少。已遴派州县。分段募夫兴工。并委道、府、分驻监办。惟定限太促。诚恐工程草率。不敢复拘原限。务期工皆稳固。至仪工东坝。自本月十四下埽后。未复进埽。实因大溜回逼。东坝著重。拟俟西斜坝埽。过东坝一二丈。再酌下一二埽。今西斜坝下首。已兜近东坝上首。南北相对。中间过水处、不过二丈。口门内溜水湍激。幸西斜坝外。逼开大溜。自北而东。复折而西。由口门南出。其势稍纡。拟于二三日内。再进西斜坝二埽。东坝一埽。两面兜过五丈余。水势回溜北趋。即相机堵合。新挑引溜沟、及开深旧引河。现俱工竣。其引溜沟、及引河头积水。次第开放。两水由引河第三段合流。直达第九段、入正河。势颇通畅。趱办合工。渐有成效。大学士公阿桂到豫。更可公酌妥办。如未到前。工可堵合。即乘机速办。得旨、自应如此。日夜望之　　

○戊申。上诣泰东陵。行二周年大祭礼　　

○以直隶泰宁镇总兵保泰、署理藩院侍郎。调直隶正定镇总兵宝琳、署泰宁镇总兵。以原任云南临沅镇总兵陈大用、为正定镇总兵　　

○是日。驻跸秋澜村行宫　　

○己酉。吏部奏请、大学士三宝、应定何殿阁、及兼衔。得旨、三宝著为东阁大学士。兼礼部尚书　　

○直隶总督周元理奏、直属威县土城。年久坍塌。玉田县砖城。水冲蛰陷。均应估修。阜城、安州、新安、三处土城。工不经久。请一体改建砖城。并动司库旗租银项。委员督办。下部知之　　

○是日。驻跸半壁店行宫　　

○庚戌。湖南巡抚李湖奏、长沙、岳州、常德、澧州、四府州属。因上年旱灾。来价昂贵。其驻劄灾地之抚、提、两标。暨长沙、洞庭、二协。岳州、常德、澧州、三营。并毗连灾地之辰州协。非灾地而僻处苗疆之镇筸镇标。各兵虽有应领银米。但眷属买食贵米。究形竭蹷。请借给一月兵饷。于本年夏、秋、冬、三季饷银内扣还。报闻　　

○是日。驻跸黄新庄行宫　　

○辛亥。上诣大高殿行礼　　

○还宫　　

○大理寺卿王昶、乞假葬亲。允之　　

○予故大学士管两江总督高晋、祭葬如例。谥文端　　

○壬子。谕、据福康安等奏、己亥年东三省官兵俸饷银两。因委员和清、在京患病。另行拣派协领湛露等、赴京领取。但俸饷例于二月内放给。若俟由京请领到日。始行发给。未免需时。请于备存赏银内、动支凑足。先行发给。以免稽迟。俟由京领到俸饷银两。即行按款归还。以清库项等语。所办甚是。已批交该部知道矣。此项银两。业据户部奏称、令请领花红之主事永泰领解。并饬沿途派员。迅速护送。自可不致稽迟。但发给俸饷。既有定期。而委员赴京请领。患病等事。亦所时有。若必待该省、续行拣员接领。未免辗转需时。恐误支发。嗣后盛京委员至京。请领俸饷。如该员在京。有患病稽延事故。即著户部、派委司员解往。以免迟滞　　

○癸丑。重辑国子监志书成。命缮入四库全书。议叙誊录有差　　

○户部等部议准、安徽布政使农起奏称、安徽各营需用硝觔。向由凤阳、颍州、等属。按年采办。磺觔、因产自晋省。两年汇办一次。例应各营缴价。但火药要需。俟价缴再办。恐致迟误。请借匣费解给办。于各营请领时。扣公粮还款。册报部核。再磺觔两年汇办一次。遇产地稍短。委员运迟。即恐缺乏。请嗣后磺觔、并硝觔、均豫购一年。从之　　

○甲寅。谕曰、保泰、著兼管太仆寺。嗣后太仆寺、俱应派大臣一员。责令兼管。著为例　　

○又谕、据永贵奏、叶尔羌官兵承买官玉。转售商人。均情愿照原价、各缴银三十倍等因。现经军机大臣、议准具奏。固伊等咎所应得。但念官玉变价。令兵丁承买。从前办事之员。经理本属未善。况叶尔羌驻防官兵。与和阗、喀什噶尔、无异。何以叶尔羌之官兵。独应沾恩。所办尤未允协。且其事在乾隆四十年。非高朴案内之玉。而兵丁亦非官员可比。若均照三十倍缴价。兵力未免拮据。著加恩、令其照原价十倍完缴。以示格外体恤之意　　

○又谕、据勒尔谨奏、安肃道陈之铨、管门家人袁炳堂。即袁添福。在叶尔羌、陆续交过高朴家人沈泰、金银绸缎等物。该犯系微贱长随。安得有此赀本。若出自陈之铨。则罪无可逭。即银两别有来历。该道漫无觉察。亦难辞咎。请旨将陈之铨、解任质审等语。陈之铨纵令家人。在回城贩玉渔利。罪无可辞。即著革职。交该督截提袁炳堂到案。隔别严审实情。按律定拟具奏　　

○又谕、据勒尔谨奏、宁夏镇标营马、缺少三百七十九匹。该镇总兵斐慎、并未随时具报。及提督委员印烙。始称冬间倒毙过多。按马存价、查核该镇冬季领项。又已支领草乾银两。恐有分肥入已情事。请旨将斐慎革审等语。斐慎、著革职。交该督即提同应讯人证。严审定拟具奏。　　

○军机大臣等奏、遵旨将各省汇奏事件。分别专摺、汇摺。以归简易。查民数、谷数、各属城垣完固、藩司奏交库银号无弊、发遣新疆人犯有无逃脱、俱应照旧专摺具奏。其余款项相仿、可并一摺者。俱分别并奏。得旨、是　　

○又奏、湖南巡抚李湖、查出明季检讨陶汝鼐、荣木堂集。及其孙陶煊、同张灿、所选国朝诗的。遵旨覆核。签出违碍语。又江西巡抚郝硕、查出明季进士黎元宽、进贤堂集。及其子黎祖功、所著不已集。均核有违碍语。除将原书缴销。并行文各督抚严禁。黎元宽仅一子祖功。祖功早被贼戕。无嗣。陶汝鼐、张灿案。请仍饬李湖办理。得旨、陶汝鼐、黎元宽、所刻诗集各种。虽俱有违悖语句。但其人系明季科目。在本朝未经出仕。至陶煊、张灿、选刻国朝诗的。将钱谦益、屈大均等诗选入。尚在未曾查禁之前。本人久已身故。其子孙亦无另行刊刻之事。均非徐述夔一案可比。所有各项书籍。自应一体行查销毁。至陶汝鼐之曾孙陶仕傪、陶仕伦、张灿之子张澴、俱著加恩、免其治罪　　

○吏部议奏、太仆寺卿福勒贺、吉梦熊、少卿良诚、将原任奉天广宁县知县、因不谙吏治。改补太仆寺笔帖式之噶尔萨。咨送吏部。以知县拟用。并未将改补缘由查明。殊属疎忽。应照保荐不实例。各降二级调用。得旨、福勒贺、吉梦熊、良诚、俱著降二级调用　　

