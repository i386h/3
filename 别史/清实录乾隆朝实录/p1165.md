<!-- { "loadSidebar": true } -->
○又谕、闻得台湾米价甚贵。每石至二两三钱。台郡素为产米之乡。即内地之漳泉诸郡。方且资其接济。价贵如此。该处民番杂居。风俗刁悍。一切弹压地方。尤当豫为留心。毋致滋生事端。可传谕该督喀尔吉善、令将台郡米价。现在有无平减。民番情形是否安贴。并应作何设法调剂。及如何抚绥弹压。以裕民食。以安海疆之处。一面办理。一面作速据实奏闻。寻奏、查台郡商船。每岁带运粜济漳泉、余米二十万石。又北路社船十只。带谷回厦粜卖。亦有数万石。又徵收供粟。运赴内地。支给各营兵谷八万余石。臣现将官谷停运。商船余米减半。社船禁止。以裕台属储备。至现在台郡、及凤山、诸罗、彰化、等县米价。每石二两二钱及五钱不等。总由民间积谷之家。不肯广粜。以致价未能平。至台地灾民。现在抚恤口粮。足资民食。惟该处青黄不接。转在隆冬。查各属现积谷四十万石。当批饬速于岁内开仓。分厂平粜。并密饬镇道大员。董率稽查。节据禀覆、各邑被灾后。民番宁怗。实无滋事。得旨、览奏稍慰。台谷既不拨运。则漳泉青黄不接之时。亦宜一并虑及。　　

○是日。驻跸汤山行宫。　　

○戊戌。上回圆明园。　　

○吏部议奏、湖南、湖北、云南、贵州、等省。俸满各员。请照两广之例。知县以上等官。令该督抚确查政绩。保题升用。其州同以下等官。令出具考语。咨部候升。从之。　　

○兵部议覆、署两江总督尹继善疏称、江浙太湖左营守备。现改为副将中军都司、兼管左营事。请铸给江浙太湖营水师中军都司关防。至左营守备。向在简村。今改都司。移驻东山。原营汛地。另设千总分驻。都司已无专责。其左营千把、并右营守备千把员弁。应悉归都司兼辖。副将统辖等语。应如所请。从之。　　

○工部议准、河东河道总督白钟山疏称、寿张县张秋镇一带。地势低洼。积潦难消。应添减水闸三座。从之。　　

○裁河南夏邑县会亭驿、武陟县宁郭驿、渑池县义昌驿等、驿丞三缺。以驿务归县。添设南阳县赊旗店。信阳州杨家堂等。巡检二缺。从巡抚蒋炳请也。　　

○己亥。上诣皇太后宫问安。　　

○侍宴。　　

○还宫。　　

○谕曰、班第奏称。都塔齐往说玛济岱。所收服之十八户乌梁海。请毋庸赏给都塔齐等语。从前朕以此项人等。系都塔齐所收。且人数无多。是以降旨赏给。今览班第所奏、从前都塔齐、冀得此项人等。于原报人数。有意从少。且伊等皆与都塔齐一体。今将伊等赏与都塔齐。将来降者闻知。必致迟疑。于事无益。班第并未拘泥前旨。所办甚是。此十八户人口牲畜。无庸赏给都塔齐。即令察达克等兼管。或该宰桑等随后来降。或将众乌梁海人众、全数收服时。再行合并安插。亦无不可。　　

○以直隶宣化镇总兵福禄、广东右翼镇总兵丁大业对调。直隶正定镇总兵田英、云南永北镇总兵马化正。对调。　　

○庚子。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门。行礼。　　

○奉皇太后幸静怡轩、重华宫。侍宴。　　

○谕军机大臣等。刘统勋等奏酌带赏需一摺。内称准噶尔头目、如果有交纳军器。实心向化者。应酌予赏赉等语。所奏非是。准夷投诚人众。所需军器。若令其一一交纳。则是激之使反。拒之使不来。既阻其向化之诚。复启其疑贰之渐。焉有如此办理之法。若果应行奖赏。则当其率众归诚。朕自有格外加恩之处。如近日北路之阿睦尔撒纳等来降。何尝不厚加宠锡。如以其投诚交纳器械。军营将军、即行议赏。则是以我财币。贿诱来降。几似利其所有而为之矣。况橐载钜万而往。是启贼人以抢掠之门也。此从前岳钟琪等办理错谬。岂可复踵前弊。刘统勋原系汉人。军务非所谙练。鄂昌外任年久。乃亦渐染绿营恶习。为此陈奏。甚属不合。著饬行。至另摺奏。五十六带领察哈尔兵丁。支领口粮火药之处。从前原议令其随带两月口粮。缓程前往。其经过处所。尚可打牲行围。以资口食。岂必按日计算。且察哈尔兵丁。从无掺演之例。即应行掺演者。既到彼处。亦宜停止。再无需用火药之理。明系五十六借此希图侵冒货卖。刘统勋等、据此办理。直为伊所朦蔽。所有支领火药。著悉行追缴。五十六如此居心。岂可令在军营。已有旨拏交刑部。著刘统勋等、即行派员押解来京。　　

○辛丑。上诣皇太后宫问安。　　

○幸瀛台。　　

○谕曰、长芦盐政普福奏、芦东众商。情愿捐银三十万两。稍充军营赏需之用。且援金川之例为请。此甚非是。金川用兵。适当朕普免天下钱粮数千余万之后。又值江南水灾。赈济抚恤。需用过多。是以于两淮、芦东、浙、闽、等处各商之急公捐输者。不便阻其报效之忱。俯允所请。其实于军需所费。何裨万一。方今国家全盛。府库充实。适当准夷投诚者。接踵而至。应筹其游牧。俾令久安。且彼内乱。机有可乘。此不过以余力举之。已属裕如。而近年以来。各省年谷顺成。仓储丰羡。即去秋准徐诸郡。被水成灾。赈恤所需。亦不下数百万。而每岁冬季八旗兵丁诸赏赉。按例举行。并不因西北军需。于应用帑项。稍存裁节之见。统计经费。仍复有赢无绌。何至遽以商捐为请耶。向来偶遇军兴灾赈之事。不知轻重之人。多思藉以开例报捐。然果使筹饷捄荒。动烦经画。则捐输踊跃。原属臣民忠爱之诚。而此时则殊可不必。况天地生财。贵于流通。库藏所积既多。而临事又复别筹取益。殊非用财大道。朕怕不为。军需所费。边境藉以流通。即内地商民亦均为有益。普福此奏。所见甚小。著传旨申饬。恐各省复有踵而行之者。是用明降此旨。谆切晓谕。令内外诸臣、共知朕意。　　

○谕军机大臣等、刘统勋等奏、本省采买驼马数目一摺。内称、于十月收槽饲餧等语。北路兵丁、现在酌议于明年二月。分起先进。若筹办既定。将来西路兵丁、亦应于明年二月先进数千。马匹关系甚为紧要。必加意饲餧。使膘满壮健。始足资用。若餧养官员。稍有侵克。则料草虽按数报销。而未必一一尽归实用。马不能言徒滋官役中饱。著传谕刘统勋等。令其留心查察。实力妥办。毋任绿营官弁。蹈其故智。致马匹膘分不足。咎有攸归矣。　　

○又谕、旧有喀喇沁台站及现设台站。明年进兵时。随营安设台站。俱交兆惠、富德、总理。自张家口台起。至喀喇沁台。仍令达松阿管理。自喀喇沁台以外。及新设喀尔喀台站。交将军班第、或于喀尔喀副将军。或于扎萨克大员内。拣派贤能二员。亦令如达松阿、惠色、一律管理。　　

○壬寅。上御乾清门听政。　　

○谕。现今派往西北两路进剿兵丁。于明春陆续自京起程。每兵二名带跟役一人恐有中路逃回者。该兵丁等、既按程前进。断无逗留缉捕之暇。是应责成各该地方官。著步军统领、及沿途各督抚、先期派定捕役兵弁。随营防护。留心查缉。如有携带军器。及衣服银两潜逃者。获日、以军法从事。即行正法。并于沿途张示晓谕。并令领兵大臣官员等、勤加查察。其有兵丁跟役私逃者。即令交派出之捕役兵弁严缉。一面报部汇奏。倘不能严速缉获。定将该督抚、从重治罪。　　

○癸卯。谕军机大臣等、据值年旗查奏、赏给功臣为奴、现在脱逃人犯一十五名。著将各犯年貌籍贯、脱逃月日、及犯事案由。钞寄各该督抚、勒限所属严行查缉。获日解京。数月后、有无拏获之处。具摺奏闻。　　

○又谕、著寄信班第、现询问达木丕勒。据称、从库克新玛木特旧居之布拉罕察罕托辉带兵。由哈达青吉勒阿里克台、哈喇额尔齐斯行走。不过三日。可抵巴朗等所窜奇兰地方等语。前遣图伦楚、察达克等擒拏巴朗。如抵军营后。尚未起程。班第即晓谕伊等。令速行前往。务期擒获。如已起程。著派妥员、将此旨寄伊等阅看。速令成功。　　

○又谕曰、班第奏、据设诚之厄鲁特格勒克布库努特呈报、库本等七十余人来降。俟审察投降属实。令拟给骑驮。前往接取等语。库本等七十余人。如果诚心归降。若令迁住内地。办理更费周章。昨已将扎哈沁人等。补放得木齐收楞额。责令驻劄管理。此项来降人众。即交得木齐等兼管。较为妥协。著寄知班第。令其遵旨办理。再此次收服乌梁海扎哈沁人众。俱已编立旗分。添设佐领、总管、副总管、等官。均由班第奏请补放。但新降人众。不能明悉内地官阶。嗣后除佐领以上官员。著班第照例补放。其得木齐收楞额旧名。无庸裁去。　　

○以大理寺少卿张映辰、为太仆寺卿。　　

○以编修谢溶生、充日讲起居注官。　　

○以工部侍郎吴达善、兼镶蓝旗满洲副都统。　　

○甲辰。上诣皇太后宫问安。　　

○幸瀛台。　　

○谕军机大臣等、据署甘肃布政使史奕昂奏、西路进剿兵丁。由直隶、河南、设拨入陕。今准河南藩司咨送直隶钞册。照金川例。官兵尖宿处所。另备饭食。查拨站应付。既有廪给口粮。又供饭食。似属重复。现拟于甘省各站。广招铺户。多备食物。毋许高擡价值。以便官兵随便买食等语。所办甚是。金川案内。直隶、河南、于廪粮之外。豫备饭食。原系该督等均属满洲。不过偶给一饭。非每站于廪给之外。又备饭食。不可援以为例。此次出兵。按站行走。自不必另行豫备饭食。前已传谕直隶河南。令将兵丁沿途饭食。折给钱文。自行买食。此项钱文。即应按其廪粮之数给与。可传谕方观承、蒋炳、照甘省之例。一体豫备铺户饭食。听兵丁自行平价买食。毋庸重复给饭。并将该二省现拟给与钱文。是否即照廪粮数目之处。据实奏闻。　　

○又谕、前阿睦尔撒纳等会议、明岁往额尔齐斯种地一事。业经谕知班第。所有遣兵看守种地人民之处。俟阿睦尔撒纳抵军营后。与班第面酌办理。今据舒赫德奏、由扎萨克采买马匹。逾期始至。均欠膘壮等语。看来此项马匹。必须豫为筹办。著寄知班第、令将军营现有马匹。并从前护送采买马匹内。选择备用。如不足额。即会同青滚杂卜、于喀尔喀游牧处所马匹。选取备拨。　　

○是月。江西巡抚范时绶奏、逆犯马朝柱、日久未获。现饬属加意查拏。得旨、汝等徒为是言。何尝尽心缉捕。若各督抚其言果实。则马朝柱能翼而空行乎。　　

○新授浙江巡抚周人骥、奏请陛见。得旨、汝新陛见而去。不必来。莫生满足之念。一切实力认真。浙省风气浇浮。切不可为好名之事。　　

