<!-- { "loadSidebar": true } -->
○是日。驻跸乌兰哈达大营　　

○己酉。上行围　　

○谕曰、户部侍郎桂林、著即驰驿前往四川办事。其随往之军机处行走郎中汪承霈、亦著一并驰驿　　

○又谕、昨降旨令伍讷玺往乌里雅苏台办事。伍讷玺接奉此旨。即著驰驿赶赴避暑山庄请训后。再行治装前往。　　

○谕军机大臣等、阿尔泰办理小金川一事。全无主见。断难望其有成。昨已降旨详切饬谕、并令温福即带兵驰往四川妥办矣。看来阿尔泰、董天弼、于土司之事。惟图迁就了局。从前金川小金川与附近土司相讎杀。伊二人率自往劝谕而止。已非一次。阿尔泰等既意存姑息。习以为常。而番酋等、亦视督、提、为和事老人。狎不知畏。本非绥靖边圉之计。至僧格桑上年甫受约束。旋即抗违。其情甚为可恶。尤不可不痛加惩创。无如阿尔泰等、狃于外省积习。畏难苟安。即其初奏称、僧格桑不复可以口舌化导。必当示以兵威。貌似认真。真实全无措置。仍欲以空言塞责。及接奉朕屡次饬责之旨。始行筹及。遂致兵不敷派。粮无继供。此董天弼一路之所以虽由间道进攻。得而复失也。今小金川竟敢抗拒我兵。尤不可以轻宥。舍阿尔泰始终毫无成见。于需兵若干。作何调拨。及何路可以进击。何路当为堵截。并未通盘筹画。不过东那西掩。敷衍目前。若似此怠忽迁延。必致养痈贻患。至小金川形势。并非若金川有险可凭。难以冞入。第因玩误日久。顽酋得以豫为准备。而阿尔泰等、至今尚未得其要领。杂凑懦怯之兵。零星搪塞。岂能制胜。自不可不厚集兵力。督率大进。以期捣穴擒渠。是以令温福即行驰往。但温福自滇赴川。未能一时即至。而现在之局。既不能奋勇克捷。亦当严密围困。使贼匪不能外轶。以待大兵一举集事。恐阿尔泰仍无定识。复尔疎懈因循。于事甚有关系。因令桂林前往协同办理。桂林在军机处行走。于朕前后所降之旨。皆面聆深悉。至彼自可详悉告知阿尔泰。惟当与之和衷商办。不得稍存畛域之见。致令掣肘。亦不可稍有推诿之心。一切膜视。阿尔泰久任封疆。尽心民事。实为出色之人。是以加恩擢为大学士。而此次办理军务。一味敦体养安。坐守无策。不知全朕任用颜面。实为愤懑。虽阿尔泰屡次覆奏。亦深知畏惧。但畏而不改。仍属无益。即如前此因其不能独肩军旅。令德福迅赴川督之任。会商妥办。而彼昨日奏到之摺。即称俟德福到后。再行筹酌进兵。今若闻派桂林前往之信。复图坐待。则更不知愧耻矣。曾不思彼身为总督。边方要务。乃其专责。本无可旁贷。且系满洲大学士。国家之事。何一不当经理。岂可因有朕派往之人。便思卸责乎。至德福初用时。朕尚望其能事。不意彼前日奏及不必袭击之说。名虽专言缅匪。而意实不欲办小金川。不然。何以于到川后。始奏滇事乎。幸朕窥其底里。即行彻回。若留其在彼。仍与阿尔泰无异。且恐更多一阻挠之人矣。至桂林此次派往。因其年富力强。尚可奋勉。以助阿尔泰所不及。阿尔泰若以外省积习。妄为揣度。疑朕专差大臣。往彼密查其事。则更不能深体朕意矣。阿尔泰受朕恩眷甚重。因其诚朴任事。简用纶扉。有何可疑之端。即伊自问。在任所办大小诸务。又有何可查之处。若朕果欲究其过失。则就小金川一事。已足加罪。又何待他求乎。阿尔泰惟当屏去妄念。竭力自效。以副朕成全之恩。顾惜老大臣体面。则得之矣。至于行军要务。于该处山川形势。及统兵诸人所在地方。并军营现兵几何。皆当绘图陈奏。朕得以遥为筹度。乃阿尔泰从未办及。全不识用兵机要。著阿尔泰即将小金川一带毗连境壤。及我兵进攻要隘。详绘一图。并将董天弼前在何处进兵。福昌今驻何处。宋元俊现在何处。及阿尔泰久驻之地。近日前进几程。逐一贴于图内。并将现在军营。实有绿营兵若干名。一并具摺速奏。至伊等向来于官兵之外。多用土练。其意不过为节省钱粮起见。甚属非是。不知土练之怯。与官兵相仿。而临阵易退。每不足恃。如前日守碉之瓦寺土兵百名。贼至即行惊溃。已可概见。况土练派自各土司。与贼人必多瓜葛。或有漏洩军情之事。亦不可知。此后断不可复行派用。计温福到川进剿时。约需精兵万余。方成声势。阿尔泰此时当豫为筹拨。除温福所带八旗兵。及黔兵三千余名。并成都满洲兵一千名外。尚需兵若干。就川省各营内。慎选勇敢精锐之兵。足数备用。至进兵时马匹粮饷。火药铅丸。皆系紧要之事。不可不早为筹备充裕。阿尔泰务须实力妥办。若于此尚不尽心。临时稍有贻误。则是自速罪戾矣。至温福在永昌办理袭击一事。并非欲大举犁庭。难于中止。不过至其界内。悉力焚杀。使缅贼稍知畏惧。即迟一年再办。亦不为迟。且就目下情事而论。袭缅转非要务。而小金川之敢抗颜行。则不可不急加声讨。其于国体边情。甚有关系。温福奉到此旨。即速由滇省取道赴川。与阿尔泰会合。集兵奋击。克日擒剿凶渠。平定贼壤。方为妥善。至温福前奏、以所调黔兵仅有三千名。既经进剿彻回。复自永昌赴川。转为遥远。且尚须酌留协驻边隘。欲于贵州下游。与川省毗连之处。各营调拨等语。系就前日情形筹酌。今既不办袭击。则黔兵并不疲劳。而分驻沿边。尚有滇省现调之兵可派。所留黔兵。亦属无多。温福即当选择勇锐者二千余带往。其不敷之数。再飞咨黔省。于下游近川一带。拣选精兵。如数足用。派将领等、星驰带赴川省军营。听候派用。至昨日单内点出带兵者三十一员。其存留永昌者、尚有常保住等二十一员。为数未免过多。今复于单内点出各员。温福可一并带往。至所留之侍卫章京等、自当今其巡防沿边要隘。遇有贼匪近边。及托名□□罢夷潜入内地者。不拘多少。即行擒获。此事长清即所优为。去年曾经盘获贼匪。已有成效。今复留海兰察哈国兴、在彼。昨已有旨。以此事专责彼三人。伊等但能同心协力。诸事自为周密。且有侍卫等往来巡查。较绿营将弁。亦更为可信。但恐侍卫等因温福起身后。无人管辖。不肯出力。而彰宝又以客礼相待。则留驻亦属无益。著将所有留滇各员。即交彰宝、海兰察。管理。酌量调遣。若伊等不服拘管。即行据实奏闻。著将此旨由六百里加紧驰发。谕令阿尔泰、温福、彰宝、及长清、海兰察、哈国兴、知之　　

○是日。驻跸坡赉昂阿大营　　

○庚戌。上遣侍卫春宁、赴避暑山庄、皇太后行宫问安　　

○行围　　

○谕、据德福奏、四川布政使刘益。患病沉重。难以速痊。请另行简放等语。留益著解任调理。其四川布政使员缺。著李本补授。所遗四川按察使员缺。著李世杰补授　　

○又谕曰、伍讷玺现在出差。所有刑部侍郎事务。著绰克办理。仍兼管兵部侍郎事务　　

○又谕曰、福德现往科布多办事。所遗理藩院侍郎员缺。著集福署理　　

○谕军机大臣等、据阿尔泰等奏、宋元俊进攻小金川。夺回贼人所占明正地方一摺。所得不过纳顶边谷数处。何至过涉夸张。辄称全胜。已于摺内逐一批饬矣。斩馘尚有实据可稽。自不敢捏词粉饰。其所称滚崖落水死者不计其数。乃绿旗虚诳恶习。阿尔泰何竟信而不疑。形之章奏乎。我兵此时尚未深入。即明正被侵之地。所复亦仅一隅。不足言捷。而阿尔泰遽有报功之色。窥其意总欲图姑息苟安。设或此时逆酋出而认罪求饶。阿尔泰必将迁就。此断不可。小金川屡经该督等晓谕遵依。复敢反覆滋衅。若又因其请而宥之。彼益轻视内地大臣为无用。我兵甫彻。贼众旋屯。更复成何事体。况僧格桑竟敢抗拒官兵。实为可恶。尤不可不大示惩创。总以克期觅道进兵。捣其剿穴。擒获凶渠。将该处番地番户。分给就近各土司编管抚治。并将僧格桑之妻孥近族。及其党恶土目。尽行俘系。请旨办理。其事方能完结。至德福摺奏、阿尔泰自五月间办理军务以来。业已筹办兵粮。及军装火药等项。雇夫运送。并调驿马安台。从前未经具奏等语。殊不可解。此等皆行军要务。阿尔泰既经办及。何惮而不即上闻。况军需事宜。随办随奏。亦可表其并非安坐玩日。且可藉以见长。阿尔泰久任封疆。事皆历练。不应疎略若此。岂其耄而志昏。计不及此乎。又土练一项。向多临敌易退。且派自各土司。恐于贼人瞻顾。不肯向前。或致泄漏机密。昨曾谕令此后毋庸派调。今此次夺回明正地方。土兵尚觉出力。是此辈又未尝竟不可用。惟在善为驾驭。令其奋勉向前耳。著传谕阿尔泰。仍照前酌量调拨土练。但须慎选精壮得力之人。勿令以老弱充数。并当与官兵相间配用。毋使独当一面。致其游移怯退。至现在攻打约咱。及收取仲浓等处。情形若何。并阿尔泰现在何处。均著即速据实覆奏。此旨由六百里加紧发往。并谕桂林知之　　

○又谕、据德福奏、四川布政使刘益、现在患病。请另行简放。已降旨将李本补授矣。又据德福奏称。本年武闱。例应督抚主试。现在打箭炉。不能回省亲考等语。德福现已令其来京。而阿尔泰尚在军营办理军务。武闱试事。即著派令李本代办。一切内外场事宜。俱令其照例妥协办理。科场原系藩司专责。所有试录等事。即用布政使印。声明代题。亦无不可。再前此阿尔泰曾奏明。将刑名案件。委藩司代审。此时李本已授藩司。所有应行总督审结案件。即著李本会同新任臬司李世杰。虚衷详慎研审定拟后。即行详核。按限报知该督具题。将此传谕知之　　

○又谕、昨据色布胜巴勒珠尔奏、带领入觐之士尔扈特台吉等、沿途经过地方官。不以为事。多所贻误。山西按察使德文。及总兵道府。前来认罪。自称奴才。免冠叩首等语。行止卑污已极。已降旨将德文等革职。发往伊犁效力赎罪矣。土尔扈特投诚人等入觐。沿途所过地方。一切供顿。自当遵旨豫备完妥。以示怀柔。鄂宝系满洲巡抚。即应亲往所经各处。督率地方有司。善为料理。即以文闱例应监临。不能亲赴。因委臬司督办。亦应将如何经理周到之处。详悉告诫。令其严饬地方官。实力供备。方为合理。今该省于途间需用马匹。及店房饭食等项。俱属平常。甚至无人照料。即应给羊肉。亦不为煮熟。如此漫不经心。实出情理之外。鄂宝身为国家大臣。于远人入觐之事。竟置之不问。已属有忝职守。乃地方官贻误若此。鄂宝岂无见闻。何竟不据实参奏。更属何心。著传谕鄂宝、令其即行明白回奏　　

