<!-- { "loadSidebar": true } -->
○谕、甘省收捐监生。本欲藉积贮监粮。为备荒赈恤之用。前次开捐时。已不免稍有弊端。经大学士舒赫德、奏请停止。至乾隆三十九年。该省复奏请开例。彼时大学士于敏中、管理户部。即行议准。又以若准开捐。将来可省部拨之烦。巧词饰奏。朕误听其言。遂尔允行。至今引以为过。其时王亶望为藩司。恃有于敏中为之庇护。公然私收折色。将通省各属灾赈。历年捏开分数。以为侵冒监粮之地。设此时于敏中尚在。朕必重治其罪。姑念其宣力年久。且已身故。是以始终成全之。不忍追治其罪。盖自此次开捐监粮以后。甘省上下。勾通一气。竟以朕惠养黎元之政。为若辈肥身利已之图。侵帑殃民。毫无忌惮。天下无不共知。朕亦早有风闻。而内外臣工。并无一人言及。思之实为寒心。直至上年办理苏四十三一案。据阿桂等屡次奏报得雨。降旨查询。始悉历年该省旱灾请赈。全属虚捏。此皆由各该犯昧良骩法。天理难容恶贯满盈。自然败露。因令阿桂等彻底查办。种种情弊。和盘托出。实为从来未有之奇贪异事。此案若照侵盗钱粮一千两以上应斩正例。则所有各犯。皆应寘之重典。特以人数众多。不忍一概骈诛。因照侵冒银数多寡。稍为区别。并因兰州被贼滋扰时。曾有守城等事微劳者。格外贷其一死。除侵冒银数在二万两以上者。业经陆续正法。及降旨加恩免死发遣各犯外。本日朝审勾到。尚有二十三犯。内陈起撝、史载衡、伍诺玺、孙元礼、吴鼎新等五犯。侵冒银俱在一万两以上。又无守城微劳。法无可贷。现已予勾。其余各犯。侵冒银在五千两以上、及五千两以下之奇明、周人杰、杨赓扬、布瞻、景福、顾芝、广福、吴应祥、李立、佛保、刘炯、郭昌泰等、十二犯。及捏结收受馈送之陈之铨、潘时选、熊启谟等三犯。俱著加恩免死。内旗人奇明等五犯。著照善达等之例。发往极边烟瘴地方。虽遇大赦。不得援照宽释。所生亲子。著交该旗存记。除亲军护军披甲等差使。准其充当。其有顶戴职分。概不准其挑补。汉人周人杰等十犯。著照万邦英之例。发往黑龙江充当苦差。虽遇大赦。不得援照宽释。该犯等所生亲子。不准应试出仕。至成德、陈严祖二犯。尤非他人可比。成德、系高晋之子。书麟之弟。陈严祖、系陈大受之子。陈辉祖之弟。该二犯世受国恩。身为大员子弟。尤当洁已奉公。以图报效。见有通省贪婪舞弊情事。若能直揭部科。朕必优加奖擢。乃亦愍不畏法。随同侵帑殃民。虽该二犯冒赈银数、在五千两以下。但系大臣子弟。昧良负恩。情罪尤重。是以予勾。俾大臣子弟等。知所儆惧。即为大臣者。亦当引以为鉴。严教子弟。又巴彦岱一犯。收受馈送。代属员担承亏空。尚属甘省故习。及事败露。又瞻徇隐匿。有心袒护。是以予勾。此案陆续正法者。前后共五十六犯。免死发遣者。共四十六犯。似此通省捏灾冒赈。藐法营私。案情重大。朕心有所不忍。因于万无可宽之中。曲贷其一死。实仍不免失之姑息。引以为愧。朕矜慎庶狱。凡大小案件。无不准情酌理。权衡至当。内外大小臣工。见此案内之身受大辟者。即当知畏。其得邀免死者。当知愧而不当以为幸。经此番惩创之后。务须各凛冰渊。共矢小廉大法之诚。副朕明刑弼教之意。若再有愍不畏死。以身试法者。即当按法处治。断不能如此次之曲为宽贷也。所有办理此案缘由。著通行晓谕中外知之。　　

○又谕曰、福建陆路提督李奉尧、现已降调。所遗员缺。已令长清调补。到任尚须时日。现在台湾地方。有漳泉刁民。聚众械斗等案。首夥要犯。尚未全行弋获。必须提臣调度督拏妥办。著将军永德、即迅速前往。兼署福建陆路提督印务。督率将弁。实力查拏。务将案犯全获。毋使一名漏网。长清未到任以前。此事即责成永德办理。如不能实力整顿。致有脱逃等事。惟该将军是问。　　

○兵部议准、云南布政使江兰奏称、请定约束兵丁监放兵粮各事宜。一、革退兵丁。宜有区别。嗣后在伍兵丁。除罪应满杖者。即行革伍。移交地方官审究。如止细小过失。技艺生疎。违误差操者。初次量加责儆。再有违犯。马粮降为步步降为守。勒限半年。果能勤勉自爱。即拔补原粮。守兵派当苦差半年。倘屡教不悛。即将名粮斥革。移明地方官。另记年貌册。严加管束。按季点验。毋许出外滋事。若有过犯。照常人加一等治罪。并将管束不严之父兄邻佑。按本犯罪名轻重。分别惩治。地方官照失于查察例。罚俸一年。营员不知爱惜。任意革兵。仍照向例降二级调用。一、营汛兵饷。宜责成文员监放。嗣后分放各州县乡僻汛兵饷银。亦令汛弁领回。会同各该州县。按照汛兵年貌技艺清册。逐名给领。出结具报。倘值印官公出。即令会同该处佐杂教职等官。前往监放。如有克减。据实详参。若监放官不亲临监兑。致有弊混。及通同克扣者。均照定例分别参处。从之。　　

○辛卯。谕军机大臣等、前据王进泰奏、闽省漳浦县民黄茂、拒捕枪伤兵役。经汀漳龙道姚棻、闻信往拏。该犯情急自焚身死一案。此等奸民。敢于拒捕伤兵。甚为可恶。皆由闽省武备废弛所致。摺内所称、该犯闻拏情急。自焚身死各情节。尚难凭信。该犯既敢伤兵。目无法纪。焉知不装点焚死情形。潜自逃脱。希图漏网。著传谕雅德、亲自前往该犯住处。详悉查勘。取有焚死切实证据。所有该犯之弟黄壬、黄目、子黄满湿、今就获否。当严缉务获究审确情。定拟速奏。倘凶犯黄茂、并未焚死。该抚稍存将就了事之见。将来别经发觉。惟该抚是问。恐不能当此重戾也。将此由六百里加紧。传谕雅德、并谕富勒浑知之。　　

○又谕、据伊龄阿等奏、前后查出案内抄产。除应行解京之件。仍著派委妥员。解京交纳外。其现存银两。及估变物件之项。即著交萨载、闵鹗元、存贮藩库。留备江南赈恤之用。毋庸解京。将此谕令伊龄阿等、并谕萨载、闵鹗元知之。　　

○壬辰。谕、四库馆进呈原任翰林院检讨毛奇龄、所撰词话一书。内有清师下浙字样。殊属背谬。毛奇龄、系康熙年间翰林。书内恭载我朝时事。理应称大兵。或王师等字样。乃指称清师擡写。竟似身事前朝。未经在本朝出仕者。谬妄已极。毛奇龄、尚系素有文望之人。且身故已久。朕不肯因其字句背谬照从前戴名世等之案办理。但此等书籍。经纂修校对等阅过。即应按照馆例。签改进呈。乃漫不经心。俱未看出。实非寻常疎忽可比。除将原书交馆改正。并查明此外有无似此等字样。一并签改外。所有书内列名之总纂官纪昀、陆锡熊、总校官陆费墀、王燕绪分校官刘源溥、俱著交部分别议处。至誊录生。不通文理。照本缮写。著加恩免其查办。并著行文外省各督抚。细心查办。有似此者。一体改录。　　

○谕、前据王进泰等奏、查抄王亶望赀财一案。嘉兴府同知推升宁国府知府高模、于查抄时。止随同办理。未经造册。暂请毋庸革职。今据阿桂等奏、查出字画底册。有名色不符之处。讯系高模经手。恐有通同舞弊情事。请旨革职。拏问等语。高模著革职拏问。交阿桂等归案办理。　　

○谕军机大臣等、据阿桂等奏、连日审讯情形。将看守之委员官役等。设法推究。隔别盘诘。据刘大吕等、供出陈辉祖抽换玉器字画等件。并换金八百两。质之陈辉祖。业已供认。并究出从朕缴库易金银两。那移掩饰。及倒提年月各情弊。现彻底根究一摺。已于摺内详悉批示矣。此奏方得实情。阅之稍为爽释。此等偷换隐匿。弊窦显然。朕早已鉴及。并非冤抑陈辉祖。阿桂等抵浙。屡次摺奏。皆就陈辉祖等一面之词。并案内枝叶余波。支离掩饰。并未讯得紧要关键。若非朕屡降严旨。训饬驳诘。阿桂等未必肯别求间隙。层层推究。至水落石出也。则阿桂等意存成见。开脱陈辉祖之罪。必至代伊受过。尚复成何事体。幸伊二人及早悔悟。不肯沽虚名而受实祸设法盘诘。得间而入。全案尽破。果不出朕所料。未始非阿桂等之幸也。今此案紧要情弊。业经讯明。将供词质对明确。即可定拟。阿桂等此次发摺后。自又逐款审究。所有确供。著传谕阿桂等、于定案后。即自浙起程。阿桂顺道至山东。会同查勘伊家河。酌筹兴工办理。由运河一带查勘。缓程进京福长安、押带陈辉祖、国栋、及案内经手各犯。速来京审办。又盛住另摺奏称、于王士浣、杨仁誉、补造估册。先后互异。不能觉察。请交部严加议处一摺。此事犹属过之小者。盛住、之过。在于不为已甚。欲将就了事。且瞻顾陈辉祖曾为总督。司道皆其同寅。周旋于前。不肯反证于后。进退无据。观望游移。况易金银两。即在伊藩库。何以不将诸弊查出。盛住、不敢认瞻顾陈辉祖之过。而止引失察之咎。又属取巧。少年不成器。甚属非是。姑念此案、系伊先行查出端倪。始得辗转败露。是以不加严谴仅降旨交部严加议处。著将盛住原摺。发交阿桂、福长安、阅看。传旨讯问盛住。令其据实登答。更有何辩。一并速奏。将此由六百里加紧传谕知之。　　

○又谕、浙省偷换王亶望抄产一案。前经传旨讯问陈淮。据陈淮覆奏止称抽匿抵换情弊。未经涉手。无由指出。是以降旨仅将陈淮革职。发往河工效力。兹据阿桂等奏、陈辉祖取看字画时。曾留陈淮在署便饭。检出同看等语。是陈淮商同匿换。已属知情。从前传旨询问。又匿不供吐。明系有心欺饰。著传谕李世杰、萨载、富躬、即将陈淮原籍任所赀财家产。一并严密查抄。并著传谕李世杰、即将阿桂等所奏情节。如何商同陈辉祖抽换之处。传旨询问陈淮。此时如能据实供吐。尚可格外宽宥。若始终执迷。则其欺隐之罪更重。李世杰讯明后。即一面录供具奏一面派员。解往浙省。交阿桂等归案审办。又阿桂等摺内。称陈辉祖所看字画。俱系高模经手。显有通同舞弊情事等语。已降旨将高模革职拏问。著传谕孙士毅、即速往高模原籍。将该犯赀产。查抄入官。毋任丝毫隐匿。将此由六百里传谕李世杰、萨载、富躬、孙士毅、并谕令阿桂、福长安知之。　　

○旌表守正捐躯河南沈邱县民李自明妻崔氏。　　

○癸巳。上诣奉先殿、寿皇殿、行礼。　　

