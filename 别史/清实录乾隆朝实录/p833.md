<!-- { "loadSidebar": true } -->
○又谕、朕阅经略大学士傅恒屡次奏报、番境道路奇险。军行艰瘁。朕知经略大学士、乃自请督师之人。所奏实不过十得其五。然即此而观。则人力之难施。大概可见。从前讷亲、张广泗、若将此等情形。据实入奏。朕必早有裁酌。何至劳费若此。此固朕上年运度驳杂所致。而朦蔽之罪。伊二人实已不容于诛矣。且如天赦、班拦、等处。羊肠鸟道。备极险巇。经略大学士、惟躬亲跋履。乃深悉其难。而讷亲则肩舆牵挽。鞭扑驺卒。以为笑乐。宜其视若寻常耳。但经略大学士密奏、扑碉终非长策。应另为筹办。朕思贼番据险负嵎。凡屡要害。俱有坚碉。扑碉而外。更有何计。讷亲张广泗之罪。实在欺蔽偷安。种种乖张。至于驱兵扑碉。似未可以为非。朕前亦曾密谕、欲令索伦兵善登山者。潜绕贼碉之后。攻其无备。或竟攻其巢穴中坚。使贼弃碉内顾。惟此一策。或尚可用。然亦险著。未知果能奏效否。况据称小金川地方。处处俱有碉楼。可见番境筑碉。自古为然。此乃天造地设。以为群酋窟穴。即得其地。亦不能尽行毁彻。经略大学士、昨在小金川暂驻筹办。未知所筹办者若何。又有抵营通盘筹办妥协、然后进取之奏。经略大学士意中。欲作何筹办。附便详悉奏闻。至称小金川番人迎接时。其恭顺不及瓦寺、沃日。朕思瓦寺、沃日、与内地切近。向化是其本心。小金川较远。原属化外。盖亦天然界限。所以古称蛮夷荒服、以不治治之。经略大学士留兵在彼弹压。想确有所见。不专为米粮火药也。此事屡经贻误。从前马良柱连有克捷。若益以三千人。早可奏功。而张广泗不与。此一误也。张广泗分兵十路。措置乖方。不能乘机前进。此二误也。讷亲身图安逸。不能鼓励士众。又不将实情入告。此三误也。用兵何事。经此三误。贼酋转多三番抵御。又不知增置坚碉若干。更难措手。经略大学士昨奏、比初办更费事之语、甚是。朕在数千里外。固不能豫烛其难。是以又有此番料理。经略大学士、未履其境。亦无由深知其难。是以力请视师。今朕已洞悉形势。决意收局。经略大学士、目击身亲。所见宁不相同。朕前调遣满兵。本欲一举制胜。迩来揆理度势。前所谕四月初旬之期。更不可再有游移。计大兵全数抵营。尚不出二月。有暮春匝月之功。自可奏王师三捷之效。经略大学士奏称、俟至四月、容臣奏到。然后颁发班师谕旨。朕已于前谕详示。至三月杪四月初。如十分得其七八。自当毋惜一篑之劳。若仅得其半。即宜于威武振扬之时。纳降顺抚。善图竣事。迨各营整队分彻。以次徐行。办理亦须经月。已在仲夏暑雨之时矣。至前谕分设武弁、驻守勒乌围、刮耳崖。若三月内果得勒乌围、刮耳崖。尚须斟酌。若不能、则但以万人令岳钟琪坐镇炉地。加意防御。自足绥辑蛮徼。朕熟计深思。无逾于此。再经略大学士所奏、岳钟琪具禀一摺。深中肯綮。努三所带第二起官兵。迟滞不前。虽已行文督催。究不知何日抵营。各起满兵于何时全到。彼中形势窄逼。难容多人。满兵若已敷用。即可及时进讨。其远地如云南甘肃之兵。应计其能于二月内到齐与否。若能到、催其速到。其未到者、俱应照湖广之例、速檄停止。纵中途遣回。较之缓不及事。徒劳往返者。尚可少节糜费。著传谕经略大学士傅恒、及尚书舒赫德、知之。　　

○经略大学士傅恒奏、据岳钟琪禀称、绰酋与金酋。固结甚密。恐内外勾连。当诱致策丁丙朱。设法羁留。更换土司。令德尔格等、暗袭绰斯甲山后。又请调小金川大朗素、同王秋、齐赴党坝。与卡撒良尔吉同办。坏事头人。勿使一名漏网。小朗素应去应留。询明泽旺以定行止。现在兵讨金川。两年尚未了局。岂可惊扰诸番。当即札令勿得轻遽。得旨是。其言断不可行。彼原系一出得力而未免好大喜功者。准噶尔之事即伊所起也。　　

○壬子。上奉皇太后幸重华宫侍宴。　　

○谕户部东省连岁歉收。朕心深为廑念。多方赈恤。加意培养。上年虽获有秋。而元气尚难遽复。著加恩将该省自乾隆六年、至十二年、旧欠银一百九十二万一千六百余两。统于庚午年起。分作五年带徵。庶输将稍易。小民得以宽纾。该部即遵谕。行知该抚饬属通行晓谕。实力奉行。无致胥役作弊滋扰。以副朕轸念穷黎之意。　　

○命造周公及四氏先贤庙祭器谕、国家崇礼先圣先贤。秩祀惟谨。阙里文庙祭器。自皇考世宗宪皇帝时。制造颁发。宫墙美富。穆然见隆古典型。乃者各坛庙升馨荐享。亦既悉用古制矣惟兹元圣周公庙。及四氏先贤祠。朕于东巡之次。特命修葺。今轮奂翼如。而器具未备。非所以重明禋、将诚恪也。该抚准泰、其饬有司遵定式。敬谨成造。俾奠献几楹。执事有恪。肃钜典焉。　　

○又谕、署川抚班第参奏、川北道鹿迈祖、昭化一带。系其本管。又奉委总理雇备夫马。该员漫不经心。以致京兵阻滞。一筹莫展。惟极诉民情之疲惫。夫马之艰难。呈请罢斥。以图卸责。其玩误之咎。实难宽贷等语。军旅乃国家重事。一切供亿。即派之民间。亦分义所当然。况现在俱系发价。丝毫不以累民。此本朝良法。鹿迈祖身任道员。不能实心经理。贻误军兴。转以民情疲惫为辞。欲博无知愚民之感颂。其沽名要誉。摇惑人心。情罪可恶。与讷亲、张广泗、相等。即正法亦所应得。宜使朕以苑囿宫殿之娱。动众兴作。而地方官直陈民劳。为之请命。乃出于忠爱之忱。所当褒美。今以军旅重事。国家所不得已。而怠玩疎忽。藉此干誉。其居心实不可问。国家不能保无用兵之事。若不严加治罪。无以示儆。鹿迈祖著革职。于成都枷号示众。俟凯旋之日。交部从重定拟。　　

○谕军机大臣等、今日新正令辰。恭迎皇太后圣母銮舆。内廷春。仰蒙慈谕。经略大学士傅恒、忠诚任事。为国家实力宣猷。皇帝宜加恩锡。封彼以公爵。以旌勤劳。钦承慈训。深惬朕心。但封公之旨。应俟奏捷到日颁发。著先行传谕。俾知圣母厚恩。在经略大学士素志谦冲。必将具摺恳辞。此断可不必。经略大学士此番出力。实为国家生色。朝廷锡命褒庸。祗论其人之能称与否。岂必犁庭执馘。方足称功。即如大学士鄂尔泰、张廷玉、亦因其勤慎翊赞。封爵酬庸。何尝有汗马劳耶。假若经略大学士、因有此恩旨。感激思奋。不顾艰险。必期图所难成。抑或避居功之名。必欲尽埽蛮氛。生擒渠首。方驰露布。而凡有克捷。概不具报。皆非朕所望于经略大学士者。经略大学士即不具奏。舒赫德亦应一一据实奏报。总之驰报军情。宜于频速必朝夕相闻。了如目睹。方足慰朕悬切。朕前谕四月初旬为期。乃再三审度。更无游移。用兵原非易事。何可逞人力以违天意耶。经略大学士、试思在京办事之时。识见才力。视朕何如。今朕意已定。自当遵旨而行。况经略大学士即能成功。亦皆众人之功。朕降此旨。所以扩充经略大学士之识量。使尽化一己功名之见耳。一切机宜。连日所降谕旨。俱已备悉。惟望经略大学士仰体慈怀。钦承渥泽。诸凡从长妥办。俾国家军民。均有裨益。朕实幸焉。　　

○又谕、今日阅班第所奏、川省夫马钱粮拮据之状。及舒赫德所奏、直隶、山、陕、一带地方情形。朕心深为追悔。不知上年何以办理至此。岂非前谕所谓命运使然者耶。然总因从前在事诸臣。并无一人据实入告。朕实不知其难。即经略大学士傅恒在朕前时。亦不知其难。近经朕悉心访问。经略大学士又身履番境。班第等亦稍稍敷陈。朕始悉其险阻困惫。举属创闻。非意料所及。若不早为转计。日引月长。劳费无已。非惟川省民力难支。即沿途各省。半属边境。骚动可虞。而部库帑项。亦将不继。国家亦无为蛮徼一隅、耗竭物力、不复顾惜内地之理。况此种番蛮。乃依古以来所有。上天并育并生。原置之化外。听其涵衍卵息。岂能草薙禽狝。尽绝种类。亦岂能法绳礼缚。悉就羁縻。若必以中国之治治之。是以人力而抗天心也。夫理之所在。臣不能违君。子不能违父。人顾可违天乎。天不可违。则成功岂能豫必。朕目前实不敢存盼望成功之意矣。经略大学士抵军。相机筹度。满兵务催令到齐。遵朕前谕。直趋党坝。以副三月杪四月初旬之期。若能攻克勒乌围。擒取贼首。固所深望而不敢必之事。纵少迟旬日。势难中弃。不然、督率士卒。摧锋前进。或连得胜阵。俾其震慑乞命。因而抚之。亦足收局。夫以岳钟琪所将土兵数千。鼓舞驱策。尚能夺地歼丑。况经略大学士亲提劲旅。信常必罚。其取胜自在意中。以地利言之。党坝去贼巢较近。地势稍宽。而卡撒坚碉林立。且系前次失利之处。若因避岳钟琪分功之嫌。而以任难趋险为勇。设令顿刃悬岩。军威少挫。将何以为班师之地。于此事究复何济。是以朕熟思审处。计无逾此。经略大学士躬在行间。深筹胜算。即有奇谋异策。亦当无逾于此。经略大学士忠勇奋发。立志灭贼。非犁庭执馘。无以快意。但自朕思之。亦何必为其已甚。此番自出都以及抵军。夙夜勤劳。心坚金石。筹办庶务。明敏周详。已足为国家宣力。为朝廷增色。讵待絷莎罗奔、朗卡、之首。献俘阙下。方可称功耶。至班第、卓鼐、奏称、努三所带第一起满兵。于正月中旬。可到军营。官兵行走。原定五百一起。五日全行。今可趱为四日。以五千七百人计之。按站计程。须得五十日。是各起满兵到齐。即毫无阻滞。亦必在二月半以后。其绿旗兵、又须在满兵之后。非五六月不能到齐。若必俟到齐。则迁延时日。转盼逾期。虚费资粮。诚属无益。今既已定期四月初旬。则此等绿旗未到之兵。如三月半不能到者。即应檄停。是以昨谕舒赫德、令将云南、甘肃之兵。计算日期。酌量停止。但事难遥度。如军前仍有需用。经略大学士即知会舒赫德、班第等、令其遵照调遣。不必拘泥。究之事有难为。功有难就。兵亦人耳以之扑碉。徒致伤生。岂遽得志。而贼之要害。俱筑坚碉。舍此又未必有良策之可施。则绿旗官兵之用否。正宜斟酌。毋谓调遣已至中途。前功可惜。遂迁就用之也。　　

○癸丑。上诣皇太后宫问安。　　

