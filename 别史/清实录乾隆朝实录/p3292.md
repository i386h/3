<!-- { "loadSidebar": true } -->
○又谕曰。庆麟虽未历练。人尚明白。雅满泰前在喀喇沙尔驻劄。办事亦知勤奋。今为巴勒布贼众无端侵藏。抢掠聂拉木、济咙、等处。伊等调兵豫备一切。虽尚不致偾事。但究未经历行阵。朕甚廑念。今特缮写檄文。晓谕祸福。译出番字发去。檄谕巴勒布部落廓尔喀等曰。前经驻劄边境之第巴等报称、尔属下首领苏尔巴尔达布、整军前抵我境。将聂拉木、济咙两处抢掠。此两处虽边外蕞尔之区。原系藏中旧属。非尔之地。从前五辈达赖喇嘛时。尔等侵夺济咙。经达赖喇嘛发兵夺回。今尔整顿兵旅谅系与他部起衅。不意滋扰藏界。犹欲向宗喀前来。殊出情理之外。尔巴勒布部落。不过边隅小部。理宜守法安居。以享昇平之福乃如此妄行蠢动。大圣皇帝虽至仁至慈。体上帝好生之德。似此狡焉思逞之徒。亦断不容稍为轻赦。必发大兵歼戮剿除。前者如大小金川滋衅。经大圣皇帝特发劲旅。全境荡平。即如藏中前被准噶尔侵夺时。大圣皇帝不惟恢复藏地。且将准噶尔阖属、及回部诸城、全行剿灭。今岁复生擒台湾贼首。土宇廓清。我大国兵威。尔岂茫无闻见耶。今尔或一时昏昧。若及早引罪退兵。献还两处。大圣皇帝仁慈洞烛。不加深究或可曲邀宽宥。诚为尔等之福。倘不深思利害。一意肆行。不知悛止。本都统已备兵数万。统领前进并续调数十万兵。一经举动。大兵全至。尔部落可须臾尽灭。彼时即恐惧哀恳彻兵。势亦不能中止。岂惟将聂拉木济咙等处。全行收复。必将尔阖部、亦如两金川准噶尔台湾之尽行荡除。不遗余孽。方足以昭天讨。兹念数十年来。尔部尚属宁静。且往来贸易者。络绎不绝。与尔等大有利益。今无故跳梁起衅。自非尔之本意。必系属下匪徒。就中取利。唆使妄行。本都统不教而杀。心有不忍是以明白宣示。谕尔檄文。尔接阅此书。须往复熟筹。速行退兵。将聂拉木济咙等处。全行献出。否则大兵一发。尔等靡有孑遗。追悔莫及。尚其详审利害。毋自贻伊戚也。著传谕庆麟、雅满泰、接到檄文后。即钤用印信。与班第达等商酌。选派能员。速交巴勒布夷目并将巴勒布接奉檄文。作何举动。有何言语。及现在如何调兵堵御。戴绷等详报何信。班禅额尔德尼、曾否移驻前藏。一并迅速驰奏。　　

○又谕、缅甸贡使、前来行在瞻觐。计其程期。不能于万寿前赶到。亦不必令其赶进哨内。该贡使等、入直隶境时。可以从容行走。著传谕该督、于贡使到境。照料前行。不必过于催迫。祇须扣定程期。于九月初五六前抵热河。于回跸前一日初七、令委员带领。迎至中关卡伦门外接驾。　　

○又谕、据苏凌阿等奏、现在杨村起拨之船。因军船连樯北上。蜂挤而来。不敷起拨之用。查有天津备运铜船等船一百只。现无铜铅可运。又查通州后到豫省粮船数帮。雇用民船。卸粮回空。亦可就近雇令起运等语。前因卫河水浅。惟虑粮船不能抵通。今水势充裕。粮船衔尾而来。该侍郎等又虑船只拥塞排挤。拨船不敷应用。现在天津既有备运铜铅等船。可以雇用。而沿途民船。亦属便于雇载。亦只可如所奏办理。著传谕该侍郎等、即就近妥办。务俾粮石迅速抵通起卸。毋误回空为要。并谕刘峨知之。　　

○又谕曰。阮辉宿等、既欲回国寻觅嗣孙。帮同恢复。其志甚属可嘉。孙士毅自应即日令伊等起程。将天朝现在派员统率大兵。四路助剿之旨。及晓示安南各镇目檄谕。令该陪臣带回安南。广为传播。于声援之道。自属有益。孙士毅有何顾忌。不即将陪臣等速遣。岂尚虑及朕未必准行。欲俟接奉谕旨后。再行遣发耶。至据奏恩谕伊等之处。恐语言稍多。或有遗忘。现在多写数分。令伊等回国之人。各带一分。又现据粤东挑备之兵。已有四千名。将来如粤西兵力。不敷威扬之用。即请旨檄调。以冀早行蒇功等语。筹算俱属妥协。即应如此办理。至粤西现有办理科场事宜。孙永清自应回省料理一切。但现在边隘分驻大兵。黎民眷属安插安南。所有需用粮饷。及一切口粮等项。自宜源源接济。此系孙永清专责。务宜早为储备。妥协办理。　　

○甲午。谕军机大臣等、昨寄庆麟发交廓尔喀檄文内、尚有未到之处。如雍正年间。巴勒布之叶棱雅木布、库库木等、两次遣使抒诚纳贡。嘉其恭顺诚信。恩赏便蕃。今之廓尔喀者。乃雅木布之呢尔巴也。当伊侵扰三部之时。即应兴师问罪。特以三部本属微弱。且究系外番之事。故未深究。廓尔喀理宜安分静守。何得复行侵扰。卫藏济咙等处。地方虽小。乃系天朝疆界。一经蠢动。天讨必加。今若畏罪投诚。将济咙等处恭顺奉回。大圣皇帝备极仁慈。尚可谅加宽宥。若仍昏愦无知。逞其螳臂。必致大兴劲旅。歼戮无遗。尔等若倚恃路远。尤为冒昧。试思伊犁等处回城。道路如何险远。天朝俱经剿灭。尔等跳梁小丑。更何难一举歼擒。维时非特不能保其部落。且不能稍延残喘。可将此译写速寄庆麟等、一并添入檄谕内。交与巴勒布。如何登答。即速奏闻。　　

○补行乾隆五十二年广西大计。卓异官七员。才力不及官二员。不谨官一员。罢软官一员。有疾官二员。年老官三员。分别议叙处分如例。　　

○乙未。顺天乡试。以兵部侍郎伊龄阿、户部侍郎汪承霈、为监临官。礼部尚书德保、为正考官。礼部侍郎邹奕孝、工部侍郎管干珍为副考官。　　

○丙申。谕据浦霖奏。查勘澧州、安乡、武陵、华容等州县被水情形。摺内称澧州、武陵、龙阳、三州县被水尚轻。惟华容、安乡二县情形较重。现在查明。并无淹毙人口冲坍房屋。且民间先将家赀搬移高阜日用有资。可无庸动项抚恤。其被水尚未涸出之田。现在设法疏消。并查明无力贫民。酌借耔种工本等语。华容、安乡、二县被水田亩。现既未全行涸出。著浦霖即飞饬该地方官、相度形势设法疏消。并著查明实在无力、贫民借给耔种口粮。以资工作。前溆浦等县、有被水淹浸田亩之事。曾降旨将该县应徵本年下半年钱粮。暂行缓徵。今华容、安乡、事同一例。并著加恩将该二县被水各垸、本年应徵下半年钱粮。一体缓徵。至次年秋后徵收。以纾民力。至澧州地处安乡上游。离湖稍远。武陵、龙阳、二县。堤身并未冲溃。虽俱被灾较轻。并著该抚详悉查明。如有成灾处所。亦即妥为赈恤。不可稍有讳饰。以副朕轸念灾黎。有加无已至意。　　

○谕军机大臣等、前据舒常将荆州被水情形。绘图呈览。因阅图内郡城迤西江面。有龙尾洲一道距现决堤工不远。恐江水至此、为所壅逼以致溃决。亦未可定已有旨将原图发交阿桂令其到彼详细履勘设法办理。本日据阿桂奏、途次遇见荆州佐领德楞阿等、询据称、该处沙洲日益增涨。江水渐逼北岸。堤根堤外沙滩都被冲刷。是以屡有漫溃等语。该佐领所称、或即系前旨询问阿桂之处。同日又据舒常绘图呈览。阅图内此次江水漫溢时。首将万城堤冲决该堤适处龙尾洲上游。自因江水至此。为沙洲所遏。不能迅速东注。以致壅高冲决著再传谕阿桂。到彼后、即遵前旨亲加确勘。并详查案卷。熟筹妥办。并将查勘各情形迅速覆奏。以慰廑念。　　

○予随征台湾侍卫塞凌额、西津泰、特尔敦辙、云骑尉世职如例。　　

○丁酉。祭先师孔子。遣协办大学士刘墉行礼。　　

○谕军机大臣等、前据毓奇奏、南粮全数渡黄。即亲随尾帮。催督北上等语。本年粮船。自六月初旬。普得透雨后。河水充裕。行走迅速。过济日期。虽较之往年。较早半月。但回空船只。抵次受兑。愈早愈妙。催趱亦关紧要。著传谕毓奇、俟尾帮抵通后。该督可即由彼督押回空南下。不必前赴行在瞻觐。致有耽搁也。　　

○以广西梧州协副将王林、为右江镇总兵。　　

○戊戌。太宗文皇帝忌辰。遣官祭昭陵。　　

○谕军机大臣曰。毓奇等奏、南河漕粮。向于卫辉受兑。上年改至五陵试兑。虽已避去老鹳嘴等处险溜地方。但自五陵以至楚旺、一百三十余里之内。仍有古浅。不免转拨之烦。请改至楚旺受兑。可免迟滞等语。豫省漕粮。在卫辉受兑。由来已久。从前并未闻有迟误。况豫省距通州不远。若果遵冬兑冬开之制。原不致有所耽迟。该省漕粮。上年改由五陵兑运。既经避去险溜。且距直省境界较近。何以出境转比往年迟缓。自由该省兑交漕粮时。并不遵冬兑冬开之制。致有贻误。原不系水次之远近。今既据该督等、以五陵迤北。尚有古浅处所。复请改由楚旺。其移建仓廒一切费用。于各州县养廉内摊扣。此摺若发交部议。不免查核需时。是以即照所请行。但本年豫省漕运稽迟。未将贻误各员从严议处。迺属格外恩施。今水次又准改至楚旺。较从前近至四百余里。兑运便捷。嗣后更无可藉口。梁肯堂甫署巡抚。该省前此贻误漕运之处。与伊无涉。正可大加整顿。所有移建仓廒各费。俱系扣廉办理。著传谕该署抚、务督同粮道等、妥速经理。勿任州县藉端扰累。俾符冬兑冬开定制。设再有玩误。必将该署抚与粮道等、一并从重治罪。决不再贷。并谕毓奇知之。　　

○己亥。谕、据谭尚忠奏、云南石屏州举人赛玙、系雍正己酉科乡试中式。曾任四川知县。现年九十二岁。本年又届举行己酉科乡试之期。请重赴鹿鸣筵宴等语。赛玙系前己酉科中式举人。今重赴己酉科鹿鸣筵宴。洵属儒林盛事。允宜特沛殊恩。用彰昇平人瑞。赛玙、著加恩赏给进士。并著俟年届百岁时。该省督抚再行奏闻。候朕另降恩旨。以示寿世作人。加惠耆龄至意。　　

○谕军机大臣等、巴勒布在后藏边界聚众滋扰。抢夺聂拉木、济咙、二处地方后。其宗喀一处。尚在固守。距后藏甚远。看来庆麟等办理此事。不免失之张皇。内地官兵。似可不至续需调拨。前派出之满汉兵丁。并屯练降番。共三千名。已据李世杰奏、先将绿营兵一千名。令成德带往。其余二千名。暂缓出口。著传谕鄂辉、于驰抵成都后。若尚未得西藏剿捕完竣之信。即于此二千名内、酌带五百名。或一千。速往藏内接办。换回成德。在省弹压。如鄂辉驰抵成都。或于途次、已得西藏剿捕将完、及贼匪业经逃窜之信。不特豫备之兵二千名。应行饬令回伍。即鄂辉亦可不必前往。徒滋跋涉也。　　

