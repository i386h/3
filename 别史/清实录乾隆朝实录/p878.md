<!-- { "loadSidebar": true } -->
○云南开化镇总兵岳钟璜密奏、滇省余丁一项。雍正年间。清出百队伙粮。招养余丁。无事则一体操演。出师则一例调遣。臣标三营。清出伙粮、共六十三分。招养余丁、共一百八十五名。今现存止七十一名。尚少原额一百一十四名。俱系营中旗队百总。及各衙门头目人等分食。累任镇臣。因滇省处在极边。兵丁粮额。战守均摊。而营中队目人等。与伍下散兵所食之粮。同一均摊。差办公务。较之散兵不无偏费。以故复将余丁之粮分给。或一人食余丁名粮一分。或二三人共食一分。滇省各标镇营、大概相同。今闻钦差到滇。业已招补齐全。复闻省中议论。俟钦差去后。仍旧分给队目人等。窃思余丁之粮。不应与队目等分食。自应照数足额。不待钦差查验。始行招补。如因名粮均摊。队目等办公不足。亦应请旨办理。至各衙门头目人等。不比营中旗队百总。有稽查兵丁、经管钱粮之责。更不应如是之冒滥。得旨。另有谕旨。汝宜密之。又奏、滇省各营书识一项。雍正十二年。经督臣尹继善檄行。内开书识一名。本身名粮一分。诚虑办公不敷。因按衙门之大小。事务之繁简。无论书识多寡。总以现定名粮为限。此外不许多占。亦不许以步易马。即如开化镇衙门书识。酌给马粮三分。步粮十三分。中军游击衙门。酌给马粮一分。步粮十分。左右两营游击衙门。酌给步粮八分。三营守备衙门。酌给步粮十分。嗣经督臣庆复、以马粮乃步兵进身之阶。未便与步粮一例拨给。将原拨马粮银米。按数科计。改拨步粮二分。是以开化镇衙门。裁马粮三分。改步粮六分。中军游击衙门。裁马粮一分。改步粮二分。又于乾隆七年内。经湖广督臣那苏图条奏。以各营掌稿书识。本身名粮。不敷养赡。于营中公费内、量给工食。开化镇衙门。酌给工食银二十四两。三营将备衙门。并未酌给。其时照所奏通行。其实名粮虽有定数。而人数多寡不同。仍照尹继善庆复原行办理。如开化镇衙门、原定步粮十九分。而办事者止十二人。中军游击衙门、原定步粮十二分。左右两营游击衙门、原定步粮八分。三营守备衙门、原定步粮十分。而办事止八九人。或六七人不等。缘滇处极边。读书可充书识者甚少。兼营员多由行伍出身。即识字者亦少。一切兵马钱粮。全凭书识。若养赡不敷。恐急切无人应募。此从前朦混办理、人数不足之由。不独开化一镇为然。通省大都如是。得旨。亦另交密办。汝不必宣露。谕曰、岳钟璜所奏滇省余丁。及各营书识二摺。著钞寄舒赫德。如伊尚在滇省。著据实详查覆奏。如已经起程。若伊能深悉其中情弊。即著详悉定议奏闻。或素未留心。著即行文该督张允随、令其密查。不必再行往返。多稽时日。可传谕舒赫德知之。　　

○兵部议准、绥远城将军补熙奏请、右卫上三旗满洲、佐领防御骁骑校。暨八旗蒙古、佐领防御骁骑校。每旗各裁一员。仍暂管理。俟有绥远城右卫二处缺出。按各旗各翼对调。所遗员缺。并升迁事故缺出。竟行裁汰。所裁佐领下兵丁。拨各该旗应留之佐领下管辖。所裁佐领下之领催四十四名。箭匠十一名。铁匠十一名。俟各该旗缺出顶补后裁汰。再八旗汉军旗分。官少兵多。应于上四旗添设佐领四员。即于现在佐领下领催六名内。各彻出二名。拨新添四佐领下。兵丁均匀分拨。所有应添佐领四员。防御四员。骁骑校四员。员缺、照从前所奏。将绥远城应裁之佐领二员。防御一员。移驻右卫。尚悬佐领二缺。防御三缺。骁骑校四缺。暂停补放。令汉军旗分现任官员兼管。俟满洲蒙古应裁缺出。于汉军旗分内、拣选汉军人员引见补放。从之。　　

○又议准、甘肃巡抚鄂昌疏称、狄道州额设千把总各一员。隶河州镇属临洮营游击管辖。同驻狄道城内。设营之初。未建衙署。请将裁遗洮阳驿驿丞署。改千总衙署。其移驻皋兰县典史遗署。改把总衙署。移驻兰州府教授遗署。改州学学正衙署。其学正原署。改作社学。从之。　　

○转工部右侍郎拉布敦、为左侍郎。以蒙古正黄旗副都统众佛保、为工部右侍郎。仍兼管副都统事。　　

○是日。驻跸巴颜布尔噶苏台。　　

○庚辰。上行围于巴颜沟。　　

○蒙古诸王等恭进筵宴。　　

○是日。驻跸巴颜沟。　　

○辛巳。上诣皇太后行幄问安。　　

○行围于默尔根乌里雅苏台。　　

○吏部议覆、御史钱琦奏、请严咨查案件申覆之限一摺。应如所请。嗣后都察院如有据呈咨查案件。该督抚一面即将准咨日期。先行咨报。一面速饬承办官、依限查覆。果有难结缘由。即于正限内详报咨展。如并无难结。而逾限不覆者。照定例分别议处。如限内任意耽延。及逾限后捏词朦混。托故申覆者。经都察院参奏。将承办官、照朦混造册例。降一级调用。转报之上司、罚俸一年。不行详查之督抚、罚俸六个月。从之。　　

○是日。驻跸默尔根乌里雅苏台。　　

○壬午。上行围于巴尔图。　　

○谕军机大臣等、据陈大受所奏赵北口行围经由道路一摺。通计水陆程途。若自天津登舟。由西沽大清河、至赵北口。取道既远。即由陆路。亦复纡回。不若径由海子。直达霸州。较为便捷。当伊回京后。另派向导前往。至办理淀河蓄水事宜一摺。内称东西两淀。可取作围场者、有二十一处等语。水围虽在淀泊。而水利为民田灌溉取资。非塞外围场可比。既有二十一处。已尽足肆舟师。但今所定行围处所。是否即系皇祖行围之地。较圣祖时增减几处。俱著查明具奏。其所蓄淀水。于附近民田亩浍。有无妨碍。古人有让地潴水以备蓄洩者。若专顾两淀。遂将诸路之水、概行堵截。则他处不无涸竭之虞。殊有未便。又称沿淀淤浅之地。民间侵占为田。渐成村落一节。小民贪得膏腴。罔知大计。侵占愈多。淀泊愈狭。将使水无所容。盛涨必致漫溢。需水之时。又不足以资灌溉。亦非长策。此等俱宜留意。但观所奏情形。则小民田庐乐业已久。行围当非所愿。而上年经由该处。见居民舟子。异口同声。皆有欢欣望幸之情。其故云何。陈大受亲往履勘。自能备悉。著一并据实详晰奏闻。不可专为巡幸行围。或致于有妨耕作。著传谕知之。朕既不往天津。著陈大受即密行传谕丽柱、令其不必豫备。寻奏、查西淀中可行围之二十一淀。即系圣祖仁皇帝行围之处。并无增减。至于淀中虽有民间升科地亩。种植芦苇麦禾。然皆在水浅淤垫之区。及四围边际。现在所指围场处所。乃地势洼下。而潴水较深者。原系空旷水面。与民居亩浍。毫无关涉。不但无妨耕作。并未损及民间一芦一苇。且銮辂时巡。舟车辏辐。小民佣趁贸易。更可获利资生。体察舆情。实深望幸。况淀河日渐淤垫。举行水围。地方官自必留心疏浚。不但可肄舟师。实于水利田畴。兼有裨益。得旨。诸凡甚妥。知道了。　　

○又谕、据舒赫德奏、古州城垣坍塌。著落赔修一摺。内称宋厚先任古州道。在未建城工以前。但朕所记宋厚彼时尚在古州道任。且伊久在黔省。其由古州道升任按察使。岂不应查核城工。仍著舒赫德详悉查明具奏。再所称古州城址低洼。应否改建。俟抵黔后详悉面询等语。古州城工。业经修筑。未便轻议迁改。不特衙署营房。诸多糜费。且使安土重迁之民。有荡析离居之苦。徒滋纷扰。若谓地势低洼。则从前修建之初。相度形势。必有所取。况自筑城以来。未被冲刷。即欲豫防水患。或应酌建堤防。或设法疏导。以资保护。亦不可因此遽兴改建之议。著传谕舒赫德、到黔相度时。一并详悉定议奏闻。寻奏、城垣无庸改建。水患足可豫防。查城西山上水道有三。其傍南者一。尚属细流。傍北者二。颇为涌急。若将此二水不令流抵城下。即沿城外掘地为沟。引之使自西而北。流入溶江。甚为近便。其垣间旧入水二硐可闭。至傍南一水。则去江甚远。且隔高冈。应仍留一硐。使水入城。将城内现有水沟。掘令宽广。俾可受纳。以容蓄三股暴水之沟。今止疏达一股微细之水。实为宽裕。其城南濒江涵硐。应加建石闸。遇江水浅落。则开闸以洩城中之水。涨溢则闭。使不得倒漾入城。穿城之水。止有一股。且属细微。尽可容蓄。而南面江流泛涨之际。仅能滉漾滩岸。无自入城。其城外居民。本不甚多。遇涨可移入城。无庸再议。得旨。如所议行。　　

○又谕、湖南洞庭协兵丁聚众缴械一事。前经传谕舒赫德等。令其将孙宗夏是否别有情节。查明具奏。今据该督抚唐绥祖、开泰所奏、有该协以私事役使兵丁之语。与史载贤所奏。又不相符。著舒赫德等据实详查。若即系建立库局。则不可谓之私事。或此外别有私事。役使兵丁。自应查议。但亦应照前旨。俟一二年后、再行改调。不可于此时参处。以长悍卒刁风。　　

○又谕、据舒辂所奏、土田州岑宜栋、借欠银两摺内。称借欠左江镇杨官弟本银二千两。查左江镇系杨刚。所称杨官弟。不识是否该镇之弟等语。杨刚身为总镇。或即系已赀。诡托子弟名色。或纵容子弟。侵渔土司。俱干法纪。摺内尚未明晰。著舒辂据实查明参奏。　　

○以陕西西凤副将刘问政、为云南永顺镇总兵。　　

○赈贷湖北罗田、云梦、二县被水灾民。并缓徵本年额赋。　　

○是日。驻跸色哷昂阿。　　

○癸未。上诣皇太后行幄问安。　　

○行围于都呼岱。　　

○缓徵江苏铜山、萧县、邳州、睢宁、海州、赣榆、等六州县卫、雹灾新旧额赋。　　

○是日。驻跸都呼岱昂阿。翼日如之。　　

○甲申。上行围于扎哈乌里雅苏台。　　

○乙酉。太宗文皇帝忌辰。遣官祭昭陵。　　

○行围于色哷。　　

○谕军机大臣等、据潘思榘所称、陈怡老私往噶喇叭、潜住二十余年。充当甲必丹。携带番妇。并所生子女银两货物。归龙溪县原籍。现经缉获究审等语。内地匪徒。私往番邦。即干例禁。况潜住多年。供其役使。又复娶妇生女。安知其不借端恐吓番夷。虚张声势。更或漏洩内地情形。别滋事衅。不惟国体有关。抑且洋禁宜密。自应将该犯严加惩治。即使不挟重赀。其罪亦无可贷。至于银两货物入官。原有成例。更不待言。今观潘思榘所奏。措词之间。似转以此为重。而视洋禁为轻。未免失宜。著传谕喀尔吉善、潘思榘、一面彻底清查。按例办理。一面详悉具摺奏闻。　　

