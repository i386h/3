<!-- { "loadSidebar": true } -->

○谕军机大臣等、据果星阿奏、山海关副都统衙署旁。旧有箭道。被旗民侵占。现已令陆续搬移。惟东北一角。尚为民人赵丕基占住。临榆县知县凌世御、并不亲往履勘。回护民人。不为妥协办理等语。衙署基址。自有四至可查。岂容居民任意侵占。况据奏、各旗民旧占官地。均经陆续收还。何以独东北一角。为赵丕基所占者。经地方官查办。尚敢占据不还。即系年经久远。而当时之私卖私买。皆有应得之咎。现已令汪承霈前往查办。著传谕伊桑阿、即行带印驰赴该处。会同查讯。将民人赵丕基、是否侵占官地。因何执有印契。及地方官因何回护不行妥办之处。审明据实具奏。伊桑阿新任藩司。自不致少有回护也。将此传谕伊桑阿、并谕果星阿知之。　　

○又谕、前据刚塔奏、于打喇赤堡。遇见贼匪。正在击剿间。游击萨炳阿、因带石伤。所领左哨兵丁。先行退走等语。曾降旨。令李侍尧查明首先退走之兵。正法示众。总未据李侍尧查奏。又前据冯光熊奏、守备福泰等、于白杨岭遇见贼匪被害。亦已有旨、令阿桂、福康安、查明。遇贼时。若止系福泰等在彼。玉柱或往别处捕贼。尚属可原。若玉柱亦在白杨岭为贼冲退。或竟躲避。即当将该副将严参治罪。著再传谕阿桂、福康安、即将玉柱贻误之处。迅速查参。如该员从前曾经出力。亦著一并据实查奏。候朕酌量降旨。庶功过两不相掩。使带兵员弁。共知有所劝惩。至游击萨炳阿、带有石伤。左哨兵丁。竟敢先行退走。绿营怯懦。殊堪痛恨。即福泰等遇害时。虽所带兵丁。亦有伤亡者。而其余未经被伤各兵。是否亦系先行退避。均应逐一查明。按法办理。从来行军之道。贵在纪律严明。我太祖太宗开创时。凡遇用兵。如有临阵回顾者。许在后之兵。即行砍杀。维时将士。所以人人效命。奋勇无前。今石峰堡等处贼匪。虽已荡平。各路官兵。亦经议彻。然兵可百年不用。不可一日无备。况兵丁见将领受伤。理应奋勇上前救护。若兵不顾将。先行退走。此而不查明严办。将来地方遇有不逞。缓急需兵。或皆效尤退缩。岂不至于偾事。著传谕阿桂、福康安、即传集萨炳阿剿贼时所领左哨兵丁。并福泰等遇贼时所带之兵。令其将首先退溃之人。据实举出。并谕以如不将首退之人举出。即将伊等全行治罪。如此晓谕众兵丁等。共知畏罪。互相指证。必将首先退溃之人供出。阿桂、福康安、即当一面奏闻。一面将该兵丁按军法办理。以肃戎行。不得以现在军务已竣。且法不及众。遂尔置之不办。　　

○吏部议覆、调任湖南巡抚伊星阿奏、请将武冈州改为繁疲难要缺。在外拣选题补。永顺府通判。删去苖疆字样。改为简缺。归部铨选。应如所请。从之。　　

○予故礼部尚书曹秀先、祭葬如例。谥文恪。　　

○旌表守正被戕山东堂邑县民解大成妻王氏。四川清溪县民白瑞采妻李氏。　　

○戊寅。上御卷阿胜境。赐扈从王公大臣、蒙古王公额驸台吉等食。至壬午。皆如之。　　

○命议颁行军纪律。谕、前因甘省剿捕逆回时。绿营官兵。于马家堡打仗。因军装火器。被雨潮湿。俟烘烤完妥。再为前进。并有懦怯退缩者。当经降旨通饬各督抚。务宜随时加意整顿。今逆回之事虽完。但思整肃营伍。固在督抚提镇之实心督饬。而平日操演讲习。更在将弁之面为指导。兵丁之明晓军律。国家累洽重熙。承平无事。兵可百年不用。不可一日无备。与其临时告诫。不若先事讲求。著军机大臣、会同该部。将行军纪律。择其紧要数条。务须简切明当。使兵丁人人知晓。尽成劲旅。以示朕整饬。戎行之至意。寻军机大臣等会议。一、兵丁随征剿贼。俱应奋勇直前。其见贼退走者。不过各惜身命。心怀畏怯。试思临阵退走。律应斩首示众。若能杀贼立功。必蒙升赏。即或阵亡。国家自有恤典。子孙俱得邀恩。兵丁等、与其临阵畏葸。难逃国法。何如争先杀贼。奋不顾身。况勇往向前。未必即死。一经退后。断不得生。此理甚明该管将备等、平时将此谆切告诫。务令兵丁等咸知大义。临阵时自必勇气百倍。可期杀贼立功。一、鸟枪弓箭。最为行军利器。若兵丁等临阵时。尚未见贼。遽将枪箭施放。及至交战。火药箭枝。俱已用完。无以御敌。即同束手待毙。关系甚重。凡领兵将备。平日务须时加讲习。令兵丁于临阵遇贼。枪箭可及之处。不先不后。一齐施放。庶枪箭随声应手。皆获实用。一、行军随带军装火药。俱应在帐房收贮。毋令潮湿。即或途中遇雨。亦须严密遮护。庶遇贼缓急可用。凡带兵将备等、须严加晓谕。勿致潮湿。或须烘烤。以致临时贻误。至弓箭枪刀等项。平日尤须修整坚利。不得废弛。一、临阵对敌。倘遇将领受伤。随从兵丁。更当奋勇直前。竭力救护。若兵不顾将。各惜身命。观望退阻。最为恶习。亟应申明军纪。俾众知悉。凡有将领受伤。兵丁不即救护。竟致溃散脱逃者。立即查明。按名处斩。其能奋勇保护者。立即议功优赏。以示鼓励。该管将备等平时尤当爱惜士卒。临时赏罚公平。庶兵将同心合力。所向无敌。一、兵丁对敌。乘胜追赶。刻不容迟。若兵丁等有贪抢贼人遗弃财物。以致贼众逃遁。贻误不小。该将备等。于领兵临阵时。务须通行晓谕。违者立即依律治罪。庶兵丁等各知儆畏。一、营卡最关紧要。凡领兵将备等务严饬坐卡兵丁。轮班防守。留心侦探。毋得怠惰偷安。即探察有事。祇须选派明干一二人。密行飞禀。余仍严整坐守。毋庸轻动。无事时。不许高声叫喊。致乱营规。违者俱照军法处治。一、兵丁遇有调拨。自当恪守军令。即时遄行。如敢骚扰地方。欺压良民。蹂躏田禾。抢掠财物等事。应即按律从重治罪。该管将备等、平日加意教诫。临时尤当严行约束。毋许违犯。一、兵丁奋勇杀贼。应予奖赏。但恐兵丁希图冒功。任意蒙混。不可不豫为防范。凡军法将他人战功。冒为己功。及谎称实在效力。将无作有。以轻报重者斩。该管将备等、应随时晓谕。亲自稽查。俾立功者得赏。冒功者治罪。以期核实。一、行军马驼。最宜爱惜。凡兵丁等、牧放须拣择水草。吊膘须按照时候。遇有疲乏。加意调养。夜间尤宜小心看守。遇有遗失。须立时寻获。至所挖井泉。不许污秽。饮马各挨次序。无许争先。以致壅塞。如有违犯。立即重惩不贷。一、劄营后巡逻防守。毋得疎懈。夜间不许无故行走。帐房内更要小心火烛。遇有警报。静听将令。不得轻举妄动。若奉有密令。须各自遵守。毋得私相漏洩。该领兵将备等、尤宜申明号令。随时晓谕。不得疎懈。从之。　　

○谕军机大臣等、向来漕运总督。于押运尾帮漕船抵通后。即请驰赴热河陛见。本年各省粮艘到通较迟。若毓奇循例前来热河陛见后。再赴通料理回空。未免耽延时日。于来年粮运。恐致或有迟滞。况今年江南途次。毓奇屡经召见。面为训谕。伊即来至热河。现在亦无指示之处。著传谕毓奇、于漕船全数抵通。交兑完竣后。毋庸驰赴热河。即速料理回空事宜。俾漕船得早回空。各该处收兑启行。毋致来年粮运。或有迟滞之事。　　

○己卯。谕军机大臣等、前据福康安查奏、副都统明善、于高庙山剿贼时。乘势追赶。因未悉地势。误中贼人之计。且贼众自上下扑。官兵抵敌不住。犹复力战。是以阵亡甚多。尚非见敌怯懦。自行溃散等语。已有旨、将明善交部议恤矣。至明善所带官兵。其阵亡者固应照例予恤。其退回者岂可滥邀赏叙。著传谕阿桂、福康安、此次军务告竣时。所有明善带领之各将弁。退回者、著概行扣除。不得列入议叙。兵丁亦不得加以赏赉。以示惩儆。再逆回豫修石峰堡一节。屡谕阿桂、福康安、将该管知县、并贻误之本管道府查参。乃止据将通渭县知县王慺参奏。解赴热河审讯。而于各道府尚未据奏及。回匪等豫修城堡。逆迹昭然。道府各员。所司何事。岂得以该县未经禀报。遂可卸罪不知。且贼人修堡。俱已讯明年月。系属何员任内之事。无难即行查出。何以至今未见续参。著传谕阿桂、福康安、迅速将贼人修理石峰堡时。所有本管失察道府。即行查参治罪。勿再迟延。　　

○庚辰。谕据刘峨奏、准山海关副都统果星阿咨称、七月十八日二更时分。临榆县知县凌世御、因醉率领衙役人等、将该副都统轿房打开。声称拘拏人犯。抢去官钱。且闻该县于命案勒索富户。及私埋不报。并上年夤夜私出。抢夺赌博钱文。又纵役截拏车辆讹钱等事。请将临榆县知县凌世御革职。解交刑部审办等语。前因果星阿参奏、该县于民占衙门官地。袒护不办一案。已派侍郎汪承霈、前往。会同布政使伊桑阿、查办。今据刘峨、又将该令各款参奏。凌世御即著革职。交与汪承霈、伊桑阿、秉公详细根究。并案查审具奏。　　

○蠲免陕西榆林、怀远、葭州、神木、府谷、绥德、米脂、吴堡、八州县。乾隆四十八年。秋禾被灾额赋有差。　　

