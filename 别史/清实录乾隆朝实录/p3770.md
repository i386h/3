<!-- { "loadSidebar": true } -->
○又谕、军机大臣会同刑部审讯伍拉纳、浦霖、婪索盐务陋规。属员馈送。赃累钜万。以致通省仓库钱粮。亏空累累。地方洋面盗案。一切废弛。将伍拉纳、浦霖问拟斩候。请旨即行正法一摺。此案前据长麟、魁伦、查奏到日。朕以伍拉纳身任总督。乃于地方洋面。任意废弛。又收受盐规十五万两。黄奠邦银九千余两。婪索多赃。其罪自较浦霖为重。嗣据汪志伊查抄浦霖原籍家产。查出现存银钱、及埋藏寄顿银两。多至二十八万。其余房屋地契物件。尚不在此数。经朕亲加廷鞫。据供得受盐规二万。及收受黄奠邦馈赂九千余两外。又得受知府石永福知县史恒岱、洋钱等物。赃款累累。是浦霖骩法营私。贪黩无厌。竟与伍拉纳相埒。从前陈辉祖、国泰郝硕等、虽皆败检踰闲。自干法纪然陈辉祖止系偷换官物。国泰等亦罪止勒索属员而于地方事务。及缉捕盗匪等事。尚未大至废弛不办。是以从宽赐令自尽。今伍拉纳、浦霖、在督抚任内。婪索盐规。或尚可恕。其收受属员馈送。赃累钜万。甚至人命重案。竟敢藐法徇情。拖毙无辜十命。而于洋面盗匪又并不认真缉拏。以致盗风日炽。且伊辙布串通库吏。侵亏帑项。钱受椿延案勒贿。拖毙多命。种种营私舞弊。伍拉纳、浦霖、竟若罔闻。一任肆行无忌。加之信任。是其上下通同分肥饱槖。置民生吏治仓库钱粮于不问。情罪已属显然。朕从来不为已甚。罪坐魁首。是以不加深究。犹幸其事早经发觉。得以大加惩创。亟为整顿。否则地方吏治。废弛更不可问。而漳泉等处。米价腾贵。商贩不行。小民待哺嗷嗷官吏更加朘剥。几至民不聊生。更复成何事体。前此福崧在浙江巡抚任内。任性乖张。侵用帑项。于审明后即寘重辟。今伍拉纳、浦霖罪更浮于福崧。是竟不能全朕用人颜面。而伍拉纳自蹈重罪。至于此极。更为有玷觉罗。亦断难稍从轻典。免其肆市。伍拉纳、浦霖、俱著照拟即行处斩。并派仓场侍郎宗室宜兴、刑部侍郎阿精阿、监视行刑。以为封疆大臣。贪黩营私。废弛侵亏。负恩昧良者戒。此皆因朕数年来率从宽典。以致竟有如此婪赃害民之督抚。朕当先自责已。嗣后各督抚等、益当各矢天良倍加儆惕。倘不知洁己奉公再有废弛。婪索等事。伍拉纳、浦霖、即其前车之鉴。毋谓不教不诫也。　　

○谕军机大臣等、据成林奏、安南贡使。仍由广西湖南汉口取道入京一摺。前因朱圭奏、湖南现有军务。令该贡使由广西水路、顺流经广东之肇庆等府。至江西沙井起旱。办理甚为妥协。已交军机大臣。行知该督抚。沿途即照朱圭所奏料理。并将成林奏请由湖南一路行走之处。饬令改正。无得谬执已见。今成林接到朱圭咨送会奏摺稿。仍请由广西湖南汉口取道入京。自系尚未接奏前旨。此事究以朱圭所见为是。湖南各州县。现俱有承办军务。刻下大功指日告蒇。大兵凯旋在即。若沿途。又添贡使经过。需用人夫。不无壅滞。前据成林奏、贡使于十月初旬、方可到广西省城。若成林接奉前旨遵照改正固属妥协。设该贡使业由湖南一路行走。又不可拘泥退回。俾贡使闻知。转至不成事体。即照该抚所奏。由湖南至汉口取道入京亦可。成林不可错误于前。又复拘泥于后。若尚未由广西前进。仍尊前旨照朱圭所奏、改由江西一路行走。无得再有岐误。至另片称、朱圭未经接到粤西会奏摺稿。先在东省会衔具奏。以致两岐等语。似此汝等必不和矣。此事成林在粤西、得信在先。即应一面知照署督。一面会衔具奏。今朱圭具奏在先。成林奏到已迟。仍复固执前见入奏。看来成林竟因朱圭系汉员暂署督篆。心存忽视。更属非是。督抚等遇有会奏事件。原应会商妥办今朱圭所见本为周妥。而成林輙以朱圭具奏在先。意见龃龉。甚非同寅协恭之道。成林著传旨严行申饬。以后办理诸务。必当和衷商办。无得谬执已见。致干咎戾。　　

○旌表守正捐躯河南鹿邑县民苏孝先女苏氏。　　

○戊子。谕前因魁伦参奏闽省仓库亏缺及洋盗肆劫各情。特派长麟由广东前赴闽省。秉公审办。及伊节次奏到之摺。于伍拉纳、浦霖等、扶同舞弊及婪索赃款。并不据实查奏。直至朕屡次饬谕严查。始行和盘托出。是其沽名取巧于此案意存化大为小殊负委任因降旨将长麟革职。并将伊在京家产查封。以为辜恩徇庇之戒亦欲观其是否家拥厚赀。如伍拉纳浦霖之贪污肥槖以验伊在督抚任内是否尚能谨饬。或者亦如伍拉纳等之贪贿积家产至三四十万之多。亦当别问今据查出房产地亩衣服等件。尚不为多。且长麟之罪止于好名观望瞻徇而已。其才具亦尚不至终于废弃。将来仍当加恩赏给职衔。派赴新疆办事所有现在查出长麟京中房屋地亩及衣服什物。俱著交军机大臣酌拟加恩赏还。以资当差之用。朕于臣工罪谴无不权衡至当于惩创中曲寓矜全。督抚等惟当各矢天良砥砺廉隅。勉饬簠簋。以副朕宥过施恩至意　　

○己丑。谕曰、惠龄奏湖北荆门天门二州县因本年五月间连降大雨汉水盛涨。堤塍陡被水漫。并及下游之潜江沔阳等属低洼处所、均有被淹等语。荆门等各州县。因夏间雨水盛涨。各堤垸均有被淹虽据该抚饬同该管道府等勘明被水各垸早经涸出。均属薄有收成。但查各该处上年今年。叠遇水灾。元气一时未能尽复。所有本年应徵钱粮若一律催徵。民力更形拮据著加恩将荆门州之马上一等九图。潜江县之长一等二十九垸。天门县之连鱼团等二十七垸。沔阳州之小石等二十八垸。本年应徵钱粮缓至次年麦熟后徵收。以示体恤。该抚惟当督率所属。妥为经理。俾小民均沾实惠。以副朕轸念闾阎、恩加无已至意。该部即遵谕行。　　

○又谕曰、苏楞额奏、海州分司所属板浦、中正、临兴、三场。本年六七月间。因雨水过多。间有被淹之处。现在查明该处被水处所业经设法疏消。未淹高地秋禾仍属有收。实系勘不成灾等语。板浦、中正、临兴、三场。本系沿海瘠贫之区。今因夏秋雨水过多。间被淹浸。虽勘不成灾。但将来冬令盐花归土。谋食维艰。若将折价钱粮。照常徵收灶力。未免拮据所有板浦中正临兴三场。应徵本年压徵五十九年折价钱粮。著加恩缓至明年麦收后启徵。分作二年带还。俾海隅贫灶。并臻宽裕。以示朕轸恤加恩至意。　　

○升任广东巡抚署两广总督朱圭疏报、乾隆五十九年分恩平县、开垦额外荒地一顷有奇。　　

○庚寅。谕军机大臣等、据吴璥奏、续收小钱、解赴直隶归局镕销一摺。河南山东等省。向无钱局。所收小钱。俱解交直隶归局镕销。但现在正届停铸。此项小钱收贮后。作何筹办。直隶省收到小钱。共有若干。著梁肯堂即行查明具奏。至各省查办小钱。为日已久。是否收缴净尽。其有鼓铸省分。现俱停铸。所收小钱。是否先行镕销。存贮何处。若未经销毁。恐存积日久。吏胥从中舞弊。又复偷卖行使。小钱仍至充斥。是收缴小钱。祗属有名无实。或致日久生懈。并著传谕各督抚、将现在小钱收缴后如何筹办。能否依限净尽之处。一并据实覆奏。　　

○命少詹事曹城、提督山东学政。　　

○辛卯。谕军机大臣曰、魁伦等奏、审明械斗毙命各犯一摺。已交军机大臣会同该部速拟具奏矣。钱受椿身为臬司。种种营私舞弊。甚至延案勒贿。拖毙多命。罪不容诛。前令解京。原欲亲加廷讯。尽法惩治示儆。今思伊职分尚小。不足加之廷鞫。外省押解人犯。行程不能迅速。此时即已起解。亦不过甫入浙境。且钱受椿倚恃督抚声势。性情乖张。贪纵妄为。闽省官民。自必群怀忿怨。传谕魁伦接奉此旨。如钱受椿尚未起解。即毋庸解京。如已抵浙境。即著吉庆派委满洲道员。小心管解回闽。交该署督抚亲视刑夹二次。重责四十板。再传集在省官员。监同正法。俾触目儆心。以为骩法营私、谬妄贪黩者戒。至馈送钱受椿等各员。虽由上司勒索。究非洁己守分之人。仅予褫革。未足示儆。著交与魁伦等、于清查亏空完竣后。若各该员尚有侵亏情节。自应从重问拟。若止于馈送。亦当分别定以远戌。而此内史恒岱一员、既送浦霖银两。又送钱受椿物件石永福则于馈送浦霖一节。尚思掩饰。不即自行供首。此二人如另有侵亏之处。因当按律问拟。如亦不过止于馈送。应拟遣伊犁此案夤缘各员俱当永不叙用。以昭儆戒。前降谕旨。除浦霖等供出馈送各员外。不必再加深究。以示不为已甚之意。然既已供出。亦不得不加之惩创。以肃官方而澄吏治。　　

○又谕曰、魁伦等奏、审拟长泰县械斗一案。已交军机大臣等、速拟具奏。及议上。朕覆加详阅。其中情节。尚属可疑。此案林薛二姓。因争水起衅纠众械斗。自应互有杀伤。何以林姓被杀者共十六名。尚有受伤者二名。而薛姓被杀者仅有一名。即云薛姓人数较多。其杀伤人数。亦不应如此多寡悬殊。此尚系上年六月之案。至今审结业已迟至年余。且魁伦、姚棻、俱非原办之人。无所用其回护。著再交与该署督抚、即提集案证。悉心研鞫。如另有别情。不妨据实改正。不必因长麟定拟具奏在前。急于完案。稍存迁就。倘薛姓实系恃众行凶。伤毙多命。则法无可贷。此案业经军机大臣等照覆。著将所拟原摺。一并发去。该署督等审明后。如果情真罪当。即可将应行正法人犯。一面办理。一面奏闻。若尚未确实。事关斩决多犯。不可稍有草率。以致屈抑。方为妥善。寻奏、林姓人数本少。兼又猝不及防。是以致毙多命。反覆研鞫。委无别情。应照原拟办理。报闻。　　

○礼部奏、冬至节应行庆贺礼。得旨、本年冬至次日。著停止行礼。　　

○予故兵部尚书刘峨祭葬如例。谥恪简。　　

○旌表守正被戕顺天宛平县民李庭文妻张氏。　　

○壬辰。谕、据福康安等奏、额勒登保、德楞泰、始终奋勉勇往出众。并将节次奋勇打仗人员。分别开列名单。奏请施恩等语。额勒登保、德楞泰、屡经出师。此次剿捕苗匪。复倍加奋勇。实为可嘉。著加恩俱授为内大臣。三等侍卫三布奈、补授二等侍卫。护军校和新布、补授三等侍卫。护军参领长山、著赏给永托鲁巴图鲁。参将穆克登额、著赏给萨勒杭阿巴图鲁。游系姜敏功、著赏给娴勇巴图鲁。双麟、著赏给伊清阿巴图鲁。都司褚大荣、著赏给卫勇巴图鲁。千总姜文彬、著赏给刚勇巴图鲁。马金瑞、著赏给坚勇巴图鲁。刘永清、著赏给固勇巴图鲁把总胡庆元、著赏给健勇巴图鲁。何化隆、著赏给壮勇巴图鲁。土守备多日尔济、著赏给达布沁巴图鲁。守备日占尔济、著赏给密扎克巴图鲁名号。仍著照例各赏银一百两。以示鼓励。　　

