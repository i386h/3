<!-- { "loadSidebar": true } -->
○谕军机大臣等、蒋炳奏、本年六月间。黄水长发。武陟县班家沟等二十四村庄。高梁俱被水泡。晚秋俱已损坏等语。已谕令妥协抚绥。俾沾实惠。但所奏此项地亩。上年列入八九分灾、及七八分灾一语。殊未明晰。上年既至八九分灾。何以不早为设法捍御。致令年年被水成灾。既系临河水到之区。何以向无堤岸。著询问顾琮、令其会同详悉绘图呈览。寻河东河道总督顾琮、河南巡抚蒋炳奏、武陟县班家沟等处。贴近沁黄。自上年被水成灾。本年该处人民。因筑小堰御水。而伏汛过大。下流宣洩不及。仍致被淹。查武陟县、黄河绕其南。沁河环其东北。沇河绕其西。向来并无堤工者。因四面皆河。且在沁黄交会之处。若建立堤岸。则外滩日渐淤高。一遇沁黄并涨。为害滋大。且此处修筑大堤。所保护者。不过数十村庄。及遇水涨堤根。必须添设埽工。糜帑甚钜。仍不能必其久远保护。似可毋庸添筑。报闻。　　

○又谕、阿思哈奏、办理生息银两一摺。所见甚谬。前因该督、抚、提、镇、经理不善。延久未清。是以令其善为料理。俾赏恤得沾实惠。原本亦可渐次归足耳。乃即有误会之总兵丁大业、欲减赏恤条款。经巡抚定长、驳正奏闻。传旨申饬。不意阿思哈、谬误亦复如此。无论增息归本。重利病商。万不可行。即所称赏恤规条。去其过优过滥。语亦非体。赏恤当有节制。岂不为归本起见。即可任其过优过滥乎。如果有过滥当裁之处。何必待欲归足原本。方行办理乎。前恐各省中有似丁大业之错误办理者。已令于奏事之便。传谕各督、抚、提、镇、阿思哈、虽未接到。何以亦如此陈奏。著严行申饬。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十八


大清高宗法天隆运至诚先觉体元立极敷文奋武孝慈神圣纯皇帝实录卷之四百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。七月。甲戌。上诣畅春园、问皇太后安。　　

○谕、骑射乃满洲要务。从前旗人练习技艺。皆知以弗及于人为耻。近来各图安逸。并不留心操练。朕欲挽积习而复旧制。亲先骑射。不惮勤劳。率众行围。又屡经降旨训饬。尔等终不悛改。该管大臣等、亦不肯实心教导。著谕领侍卫内大臣、八旗都统、前锋统领、护军统领等嗣后武职内、凡升转承袭各官引见者。除例应射箭无庸置议外。其不应射箭之印务章京、及侍班官员。亦皆令其射箭。　　

○乙亥。上御勤政殿听政。　　

○谕军机大臣等、直省钱价昂贵。屡经筹办。迄未平减。前有言及畿辅村庄富户。藏积钱文者。部令该督、劝导发卖。近日山东布政使李渭、复奏称富户积钱。北省多有此弊。请立定限制。不得过五十串。其旧时多积钱文。限半年出卖。如仍前多积。经地方官查出。按时价官为易换。以充存留钱粮支给之用等语。夫国家之鼓铸有限。而民间之藏积无穷。今鼓铸日增。流通日少。则所云藏积之弊。洵亦向来所有。但如该布政使所奏。骤行之恐不无滋扰。应先行明切晓谕。以国宝当广为流通。劝导各富户、随时出易。以便民用。易银藏贮。无损其富。而钱多价减。于众人均有裨益。如谕之不从。再治以官法。多派能员实力查办。按时价以官帑换易。勿令壅滞不流。或亦＜锍-釒＞通之一道。将此传谕各省督抚知之。　　

○又谕、据总督尹继善参奏、吴淞营参将孙鼎元、于上年八月内。将伪稿呈送武进升阅看。又始终隐匿。不据实首报。请将该弁革职拏问等语。孙鼎元、既经呈送阅看。自应向伊逐层根追。但尹继善办理此案。务在究出捏造首恶。明正典刑。若不过辗转传看之人。寻枝数叶。头绪纷繁。益难办理。至于武弁中互相传阅。不行首报者。如从前硕色、参奏唐开中、及李朝英、等案。朕俱加恩宽宥矣。孙鼎元、现在该督研讯。自可得其实情。若仅止呈送情节。应俟全案完结之日。交部分别定议。倘其豫知伪稿根源。有心隐匿。不据实首报。再行奏明革职治罪。可传谕尹继善知之。　　

○又谕、自六月中旬以后。畿辅各属、雨泽短少。炎热异常。时得微雨。亦未沾足。朕心深为忧灼。江安亦有望雨之奏。东省雨泽若何。今日李渭奏到秋禾情形。但称雨水调匀。得无少有粉饰乎。田家是否望雨。著传谕鄂容安、令其据实即行奏闻。以慰朕念。前询滕县人拦告钦差一事。何亦尚未覆奏。一并确查速行具奏。寻奏、东省夏秋之交。各属得雨沾足。田禾畅茂。李渭所奏雨水调匀之处。确系实情。至拦告钦差之监生王世懋、臣委员密往滕县访拏解讯。验其情状。疯狂属实。其搜出字帖三纸。并非章奏事件。臣随饬解回滕县。交伊亲属管束。报闻。　　

○又谕曰、黄廷桂奏到、陕省西安等属、雨泽缺少。及先后得雨尚未沾足各情形。闻之益增焦灼。该省既如此待泽孔殷。钟音身在省城。何以不早行具奏。昨因奏闻迟缓。已于摺内批示。今日奏定边被水摺内。亦仅及本处山水为灾。此乃一隅之患。而各属曾否得雨沾足之处。何以并未提及。农田切要。任封疆者。应刻刻经心。何得如此稽迟。致廑悬念。著将目下曾否得有透雨。农田光景若何之处。迅速奏闻。立秋已半月有余。收成分数。大局已定。设或歉收。即应豫筹抚绥之道。无得稍为迟缓。更不可稍为粉饰。　　

○和硕庄亲王允禄等议覆、礼工二部会奏、孝贤皇后升祔太庙、奉先殿一摺。按自古皇后祔庙之礼。经无明文。然既葬之后。几筵既彻。必祔庙以依神。推之后礼。应亦相同。查康熙十三年。孝诚仁皇后山陵礼毕。升祔奉先殿。未祔太庙。今孝贤皇后升祔大礼。命臣等再加酌议。谨考据前事以闻。得旨。孝贤皇后神主。遵照孝诚仁皇后之例。奉安奉先殿。　　

○以工部尚书孙嘉淦、充经筵讲官。翰林院侍讲学士德昌、充日讲起居注官。　　

○以太仆寺卿杨嗣璟、为宗人府府丞。　　

○丙子。谕曰、前锋护军、皆应娴习骑射。但每月虽照定期射箭。该管大臣等、视为具文。未必尽心教训。及军政届期。伊等亦不过临时稍为演习。事过即置而不问。技艺何由熟练。从前皇考思兵丁骑射最要。特降谕旨、拣选前锋护军引见。曾有加恩录用者。有因骑射平常。将该旗大臣治罪者。此皆训养兵丁之道。著谕前锋统领、护军统领等、今岁俟朕回围后。于护军校、前锋、护军内。将人材骑射可观者。每翼各拣选前锋校二十名。前锋二百名。上三旗、每旗各拣选护军校二十名。护军二百名。下五旗、每旗各拣选护军校十五名。护军一百五十名。复奏派王大臣阅看。于每翼内拣选前锋校、前锋、十五名。每旗内拣选护军校、护军、十名。带领引见。嗣后每年照此办理。　　

○大学士等议覆、陕西布政使张若震奏称、直省地方辽阔。穷民多就山泽谋生。其中恐有奸匪煽惑愚民。请豫为防范稽查。其历久封禁之山。不许奸民捏端开采垦种。又户部尚书蒋溥奏、私挖硝磺一项。亦请严加申禁各等语。查各处深山大谷。凡系种麻、种靛挖矿、开煤、樵采、捉捕、各项民人会聚之处。或有匪徒窜伏。应令各督抚、通饬所属州县、勘明申报。该管巡道、会同营员等、夏冬二季亲查。至阅久封禁之山。产硝产磺之地。并令严行查禁。如有奸民偷挖情弊。即将地方官弁参处。从之。　　

○丁丑。上以秋狝木兰。奉皇太后自圆明园启銮。　　

○诣皇太后行宫问安。　　

○谕军机大臣等、永常等查奏、僧正修原供内称、马朝柱并不识字。又吴成云等姓名。俱系捏造等语。马朝柱、前经查出家信等项。虽不成字句。亦非全不识字之人。且豫省现在拏获吴成云。供系马朝柱妻弟。则虚捏姓名之语。似亦未可尽信。业经解楚。正可追究马朝柱实在下落。总之此案非获马朝柱到案。仍未足以严首恶而正人心。该督等尚当以严缉首犯为要。将此传谕知之。　　

○是日、驻跸南石槽行宫。　　

○戊寅。上诣皇太后行宫问安。　　

○兵部尚书舒赫德、户部侍郎兆惠奏、臣等将施奕源详加鞫讯。据供、伪稿系伊兄施奕学、前在京时。自外拜客持回。得于江西提塘刘士禄处。其人现已年满回籍。及再加追究。则又顿翻前供。臣思此案江西发觉年月最早。就此根究。或可穷其源流。施奕源幼年狡猾。所供刘士禄给稿施奕学之处。固难遽信。然亦未必无因。应将现供情节。寄知尹继善、鄂昌、令其一并查办。得旨。尹继善等处、速速行文查办。但不可存闭门窗月之想。若此间根究得实。非汝二人之功乎。又批、此人虽年幼。断非祗此一人在家。如仆人亲戚之类。原可隔别讯问。错综对究。即如施奕学拜客所持来。其家人必有知其果否拜客。果否持来者。若尽不知。即可明说施奕源之妄供。此皆易明之处。而汝等总未言及。盖汝等心中。总横一此难办之想。此殊不解。　　

○是日、驻跸密云县行宫。　　

○己卯。上诣皇太后行宫问安。　　

○谕、朕此次巡幸木兰。时届西成。禾稼接畛。虽经严饬随从人等、不许践踏。犹恐不无蹂躏。著加恩将经过州县地方。本年应徵地丁钱粮。蠲免十分之三。该督方观承、查明照例办理。该部即遵谕行。　　

○是日、驻跸要亭行宫。　　

○庚辰。谕、此次东三省学习随围人员内佐领等官。每人各赏官用缎二疋。防御、骁骑校、等二人。共赏官用缎一疋。兵丁等、各赏给一月钱粮。以示恩赉。　　

○兵部尚书舒赫德、户部侍郎兆惠等奏、施奕源、指供伊兄施奕学、给看伪稿。并钞寄江西。与施奕度阅看。及讯之施奕学在京仆人等。并无确证。现闻施奕学来京会试未到。应将施奕源、暂行拘禁。俟施奕学就获时。再行质讯。报闻。　　

○是日、驻跸两间房行宫。　　

○辛巳。上诣皇太后行宫问安。　　

