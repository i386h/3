<!-- { "loadSidebar": true } -->
○又谕曰、明亮著在御前侍卫上行走。在京之日。兼军机处行走。　　

○又谕曰、额林特、不胜护军统领之任。著在副都统上行走。所遗镶白旗护军统领员缺。著静海补授。正蓝旗汉军副都统舒泰、出差。复兴、又有腿疾。舒泰之缺。著静海兼署。　　

○又谕曰、傅良年老。恐难胜将军之任。著留京在散秩大臣上行走。俟有都统缺出。奏请补授。西安将军员缺。著伍弥泰调补。即赴新任。绥远城将军印务。著博成暂行署理。　　

○谕军机大臣等、据兵部议覆、四川总督文绶奏称、署川北镇标左营游击德胜、不识汉字。难堪绿营之任。呈请回旗当差等语。此事文绶办理未协。绿营员弁不识汉字者甚多。即总兵不识汉字。亦颇有人。岂游击转因此不堪胜任。抑或另有别情。该督藉词具奏。亦未可定。设或该员性情行事。于绿营外任。实不相宜。该督何妨据实奏闻。不应借不识汉字彻退。但该督原疏、称该员仍请回旗当差。尤非情理。该员如果不愿外任。何不于拣选时、据实呈明。乃业经发往川省。复行呈请回旗。岂伊见补用无期。遂尔心生改悔耶。朕令旗员简用外任。既使绿营弁兵。有所效法。即于旗人生计。不无稍裨。若既发外省。仍令回旗。不特仆仆道途。诸多拮据。即起身领借盘费银两。回京后又须坐扣。更何以度日当差。是因拣发而转致苦累。岂朕体恤旗人之意。文绶系满洲总督。何于此等情形。竟未能计及耶。著传谕文绶、即将德胜因何呈请回旗之故。据实覆奏。毋稍含糊回护。兵部摺暂存。俟文绶奏到时、再降谕旨。　　

○又谕、今日三宝汇奏、今年甄别过教职、首领、佐杂、各官。俱将己未俸满、及留任、告病、勒休、参革、等项。分别开单呈览。惟场员一项。止于摺内将去留缘由声叙。并未另列清单。场员与教职、佐杂、等官。同系甄别。自应画一办理。未便两歧。著传谕三宝、将甄别各场员。仍照汇奏教职等款式。开单补奏。嗣后并即遵照办理。将此传谕知之。　　

○赈恤甘肃皋兰、金县、狄道、河州、渭源、靖远、沙泥州判、红水县丞、陇西、安定、会宁、通渭、平凉、隆德、静宁、固原、盐茶厅、抚彝厅、张掖、山丹、武威、永昌、平番、古浪、灵州、西宁、秦州、肃州、高台等二十九厅、州、县、分防州判、县丞、本年旱灾贫民。　　

○旌表守正捐躯河南确山县民王文佐妻孙氏。　　

○丁未。谕军机大臣等、据周元理奏、承准廷寄。粤省审拟革监倪宏文、赊欠夷商化银一案谕旨。遵即移行大小文武衙门。入于交代遵行。并另札天津道府。将此案传示各商。俾伊等往来海洋。宣扬德意等语。所办未为妥协。此案李质頴办理不合。已降旨将伊交部察议。各省俱可一体恪遵。至传寄谕旨一道。其中有统论中国抚驭远人之道。止宜将军、督、抚、留心经理。不便宣示外夷。是以未经明发。而令各将军督抚入于交代。俾各后任永远遵行。该督抚奉谕后。惟当谨贮署中。列入交代册档。并毋庸移行文武大小衙门。至于海口夷商。即欲宣扬德意。亦祇可将明旨通传。其廷寄内之语。岂宜传示。况将军督抚。办理此等事务。惟在实心妥办。又何藉文告虚词。周元理所办。未免误会前旨。著传谕周元理、如尚未通行。即为停止。若已行文。仍速彻回。直隶一省如此。恐他省亦有似此者。并著再谕各将军督抚。接奉前此传写谕旨。止存贮入于交代。不必宣示远近。　　

○又谕、据李侍尧奏、商船莫广亿、带到暹罗国搭送回籍云南人杨朝品等三人。并郑昭文禀一件。称因连年与缅匪仇杀。再恳赏买硫磺一百担。若天朝用兵阿瓦。愿恳谕知其期。豫为堵截缅匪后路。询之杨朝品等。据供似属真情等语。杨朝品等出边。虽未经用兵以前。但以内地民人。赴缅甸贸易。曾被拘禁。复又转入暹罗。在外年久。自不便遣回腾越。著李侍尧、派员将杨朝品等三犯解京。尚途小心管解。勿致疎脱。俟解到时。讯问明确。再行办理。至郑昭见内地民人在彼。即行资助送回。尚属恭顺。前已准其所请。听买硫磺铁锅。此次请买硫磺。仍可准其买回。看来郑昭与缅子仇杀。似非饰词。但中国现在并不征剿缅匪。即欲扫除丑类。亦无藉海外弹丸协击。或伊欲报故主之仇。听目为之。李侍尧、仍仿上次檄稿之意。给与回文可耳。将此由五百里传谕李侍尧知之。　　

○又谕、本日吏部将拏获在洋劫夺各盗、并究出奸民李阿集等私越外番。得受伪职之广东琼山县知县汪垕、带领引见。已降旨令其回任、以同知升用矣。朕观汪垕、不过谨慎老实。即该督所出考语。亦属中平。并非才具出众者。何以能查拏盗犯、盘获重案。如是之能事。是否系该员留心察访。亲自拏获。抑其中另有别情。著传谕李侍尧、即行查明。据实覆奏。寻奏、汪垕、才具虽非出众。但遇事颇能奋勉。此案李阿集一犯。实由该令细意根究。得悉罪状。报闻。　　

○命成都将军明亮、贝勒垂济扎勒、在紫禁城内骑马。　　

○戊申。上御乾清门听政。　　

○诣皇太后宫问安。　　

○谕军机大臣等、本日图思德奏地方情形一摺。竟于年分之下。遗写月日。实为疎忽之至。已于摺内批饬矣。督抚等封奏事件。自宜敬谨阅看。岂可委之幕友之手。并不悉心检点。以致疎漏如此。图思德、著传旨严行申饬。　　

○又谕、据富察善、铭通、奏民谷数一摺。又粮价清单一件。安画细小。殊不便于批览。此皆该侍郎等遇有奏牍。率付之书办之手。并不细心详阅所致。奏摺与本章不同。其字体大小。自有一定程式。富察善、向在内阁。且曾为司员。岂尚不知。即著传谕富察善等。嗣后摺奏内字画。不得仍前细小。以便披阅。　　

○以黑龙江副都统雅朗阿、为绥远城将军。　　

○旌表守正被戕四川酆都县民范金文妻张氏。　　

○己酉。以户部左侍郎梁国治、充经筵讲官。　　

○调正蓝旗蒙古副都统都尔嘉、为黑龙江副都统。　　

○庚戌。谕、从前不准满洲侍郎坐轿者。特令其不废弛满洲旧规。服习勤劳也。但伊等既已年老。仍令时常骑马。恐伊等力不能支。嗣后满洲侍郎等。年至六十岁。著加恩概准坐轿。　　

○谕军机大臣等、据海成奏、将各属续获应毁书籍。分晰开单进呈。并称自展限倍价购买以来。据各属搜买。以及民间缴呈。应毁禁书。前后共有八千余部之多。虽屡经家喻户晓。乃尚不能一时净尽。再请展限购求等语。所办甚好。看来查办遗书一事。惟海成最为认真。故前后购获应行毁禁书籍。较江浙两省尤多。江浙为文物所聚。藏书之家。售书之肆。皆倍于他省。不应购获各书。转不及江西。且海成此次具摺。尚恐屡买未能遽尽。仍请展限。竭力购求。而江浙两省。自呈缴数次后。即未见陆续呈缴。又未将如何购求、及作何展限设法妥办。务期净尽之处。据实奏闻。皆因该督抚视为无关紧要。徒以具文塞责。并不实力查办。则藏匿应禁之书。何由尽出。高晋、三宝、办经数年。杨魁、亦已到任半载。何以轻率若此。俱著传旨严行申饬。并令该督抚再行严饬所属。加意收查。务使应毁之书。尽行缴出。勿敢稍有隐匿。如此番查办之后。民间尚有违禁潜藏者。将来别经发觉。除将本人治罪外。仍惟该督抚是问。恐不能当其罪也。将此由四百里谕令知之。海成摺并钞寄阅看。　　

○以署理刑部侍郎德福、为镶蓝旗蒙古副都统。　　

○添设盛京盖州、复州、二处廒座。从盛京户部侍郎喀尔崇义请也。　　

○辛亥。上诣皇太后宫问安。　　

○军机大臣会同户部议奏、漕船沿途雇觅纤夫。设立夫头各事宜。据直隶总督周元理奏称、自天津转卫。需用纤夫。多寡不同。每一州县。酌立夫头五六名、十余名不等。责令不时详察。遇有面生可疑者。即令撵逐。至山东省、韩庄以南。闸多水溜。需夫较多。今该抚请分为三段。每段设夫五百名。随时受雇。每百名设夫头一名。事竣仍令归农。江南、江西、二省。据高晋奏、漕船一入瓜仪。即需添备短纤。自五百名、至八百名不等。每夫五十名、设夫头一名。选派土著民人充当。给与执照。其散夫亦给与腰牌。随时查验。均应如所请。得旨、依议速行。　　

○户部议覆、安徽巡抚闵鹗元疏报、宿松、青阳、二县。漂失赈米五千五百九十五石。实系山水陡发。人力难施。应如所题豁免。从之。　　

○壬子。上御太和殿视朝。文武升转各官谢恩。　　

○谕曰、陈世官、著加恩赏给三品衔。并准其照衔食俸。罗衡武世倬、俱著加恩赏给五品衔。　　

○吏部议覆、广东巡抚李质頴奏称、分发佐杂人员甚多。补用需时。有请呈明回籍者听。起假时由原籍督抚给咨。仍将往返日期报部。应如所请。并行令各省照办。从之。　　

○浙江学政王杰奏、请将御制诗三集。颁发各省布政使刊刻。广布艺林永为盛事。至浙省一部。并请自行选工敬刊。允之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。十二月。戊戌朔。上幸瀛台。　　

○谕军机大臣等、前因沉德潜选辑国朝诗别裁集。进呈求序。朕偶加披阅。集内将身事两朝。有才无行之钱谦益居首。有乖千秋公论。而其中体制错谬。及世次前后倒置。亦复不可枚举。因于御制序文内。申明其义。并命内廷翰林。为之精校去留。俾重锓版。以行于世。其原板自应一并销毁。但阅时既久。此板曾否销毁。任听存留。而沉德潜身故后、其门下士无识者流。又复潜行刷印。则大不可。著传谕杨魁、即查明此板现存何处。如未经销毁。即委员将板片解京。并将未经删定之刷印原本。一并查明恭缴。　　

○礼部奏、明年元旦庆贺礼仪。得旨、是。照例行礼。奉皇太后懿旨。停止筵宴。　　

○己亥。上诣皇太后宫问安。　　

○幸瀛台。　　

