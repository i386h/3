<!-- { "loadSidebar": true } -->
○四川总督保宁奏。川省直隶州厅。凡遇军流以上重案。例应解道。由道解臬。川省地方辽阔。辗转解送。中途恐有疎虞。统计合省九州五厅。除程站相近。毋庸置议外。若松茂属之杂谷、懋功、二厅。建昌属之邛、眉、二州。川东属之达州。永宁属之资州。相距本道驻劄处。皆数百里、至千余里不等。请嗣后径解臬司。以免稽迟疎脱。得旨允行。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。冬。十月。辛丑朔。享太庙上亲诣行礼。　　

○遣官祭永陵、福陵、昭陵、昭西陵、孝陵、孝东陵景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十二年时宪书。　　

○顺天府行乡饮酒礼。谕、据李侍尧等□□□□尔□奏、前署孝感县知县秦朴任内有县民刘务孝、刘金立、乌老么等。因上年歉收乏食。各携器皿。向本处村民。及伊等族姓。借贷粮食不遂。即将谷麦等物搬抢。旋有并未被抢之革生梅调元、虑及被累。伊子梅应奇、邀同杨维智、及各村居民刘成烈等。公立议单。派人防守。先捉获刘大么等四人。捆至僧寺拷问。逼令各报同夥姓名。即著多人。分途捉获张又咏等一十九人。梅调元父子起意。商同刘成烈等、于本年三月初十日。主使村民。将两次捉获之刘大么、张又咏等、二十三人。活埋于查家山地内。并将刘金立等房屋烧毁。经巡检袁学澄禀报。该署县秦朴、并不查拏。亦不通报。请旨革职严审等语。此事大奇。殊出情理之外。上年湖北省被旱成灾。朕轸念灾黎。叠经降旨。蠲赈兼施。该督抚等、于赈恤事宜。开销帑银至五百余万两。朕因该督等、查办尚属认真。曾经降旨。交部议叙。乃督抚以及布按不能实心督率各属妥协料理。俾灾氓均沾实惠。以致有贫民乏食。抢夺米粮之事。其被抢居民。理应呈报。官为办理。乃该处劣衿。竟敢纠众逞凶。活埋生命。至二十三人之多。似此凶残不法。何事不可为。乃该署县秦朴、经巡检禀报。既不严速查拏。并不通行详禀。有心讳匿。而该管道、府、及藩、臬、督、抚等。亦俱置若罔闻。竟同聋瞆。是该省吏治阘冗。废弛已极。此事较之直隶大名逆匪、纠众戕官一案。更为骇异。大名匪犯滋事。即经该督据实奏报查拏。尚不敢扶同朦隐。至此事则竟通同讳匿。置重案于不问。且此外又有李谷祥等、将堂兄李道亨等七命。一并捆埋。而梅调元于埋毙多命之后。虑及官司查究。辄令刘金立。捏造书写白布名单。内开七十五人。有同心竭力。誓同生死字样。并滴洒腞血。诬死者以歃血订盟之据。其居心更属狡险。如此凶徒。竟得漏网。地方大小官员。所司何事。此而不严加惩创。督抚等无所儆畏。因循怠玩。其流弊伊于何底。收何以整官方而饬吏治耶。除湖北巡抚吴垣、侥幸已经病故外。特成额、在湖广总督任内。诸事废弛。屡经饬谕。令明白回奏。其咎尚轻。此事则更在情理之外。若再姑容。无所示警。况云贵系边疆重地。尤非湖广可比。特成额、著革职拏问。交刑部治罪。永庆、王廷燮、于此等重案。不行查办。亦难胜藩臬之任。俱著革职拏问。交刑部治罪。所有署孝感县事汉川县知县秦朴、著革职拏交刑部治罪。其该管道府。交李侍尧查明。系何人任内之事。一并革职拏交刑部治罪。巡检袁学澄。既经禀报。著送部引见。近年各省督抚。遇有交部议处降革之案。朕因一时乏人。多有从宽留任者。伊等习以为常。不知儆畏。此即水懦、为朕之咎。此案不得不严加整顿矣。大名滋事一案。首犯段文经、徐克展、迄今未获。山东省两次越狱要犯。尚有八名未经就获。刘峨、明兴、俱应照部议革任。河南戕官一案。正犯亦尚未获。但念该督等、现在督率各属。设法查拏。未便遽易生手。刘峨、毕沅、明兴、江兰等。现经部议、革任、革职、降调之处。俱著暂行留任。俟将来各犯有无拏获定案完结时。再降谕旨。所有云贵总督员缺。仍著富纲调补。富纲前经奏准来京陛见。八月初九日。自滇起程。计此时自已行至河南、附近直隶一带。接奉此旨。著即速兼程来京。候朕将地方应行整顿事件。面加训谕。再行速回云南本任。常青著即补授闽浙总督。此次惩创之后。各省督抚。务宜各知戒惧。实心实力。整顿地方。毋负委任至意。勿谓恩眷可以长恃。留任可以屡邀也。将此通谕知之。　　

○以甘肃按察使陈淮、为湖北布政使。广东惠潮嘉道双鼎、为湖北按察使。　　

○以热河副都统恒瑞、为福州将军。兼管闽海关事务。　　

○壬寅。上御乾清门听政。　　

○谕、昨据李侍尧等□□□□尔□奏、孝感县革生梅调元等。纠众逞凶。活埋多命。地方官讳匿不办一案。已明降谕旨。将特成额等革职。拏交刑部治罪矣。昨年湖北荒歉。已发五百余万帑金赈恤。若地方官办理得宜。何致尚有抢掠之事。即以为发帑不足用。何妨再请。朕岂惜而不与乎。此必有贪官污吏。侵冒其间。以致饥民有不受实惠者耳。所关甚大。亦可恶。且乏食贫民。向各邻族借贷。亦情事之常。但不得邀约多人。强行抢取。如有此等案件。理应报官究治。以儆其余。乃梅调元父子。并未被抢。特以家拥厚赀。恐致将来受累。辄敢纠约刘成烈等。同日捆埋二十三命之多。尸身多有殴缚伤痕。骸骨俱有闷蒸血晕。甚至绝人父子。惨及无辜。似此残忍不法。何事不可为。乃经巡检袁学澄禀报。该署县秦朴、并不查拏。亦不通报。有心讳匿。而该管道、府、及藩、臬、督、抚等。亦俱置若罔闻。试思此等大事。一省之中。岂无风闻。诿为不知。是何心也。几至凶徒漏网。多命含冤李侍尧等到任后。据署知府王希曾、查出禀报。即派委大员。前往查办。拏获凶犯多名。起出尸身。皆有凭据。据实□□□□尔□奏。具见留心、认真整顿地方。甚属可嘉。李侍尧、李封、俱著交部议叙。至此案、虽系该署县心存隐匿。未经禀报。然为督抚者安民察吏。是其专责。所属有惨杀多命之案。且孝感距省不远。岂无闻见。乃竟同聋瞆。形如木偶。若以州县未经禀报。即诿为不知。则朕日理万几。于民隐无不洞悉。且伊犁云南。不啻数万里。朕亦付之不问不知可乎。即如大名逆匪滋事一案。刘峨一闻禀报。即具摺奏闻。亲往查拏。特因首犯未获。交部严议。特成额等之废弛怠玩。更出情理之外。是以俱行革职拏问。设湖广亦有此等戕官重案。亦将隐匿不报矣。督抚受朕恩眷委以封疆重寄。岂徒令其养尊处优。而于地方重案一切置之不问。又安用此督抚为耶。特成额、于湖广总督任内诸事阘冗。而此案则获罪更重。是以严加惩治。在外间无识之徒。见李侍尧屡次查□□□□尔□该省事件。未必不以为有意搜寻。欲觊觎实授总督之任。督抚等前后交代。如果心存倾陷。有意□□□□尔□劾者。其隐微亦难逃朕洞鉴。似此不法重案。倘李侍尧等、瞻顾特成额情面。不行查办。将来别经后任发觉。则李侍尧、李封、俱系曾经获罪弃瑕录用之人。更非特成额可比。将首领不保。李侍尧等、安敢为特成额回护。而不据实入告耶。李侍尧等此奏。岂得谓之过事吹求乎。朕于诸臣功罪轻重。悉视自取。真伪难逃照鉴。此皆五十余年来。天下臣民。所共见共闻者。而近来恐因老而或疎于志。所为犹日孜孜。益加精勤。以待归政。以保末路。想众人亦无不知也。著将办理缘由。再行明白通谕知之。　　

○又谕、前因大名滋事首犯段文经、徐克展、及河南伊阳首犯秦国栋、俱日久查拏未获。又山东省两次越狱要犯。尚有八名。未经就获。刘峨。毕沅、明兴、江兰等。俱应照部议分别降革。因念该督等、现在督率各属。设法查拏。未便遽易生手。另寻头绪。是以降旨将该督等。俱从宽暂行留任。第该督等、平日既不能整顿。以致酿成此等案件。又不能实力侦缉。俾要犯即时弋获。尚复何颜坐享丰厚。徒忝素餐。所有直隶、山东、河南、三省。督、抚、藩、臬。除新补人员外。俱著停其养廉。不准支领。此案查拏日久。至今并无一名就获。可见外省缉捕恶习。全不认真。若不予以严限。恐该督抚等、仍生怠玩。视为海捕具文。以致要犯远扬漏网。殊属不成事体。此案著定以本年十二月底为限。该督等若能上紧根缉。于限内拏获。尚可邀恩开复。倘不能督饬所属。实力躧缉。俾要犯逾限不获。是该督等自干咎戾。朕亦不能再为曲宥。所有此三省之督、抚、藩、臬等。俱著吏部、于年底查明。届期请旨。　　

○又谕曰、刑部议覆刘秉恬奏、命盗等案逃犯。请径檄邻省交界州县截拏一摺。已依议行矣。近来各省地方官。遇有承缉事件。辄视同具文。全不认真躧缉。即如大名首犯段文经、徐克展、及伊阳首犯秦国栋等。缉捕已有数月。并无一名就获。可见外省缉捕要犯。尚然如此疎懈。其余寻常通缉人犯。自必废弛玩延。不肯实力严拏。更属显然朕亦别无他法。嗣后惟责成各督抚。并各该州县。于承缉各犯。迅速查拏。务其弋获。倘日久因循。仍踵海捕故习。致要犯逾限不获。惟有绳之以法。断不稍为宽贷。各省大小官吏。各宜痛加振作。一洗从前怠玩恶习。方能常受恩眷。毋贻伊戚。莫谓朕不教不戒也。将此通谕知之。　　

