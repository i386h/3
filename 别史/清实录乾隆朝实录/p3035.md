<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十年。乙巳。二月。丙申。谕军机大臣等。据明兴奏。拏获西洋人吧口□地哩哑喥。并勾引人李松。邵珩。审讯起解一摺。内称质讯任文皋。胡恒等。供称梅神甫。于去年五六月间。曾到伊家。闻说此时已往直隶口□地城县郝保禄家等语。梅神甫既经前往直隶。著传谕刘峨。即速饬属严缉务获。解京归案审办。毋令远扬。至朱行义妄称神甫。每年接受西洋人番银。自必积有家产。何以明兴摺内。称例应抄没入官。又称查明该犯并无赀产。自系地方官并未认真查办。或竟系蠹役保甲等乾没。并著传谕明兴。再行严切根究。毋任隐匿。　　

○戊戌。遣官祭贤良祠。　　

○己亥。谕军机大臣等。据明兴奏。东省上年秋收。虽称丰稔。因夏简二麦歉收。民间盖藏。未能充裕。请暂停采买一摺。自应如此。已于摺内批示矣。看来东省惟登莱青三府。自三冬以来。所得雨雪。尚为沾足。至省城及迤西兖州一带各府属。其得雪情形。尚不能如直隶。屡经降旨询问。该抚覆奏。俱以含糊浮泛之词。敷陈塞责。全未切实查奏。又摺内称。现届青黄不接。应行借粜兼行之时。若多为采买。恐市价渐致高昂。反于民食有碍等语。是何言耶。采买最妨民食。东省上年麦秋既未丰收。即不应采买。而现在曾否出借平粜。摺内又未声叙明晰。且阅该抚的奏粮价单。通省各属。俱开价平。断无是理。登莱青三府。雨雪沾透。尚可言粮价平减。至迤西各府属。秋收既歉。又未普得春膏。米粮价值。自必渐致昂贵。该抚即心存回护。亦止可言价中。乃一律开写价平。岂该抚竟全未寓目耶。雨水粮价。民瘼攸关。督抚膺封疆重任。理应仰体朕怀。时刻留心。切实陈奏。该抚于此。尚不能实心体察。安望其能办理地方诸务耶。明兴。著传旨严行申饬。乃将该省雨水粮价。以及借粜实在情形。据实迅速覆奏。将此由五百里传谕知之。　　

○庚子。谕军机大臣等。据保宁奏。拏获西洋人冯若望。李多林。解交刑部听审。其接引之张万钟。张万效。二犯。俟拏获吧口□地哩口□地哂。一并续解等语。前曾降旨。凡西洋人私赴内地传教。及内地民人。受其神甫名号。得受番钱。为之勾引接送者。必须按名查拏。解京归案审办。其仅系祖父以来。相沿传习天主教者。祇须照例治罪。不必再行解京。此案冯若望。李多林。俱属西洋方济亚国人。私赴川省传教。自应解京审办。此外各犯。著传谕保宁。李世杰。即遵照前旨。分别办理。以免稽延。其未获之吧口□地哩口□夫哂。并著严饬文武员弁。购缉务获。毋任远扬。　　

○又谕。工部议驳浙江巡抚福崧报销柴塘工段。与原奏不符。将添办之一百二十号柴塘。用过银三万六千四百余两。不准开销。所有从前承办估册。并现在办理销案之员。应一并查明。交部议处一摺。所驳甚是。已依议行矣。工程续估续增。虽难拘定原报。但此项柴塘。添办至二千余丈之多。该抚自应将续估之处。专摺具奏咨部。始可报销。乃该抚并未奏咨。辄于估销册内。将续报之二千三百九十余丈。列入已经奏明之八百丈内。一并估报。殊属蒙混影射。亦从无此理。其管工之员。不无藉端浮冒情弊。著传谕福崧。切实详查。将此项续办工段。何以未经具奏。及承办工员。有无浮冒之处。据实明白回奏。至福崧于此案。并不核对原奏。率行请销。固属错谬。富勒浑系该省总督。办理海塘已久。何以亦任工员蒙混估报若此。并著传谕富勒浑。严切查明。专摺覆奏。勿得回护。将此由四百里各传谕知之。　　

○辛丑。祭历代帝王庙。上亲诣行礼。　　

○幸圆明园。　　

○御制祭历代帝王庙礼成恭记。曰。予小子既敬遵皇祖圣训。增祀历代帝王。以今年二月春祭之吉。奉神主入庙。礼以克成。祭不欲数。于是退而恭记曰。皇祖之圣。允符我皇考所尊称大成。有类先师孔子而无以复加也。即此增入之旨。实出大公至明。乃称历代之名议。而非有意于其间也。夫历代者。自开辟以来君王者之通称。非如配享先师孔子。有所旌别彰瘅于其间也。夫有所旌别彰瘅于其间。则必有所进退。而是非好恶。纷然起矣。入者主之。出者奴之。将无所底止。且以旌别彰瘅言之。汤武即有惭德。则历代开创之君。汤武且不若。审如是。三皇五帝之外。其宜入庙者有几。是非祭历代帝王之义也。故我皇祖谓非无道亡国被弑之君。皆宜入庙者。义在此。但引而未发。予小子敢不敬申其义乎。盖自洪武建庙南京以来。北京祖之。所祀者寥寥。及我世祖定鼎燕京。幼龄即位。百度毕举。尔时议礼之臣。于议历代帝王庙位次。亦颇有所出入。而我皇祖之谕。亦因近大事之际。在康熙六十一年十一月。诸臣未能仰遵圣意。其出入亦颇不伦。予小子于昨岁阅大清通礼。始悉其事。因命大学士九卿更议增祀。而以仲春躬祀。入所增神主于庙。予尝论之。洪武之去辽金而祀元世祖。犹有一统帝系之公。至嘉靖之去元世祖。则是狃于中外之见。而置一统帝系于不问矣。若顺治初之入辽金而去前五代。则尔时议礼诸臣。亦未免有左袒之意。孰若我皇祖之大公至明。昭示千古。为一定不易之善举哉。夫天下者。天下人之天下也。非南北中外所得私。舜东夷。文王西夷。岂可以东西别之乎。正统必有所系。故予于通鉴辑览之书。大书特书。一遵春秋。不敢有所轩轾于其间。以为一时之义虽权。万古之谕不可欺也。然则历代帝王之祀。果即非如配享先师孔子。漠无旌别彰瘅于其间乎。曰。不然也。历代帝王。胥祀于景德之殿。其有德无德。若南若北。曰中曰外。是一家。非一家。章章。如昭昭昭如。孰可以为法。孰可以为戒。万世之后。入庙而祀者。孰不憬然而思。惕然而惧耶。是即不明示旌别彰瘅。而已寓旌别彰瘅于无穷矣。其有不憬然思。惕然惧者。则是无道之伦。必不能入此庙矣。呜呼。可不惧哉。可不惧哉。虽然。予更有后言焉。盖宜入庙。与不宜入。诚昭然应知惧。而我大清国子子孙孙。祈天永命。所以绵万□□异无疆之庥者。更当以不入斯庙为棘。安不忘危。治不忘乱。用慎苞桑之固。思及此。有不忍言而又有不忍不言者。世世子孙。其尚凛难谌之戒乎。　　

○壬寅。谕。粤海关短少盈余银两。本应著落经徵各员。照数分赔。但念上年洋船到关较少。以致税课短绌。然较之四十四五等年。已多收银十余万两。至八九万不等。所有此次短少赢余银四万九千余两。尚因短到船只所致。著加恩免其赔补。　　

○又谕曰。明太祖为一代开创之主。是以朕南巡时。躬诣孝陵致祭。用彰隆礼胜朝之意。至昌平为永乐以后诸帝陵寝。非若江宁孝陵可比。此次亲诣长陵奠醊。其余诸陵。均遣随从之王大臣前往致奠。　　

○癸卯。谕军机大臣等。据图萨布奏。局存低铜不敷。请暂用高铜配铸一摺。据称核之成本。尚属有盈无绌。该省鼓铸既全用高铜。加配铅锡。仍属低铜。亦无不可。成本亏与不亏。何足计较。但铜质既高。则奸民镕化售买。得利必多。保毋启私销之弊乎。毕沅。久任陕西巡抚。于该省局务情形。自所深悉。著传谕该抚。即将图萨布所奏。果否属实。行之有无滋弊之处。据实覆奏。将此传谕毕沅。并谕图萨布知之。　　

○甲辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕。乌什协同办事之庆玉。现因病回京。所遗员缺。著穆和蔺调补。其哈密协同办事员缺。著副都统广福补授。　　

○大学士公阿桂等奏。工部参奏浙省报销柴塘。与原奏不符一案。查此案工部始准后驳。业经该部自请议处。应请嗣后各省。凡属添办工程。俱令其随时奏明。方准报销。若以未经具奏之案。率行列入估册题报。工部即当奏驳。将督抚议处。若不行查出。直至销算时再行奏驳。即将工部堂司官一并议处。其银两著落工部。暨题估各员。分别赔缴。不准开销。以杜浮混。从之。　　

○豁免江南省江宁。淮安。扬州。徐州。海州。通州。六府州属。乾隆四十七年以前。民欠地丁等银二十八万八十八两有奇。民借耔种银一十五万二百六十二两有奇。米豆四万五千八十五石有奇。　　

○乙巳。清明节。遣官祭永陵。福陵。昭陵。昭西陵。孝陵。孝东陵。景陵。泰陵。泰东陵。　　

○遣官祭孝贤皇后陵。端慧皇太子园寝。　　

○上诣安佑宫行礼。　　

○谕军机大臣等。据山海关副都统宝琳奏。从前原赏山海关旗员地亩内。余地三十八顷有余。每年差兵收取粮石。多有迟延不给者。向交该处地方官。转催交纳。嗣后应请将此项粮石。竟交地方官催齐变价。暂存本署。由副都统处。按季出具印结支领。所有口外冷口。喜峰口。二处地亩。亦请一律办理等语。所奏是。此项地亩。原为旗人养赡之资。若迟延不给。于旗人生计有碍。与其该处副都统差兵收取。自不若即令地方官催交完纳。但直省于旗人地亩租税之事。漠不关心。多不肯实力办理。已成积习。著传谕刘峨。所有此项地亩。应照宝琳所请。竟交各该地方官催缴变价。按季解交山海关副都统收贮。仍严饬承催之员。如有奸民托故迟延。不行完纳者。即严行查办。毋得稍存回护。将此传谕刘峨。并谕宝琳知之。　　

○补行乾隆四十九年直隶。奉天。江苏。山东。山西。河南。陕西。浙江。福建。广东。云南。贵州。等省。并江南。河东河员大计。不谨官十员。罢软官十六员。浮躁官十二员。才力不及官三十四员。年老官七十三员。有疾官三十三员。分别处分如例。　　

○丙午。孝昭仁皇后忌辰。遣官祭景陵。　　

○工部等部议奏。据山东巡抚明兴疎称。滕县添建南沙河。十里铺。岗山岭。小庄河。等处营房。估需工料银两。请于乾隆四十九年耗羡项下动支。给发兴修。应如所请。从之。　　

