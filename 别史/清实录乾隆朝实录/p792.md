<!-- { "loadSidebar": true } -->
○谕军机大臣等、据纪山奏称、准经略大学士公讷亲照会、以金川粮运。恐冬春雨雪。挽运艰难。须于十月以前。豫备明年四月兵粮等语。运筹军储。虽属有备无患之计。然此乃班第等之事。而经略大臣所重。则不在此。惟当鼓励戎行。指授方略。灭此朝食。使将士用命。军气奋扬。可以立奏肤功。方为胜算。乃于今岁即筹来岁之粮。豫定四月之期。远近传闻。共知今岁无奏凯之意。人心必因此懈怠。是于兴师攻剿之时。即先示以旷日持久之计。何以振作兵气。且贼人屡次抢劫此项兵粮。转运之时。途中保无疎失。屯积之所。又恐启彼觊觎。况今冬若或彻兵。将复运回乎。抑存之以资贼乎。倘被攘窃。更损国威。种种俱未筹及。运粮一事。或出于班第纪山之见。犹曰是其专责。若大学士讷亲、用兵一日。即向伊等责取一日之粮耳。其心惟应以克敌制胜。剪灭朝食为事。如此、则士卒知克期奏功事无稍假。自思奋勇争先。共殄群丑也。从前大学士讷亲、曾经奏称、与张广泗、班第、商办明岁三四月之粮。朕彼时即以为非计。欲降旨训谕。而批示烦冗。以致遗忘。今览纪山之奏。是讷亲已经咨会查办此事。未免用心太过。以致失宜。应令讷亲等另行妥酌具奏。昨朕降旨。如今岁不能成功。欲令讷亲同傅尔丹、张广泗、来京。令其商酌。若伊等覆到。朕准其同来。断无尚令大兵全驻之理。今冬必应彻罢顿无能之卒。惟择精锐或一二万人。著岳钟琪统领。相机防范。随时攻剿。俟朕与伊等筹画已定。再行调集大兵进剿。如此办理。则所省粮饷实多。又不至师老罢乏。何必拥数万之众。坐饱寒冬。无所事事乎。再、朕于军务机要。及贼境情形。每有询问讷亲之处。原欲其速行覆奏。知其要领。以便裁酌机宜。原非谓数千里行军。每事必待命而行。但事之应否可行。亦必奏明朕知。若惟接到一旨。即随意敷陈。或迟久不覆。何以慰朕之悬念。在讷亲或以朕传谕之事过多。伊每件覆奏。恐无暇更办他事。其实伊在军营。亦未见其所办者何事也。若能早奏肤功。则何须用朕许多絮语耶。可即传谕知之。寻奏、卡撒军营兵众。需粮浩繁。经由班拦空卡等处。山径陡险。粮运较难。运到之粮。仅供支给。必须趁十月前加倍趱运。且运粮大路。由明正木坪、瓦寺、沃日、小金川、杂谷等处。俱向化之土司。去贼境尚远。屯粮之卡撒党坝。俱重兵所在。贼不能觊觎。其正地、马奈、甲索等处。亦皆有兵驻劄。不致疏虞。军务岁内难以告竣。即冬间减兵。粮储仍不可缓。恳允办理。报闻。　　

○又谕、山西蒲州与陕西朝邑人民互争鸡心滩一案。前经巡抚准泰、会同陕抚陈宏谋、清查划界。绘图呈览。此巡抚与道员意见不合。各持一议。而图中所定界址。亦不甚清。准泰所奏、难以即为定论。托庸原议、未见其允协。部议已行令再查。可传谕阿里衮、令其会同陈宏谋将此案前后情节。悉心查勘。不得稍有偏枯。务须秉公办理。俾两省民人。永无争竞。以副朕息事宁人之意。　　

○是日。驻跸秋澜村。　　

○丁未。谕曰、班第现署四川巡抚。进剿大金川军营粮运事务紧要。著兆惠即速驰驿前往办理。班第所带钦差大臣关防。著交与兆惠。　　

○又谕曰、兆惠差往川省。介福著暂兼管户部侍郎事务。观保著署理刑部侍郎。　　

○又谕、陕省西安、同州、凤翔、乾州、上年秋收歉薄。今岁又复被旱灾。民食维艰。朕甚悯焉。著该抚陈宏谋查明。加恩赈恤。其需用米粮。虽于该省动拨仓储。犹恐不足。豫省与之邻近。泛舟甚便。其令河南巡抚硕色、将就近仓谷碾米五万石。拨运陕省。以备接济。该部遵谕速行。　　

○又谕、河南开、归、陈、汝、许、五府州所属之通许等二十八州县。有自乾隆七年以后、至十二年、民欠未完常漕社谷、共二十三万一千余石。例应于本年秋成后。本息并徵。但念此二十八州县。连年被灾民多艰窘。今岁虽幸获有收。而元气尚须培养。若将此项谷石。本息一时并徵。民力未免拮据。著将本谷于秋后按数徵收。其息谷加恩缓至次年带徵。以纾民力。该部即遵谕行。　　

○又谕、朕阅部覆纪山自请议处本内。有冒昧陈请进兵等语。殊为失议。夫纪山之革职治罪。原因其浮议运价。回护前非。所委属员。又多贻误军糈。派累侵冒。失于觉察。自应严加处分。非因其首请用兵之故也。我朝自定鼎以来。综理政务。乾纲独揽。从未有用兵大事。臣下得以专主者。即如在昔三藩潜蓄逆谋。其迹已露。举朝皆以为尾大难制。若下诏彻回。必贻后虑。我圣祖仁皇帝不为众论所惑。决于宸断。其后抗拒朝命。遂声罪致讨。剪除三孽。海宇敉宁。咸仰藉庙谟。禀承胜算。诸臣皆不能参与。近金酋煽动。乃边外小丑。不特非在藩大憝可比。并不得与准噶尔相较。但恃险负固。荼毒群番。不可不加惩创。虽缘纪山奏报。而用兵则出之自朕。若谓此举非是。亦朕之过耳。于纪山何与。此等军国重务。断无诿咎臣下之理。且国家安能保永无兵革之事。督抚重臣。封疆之内。凡有关系。正欲其力能肩任。若不知大义。误以纪山因请用兵而获罪。以为车戒。则将畏首畏尾。习为因循了事。贻误不小矣。现在纪山已经革职。此事不过注册。无足重轻。但该部措词非是。不可不明示朕意。俾共知之。　　

○又谕、据直隶总督那苏图奏称、该省常平仓谷。实贮、民借、二项。共谷三百三十万六千余石。以雍正十年定额计算。尚余谷一百一十五万一千一百余石。等语。朕思山东积歉之后。仓贮未免缺少。可将直省所余谷石。于直东两省邻近水次州县。拨运协济。或由海运协济之处。著总督那苏图、巡抚准泰、会商妥协办理具奏。　　

○经略大学士公讷亲、川陕总督张广泗奏、调彻甲索兵二千余名。并续调补额川兵二千余名俱已齐集卡撒。于初九日攻克普瞻左膀新碉水卡。双树石卡。及尾碉。杀贼数十。生擒九名。用大炮火球。轰焚单碉。贼弃碉奔窜。其双碉内贼众。及碉下石卡之贼。亦皆潜遁。左梁已经扫清。正拟合围色底。并卡撒双碉。贼已畏惧潜遁。随拨官兵驻守。大获全胜。现在筹攻巴朗寨。又党坝一路。据岳钟琪报、击死贼番。刈获践踏贼地麦豆圆根。得旨、汝等一奋勇而即夺碉。可知坐守一载。不早扫清左右山梁。皆有受其咎者耳。　　

○又奏覆、逆酋能久抗王师者。实地险异常。寸步皆山。下临深沟。冈阜皆有战碉。四顾瞭望。我兵攀援僻径。数日方到。贼一望而知。裹毡缒险之法。亦无所施。彼寡易守。我众难攻。不特分布需兵。即克一处。必须留兵驻守。非多兵不能有济。然进攻不可暂辍者。缘大金川侵虐邻封。窥犯炉地。诸土司皆讐恨逆酋。大兵声讨。皆恭顺效命。若一彻则复从迫胁结好。各土司见天朝力不能制。群起相附。诸番地尽险隘。势益滋蔓。且瓦寺、杂谷、明正司等处。皆近内地。窃恐不待数年。番民狡焉启衅。边患愈无已时。且何以震慑远塞。此大金川必不可不灭。而兵实不可不添也。拟于冬底。请加调精兵三万。于明岁四五月间到齐。山雪全消。分道并进。凡遇坚碉。力能克则取之。不能即围之。而前进直抵贼巢。不过三五月。必可成功。此臣等确有所见必不可已之举。所有贼巢粮食不继之处。缘屡据逃出并弋获番民所供。然实未确悉。至逆酋佯请投诚。经臣等晓谕并来归番民。赏赉安插。亦祗可藉离党羽。未能遽令溃散。得旨、另有旨谕。　　

○讷亲又奏覆、金酋原非必不可剿灭。而不敢谓即能奏功。总缘兵分力单。怯懦顿阻。今令臣还京。得将军情贼势详陈。少赎臣愆。至署理经略岳钟琪。颇有布置。能明纪律。但督提不睦。难以署理。张广泗现为统帅。名位尚称不若令傅尔丹署理。可以匡其不逮。臣恩隆任重。较傅尔丹呼应为灵。且于贼番及我兵情形。亦经稔悉。恳于命臣进京之旨内。将来岁仍令臣经略之处。一并颁发。至傅尔丹在营。凡一切防范。及派遣攻取。意见所及。必与臣及督臣详酌。岳钟琪惟以添兵为请。别无筹策。班第先经督兵攻击石城。后有攻扑木卡五座。现亦屡请增兵。乌尔登前在马奈夺贼四卡。调赴卡撒右梁。连克水碉、三层碉、双碉等处。萨音图前在甲索未久。调至卡撒。攻击双碉二座山梁。亦与乌尔登同办。以上腊岭卡撒所得碉卡。若非班第、乌尔登等筹画调度。则绿旗将弁。必不能如此措置。若非侍卫拜唐阿等临阵督战。退缩者击以刃背。败回者持械拦阻。则兵丁亦不能如此用力进攻。得旨、览。　　

