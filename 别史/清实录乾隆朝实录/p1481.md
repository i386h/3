<!-- { "loadSidebar": true } -->
○又谕曰、满泰奏、随哈萨克贸易前来之厄鲁特喀尔察海、巴桑、藏布班珠尔、三人。称系三年前被掳。今情愿投归等语。伊等俱系三年前被掳。并未抗拒大兵。尚应收留。但哈萨克亦皆向化。嗣后若从前被掳人等。私自投回。伊等即时追取。应仍行查给。或无人问及。即不妨留养。亦不必安插。辟展等处。可押送至京。现在喀尔察海等、即遵照办理。　　

○又谕曰、成衮扎布等奏称、扎隆阿、额尔克沙喇、追剿盗窃萨拉布拉克卡座马匹贼人。至博尔济河追及。计剿杀二十一人。死于寨内者甚多。所得马、驼、鸟枪等物。分赏效力之人。仍向额尔齐斯、搜捕玛哈沁等语。此次虽未能生擒贼人。以讯其盗窃踪迹。而尽行剿杀。已属奋勉。剿捕此等贼人。系扎隆阿专责。今因特遣额尔克沙喇、伊始藉以成功。著加恩赏额尔克沙喇、缎四端。扎隆阿不必加赏。其随行官兵。仍著查明奖赏。效力赎罪之台吉玛克苏尔等、应予开复。著查明革职原案。候朕酌量加恩。近已谕扎隆阿、额尔克沙喇、不必往博克达山。即遵前旨转回游牧。　　

○福州将军新柱、给事中朝铨、两广总督李侍尧等奏、臣新柱、朝铨、抵粤。同李侍尧会审番人洪任辉、即洪任、呈控粤海关督李永标一案。据李永标供、家人等勒索陋规。伊实不知。其余各款。供吐游移。请将李永标革职究拟。其家人七十三、婪索多赃。亦应逐款严鞫。至洪任辉呈词。询系在噶尔吧地方。烦内地人代写。得旨、依议。惟应秉公存国体为要。管关之人。非督抚可比。一应税物。势不得不用家人。家人勒索。即主人勒索也。不可以失察开脱其罪。至外夷擡价居奇。亦不可以开其端。而内地人代写呈词者。尤应严其处分。诸凡持平酌中办理。以防将来。尔等其勉之。　　

○丁亥。祭先师孔子。遣和亲王弘昼行礼。　　

○戊子。太祖高皇帝忌辰。遣官祭福陵。　　

○吏部议覆、西安按察使杨缵绪奏称、向例强劫及窃盗行强拒捕之案。如止系一人。地方官免参疎防。因有以多报少。图避处分者。请嗣后无论人数多寡。概行参处。至承缉窃盗满贯罪犯。如任内两案不获。于第二案限满时。接扣一年勒缉。不获、加以罚俸二年。至三案不获、降级调用等语。查强劫虽非一人。但地方官捏饰规避。本有严处定例。至窃盗一人行强。亦止按窃罪科断。不得与夥众强劫之案。同责疎防。其窃贼虽至满贯。终属鼠偷。若将承缉官处分。逐案加重。亦未平允。所奏均毋庸议。得旨、部驳甚是。前因杨缵绪司臬有年。并无陈奏。是以降旨察议。乃因有此旨。而摭拾此等势难举行之事。聊以塞责。岂实心任事之道。杨缵绪、著饬行。谕军机大臣等、前以杨缵绪久历外任。是以擢用司臬。乃到任数年。毫无陈奏。降旨交部察议。今据其请定疎防处分一摺。经部议指驳。其事全属难行。是其平日居官之漫不留心。亦可概见。已降旨饬行矣。著传谕钟音、令其将杨缵绪在任居官。是否克胜臬司之任。其于刑名事件。尚能留心与否。著即行据实具奏。毋得少为回护。　　

○己丑。赐扈从王公大臣、及蒙古王公台吉等宴。至壬辰皆如之。　　

○谕军机大臣等、据罗英笏奏、七月十二日。有＜口英＞咭唎洋船一只。欲来宁波贸易。随经严谕。令其回棹粤东。复据该商因要修补篷帆。恳求暂停几天等语。夷商不准赴浙贸易。例禁甚严。乃近日该商等、各据控告滋事。现在彻底查办。今复有夷船径往宁波。又恳求停泊。看其情形。未必不明知内地禁约。特欲借染病修篷。为希图尝试之计。虽据该镇称现在严催。但向来武弁习气。专工捏饰弥缝。难以凭信。焉知非名为催促。而本地奸牙有潜为串通售货者。必当加意制防。毋得稍开其渐。著传谕庄有恭、令其申明定例实力严行察禁。并查此次夷船。有无藉词迁延滋弊之处。即速据实奏闻。寻奏、番商味啁、船泊定洋。迁延日久。经地方文武。再三催押回棹。始供称系洪任后船。臣即檄饬员弁等、将不准在浙贸易之禁。严切晓示。并谕以洪任已回粤东。即有带来货物。应往粤面交。此处毋许丝毫偷漏。并饬宁守亲赴定邑查访。如有弁兵及商牙、串通滋弊。即行拏究。得旨、所办好。　　

○又谕、据方观承奏、直属现在需用米粮。欲将银十万两。赴奉天等处采买。由海运直等语。著传谕清保、通福寿等、令其查明该处各仓内、有粮石宽裕。足资协济之用者。酌量凑拨。一面奏闻。一面知会直督。彼此酌派妥员。运送接收。即于附近水次。由海载运。以资接济。　　

○云南楚姚镇总兵陈益、休致。以广东罗定协副将伍诺锡、为楚姚镇总兵。　　

○庚寅。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上诣皇太后行宫行礼。　　

○御澹泊敬诚殿。扈从王公大臣官员、及蒙古王公台吉等、行庆贺礼。　　

○谕军机大臣等、今岁运河水长。德州第六屯等处漫溢。以致毗连直隶之景州一带。道路淤阻。随经询问方观承、相度筹办。为一劳永逸之计。据该督奏称、德州一带运河。与直隶接壤。向属下河厅经管。而两岸堤工。坐落屯地。系德州卫守备管辖。遇有应行修筑。动用民夫。不特河厅不能调拨。即德州知州、亦须关移卫备。每致呼应不灵等语。卫所守备。专司押运。既不管理工程。而地方官又以坐落屯地。一切调拨民夫。不能应手。辗转牵制。无裨公事。著传谕海明、张师戴、阿尔泰等、令其作速查勘。可否将该处浚河筑堤等工。责成河厅、会同地方官办理。两岸村庄民夫。听其调拨。以专责成之处。即令详悉妥议具奏。至德州界连直隶。为南北水陆通衢。若一遇水涨。即有淤阻。徒事逐年补苴。殊非经久善策。该处凡一应修筑民埝。疏浚河渠。可以通盘筹画。先事绸缪者。伊等皆当留心。实力妥办有应行会商直督之处。亦即彼此咨商办理。务期于道路河防。永远裨益。寻海明、张师载、阿尔泰奏、德州卫所辖民埝。因由卫备经管。遇工程紧要。屯丁不敷。地方官拨夫协济。又须移关卫备。每致因循贻误。请将德卫民埝。北自直隶。吴桥交界之半截碑起。至德州接壤之哨马营止。归德州知州管辖。南自德州接壤起。至故城县交界之白马庙止。归恩县知县管辖。凡浚筑工程。责成下河通判、会同地方官办理。两岸屯丁。听该州县调拨。倘工长势险。即添拨民夫。至卫河经由馆陶、临清、夏津、武城、德州、德卫等属。而直隶清河、故城、二县。地亦错杂。沿河民埝。厚薄高低。未能一律。且临清以北。土性带沙。工易损坏。请于明春冻解时。臣阿尔泰、令各州县动用民力。并调拨兵浅闸夫。逐处加筑高厚。其与清河故城、接壤地面。及卫河上游元城县之小滩镇。咨会直督、饬属照办。再漳卫、二河。伏秋盛涨。尤宜旁加疏洩。查东岸虽有四女寺、哨马营、两处支河宣洩。然自临清至恩县之四女寺、二百五十余里。河身盘曲。水势湍激。上游别无支河。埝工受险。查临清州塔湾东岸。旧有沙河一道。即黄河遗迹。由清平、德卫、高唐、入马颊河归海。湮淤已久。请循旧地开挑。作滚水石坝。使汶卫合流之处。分消水势。下游自可平缓。又四女寺、哨马营、两处支河。原系旁洩汶卫归海之路。而四女寺支河窄狭。请展宽。庶下游德州一带。溜势不急。可无冲漫。至直隶景州、地势本洼。须将驿路垫高。方免淤阻。并咨会直督、转饬勘办。得旨、如所议行。　　

○壬辰。谕、甘省连年歉收。仓贮尚未充裕。明岁春耕。一切耔种口粮。皆须酌借。向来原有折银借给之例。但念该处现在粮价稍昂。若照每石折给银一两之数。购买尚觉不敷。著加恩自今冬明春。各属灾地、及勘不成灾处所。应借耔种口粮。河西、每石折借银一两四钱。河东、每石折借银一两三钱。俾农民耕作有资。不致拮据。用示体恤。该部即遵谕行。　　

○谕军机大臣等、富德等奏称、追及逆酋霍集占、于阿勒楚尔。我兵夺山冲击。阵斩贼众千余人。生擒五十余人。获炮纛器械牲只无算。贼众大败穷窜。现在乘胜悉力追擒等语。大臣官兵等、争先奋勇。力剿逆回。览奏深为嘉慰。仰赖上苍福佑。逆酋计日就擒。可立待伊等捷音也。其自将军至领队大臣、俱交部从优议叙。侍卫官兵、及阵亡得伤人等、俱著查明。造册送部。议叙议恤。　　

○又谕曰、富德等奋勉剿贼。已交部从优议叙。以道远不能多赍赐物。惟将军、参赞、领队大臣等、各赏荷包鼻烟壶。即行发往。至奏内逆党阿布都克哷木等大伯克数人。俱已剿杀等语。其余大伯克之名、及如何剿杀。系何人立功之处。仍著附便奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十四


大清高宗法天隆运至诚先觉体元立极敷文奋武孝慈神圣纯皇帝实录卷之五百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。八月。癸巳。上奉皇太后自避暑山庄启銮。幸木兰。　　

○谕军机大臣等、清馥等奏称、详讯被玛哈沁擒去放回之厄鲁特仆役毕里克图等、究出伊等勾通盗马。欲投俄罗斯情由。将首谋之巴特玛等七人。俱行拏获正法等语。此等在巴里坤留看行装之官兵仆役等。竟敢造意潜逃。清馥即派兵全行拏获。办理甚妥。著交部议叙。其效力官兵等、俱应加升赏。疎防人等、分别议处责惩。俱著照所请行。　　

○大学士等奏、派往军营之厄鲁特官兵等、除散秩大臣鄂齐尔、食全俸外。余止照驻防官兵、减半支领俸饷。请酌赏伊等家口银两。以示体恤。即交富当阿由道库支给。从之。　　

○是日、驻跸中关行宫。　　

○甲午。上诣皇太后行宫问安。　　

○遣官祭贤良祠。　　

○是日、驻跸波罗河屯行宫。　　

○乙未。驻跸张三营行宫。　　

○丙申。上诣皇太后行幄问安。　　

○行围。　　

