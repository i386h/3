<!-- { "loadSidebar": true } -->
○谕军机大臣曰、郭世勋等奏、＜口英＞咭唎小贡船二只。于九月二十七日抵粤。现令其在虎门内壕墩地方停泊。又据覆奏、＜口英＞咭唎贡使到粤后。若希图在黄埔地方盖屋居住。当严行斥饬。并禁止内地奸人指引各等语。所办均妥。惟所称现到小船二只。催令购办食物后。即开行回国。不任挨延时日一节。所见尚欠周到。该贡使等、现经长麟于十月初十日带同起身。由内河赴粤。所有该国贡船。自当留于粤省。俾该使臣等乘坐回国。岂不省便。若即饬令开行。将来贡使抵粤。无原船可坐。又须搭附商船。倘商船一时乏便。伊等在粤。必更藉口耽延。此次该贡使至浙。原令其乘坐原船旋国。嗣因夷官等擅先开行。止留一只在彼。该贡使以不敷乘坐为词。恳请由内河行走。致多纡折。今郭世勋、将船只饬令先开。由该贡使本欲在粤逗留。又可托词无船。复萌故智。迁延观望。别有干求。此为最要不可行之事。著传谕郭世勋等、所有该国先到船只。务令其在粤停泊等候。其续到之大船二只。一并饬令湾泊。等待贡使。并著长麟于途次接奉此旨。带同贡使趱程行走。以便及早到粤。乘坐原船回国。免致另觅商船。有羁时日。再正副贡使等、现系长麟带同行走。所有一切调度。全在该督随时酌办。此摺著速行加紧回奏。其松筠一路。止系从役人等。及粗重行李。无关紧要。将来上船开行之后。此船亦必经过广东。与前船会合一处。长麟到时。如该国先到之船尚未开行。而在浙后开之船亦已赶到。固属甚善。惟当饬令速行。置备物件。于数日内开行。勿任逗留。若原船已经开行。又无商船之便。伊等在黄埔居住等候。止当密为稽察。毋许勾结滋事。其一切食用。可以不必照内地之例。官为料理。致令贡使等得以从容坐食。更有耽延。又据苏楞额奏、凡遇红毛货船进口。与各国夷船。一律丈量收税。不稍露示惠形迹等语。前因＜口英＞咭唎遣使航海远来。输诚纳赆。是以格外加恩。将携带货物。免其纳税。系指此次贡船而言。外省办事。往往胶柱鼓瑟。或因有此旨、意存拘泥。竟将该国别项贸易商船。概行免税。转致西洋各国。心生冀望。纷纷吁请一体免税。成何事体。著传谕苏楞额、务遵前旨。固不可例外浮收。亦不得于贡船之外。概行减税。惟当按照定例收纳。以昭平允。寻郭世勋、苏楞额奏、查＜口英＞咭唎贡船四只。先后到粤。所泊蚝墩等处。经臣派员弹压。初到量给酒米等物。余俱通事代买。再此次货物免税。已出旷恩。该国别项船仍旧收税。报闻。　　

○户部议覆、署四川总督惠龄奏、川省近年产铜不旺。已饬管厂各员。实心经理。并广躧子厂。随时报验。尚恐不敷鼓铸。应如所请。饬承办官、遇铜价平减时。酌量买备。从之。　　

○旌表守正捐躯广西陆川县民杨文德妻汤氏。　　

○丁丑。上御懋勤殿。勾到陕西、浙江、情实罪犯。停决陕西斩犯七人。绞犯十二人。浙江斩犯一人。绞犯三人。余八十一人予勾。　　

○定赞礼郎升调不开缺例。谕曰、恒杰虽已升任通政司副使。但通政司衙门事务本简。恒杰仍著留兼太常寺少卿。嗣后此等由赞礼郎拣选。升用为太常寺鸿胪寺堂官。如再遇升调别衙门。非至尚书侍郎者。仍著留兼原官。毋庸开缺。　　

○又谕、吏部具题、福建省承缉盗案四参限满之莆田县知县杨桑额降调一本。已照依议签下矣。此等承缉盗案四参限满人员。经该督抚咨参到部。内阁向俱照例票拟依议。及送部引见双签。但州县官身任地方。遇有盗劫案件。督率缉捕。是其专责。至四参限满。盗尚未获。其于初参时懈弛。并未认真查缉。已可概见。若仍准送部引见。复邀录用。则州县等因有此例。心存冀幸。缉捕转不认真。嗣后此等承缉盗案四参限满人员。该部议处具题。内阁祇须票拟依议。毋庸另票送部引见双签。如有平日居官。实能留心民事。熟悉地方情形。该督抚欲仍留本省者。准其专摺具奏。仍送部引见。侯朕看其才具。酌量以县丞佐杂录用。总之地方盗案。全在州县等随案留心。于初二参限内。及早督缉。方可克期弋获。若迁延日久。盗犯必至远扬。而四参限满。仍可送部引见。幸邀录用原官。转非慎重缉捕之道。今如此办理。则州县等自顾考成。遇有盗劫。一经破案时。即知实力督缉。不至日久宕延。自干降黜。而平日勤奋者。仍不至于废弃。此朕于惩创之中。仍寓爱惜人才之意。著为令。　　

○又谕曰、陈用敷奉、遣犯在配脱逃。旋经拏获。审明办理一摺。已交该部议奏矣。此案疏脱遣犯之专管官。及失察上司等。各有应得之咎。著交该部照例办理。其首先巡见之弓兵李瑶。及协同拏获之汛兵李嘉秀。尚能留心。业经该抚分别奖赏。著再酌量加赏。以示鼓励。　　

○谕军机大臣等、昨据郭世勋等具奏、＜口英＞咭唎船只到粤。即饬开行一摺。因降旨谕知该抚、务令该夷船停泊等候。以便贡使到粤。即乘原船回国。免致藉词逗留。本日复据郭世勋等奏、贡使虽赴浙江。而贡船四只。先行到粤。长麟自必令该贡使等。仍由内地赴粤。不若即将现到贡船。令其等候装载贡使等语。所奏恰与昨旨相符。自应如此办理。且现据松筠等具奏。该贡使等恳请赶赴岙门。仍坐原船回国。并写具夷信。即求发到岙门。交给船上夷人。令其等候。可见该贡使等。亦欲令原船在粤湾泊等候。今闻船只未开。适如所愿。想亦无可藉口。长麟务须带同贡使。趱程行走。以便及早到粤。迅速放洋。设或该贡使等置办货物后。尚欲在粤稽延。不肯即行登船。长麟当谕以尔等原恳赶赴岙门。乘坐原船回国。今原船业已在此等候。足敷装载。自应即速开行回国。如此明白晓谕。伊等自不敢再有推诿。该贡使等登舟后。若尚停泊候风。止当密为稽察。毋许勾结滋事。其一切食用。可以不必照内地之例。官为照料。致令从容坐食。更有耽延也。至郭世勋昨奏到粤夷船。不许逗留一节。朕恐其拘泥前旨。不能随机筹办。致将来贡使抵粤。无原船可坐。又须附搭商船。藉词延缓。是以降旨详谕。今郭世勋奏到办理情形。与昨降之旨适合。殊属可嘉。著赏给大荷包一对。小荷包四个。以示奖励。　　

○以陕甘督标中军副将许世臣、为山东登州镇总兵。　　

○旌表守正捐躯、直隶束鹿县民刘士钦女刘氏。河南上蔡县民翟显祚女翟氏。　　

○戊寅。上御紫光阁。阅中式武举骑射。　　

○己卯。上御紫光阁。阅中式武举技勇。　　

○谕曰、梁肯堂奏、直属上年被灾地方。绅士商民。报捐银米。分厂煮赈。贫民均资接济等语。该绅士等谊敦乡里。捐赀助赈。好善可风。著交部照例分别议叙。以示奖励。　　

○以浙江平阳协副将刘烜、为衢州镇总兵。　　

○豁盛京出海遭风沉溺运通豆石一千八百石。　　

○庚辰。上御太和殿传胪。赐中式武举、一甲徐殿扬、鲍友智、周自超、三人。武进士及第、二甲卓麟图等五人。武进士出身。三甲李万杰等二十九人。同武进士出身。　　

○辛巳。上御懋勤殿。勾到湖广情实罪犯。停决斩犯七人。绞犯十一人。余九十四人予勾。　　

○旌表逼嫁捐躯湖北咸宁县民万志高妻潘氏。　　

○壬午。礼部奏、冬至节应行庆贺礼。得旨、今年冬至次日、著停止行礼。　　

○癸未。上御懋勤殿。勾到江西、安徽、情实罪犯。停决江西绞犯五人。安徽斩犯四人。绞犯六人。余七十七人予勾。　　

○谕军机大臣曰、惠龄奏、严查水摸偷捞铜觔。酌定章程一摺。据称向来沉溺铜铅。报获之数。往往铅多铜少。若非水摸人等以铜价较昂。有心隐匿。何至沉铜报获之案。如出一辙等语。铜铅沉溺。其打捞并无难易之殊。乃向来捞获数目。往往铅多于铜。自因铜铅价值悬殊。水摸等隐匿铜觔。以图盗卖牟利。节次所降谕旨甚明。今惠龄既知有此项情弊。何以报获铜觔。仍属寥寥。此等事、总有治人无治法。惟在该督遵照节次谕旨。督饬所属。遇有铜铅沉溺。实力严查。如有水摸隐匿铜觔。及铺户私行售买者。即切实根究。随案严惩。其弊方可逐渐断绝。勿徒以定立章程。一奏了事。仍至有名无实也。除就近谕知福康安外。将此谕令知之。　　

○以故辅国将军崇宁子哲麟、奉恩将军隆泰子福塞赫、赛冲阿子乌勒希松阿、各袭职。　　

○命刑部郎中章煦、提督陕甘学政。　　

○甲申。谕曰、图思义应交银六千一百余两。系代属员分赔。尚非侵蚀入已之项。著加恩宽免。　　

○丁亥。谕曰、富尼善、佛住等。于乌什、阿克苏事件。有联名具奏者。又有单衔具奏者。披阅殊不明晰。从前因参赞大臣驻劄乌什。兼管阿克苏。该处事务。应由乌什参赞大臣一人具奏。今既不兼管。而阿克苏、较乌什地方、尤为辽阔。乌什大臣。无节制阿克苏大臣之责。两处事件。理宜公同管理。彼此相去不远。即或一人偶出巡查。及因病暂假。其一人亦易兼理。嗣后该二处寻常细事。仍著在本城办理。遇应行奏办紧要事。俱著公同商办。不得仍前彼此单衔具奏。　　

○谕军机大臣曰、图桑阿奏、绥远城斩犯雪格。在监自缢一案。先据该管典史报称。该犯在监病故。经右卫同知扎尔杭阿。以原报该犯系十月初十日患病。次日即经身故。情有可疑。禀请派员查验。经图桑阿派委绥远城理事同知福柱、前往验看。雪格实系在监自缢身死。与原报不符。奏明移交该抚审办。此案雪格既系在监自缢。何以该典史捏称病毙。其中必有规避处分。贿嘱捏饰情弊。著传谕蒋兆奎、即将该典史革职拏问。提同禁卒人等。严切审究。务得实情。毋任稍有狡饰。　　

○缓徵两淮庙湾、板浦、中正、临兴、四场、本年折价银、及旧欠额赋。　　

○旌表守正捐躯、河南陕州民尚立均妻郭氏。西平县民吴自省妻赵氏。　　

○戊子。上御懋勤殿。勾到江苏、山西、情实罪犯。停决江苏斩犯一人。绞犯三人。山西斩犯一人。绞犯十三人。余八十七人予勾。　　

