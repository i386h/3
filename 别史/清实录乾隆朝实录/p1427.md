<!-- { "loadSidebar": true } -->
○谕军机大臣等、兆惠等因剿贼被围。以轻敌自咎。伊此次进兵。甚属奋勉。复有何罪。且凡事岂尽前知。当我兵抵阿克苏、乌什、皆望风归顺。则叶尔羌、喀什噶尔、相继投诚。亦未可定。岂必豫料其敢于抗拒。而转生退阻今各队官兵。应俱抵阿克苏。声援既接。内外夹攻。贼围必解。兆惠等即暂回阿克苏。待来年厚集兵力。一举荡平。此次进攻。以劳取逸。以少击众。尚能屡败逆贼。坚守待援。先声所加。贼已夺气。将来戡定大功。皆基于此。已谕加恩封兆惠谋勇公。赐宝石顶。四团龙补服。额敏和卓、伯克霍集斯、明瑞、由屯、温布等。俱属奋勉。自必一体加恩。可传谕兆惠、将效力之大臣、官兵功次。详悉纪录。俟回军时奏闻。其突围送信之五人。俱属效力。五十保、又至巴里坤催调兵马。著授五十保为蓝翎侍卫。赐号卓礼克图巴图鲁。赏银一百两。伊萨穆、赐号固永巴图鲁。扎布敦察、赐号昆都尔巴图鲁。沙津察、赐号克尔车格衣巴图鲁。乌克什勒图、赐号克什克巴图鲁。各赏银一百两。其舒赫德差遣效力之人。亦著查明具奏。至舒赫德领兵应援。须得马兵二千名。绿旗兵二千余名。声威始壮。或派伯克霍集斯属人同往。以释贼众流言惟在相机办理。并于沿途剿杀抢夺台站回贼。爱隆阿、定柱、昨遇此等贼人。即奋勇剿杀。著同效力得伤官兵、交部议叙。阵亡者、照例议恤。并传谕富德、阿里衮、及领队大臣、侍卫等。遵照节次谕旨。量力黾勉前进。舒赫德所奏、接续粮运。解送弓箭等事。亦传谕黄廷桂、清馥、办理。　　

○又谕曰、永贵等奏称、喀喇沁蓝翎侍卫达尔扎桑揭报、固尔图喀喇乌苏台站、被窃马匹。追擒一贼。巴禄讯系哈丹所属。令台站人等、不许妄报。请交富德查审等语。昨据巴禄奏称、擒获贼人察罕托克、讯知哈丹等余贼、在斋尔等处藏匿。随领兵前往追剿等语。是达尔扎桑所揭、殊属可疑。自应根究明白。已谕富德速行应援兆惠。不必交令查审。俟巴禄追贼转回。会同定长。将达尔扎桑所揭情节、讯明具奏。　　

○乙巳。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○诣皇太后宫问安。　　

○谕军机大臣等、据方观承奏、束鹿县民人张绳武等、被劫马匹一案。摺内既称、此项马匹。于永定门报税烙印。则其贩马属实。并无别项情节可知。该督所奏。不无有徇庇属员之意。此案若于初报时、即严行缉捕。贼犯必早经就获。今迟至年余。以致逸贼无踪。此皆该地方官、疎防懈弛所致。伊等平日所司何事。而乃疎懈若此。不可不加以惩儆。所有抢夺马匹。即著方观承、令该处疎防地方官、照数赔价。偿给张绳武等收领。仍将该员等、查明参处。并严饬缉拏务获。毋得任其玩延。再被抢之马。多至四五十匹。何以一时劫去。竟无踪影。或附近该处地方。必素有窝家分藏隐匿情事。该督一并密饬严行体访速缉。勿令漏网。可将此传谕知之。　　

○又谕、办理逆回一事。原谓今年可以竣事。是以降旨黄廷桂、令将豫备驼马、惟听将军兆惠文到应付。今据舒赫德奏到。兆惠兵抵叶尔羌时。渡河打仗。颇有剿杀。因欲分兵断其去路。又以马力不足。逆酋霍集占、悉其丑类。约二万众。困我官兵。经兆惠寄信舒赫德、催取援兵。并令据札转奏。现已降旨通行晓谕矣。前派察哈尔、索伦、健锐营、等兵。此时谅已全抵叶尔羌。兆惠等得此接济。如能剿灭霍集占。固属省事。如一时不能就绪。必应全师回至阿克苏等处暂驻。整兵再进。并力攻剿。查兆惠所带之兵。约计当有四千。合之所派援剿之索伦兵二千名。健锐营一千名。察哈尔一千名。又现命松阿哩、带领西安兵二千名。其达什达瓦部内。尚可派兵千名。合之将来选派绿营兵丁。约计须得一万五六千之数。于明春齐集进剿。所需马匹正多。黄廷桂前奏、现在餧养马匹。于明春可得二万之语。可传谕黄廷桂、再令极力筹办。多多益善。以备进剿调遣之用。至粮饷一事。尤关紧要。前已有旨、令其陆续挽运。该督不可不广为豫备。以储军食。其应作何迅速筹画。不致临时周章之处。黄廷桂悉心妥协筹办。一面奏闻可也。　　

○又谕曰、将军兆惠、将来与援师合势。回驻阿克苏。整兵再进。期在来春。自当候办理回部事竣。凯旋京师。至领队大臣。为数尚多。明瑞即著驰驿来京。朕面询军前情形。不必以情愿留军效力、固执陈奏。　　

○又谕、据福禄等奏称、扎萨克达什朋楚克、副都统衔莫尼扎布、领兵将盗窃阿噶尔卡座马匹贼首布尔古特、达噜噶、哈拉布奈等八人擒获。解送乌里雅苏台军营。其为从贼匪十七人。俱行释放。现饬伊等查拏等语。所办甚是。可传谕成衮扎布、再行严饬查拏务获。其擒获贼首之察哈尔、喀尔喀、官兵。俱酌量奖赏。至达什朋楚克等。既获为从贼人。即当报明将军大臣候示。乃擅自释放。理宜议罪。姑念获贼有功。从宽免其处分。　　

○丙午。谕军机大臣等、据富德奏称、噶勒藏多尔济旧游牧昌吉等处。闻有萨匿之玛哈沁。遣额勒登额、老格等搜捕。索伦署参领翁奇勒图等、缚苇渡河。领催那木扎、厄鲁特兵丁伊什、直入贼队。生擒一人。叱众投降。将厄鲁特护卫哈坦博罗特等二十余人收获。解交永贵处、酌量办理等语。此等贼人。虽无关紧要。但官兵等尚属奋勇。翁奇勒图、赏戴孔雀翎。那木扎、伊什、俱授为蓝翎侍卫。其余效力官兵。俱酌量奖赏。收获之厄鲁特等。若屯田处不需用。即送京备赏。　　

○又谕、适据富德奏、绰罗斯台吉三济扎布、由驿送京备询。又五吉、清馥、查出白和卓之妻米里格等五口送京。俱行知该管大臣。但沿边所设台站。原为驰发谕旨。及军营奏报。其寻常事件。若一概驰驿。则马匹未免劳乏。要务转致稽迟。可传谕陕甘总督、及巴里坤办事大臣等。嗣后解送人口。非急需询问者。皆由西安一路。以撙节沿边台站马匹。　　

○补行甘肃乾隆十九年、二十二年、大计。卓异官八员。不谨官一员。年老官三员。有疾官三员。才力不及官二员。浮躁官一员。分别升赏处分如例。　　

○丁未。上诣皇太后宫问安。　　

○谕、据爱隆阿奏称、靖逆将军纳木扎勒、参赞大臣三泰、于十月十三日。带巴图鲁侍卫奎玛岱、并兵二百余名、前赴将军兆惠大营。至次日。有跟随之兵丁四人等告称、十三日夜四鼓时。纳木扎勒等三人。遇逆回贼兵三千余人。仓猝冲拒。将军纳木扎勒、参赞大臣三泰、并侍卫奎玛岱、俱已阵亡等语。纳木扎勒等、奉命前赴军营。轻装进发。所领兵丁、仅二百余人。设令先到大营。固可会同进剿。即后至一二日。亦与爱隆阿一同驻守。乃星夜趱行之时。适当仓猝遇贼。伊等并不肯于中途退避自全。惟知直前冲击。以致效命捐躯。忠毅之气。深可嘉悯。纳木扎勒、著晋赠公爵。三泰、著特赠子爵。均世袭罔替。其巴图鲁侍卫奎玛岱、著照巴图鲁侍卫奇辙布之例、赏给世职。所有应得恤典。仍著该部察例具奏。阵亡兵丁人等、并著查明分别从优赏恤。　　

○又谕、工部尚书镶红旗满洲都统纳木扎勒员缺。著舒赫德补授。所遗吏部侍郎员缺。著阿里衮补授。户部侍郎三泰员缺。著明瑞补授。正红旗汉军副都统。著鄂弼升补。永贵尚未来京。其刑部侍郎事务。著鄂弼暂行署理。　　

○戊申。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○谕曰、三泰遇贼阵亡。伊家现无大员。著加恩授伊兄祥泰、为散秩大臣。　　

○谕军机大臣等、据黄廷桂奏称、来年添派屯田兵丁一万三千余名。计陆续解送马匹牲只、除倒毙外。所存尚不敷用。拟于台站车骡、及采买驴头、各营孳生儿骡马匹内。各派二千。解送辟展。以备永贵拨用等语。具见实心经画。从前添派屯田。原以办理回部、今年可告成功。此时尚需策应军营。整师再进。则屯田自可稍缓。朕意于此项兵丁内、选派四五千名。豫备进剿。伊等虽系步兵。而追随骑兵之后。声威益壮。至所备马匹牲只。择水草佳处牧放。或供挽运。或备乘骑。于军务有济。而办理更觉裕如。且来年必有应屯田之处。即再派一二千亦可。所派兵丁。虽或先已赏给。俟明年办完回部后。尚需屯种。亦毋庸追缴。至内地采买骡驴。恐民间不无贻累。所派兵丁。既不及原额。自可暂停采买。将此传谕黄廷桂、定长等。会商定议办理。一面具奏。并传谕兆惠、富德、舒赫德等。应作何调拨。酌议奏闻。　　

○又谕、据清馥奏称、领队侍卫丰讷亨等、因前奉缓行以息马力之谕。今又准参赞大臣等、催令速行。咨请指示。随行文令其酌量马力。以速为要等语。所见甚是。军营情形。缓急不同。行文日期。亦有先后。何必拘泥前旨。行走处尚如此观望。临阵决机。安能奋勉前进。可谓不晓事体。著传旨严行申饬。适据额讷慎、塔尔海、乌尔图纳逊等奏称、遇舒赫德所遣五十保、促令趱行。虽奉旨搜捕玛哈沁。自以策应军营为急。即领兵速进等语。似此方合事机。著纪功候赏。五十保行走甚好。著加恩授为三等侍卫。　　

○大学士管陕甘总督黄廷桂奏、甘省草豆昂贵。今甫经收获。宜乘时备办。现于甘、凉、肃、一带。并口外安西等卫。购草二百二十余万束。甘、凉、肃、种豆甚少。请于河东各属、拨二万石。运河西备用。得旨、甚妥。军需之事。大约明年夏秋、方可完事。此时亟宜加意调剂。总以不伤民力为要。莫惜费也。　　

○己酉。上诣皇太后宫问安。　　

○幸瀛台。　　

○谕、甘省尚有应办军需。所有拨贮银两须宽裕储备。著该部酌量拨银三百万两。解交黄廷桂、收贮备用。　　

○谕军机大臣等、前命侍卫额讷慎等巡查台站。今闻信速赴军营。时届冬寒。西北大山一带。玛哈沁势难藏匿。或潜至台站附近。乘间盗窃马匹。亦未可定。今屯田兵丁。农务有暇。著传谕定长等、选派二三百名。巡查搜捕。彼处若有马匹。则多派骑兵更妥。豆斌在军营。尚无要务。著即照定长所领之数。选派兵丁。前赴鲁克察克、辟展、库车一带。往来巡缉。以清台站。　　

