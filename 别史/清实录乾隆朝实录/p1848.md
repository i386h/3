<!-- { "loadSidebar": true } -->
○又谕、前据方观承奏、脱逃丰润县遣犯。限满未获之解役杨富元。请旨正法等因一摺。朕披阅时。以快头杨富元。若系己身应行管解之差。辄敢辗转私派。致要犯中途窜逸。则杨富元自为此案罪魁。设头役例止派差。向不轮值解送。则与吴景德事同一体。其罪尚可不至于死。该督请将杨富元。与管押疎脱之孙起龙等。同科定罪。殊未明晰。惟恐有乖平允。特传谕询问该督。令其详查覆奏。再降谕旨。今据查明通州押解王士兰一案。杨富元先将轮值应解之庞吉昇派出。而庞吉昇已于前二日回家。及至点解时。杨富元见庞吉昇不到。即将盘缠交给十五岁之听差人王三顶替前往等语。杨富元身充头役。于押解此等要犯。见庞吉昇轮值不到。即应回明本官另派。或亲自管送。以期慎重。乃辄令幼童王三顶替代解。以致要犯脱逃。玩视解犯重差。如同儿戏。其情罪较孙起龙等更重。于法实无可贷。杨富元。著即行正法。至该州知州。于佥差解犯重事。委之头役私派。致滋弊误。亦属不合。著交部议处。向来各省递解新疆要犯。往往视为具文。致沿途疎脱之案甚多。虽定例将玩误之解役拟绞监禁。但未经按法惩治一二。若辈以为不过拘系囹圄。坐候缉拏。仍不知所儆惧。是以将杨富元正法。示以榜样。嗣后解送新疆要犯。经过州县。俱著专派头役正身严密押送。毋许私相代替。如有似此玩法舞弊者。法在必行。断不稍为姑恕。著将此通行晓谕知之　　

○又谕、据明瑞等奏、从前各织造办解大缎。丝色鲜明。质厚体重。是以哈萨克等。俱乐于交易。今年苏州。杭州。解到缎疋。较前货料平常。即如摹本大缎一项。乾隆三十年以前解到者。每疋重四十二三两不等。三十一年解至者。每疋仅重三十五六两。请敕交各该织造。将新送缎疋减价。以便办理等语。此项缎疋。为新疆贸易所需。前此曾经传谕各该织造。令其慎选物料。加意造办。并令陕督杨应琚。于缎疋解到时。逐一点验。如有浇薄不堪等弊。即严行驳回。著经手人员赔补。今据明瑞等奏、该织造办理此次缎疋。照上年所运。每疋轻至六七两不等。而价值则仍照前次十三两之数。明系草率浮冒。以致物料减恶。何以惠远人而通贸易。现在此项缎疋。著交与明瑞等。减价发售。其所减之价。即著落各承办之织造。照数赔补。并将该织造。交与内务府大臣议处。再此项缎疋。于何时解至甘肃。该督因何不遵旨点验。辄将浇薄不堪之缎疋。解送伊犁。并著吴达善明白回奏　　

○癸亥。以岁暮裕祭。遣官祭太庙中殿。后殿　　

○军机大臣等议覆、盛京户部侍郎瓦尔达条奏。一、大安、常平、新仓、三处。俱有守兵。惟内仓无人看守。应请添设。一、奉省王公庄头。往往以盗典主地。在部自首。及询问时。俱称系伊已故之祖父伯叔经手之事。恃无应坐罪之人。希冀白彻地亩。请嗣后遇此等事。令伊等回明该王公。即于宗人府具呈查明。咨行臣部办理。一、各部京员。多系赁房居住。当差甚为拮据。请动项于空地造官房二百六十间。每间每月一钱五分取租。归还原款。如自愿置房者听。均应如所请。从之　　

○甲子。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○乙丑。上诣皇太后宫问安　　

○御保和殿。筵宴朝正外藩。左翼。科尔沁和硕亲王固伦额驸色布腾巴勒珠尔、多罗郡王和硕额驸齐默特多尔济、多罗冰图郡王喇特纳扎木素、固山贝子多罗额驸班珠尔、辅国公和硕额驸喇什纳木扎勒、一等台吉喇特纳、鄂勒哲依、乌珠穆沁和硕车臣亲王朋苏克喇布坦、敖汉多罗郡王喇什喇布坦、固山贝子固山额驸垂济扎勒、和硕额驸朋苏克喇什、二等台吉色布腾多尔济、阿巴噶多罗卓哩克图郡王车凌旺布、辅国公旺沁扎布、鄂尔多斯郡王品级多罗贝勒栋多布扎木素、多罗贝勒齐旺班珠尔、土默特多罗贝勒索诺木巴勒珠尔、归化城土默特四等台吉巴勒丹多尔济、喀尔喀多罗贝勒拉旺多尔济、衮布多尔济、镇国公恭格喇布坦、阿噜科尔沁多罗贝勒达克丹、扎噜特多罗贝勒固噜扎布、二等台吉朋苏克、杜尔伯特固山贝子博第、巴林辅国公和硕额驸德勒克、多罗额驸丹津、苏尼特辅国公扎什喇布坦、喀喇沁和硕额驸纳木扎布、一等塔布囊格勒克萨木噜布、翁牛特二等台吉巴彦巴图尔、三济扎布。右翼。喀尔喀和硕亲王成衮扎布、诺尔布扎布、多罗郡王德木楚克、多罗郡王多罗额驸桑寨多尔济、固山贝子巴尔准多尔济、镇国公车登扎布、扎木禅、辅国公旺沁扎布。德勒克多尔济、公品级一等台吉扎木禅多尔济、扎萨克一等台吉多尔济齐巴克、桑斋琳沁、厄鲁特和硕亲王多罗额驸罗布藏多尔济、绰罗斯多罗郡王罗布扎、回子郡王品级多罗贝勒霍集斯、贝勒品级阿奇木伯克鄂对、辅国公图尔都、和什克、额色尹、扎萨克一等台吉玛木特、鄂尔多斯固山贝子丹巴达尔济、乌喇特镇国公噶勒桑车凌、敖汉辅国公固山额驸罗布藏锡喇布、和硕特辅国公巴勒济、及大学士领侍卫内大臣等。召科尔沁和硕亲王固伦额驸色布腾巴勒珠尔、多罗郡王和硕额驸齐默特多尔济、多罗冰图郡王喇特纳扎木素、喀尔喀和硕亲王成衮扎布、诺尔布扎布、多罗郡王德木楚克、乌珠穆沁和硕车臣亲王朋苏克喇布坦、厄鲁特和硕亲王多罗额驸罗布藏多尔济、敖汉多罗郡王喇什喇布坦、固山贝子固山额驸垂济扎勒、辅国公固山额驸罗布藏锡喇布、绰罗斯多罗郡王罗布扎、鄂尔多斯郡王品级多罗贝勒栋多布扎木素、回子郡王品级多罗贝勒霍集斯、贝勒品级阿奇木伯克鄂对、巴林辅国公和硕额驸德勒克等。至御座前。赐酒成礼　　

○是月。漕运总督杨锡绂奏、各州县徵完漕米。兑与丁船。每府例委同知。通判、一员监兑。即令尾押过淮。然后回任。该员等并无所事。转滋扰累。查江西、湖广、押淮之员。前经臣奏准停止。惟安徽仍循旧例。应请并停。得旨允行。下部知之　　

○江苏按察使杨重英、奏请陛见。得旨、汝系深知之人。何必陛见。但当进于老成。勉继汝父可耳　　

○闽浙总督苏昌奏、屋鏊、末毒狮子等、十三社。俱系内山生番。近见攸武乃社凶番被剿。官兵路过各社。秋毫无犯。众社番畏威怀德。俱请输诚归化。并每社每年献纳鹿皮四张。小米四石。以作税粮。报闻　　

○陕甘总督吴达善奏、酌定穆垒安户章程。一、新安户口。宜编立里甲。请按每年招徕户民。编为一里。一里之中。分为十甲。将来户口丁粮册籍。悉照里甲顺庄开造。至编设里甲。约可安三千户之数。编为十里。酌定里名。以分界限。一、每里应选立里长渠长。保约。请按每里设里长一名。每百户设渠长一名。乡约、保正、各一名。给以委牌。俾各有职掌。如果勤于劝导。照内地例给扁奖励。一、户民认垦地亩。应均匀丈拨。请用巴里坤同知衙门部颁步弓。丈准地亩。引绳画界。每三十亩为一户。书花名于木筹。随手取筹拨给。其附近庄堡空闲余地。亦匀拨俾作场圃。一、招徕户民。应俟广集后。移驻文员。除现在咨送二百户。移驻尚属无多。仍照原例。令守备暂管外。至戊子年三百户之时。酌设文员专管户民。一、现在守备暂管户民。审理狱讼。应酌立科条。请将命盗重案。令该守备验看取供。将人犯解送巴里坤同知衙门审拟。成招定谳。由安西道解司。勘转到臣。覆审具题。如犯军流徒罪者。由安西道。核讯移司。转详臣衙门。分别咨部批结。至户婚田土赌博打降诸事。即令该守备审理。仍报明巴里坤同知。核明发落。得旨、如所议行　　

○又奏、巴里坤屯田。现派兵五百名。遣犯二百五十名。合力耕作。每名额地二十二亩。共种地一万六千五百亩。现在种植有效。宜广为添垦。查沙州等营。分发遣犯内。其年力精壮者。可得一百五十名。请就近拨赴巴里坤。随兵耕作。所需耔种口粮农具牲畜等项。悉照现在该屯遣犯之例。一体办给。得旨、好。如所议行　　

○四川总督阿尔泰奏、都江堰岁修工程。为数十州县水利所关。本年江水叠涨。其淤停汕刷处。均应乘时浚筑。前饬该管厅县赶办。臣覆亲往验看。各工俱属稳固。淤积处一律深通。并饬将堰底。较往年加深一二尺不等。现在业经收工。即日开坝放水。俾下游各州县引渠支河各堰塘。俱及早得水。豫为浸润稻地。其都江堰上游汶、保、茂、一带。沿江山溪河港。凡可蓄水处。亦豫饬修筑埂坝。各为蓄水。俟来春插秧需水时。次第开放。臣又顺赴附近各州县。查看新种茶树。较前益多。年来余茶倍增。茶户茶商。均资其利。又旱地新改水田。蒲江地方。计自二十九年至今。已共有千余顷。华阳。仁寿。彭山等处。亦改垦数百顷。至马鞭等处。新垦荒地千余顷。各垦户携眷安居。请领照票。以为恒产。臣恐小民以岁丰登。罔知节俭盖藏。现饬所属。严禁烧锅赌博。并劝谕士民。酌输义社谷石。得旨、诸凡皆务民本图。欣慰览之　　

○广东学政翁方纲奏、请于考试生童经解时。如有能记新颁御纂周易述义。诗义折中。春秋直解三书之义者。准予一体录取。仍于正考日。兼衡其文字。得旨、此在汝妥行。而尤贵以实。不必定为功令也　　

○署两广总督杨廷璋等议奏、据广西布政使淑宝奏、永宁、养利、永康、宁明、东兰、天保、归顺、奉议、凌云、西隆、西林等、十一州县苗疆。现俱设保分甲。应考纳赋。与内地无异。请将该州县土著客籍烟民。共男妇大小六十一万三千余丁口。汇入民数册奏报。应如该司所奏行。报闻　　

○又议奏、据广西按察使袁守侗奏、粤西边隅。土苗猺獞杂居。每因小事争斗。动辄以刃相加。更有一种凶器。名曰梭标。最为锋利。致伤身死者甚多。请饬地方官晓谕。除土勇民壮。有捕盗之责者。许其报官编凿字号。照常习用外。其余汉土居民。一概勒限销毁。并嗣后如有用梭标伤人者。照凶器伤人例治罪。其有因而致毙人命。及窃盗拒捕杀伤人者。仍各按本犯罪由。分别照例定拟。至私造私藏者。照不应重律治罪。应如该司所奏行。得旨、如所请行　　

○是年。追予乌什出师阵亡。副护军参领黑达色等二员。侍卫恒斌等三员。护军校七灵阿等三员。委署骁骑校常在等二员。空衔蓝翎玉太一员。外委杜斌等三员。护军全禄等二十二员。前锋额尔京额等三名。披甲茂扎木素等十六名、恤赏。俱入祀昭忠祠　　

