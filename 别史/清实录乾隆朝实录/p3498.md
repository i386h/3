<!-- { "loadSidebar": true } -->
○又谕、据金简等奏、革职贵州威宁州知州高玮、于五十二年十二月。前往胞弟山西宁武府知府高璨任所就养。嗣据晋抚咨。据高璨详称。高玮于五十五年七月内。自宁武府起程回京。迄今已及一年。并未归旗。高玮既于上年七月间。自宁武府起程。何以至今尚未回旗。自必在沿途地方。任意逗留。且曾任黔省知州。或竟绕道潜往。在该处藉端生事。均未可定。著传谕各该督抚、一体严行查拏。送京治罪。至知府高璨、于伊兄起身后。呈报迟缓。及本旗饬查。仍复含混声覆之处。并著该抚、确切究问。据实具奏。将此各谕令知之。　　

○留京办事王大臣等奏、讯明书吏陈遵五等各情罪。分别定拟。兵部堂司官、及山东巡抚、均请交部察议。得旨、此案陈遵五、充当兵部职方司书吏。于应议台站职名。接到印付。希冀撞骗银钱。以致迟误日久。虽讯无得赃情弊。但心存撞骗。事后复改印付。非寻常玩误可比。留京办事王大臣、拟以杖徒。殊属轻纵。陈遵五、著发往伊犁充当苦差。至车驾司贴写王毓秀、于正月内赍送印付。迟至数月。未见移覆。并不回明本官查办。明系有心弊混。亦有应得之罪。即著照陈遵五原拟、杖一百。徒三年。余依议。　　

○调正白旗蒙古副都统巴克坦布、为镶红旗满洲副都统。以内阁学士依兰泰、为正白旗蒙古副都统。　　

○以故云南云龙州箭杆场土巡检字恩宠弟恩隆、袭职。　　

○辛酉。谕、据伍拉纳奏、台湾水师副将孙全谋、俸满三年。例应于内地水师副将内。楝选调补。现在乏员升调。请将孙全谋、暂行留任。俟再满一年。选员调补等语。台湾副将一缺。关系紧要。必得谙习风土、熟悉情形之员。方于地方营伍有益。台湾虽在海外。非若烟瘴地面。例须更换者可比。该处总兵、道、府、各员。现在并无更调之例。副将等官。又何必拘例定年限。纷纷更换。致易生手。孙全谋、著留台湾水师副将之任。嗣后所有俸满更调之例。并著停止。　　

○壬戌。吏部等部议准、四川总督鄂辉奏称、三台县属葫芦溪盐大使一缺。应裁。改设三台县分驻葫芦溪盐捕县丞。从之。　　

○户部议准、湖北巡抚福宁疏称、宝武局铸卯积压。应自本年起。分作十年。将买存汉、洋、铜觔。通融借支带铸。仍将额办滇铜。分年带买。俟铸竣一年卯额。专案造报。岁需滇铜。先一年六月。咨滇省拨厂。限八月内。咨覆楚省。盐铸各员。造报迟延。或限内卸事。违限一月、至三月者。照奏销钱粮、册结迟延不送例。分别罚俸。四五月者。降一级留任。六月以上。降二级调用。一年以上革职。倘因滇铜未到。不能依限鼓铸造报。随时咨部展限。从之。　　

○封闭湖南宜章县羊牯泡沙尽锡厂。从巡抚冯光熊请也。　　

○豁除江西德兴县东南二乡。乾隆五十三年分。被水沙压田地六顷五十一亩有奇额赋。　　

○蠲免陕甘皋兰、金县、靖远等三县。上年霜灾额赋有差。　　

○旌表守正捐躯浙江江山县民姜好德妻严氏。　　

○癸亥。谕军机大臣曰、穆腾额奏、东省现在产盐。虽足敷春运。将来秋晒丰歉。难以豫定。必须豫筹接济。应请仍照向例。将芦属余盐。通融拨借等语。盐觔为民食所关。东省既因海滩风信不时。潮汐不旺。产盐恐未能丰足。而长芦现有存积余盐。自应准其筹拨。以资接济。但此项盐觔。既经运往东省售买。则应徵引课。是否即系东商完纳。其运脚等费。又系出自何省商人。再自天津前赴东省。一水可达。由水路运往。自必省便。若由陆路。则运费较多。是否由陆运、水运、及于官课有无短绌之处。著传谕穆腾额、一并查明覆奏。寻奏、东商来津买盐。水运至德州柘园镇发沿河各州县行销。所有引课。东商完纳。水脚亦系商出。课不短绌。报闻。　　

○乙丑。谕军机大臣曰、梁肯堂奏、据三河县知县禀报。屯居旗下家奴侯添禄、被伊主何森堂弟阿林、因索银不遂。捆殴身死一案。缘何森穷苦日甚。欲将契买家奴侯振极等出卖。阿林贪图侯振极父子有赀。应允承买。言定身价银两。两次交足。立契钤印后。阿林随向侯振极、声言契买缘由。即向侯振极索诈银两。因侯振极出言回覆。辄将伊子侯添禄、用绳捆缚。自持木棍叠殴。伤重殒命等语。阿林贪图侯振极父子赀财。用银置买。其居心已不可问。及至索银不遂。将侯添禄捆殴致毙。情节甚为可恶。若论旗下殴毙家奴。原无拟抵之例。但阿林以甫经置买之人。起意勒索。以致捆殴伤命。实属贪狠。将来定案时。自应照平人例拟抵。方足以昭平允。所有阿林一犯。及案内应讯人证。俱著解赴刑部。交刑部堂官严审定拟。该犯解至时。先行重责四十板。再加研讯。并著传谕阿桂、将阿林一犯。审明定拟。赶入本年秋审情实。以为贪暴不法者戒。不得以阿林系属旗人。稍从轻减也。将此传谕刑部堂官、并谕梁肯堂知之。　　

○又谕曰、福康安奏、安南国王阮光平、遣使续进贡表。现在据报进关。如该贡使阮文琠等进关后。计算七月杪、及八月初间。可以赶赴热河。应令加紧行走。俾与前次贡使。同邀宴赉。如进关稍迟。令于抵桂林时。暂行留住。今其缓程行走。于封印前抵京等语。此次安南贡使阮文琠等。既未经据报进关。现又距八月初旬不远。不值令其长途冒暑遄行。自应照福康安所奏。于该贡使行抵桂林时。暂行留住。令其从容缓程行走。竟于封印前抵京。得与诸蒙古番回部落。及各国使臣。同与宴赉。较为妥协。若此时该贡使、已过桂林省城。约计趱程行走。可赶上前次贡使。即令其同赴热河。著速传谕沿途督抚。妥为豫备。并谕陈用敷。断不可如前次陈玉视、已经过省。复行追回。以致徒劳往返。如约计行程。不能赶上前次贡使。即于该陪臣行抵桂林省城时。暂留憩息。并咨会沿途地方。一体令其缓程前进。于封印前到京。亦不为迟也。该抚务须酌量妥办。毋再舛误干咎。仍将接奉此旨、如何办理之处。即行覆奏。将此由六百里传谕陈用敷、并谕福康安、及沿途督抚知之。　　

○又谕曰、福康安奏、安南国王阮光平、遣使续进表贡谢恩。并将表文进呈。览奏深为嘉悦。该国王于上年赴都叩觐。回国后感恋交萦。即遣陪臣陈玉视等、赍表谢恩。已令于七月二十五六日前抵热河。加恩宴赉。兹该国王复以万里初归。为时匆促。修仪备物。未能竭尽悃忱。且陈玉视进关之后。又叠荷隆施。愈觉感悚靡宁。因再敬备表贡。遣使续赍进关。情词肫切。忱悃可嘉。而一种感恩戴德之诚。溢于楮墨。自应准其赍进赏收。渥加赉予。以示恩眷。已另降谕旨、令陈用敷于该贡使行抵桂林时。妥为照料矣。至另摺奏、据安南都督黎文认等、来至坪思勒地方。投递呈文。内称国王接奉照会。分委伊等。带领兵丁。赶获贼人。杀毙二十余人。生擒二人。现在将擒获二犯。提省审办等语。阮光平恪守藩封。认真缉捕。并令吴文楚为水军都督。饬令夷目分投巡察。奋力歼毙盗匪多名。并生擒二人。解交内地。足见该国王调度有方。恭顺将事。实出至诚。此次擒获盗匪。系该国分巡夷目。既据福康安等、备具绸纱茶布银牌等物。派弁驰赍前往赏给。此间自无庸再与奖赉。若将来吴文楚自行拏获盗首。著福康安即行奏闻。朕当加之优赉。以示奖励。福康安等、不必先行备物赏给也。所有阮光平表文。及福康安奏到二摺。并著发钞。将此传谕知之。　　

○盛京将军宗室嵩椿等奏、牛庄、盖州、及各海口、查有流寓闽人、一千四百五十名。虽经编甲。恐有遗漏。现在于闽人中、添设保长。倘保长回籍。于行选补。渔船每只给票。如有奸匪。哨船查拏。并准渔户人等出首。加以奖赏。秋冬时商船南旋。地方官亲往查验。附船回闽者。册内除名。年终结报。流寓人等。有无增减。仍令各该处副都统稽察。得旨、所定章程合宜。为之在人。勉之。　　

○丙寅。遣官祭火神庙。　　

○戊辰。谕军机大臣曰、朕驻跸热河。几余偶检旧作。有昨岁赐安南国王阮光平、至避暑山庄陛见诗章。忆及上年、该国王万里来庭。情殷爱戴。节经接见慰劳。频加宴赉。而该国王恭顺恪诚。根于至性。其感激依恋之忱。不啻家人父子。及陛辞回国。朕复系念不置。屡赐上方品物。优赉有加。今屈指又将一载。因用前韵特制诗章。书扇以赐。现在溽暑届侯。该国王正可藉拂炎薰。至此间相隔交南。道里甚遥。若以时鲜食品。附驿远寄。恐致霉损不堪食用。今随报发去菓乾一匣。以示眷注。该国王接奉后。不必专表谢恩。祗须附便奏及。仰副体恤至意。将此谕令知之。　　

○御制诗曰、例事山庄驻夏巡。敕几不息必躬亲。近当愠解南薰我。远忆心悬北极人。诣阙去年思会面。为邦永训在渐仁。箑头写寄梅花信。风被瀛疆奕叶春。　　

○庚午。谕、据梁肯堂奏、顺德府属之任县大陆泽。因上年雨水过多。诸河并涨。田禾被淹。收成歉薄。所有应徵地亩。请减半徵收等语。大陆泽召垦地亩。上年被水歉收。既据该督勘明属实。自应照文安大洼之例。酌减粮租。所有乾隆五十五年、该处应徵租银三千六百七十余两。著加恩减半徵收。以纾民力。该督务须饬属妥办。俾小民得沾实惠。该部即遵谕行。　　

