<!-- { "loadSidebar": true } -->
○谕军机大臣等、图尔炳阿现在革职拏问。云南巡抚员缺。已降旨将爱必达调补。爱必达现往云南。即可就近任事。前因硕色参奏郭振仪亏缺盐觔一案。朕意其因在广东失察明福之事。故于郭振仪之案。恐不无过于吹求。是以特令爱必达前往审理。今爱必达虽经调任。可仍遵前旨、据实秉公查办。至硕色从前历任封疆。诸事因循瞻顾。今于图尔炳阿、乃能据实参奏。不敢少为徇隐。颇有感激奋勉之意。地方事务。自可渐次整顿。但其年已就衰。恐其精神或有不能贯注之处。且云贵两省。自张允随等以来。吏治官方。废弛已极。硕色、爱必达、二人。可和衷商办。相助为理。慎毋各怀意见。致有抵牾。亦不得妄为揣摩。琐细苛刻。自谓实心任事也。将此传谕硕色、爱必达知之。　　

○吏部等部议覆、西安布政使定长奏称、内外大小衙门典吏、攒典。五年役满。在外由督抚考试。将试卷封固送部。与在京各部院应考书吏等试卷、一体校阅。分为四等。予以职衔选用。所授职衔。虽有等级而无去取。殊非核实之道。且难保无托名挂参、恃符滋事之弊。请嗣后役满吏、攒。考试后、令部臣严加阅核。分别去取。应如所请。从之。　　

○以贵州按察使秦炌、河南按察使严有禧、对调。　　

○免江苏清河、桃源、安东、邳州、宿迁、睢宁、海州、沭阳、大河等九州县卫、本年分水灾漕粮漕项银米。缓江浦、铜山、萧县、赣榆、徐州等五州县卫、本年分水灾漕粮、并应徵节年积欠缓漕。均予赈恤。并贷耔种有差。　　

○旌表守正被戕之陕西西乡县民廖士法妻孙氏。　　

○是日。驻跸万安庄大营。　　

○丙戌。谕、据工部议覆、盛京工部侍郎卞塔海、题请添盖收贮乐器等物房屋一案。原题内所建房屋。仅止四间。何至估需工料一千余两。该部理应指驳。乃朦胧覆准。竟似未经寓目者。该堂官等、于此等明白易晓之事。尚如此草率。其全不留心任事。即此可见。著将该堂官交部议处。卞塔海并不据实估报。任意浮开。尤属不合。著交部严加议处。此本著掷还。另行核议具奏。　　

○又谕、方观承奏称、今岁天津、静海等县。被有偏灾。穷民已蒙赈恤。惟是天津素不产米。粮价渐昂。恐来春青黄不接之时。民食无资。请开海运一年。准令商民前往采买。运直接济等语。著照该督所请。准其暂为开禁。俾商民前往买运。以备赈粜之用。并令该督酌定数目。咨会奉天将军、府尹、并山东巡抚。给票稽查。严禁奸商等借端偷买透漏。该部即遵谕行。　　

○谕军机大臣等、据直隶总督方观承、奏请暂开海运。朕因天津等县偏灾。实须接济。是以降旨允行。向来天津歉收之年。多从奉属接济。此乃权衡盈绌、酌盈剂虚之道。可传谕奉天将军阿兰泰、府尹图尔泰等。令其酌量地方收获。照数运济。不得有意遏籴。亦不得一任奸商借名偷买。透漏太多。转致本地米贵。并传谕山东巡抚准泰、一体实力稽查照票。以除私贩等弊。寻阿兰泰等奏、除本年被灾、及产米无多之处、难开海运外。惟西锦州所属之宁远县。现在收成。转运亦便。应于此处海口准买十万石。报闻。　　

○又谕曰、高斌向曾兼理永定河道总督。现在筹办河务。有须面询之处。已降旨令其来京陛见。但伊步履艰难。亦不必过于勉强。惟量力所能。速行前来。著即传谕知之。寻奏。遵旨即于十月二十六日起程。得旨。览。不必先至京。应先至永定河阅视后再来。　　

○又谕、据阿里衮奏到、绥远城空闲房屋、据实估价。召买一摺。此案前经往返驳查。已需时日。若再稽缓。恐其日就坍塌。即现估之价。势必益亏。是以此摺不复另行交议。著传谕该抚、即照伊所奏令其速行办理。毋辗转迟延。致难归款。　　

○内务府议准、打牲乌拉总管绥哈纳奏请、借给打牲人户粮石。并将十三年所借粮石暂缓。自十六年起。分两年徵收。得旨。本年打牲乌拉。被水较重。现在借给粮石。不必归纳。即行赏给。其十三年所借粮石内、尚有两年未完者。著照所请、自十六年起、至十七年、徵收存仓。余依议。　　

○是日。驻跸高庙大营。　　

○丁亥。上诣皇太后行幄问安。　　

○谕、今岁夏秋雨水过多。长芦盐价昂贵。收贮之处。又多被水耗损。各商办运。未免艰难。所有本年应徵盐课银两。除春夏二季、仍照例催徵外。其本年秋冬二季正课加课等银。著加恩分作二年带徵。以恤商力。该部即遵谕行。　　

○是日。驻跸吕仙祠行宫。　　

○戊子。上行围于姚家庄。　　

○热河总管实图奏、上年庄头赵明远等呈报、开垦余地二百十一顷六十六亩。经内务府奏准。照例每晌徵粮四斗。并令将报出地亩、及未报之庄头地亩。逐一查丈。倘再有余地。照例纳粮。仍将隐匿不报之庄头。交内务府治罪等因。本年三月。续据赵明远等、又报出余地五百四十三顷五十亩。其未报余地之庄头于珠等、又报出四百十八顷六亩。现已会同钦差内务府员外郎四格、查丈得余地六百余顷。一时不能丈完。现值秋成。请将所报余地。于本年起、照例徵粮。为本处添放兵米之用。俟丈完时再有余地。仍请照例添徵。至隐匿不报之庄头于珠等五十四名。呈报不实之庄头赵明远等八十一名。请照例治罪。得旨。内务府大臣议奏。　　

○革湖广镇筸镇总兵蒙应瑞职。调永州镇总兵王廷极、为镇筸镇总兵。以靖州协副将高瀚为永州镇总兵。　　

○抚恤山西太原县、应州、本年分水灾饥民。并蠲缓应州、山阴、天镇等三州县、本年额赋有差。　　

○旌表守正捐躯之安徽寿州民聂坤山妻马氏。山东邹县民冯大任妻谢氏。　　

○是日。驻跸梅花亭大营。　　

○己丑。上诣皇太后行幄问安。　　

○谕军机大臣等、镇筸镇总兵员缺。现降旨将王廷极调补。伊前曾任镇筸。因其喜生事端。不中窾要。与该地方不甚相宜。是以将伊调任。但伊自到永州任后。又闻其诸事不能整顿。未免失之委靡。著传谕王廷极、现在镇筸镇一时不得其人。因伊曾任此缺。是以仍将伊调补。所有地方营伍事宜。俱当加意整饬。慎勿一味因循。又不得因有此旨。仍蹈从前旧辙。不能收镇静之效。则过犹不及。均为失当。务令实心实力。一切酌中为之。　　

○礼部题、十一月二十五日。皇太后圣寿。值冬至次日。所有庆贺典礼。请照例举行。得旨。朕于二十五日、恭诣皇太后前行庆贺礼。其冬至行礼之处、此次著停止。　　

○江苏巡抚雅尔哈善疏参、经徵未完州县许惟枚等。请旨革职。得旨。据黄廷桂参奏雅尔哈善于会参经徵一案。居心巧诈。已降旨将雅尔哈善交部严察议奏。所参许惟枚等十一员。不必解任。所欠分数。仍照定例办理。　　

○阿巴噶郡王扎木巴勒扎布故。遣官赐奠。　　

○是日。驻跸金题店大营。　　

○庚寅。兵部题、军机大臣议准、山海关副都统常生奏请疏通永平等处骁骑校各缺一摺。臣等酌议。冷口、八旗满洲一百五十名。独石口、一百四十名。骁骑校各三缺。应每翼各分一缺。四旗轮转。余一缺。八旗轮放。喜峰口、古北口、八旗满洲蒙古各二百名。骁骑校各四缺。应按翼每二旗各分一缺。二旗中再行轮转。罗文峪、八旗满洲蒙古一百名。骁骑校二缺。应每翼各分一缺。四旗轮转。张家口、八旗满洲蒙古三百名。骁骑校六缺。应按翼每二旗各分一缺。二旗中再行轮转。其余二缺。八旗轮放。俱令该副都统等、按人数分别拣选。保送引见补放。其永平、玉田、三河、顺义等四城、骁骑校员缺旗分。与兵丁旗分。俱各相符。应仍遵定例办理。从之。　　

○以正蓝旗汉军副都统顾春、马兰镇总兵海亮、对调。　　

○蠲缓浙江淳安县本年分水灾漕项银米有差。　　

○前任贵州巡抚爱必达疏报、镇远等处、十四年开垦田二百八十二亩有奇、坡地二十六亩。　　

○封闭贵州威宁州新寨白铅矿。从前任巡抚爱必达请也。　　

○是日。驻跸正元寺大营。　　

○辛卯。上诣皇太后行幄问安。　　

○谕军机大臣等、前据傅清、拉布敦等奏、珠尔默特那木扎勒有谋为不轨之意。欲俟其由打克萨回来。接见时、擒拏剪除等语。朕已令班第即速前往。令其会同傅清等相机办理。复传谕策楞、岳钟琪、先为准备。今复据傅清等奏到、珠尔默特那木扎勒将策凌旺扎勒调去。并将班第达家产钞没。其跳梁之状。日益显著。伊等仍欲诱致、照前奏办理。此事看来势不容已。自应擒获。明正其罪。已传谕班第、谨密详慎。乘机行事。可将传与班第谕旨、并傅清等所奏之摺、钞录寄与策楞、岳钟琪、阅看。其应密行彼此照会。及将来或有发兵应调之处。一切俱宜悉心筹办。而不可稍露风声。再近来藏中信息如何。一有所闻。即速具奏。　　

○是日。驻跸栾城县大营。　　

○壬辰。谕军机大臣等、据吴应枚奏、奉命前往山东。祭告曲阜。沿途见新城、雄县等处。被淹涸出地亩。种麦尚少。至德州、东平、兖州等处。陇麦亦未全种等语。此摺著钞寄准泰阅看。令其查明德州等处、麦未全种缘由。并吴应枚摺有应照依办理之处。即行查办。仍具摺覆奏。再朕巡幸河南。所过地方。有已种秋麦者。有未经播种者。或系惰农不勤耕作。或因土宜未便全种麦苗。俱未可定。此摺著一并钞寄询问鄂容安。令其详悉据实奏闻。寻准泰奏、东省秋麦。叶种十分之七。余留种棉花、春麦、高粱。缘瘠区布种秋麦。经寒则麦苗拳缩。沙瘠高阜。止可植种早谷。此实随地制宜之理。报闻。鄂容安奏、豫省田地。除本系留种秋禾、尚未耕耨外。早麦已见青葱。晚麦现因缺雨。出土稀少。得旨。豫省今冬颇旱。一切应留意。据实奏报办理。不可稍存粉饰之见也。　　

○军机大臣等议覆、云贵总督硕色覆奏称、大学士张允随所奏沙侬出界一条。臣遵旨查交趾保乐等处。近因被交匪蹂践。野无人烟。广南沙侬夷人出交。无利可图。是以尚无越境滋事之处。臣现饬广南府方廷英亲往查阅。并于口隘径路。掘壕树栅。以杜偷越等语。是所办已为尽善。但务宜实力稽查。如有偷越。即将官弁参处。又称、银厂一条。查茂隆课长吴尚贤。颇能压服众心。课饷无误。惟查上年矿徒滋事。经原任迤西道朱凤英谕令诱擒。而吴尚贤即带领厂练往拏。殊属孟浪胆大。臣已严饬。并令其自举可以管厂之人协办。俟其人胜任。即令接管。倘不得其人。吴尚贤从此谨慎。或仍听暂管。或再令选报等语。查此等人久居外域。终恐生事。应令该督酌量妥办。不得因循迁就。从之。　　
