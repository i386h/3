<!-- { "loadSidebar": true } -->
○谕、前日刑部进呈直隶省秋审黄册。内刘尚达殴死大功服弟刘尚文一案。阅其情节。此案刘尚达同伊弟刘庄儿、与伊父刘渊同居。刘庄儿娶亲时。该犯曾代为垫发轿钱。刘庄儿未经给还。刘尚达遂向伊父索讨。伊父答以迟日再给。刘尚达辄出言抵撞。伊父追赶欲殴。适见刘尚文在街。令其拦住刘尚达。自行殴责数下。该犯挣脱。旋向刘尚文村斥。刘尚文分剖争吵。该犯忿恨。顿起杀机。将刘尚文殴伤殒命。刘尚达为弟垫发轿钱。乃向父索取。已无此理。迨伊父未经即给。该犯胆敢出言顶撞。又因刘尚文代伊父将其拦住殴责。复迁怒将刘尚文殴毙。是该犯之故杀服弟。皆由忤逆不孝而起。故杀服弟。已应抵偿。况又加以忤逆之罪。岂可复照寻常斗殴定拟。日前湖广省刘兆瑞一案。业经降旨将该犯夫妇。即行处斩。今刘尚达所犯情节。竟与刘兆瑞无异。从前仅拟绞候入于情实。亦属错误。夫明刑所以弼教。而教莫先于孝亲。似此悖戾之徒。使得久稽显戮。其何以儆不孝而敦伦纪耶。刘尚达、著即行处斩。　　

○谕军机大臣等、据舒濂等奏、萨嘉呼图克图、遣人赴藏请安。贡献佛像诸物。尚属恭顺。应赏赉以示鼓励。著传谕舒濂、晓谕萨嘉呼图克图、尔请安入贡。业代奏闻。仰蒙圣鉴、有旨前来。尔从前未禀明驻藏大臣。私差人与巴勒布讲和。本属不合。今蒙大皇帝加恩。不究已往。尔系红教。与黄教不同。当各奉教律。毋相参越。兹以尔悚惧恭顺。大皇帝锡尔手帕铃杵。尔其祇领。当益感圣恩。钦遵毋怠。　　

○军机大臣等议覆、直隶总督刘峨奏称、河屯协左营驻劄热河。原建兵房五百二十四间。每兵一名。给房二间。嗣经增改裁拨、并添募名粮、现在实存兵三百三十一名。计不敷房一百三十八间。查该协右营、自土城子移驻热河。设兵三百名。建兵房六百间。按名拨住。今左营兵加增。而原给住房。不敷每名二间之数。兼有坍塌倾圯。请添建一百三十八间。曹□少旧兵房。一律修葺等语。曹

□少旧兵房。准其修理。至所称添建不敷兵房。查乾隆四十九年。甘肃循化等三营。从边内募往新兵。每名给房一间。再查从前河屯协右营。初建新募兵房。原祇拟每名给房一间。其每名给房二间之处。系奉特旨赏给。未便援以为例。应将该督所请添建兵房一百三十八间。照甘肃循化等三营例。每兵给房一间。准其添建六十九间。至名粮募补实兵以后。各省奏请添建兵房。兵工等部议覆、惟令各该督抚酌办。究恐不能画一。请嗣后除绿营旧有兵房、悉循旧毋庸另议外。其续有增募之兵。务令各营弁、专募本处土著之人充补。自各有旧时舍宇。毋庸议给兵房。其实有孤悬边外。不得不从内地募补者。均照甘肃循化等营例。每兵给房一间。惟由此地移驻彼地兵丁。如原有官房二间者。准如数建给。至各处官建兵房。当责成现住兵、随时粘补。不得援照热河驻跸之地。率请动项修葺。应交各该部、通行直省。一体遵办。从之。　　

○浙江巡抚觉罗琅玕疏报、孝丰、镇海、二县。乾隆五十三年分、开垦额外田地五顷六十四亩有奇。　　

○是日、驻跸密云县行宫。　　

○壬寅。上御行殿。勾到湖广情实罪犯。停决斩犯十八人。绞犯十人。余九十六人、予勾。　　

○谕曰、特成额、前在湖广总督任内。尚无贪婪入己情弊。著加恩释放。赏给头等侍卫职衔。自备资斧。前往乌噜木齐。更换永泰。　　

○又谕曰、满斗、现年九十岁。著加恩赏给内务府大臣职衔。　　

○驻藏大臣舒濂、普福奏、臣等原议于前藏、建造仓廒。以备储积。业蒙允准。但前藏不产木植。建造维艰。查从前雅满泰所住楼房。现在空旷。请即于此处贮积米谷。毋庸另建仓廒。报闻。　　

○又奏、西藏向未设立教场。殊乏校阅骑射之地。请于扎什地方建造。但此处采办木植。路远费繁。查从前雅满泰所住楼房。除改建仓房贮米外。余房甚多。应概行拆毁。盖造教场。报闻。　　

○是日、驻跸南石槽行宫。　　

○癸卯。上回銮。　　

○诣安佑宫行礼。　　

○幸圆明园。　　

○以户部右侍郎汪承霈、知武举。礼部尚书纪昀、为武会试正考官。翰林院侍读学士平恕、为副考官。　　

○甲辰。旌表守正捐躯广东增城县贡生周学濂妾何氏。　　

○乙巳。谕曰、奎林等奏。拏获盗犯。及纠众械斗各犯。分别办理。暨榜示有名逸匪。审明正法各摺。均已批交该部矣。台湾抢劫凶斗之案。本年经奎林等督率访缉。已拏获多案。逐次严办。尚为认真。奎林、万钟杰、著交部议叙。其在事出力之文武员弁。并著奎林等查明。一并咨部议叙。至闽省民风刁悍。盗劫频闻。前经降旨将该省行劫纠斗案犯。从重定拟。俟三年后。再照旧办理。但台湾孤悬海外。非闽省内地可比。该处民人。又属五方杂处。经上年大加惩创之后。而奸究凶横之徒。仍敢接踵犯法。看来积习已深。非一时所能悛革。所有台湾行劫纠斗之案。总当随时严办。不必拘定三年。俟将来该处民人。果能洗心革面。实知畏法敛戢。该督抚镇道等据实奏闻。候朕降旨。再照旧例办理。嗣后奎林等、仍宜加意整顿。实力访查。遇有不法滋事者。立予严惩。以靖海疆而化顽犷。该镇道、皆系特加简用之人。谅不至以现拏多案。仰邀甄叙。遂尔心存懈弛也。　　

○谕军机大臣等、前因柴大纪之子柴际甲、发遣伊犁。至本年七月、尚未解到遣所。业经降旨令沿途各督抚、将柴际甲究在何处稽迟。查明据实覆奏。兹据陈用敷奏、柴际甲已于四月二十七日、经过安徽亳州。递解出境。交替河南等语。柴际甲既于四月内、行抵河南。该抚自己早经接奉前旨。现在陈用敷业经覆奏。而豫省距京较近。何以梁肯堂至今尚未将该犯经过日期具奏。殊属延缓。著再传谕梁肯堂、即查明柴际甲、究于何日出河南境。抑系别有逗留之处。即行据实覆奏。梁肯堂不应如此疏慢也。寻奏、柴际甲于四月二十八日、解到河南柘城县入境。五月十六日、由灵宝县转解陕西出境。得旨、览。　　

○丙午。谕曰、那苏图、著以护军参领等官补用。所有福建福宁镇总兵员缺。著岱德补授。　　

○谕军机大臣等、本日召见新授福建福宁镇总兵那苏图。看其汉仗、虽尚去得。而询以汉话。俱不能登答清楚。人亦粗蠢。总兵有训练兵弁、整饬营伍之责。那苏图虽经出兵打仗。用为将领。或可称职。而于专阃大员。岂能胜任。况闽省营伍废弛。尤非他省可比。安能望其整顿。该员系李世杰保举堪胜总兵之人。岂该省别无才具出众者。而以那苏图平庸之员、一保塞责耶。除将那苏图留京、以护军参领等官补用外。李世杰、著传旨申饬。　　

○又谕、据福康安奏、查禁私贩红盐一摺。内称粤东煎晒盐觔。出于场而散于埠。缘商人等力疲课绌。不能及时收买。各场丁又因一时不能速售。势必减价售私。以致奸贩乘机囤积。现在改帑归纲。商民等捐输盐本。当饬动拨纲本银一十万两。令局商赴场赶紧买运。并于盐觔出场之后。仍严禁夹带。查缉透漏。场盐不致壅滞。则私贩自无从囤积等语。各省官引畅销。私贩裹足。全在地方文武各官。不时严缉。则奸商自无由乘机出没。所谓有治人无治法也。至该督所称、粤省现在改帑归纲。商民等捐输盐本。业已完缴银一百余万两、实贮在库。当先拨纲本银一十万两。令局商赴场赶紧买运等语。与其动拨十万两、收买有限。何不将场内煎晒之盐、尽数收买则私贩无从得盐。而场丁等减价私售之弊。亦可永除。且该场丁等并无恒产。全仗煎晒盐觔。若煎出之后。存积在场。无人收买。则伊等口食无资。必至流而为盗。今若尽数收买。场丁等随煎随可获利。自不至流为奸匪。于地方弭盗安良。亦属有益。现在改帑归纲。存库之银。既已有百余万两之多。则高州府属、出盐最旺之电茂博茂等场。自应尽数收买。于该省鹾务更为有裨。至湖南衡州府、例食淮盐。非如楚之桂阳、临武、蓝山、宜章等、八州县。本系行销粤盐可比。因衡州与粤省全州接壤。是以私贩易于充斥。著传谕福康安、严饬所属、于水陆盐觔经由处所。及沿海一带。并于楚省接壤之区。一体实力缉私。毋使奸徒乘机兴贩。俾粤盐不至充赚淮纲。以期疏引遏私。方为妥善。将此传谕福康安、并谕郭世勋、孙永清、知之。　　

○又谕曰、福康安奏请广西抚臣孙永清暂缓陛见一摺。内称该抚办理报销军需款项。并料理阮光显出关。及豫备明春阮光平进京之事。一切俱资经理。未便即行启程入都等语。所奏甚是。广西自办理安南以后。所有奏销各项。及安插绥辑事宜。自须该抚经理。况明年阮光平进关、入京瞻觐。福康安带同前来。均须该抚在彼、妥为办理。阮光平出都回国之时。又须照料出关。不宜遽离该省。著传谕孙永清、俟明年福康安带同阮光平入都瞻觐、及伊回国时、照料出关之后。再行启程来京陛见。未为迟也。将此传谕福康安、并谕孙永清知之。　　

○又谕曰、福康安奏、黎维祁之弟黎维祇、潜匿安南保乐地方。与黄文熥纠聚土兵、攻打牧马地方。被阮光平手下杀败等语。黎维祇于伊兄进关后。穷窜无归。而黎氏国祚顿移。安南境土。全为阮光平所得。黎维祇系黎姓支子。倘力有可图。与阮光平彼此争衅。尚为情理所有。但阮光平既已身受封爵。其声势自必加增。黎维祇即再思纠约旧时臣庶。希图恢复。揆之时势。自必不能。而阮光平意欲翦除后患。四处寻觅黎维祇。亦事所必至。如黎维祇因阮光平逼迫。叩求内地收留。自当与黎维祁一同安置。从前黄公缵以夷目内投。尚准收纳。岂有黎氏宗支、反拒而不纳之理。若将来黎维祇不投入内地则已。倘黎维祇投入内地。阮光平或有具禀恳请赏还之事。福康安当谕以黎维祁孱弱无能。播迁失国。但黎氏备列藩封。百有余年。虽与国王构衅称兵。并无得罪天朝之处。今黎维祇穷蹙来投。念其祖宗臣事已久。自当与伊兄一同收留内地安插。大皇帝抚驭中外人民。大公至正。一视同仁。现以国王悔罪投诚。锡之封爵。岂肯将天心已弃之黎氏。复予扶持。然因国王抚有安南土宇。遂欲将黎氏子孙。尽行诛灭。天朝亦不忍出此。从前已经奏闻。此系遵旨而行。如此详悉晓谕。方为妥善。　　

○前任广东巡抚图萨布疏报、广州、肇庆、廉州、三府属。乾隆五十三年分、开垦额外水田沙滩三百八十八顷八十九亩有奇。　　

○旌表守正捐躯直隶成安县民妇张王氏女张氏。　　

