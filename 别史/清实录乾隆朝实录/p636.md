<!-- { "loadSidebar": true } -->
○四川巡抚纪山奏、审讯江油县奸民吴守忠、据供向在该处金光洞修行。学习降神咒。后因哄骗彭章等修庙开矿。起意招人。将厂内旧铁器。雇匠打造刀戟枪矛等项。要抢劫新都地方。旋因出首被拏。彭章等、供亦相符。俟司道等解审后。臣即当确讯办理。得旨、速行审明正法。以快人心。即平时类此者。仍应常为访察缉拏。毋致滋事可也。　　

○四川布政使李如兰奏、军务告竣在即。节次动用军粮。计碾运各属仓谷七万石。为数颇多。川省本年收成丰稔。捐监民人、亦甚踊跃。请将前项谷、仍收捐监谷补额。毋庸动项买补。得旨、所见亦是。与抚臣议行。　　

○丙广总督策楞奏、安南匪徒莫康武等、为番兵所败。领男妇数千人。在七源夷州居住。日事抢掠。臣现饬各边、悉心防范。严禁米粮出口。再广西宁明州所辖之五十三村土蛮、归化未久。本年三月内、因役田争竞。有黄文珍等、竟将邻寨之林文松捉回。用木刻传人。立时杀死。并将其子林德昭、绑缚勒赎。不许报官。臣以该土蛮既经向化。即属朝廷百姓。何可听其自相讐杀。随经勒限查拏。兹已据该地方文武、拏获首犯黄文珍、其林德昭亦经放出。得旨、如此认真。实合朕意。　　

○署广西巡抚鄂昌奏、桂林所属之临桂等县、被水灾区。查勘照例赈恤。并分别极次贫户。酌借口粮。其冲坏民房堰坝。俱酌给公费修治。得旨、览奏俱悉。粤西远在边陲。一切水旱赈恤。必待奏报而后施行。则缓不及矣。汝等封疆大吏。但无沽恩市誉之心。何妨担当办理。使泽必下逮、惠不久稽、可耳。　　

○贵州总督兼管巡抚事张广泗奏、拏获大乘教逆犯魏王氏、唐世勋等、男妇一百四十余名口。搜获与首逆张晓、刘奇、来往密札。格簿赦帖。又据魏王氏之徒弟邓光熙、呈首妖书等项。审讯该犯等、传习邪教。创立种种名目。阴谋不轨。党羽众多。请敕下川、滇、湖广、江南等省。严密访拏。毋致漏网。得旨、此所办、可嘉之外。无可批谕。有卿在黔省。虽百妖人邪教。亦能查拏。实可令朕无南顾之忧也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十七


大清高宗法天隆运至诚先觉体元立极敷文奋武孝慈神圣纯皇帝实录卷之二百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。六月。乙丑朔。吏部月选正备官引见。得旨、拟备知县。原为扣除遗缺之用。今按班拟备之内。即有年力衰庸。应以教职改补者。非拟备本意矣。嗣后著吏部九卿、于验看时。亦一并甄别。带领引见。声明请旨。其拟备人数。仍挨班豫备足额。候朕简用。　　

○吏部议准、浙江巡抚常安疏称。浙省沿海州县各缺。定例三年俸满。即准保题升用。但不分晰有无实效。惟以缺为凭。未为允协。请嗣后浙省沿海各属。亦照山东之例。三年中教养实有成效。政绩卓越可考者。方准题升。若无、即照举人借补盐库大使循分供职之例。咨部停其报满。与腹地州县、较俸升转。从之。　　

○丙寅。上诣畅春园。问皇太后安。　　

○谕、九月初十日。朕奉皇太后。恭谒泰陵。即由易州前往五台。所有应行豫备事宜。著传谕各该衙门、照例豫备。　　

○又谕、今日景运门护军统领法丑参奏、拏获寿康宫苏拉。腰藏缎子两匹出门。称系寿康宫太监王瑞官缎。既系官缎。即应向敬事房、与景运门给票。因何暗藏出门。尔等太监、不知大体。何苦无端干犯功令。著传与各处太监、嗣后凡官物出门。俱向敬事房、景运门、给票照验。若官物不明出。即同偷盗。著将寿康宫总管议罪。　　

○大学士川陕总督公庆复奏报、会同钦差大臣班第、努三、提臣李质粹等、进攻了鲁泥日寨。生擒贼番塔巴四交、讯明班滚、现藏匿寨内。漏夜催兵攻扑。施放地雷。连烧大小战碉五十余座。烧毙贼番男妇七八百人。逆酋班滚、并泥日寨头目姜错太等、俱经烧毙碉内。随传讯各寨番人。佥称班滚实系烧毙。并未逃出。现仍饬各镇将弁。并附近土司。严密访拏。其沙加邦、丹批等、向为恶党。亦宜设法剿捕。不使稍留余孽。此外番众。俱各畏威投诚。不日即可蒇事。得旨、此贼甚狡猾。尚应留心踪迹。语云、适百里者、半九十里。言收局之应慎重者也。今如此、亦可谓之成功。但彼既与藏中暗通信息。保其不设计逃往乎。卿其速行留心、访查办理。若将来班滚复出。此局何以了之。　　

○钦差大臣兵部尚书班第等奏、臣等于四月十四日至军营。遂赴班滚所居如郎寨。彼时班滚。与伊弟恶木劳丁、携妻子逃脱。臣等询土守备汪结。并新降之班滚弟俄木丁等、班滚逃往何处。有无潜身处所。据称、班滚母舅沙加邦、并伊妻兄姜错太、俱在丫鲁地方居住。今班滚势必逃往彼处。此外断无可逃之处等语。臣即同提督李质粹、带领官兵。于二十日、追至丫鲁地方。将大小碉楼四十余座。全行烧毁。碉内所居男妇老幼。俱被火烧。一人未能逃脱。臣等诚恐逆酋班滚、诡诈多端。乘夤夜雨雾之便。又复逃脱。当遣官兵四处诘询。土人俱云、班滚实系烧死。再四访查无异。此皆仰赖天威。将贼首等全行扑灭。军务蒇竣。臣等带领官兵。即日回京。报闻。　　

○丁卯。谕、此番征剿瞻对。四川各土司、率领番众。承办军粮。催雇乌拉。莫不踊跃从事。将及一载。急公趋义。甚属可嘉。该土司等、本年应纳贡赋。已经普免。今军务告竣。著再加恩、将打箭炉口内口外效力之各部番众、应纳贡赋。再行蠲免二年。以示优恤勤劳之意。该部即遵谕行。　　

○谕军机大臣等、前经降旨。瞻对首逆班滚、倘逃窜赴藏。著副都统傅清、缉拏务获。兹据总督庆复奏报、官兵进逼贼巢。不分昼夜。奋勇攻击。将贼匪巢穴。全行攻克等语。但念贼匪班滚、素与藏内人等。彼此交通。有往返致信情事。今穷蹙窜奔该处。或隐匿容留。均未可定。著迅速札寄傅清、于贼匪通藏一带道路。分遣妥干人员。各处详加访查。倘有确信。即一面擒拏解京。一面奏闻。不可轻忽。　　

○又谕、据大学士庆复奏称、四月二十日。官兵到丫鲁。围攻泥日寨。至二十三日夜。一更时分。齐扑碉下。直冲碉门。劈开挖孔。施放地雷。连烧碉楼。贼番尽行烧毙。鸡犬无存。班滚及伊家口。并恶木劳丁、姜错太等、一齐烧毙等语。看此奏、瞻对一事。业已成功矣。虽未拏获班滚、明正典刑。若果系烧毙。亦与正法无异。但据报烧死情形。尚有可疑之处。班滚系众酋头目。危急之际。未必即坐以待毙。其潜逃藏匿。自必有之事。即使烧毙。想其形迹。亦必与众人不同。断无俱成灰烬。不可辨识之理。又据俄木丁等回禀、访闻班滚、于四月十四日。逃赴沙加邦家。住过三天。姜错太、以沙加邦寨小。难以久匿。暗为接赴伊寨藏匿。大兵围困。四面攻打。班滚实在烧死。我等情愿出结。又称沙加邦、与丹批等、向为恶党。亦经檄饬。速为设法查补。务尽根株。不使稍留余孽等语。奏内止称设法查捕恶党余孽。并未查及班滚实在曾到沙加邦寨与否。又系何日逃至泥日寨。此种亦未根究。又据奏、投诚各番。咸供班滚逃住姜错太家。官兵围攻。并未逃出。事属可信。惟是班滚家口。不止数人。岂能概为携带。自必另有潜匿。现饬各镇严拏等语。班滚家口。既可以潜逃。而班滚狡猾异常。反不为逃生之计乎。以上种种可疑情节。庆复不应遽信为确然。现在瞻对业已剿抚。官兵自应陆续减彻。惟班滚渠魁。断不可容其漏网。倘稍有疏虞。游魂未尽。则此番用兵。何能免收功不慎之讥耶。可密传谕与庆复、务必留心踪迹。毋留遗孽。毋堕狯计。至于善后事宜。最关紧要。众番总恃碉楼、为负嵎之计。此次我兵攻打。亦甚费力。其未经剿焚之各寨。自不便令其拆毁。若既毁之碉楼。任其复行建造。则将来伊等故智复萌。未必不又恃此为三窟也。从前业已降旨、令庆复亲至彼地。筹画定议。今可速行再寄谕与庆复、如何布置。不使复建碉楼。而众番又得栖身安业。详看彼地情形。妥协办理。以期万全。寻奏、臣初闻班滚烧毙。并无确据。不敢遽信。是以迟至半月。尚未奏报。迨各降番等、细向各寨躧探无踪。而汉土官兵、暨远近番众。万口一辞。歌呼称庆。臣见此光景。班滚烧毙。似属实情。且山箐崎岖。捕空穷追。势有所难。是时各路轻赍之粮。不及十余日。不得不乘势卷彻。以收大局。留兵四千。办理善后。恐事竣留兵全彻。魑魅露形。亦事理所或有。故但声言查拏家口。而密令汪结、阴为察访。汪结与瞻对仇讐。誓以必杀班滚为事。又令各土目、分布瞻地。复使邻近土司、分其地势。即使班滚复出。臣可保汪结等必能擒杀。是以专属汪结、以备意外。至班滚危急。必无坐以待毙之理。缘是时四路兵力齐集。班滚猝不及逃以致围困烧毙。并据俄木丁等、认出班滚随身鸟枪铜椀等物件。但以数千人围烧碉寨。大火数日。贼众俱成灰烬。实难辨识其碉楼一节。臣已列入善后条内。不敢草率了事。得旨、览奏俱悉。　　

○吏部议覆、云南总督兼管巡抚事张允随疏称元江府知事。并东川府移驻木欺古之则补巡检二缺。均请定为烟瘴要缺。三年俸满。如果称职。保题升用。应如所请。从之。　　

○戊辰。上诣畅春园、问皇太后安。　　

○还宫。　　

○奉恩辅国公功宜布故。以其子如松袭爵。　　

○己巳。上御太和殿视朝。文武升转各官谢恩。　　

○幸静宜园驻跸。　　

