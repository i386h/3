<!-- { "loadSidebar": true } -->
○己卯。谕曰、苏昌等奏称、坐补顺德县知县陈志仪于原缺人地不宜。请留东以中简缺改补一摺。所奏殊属取巧市恩向来外省告假起用官员。例俱坐补原缺。而必令送部引见者。正以观其才器。为分别录用之地。如其人尚堪驱策。即降旨令在部铨选得以及时自效。至发往原缺省分候补之员。率因引见时。朕观其才具本属平常。但以尚无过失。不欲遽行弃置。故令在原任地方候补。其得缺与否。惟听该员静待。并非亟藉此等人员。为国家宣力也。然此亦不过百十中之一二耳。其实令在部铨选者多。此在仕籍者所共知也。今苏昌等、藉改调之名。开补用之捷径二者相较。果孰难而孰易耶。且向来官员调简。多因其现任繁剧。办理竭蹷者。奏请量为改调。俾不致贻误地方。即坐补各员。亦必俟得缺后。察其不能胜任再行陈奏。从未有以正在希冀得缺之员。而过为多方迁就者。试问各省督抚。现在各省坐补原缺人员中果有材力出众引见时屈抑其人尚须督抚等为之委曲成全者乎令苏昌等既称陈志仪人地不宜。恐将来丛脞误公则何不于未告假之前。据实奏请调简是该督抚等有意瞻徇。专为该员得缺起见耳所奏甚为错谬。苏昌。明山著传旨严行申饬。并将此晓谕各督抚知之　　

○庚辰。谕曰、夏廷来盗用空白冒领兵米一案。经三法司核拟具奏。已降旨将该犯即行正法。兹据庄有恭奏到。夏廷来于正月初三日在监自缢。此等重犯。一经发觉。地方官即应加意防范。乃漫不经心。任其自缢。不得明正刑章。非寻常案犯。一时疎虞可比。所有知县郑毓贤。著照庄有恭所请革职。典史倪宏昌。著革职拏问。庄有恭、一并交部严加议处　　

○辛巳。谕军机大臣等、庄有恭奏、夏廷来在监自缢一摺。已于摺内批示。并明降谕旨矣。夏廷来交通胥役。盗领兵米。乃积惯舞弊之人。且时在正初禁卒等未免懈弛。正可乘机施其狡狯伎俩。其间宁保无李代桃僵之事。其监守之人实在因何疎虞。并呈报时。曾否将狱吏究诘有无情弊。并派委何员检验之处。均未详悉奏明。著传谕庄有恭、再行密访严查。逐一据实覆奏。寻奏、夏廷来自知罪重。强加饮食。以懈监者之心。缢后。经臬司严询印捕家人刑书。禁卒。供无贿纵。承审官不敢瞻徇。众目难掩。实系正犯报闻　　

○又谕、前冯钤奏报。流犯高深等、聚众殴弁一案。已于摺内批谕。令其严审速奏。兹据王进泰。将不能弹压之守备何国玺。奏明会疏题参。所办未免意遽。于事理殊未明晓。此等藐法凶徒。自当尽法惩创。其遇事不能约束。及禀报迟延之文武员弁。则当俟正案审定。再行按例参劾。方为合宜。若该犯尚未明正刑章。遽将该管营员参斥。徒使不逞之徒。刁风日长。而该管官遇此等案件。窃恐身先获咎。势必至容隐不报。是不惟不足示儆适开将来蒙蔽之渐耳。冯钤前奏、该县知县应行参议之处。亦应俟定谳完案时。再具疏举行。将此详谕苏昌。冯钤。并王进泰知之　　

○陕西巡抚鄂弼奏、西安兵上年减退回营。长领俸赏银例于此次派出换班兵扣抵。但现在办装无措。请先扣十分之二。余八分于本营分两年坐扣。其长领车价银数较现领车价银。仅十分之一。应全扣。再咸。长二县。承造乌噜木齐等处台站。大铁瓦车五十辆。督臣咨派督。抚两标换班兵。自购骡百七八十头驾往。臣恐兵丁不能骤办。饬西。同凤。乾。四府。州。属。分购壮骡。克期解省。照时价。于各兵所领车价银内。每头给银一十五两。得旨甚妥。知道了。余有旨谕。谕军机大臣等、从前派往军前官兵。有中途减彻者。所支俸赏银两。曾谕俟将来屯戍换班时扣还。今据鄂弼奏、现在换班兵丁。先于应给银内。扣还十分之二其余分作两年完结等语。为期尚觉太迫。著加恩定限四年。俾得从容展扣。以示体恤。至所称逃兵一项。兵丁虽已在逃岂竟尽无家属。乃既玩视军纪。又恃有他人为之代赔。情实可恶若一体展限代扣。则不法之徒。转以领银潜逸为得计。著传谕该抚。务令严行缉获。按数著追。毋任漏网　　

○壬午。河南巡抚胡宝瑔遗疏闻。谕曰、河南巡抚胡宝瑔。干练老成。恪慎精敏。扬历中外。宣力有年。昨因旧病复发。遣御医诊视。尚冀痊可。兹闻溘逝。深为轸惜著加赠太子太保。兵部尚书。所有应得恤典。仍著该部察例具奏。其遗摺内。请入籍江苏青浦县之处。并著照所请行　　

○又谕曰、叶存仁著补授河南巡抚。蔡鸿业。著实授刑部侍郎。蒋檙服制将阕。著补授副都御史。礼部侍郎事务。仍著张若澄署理　　

○又谕曰、阿思哈。著往伊犁协同明瑞办事。伍弥泰著往乌噜木齐办事　　

○谕军机大臣等、爱乌罕爱哈默特沙。初次遣使入觐。曾降旨各省督抚。沿途筵宴。今该使臣礼毕。回伊游牧地方经过处。应供给之项仍当妥协照料。不必筵宴　　

○兵部议覆、直隶总督方观承奏称、直省各州县。额设差车。共三十二辆。惟清苑地当省会。应照旧设二辆余一辆四辆不等。请拨增附京之良乡十六辆。通州八辆。昌平六辆查差务。惟奉旨给官车及奏准应付车辆事。照例办理。余经臣部议定。按程祈价。给领自雇各州县额车。应请裁从之　　

○癸未。谕军机大臣等前据成衮扎布具奏、哈尔哈齐等、呈控桑寨多尔济。款项甚多是以令瑚图灵阿等、因办理诺木珲之事之便。一并查办据奏询之尚卓特巴。逊都布多尔济均称桑寨多尔济。办事妥协。此事即可了结瑚图灵阿福隆安著即来京。至诺木珲所借尚卓特巴银两若由京追取偿还。未免纷繁。著交桑寨多尔济将诺木珲彼处现有马匹牲只物件。酌量作价偿还　　

○定边左副将军成衮扎布奏、据杜尔伯特亲王车凌乌巴什。乌梁海内大臣察达克。副管旗章京莫尼扎布等呈称、闻乌梁海库克新等。投入俄罗斯。又掠哈萨克马。即领兵往击。将宰桑库克新等擒戮。收取余众七十四户。臣等酌将招抚人户给察达克等分辖。得旨车凌乌巴什等、俱著赏给缎疋。其著有劳绩之官员兵丁等、著照追捕色布腾之例。分别赏给缎疋银两　　

○围场总管齐凌扎布奏、去年被水歉收。新旧驻防兵丁。生计拮据。请于丰收之达呼尔挂甲屯。波罗河屯土城子等仓借给口粮。分作五年交还。从之　　

○甲申。谕曰知府史亦瓌。俸满来京引见。以伊父大学士史贻直年老。奏请留京侍养。情辞恳切因念史贻直年逾八旬。其子不忍远离晨夕。亦属至情。著照所请准其留京。但知府改用京职。例应铨员外郎。史奕瓌著格外加恩以四品京堂补授。用示优眷　　

○又谕曰、工部侍郎纳世通。著授为参赞大臣。在喀什噶尔总理回疆事务　　

○安徽巡抚托庸奏、正阳关在寿州乡镇无城垣。无专营大员多兵。监督系庐凤道。署在凤阳府城。距关远。请将关税银库。移设道署。本关及各口岸按旬解交。报闻　　

○乙酉。直隶总督方观承奏、运河西堤。为通京大道淀水涨时。輙漫溢道上。与运河合。风浪排激。啮堤尤甚。请增建空木桥七座。俾河淀相通。相时分洩。报闻　　

○山东巡抚阿尔泰奏、济东。属应挑应浚河渠。指日告竣临清南。运河照例挑如宽深。其北卫河亦运渠。受丹、淇、汤、洹、漳、各水。浊漳挟沙。遇曲处易积。已令沿河民挑切淤滩引水穿刷。临清等河。逼近村庄处。于正河旁开引河五道以分水势。得旨览奏俱悉　　

○丙戌上诣长春仙馆。问皇太后安奉皇太后居畅春园　　

○刑部议覆、浙江按察使李治运奏称、贼犯怙终宜从重治罪。而徒犯与军流当有区别。请嗣后在配行窃者。不论到官次数。赃之多寡。徒犯拟以满流。流犯。照积匪猾贼例改发云贵两广烟瘴充军军犯。发伊犁等处与种地兵丁为奴。从之　　

○丁亥。上诣畅春园问皇太后安　　

○还宫　　

○谕曰弘旿现在乾清门行走著照考例。予以应得品级　　

○军机大臣等议覆、黑龙江将军国多欢奏称索伦兵向无跟役。应准挈眷赏。项照上年派往伊犁之察哈尔官兵例。每户给整装银三十两驼一只。折银十八两人给马一匹帐房锣锅折银六两。起程时裹带两月口粮。每丁月给盐菜银一两五钱俟办给孳生牲只日停再各赏银十两。置办军器其次起兵丁应于何处过冬。及派出笔帖式领催等于喀尔喀选带向导行走。俱交成衮扎布酌办再据察哈尔都统巴尔品奏、应派余丁一千名不必分翼分旗惟选壮者。作两起前往遵旨派达克塔纳成果带领应给行装产业照例办理。从之　　

○戊子。上诣雍和宫行礼　　

○山西巡抚明德奏、大功告成军台文报已减。差务均由南路请将边路十五驿除附府之大同。右玉各留马五十匹余十三驿。各留马四十匹。军台二十七站各留十二匹。共彻马匹百五十七匹。于南路量增。甘桃、河东、同戈、三驿。文移差探较繁。各添足九十匹。余十八驿。各添足八十匹。榆次县之鸣谦驿。并非大路。应彻马二十六匹。该县王明镇。应添一驿。置马八十匹。共余马十匹。夫五名。请裁得旨、如所议行　　

○是月。直隶总督方观承奏、直省六七分灾地方。上年十一二月。已停赈。望泽甚殷。赈米俟冻开始赴领现饬各州。县先发领到半银。蓟州应拨加赈米八千余石水运道迂。陆军费重。查蓟。遵尚有口米转输。全给银较便。其应添粥厂统于二月初一日起。至三月底止。准拨义社米。柴薪动公项。报闻　　

○又奏、子牙河。近年上游宽深。下游渐淤。除浚复外。再于阍儿庄石坝上游。建扇面草坝。挑水归河俾不至旁洩过多。蔡家洼积淤。已有唇岸即以挑河土加培成堤。酌于无碍处。令与洼水通。不至挟沙灌河。报闻　　

○喀什噶尔办事尚书永贵。陕甘总督杨应琚奏、新疆派防兵。折给骑驼。银。到防后应扣缴。请照道路远近。分别坐扣以库车以西。及伊犁。库尔喀喇乌苏等、三屯为较远。到日。分二年扣缴十分之三。库车以东如哈喇沙尔。辟展。乌噜木齐等处。分三年减半扣缴。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十九

大清高宗法天隆运至诚先觉体元立极敷文奋武孝慈神圣纯皇帝实录卷之六百八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

