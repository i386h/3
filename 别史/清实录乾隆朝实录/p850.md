<!-- { "loadSidebar": true } -->
○谕、朕赐大学士忠勇公傅恒四团龙褂。先经大学士公傅恒奏请、于朝贺大庆之日。遵旨服用。其寻常仍服公品级补服。朕谕以入朝入部办事。姑从所请。以成谦挹之美。今日朕升殿礼毕后。大学士即易公品级补服。朕思章服之荣。原以旌有功而励臣节。从前勋旧大臣。蒙赐者皆时常服用。若仅服于朝贺典礼之时。而寻常入朝。又旋易本爵服色。转觉参差非体。嗣后入朝。著即遵前旨时常服用。其入部及在家。听其自便。以终成大学士之谦吉。盖朕之加赐。初不为大学士一人。且不为其一时一事立功而然。如以功而论。较之开国元勋。自有不及。而其忠纯坚定之心则一。是以能感格上苍。诸事顺遂完美。而威信所孚。番蛮向化。且金川不过么么小丑。即俘馘其酋。殄灭其众。亦无关轻重。惟是从前张广泗、既乖张贪纵。不肃军纪。因特命讷亲前往。更不料其毫无实心。惟安逸是耽。傲慢是恣。番蛮初闻特遣重臣。意其必有过人之略。乃见其所为如此。将谓中朝大臣。举皆相似。其贻笑外番。可胜言耶。今大学士公傅恒、自奉命以至抵军。本精白自矢之悦。殚夙夜匪躬之谊。历艰难而逾壮。诛奸宄而不疑。用是威慑穷番。信孚异类。革心归命。一出至情。俾向日之见轻蛮服。玷辱班联者。尽为湔洗。实足称国家倚任。于朕颜面有光。即举朝大臣。亦因此大为增色。朕因此益信天人感应之理。惟在一心。其有心作伪者。天讨之所不容。而立心忠实者。天庥必所嘉佑。我君臣当善承天意。交修罔懈。庶几亮工熙绩。海宇乂安。为我大清永奠丕基。垂庆无疆之至计也。著宣谕中外知之。　　

○又谕、大学士公傅恒、今既回朝。自应仍兼管吏户两部事务。但大学士承办公事繁多。动劳过甚。精力亦宜节养。著照大学士伯张廷玉、从前办理部务之例。祇画题稿。所有咨行案件。各该堂官皆可办理。不必阅看。其户部事务。海望不必署理。　　

○谕军机大臣等、岳钟琪以废弃之余。朕加恩录用。委以提督重任。伊自进剿党坝以来。尚知感奋自效。且能聆受大学士公傅恒指示。即莎罗奔、郎卡、之归诚向化。亦由该提督深入贼巢。胆略勇决。信孚蛮部所致。朕前经降旨。晋阶优叙。今复封以公爵。在录功懋赏。国有常经。但立功非难。居功为难。朝廷之恩泽逾隆。则臣子之受恩者。亦当知所敬畏。保其晚节。以全令名。川省军兴之余。民力凋敝。拊循安辑。所赖文武大员。协恭宣力。水乳交融。无纤毫芥蒂。方于边境有益。况该省祇总督、提督、两大员。尤宜以国事为急。不分彼此。事事公同商办。以期妥洽。是以朕前谕有云。以策楞之坦怀练事。与岳钟琪和衷共济。必能纾朕西顾之忧。盖外省往往以文武殊途。不能相下。然提督之与巡抚。尚可谓文武攸分。若总督则统辖营伍。提督应受节制。朕观近日伊等奏摺。尚属和协。第事当防于未然。豫为训迪。岳钟琪本系武人。当自思官至提督。爵至封公。于人臣之分。已极优荣。朕方以其熟练蜀中地势番情。倚以久任。深望其安心职业。始终承受恩典。断不可以功居大学士傅恒之次。再列五等之班。兼秩中枢。晋阶宫保。稍存自满之念。或与总督竞长争胜。伊家于成都。子弟姻戚。应自严约束。毋得因地方官偶有裁抑。遂启嫌隙。至策楞扬历封疆。办理练达。而其素性刚毅。乃朕所深知。今伊两人同列公爵。同事边方要地。各须消融意见。共矢虚衷。平心易气。以国家公务为重。庶于兵民官弁。均有裨益。设伊二人各持意见。于公事稍有参差贻误。讷亲、张广泗、前车具在。宜引为深戒也。著一并详悉传谕。令其善体朕意。　　

○刑部等部议覆、福建巡抚潘思榘疏称、民人赖脍、私造铅钱。除搀和行使、各轻罪不论外。应照私铸为首例、拟斩决。得旨、刑部议覆此案。与昨所题湖南罗朝伦一案。同系私铸。而一拟斩决。一拟斩候。虽私铸例内。原有铜铅砂壳之分。但条例既殊。援引反难画一。议法者转得高下其手。以出入人之生死。若以为斩决之例过重。因增出砂壳一条。则既同一私铸。何不归并斩候。以从轻比。朕意私销之罪。应重于私铸。而外省题到案件。多属私铸。并未见有拏获私销之案。可见私销较难查拏。而私铸之人。未必不即系私销之人。地方官办理私铸之案。从不究及私销。殊非禁遏奸匪之道。嗣后私销应照私铸之例。一体研鞫查禁。其作何另行妥办定议之处。著九卿详悉定议具奏。　　

○己未。孝贤皇后小祥。上至静安庄、梓宫前奠酒。　　

○谕曰、讷亲从前于金川军务。支用过养廉赏赉。及建碉银两。经户部题明。作十倍赔补。续又据尚书舒赫德、查出讷亲滥用银两米石。及一切冒支之项。均应照前例、著落伊兄弟名下倍追。前据策楞具奏。每年愿同爱必达、阿里衮、共还银二万两。朕以策楞办理诸务。能实心实力。坦白自将。毫无观望。加恩免其还缴。令爱必达、阿里衮、按年交清。今思巡抚虽有养廉。而应办公事亦多。设措赔项。未免拮据。朕念伊等祖父。曾与国家效力。况弟兄罪不相及。爱必达、阿里衮、应赔银两。著一体宽免。此朕格外之恩。伊二人更当殚心职业。力图报称。如稍有疑虑因循。不克勉矢真诚之处。不能逃朕洞鉴。是伊等无福承受恩典矣。该部旗知道。　　

○又谕曰、讷亲入官之产。内有伊祖祠堂一所。讷亲辜负朕恩。罪所应得。其祖父皆系国家宣力功臣。并无罪过。再爱必达、阿里衮、代讷亲应赔银两。既经施恩宽免。著加恩将伊家祠堂。令策楞照官买例买回。存其家祀。　　

○又谕、据大学士公傅恒奏称、军营随来之参将吴士胜、家有老亲。道远难于迎养等语。吴士胜著以近省参将补用。　　

○又谕、据舒赫德奏、拣发四川候补知府金祖静、家有老母。因蜀道崎岖。不能迎养。可否仰邀圣恩。俟该员查核军需事竣回京。或以近省之缺补用。或留京作何补用等语。金祖静著照例以近省知府补用。　　

○谕军机大臣等、前据高越奏称、川省为岩疆要地。分别内外。控制弹压。不可不为熟计。如灌县地方、宜添设将备。桃关宜分设专防。打箭炉、及沿边一带、要隘处所。均应通筹防范之道等语。前因金川用兵。拟于平定之后。于小金川、打箭炉、酌量分驻官兵。以杜侵轶。后见番酋归命。果出实心。与内地素附之土司无异。驻兵防守。徒费物力。维时大学士公傅恒、亦经具奏、以为不必举行。今将高越此摺、与大学士面议。现在群番震慑国威。喁喁向化。经此一番整理。自可保其宁谧。若添兵置戍。不惟糜费无已。适足以启众番之惊疑。况灌县、桃关等处。数十年来。安静无扰。何必于罢兵之后。转增营汛。高越此奏、不过虚应故事。以见其留心地方耳。著传谕总督策楞、提督岳钟琪、令其留心体察情形。详加酌量。即或有必须经理之处。亦宜从容布置。俟二三年后举行。无事张皇急遽也。　　

○以大学士公傅恒、兼管理藩院事务。大学士来保、兼管兵部事务。　　

○庚申。上诣皇太后宫问安。　　

○幸瀛台。　　

○御紫光阁。行饮至礼。赐平定金川经略大学士忠勇公傅恒、并随征将士宴于丰泽园。　　

○谕、据大学士公傅恒奏称、胡宝瑔办事甚属谙练。顺天府衙门事务尚简。请仍留军机处办事等语。胡宝瑔著仍兼军机处行走。　　

○又谕、从前大学士傅恒、赴金川经略。总管内务府大臣乏人。令讷木扎勒德保、署理。今大学士虽已回京。而总管内务府大臣。并无定额。伊二人著仍在该衙门行走。　　

○又谕曰、尚书达勒当阿、此次在军营。甚为出力。著加恩将其子达桑阿之罪宽免释放。　　

○谕军机大臣等、马尔拜自到任以来。朕看伊光景。视将军一官。甚属矜持。颇有艰难竭蹷之意。不思将军职任。惟在操练兵丁。整饬营伍。其他原无多事。若能使兵丁技艺纯熟。营伍气象改观。即可云称职。其地方事件。当奏者奏闻。不当奏者。原可不必勉强。即如宁化县罗教人犯严松一案。伊前次奏摺。声叙不甚明晰。经朕批示。今又具摺覆奏。亦不过胪列获犯名数。而于此案紧要情节。究未奏及。然若因接到此旨。而诸事拘谨。致当奏者亦不敢入告。既失之不及。若或遇事周章。而节外生枝。又未免失之太过矣。至将军衙门。每年贡例。闽海关原有公项。足敷办理。未必以养廉过于垫用。设于公项中别有漏卮。而托词捐办。则非务实之道矣。著一并传谕知之。　　

○又谕曰、策楞等筹办金川善后摺内。请将小朗素发往西藏。交与达赖喇嘛。令其仍作番僧。并咨驻藏副都统拉布敦、严加约束等语。前经略大学士公傅恒、将良尔吉正法之时。即以小朗素为副土司。令其带领土兵。攻打石卡。颇能出力。今又据大学士公傅恒面奏、小朗素从前虽有不可信之处。一自加恩奖赏。伊即实心出力效用。今若发往西藏。且严加约束。则是有功之人。反与获罪发遣圈禁何异。想策楞等之为此奏。尚虑其向后滋事。未念其现在之革心出力。夫以此等曾经出力之人。如此办理。殊不足鼓励番众。大学士公傅恒所奏。自合情理。与朕意相合。今泽尔吉既配泽旺。小朗素无可安插。不若令其来京。如伊愿作喇嘛。即令为扎萨克喇嘛。京中庙宇甚多。如章嘉呼图克图、噶尔丹锡勒图呼图克图、济隆呼图克图等、不一其人。讲习经典。亦属便易。如愿还俗。当授以家室。给以二三品职衔品级。以示优奖。此时策楞等已回成都。可令其传唤小朗素到省。即以大学士公傅恒之意。面加询问。并将已经奏明、种种加恩之处。详悉晓谕。伊若必欲赴藏则听其前往。如愿来京。著一面奏闻一面委员护送前来。俾众土司知曾经出力之人。即蒙格外施恩。优加录用。庶人心皆思奋勉。是亦鼓励番众。永辑边疆之一策。计谕旨未到之先。小朗素尚未赴藏。如已经发往。或行文询问。或于营弁内。差一明白晓事之人、前往面询。伊实意云何。策楞等酌量遵旨办理。其善后各条。现交军机大臣议奏。一并传谕知之。　　

