<!-- { "loadSidebar": true } -->
○谕军机大臣等、川省马匹协拨购备。为数颇多。大兵回营之后。所余之马。除补营驿缺额之外。其尚可喂养者。未便全留该省。徒费饲秣。经略大学士忠勇公傅恒、虽奏称马多瘦乏。然亦未必悉不堪用。官兵由成都回陕者。逐渐经过。则马匹亦渐余剩。自宜豫为之计。若此时不行卷站之法。兵过马留。势必又须派夫赶送。转多烦费。可传谕舒赫德、策楞、令将余剩之马。按站卷回。即交陕省存留以补缺额。纵不无疲瘦。而大差既竣。加意喂养。自可备用。较之另行动项购买者。尤属省便。并传谕经略大学士忠勇公傅恒、总督尹继善、知之。　　

○又谕、据策楞奏称、莎罗奔、郎卡、感朕宥死之恩。选进番童番女各十名。代伊等服役。已专差送赴经略大学士忠勇公处。又现在刮耳崖、修建祠宇。供奉经略大学士忠勇公长生禄位。两酋此番向化。实出至诚。但伊等更生。固朕旷荡之恩。亦由经略大学士忠勇公傅恒、忠诚办理之所致。生祠自应听其建立。至番童番女。理不当留。已令总督策楞、量加奖赏。可传谕经略大学士忠勇公、将所送幼番即发还成都。交策楞传令该酋领回。　　

○又谕曰、金酋莎罗奔郎卡因不能赴阙谢恩。选进番童番女。代伊等服役等语。伊等既经纳款。尽其部众。皆所隶属。何必留此龆龀无知之幼番。应传谕总督策楞俟经略大学士傅恒、将番童番女发到之日。即宣朕敕谕令其领回。莎罗奔、郎卡、既实心向化。似尚知道理。非冥顽异类可比。著量加奖赏。以示柔远之仁。敕谕一道。并发令通事告彼。圣旨系特命章嘉呼图克图所译恐此间所译。不能尽悉圣意。尔等应钦遵弗谖。永安荒徼。　　

○谕金川土司莎罗奔、前因尔等罔遵法纪。侵扰邻番。地方大吏。请旨兴师问罪。而在事大臣。讷亲、张广泗、种种办理不善。致尔等情曲无由上达。朕已将伊等军法从事。特遣大学士傅恒。前往经略。大学士秉志忠诚。勇略素著。乃中朝第一亲信大臣。果能振扬威武。申明纪律。且洞悉尔等控诉之隐情。深鉴尔等归诚之夙愿。据实入告。朕体上天好生之心。悯尔等无知触法。俯允纳降。今据总督策楞奏称尔等感激天恩。因莎罗奔年老龙钟。郎卡未经出痘。不能赴阙叩谢。谨进番童番女。代尔等服役等语。外番蒙古部落甚众。未出痘者概不令来京。此天朝定制。郎卡原不应来。莎罗奔衰老不能远涉。不来亦是。至尔等之地。皆皇朝之地。尔等之人。皆皇朝之人。尔等在本境稽颡叩谢。与亲赴阙廷何异。番童番女。长育本境。亦与豢养内地何异。尔等蕞尔番蛮。本不足当皇帝亲降谕旨。因尔等实心向化。欲亲赴阙谢罪。是以特加晓谕。并交总督酌量奖赏。尔等其敬谨遵奉。安分守法。勉力向善。皈依佛教。各守封疆。永无侵轶。向化各土司。亦断无侵扰尔等之理。设各土司有欺凌尔众者。许控告总督提督。为尔等分剖曲直。毋得辄肆争斗。所有番童番女。俱著总督策楞发交领回。以示柔远抚顺至意。特谕。　　

○又谕曰、策楞奏称、卡撒事竣。尚须驻劄美诺。办理诸番善后事宜。约于三月初间、方能起程等语。金川国务虽竣。善后诸事。头绪纷繁。理应详悉妥办。策楞能否如期回省。难于豫料。舒赫德所有稽核军需事宜不必等候策楞。一面速行查办。如有应公同酌定之事。亦即行文咨商。或密劄知会。庶不致稽延时日也。著传谕舒赫德知之。　　

○礼部奏、经略大学士忠勇公傅恒、率同诸臣谢恩。应照会典仪注。在丹墀内。或照上年出师时受敕。在丹陛上。恭候钦定。得旨在领敕书处。　　

○四川总督策楞奏、犬羊之性靡常。防范之方宜豫。近大金川之杂谷。地广人众。金酋不敢生心。绰斯甲本属周亲。未必与构。惟革布什咱、巴底巴旺、小金川、沃日等处。势孤力弱。从前金酋心怀吞并。不为豫防。恐日久生事。拟于卡撒事毕。暂驻小金川。劝谕各土司和好。声气联络。为合从之计。遏窥伺之机。可以弭衅。得旨、甚是。惟应使番部自为藩篱。使我声息常通。亦祗可如此而已。　　

○戊申。上诣皇太后宫问安。　　

○谕军机大臣等大兵凯旋。现在陆续俱由原路回营。一切驮载乘骑。均需马匹。闻武功以西栈道。马匹倒毙甚多。即现存之马。亦因时当春令。新草未茁。每多疲瘦。亟应设法办理。在凯旋回营之兵。原非去时可比。不防多分起数。从容行走。其中或有愿折马价步行者。应听其便。但不可令兵丁过于劳苦。如此办理。即或稍迟旬日。较之水路纡回。尚为省便。一至河南、直隶、地方。车马悉已豫备。自可遄行无滞。此时策楞尚在桃关以外。未回成都。班第现又奉差青海。可传谕尹继善令其于栈道内、往来照料督率。已另旨谕带兵官员。令与该督会商。通融妥协。务使办理得宜。毋致歧误。　　

○又谕、昨因莎罗奔、恭进番童番女。特降敕书晓谕。因念各土司等、连年出力劳苦。殊属恭顺可嘉。亦应驰谕以慰众心。策楞奉到此旨。即行颁发。至前奏曾称军前余米。分别赏给各土兵。其各土司有无赏给之处。未据声明。朕思土司员数无多。所费谅属有限。应将实系出力最多之土司。作何酌量给赏。以广优恤之意。著该督策楞一面办理。一面奏闻。　　

○谕各土司、尔等向化有年。恭顺奉法。前因金川莎罗奔、郎卡、侵扰尔等疆界朕因封疆大吏之奏。念尔等不获宁居。特命兴师致讨。尔等从征转饷。劳苦弥年。乃以在事大臣。不能仰体朕心。偷安欺诈。复致尔等久于暴露。昼夜辛勤。朕洞烛情形。业将误事之讷亲、张广泗、立正典刑。更命亲信大臣。督兵进剿。经略大学士忠勇公传恒、秉志忠纯。勇略茂著。自抵军以至竣事。纪律之严明。决机之详审。临阵之奋勇。恤士之肫诚。皆尔等所亲见。尔等踊跃鼓舞。出力向前。更倍往昔。莎罗奔、郎卡、震慑声威。穷蹙乞命经略大学士为尔等苦其残噬。必欲殄除。朕以天德好生。伊等既伏罪输诚。姑宽其既往。诏经略大学士准其纳款。莎罗奔、郎卡、以六条自誓。永不滋事稽颡军门。革心悔过。深感朕不杀之恩。莎罗奔以年老龙钟。郎卡以未经出痘。不能赴阙叩谢。呈禀总督策楞、进番童番女各十名。代伊服役。朕本不利其土地人民。伊等既已诚心内属。所有番众。皆吾百姓。何分远近。已谕令总督发还。钦颁敕谕。使其守法安分。毋得仍蹈前辙。敢图并吞尔等地方。并命总督、提督、为尔等筹画防范。兼加奖赏。以慰尔等急公效命之忱。莎罗奔、郎卡、经此惩创。自不敢再有侵犯。倘故违约誓。辄启衅端。尔等即控告总督、提督。必为尔等分剖曲直。断不令其狂逞。尔等本属同类。皈奉黄教。所当共相和睦。承受天朝德泽。自今以后。务宜各守疆域。休养众生。安居乐业。遵崇佛法。长享太平。亦不必复念前隙。有伤和气。朕因尔等素知大义。此番尤能服勤供役。始终罔懈。甚属可嘉。特敕奖谕。咸使闻知。特谕。　　

○是月。天津镇总兵王进泰奏、天津米船聚时。米价较贱。值青黄不接。铺户屯聚居奇。镇兵零星籴食。生计拮据。查大沽营有苇租银、左右营有使剩公费、并现存留半亲丁三款。皆非库存正项。于米多价贱时。暂挪收买。米贵酌借。分季扣饷还公。得旨、知道了。有益兵丁之事也。　　

○浙江巡抚方观承奏称、杭、嘉、绍、宁、台、温、六郡。襟江环海。田庐专恃堤塘。顺治五年。修创两塘。一劳永逸。动发太府金钱。何止千百余万。化险工为平土。易巨浸为新畬。非省志所能详。谨与吏民筹议。编纂为两浙海塘通志。得旨、知道了。　　

○湖南巡抚开泰奏湖南产米之乡。岁有盈余。自乾隆三年后、通计拨济各省谷一百七十五万石有奇。所贮原不仅为本省计。若准部议、将溢额谷出粜。设遇本省需用。及邻省告籴。动拨悬缺。骤欲买补数十万。事实非易。现饬各属。有必须粜卖之势。量行减粜。不得藉口滥触。得旨览奏可谓留心积贮。朕谕原令因地制宜。湖南既属产米之乡。则多贮以资邻省。实为有益也。但不必更加于此则得矣。　　

○云南巡抚图尔炳阿奏、金沙一江、与黄河同发源星宿海。经流万里。始入滇境。又五千里与岷江合。禹迹未经。功遗疏凿。今以前代所不能开通者。一旦底绩。民生利赖。均奉睿谟。奠险阻为坦夷。联滇蜀为一气。爰分门别类。纂成金沙江志二十二卷。得旨、知道了。书留览。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十五


大清高宗法天隆运至诚先觉体元立极敷文奋武孝慈神圣纯皇帝实录卷之三百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年己巳。三月己酉朔。谕军机大臣等。年来各省轮免正供。又因水旱偏灾。时有赈需。而金川军务。支用钱粮。亦属浩繁。今虽凯旋。所有一应经费。正在筹画拨补。而督抚中、尚有以可缓之工程、奏请动办者。夫酌盈剂虚。与时变通。乃经国者所宜留意。著传谕各省督抚、该地方工程。除已经动项办理外。如非必不可缓者。俱应酌量情形。俟一二年后、再行奏请修举。　　

