<!-- { "loadSidebar": true } -->
袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。四月。癸丑。上回圆明园。　　

○谕、京城自入春以来。雨泽稀少。近日虽屡次得雨。不成分寸。现届麦秋之际。大田亦须乘时播种。民间情殷望泽。朕心甚切焦劳。著该部敬谨设坛。虔诚祈祷以期速霈甘霖。　　

○又谕曰、刑部核覆福建省具题、李吴氏砍伤李魏氏幼子李连生身死一案。将李吴氏、依故杀律。问拟斩候。阅其情节。吴氏之夫。虽系魏氏之夫缌麻服叔。尊卑名分犹存。吴氏与魏氏口角争论。又被魏氏用刀划伤手心。然业经劝散。何至相隔数日后。复至魏氏家中吵闹。辄将伊四岁幼孩。用力连砍致毙。凶残已极。未便照寻常故杀律办理。使凶悍之妇。久稽显戮上年刑部具题杨张氏致死八岁之李么儿一案。以其因奸谋杀。仅拟斩候。不足蔽辜。曾降旨改为立决。并谕该部、嗣后遇有谋杀十岁以下幼孩者。俱照杨张氏问拟斩决。原欲使凶恶之人。共知惩创。童稚亦多所保全。但立法固已周详。恐愚民未能家喻户晓。仍不免无知逞凶。自罹重辟。虽国家定律。如行劫大盗。应问斩枭。因奸谋死亲夫者。应问凌迟处死。此等律案。愚贱皆所稔悉。而奸盗之案仍所时有。固属莠民愍不畏死。然教化不能臻于刑措。致尚有淫凶残忍之案。我君臣当引以为愧。夫世风日下作奸犯科者。实所难免今既不能道德齐礼。不得不道之以政。齐之以刑而不教而诛。又非辟以止辟之道。著各直省督抚。即将上年所降办理杨张氏一案谕旨。遍行誊黄出示。并转饬各地方官。务宜随时剀切训诫。俾穷乡僻壤。咸知戕死幼孩。法在不赦。庶凶暴有所创惩。童稚免于戕害此即明刑弼教之意。所有李吴氏一案。著该部赶入本年秋审情实办理。并谕中外知之。　　

○甲寅。孝端文皇后忌辰。遣官祭昭陵。　　

○谕军机大臣等、兰第锡奏、挑浚湖渠一摺。已如议速行矣。微山湖中东北一面。地势稍仰。湖水不能下注。自应由昭阳、南阳湖。接挑长渠一道。使湖水得就下之势。直抵韩庄。引入运河。更为得力但微山湖东北形势高仰处所。或实系山根绵亘。或因前年淤浅所致。该督当据实奏明。妥协办理。不可回护。现在湖内应挑各工。与疏浚上游坡河之处。二案原系一事著即传谕明兴、会同履勘。并督率在工各员。迅速赶办。勒限五月内、一律完竣俾大雨时。均得畅流下注。多为收蓄。以利漕运。将此传谕兰第锡、并谕明兴知之。　　

○又谕、向来闽省内地民食。全赖台湾稻田丰熟。得以源源接济。现在贼匪林爽文等、纠众滋事。农民未能及时栽种。朕心深为轸念。通省民食。关系紧要。必须豫为筹画。俾粮食充裕。市价不致翔踊。方为妥善。浙省温、处、一带。与闽省毗连。从前该省商贩。往往由海道。运至闽省接济。现距秋收之期尚远。彼时闽省。竟无须邻省接济。固属甚善。倘民食稍有未敷。即应设法早为调剂。俾得有备无患。李侍尧统辖闽浙两省。著会同徐嗣曾悉心酌议。豫行知照浙省。届期如有必须接济之处。即委员采买务令裒多益寡。民食无虞缺乏。至闽省因有台湾之事。内地粮价。自不免稍昂。倘有奸商乘机囤积。居奇射利。最为可恶著该督等、饬属密访严查。一经拏获。即应从重惩办一二。以儆其余不可稍存姑息　　

○户部议覆、四川总督保宁疏称茂州营属之十七寨羌民。呈恳改归茂州民籍报出耕熟地亩。估种三十五石六斗有奇。按照茂州完粮科则。应纳正耗银一十二两有奇。请于乾隆五十二年为始。由州徵解。该羌民等归入州籍。一体编户。应如所请。从之。　　

○乙卯。谕、据刘峨奏、天津府属之庆云、盐山二县。得雨濡迟。大田虽已播种。尚未出土。民力未免拮据等语。庆云、盐山二县得雨较少。秋禾未能出土。际此青黄不接之时。若照例开徵。小民迫于输将。未免更形竭蹷。著加恩将该二县应徵本年并节年新旧钱粮仓谷。一体缓至本年秋成后徵收。以纾民力该部即遵谕行。　　

○谕军机大臣曰、刘峨奏安肃、望都等七州县。先后禀报、于十三四五等日。各得雨一二三寸不等。已种之秋禾。固可藉资润泽。即待耕之地。亦趁此土脉潮润。翻犁播种等语前于途次召见刘峨、询以田禾雨水情形据奏各属大田。俱已播种齐全。朕跸路所经。田亩原未一律栽种。而刘峨此次覆奏摺内。又称待耕之地。亦趁此土脉潮润。翻犁播种。是刘峨前次面奏时。未经详查明确。或有讳饰。岂仰体朕廑念民依之意耶。著该督另行饬查。大田曾否一律播种齐全。并有无续得透雨之处。据实覆奏。以慰廑念。毋得仍前稍有不实。致干咎戾。　　

○又谕据保泰奏、都兰哈喇地方。不可挖铅。请即禁止等语。此等处所与扎哈沁部落相近。倘聚集多人挖铅。均系无藉贫民。不免滋生事端。理宜严禁。但不可有名无实。听其私行偷挖。保泰等务须严行禁止。仍不时出派官兵搜查。倘有擅自偷挖者。一经发觉。从重办理。以示惩儆切不可因循塞责。将此并谕永铎知之。　　

○又谕据蕴端多尔济等奏、出派图萨拉克齐二员。稽查喀尔喀卡座等语。库伦卡座。皆系喀尔喀驻守。若仅派喀尔喀台吉稽查。则不免于瞻狥。理宜兼派彼处章京。协同稽查。始可凭信著嗣后稽查卡座时即派章京二员。会同前往倘章京不敷差委。奏闻另行添派。现当严禁通商紧要之际。著传谕蕴端多尔济等、即遵旨办理。　　

○丙辰。谕总管内务府大臣等、昨徵瑞逞进节贡内。雕漆镶嵌花卉壁屏二对。屏上皆嵌真珠。此等壁屏。不过豫备令节陈设之用。何必过事奢华。徵瑞自任两淮盐政后。查办硝磺一案。并不亲身前往江宁。惟恐与盐务干涉。意存回护今呈进贡品又将真珠饰此无用之物。取巧见长。看来竟是坐享丰膴。心思瞀乱。除将壁屏掷还外。仍传旨严行申饬。　　

○丁巳。内阁、翰林院带领甲辰科及辛丑科补行散馆修撰、编修庶吉士引见。得旨此次翰林散馆之修撰钱棨、茹棻、编修汪学金邵玉清业经授职。其清书二甲之庶吉士吴芳培、崔景仪吴廷选周兆基、汉书二甲之庶吉士陈万全、曹振镛、王锡奎、程嘉谟、文宁、李骥元蒋攸铦、温汝适谢振定俱著授为编修。三甲之庶吉士张＜曾羽＞、倪思淳、蔡共武、朱依炅、邓再馨、刘炘、俱著授为检讨。潘奕藻、贺贤智、刘若璪、杨志信、俱著以部属用。　　

○闽浙总督李侍尧奏、台湾远隔重洋。运送兵丁粮饷等项。俱雇民船应用。查部颁军需则例。但有内河运脚。并无海运明文。其水运条例内开运粮水脚。顺水、每石每站三分六厘。逆水、每石每站七分等语。海运只趁顺风。应即照内河顺水之例给价。守候回空。俱不另支口粮。至送兵解银。及官员奉差往来。则就船之大小。可载若干石数计算。以归画一。又凤山再失之后。贼匪益肆滋扰府城现添雇乡勇万余人。又彰化县属。仅存鹿仔港一处。尚在固守。各村老幼男妇来避匿者。不下万余人。无处得食经该道府等、请拨银十万两。米十万石。接济赈恤。臣以乡勇本义民所雇。固属急公向义。实亦自卫身家。避难民妇。应于剿匪事竣。量为安插抚恤。是以概行议驳。谕军机大臣等现在贼匪势尚猖獗。竟敢攻犯府城。常青亲率官兵乡勇。临阵多有斩获此时粤东兵丁。陆续到彼。常青得此。自可鼓其精锐。迅速进攻。李侍尧在厦门一带。筹办照料。当以催兵速渡。接运军储粮饷济用为要。余可徐论。乃李侍尧摺内鳃鳃虑及多用钱粮。恐事竣后难于报销。止将常青咨取银十万两解往而该道府等之另请银十万两。米十万石概行议驳。仍饬将用过款项。一一报查。所见甚属错谬。所有该道府请发银十万两。米十万石。即著李侍尧、速行照数运往。以备接济。并著常青、就近先行酌量。如有多余兵糈。或米或谷。散给贫民。务使不致逃散。方为妥协不然。非去而从贼。即穷极抢夺。皆足偾事。况乡勇义民。既为国家御贼。兼可卫其资产。是以为我出力。今既日久赔垫。既有阵伤亡故。又不能保其所有。亦必逃散从贼。兵丁弁备。尚难望其枵腹从事。而况此众民乎。封疆大吏。遇此要务。惟应以速行剿贼。不误军行为念。何必虑及赔累。此辈无知百姓。转令其竭赀自效。始终忠义自守。断不能也。李侍尧平日心思、尚为周到。不应不识大体若此。前据常青奏称、贼匪将所掠钱米。广为散给。要结人心。以致日积日众岂阅时未久。该督遽致忘怀耶。著传旨严行申饬。再前经降旨。因浙省兵力脆弱。停调兵一千名。又添调闽省驻防兵一千名。以足原调四千名之数。今兵丁如已彻回。即令各归营伍。倘已行入闽境。即令其前赴厦门。交与李侍尧、酌量调拨。多多益善。即留于内地巡防。亦无不可。惟在该督等、相度事机办理。总期不误公事为要。更不必拘泥回护。致令歧误周章。转使属员得以藉口也。　　

○大学士公阿桂等奏、向例殿试读卷官八员。阅卷时各以己见品评优劣。用夹片分作八行。各标识于姓下。在进呈及前列卷。标识多佳。难以移动。其余诸卷。层次记认。分别无多。恐粘贴时不无错误。甲第前后。颇有关系。臣等公同酌议。于卷后弥封之外。列读卷八人之姓。就卷标识。不用浮签。庶免移换之弊。得旨允行。　　

○戊午。上诣。黑龙潭祈雨。　　

