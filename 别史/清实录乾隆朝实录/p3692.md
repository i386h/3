<!-- { "loadSidebar": true } -->
○又谕曰、福康安奏、访明私铸匪犯亲往督拏一摺。据称、巴县知县淡士灏、访得贵州所属桐梓县地方。有匪犯刘荣厚等聚夥私铸之事。该处与川省接壤。路径丛杂。恐该镇道等前往查拏。办理不周。福康安即亲赴重庆督率办理。所有拏获大宁邪教案犯。均应由重庆经过。即可就近审讯等语。所办好。福康安驻劄重庆。若能将大宁邪教、及私铸匪徒两案。一律就近审办。固属甚善。昨已有旨令福康安、或赴河南。或竟赴襄阳。驻劄督办。今福康安正在办理邪教。又赴重庆督拏私铸匪徒。其事恐难兼顾。看来匪徒私铸一事。止系无业贫民。作奸牟利。无难查拏办理。此时究当以审办邪案为重。著福康安自行酌量。如邪教一案。业已得有头绪。首要各犯。俱经就获。陕西湖北等省查拏各犯。祇须各行讯取确供。互相咨会质审。孙士毅、毕沅、秦承恩、三人可能办理裕如。福康安自无庸再行转回。即知照三人。令其查办。黔省桐梓县地方匪徒私铸一事。现据福康安奏、该犯等蓄有不法凶器。又复聚赌行凶。且夥匪多人。难保无闻拏抗拒之事。所派总兵袁国璜等。恐未必能办理妥协。搜拏净尽。福康安即在彼督办完竣。就近由桐梓赴云南调任。更为便捷。若酌量孙士毅等三人。恐办理各持意见。未能合一。则福康安仍应遵照昨旨。或赴襄阳。或即赴陕西。酌量驻劄一处。以便就近摘提要犯。归案审究。俟全案完竣。再赴新任。亦无不可。总以督办有人。查拏净尽为要。将此由六百里加紧各传谕知之。　　

○是日。驻跸要亭行宫。　　

○戊寅。谕、前据福宁奏、江省丰北汛所筑土坝。层层拦束。有碍东省曹单漫水去路。彼时朕即以江省所筑坝堰过多。致上游水势不能畅达。自系兰第锡等办理未善。即命福宁驰赴江境。将应拆动者先行拆去。并令苏凌阿、兰第锡、李奉翰、会同筹办。兹据苏凌阿等。将会勘江境各土坝。分别应去应留。公同筹议具奏。所有南北两岸各坝。酌定去留。俾豫东水势。得以畅流下注。而下游黄河。亦不致溜缓停淤。以资经久。所奏甚为明晰。即可照此办理。嗣后毋得再有更张。至江省修筑土坝。原为保护堤根。但逐渐接长。以致有碍河流。兰第锡自不能辞咎。昨于伊奏摺内。早已批示。今兰第锡奏请交部议处。自所应得。此等接筑土坝。皆由工员等意图侵冒。以修筑坝工为名。禀报开销。可资沾润。此系向来河员通弊。而该河督不加详察。遂致添筑坝埝。无所底止。殊非慎重河防、通盘筹画之道。兰第锡、著交部议处。　　

○又谕曰、伍拉纳等奏、审拟晋江县接收厦门关税饷银。在县堂被窃一案。所奏尽属虚词。竟成笑话。据称、此项饷银。经领催珠隆阿解至晋江县。该县雷元运、已派人点存县署大堂。适值是夜。该县在二堂审理词讼。共有数起。致被贼乘机混入。窃取税银一桶。什银一千两。由堂侧空地。＜扌嶲＞赃踰垣而逸等语。此等情节。即属不实。外省州县听理词讼。每多压搁。遇有控案。往往将两造押禁。任听吏役等需索舞弊。即日间尚不肯坐堂审断。何况深夜。且州县身膺民社。词讼是其专责。纵事务繁剧。亦何至竟无宁晷。即间有承审要案。日间不能办结。何妨次日再审。而必连夜听断。有是理乎。即如军机大臣、每日承旨书谕。兼办部旗事务。至为繁要。即遇有军报。亦不过傍晚散直。未有秉烛办公者。况一县令之事。能有几何。其日间又有何公事。乃至无暇坐堂。至二鼓时分。尚在听断案件。若果有似此勤于理事者。方将加以超擢。试问诸各督抚等。能如此勤劳办公否耶。是所称该县雷元运、是夜适在二堂审理词讼一节。又将谁欺。且该县即在堂理事。书吏衙役等。于前后二堂。岂竟无一人出入。至与贼以暇。任其从容割断摃索。乘间窃取。竟无一人知觉。况税银窃至一千两。计有二十元宝。觔两甚重。又何能以一人负之踰墙逸去。是此项情节。其为装点虚捏。又属显然。再行窃贼匪。必系无业贫苦之徒。一旦窃此多金。自必任意花用。难掩众人耳目。而税课元宝。又俱有錾凿字样。更可易于踪迹。闽省于海洋盗匪。尚能躧缉捕获。屡经奏报。为数甚多。岂独于此窃银贼匪。转无从物色拏获耶。种种捏饰情节。俱属显而易见。伍拉纳等、于此案竟未切实办理。不过以虚词敷衍陈叙。希图朦混。朕办理政务五十九年。情伪无不周悉。此等伎俩。焉能逃朕鉴照。该督等所办。实大不是。伍拉纳、浦霖、及臬司。并承审此案之司道府该县。俱著交部分别议处。并各罚养齌一年。以为办事不实。虚词文饰者戒。仍著伍拉纳等。按照指出各情节。另行审办。并即据实明白回奏。毋得再有支饰。致干重启。　　

○又谕、据保宁奏、伊犁察哈尔总管一缺。绿营都司守备二缺。各保一人。奏请补放等语。凡补放官员。俱拟定正陪。带领引见。倘拟正之员。才具平庸。远不如拟陪之员。间有补放拟陪者。如拟正之员。稍有可观。未有不补放拟正者。因伊犁等处道路遥远。并不引见。令该将军大臣等。拟定正陪奏补。虽每次总以拟正人员补放。然究有拣选正陪、候朕补放之体制。今保宁于总管等三缺。仅各保一人请补。与伊自专何异。此风一长。各该将军督抚等、相率效尤。尚复成何政体。保宁、著严行申饬。仍交部议处。所奏总管等缺。著保宁另行拟定正陪。奏请补放外。将此通谕各省将军副都统督抚遵行。　　

○谕军机大臣曰、穆和蔺奏到粮价情形一摺。据称、河以南各属粮价。或与上月相同。或就平减。惟河北较之上月稍增。尚因商贩流通。市粮充裕。不致遽形腾贵等语。本年河北彰德、卫辉、怀庆、三府。雨水过多。民堰漫溢。间有淹浸地亩。粮价自不免稍昂。犹幸河以南各属。俱得丰收。此时商贩流通。河北市粮充裕。价值不至腾贵。民食得以有资。足慰廑注。但将来冬月江寒之际。或恐贾贩稍稀。闾阎鲜有盖藏。有需接济之处。著传谕福宁抵任后。留心查察。若河北各属。冬间粮价较昂。应行量为接济。即当据实奏闻。毋得稍有讳饰。　　

○是日。驻跸密云县行宫。　　

○己卯。谕军机大臣曰、吴璥奏、三场事竣出闱。即赴南岸各工巡防一摺。内称、本月十六日。接据禀报。万锦滩黄河。于十四日长水三尺。十五日续长三尺。即于十七日出闱。驰赴南岸工次。往来督率巡防等语。万锦滩黄河水势增长。所有南岸防护事宜。关系紧要。吴璥正当在闱监临。一接禀报。因总河巡抚。俱不在工次。即将第三场试卷未经办竣之事。移交提调监试办理。迅即驰往查勘。并不拘泥向例。必待三场事务全竣。方始出闱。能知事体缓急轻重。甚为可嘉。吴璥、著赏给大荷包一对。小荷包四个。以示奖励。又本日未刻。吴敬由驿奏到河水消落。工程稳固一摺。览奏欣慰。该省黄河骤经长水。其卑矮各埽。经同知徐端、程国檠等。镶护坚整。水势消退。大溜开行。势渐平缓。所办尚好。前已有旨。俟霜降后秋汛安澜。将该河督及在工员弁等。一并交部议叙。此次镶护埽工。其同知徐端等。并著该抚查明。届期一并咨部议叙。至河北三府积水消落。现已涸出十之八九。播种秋麦之期。可以不误。深慰廑念。现在节过白露。工程平稳。祇须饬令在工员弁。实力巡防。足资保护。前经降旨。令该藩司前往登封县。随同穆和蔺、查拏四川究出邪教各犯。吴璥即当迅速驰赴该处。遵奉前旨。随同实力查拏。毋有疎纵。将此谕令知之。　　

○又谕曰、福康安奏、接到拉特纳巴都尔来禀。发给檄谕一摺。览奏俱悉。拉特纳巴都尔等。因接奉御赐物件。具表谢恩。其大头人迺尔兴、缘补放噶箕。俱各将感忭情形。具禀福康安、足见恭顺悃忱。福康安所拟给发檄谕。均为妥协。惟福康安前已有旨调任云贵总督。此次奏摺。系于七月二十五日拜发。尚未接奉前旨。是以檄谕内有奉命总督四川之语。已令军机大臣。将调任云贵一节。于檄谕内添叙。并将云南亦与西藏接壤。声息亦可相通。四川总督。已令和琳补授。一切抚绥番境。咨禀往来。均能料理周妥之处。谕知拉特纳巴都尔等。福康安即照缮发给。俾其诚心向化。共知敬畏。愈深感激也。将此谕令知之。　　

○予故大学士嵇璜祭葬如例。谥文恭。　　

○旌表逼嫁捐躯江西金溪县民王平章妻许氏。　　

○是日。驻跸南石槽行宫。　　

○庚辰。上诣安佑宫行礼。　　

○还圆明园。　　

○辛巳。遣官祭贤良祠。　　

○谕、据徵瑞奏查办天津积水一摺。内称、该处堤岸。已经涸出。所积之水。转因岸隔不能外泻。就其水势高于外者。即开挖沟槽。逐层疏导。其水势较低于外者。仿照江南车水之法。多造水车。安排堤岸。将积水辘轳车放归河。即可渐次消涸等语。天津等处。因夏间雨水较多。海河涨漫。该处地亩。间有被淹。前经降旨。令徵瑞就近率同地方官。办理抚恤事宜。该盐政冒雨乘船。往来查勘。甚为出力。今复据奏筹办疏消积水。就其地势高下。开挖沟槽。逐层宣洩。并捐赀多造水车。戽水归河。俾积水全行消涸。办理实属妥协。殊堪嘉奖。运使嵇承志、前已降旨加恩赏给按察使衔。徵瑞亦著赏给奉宸院卿衔。并赏给荷包等物。以示奖励。　　

○又谕曰、福康安奏、酌给五寨屯练余丁钱粮。于本省茶息闲款动支。并委员丈出两金川闲空地亩。增给降番等因一摺。维州协所属杂谷乾堡等五寨屯练兵丁。自金川、兰州、石峰堡、台湾等处。屡次调派。无不奋勉争先。前年调赴廓尔喀军营。往回万数千里。登艰涉险。尤为分外出力。边番素习劳苦。生计维艰。自应量加恩赉。著照福康安所请。将五寨余丁一千五百名。每名每年照正额饷银六两之例。减半赏给银三两。即于川省茶息款项内动支。俾资衣食。至金川降番等。历次调派。亦属勇往出力。除该处正项地亩。已经开垦外。其余荒山瘠地。亦著照所请。准令该降番等。于附近处所。自行量加分段耕种。无庸交纳钱粮。以示朕惠爱番民、恩施格外至意。　　

