<!-- { "loadSidebar": true } -->
○谕军机大臣等、据策楞、岳钟琪、奏称、沃日至天赦山以外。共存米一万六千余石。随传谕小金川、沃日、杂谷、各土司、借给番民。分派二年。易以青稞。运赴威茂营还仓。以充兵饷等语。该督等自为节省起见。但办理尚欠周到。各土司等。虽经该督于酌赏余米时。分别赏赉。但前经降旨。令该督等、查明实在出力最多之土司。酌量给赏。该督等即应将所有存留余米。作为遵旨加赏之项。今乃借给番民。令其分年交仓充饷。番民本非内地百姓可比。在内地百姓借给官米。尚屡至催徵不前。何论番众。恐徒致有名无实。且示番众以琐细非体。有失柔远之道。已另颁谕旨。赏给该土司。不必令其分年交仓。著再行传谕该督知悉。至德尔格甫经出兵。旋即回巢之处。或系前年初次调派。抑系上年何时续派。所奏亦未明悉。所称从容诫谕。亦令该督酌量办理。现在金川全局已定。不必因此再生枝节。其地方大小。与何处土司接壤。有无关系之处。该督亦一并详悉具奏。寻奏、德尔格、系明正司所属。原派出兵一千名协剿。屡檄不至。后经明正司、差大头人往调。于前年七月方到。旋禀称马牛倒毙。土兵多病。不待号令。即于派守之处回巢。又经差官持谕另派精兵候调。竟未前来。断不可一例赏给。其应领坐饷。仍系扣明起止月日、折米一千二百石零。所奏从容诫谕。原欲乘便因事教诲。此时尚未办理。必不致再生枝节。再其地东西与上瞻对纳夺、南北与昌都林葱、各土司连界。向来安分。并无关系之处。报闻。　　

○又谕曰、策楞奏覆、奉到廷寄稽查汉奸之谕旨。摺内称已于善后案内具奏等语。前据策楞等奏善后事宜摺内。称严查汉奸出入。必须官为各土司延请代笔。并分别赏罚一条。经军机大臣等、议以地方官所办公事甚多。安能为土司延请幕宾。即加结具详。亦不过增一具文套数。至定以年限。给以职衔。益恐挟制滋事。应令该督等仍遵前旨。实力奉行。渐次严密查察等语。议驳甚为允协。策楞等所请。诚属无益。今伊等尚未接到议驳之稿。故为此奏。可再传谕伊等、令其遵照前奉谕旨。并军机大臣所议。留心查办。务期妥协。俾众番相安可也。　　

○又谕、今日吉林乌拉将军永兴摺内。有副都统满普、伊楞泰、福僧阿、满福等请安摺。想系满普等豫作请安奏摺。送该将军一同奏闻。天副都统等、如有应奏事件。自当另摺请安。否则何用此等浮文。如许奏摺。并无关系。皆需朕亲阅。著传谕吉林副都统等、嗣后伊等无应奏事。其请安著告之永兴。入于请安摺内。不必另摺。各省将军等奏事之便。亦著传谕知之。　　

○是日驻跸秋澜村。　　

○壬申。谕曰、侍郎兆惠已兼二部。不必更兼护军统领。其员缺、著塔勒玛善补授。镶黄旗汉军副都统卓巴员缺。著玛兰泰补授。乌勒登未至之前。著玛兰泰仍署理镶白旗护军统领。　　

○又谕、年来朕进哨行围。御前乾清门行走。及闲散行走之蒙古王公额驸台吉等。皆迎至博罗河屯请安。朕为遵家法行围。训练兵丁。闲散行走之王公额驸台吉等。并无班次。徒费牲畜盘费。累及群下。嗣后朕进哨行围。御前乾清门行走之王公额驸台吉等。皆遵朕原降谕旨。赴博罗河屯。俟朕派出者随围行走。余令六盟长。分别各盟、该札萨克闲散行走之王贝勒贝子公额驸台吉等。均为二班。由今岁起。一班前赴博罗河屯请安。　　

○礼部奏、勋臣专祀。均有谥号。大学士公傅恒之父李荣保、应否照例予谥。得旨、予谥。寻赐谥庄恪。　　

○兵部奏、金川在营大臣遵旨议叙。得旨、岳钟琪著军功加三级。傅尔丹、达勒当阿、舒赫德、尹继善、策楞、俱著军功加一级。纪录二次。余依议。　　

○工部议覆安徽巡抚纳敏疏称、寿州安丰塘、凤阳县芦塘等六塘、怀远县郭陂塘、均系要紧水利。溉田广阔。年久淤垫。应如所请。动帑挑挖。并增筑塘堤。从之。　　

○调镶黄旗汉军副都统卓巴、为天津副都统。　　

○是日驻跸梁格庄。　　

○癸酉。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员随行礼。　　

○上回銮。　　

○谕曰。上驷院、奉宸院、武备院、皆属内务府管理额缺多寡不等。嗣后除特放大臣管理外。此三处衙门卿缺。各定为二缺。分用侍卫内务府官各一员。由侍卫补放者、穿黄马褂。遇缺出。领侍卫大臣`、总管内务府大臣、会同该院大臣、拣选带领引见。将此载入会典。现在上驷院卿缺。著旺扎勒、那彦泰、补授。班第、扎拉丰阿、著兼管上驷院。奉宸院卿缺。著博勒奔察补授。三和著兼管奉宸院。武备院卿缺。著多尔济、僧保住补授。福拉纳著兼管武备院。　　

○谕军机大臣等、蕴著参奏吉庆各款。理宜彻底研对虚实。不可迁就含糊。吉庆现已召令来京。蕴著亦著即速前来。两人面相质对。自得情实。其蕴著原访款迹。系得之何人。并摺内所有应行查讯、各款证人役案宗。俱著蕴著带来。以便质证。惟将要证带来。不必携带多人。以致惊扰地方。又不得俟到京后。辗转提取。以致往返多延时日。再蕴著回奏摺内。未经明晰。已批令再行确实指明。何以至今尚未奏到。著先行明白回奏。伊随后亦即速起程。　　

○是日驻跸秋澜村。　　

○甲戌。谕、今日朕出射箭。排班之满翰林甚少。查有在后未至者。亦有回寓者。伊等皆系满洲世仆。漫不经心。以致迟误。自谓是读书人。染习怠惰。风气甚陋。著将误班之奉宽、观保、国柱、乌尔泰、梦麟、均交部察议。嗣后如遇不派翰林院掌院学士。无人约束。著交与行在大学士管辖。　　

○赈湖北汉川、潜江、沔阳、天门、江陵、监利、六州县卫、乾隆十三年被水灾民。　　

○是日驻跸半壁店。　　

○乙亥。赐随从诸王大臣等宴。　　

○谕曰、西凤协副将王凯、委攻腊底。坠地中风。请假回省调治。讷亲、张广泗、不行详察真伪。转将王凯、题补副将一案。行令该督策楞查奏。今据奏王凯患病虚实。阅时既久。无凭确查。但王凯身为统领。不能直进腊底卡隘。已属有过无功。即实系患病。亦不当请假规避。既已查明。理合奏请开缺。经该部议将王凯、照规避例革职等语。王凯以统领大员。不能奋勇攻克要隘。乃因偶尔患病。辄自请假回省。似此临阵退缩。托病偷安之员。朦混保题。若在进攻之际。即应按以军法。从重治罪。仅拟褫职。岂足蔽辜。但现已奏凯班师。军务告竣。非用兵时可比。而该弁患病虚实。又未有确据。著从宽免其深究。此随时轻重之权衡。非可于法外有所侥幸也。王凯姑照部议革职。并将此旨晓谕各武弁。　　

○谕军机大臣等、那苏图题台站马匹一本。经部议覆。朕已降旨依议。本内所称获鹿县之镇宁驿。每马日支草料银三分六厘。井陉县之陉山驿。每马日支草料银四分。不敷喂养。请照晋省甘桃驿之例。每马日支银六分。在通省驿站项下余剩扣解藩库之留贰廪粮等项内、通融拨补等语。直省驿站。日支料价银两。久经定额镇宁、陉山、二驿。何以独有不敷。若因供应兵行。不无多费。则此时军务已竣。何以转请加增。且直隶驿何以援照晋省为例。其留贰银两。是否即在三十六万节省项内。抑于三十六万准销之外。另有解部之款。至永定章程一案。其从前如何具奏。军机大臣会同该部、如何定议之处。本内俱未声明。可传谕那苏图、令其据实分晰。具摺奏闻。　　

○吏部议准、原署四川巡抚班第等疏称、四川巴县之大庵、木板凳、岳池县之大溪口、三处。为华银山门户。易有潜匪出入。需员防范。应以顺庆府属分驻丰利场通判、移驻大溪口。仍兼管丰利场。派重庆镇标守备一员。带外委一员。兵七十名。分驻大庵。又派川北镇标外委一员。带兵三十名。分驻木板凳。听大庵守备提调。准建衙署、营房、墩台。换给关防。附近之肆滩桥、高滩场、小米溪、罗渡溪。商民船只。店庙佃户。均责查察。其有偷挖硝磺。聚匪不法等事。责令文武关会巡缉。获犯仍由各地方官审究。五年之内。山径宁谧。量予议叙。不职者参。至重庆府属之巴县、合州、顺庆府属之岳池、邻水、二县。原有地方之责。不得藉委玩视。违者参处。从之。　　

○蠲免直隶保安、宣化、西宁、蔚县赤城、万全、怀安、龙门、怀来、张家口、十州县厅、被灾田亩额徵银一千六百二十九两有奇。粮二千九百六十九石有奇。　　

○是日驻跸黄新庄。　　

○丙子。上诣皇太后宫问安。上还宫。　　

○丁丑。谕、直隶河道事务。近年以总督兼理。不过于伏秋汛至之时。往来率属防护。工程俱已平稳。所有直隶河道总督。不必设为专缺。即于总督关防敕书内。添入兼理河道字样。其一应修防工程。向系何道等官承办者。俱照旧饬委办理。现在纂修会典。将此载入。　　

○又谕、年来因山东赈恤。支拨浩穰。金川军粮。挽运繁重。陆续酌开事例。俾急公人员。得展报效之忱。今山东连岁有收。金川大兵凯旋。经费而外。并无急切需用之处。所有现行各事例。应即停止。至捐纳贡监、封典、两项。于铨法原无妨碍。著照旧行。　　

○又谕曰、尚书赵宏恩、不必管理旗务。正红旗汉军都统员缺。著那木图调补。正白旗蒙古都统员缺。著博第补授。西安将军员缺。著黑龙江将军富森调补。所遗员缺。著护军统领傅尔丹补授。　　

○谕军机大臣等、舒赫德、策楞、议覆、班第议修理城工一案。奏请收折色以济帑项之不足。且期于明春举行等语。城工本非目前急务。而川省甫当彻兵之后。吏治民生。均须次第整顿。一年之内。恐未能料理就绪。则举行城工一事。无论来春。即待至后年。亦无不可。若各郡县内果有急需修理之城垣。虽动拨公帑。亦属应行。原不必专恃捐例。且据伊等所奏减价收捐。亦未必人人踊跃。足以敷用。现在大兵凯旋。一切事例。已降旨停止。川省未便因修城一节。另行筹办。著传谕伊等知之。　　

