<!-- { "loadSidebar": true } -->
○又谕、今岁苏松等属。沿海地方。猝被风潮。朕已屡降谕旨。缓徵加赈。并截留漕米。豫筹接济。复命高斌查办。今览安宁所奏、坍塌房屋十万余间。淹毙人民一万二千余口。实非寻常灾祲可比。大抵较雍正十年潮灾相仿。朕心深觉怵惕。更为悯恻。可传谕大学士张廷玉、讷亲、将雍正十年江南风潮所颁谕旨内。如何特加恩恤。并有引过之旨否。查明仿照写旨。一面先行颁发。一面奏闻。如彼时未经奉有特旨。可著大学士等详悉斟酌。此次小民罹此大灾。虽经屡颁谕旨。或更宜特沛殊恩。以苏民困。并应否用引咎责躬之辞。商酌妥协。缮写谕旨。随本速行奏来。寻奏、江苏潮灾最重。已屡奉谕旨。多方接济。筹画周详。兹更欲特沛殊恩。所有应行事宜。臣等俱于拟写谕旨内叙入。恭候钦定。再查雍正十年江苏被灾。所奉谕旨。未载引咎之辞。此次似可毋庸添叙。报闻。　　

○又谕、近据大学士等议奏、明岁朕躬诣阙里。恐本处乐工。于钦定乐谱未谙。派乐部、太常寺员役。前往演习应用。其告祭泰岱。应用乐工。令乐部、太常寺、带往应用等语。现在太常寺卿李世倬前往查看。但曲阜本处乐工。于乐谱既有未谙。即派在京人员前往演习。仍须正其音字。未免多费周折。况泰山应用乐工。既由京带往。则阙里亦不若即用在京乐工。至孔庙佾舞之人。仍由本处应用。如此办理。似觉妥协。可谕庄亲王、令其知之。　　

○赈恤甘肃伏羌、安化、合水、环县、真宁、皋兰、金县、安定、会宁、宁远、等十县。本年分旱灾饥民。并予缓徵。　　

○赈恤云南安宁、楚雄、广通、等三州县。本年分旱灾饥民。并予缓徵。　　

○是日、驻跸白虎沟。　　

○己丑。上诣皇太后行宫问安。　　

○四川巡抚纪山奏、军营拨运仓谷。例应买补。但为数太多。恐价昂贵。请将拨运仓谷各州县。仍准收捐监谷。陆续补还。得旨、著照所请行。该部知道。　　

○是日、驻跸波罗河屯。翼日如之。　　

○庚寅。赐蒙古王、公、台吉等宴。　　

○皇清文頴告成。议叙提调以下等官。加级纪录有差。御掣序曰。我大清受命百有余年。列祖德教涵濡。光被海宇。右文之盛。炳焉与三代同风。朕绍闻逊志。以是为学。亦以是为治。矢其文德。一纪于兹。易曰、观乎人文以化成天下。盖自有天地而人经纬乎其间。士君子之一言一行。国家之制度文为。礼乐刑政。布之为教化。措之为事功。无非文也。乃其菁华所萃。蔚为国华。词以殽之。声以永之。律以和之。谐协六同。彰施五色。典谟作焉。雅颂兴焉。诗不云乎。追琢其章。金玉其相。文之盛也。而赓之曰。勉勉我王。纲纪四方。则所谓其风自上也。曩我皇祖命大学士陈廷敬、选辑皇清文頴。储之延阁。未及刊布。皇考复允廷臣之请。开馆编辑。随时附益。久之未竣。朕因命自乾隆甲子以前。先为编次。凡御制诗文廿四卷。臣工赋颂、及诸体诗文一百卷。录成。序其首简。昔之论文。以代为次者。于汉则有西汉文类。唐则有文苑英华。唐文粹。宋则有文海。文鉴。元则有文类。明则有文衡。皆博综一代著作之林。无体不备。今是编惟取经进之作。朝廷馆阁之篇。与诸书小异。然以观斯文风尚。当有取焉。在易涣之象曰。风行水上。善立言者。以为天地自然之文。而序卦受之以节。言文之不可过也。继之以中孚。言有实也。节而不流。徵之以信。有典有则。可久之道。其在斯乎。朕孜孜典学。求所以善持之者。因以为摛文者鹄。俾共勉云。　　

○吏部议覆、安徽布政使陈德荣奏称、向例教职历俸三年。准给假回籍省亲、葬亲、省墓。近来告假各员。每藉病迁延旷职。请嗣后假满教职。果系抱病。准展限一月。逾限咨部开缺。至教官告假。既无任事之劳。请停食俸。并论俸迁转时。按日扣除等语。均应如所请。各省教官告假。该督抚将起程回任日期报部。升转时照例扣除。如论俸应升。尚未销假。停其升转。俟回任后升用。从之。　　

○辛卯。上诣皇太后行宫问安。　　

○谕军机大臣等、刑部核拟直隶参革涿州知州张德荣亏空一案。内称张德荣例应拟斩。但亏空银两。尚未追完。应请缓决等语。此等亏空案件。若因其未完。即请缓决。是未完者、转得邀缓决之恩。而全完者、反抵于法。则侵欺之犯。惟以拖欠帑项为幸免之计。谁复将亏空之项完补。如此科断。殊非惩贪之意。或因定例全完之后。有减等之条。在此时定拟。亦不应如此声说。可传谕大学士张廷玉、讷亲、令其查明。即向来相沿。有此定例。亦宜改正。抑或另有情节。一并详悉定议具奏。再传谕该部、有似张德荣案情者。俱俟定议之后。遵照办理。且今日部议奉天参革知县荣大成一案。拟以斩候。而未声请缓决。直隶张德荣案。又声请缓决。今日苏昌通本内、将荣大成等四人。现拟情实。事同一例。而办理两歧。若以苏昌所奏为是。则那苏图所请缓决为非。那苏图所奏为是。则苏昌所奏为非。而该部亦迄无定语。是岂弼教协中之意。著一并问该部。寻奏、查雍正年间。侵盗钱粮。及贪婪各犯。原有拟入情实。奉旨勾到者。嗣后办理各案。皆因例内载有分年减等。逾限不完。仍照原拟监追之语。九卿于秋审时。是以概入缓决。查侵贪各犯。法所难宥。分年减等。原属法外施仁。细绎例文。限满后仍照原拟监追。如无力完帑。题请豁免。是银两无可著追。而本犯仍入秋审。自应按其罪名。分别核拟。概拟缓决。似于定例未符。但相沿已非一日。非示以明文。难以遵循。请交大学士、九卿、将如何酌改之处。会议具奏。至刑部核拟直隶张德荣一案。该部已经改正进呈报闻。　　

○户部议准、湖南巡抚杨锡绂奏称、嗣后各州县食米。自行置买。不得擅碾仓谷供应。各该督抚不时密查。倘有碾用等弊。委员盘查。查出、将不揭报各上司。一并参处。如已经揭报、而该督抚不即题参者。照例议处。从之。　　

○是日、驻跸中关。　　

○壬辰。上奉。皇太后驻跸避暑山庄。至丙申、皆如之。　　

○诣皇太后行宫问安。　　

○遣官祭黑龙潭昭灵沛泽龙王之神。　　

○户部等部议覆、漕运总督顾琮奏称、清理各卫屯田。请定州县卫所官弁处分一摺。应如所请。屯田典卖与民。许旗丁备价回赎。由卫所移明州县。令民收价退田。倘州县不即饬退。照承查迟延例。扣限查参。分别议处。如该丁不即备价。混控退田。官弁未及详查。旋即更正者。罚俸一年。实系民地。捏报军田者。官弁降一级调用。旗丁责革。再有倚恃书役。隐占军田者。官照失察衙役犯赃例参处。役、照侵盗官粮例治罪。嗣后各省屯田。如有影射侵渔等弊。州县卫所。不即审结。将该管各粮道。一并题参。从之。　　

○刑部议覆、贵州巡抚孙绍武奏称、定例四川棍徒、勾通贵州奸匪。将民苗肆行据卖者。为首立斩。为从绞候。如致死人命者。为从亦斩候。查向来案情不一。请略区别等语。应如所奏。凡贵州流棍。勾通本地奸徒。将民苗人等杀害。掳其妇人子女贩卖者。无论已卖未卖。曾否出境。俱照强盗得财。不分首从。皆斩枭示。其迫胁同行。并在场未经下手。于疏内声明。减为拟斩监候。请旨定夺。至杀一家三人以上者。仍从重依杀一家非死罪三人律例定拟其用威力强绑、及用计诱往四川等省贩卖。不论已卖未卖。曾否出境。为首者拟斩立决。在犯事地方正法。为从者拟绞监候。其将被拐之人。伤害致死者。除为首斩决外。为从拟斩监候。若和同诱拐。不论已卖未卖。但起行在途。为首拟绞监候。为从杖一百。流三千里。被诱之人。仍照例拟徒。再窝隐川贩在家。指引杀人捆掳。及勾通诱卖。藏匿子女者。与首犯同罪。若但窝隐护送分赃。与知情窝留而未分赃者。仍照旧例分别定拟。从之。　　

○予故奉恩辅国公逢人、祭葬如例。谥恭恪。　　

○贵州上马桥长官司方世雄、缘事革职。以其弟世杰、袭职。　　

○旌表守正捐躯之浙江乐清县民陈景和妻王氏。　　

○癸巳。谕、本年七月十四日。苏松等处。猝被风潮。而崇明一邑。受灾为尤重。朕前据安宁奏报。深为悯恻。即降旨谕令加意抚恤。并截留漕米。以备接济。又令大学士高斌、留南查办。月余以来。忧心未尝稍释。今续据安宁查报。崇明一邑。坍塌房屋。漂没人民甚多。似此非常之灾。朕览奏彷徨轸恻。寝食为之不宁。惟有速筹补救。庶灾黎得获安全。现据安宁奏报、已拨运仓谷二十余万石。并弛海口之禁。俾商贩流通。米价不致甚贵。则米粮一项。似可无虞。惟是房屋坍塌。灾民无栖身之所。况转瞬即届严冬。应速行给赀修葺。并于常例之外。量为加增。俾得从容措办。至于来春播种。关系綦重。亟应借给耔种。及时耕作。亦令该督抚董率有司。豫行经理。又思崇邑被灾既重。纵使赈恤多方。元气不能骤复。所有该县应徵明年地丁钱粮。特沛殊恩。全行豁免。至本年未完地丁。以及折徵漕项。并历年带徵缓徵银两。概予停缓。其绿旗兵丁。朕已加恩一体抚恤。但念伊等庐舍人口。同被灾伤。虽经安辑。未免拮据。著再加恩各赏给一月钱粮。以资用度。至宝山、镇洋、各处。被灾次于崇明。轻重不等。其应如何赈恤加恩之处。著大学士高斌、会同督抚悉心酌议。无拘常例。妥协办理。务使凋瘵复苏。登灾黎于衽席。以副朕夙夜焦劳。怵惕靡宁之意。该部即遵谕速行。　　

○甲午。命原任布政使安图、办理北路军营粮饷事务。　　

