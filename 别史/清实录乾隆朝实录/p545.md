<!-- { "loadSidebar": true } -->
○乙巳。谕、据鄂弥达、晏斯盛、奏称、湖北有待拨直隶米二十万石。现在存贮。今年直隶已获丰收。无须接济。楚北年谷全登。亦无需用之处。惟浙江先后被水。恐来岁青黄不接之际。米价易腾。应请将湖北现贮之米。酌拨十万石。运赴浙省。以备赈粜之需。所粜之银。归还楚省。买补仓储。此外存贮米石。如不需用。即于来春粜抵仓储等语。鄂弥达等所奏是。著照所请办理。该部即遵谕行。　　

○刑部议覆、署福建按察使王廷诤奏称、乾隆八年定例。私造铅钱。照私铸铜钱原律。为首及匠人拟绞监候。为从及知情买使者各减一等。但私铸铅钱。多寡不同。其纠党广铸。至百十余千。勾通贩卖者。固应照例问拟。其愚民贫无聊赖。仅以铁瓢镕化些须铅觔。造钱数千文。及三五百文者。概拟缳首。似觉情轻法重。请量予末减。查绞犯减等。罪止拟流。恐私造铅钱之奸民。恃例禁稍宽。骩法渔利。势无底止。私铸定例内、原有分别法无可贷、情有可原之文。其法无可贷者。照例立决。情有可原者。请旨发遣。如果镕铅造钱、不及十千者。即照情有可原之例。于疏内声明请旨。无庸另立科条。其为从及知情行使者。依次递减。从之。　　

○丙午。上诣皇太后宫问安。　　

○蠲缓山西文水、陵川、二县。被水灾民。本年额赋。　　

○大学士鄂尔泰等会议、协办大学士吏部尚书刘于义等奏称、奉旨查办直隶水利事宜。履勘各属。旧有淀泊河渠。与拟开泉渠河道。并堤埝涵洞桥闸等项。悉与司道守令。暨地方老民。熟筹确访。审水性之强弱。地势之顺逆。民心之好恶。权以利害之轻重。定措施之次第、将现在应办各工。酌定规条。一、宛平、良乡、涿州、各河沟诸水。俱会入牤牛。归于拒马。为受水之地。但河身浅狭淤阻。往往沥水不能导送。以致漫溢。应将良乡上游。宛平、房山、境内各河沟。照旧例用民力疏通。归入广阳、茨尾、二河。其宛平之北冈洼、赵新店、及房、良、二邑之顺水河。沟雅河、良邑之黄屯河、广阳、茨尾、二河、并良、涿、之牤牛正支河、均应挑浚。又通济桥、桥孔低矮。有碍水道。应将旧桥拆造起高。赵新店之南。地势洼下。应建桥叠道。以通往来。一、新城、雄县、境内之白沟河。为拒马下流。众水归宿。雄县、新城、地势洼下。夏秋涨不能分减。应将十里铺支河一道。又十三里支河一道。开挖宽深。旧有之卢僧河。一并开通。分减白沟涨汛。十九垡支河。五里之下。冯家营起、直南开河一道。接入卢僧河。并以挑河之土。两岸坚筑子埝。自十里铺起、至新桥窰。亦筑子埝一道。又新城南关等处。应叠道建桥。雄县王克桥、西槐、二支河、应开挖宽深。一、赵北口淀、为西南诸水汇归之地。内有支河。以为疏消水道。由直沽入海。其塌河、为潴蓄北运河、洩水之要区。由陈家口贾家沽入海。应于张青口北、另开支河一道分洩。又玉带河之支流。为中亭河、张家嘴河、应开展。西河之六郎堤、应帮筑高厚。台山河、赵家房河、之木桥、应改建活板通舟。一、东淀河道。为陵糈漕艘往来经由。河身迂曲。易于淤狭。查有胜芳旧河一道。东北直注。形势径捷。土人名为照直河。应开通。再杨家河、自庄西至下河头。应展宽挑深。庄东北至中河头。应裁湾取直。一、子牙河上游。为滹沱河。发源山西之泰戏山。经直隶衡水县。会滏阳河。北注大成县王家口。每年清浑并涨。迤南数十百村庄。悉遭渰浸。及汛退泥停。散漫淤垫。应于王家口北庄儿头起。堵截子牙河下流。另于陈家泊、展开河身一道。改溜东行。使清浑永不相混。一、正定府属之井陉、平山、二县民人。于各村庄河滩。营治稻田。均应修理。请借给井陉县民人。工本银三千七百七十二两零。平山县民人。工本银五千五十九两零。按照十年完缴。俟成后照例升科。又正定府属、并定州八州县。通计营成稻田。共六百六十余顷。接连地面。尚可开拓。应将已经营成之田。查丈清楚。造报户部。以上应办各工。约估需银四十七万三千四百余两。请将直赈项内、拨银五十万两。豫为料理。春融次第兴工。均应如所请。得旨、依议速行。　　

○丁未。命右卫副都统、调任江宁副都统准提保、留京候旨。　　

○吏部议奏、酌定旗员终养之例。查旗员补用外任。如陵寝、及东三省官员。笔帖式、各省驻防将军城守尉、督抚随印笔帖式等、告养者。仍照旧例办理外。其满洲、蒙古、现任布按道府同知通判州县。及满洲、蒙古、理事同知通判等官。如遇祖父母父母年老、例得终养者。准呈报上司。出考题奏。臣部咨查该旗。具结报部。令回京、各该处带领引见请旨。至汉军外任官员。从前告养者。俱照汉例办理。查汉军、与满洲、蒙古、均旗人。旗部皆可补用。嗣后汉军外、任官告养者。亦照此例。此等人员。引见时、除奉旨以旗员补用者。听旗办理。奉旨指明以何部何官即用者。照例补用外。如奉旨以部员改补者。应按品级改补。如布按大员。应补京堂。照例与应升人员。开列具题。道府应以各部郎中员外补用。理事同知通判、及汉缺同知、应以主事补用。知州与汉缺通判、应以七品小京官补用。知县一项。满洲、蒙古、知县。由应用小京官之进士举人选用者。应仍以科甲小京官改补。汉军知县、应补只太常寺博士一缺。未免壅滞。至汉缺七品京官。俱系知县应升品级。不甚相对。查汉军七品笔帖式。例得升用知县。应将现任汉军知县告养者。以各部院衙门、汉军七品笔帖式改补。以上改补京缺各员。俱无班可归。应酌定班次铨选。其应改补小京官以上人员。俱于双月升选五缺之后用一人。其汉军知县、应改补笔帖式者。入于各本旗应用笔帖式内。无论是否积缺。五缺后用一人。至现任京职应升外任各员。如老亲在堂。二三年即届终养之期。自揣难以久任。情愿终养。亦准具呈转奏。若届轮班应选时。始行具呈。不无趋避。臣部酌量各项应升应选外任之员。于将届应用前。每项按人数多寡。截取数员。咨查该旗。令于该旗呈明。取结咨部转奏。停其补用外缺。仍在现任京职上行走。再候选各员。满洲、蒙古、汉军、候选外任者。祗有进士举人出身之笔帖式。并闲散进士举人。应选知县一项。满洲、蒙古、系现任之员。仍令现任上行走。系闲散科甲。以应用科甲小京官、照科分名次补用。汉军闲散进士举人。在京无应用之缺。应照现任知县告养之例。以七品笔帖式补用。此等人员。亦于将届选用前。每项截取数员。咨查该旗。如有亲老愿请终养者。呈明该旗。照例保结报部。注册停其选外。此等外任改补。及候选改补。与现任停升选外缺各员。如养亲之际。遇在京升缺。仍准与京员较俸升转。查养亲无一定年限。至应补外缺之时。不无衰老。应令各该堂官、于各该员起复时。查明该员、年力并无衰老。咨报臣部。仍以应得外缺补用。如年力衰老。停其补外。仍在京职上行走。再此等人员。在京养亲之际。未经升任者。如系外任改补京缺之员。遇应得之缺。照丁忧起复例补用。如系在京现任、及候选改补京职之员。归于本班、遇应得之缺。先尽选用。如养亲之际。已经升任者。照伊现任京缺品级应用之外缺。不论双单月升补。选用五缺后、用一人。以上各员。如有应拣选引见者。亦照例与记名人员。一同带领引见。至以旗员补用人员。养亲事毕。亦令该旗都统。将该员年力曾否衰迈之处。查明咨部。照部院文职之例。分别办理。再查州县佐贰以及杂职。汉军人员、亦例得选用。但佐贰杂职。俱系微末之员。在京无可改补。无论现任及候补候选。如有告养者。俱无庸题奏。移咨臣部。转咨该旗。遇应挑补差使之处。准其挑补。俟养亲事毕。仍以各应得外缺。归于本班先尽选用。至汉军捐纳各项人员。原系指缺捐用外任之员。与进士举人应选知县、尚得改补者不同。如因亲老告养。不便概以京缺改补。养亲事毕。仍归原班选用。再服满候补、开复赴补、并由现任降补各员。俱曾经得缺之人。与未经得缺者不同。如尚有老亲愿终养者。即令该员于起文赴补时。呈明该旗。保结报部。停其补外。令各该处、照现任外官终养之例。将该员带领引见请旨。如蒙恩以京缺补用。亦照品级、以京缺补用。至一应升转、与养亲事毕补用外缺之处。俱照现任外缺改补人员之例办理。此等人员。如咨查时、不豫行呈明。及赴任二三年内、复请终养者。概不准行。倘假捏事故。浮开年岁。借端规避。一经发觉。将该员、及出结各官。照例议处。从之。　　

○礼部先期题请、乾隆九年玉牒告成。择于十二月十二日午时进呈。是日、设卤簿大驾于太和殿前。王公满汉文武大臣官员。朝服齐集。宗人府官、于玉牒馆、捧玉牒安彩亭内。总裁王大臣、及纂修各官。朝服行礼后、随行。导以黄盖御仗。由大清门进天安门。其齐集之王公文武大臣官员、分翼跪迎。彩亭至太和殿丹墀。纂修各官、捧玉牒进中和殿。陈黄案上。总裁王大臣、及纂修各官行礼。上礼服、御中和殿。恭览玉牒。御太和殿升座。乐作。总裁王大臣、及纂修各官行礼。上还宫。总裁王大臣、率纂修各官、捧玉牒至乾清门。交内监捧进。礼部官、陈彩亭于乾清门前。俟玉牒由内捧出。接安彩亭内。由太和门、协和门、东华门、出送至皇史宬尊藏。得旨、是。朕遵照典礼。于中和殿恭览玉牒。不必升太和殿。余依议。　　

○蠲缓浙江仁和、钱塘、海宁、富阳、余杭、新城、于潜、昌化、安吉、乌程、归安、长兴、德清、武康、山阴、会稽、萧山、诸暨、余姚、上虞、兰溪、西安、龙游、常山、开化、建德、淳安、遂安、桐庐、分水、等三十州县。及严州所、被旱被水灾民。新旧额徵。　　

○以故镇国将军敬顺子恒昌、照例承袭辅国将军。　　

○戊申。上御乾清门听政。　　

○诣皇太后宫问安。　　

○幸瀛台。　　

○赈贷浙江仁和、钱塘、海宁、富阳、余杭、新城、于潜、昌化、安吉、归安、乌程、长兴、德清、武康、山阴、会稽、萧山、诸暨、余姚、上虞、兰溪、西安、龙游、常山、开化、建德、淳安、遂安、桐庐、分水、等三十州县。杭州前右二卫。湖州、衢州、严州、等所。仁和、钱清、曹娥、金山、石堰、等场。水旱灾民屯灶。并缓徵勘不成灾之金华、汤溪、二县。及鸣鹤、下砂头二三场。新旧额徵。　　

○旌表守正捐躯之山西定襄县民皇甫三小子妻梁氏。　　

○己酉。孝惠章皇后忌辰。遣官祭孝东陵。上诣皇太后宫问安。　　

