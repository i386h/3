<!-- { "loadSidebar": true } -->
○谕户部、尔等会同八旗、议奏公产地价。除抵补盖造官房外。其余剩银两。请给发地方官。将从前典卖与民人之旗地、赎回报部。先尽原主取赎。如原主不赎。即准各旗官兵人等认买等语。朕思我朝定鼎之初。将近京地亩、圈给旗人。在当日为八旗生计、有不得不然之势。其时旗人所得地亩。原足以资养赡、而无缺乏。嗣因八旗生齿日繁。恒产渐少。旗人又或因事急需。必不得已。将地亩渐次典与民人为业。虽民人不许私行典买旗地。向有成例。但历年久远。辗转相售。已成民产。今欲将从前典出旗地、陆续赎回。必须于民人全无扰累。办理始为妥协。再此项地亩。尔等议令原主取赎。及官兵认买。殊不知官员内、间有一二人、尚可扣俸认买。而贫乏珍丁。食饷有限。无从措价。势必至归富户。富户或肯周济亲族。亦岂能多为分给。其所周济。能有几何。则赎地一事。恐未必于贫乏旗人有益。可将此旨。行文直隶总督孙嘉淦、详悉妥议。务令于旗人有益。民人不扰。方为两便之道。余著照所议行。　　

○谕曰。王朝璘、人甚庸愚。不胜副都统之任。著革职。　　

○工部会议、两江总督那苏图等、覆奏龙江关收税章程。一、徵税应用市平。节经行查、法马因何参差。据前代办关务、安徽布政使晏斯盛称、系旧法接用年久。微有参差。业照部式改制等语。查各关收税法戥。由工部制造。户部较准。今虽改制。仍令送部。较准领用。一、丈量＜??渒＞筏。向用水平、扒嘴、及飞量之法。易致虚加丈尺。请分别革除留半等语。查木植。自川楚经由芜湖。各关有无似前名色。未据声明。遽准革除。恐滋奸商私漏。应行该督。会同＜??渒＞筏经由各关。悉心另议。一、川楚木＜??渒＞。判开青柳若干。多寡滋弊。请定画一等语。查木植大小不同。故税额、有杉木青柳之别。例内开广木税、在十五六两以下者。不判青柳。百两以内者、判青柳三分。百两以上、至数百两者、判青柳四分。向以税银多寡。定青柳之分数。应如所奏。按则遵行。如关役不遵例丈判。查出重治。一、招木、槁木、零木、三项名色。原当点明根数。照则实徵。今龙江关、相沿外加收税。请革除等语。查招槁等木。系行＜??渒＞必需。应如所奏。照实徵收。禁革虚加增派。一、牮木。应计数、分别上、次、科纳。每＜??渒＞牮木、以防浅搁。其税五倍于杉木。向恐奸商于近关私拆装＜??渒＞。是以量行加算。立法究属未妥。请止就实数点算。照上次科则。计根徵收等语。应如所奏。将量加之处禁革。仍刊晓谕。如私拆装＜??渒＞。避重就轻。该商治罪。一、城门进出货物。税在五分以下者酌免。请将应免税物。分别贵贱。敕部议覆遵行等语。查西新户关税例。题定五百余条。亦有贫民日用所需。而实商贾大总兴贩者。若五分以下概免。恐分带滋弊。应令该督。会同监督、体察风土情形。何项应免。分款册报另议。一、徵收零星货物便票。难入大单。无从稽考。请酌设小亲填簿数十本、以便登填等语。应如所请。令该监督、酌定若干本。俟领正项亲填等簿时。一并佥差。赴部请领。一、厘定饭银款项。据晏斯盛以革除加一饭银请。该督又以耗羡已并入正项徵收、不应另有饭银。请饬部再加详议。又监督四格、以该关耗羡、尽收尽解、即系正项。至于吏胥。及大使员役。原有加一加二饭食菜果衙规。照验单票银钱。从前曾奏留加一饭食。系于加一加二内。酌减存留。去多存寡。并非另立复增。未可革应留之饭食。而动亏正项之盈余等语。应如四格所奏、照旧办理。但不许加一之外。稍有索扰。一、负贩营生之物。每早进城纳税。及晚货卖未完。出城、免其重收。大商整贩、隔日出城、不在此例。又零油小篓、与磁坛相等。牛马尾税、与冰片不同。聚宝、朝阳、龙江、各司。水旱路各别。成例相安已久。未便更张等语。应如该督所奏、照旧办理。其晏斯盛请厘正之处、毋庸议。一、地亩钱粮。应有司承办。从前五城地租。亦归关督催徵。晏斯盛请令划交上元、江宁、二县。照民赋徵收。应从其议等语。应如所请查办。一、该关盈余。岁约十余万两。今议革除各条。则盈余不及前数。并陈明等语。应令该监督据实收报。毋启胥吏侵渔。以多报少之弊。从之。　　

○是日。上驻跸南红门行宫。翼日如之。　　

○丙午。上初行大阅。总理演兵王大臣、暨八旗领操都统等。帅将校、军士、甲胄出营、成列。侍卫、内大臣、骑而导。上自行宫发驾。声炮三。铙歌大乐作。奏壮军容之章。领侍卫内大臣二人后扈。侍卫班领、率豹尾班、执枪、佩刀、弓矢、骑而从。驾至南苑。御晾鹰台圆幄。躬擐甲胄、佩刀、出。属櫜鞬。乘马。试射。连发五矢、皆中的。兵部堂官。甲胄、骑而导。内大臣、侍卫、前后扈从。总理王大臣、满大学士、咸甲胄、骑而从。上亲阅队伍。入自左翼。由列阵中路行。经骁骑、护军、前锋、诸队而南。火器营、诸队而北。周阅毕。迺还。下马。释櫜鞬。御晾鹰台帐殿。豹尾班、三旗侍卫、分翼列侍。建黄龙大纛二、于帐殿左右。陈亲军海螺十二、于纛前。内大臣、侍卫、亲军、罗列环侍。执事王公大臣、满汉九卿、分翼序立。八旗传宣官、骑而列于台下。侍卫、每翼六人。骑而列于传宣官之前。兵部尚书奏鸣角。銮仪使率鸣角军进。蒙古画角先鸣。台上下海螺、以次递鸣。达军阵、军中画角海螺毕鸣。传令海螺以次退立于台下。军中三举炮。迺伐鼓、行阵。舁鹿角、整列而进。每进、以十丈为率。鸣金。乃止。一字列阵。麾红旗、则枪炮齐发、各一周。鸣金、迺止。再伐鼓、整列而进。鸣金、麾旗、发枪炮、如初。如是者九。第十进、枪炮连环齐发、无间。鸣金、迺止。八旗开鹿角、成八门。首队前锋、护军、骁骑、各整列。以次出、至鹿角外。次队随之。火器营列于后。既成列。鹿角门阖。八旗齐鸣螺。呼噪而进。两翼协队、皆雁缀以进。军中鸣金、迺止。殿后之八旗火器营枪炮。护军、骁骑、及首队前锋、护军、骁骑、各列于本旗大纛之下。鸣螺。振旅而还。八旗汉军、分鹿角为八行。本旗都统、建龙纛、整队而还。首队兵、殿后兵、各以次鸣螺、结队徐还。退列于初成列之地。兵部尚书奏大阅礼成。上出帐殿。入御营。释甲胄。铙歌清乐作。奏鬯皇威之章。内大臣侍卫等、释甲胄、扈从还行宫。声炮三。将士各释甲胄、归营。是日、赐每旗馔筵五十席。猪二十。羊二十。并薪炭等物。谕总理大臣曰、武备一道。乃国家紧要之事。务于平素。演习技能。整齐器械。讲究兵法。使成健壮。皇考以武备关系甚重。蒙颁训谕。雍正六年阅兵之时。皇考施恩王大臣官员、以及兵丁。皆有赏赐。朕敬遵皇考圣意。定为三年一次阅兵。今看阅各兵。进退整齐。朕甚喜悦。著交总理大臣等。照雍正六年之例。查明奏闻赏给。寻加赐在事大臣官员等貂皮、银、俸、及兵丁等银、有差。　　

○丁未。上行围。　　

○吏部议准江西巡抚岳浚疏称、请将玉山县之营盘司巡检、改驻太平桥。其原辖之二十九都等地方、归并童家坊县丞管理。德化县之城子镇、添设巡检一员。专司镇务。并管赤南二乡、及白沙、团洲、等、沿江地方。其大姑塘巡检。仍令专管关口、并沿江一带仁贵乡逃盗等事。至河泊所官、请裁汰。其所管湖课、归并江防同知经理。余干县县丞、移驻瑞洪镇、并兼管鄱湖采草船只。应如所请移驻分设。从之。　　

○准噶尔部人巴雅尔齐里克、特穆尔、来降。赏给安插如例。　　

○戊申。上自南苑还。诣皇太后宫问安。　　

○谕曰。那苏图报丁母忧。江南总督印务、甚属紧要。著吏部尚书郝玉麟署理。郝玉麟、现由闽省进京。著吏部、即速行文前去。郝玉麟于何处接奉谕旨。即由彼处赴江宁新任。　　

○己酉。上御乾清门听政。　　

○谕大学士等、朕闻湖广荆州将军衮泰。令右翼副都统、于本年十月内、带领八旗官兵。自荆州起程过江。至洞庭湖边一带地方行围。操练兵马。湖南巡抚冯光裕、以荆州官兵、从无越境赴湖南行围操练之事。恐百姓不知来由。心怀惊恐。转饬布政司、出示通行晓谕。朕思八旗驻防弁兵、于秋成之后、行围操演。亦农隙廛武之义。但只应在就近常到之地。若越境远行。不但居民以为罕见。即弁兵路费、亦觉繁多。至于冯光裕、唯恐骚扰百姓。只应知会将军等、严加约束。今饬令藩司出示晓谕。恐百姓因此生疑、转起惊慌之意。此一事。衮泰等、与冯光裕、办理均未妥协。爰降此旨、特行训谕。并令各省将军、及督抚等、共知之。　　

○谕曰、杨＜?王宏＞、著回凉州总兵任。固原提督印务、著韩良卿署理。肃州总兵印务、著李述泌署理。　　

○庚戌。山东道御史宫焕文、参奏河南巡抚尹会一、抚豫三载以来。审谳多有舛错。盗劫渐至频闻。管兵全无实力。疲玩不振。诚恐贻误封疆。请另简贤员、急为整饬。谕曰、尹会一、自任豫抚以来。属员怠忽。不知畏惧。其谳狱弭盗、多未妥协。今年豫省各属、被水灾重。所办赈恤之事。亦未尽善。实少干济之才。不胜巡抚之任。但其人忠厚谨慎、非有心误公者可比。著解任来京。候朕降旨另用。河南巡抚员缺。著兵部侍郎雅尔图补授。至于国家设立言官。原期公直敷陈。有裨政治。不得摭拾浮词。妄逞私意。若内外大臣中、确有劣迹。应入弹章者。指实参奏。方为无忝厥职。御史宫焕文、所参尹会一之处。皆朕所洞悉。并非别有私心。甚属可嘉。著交部议叙具奏。寻议、宫焕文纪录二次。从之。　　

○工部议覆仓场侍郎宗室塞尔赫等。议得御史博尔和。条奏各款。查北河挑浚淤浅。俱系随时雇募民夫。成例甚善。改为河兵。殊未妥协。又该御史称。岁修工程。皆系主簿。吏目。承办。以微职任重事。一遇冲决。即加以重罪。难偿其失。请裁汰。查通州添设主簿吏目二员。专司修浚巡防。屡经定议。未便遽裁。应毋庸议。得旨、主簿。吏目、著照博尔和所奏裁汰。余依议。　　

○以领侍卫内大臣镶红旗满洲都统哈达哈、管理火器营事务。　　

○以四川威茂协副将马化正。为云南永北镇总兵。　　

○辛亥。以福建台湾镇总兵章隆、广东左翼镇总兵何勉、对调。　　

○壬子。上诣皇太后宫问安。　　

○以兵部尚书杨超曾、署理吏部尚书。吏部右侍郎陈大受、为安徽巡抚。　　

