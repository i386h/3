<!-- { "loadSidebar": true } -->
○己巳。吏部奏、更定外任题升题调署事实授各事宜。一、题请升署官员。任内除降级降职革职留任。及承追督催停升徵收等案外。但有住俸缉拏停俸罚俸处分者。俱准保题。惟奉旨题补之缺。不论何项参罚。有无事故。并越衔保题。一体拣选请旨。至题升官员。自知县以上。俱应送部引见。一、题请调补调署官员。其任内除降革留任例有展参、及督催分数钱粮承追亏空赃罚等案外。俱准保题。惟奉旨题补之缺。亦应一体拣选请旨。再、官员对品调补。惟知州调直隶州。及因不能胜任调简者。仍应送部引见。一、题署官员。如系衔缺相当。衔大缺小者。任内有降级降职革职留任等案。俟开复后具题实授。衔小缺大者。任内有降革留任。及承追督催停升徵收等案。俟销案后具题实授。至官员任内有此等案件。该抚以员缺紧要题请。奉旨允行者。题请实授时。仍将该员与例不符之处。于本内声明请旨。再、衔小缺大者。应于题请升署时送部引见。实授时毋庸送部。河工各员。除候补候选。因事降调。其奉命发往时。指明以何项官员试用。实授时毋庸送部引见外。如命往酌量试用。及照例先行题署试看。与督抚以要缺需人题请署理者。均于实授时送部引见。一、题补官员。应照保荐卓异之例。俟部覆奉旨后。行文知照该抚。再行给咨送部引见。从之。　　

○命大学士鄂尔泰、仍管兵部事务。　　

○转工部右侍郎张廷瑑、为工部左侍郎。起革任工部左侍郎韩光基、为工部右侍郎。　　

○辛未。上诣长春仙馆、问皇太后安。　　

○谕、朕因大学士嵇曾筠、谙练河务。曾降谕旨。俟到京后。往来畿辅。与该督等、商搉河道机宜。会同经理。不意其患病身故。直隶河工。关系紧要。即著河道总督顾琮、直隶总督孙嘉淦、悉心办理。务期除水患以臻实效。　　

○壬申。以礼部尚书赵国麟、为大学士。调户部尚书任兰枝、为礼部尚书。以刑部右侍郎陈德华、为户部尚书。内阁学士梁诗正、为刑部右侍郎。　　

○癸酉。故大学士嵇曾筠遗疏闻。得旨、大学士嵇曾筠。才品优长。老成练达。久任河道总督。懋著勤劳。继膺浙督之命。经理海塘工程。渐次就绪。朕心嘉悦。念其外任多年。宣召入阁办事。旋闻身患痰疾。精力衰颓。特遣伊子嵇璜回南省视。并颁参药。准其回籍调餋。以俟痊可入都。嗣闻病势加剧。正遣太医驰往疗治。不意溘焉长逝。深为伤悼。其应得恤典。该部察例具奏外。著加赠少保。加祭一次。以示恩礼大臣之至意。　　

○大学士等议覆、大学士仍管川陕总督事务查郎阿疏请、宁夏照甘省土方之例。增款开捐。窃思宁夏被灾甚重。业已蠲赈备施。自不惜更发数百万帑金。为善后事宜之用。若欲藉此捐项银两。通商聚货。恐难遽有成效。且甘省土方。自雍正十年秋季。至乾隆元年春季止。仅收过银十三万三千余两。粮十五万三千余石。即使增款。为益无几。所请似不可行。其本省各省绅衿富民中。有情愿捐赀。赒济户口。修葺工程。与有益地方等事。应令呈明该督。准其办理。事竣题请叙用。从之。　　

○甲戌。谕、据侍郎班第等奏称。宁夏所有滋生本银二万两。又利银八千余两。俱已借给官兵。请分为五十个月扣完。但现有应扣驼价。及借支藩库收拾军器银两。应请将此二项应扣之银。暂行停止等语。此次宁夏地震甚重。与寻常被灾者不同。朕心深为悯念。前已降旨。将宁夏、宝丰、新渠、等处。新徵旧欠。俱行豁免。其满洲官兵。所有应扣驼价。及借支藩库收拾军器二项银。共一万九千八百余两。悉著豁免。至所借生息银两。可分为五十个月扣清。但生息银两。系永远裨益之项。不可空缺。今因一时急需。借给官兵。著班第等、将动用何项银两。即行照数补足。以资生息之处。妥议办理奏闻。余俱照班第所请行。　　

○大学士等议覆、直隶总督孙嘉淦奏、永定河南岸寺台之坝。移于曹家务。北岸张客之坝。移于求贤地方。各改建草坝。业与河臣顾琮会勘。意见相同。自可无庸置议。惟金门闸石坝。原议八分过水。但一年以内。八分之水。亦不多有。应如所请。于金门闸之下。长安城地方。添筑草坝一座。定以四分过水。其草坝引河。不必另挑。即浚归金门闸引河中。郭家务坝面。该督勘明俱系素土。难资捍御。亦应加筑灰土鉴一道。至建设各坝。工难速竣。请于郭家务以下七工冰窖地方。量开旱口。用埽裹头。俾洩凌麦二汛之水。自属先事预防。但汛水涨发之时。水势作何归宿。有无妨碍民田庐舍。仍令该督等、妥协办理。其半截河以下。引河堤埝。应量为减省之处。亦令详筹分别奏闻。从之。　　

○工部议覆、大学士仍管川陕总督事务查郎阿奏、修理宁夏城垣衙署各工。请部中拣选谙练之员。来宁确估。查宁夏工程。督理既有专司。协办复有各官。若行再派京员。转恐各怀意见。应仍责令原派官妥为办理。得旨、此次宁夏各项工程。甚属繁剧。照该督等所请。著六部每部各派贤能司官一员。会同地方官。共理一切估修事务。事竣后。著该督将伊等勤敏之处。声明具奏。余依议。　　

○乙亥。上奉皇太后还宫。　　

○诣大高殿行礼。　　

○诣皇太后宫问安。　　

○谕、据钦差侍郎班第、大学士查郎阿等奏称。原任提督俞益谟之子、中卫县武生俞汝亮。因见宁夏地动。民人困苦。情愿捐出制钱二千串。银一千两。羊一百五十只。当铺内所存皮棉夹衣二千九百八件。以为灾黎疗饥御寒之用。臣等已将银钱衣服等件。择民人之极贫者。按名散给。理合奏闻等语。俞汝亮谊敦桑梓。念切灾伤。好善乐施。急行拯济。俾贫民免于冻馁。甚属可嘉。著从优授为守备。交与大学士查郎阿。以相当之缺。即行题补。　　

○大学士赵国麟、以病躯不克供职。奏请另简。得旨、赵国麟特简用大学士。应遵旨供职。不必恳辞。　　

○兵部遵旨议奏、各省设有墩汛地方。令该督抚提镇等、度其兵额缺少之处。即行拨补。仍饬该管官弁严加查察。如有离汛偷安者。兵丁责革。官弁分别议处。从之。　　

○是日起。上以祭社稷坛。斋戒三日。　　

○丙子。赏给北路换班副将吴开增总兵职衔。　　

○丁丑。议政大臣议覆、钦差兵部右侍郎班第奏、宁夏满城。旧址低洼。重建难期巩固。应如所请。移于汉城之西十里。平湖桥之东南。亟为改筑。其筑城所圈民地。按户给价。得旨、依议速行。　　

○是月。直隶总督孙嘉淦奏报瑞雪沾足。得旨、此次瑞雪。实是天恩浩荡也。京师亦同。但目前尚不可稍存肆志也。　　

○又奏、前与河臣顾琮会议。于金门闸之下。添建草坝。其引河、即浚归金门闸引河中。今臣节次相度。坟冢不难迁徙。村庄亦非顶冲。已令河员循此故道。挑浚引河。新建草坝。四分过水。因其水流形势。施移避捍卫之功。一二年间。城垣村堡。保护完固。然后开通草坝。使水大出。故道由是全复。得旨、若果能如是。诚为善举。但今尚不可必其如此。且试为之。尚当留心善后之策。　　

○两江总督那苏图奏、丹阳、丹徒、运河挑竣。得旨、所奏俱悉。此河若得深通。于粮艘米船。不无裨益也。　　

○又奏、苏抚许容丁忧回籍缘由。得旨、朕一闻许容之奏。即命徐士林前往代伊。而徐士林过于固执。又复具摺奏辞。是使许容不及见父生面者。非朕之过。乃徐士林之罪也。将此旨寄彼。令彼观之。　　

○江南河道总督高斌奏、运河自上年十二月。全清入运。上游日见宽深。下游并无淤塞。高堰最险之处。系新石工六千余丈。其旧石工裂缝无多。必须春融冻解。兴工儹修。方能完固。至于清口之清黄交汇。运口之分淮入运。现今情形。实无清水减力黄水倒灌之患。以及惠济闸。与运口之草坝。水溜亦不湍急。专俟今春重漕出口。全数渡黄之后。群疑可以尽释。得旨、卿能如此担当。实足以慰朕念。但亦不可稍存固执之意。　　

○漕运总督托时奏、丹阳丹徒仪徵等县。开河筑坝。请将苏、松、常、泰、五府州粮艘。展限一月。江、广、两省粮艘。展限半月。得旨、若展限过多。又恐抵通有误。若不准展限。又恐难于办理。可与总督那苏图、总河高斌、详加妥议。一面办理。一面奏闻。　　

○浙江巡抚卢焯奏、嘉兴七县钱粮。每亩一钱一分七厘。至八分三厘不等。漕米每亩自一斗三升八合。至一斗一合七勺不等。加以漕截耗羡、并地荡等银。赋重与湖属同。今湖属既蒙酌减十分之二。请将嘉属一体酌减。奏入报闻。　　

○钦差兵部右侍郎班第奏、宁夏赈恤事宜。得旨、所奏俱属妥协。此非寻常赈恤可比。须极力为之。务期稍救灾黎。以补我君臣之过耳。　　

○又奏、宁夏派出巡查街道官兵。奉旨查明优赏。兹酌量将协尉四员。各赏银五十两。佐领六员。各赏银四十两。防尉十一员。各赏银三十两。骁骑校六员。各赏银二十两。领催亲军马甲一千一百八十一名。各赏银十两。共应赏银一万二千七百两。拨动库项。按名散给。得旨嘉奖。　　

○四川按察使李如兰奏、引见官员。应得餋廉。止应支十分之四。留六分给署事之员。其原官自交印至回任日期内。一体支给编俸。得旨、此奏俟朕缓酌之。　　

○云南总督庆复奏、滇铜运道。自东川起。由昭通过镇雄。直达川属之永宁。最为捷径。施工开辟。便可与咸宁两路分运。但由昭通过镇雄境内。有黔省数十里地方。插入滇界。请即拨归滇省管辖。又、自厂至东川。所经小江塘及寻甸一路。尚多阻塞。亦应一例开修。得旨、办理甚属妥协。可嘉之至。　　

○又奏、滇省煮盐柴薪。多向他处购买。工本愈重。灶户不免拮据。请于近井山场种树。以备日后樵苏之用。得旨、此亦可行之事也。但须极力查察。必使百姓不知种树之滋扰。而暗受种树之利益可耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十五　　


大清高宗法天隆运至诚先觉体元立极敷文奋武孝慈神圣纯皇帝实录卷之八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

