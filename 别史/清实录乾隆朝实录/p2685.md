<!-- { "loadSidebar": true } -->
○军机大臣等议奏、正白旗汉军侍卫兼佐领惟精。被庄头王达子、以逼索地银。并差马甲张士爵、收伊家产呈控。查惟精屡索王达子地银。嗣查出隐瞒园地。借端需索。不控官究。被控后、复因王达子许银服罪。具呈销案。应交部议处。张士爵、代惟精照看地亩。惟精差伊索银。即将王达子所存谷秸售卖。致成讼端。张士爵、应革马甲杖枷。王达子以旗奴控主。发驻防兵为奴。得旨、惟精屡向庄头王达子。勒逼地亩银钱。嗣查出隐瞒园地。并不当官控究。辄又借端需索。迨后呈控在旗。又因许给银两。具呈销案。甚为不顾颜面。军机大臣等、仅拟以交部议处。殊属非是。惟精、著革职。其惟精所有该庄头名下地亩菜园。俱著内务府、查追入官。至马甲张士爵。为惟精照看地亩。怂恿多方勒索。复至王达子家。将其谷秸什物。俱行变卖。以致酿成事端。前后皆伊所簸弄。甚为可恶。仅予枷号鞭责。尚不足蔽辜。张士爵、著革去马甲。发往乌噜木齐、充当苦差。王达子隐匿地亩。而复行贿诬告。所定之罪原当。余依议　　

○戊午。祭大社大稷。上亲诣行礼　　

○谕曰、现充文渊阁检阅之内阁中书八员。于朕御文渊阁时。应行站班。俱著赏戴朝珠　　

○又谕曰、户部议覆、李侍尧等奏、滇省裁减炉座。撙节铜觔。并查明各铜厂炉欠。将可否邀免之处。请旨二摺。所有厂欠未完无著银、八万四千三百余两。又厂欠经放之员、产尽而上司亦无可著追银、三万三千九百六十四两零。又销过铜价厂欠在十分之一以内银、十八万二千九百九十七两零。俱著加恩豁免。余依议行。此次查办之后。期于彻底清厘。使将来新案、年清年款。不许复有丝毫拖欠。该督抚务须董饬属员。实力整顿。一切那抵弥缝之弊。严行杜绝。如敢仍蹈前辙。除将厂员、及该管之道府等。严行治罪外。惟该督抚是问　　

○又谕、豫省河工。堵筑漫口。现在尚未竣事。著于部库内、再拨银一百万两。解往备用。该部遵谕速行　　

○又谕曰、江南淮扬道松龄、因降调送部引见。见其人现在患病。未必即能就痊。即令回任。于河务亦未必有益。松龄著解任、留京调理。其淮扬道员缺紧要。著萨载即于河员内。拣选一员奏补　　

○谕军机大臣曰、袁守侗等奏、二十八日寅刻。东坝门埽、忽又蛰塌。直冲西首正坝。水势愈猛。至黎明时、逐段松动。共塌开口门四十八丈等语。此亦无可如何。并据阿桂奏、二十八日午刻。已抵工次。一二日内。即公同商酌一可望有成之策。再行迅速奏闻等语。阿桂此行。竟似朕有先见者。大工屡办未就。多一人心思。于事自属有益。看来此次所办工程。既用兜袖之法。理应稳固。何以复有蛰塌之处。或两坝虽如法兜做。而所下之埽。本不甚宽。坝身不能厚实。虽层层压土。而不能逐个帮镶。在急溜中。势仍单薄。易于摇动。故不能得力。或当于下埽时。设法帮厚。不知其事可行否。试询之南河谙工将备。悉心讲求之。至朕连日所疑者。总在顺堤北之拦黄坝。似大溜至此。不能下注。激回溜势。趋逼南岸口门。甚足为患。其受病自在于此。业已两次传谕。令伊等妥酌而行。阿桂可即勘度情形。并与袁守侗等、详细讲求。如应从急则治标之法。切勿惮于改弦。著即速妥议具奏。至该处屡次施工未就。总由口门之水太深。下埽猝难到底。且闻坝根沙性浮活。水每从根搜汕翻花。不可不思变计。乃于急溜汹涌之中。屡属茭楗。与水争势。徒费工作。而不能收功。实为失算。盖漫口之下。业经大溜跌落刷深。势不能冀其复浅。而水过沙浮。日久愈甚。亦不能使之坚实。是在彼处施工。终属无益。朕意或于口门外。距堤稍远。择水势平缓处所。另行接堤筑坝。较之在漫口下埽。难易若何。可熟酌为之。若可行、当于口门收小时。或用兜袖之法。必应两坝、较今坝加宽培厚。虽所费不免过多。但多费而工可速成。较之徒费而事无把握者。其得失利害。晓然可见。现在又谕户部、拨库帑一百万两。解往豫省备用。无虞工费不足。阿桂可即与袁守侗等、确勘熟筹。若应如此办理。即一面兴工。一面奏闻。至阿桂所奏、漫口之下。水已先由漫口。旁溢引河。即不能掣溜。自不如在上游、另寻减水之法等语。其言甚属有理。朕于上年十二月间。阅高晋等进到图样。觉现挑引河处。距漫口太近。且不得势。必系伊等止顾惜费。未能将河形大势。通盘筹核。因于图内、用朱笔标示。传谕伊等。第因引河既已办定。止可为成事不说。今阿桂此奏。与朕前此指示处。似觉相合。著即将朱批原图。仍行发往。令阿桂与袁守侗等、详细体勘讲究。将应作何施工。可望有成之处。切实具奏。如果必应更张。似不当仍为守株之见。阿桂办事。必不孟浪。袁守侗等、现今皆茫无主意。亦不虑其回护也。将此由六百里加紧传谕知之。仍即将询谕筹办各条。迅速议定。由驿驰奏　　

○己未。春分。朝日于东郊。遣豫亲王修龄行礼　　

○上御乾清门听政　　

○以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官德保、嵇璜、进讲论语先之劳之请益曰无倦三句。讲毕。上宣御论曰。此夫子为子路言先之劳之者。似为有司亲民者而发。而人君为政之道。亦实不外乎此。盖君与臣、其职不同。而为民为政则同。先之以孝弟。固君臣所应同者。至于循阡陌。劝农桑。乃臣之事。而非君所宜亲者。然则君可以不劳乎。朝乾夕惕。宵衣旰食。又何以云乎。是则君有君之劳。臣有臣之劳。臣之劳、即所谓循行劝课。劳其身之事也。至于君之劳。则所谓敬天勤民。敕几求贤。先天下之忧而忧。其劳盖有不可胜言者。而皆劳其心之事也。设厌其劳而图逸。虽不乏一日之乐。而将贻百世之害。是则夫子一言。而具万世君臣为政之大要。若夫无倦。则益申乾象天行不息之义。与公旦无逸之训相发明。非徒为子路好勇。而戒其不能持久而已也。讲官暨侍班官跪聆毕。兴。直讲官阿肃、董诰、进讲易经自上下下其道大光二句。讲毕。上宣御论曰。自上下下二语。非申明损上益下而言也。夫既损上以益下。民之说之。自无穷极。其为益也更有何言。盖自者、由也。自上下下。重言为上者。应不自恃居崇高之位。每虚已撝谦。尊贤纳谏。纵能而视若不能。已治而恒如未治。延访必以精。明达必以遍。虽刍荛弗遗焉。斯乃由上以下其下。而其道有弗大光者乎。或曰、如此则益彖祇为为君者言之乎。曰、易无不该。且一邑有一邑之上下。一家有一家之上下。推是道也。孰无自上下下之理。而吾在君言君。惟引以为已鉴耳。讲官暨侍班官跪阴毕。大学士于敏中、协办大学士英廉、奏曰。皇上乾行不息。谦尊而光。首庶物而宵旰惟勤。集众善而壤流并蓄。洵作所于无逸。受益于有容矣。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上还宫　　

○谕曰、文绶奏、荣县、富顺、地方。访有奸民惑众之事。分饬司、道、前往各该处。率同该府县等。严速查拏。并亲赴督办。已将收受伪照之毕登臣。及造谋为首之罗朝臣拏获。又续获要犯龚海、吴怀应、邓朝玉、及供出夥犯共五十一名。又起获绫片执照。及黄布小旗。共五十九件。现在根究严缉。研讯确情。从重办理等语。奸民胆敢假造旗记执照。捏写伪职。传布邪言。招人入夥。不法已极。该督一闻禀报。立即亲往该处。督同道府等。严速查拏。于数日内。将首夥各要犯缉获。并究明造谋纠夥惑众各情节。所办甚为妥速。文绶、及该道德克进布、陈奉兹、陈燮等。俱著交部、照勒尔谨办理河州王伏林一案之例议叙。所有荣县知县符兆熊。首先访拏破案。甚属可嘉。著于事竣时。送部引见　　

○又谕曰、乌珠穆沁亲王朋苏克喇布坦。来京病故。著加恩赏银三百两。照例遣侍卫祭奠　　

○转吏部右侍郎王杰、为左侍郎。以户部右侍郎刘墉、为吏部右侍郎　　

○以通政使司副使袁芳松、为大理寺卿。原任礼部左侍郎降三级调用玛兴阿、大理寺少卿江兰、为太仆寺卿　　

○庚申。上诣大高殿行礼　　

○诣恩慕寺行礼　　

○诣安佑宫行礼　　

○幸圆明园　　

○谕、据常青等奏、上年随往盛京官员兵丁等。换回商都、达布逊诺尔、达里刚爱、牧场马。一万一百七十七匹。驼、一千二百六十四只。因路途遥远。倒毙者多。请于此次十分之中。准赏倒毙二分。后不为例等语。昨官兵等、所换太仆寺马、三千九百余匹。业已加恩、宽免一半。今常青等所奏、商都、达布逊诺尔、达里刚爱、牧场马驼。亦系向盛京官员兵丁等换回者。著加恩、亦照太仆寺牧场马匹之例。宽免一半　　

○谕军机大臣等、据文绶奏、荣县、富顺县、有奸民毕登臣等。传布邪言。捏造伪印。招人入夥。即自省起程。驰赴该处。督同该司道等。严速查拏。已将首夥各犯缉获究审等语。所办甚好。已另降谕旨。将该督等交部议叙矣。奸民敢于光天化日之下。传布邪言。捏造印照。散给多人。纠夥不法。其情罪实为可恶。不可不尽数拏获。从重治罪。至所称朱天龙、其里居踪迹。尤宜根究明确。严缉速获。毋使首恶得以漏网。著传谕文绶、务将匪夥各犯。严加审讯。务得确情。并于定案时。多办数人。大示惩创。俾共知儆畏。仍当一面奏闻。一面即行正法。勿使凶徒稍稽显戮。将此由五百里谕令知之　　

○辛酉。谕曰、吏部奏请、将四库馆效力年满议叙人员。严加考试。分别核办。所奏是。应如此办理。此项在馆人员。虽系自备资斧效力。而议叙实不免过优。殊非慎重名器之道。朕原因四库全书。卷帙浩繁。既办一大事。即不能计及小节。略予从优。非不知其中有些微小弊也。但思恩施固当令均沾。而录叙亦不宜太滥。况人多即流品混淆。自当明示区别。嗣后此项议叙人员。著照部议、汇齐五十名。奏请考试一次。惟是伊等写书时。大率倩人代缮。其本人字画。未必悉能工楷。将来考试时。著派出阅卷大臣。稍为宽取。不必照正考之例。过于精核。以示格外体恤之意。其有不到、及倩人代作诸弊。仍著照部议严察　　

