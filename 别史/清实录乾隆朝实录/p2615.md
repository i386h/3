<!-- { "loadSidebar": true } -->
○己巳。清明节。上躬祭泰东陵　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○命皇十五子颙琰祭端慧皇太子园寝　　

○祭先蚕之神。遣妃行礼　　

○大学士于敏中奏、同考官评阅朱卷。乾隆三十六年。部议改用紫笔。查紫与朱、其色相近。易滋弊混。请仍改用蓝笔。其内收掌、及书吏。并一体更正。至内帘监试。应仍用紫笔。从之　　

○是日、回銮。驻跸秋澜村行宫　　

○庚午。驻跸半壁店行宫　　

○辛未。孝贤皇后忌辰。上命皇十五子颙琰祭孝贤皇后陵　　

○河东河道总督姚立德奏、黄河南岸近堤处。向有顺堤河形。自仪封至考城。绵长百里。河头旧有土坝拦截。上年漫塌入水。致河流分入。今须改筑草土夹坝。方可经久无虞。现已酌拨秸料。上紧镶筑。至现查曹单、商虞、仪考三厅、河势工料情形。俱各稳固。得旨、览奏俱悉　　

○陕甘总督勒尔谨奏、甘省连城、红山、二土司地方。因上年叠被灾伤。口食维艰。耔种缺乏。请照乾隆二十四、二十九等年例。赏借口粮耔种。每粮一石。折银一两。于麦熟后。分作三年扣还。得旨允行　　

○是日、驻跸黄新庄行宫　　

○壬申。谕、上年河南省雨雪短少。开封、彰德、卫辉、怀庆、河南、五府属。收成较薄。业经降旨加恩缓徵。入春以来。尤殷望泽。屡经传谕询问。据报得雨分寸。尚未一律深透。春麦既未及期播种。现在节过清明。麦苗难望秀实。农民祇可尽力大田。但春夏之间。尚不能即资接济。未免艰于口食。著加恩将实在麦地被旱之贫民。酌借一月口粮。并每亩借给耔种银六分。以资耕种。其开封等五府属、本年应徵钱粮。著再加恩。缓至本年秋收后徵收。又该五府属、上年出借仓谷。尚有常平民欠七万二千五百八十二石零。社仓民欠七万二千二百一十一石零。均著缓至来年麦收后还仓。以纾民力。其存仓社谷。并著随时借粜。俾市粮充裕。该抚务须董率所属。妥协办理。副朕轸念穷黎至意。该部遵谕速行　　

○又谕曰、郑大进奏、三月初五六日。据开封等处报称、各得雨三四五寸。虽卫辉府属未据报到。而天悭已破。种秋无虑失时等语。措词甚为失当。已于摺内批谕矣。雨泽偶有愆期。我君臣惟当动色相戒。以冀感召天和。而封圻大吏。为民请命。尤宜返躬思咎。恳吁天恩。一切将以寅畏。庶得仰邀渥泽。至天悭已破一语。迹涉游戏。在诗人拈弄笔墨。或偶一用之。何得于奏牍内妄为引用。殊乖敬谨之道。且即臣下有所求请。一时未即加恩。尚不得谓君为悭吝。岂有于设坛虔吁天恩之时。而漫为此言。其能邀福佑乎。郑大进一任庸劣幕宾。率意摭拾。不知检点若此。著传旨申饬。并著传谕各督抚等知之　　

○是日、驻跸潭柘岫云寺　　

○癸酉。上临礼烈亲王代善园寝赐奠　　

○军机大臣等奏、恭查乾隆十九年。皇上诣盛京恭谒祖陵。谒陵之日。用素服行礼。大祭之日。朝服行礼。盛京陪祀及执事大臣官员。有朝服者俱朝服。扈从王大臣等。俱穿蟒袍补褂。此次虽在二十七月之内。臣等前拟御用服色。亦系谒陵用素服。大祭用朝服。与仪注符合。至陪祀大臣执事官员。及扈从王大臣等。应请如十九年之例。报闻　　

○兵部议准、署漕运总督德保奏称、江安扬州卫三帮。事务纷繁。浙江杭严卫头帮、二帮。丁伍凋疲。请改为繁缺。宿州头帮。苏松镇海卫前帮。浙江台州卫后帮。丁裕事易。请改为简缺。从之　　

○旌表守正捐躯直隶吴桥县民高淑洛妻于氏。守正被戕山西乐平县民王端大妻窦氏　　

○是日、驻跸静宜园。至乙亥皆如之　　

○甲戌。谕、向来江省淮徐、淮扬、两道。因兼管河务。一切差委。俱不调派。所有河南之开归陈许道、彰怀卫道。山东之兖沂曹道三缺。亦系分管黄河南北两岸工程。修防紧要。必须该道往来工次。董率妥办。未便远离。嗣后著照江南之例。各该抚不得调派科场执事。及委署别缺。以重河防而专责守　　

○兵部议覆、本部侍郎金辉奏称、定例一等二等汉侍卫行走三年期满。以参将、游击用。参将、游击、并出。先用参将。三等汉侍卫四年期满。以游击、都司用。游击、都司、并出。先用游击。蓝翎侍卫四年期满。以都司、守备用。都司、守备、并出。先用都司。查参将游击都司守备并用。一人既有两途。即易启趋避之端。请将汉侍卫年满者。由该管大臣分别保送。其应用何官注册之处。由部带领引见候旨等语。应如所请。至其铨选章程。请嗣后遇应用侍卫月分。如记名参将人员俸深。即以参将拟用。如俸浅于记名游击者。即将记名游击者拟用。如本月祇有参将而无游击。仍以参将拟用。祇有游击而无参将。仍以游击拟用。倘二项俱无。即行过班。其三等及蓝翎侍卫记名者。俱照此办理。从之　　

○乙亥。上御演武厅、阅健锐营兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十二


大清高宗法天隆运至诚先觉体元立极敷文奋武孝慈神圣纯皇帝实录卷之一千五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。三月。丙子。上还圆明园　　

○丁丑。谕曰、李侍尧奏、临元镇总兵吴万年、坠马受伤。难望痊愈。请解任回籍调理等语。著照所请、吴万年、准其解任回籍调理。其临元镇总兵员缺。著陈大用补授　　

○又谕、据李侍尧覆奏、土夷改迁乌噜木齐、私开锁炼一案。查据贵州护贵东道吴光庭禀称。与湖南辰沅道王鸣、芷江县知县吴鐄、同在交界处所点收。均有锁炼。随移咨楚省。据该抚颜希深覆称、以楚黔二省。各执一词。已咨明乌噜木齐办事大臣。饬查夷人锁炼。究系何处私开。讯供咨覆等语。外省彼此推诿恶习。最为可恶可笑。已于李侍尧摺内批示矣。此案楚黔两道。果经当面点交。验明有无锁炼。何至日后更生枝节。乃因参奏查询。彼此推诿。延搁数月之久。外省陋习至此。不可不亟为整饬。此案除贵东道吴光庭、辰沅道王鸣、芷江县知县吴鐄。均著解任。管解来京。交军机大臣审明具奏。至颜希深原咨、称入楚首站。并无锁炼。及接滇省移咨不符。自应查讯属员。据实办理。即干涉邻省道员。亦无难奏明调往质讯。乃欲向无知土夷、取供定案。尤属不成政体。身任封疆者。岂应如是。颜希深、著交部严加议处　　

○戊寅。上诣安佑宫行礼　　

○谕军机大臣等、据杨景素奏、暹罗国郑昭、如于五月前。遣使赍禀到广。赶办事竣。尚可于七月间赴阙。若回禀到迟。当遵旨于九月间回銮后到京等语。杨景素已于二月二十一日。调补闽浙总督。并谕令将总督印务。交李质頴署理。即赴福建新任。令钟音即行回京。俟德保到闽后。将抚印交代。并令兼署督篆。杨景素再行来京陛见。均著遵照前旨行。所有广东省办理暹罗请封一事。著即面向李质頴、详悉告知。令其妥办。将此由四百里传谕杨景素知之　　

○又谕、昨据李侍尧奏、临元镇总兵吴万年、坠马受伤。难望痊愈。请解任回籍等语。现已降旨、令吴万年回籍调理。其所遗员缺。著陈大用补授矣。临元镇虽非边防要缺。但界接交趾。与寻常内地不同。著传谕李侍尧。俟该镇到任后。留心察看。是否尚能胜任。如或员缺不甚相宜。即于内地总兵内。酌量奏明调补　　

○又谕、昨据李侍尧奏、土夷改迁乌噜木齐。私开锁炼一案。业经降旨。将吴光庭、王鸣、吴鐄等。解任管押来京。交军机大臣审讯。并将颜希深、交部严加议处矣。此案颜希深接据属员所禀。入楚首站。并无锁炼。及接滇省移咨不符。自应据实查办。即干涉邻省道员。何难奏明调往质讯。并不妨亲往黔楚交界处所。面加查询。即可得其实情。乃仅以文移行查。任其彼此推诿。及见两省道员、互相诿卸。转欲向无知土夷、取供定案。更复成何政体。土夷经由内地州县。地名既不能悉知。委员亦不能识认。乃令其事后追忆。所供又岂足为据。此不过欲事归乌有耳。颜希深办理此事。何至糊涂取巧若此。著传旨严行申饬。所有楚省道员王鸣、知县吴璜。并著迅速先行隔别解京。倘稍有延缓。或令与贵州护道吴光庭见面。以致彼此串供。则颜希深不是更大。该抚不能当其咎也。将此由四百里传谕知之　　

○己卯。谕、各省保送补放佐领等官。但送拟正一人。惟察哈尔旗、将拟正拟陪并送。自防御以上等官。职分较大。若一缺仅送一员。甚不合宜。著兵部行文各将军、都统。嗣后补放协领、佐领防御。其拟正拟陪之人。俱著送京引见。朕补放拟正时。其拟陪记名与否。一并降旨。至伊犁、乌呜木齐等处。俱系边疆远方。可仍照旧例办理　　

○庚辰。谕军机大臣等、据索兴阿奏、开原县仓。现贮米、谷、豆、五万九千余石。盘查大数。虽属无亏。但该县仓廒。共一百四间。内三十六间。全行倒塌。其余墙壁亦多歪斜。木植曹

□少朽所贮米石。率多色变霉烂。询据该县称、历任详请重修。经府尹委勘驳查。以致办理迟缓请敕该府尹等、赶紧修建。其霉烂米石。即著落富察善等分赔等语。所奏甚是。已于摺内批示矣。开原县仓廒。既多倒塌。自应据详题请赶紧修葺。乃因委勘驳查之故。延搁累年。以致米多霉烂。富察善、铭通、实不能辞其咎。所有此项米石。即行查明数目。著落富察善名下赔完。仍将办理怠缓缘由。据实明白回奏。至该县存贮米谷豆石。全数实有若干。是否俱系额徵。向来作何支用。满贮廒座若干。据奏每廒贮谷八九百石、至千余石不等。合计五万余石之粮。不过数十间。已敷存贮何至一百余间之多。与其空廒不用。一任倒塌。何如按照存粮实数。酌留数十间。赶紧归并修葺。俾归实济。且省物料。开原一县如此。其余各州县。是否亦有似此者。著传谕富察善、铭通即行逐细查明。核实存粮数目应留仓廒间数。酌量上紧修盖。以节糜费而归实用　　

