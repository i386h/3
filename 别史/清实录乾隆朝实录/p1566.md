<!-- { "loadSidebar": true } -->
○议叙击剿和卓木霍集占得功之一等散秩大臣鄂齐尔等六十四员。二等委署前锋参领官明等七员。三等前锋参领委署翼长那进泰等八员。分别给予功牌有差　　

○是日、驻跸台麓寺行宫　　

○甲午。谕、刑部审讯制造库被窃金两一案。将看库披甲德义等、拟以杖徒完结。所办甚属错误。库金被窃。所关綦重。非将正犯务获治罪。无以示儆。披甲德义等、身司典守。本难辞责。且安知其非即偷盗之人。自应悉心根究。不得径援不能觉盗之律。减等发落。况律条所载。亦必其已获正犯。审明治罪。始可将值更者。以不觉盗减罪三等。今正贼并未得实。亦应将玩误之人。圈禁追诘。仍一面根缉正犯。方为允协。乃仅以并不知情一语。草率完结。而紧要案件。转籍通缉卸责。可乎。向来偷盗重案。多致悬搁莫结。未必不因此等办理因循酿成也。著将德义等、严行监禁。不时设法讯问。并移行步军统领、及五城、顺天府、各衙门严加躧缉。俟获有正贼。再将伊等按律治罪。刑部堂官。著传旨申饬　　

○谕军机大臣等、据伊勒图等奏称、解送伊犁屯田马牛驼只。令都司观德。守备王成学。加意牧放。乃所送五百四十九只。倒毙二百有奇。其余亦多疲乏。请将观德。王成学。交部严加议处。并将臣等一并议处。仍著落赔补等语。损伤牲只过多。乃该解员等、牧放水草。不得其宜之所致。与伊勒图等无涉。至阿桂据观德所报。即拨给马匹接济。更属办理妥协。著将观德、王成学、交部严加议处。余俱不必处分　　

○陕甘总督杨应琚奏、肃州威鲁堡安插吐鲁番回人。现有二百五十户。一千五十余名口。承种熟地一万五千三百六十余亩。户口日增。地亩有限。伊等闻爪州回人。迁回故土其年老者。亦有思归之意。臣前晤额敏和卓。亦云愿接济口粮。带回安插。拟即于本年秋收后。令该千户珈如拉等带领。仍委员照看起程。送至哈密。并先期知会吐鲁番公素赉璊。前来接济。其所遗地亩。招募承种。于内地民生。亦有裨益。得旨、军机大臣议奏。寻议。肃州所住回人。自雍正四年内附世宗宪皇帝赏给安插。不徵赋税。至乾隆二年。生齿日繁。又赏可耕荒地。减半给耔种农具。但所有户口。较初附时。已增一倍。自当筹画久长。今西域荡平。吐鲁番已成乐土。且可耕之地尚多。应照爪州回人例。准回故里。但所奏知会额敏和卓之子素赉璊之处。臣等愚见。该千户珈如拉之祖托克托玛木特。与厄闵和卓。俱被准夷凌虐。先后来归。今既迁回。应交该督等、酌量附近辟展之吐鲁番。可以耕牧之地。于今年秋收后迁往。并即于千户珈如拉、百户厄闵和卓、二人内、拣选一员。授为伯克。以一员副之。将来赋税。即由辟展大臣徵收。至沿途照料。交该督妥办。从之　　

○是日。驻跸菩萨顶行宫。至丁酉皆如之　　

○乙未。遣官祭历代帝王庙　　

○赐扈从王公大臣、并直隶、山西、官员等食　　

○谕、朕恭奉皇太后巡幸五台。一切供顿。俱颁自内府。丝毫不以累及闾阎。而除道清尘。未免有需民力。所有山西省经过及驻跸地方。本年应徵额赋。前已降旨蠲免十分之三。更念五台一县。治当台地。恩施宜渥。著将乾隆二十四年该县未完民借缓徵常、社、义、三仓谷一千四百余石。乾隆二十五年民借常、社、义、三仓谷四千三百余石。通行豁免。其各属二十四年夏秋偏灾之石楼。阳曲等、州县缓徵各年旧欠银三千一百余两。粮五万一千八百余石。谷八百余石。亦悉予加恩豁免。至夏秋偏灾案内蠲剩应分年带徵二十四年分银。一十九万四千四百余两。并著加恩蠲免十分之三。该抚鄂弼。查明出示晓谕严饬属员。妥协经理。务俾小民均沾实惠用示朕爱养黎元。有加无已之至意。该部遵谕速行　　

○丙申。孝昭仁皇后忌辰遣官祭景陵　　

○丁酉。上诣皇太后行宫问安　　

○谕、会试士子。由举人而拔为进士。衡鉴之司。较乡闱倍宜慎重。适阅该部请派同考官一本。所列率多考乡试主考时。列在三等未用。及向不知名。聊且充数之员。虽例载点过试差。及曾充房考者。俱不开列。似属公道。而不知其实为典校者一大弊端也。盖乡试简差。皆回避本省。其在藉子弟亲属。仍可入场邀中。若礼闱房官。定例子弟均应回避。其托故扣除者。想已不少。而又公然以为格于例。不复开列。独留劣等数人。俾以抡才。安望春闱之得佳士哉。且乡试既不碍桃李之收。而会试又可邀宗族之中。将世所称名实兼收。与孜孜为利。孰有甚于此者乎。即如眭朝栋甫有请去回避之奏。而分校已不列名。是平日之自号读书。方欲立朝持人短长。而顾身蹈猥鄙之见。不以为耻乎。嗣后凡遇会试。著将考乡试等第全单。随本呈送。以备检派。庶于重文衡。杜诡避。两有裨益。并将此通谕考官。举子。并知之　　

○谕军机大臣等、前据御史眭朝拣奏、请将今科会试回避举子。另行考试一摺。事属要誉。已降旨该御史交部严察议奏矣。著传谕熊学鹏。将凡应行开列总裁大臣、及内外帘执事各官。应行回避之子弟亲族。逐细查明。开具清单奏闻　　

○吏部议准。云贵总督爱必达贵州巡抚周人骥疏称、云贵两省。五年俸满之道。府。同知。通判。州。县。各缺。请照湖南之例。于俸满时。查明才守兼优者。保题以升衔留任。俟再满三年。察其政绩卓著者。题请升用。从之　　

○戊戌。赐扈从王公大臣。并直隶、山西、官员等食。　　

○军机大臣等议覆、山西巡抚鄂弼。盐政萨哈岱等奏、筹办盐务事宜。查河东自盐池被淹后。产盐不敷配运。成本日重。商力难支。以致引多课缺。运商视为畏途。民食亦不能接济。盐池近虽渐涸。而收刮新盐。必不能遂敷旧额。应如所请。将二十五年额引三十六万余道。宽至来年六月清缴。俾得渐次疏销。其续增余引十四万道内。准暂停领七万道。俟将来旺产畅销。酌量增复。再现在盐觔成本。每觔较从前定价后。增银六厘有零。是民间一斤之盐。已亏商人六厘之本。若于定价内。照数加增。又恐民间食贵。亦应如所请。每觔加价一厘。俾商人于成本之外。少获锱铢。分之虽少。积之则多。俟三年后。如果场价平减。奏明核删。从之　　

○又议覆、署绥远城建威将军舒明奏称、大青山之哈尔吉勒等十五峪地方。乃土默特蒙古喇嘛等祈福之山。且六十二佐领蒙古官兵。归化城之七处喇嘛等、牧猎滋息。及绥远城之八旗满洲官兵。演习射猎。牧放官驼马要地。该处办事大臣。屡请封禁。将私收地租之蒙古治罪。偷种之民人驱逐。积年总未办妥。今鄂弼欲将山内蒙古牧场三百余顷。准原私垦之民承种。租银分赏蒙古。惟是此项租银无多。土默特之无业蒙古喇嘛甚众。势难遍给。且偷种之田。散在十五峪中。穷乡僻壤。恐有奸宄藏匿生事。现据土默特参领三扎布等呈称、情愿于纳穆尔扎等处。换给未垦地三百余顷。与民垦种。酌定年限徵租。似属可行。其蒙古等应徵额粮。仍令照旧交纳等语。查哈尔吉勒地方所居百姓。岂皆私往遽占蒙古牧场。必系蒙古希冀获利。募佃取租。若如三扎布所请。将客民全行移赴纳穆尔扎等处。恐哈尔吉勒。不过徒存一牧场之名。一二年后。仍复图利招耕。且驱现住之民。尽令移徙。弃数十年所垦熟田。赴纳穆尔扎另垦。不特无裨生计。移拨亦殊不易。其应否指地换给。抑或严立章程。仍留耕种之处。请令鄂弼。舒明。查明妥议。得旨。此事著兆惠驰驿前往。会同鄂弼。舒明查办　　

○赏原任吏部侍郎田懋之母扁额缎疋。　　

○是日、驻跸台□(林□爻)□鹿□寺行宫　　

○己亥。清明节。遣官祭永陵、福陵昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○上诣皇太后行幄问安　　

○谕、从前两次巡幸五台。帐殿周庐。随常顿宿。今春泰奉皇太后前诣台山。巡抚鄂弼、于菩萨顶侧。建盖行宫。并于台□(林□爻)□鹿)□寺旁。添设坐起数楹以备安憩。虽臣子之谊。各尽其诚。而询其工料所。费。乃出自伊等养廉。夫朕既不许派累百姓。而各官养廉。原为办理公务、及薪水之资。今以之捐建行宫。则甚不可。著于存公项内、拨赏银二万两。以供鸠工饬材之用　　

○吏部等部议准、调任河南巡抚胡宝瑔疏称、郭店、亢村、博望、林水、保安、五驿。均距县城四五六十里不等。请将五驿驿丞。均令兼管巡检事务。并分别换给条记。从之　　

○户部议准、山西巡抚鄂弼疏称、绥远城搭放兵粮。积年借动城仓豫备军需谷、四万八千九百余石。均未买补。目下市价渐平。请动支地丁银。给该同知、于归化城及萨拉齐地方。乘时买补。从之　　

○以故湖南添平所世袭千总柳宏道子河图、世袭把总文国学子显举、袭职　　

○蠲免山东济宁州。兰山。郯城。二县乾隆二十五年水灾额赋　　

○豁免渡黄漂没之江西安福所帮旗丁曹伏受船粮一千石有奇。并恤淹溺副丁如例　　

○是日、驻跸大教场大营　　

○是月。署两江总督安徽巡抚高晋、江苏巡抚陈宏谋勘议、尚书嵇璜奏、请于邵伯运河东岸之金湾滚坝下。开挖引河一摺。查金湾坝、上承诸湖之水。为归江要路。缘坝下引河。仍应入金湾六闸。宣洩不畅。易至淤阻。应如所请。另开新河一道。俾减下之水。由董家沟直捷注江。又董家沟、石羊沟、廖家沟、三坝。均归江尾闾。现在坝底尚高。亦应如所请。各改低三尺。与芒稻西闸之底相平。臣等复查金湾坝。旧祇宽四十丈。不独坝面觉小。形势亦觉背流。请于坝北展宽十丈。以顺其吸川建瓴之势。又迤下东湾、西湾、旧设滚坝两座。减洩湖河之水。直注石羊沟归江。缘西湾坝下、引河仅长二百二十余文。即与东湾河合。非特水噎不流。且阻东湾之水。倒漾出运。应将西湾坝下引河取直。加挑三百二十丈。至太平桥、始与东湾水合。其董家沟坝。旧祇十八丈。应展宽十二丈。石羊沟坝。旧有耳闸两孔。应将矶心拆去。即以闸墙为滚坝裹头。旧坝只三十二丈。应展宽五丈四尺。廖家沟坝口。原宽十六丈。连年刷宽二十八丈。应就现宽丈尺。于东墙修建裹头。共宽四十四丈。各坝既经改低。又复展宽。其坝下引河。凡有高仰淤滩积土。酌量水平。一律挑切宽深。得旨、诸凡皆妥。如所议行　　

