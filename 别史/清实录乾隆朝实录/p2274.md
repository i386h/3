<!-- { "loadSidebar": true } -->
○谕、前经降旨。令各该督抚等、访求遗书。汇登册府。近允廷臣所议。以翰林院旧藏永乐大典。详加别择校勘。其世不经见之书。多至三四百种。将择其醇备者、付梓流传。余亦录存汇辑。与各省所采。及武英殿所有官刻诸书。统按经史子集。编定目录。命为四库全书。俾古今图籍。荟萃无遗。永昭艺林盛轨。乃各省奏到书单。寥寥无几。且不过近人解经论学。诗文私集数种。聊以塞白。其实系唐宋以来名家著作。或旧版仅存。或副槁略具。卓然可传者。竟不概见。当此文治光昭之日。名山藏弆。何可使之隐而弗彰。此必督抚等视为具文。地方官亦第奉行故事。所谓上以实求。而下以名应。殊未体朕殷殷咨访之意。且此事并非难办。尚尔率略若此。其他尚可问乎。况初次降旨时。惟恐有司办理不善。藉端扰累。曾谕令凡民间所有藏书。无论刻本写本。皆官为借钞。仍将原本给还。揆之事理人情。并无阻碍。何观望不前。一至于此。必系督抚等、因遗编著述。非出一人。疑其中或有违背忌讳字面。恐涉手干碍。豫存宁略毋滥之见。藏书家因而窥其意指。一切秘而不宣。甚无谓也。文人著书立说。各抒所长。或传闻异辞。或纪载失实。固所不免。果其略有可观。原不妨兼收并蓄。即或字义触碍。如南北史之互相诋毁。此乃前人偏见。与近时无涉。又何必过于畏首畏尾耶。朕办事光明正大。可以共信于天下。岂有下诏访求遗籍。顾于书中寻摘瑕疵。罪及收藏之人乎。若此番明切宣谕后。仍似从前疑畏。不肯将所藏书名开报。听地方官购借。将来或别有破露违碍之书。则是其人有意隐匿收存。其取戾转不小矣。且江浙诸大省。著名藏书之家。指不胜屈。即或其家散佚。仍不过转落人手。闻之苏湖间、书贾书船。皆能知其底里。更无难于物色。督抚等、果实力访觅。何虑终湮。惟当严饬地方官。勿假手吏胥。藉名滋扰。众人自无不踊跃乐从。即有收藏吝惜之人。泥于借书一痴俗说。此在友朋则然。今明旨徵求。借后仍还故物。于彼毫无所损。又岂可独抱秘文。不欲公之同好乎。再各省聚书最富者。原不尽皆本地人之撰著。祗论其书有可采。更不必计及非其地产。则搜辑之途更宽。方不致多有遗逸。著再传谕各督抚等、予以半年之限。即遵朕旨。实力速为妥办。陆续奏报。若再似从前之因循搪塞。惟该督抚是问。将此一并通谕中外知之　　

○谕军机大臣等、前因阿桂奏请添调黔兵。曾谕令图思德、豫行选派。听候咨调。今据图思德奏、业经挑选豫备。因念绰斯甲布兵数、似觉略少。或必须添兵集事。亦未可知。今军需已拨至一千九百余万。即因添拨黔兵。稍多费用。原所不惜。况黔兵既已豫备。未便遽令停止。设或将来仍复需用。又费周章。转致多延时日。著传谕丰昇额、将是否尚须添调。及应调若干之处。就近与温福、阿桂、札商妥办　　

○命户部左侍郎英廉、充四库全书处副总裁　　

○戊午。谕据达色奏、该处设卡。原以缉捕逃人。自三十四年拏获一次后。近年以来。并未有拏获之案。请严饬卡兵。伊亦不时亲往严查。并力捕缉等语。各处逃人甚多。而拏获者甚少。如库车、系叶尔羌、喀什噶尔等处回境冲途。为逃人所必由之路。乃数年以来。未经拏获一人。可见伊等平日。并不以严缉为事。即如伊犁、塔尔巴哈台等处逃人。定由乌噜木齐、哈密、巴里坤经过。叶尔羌、喀什噶尔等处逃人。定由库车、哈喇沙尔、辟展经过。伊等如果实力缉拏。断无不获之理。其不上紧缉拏者。皆由逃人经过。地方官兵、未经定有处分所致。嗣后各处拏获逃人时。著审明从何处经过。将该处办事大臣、并驻卡官兵。应交部议处者。即行议处。应治罪者、即行治罪。其承缉不力之大臣官兵、应作何处分之处。著交部详悉定议具奏　　

○谕军机大臣等、昨以各省采访遗书。奏到者甚属寥寥。已明降谕旨。详切晓示。予以半年之限。令各督抚等、作速妥办矣。遗籍珍藏。固随地俱有。而江浙人文渊薮。其流传较别省更多。果能切实搜寻。自无不渐臻美备。闻东南从前藏书最富之家。如昆山徐氏之传是楼。常熟钱氏之述古堂。嘉兴项氏之天籁阁。朱氏之曝书亭。杭州赵氏之小山堂。宁波范氏之天一阁。皆其著名者。余亦指不胜屈。并有原藏书目。至今尚为人传录者。即其子孙不能保守。而辗转流播。仍为他姓所有。第须寻原竟委。自不至湮没人间。纵或散落他方。为之随处踪求。亦不难于荟萃。又闻苏州有一种贾客。惟事收卖旧书。如山塘开铺之金姓者。乃专门世业。于古书存佚原委。颇能谙悉。又湖州向多贾客书船。平时有各处州县、兑卖书籍。与藏书家往来最熟。其于某氏旧有某书。曾购某本。问之无不深知。如能向此等人、善为咨询。详加物色。因而四处借钞。仍将原书迅速发还。谅无不踊跃从事。至书中即有忌讳字面。并无妨碍。现降谕旨甚明。即使将来进到时。其中或有诞妄字句。不应留以疑惑后学者。亦不过将书毁弃。转谕其家、不必收存。与藏书之人。并无干涉。必不肯因此加罪。至督抚等、经手汇送。更无关碍。又何所用其疑畏乎。朕平日办事光明正大。可以共信于天下。高晋等尤所深知。而其所隶州郡。藏书什倍于别省。徵访之事。更当向其责成。著将此专交高晋、萨载、三宝、务即恪遵朕旨。实力购觅。并当举一反三。迅速设法妥办。以副朕殷殷伫望之意。如有觅得之书。即行陆续录送。毋庸先行检阅。将此由四百里传谕知之　　

○以故奉恩镇国公弘昉子永扬、袭爵　　

○己未。上诣畅春园、问皇太后安　　

○定边将军大学士温福、参赞大臣都统海兰察奏、昔岭第五碉。形势高耸。若能攻得。则北面四碉。南面三碉。皆易得手。臣海兰察、连日带兵拏卡五座。造一炮台。与贼第五碉。相离不及一箭。运上三四号炮位。向碉轰击。贼碉大半破坏。十七日亥刻。官兵奋力鏖战。痛加歼戮。十八日黎明。遇雪少休。午间又复前进。逼挖碉根。复因雨雪不止。结卡歇息。再前奉谕旨。据阿桂所讯贼番伊什供词内、有听得功噶尔拉一路。打不进来。如今要退走昔岭等语。查此次进剿昔岭原因乾隆十三年、由布朗郭宗进兵纡远。是以改从功噶尔拉了口北边。开路而行。一过山梁。即金川贼境。在木果木山顶、察看形势。功噶尔拉了口。已在背后六七十里。若攻过昔岭。不特可至喀尔萨尔。并可径攻噶拉依。臣现已越过功噶尔拉。设法进取。并未敢将官兵彻退绕行。所有木果木一带地图。臣前经屡次绘进。自蒙圣鉴。谕军机大臣等、温福等奏、攻剿贼番第五碉情形。将领弁兵等、出力奋勉。均属可嘉。第因冰滑雪深。未能迅即得手。原不必过于焦急。渐即春深候暖。可望雪霁冰消。自更易于集事。温福惟当相机妥办。伫听捷音。至另摺覆奏、移营木果木一事。温福初至功噶尔拉。原期并力进攻。嗣以该处径窄碉坚。急难施力。因留李煦等、在彼牵缀贼势。自由间道绕至木果木、与海兰察合攻昔岭。奏到时、朕方嘉温福办理之得当。深为嘉悦。至阿桂前奏、金川贼番供词。毫无关碍温福之语、朕之传谕询问。亦以贼番既知温福等在彼彻兵。必心生疎懈。转可为出奇制胜之策。并未疑及温福之退怯不前。且温福自功噶尔拉。移营木果木。已由间道绕进六七十里即使仍退由美诺等处、再赴昔岭。亦不为过。朕实未因此稍存嗔责。温福又何必过于疑惧、多心若此乎。大臣委任军旅。为国宣劳。朕时加体恤。苟非实有大过。无不格外矜全。即平时有嫌之人。思欲逞私倾陷。其技俩焉能在朕前尝试。朕亦岂肯容其设计中伤。温福在军机处甚久。宁不知朕办事光明正大。而为此龂龂置辩乎。况将军等奉命剿逆。所办同系一事。原不宜稍分畛域。今正当紧急进攻之时。温福以大学士、膺将军之任。尤当有休休之度。岂可以此等事芥蒂于中乎。将此传谕温福、阿桂、务当共体朕意。努力办公。毋存私怨　　

○是月。直隶总督周元理奏、三月初四日。面奉谕旨。永定河南北两岸、堤里近根处。俱著种植卧柳。又堤内村庄。亦著一律栽种。当即传谕该道厅汛。乘时栽植。已据禀报清明前一律种齐。现令将每汛种柳若干。成活若干。查报。倘有枯损。即行补栽。又蒙谕金门闸挑水坝。再行加长。北村坝、求贤坝两处。照金门闸、各筑挑水坝。臣现督率道厅各员。相度形势。遵谕妥办。得旨。览奏俱悉　　

○狭甘总督勒尔谨奏、哈布塔海哈拉山等处。产有金砂。奉谕察看。是否可供开采。与阿拉善王罗布藏多尔济、会同商办。查金砂衰旺。试采方知。臣当即派同西宁府知府奎明、带佐杂千把各二员。兵役各十名。罗布藏多尔济、派同参领那亲、带领催二名。兵十名。于二月二十五日。同赴该处。公同履勘。试采两日。将民夫一百五十名。分为十起。每起采得金砂一钱者。赏银二钱。令该府逐日登记。半月汇送臣衙门查验。俟一两月后。是否盛旺、及应开应闭情形。据实具奏。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十九


大清高宗法天隆运至诚先觉体元立极敷文奋武孝慈神圣纯皇帝实录卷之九百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。闰三月。庚申朔。谕、礼部侍郎员缺。著玛兴阿补授。玛兴阿现在出差。著索琳署理。索琳未到京之前。著庆桂暂行兼署　　

○又谕曰、恒亲王现患痰症不能办事。正蓝旗汉军都统员缺。著萨哈岱补授。所遗正红旗汉军副都统员缺。著刘浩补授　　

○又谕曰、天津镇总兵达翎阿、在外任年久。著来京在头等侍卫上行走　　

