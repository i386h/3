<!-- { "loadSidebar": true } -->
○兵部议覆、河南巡抚胡宝瑔奏称、武举随营差操。三年期满。送部考验。分发邻近省分。已拣选者、以营千总拔补。未拣选者以把总拔补。与营中应拔千把之弁兵。较量拣拔。乾隆二十四年。部议。千总六年俸满。甄别后仍回原任。无庸开缺。是俸满千总。不致离任守候。而候补千总。亦应酌量变通。查豫省千总。祇二十八缺。现在武举五人。已属候缺无期。况部中陆续分发。更必遥遥守候。本省把总共六十一缺。较千总加倍有余。而应补把总之武举。现在无人请照文员大衔借补小缺之例。把总缺出。将候补千总之武举。参酌借补。遇有千总缺出。仍与现任把总。一体拣拔。应如所请。通行遵照办理。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十六


大清高宗法天隆运至诚先觉体元立极敷文奋武孝慈神圣纯皇帝实录卷之六百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。七月。戊午。皇三子永璋薨。　　

○谕军机大臣等、胡宝瑔奏、卫河建坝挑河。以利漕运。所需银两。照例于盐规银内动支一摺。卫河系漕运所经。既有淤浅处所。自当动项疏筑。以裨实用。况胡宝瑔于办理地方水利。自必实心经理。不肯为属员怂恿浮冒。但向来有司陋习。率以多办岁修工程有事为乐。摺内所称嗣后每年照此办理之处。则不可不及今酌定章程。示之限制。盖前此十数年来未经挑建。漕运亦无甚阻碍。其非必须每年兴工。已可概见。今或以相隔年久。悉心相度修治。旧日淤垫一清。向后或三年一小修。或五年一大修。至及期鸠工。专派道府大员核实督修。责令立限保固。如有侵蚀。按例著赔。庶属员不敢滋弊而运道、得以深通。著传谕胡宝瑔、令其逐一确查。妥议具奏。寻奏、今年疏筑之后。既得一律深通。挑淤器用齐备。仍可留贮下次取用。遵谕三年小修五年大修。凡工竣后、即令照例具结保固。如限内淤阻。承办官赔修。鸠工稽查。责成粮道督办。倘各县承办不实。及有侵蚀等弊。即行揭报题参上司失于觉察。一并议处。得旨甚妥。　　

○又谕、昨谕将倡乱回人迈喇木呢雅斯等、在本处正法。又因业经解送。即著来京审结。今思回部办事伯克等。俱系头目。若一面具奏。即于该处正法。则造言生事之徒。转谓驻劄大臣等激变。又杀之以灭口且将来大臣等、亦不能保其竟无扰累。甚有关系。嗣后回部伯克。身犯重罪。除持械拒捕、临阵剿杀外。若已经拏获。不可即行正法。四品以上。著拏送来京。五品以下。审明具奏。请旨。著传谕驻劄各大臣知之。　　

○又谕曰、海明奏称、叶尔羌伯克等、采玉呈献。拣选送京。并请谕和阗伯克、有献美玉者。赏给缎疋等语。朕命大臣等驻劄回城。原以镇抚新疆。绥徕初附至拣选玉石。何关紧要。舒赫德尚知此意著传谕伊等嗣后除旧例照常贡玉外回人等有求售及来献者。酌给价值。不可传知回众令其采办。至大臣等、果能实心办事。自必优加恩遇。若办事平常。虽购得美玉亦复何益伊等知此。庶识事体之轻重矣。　　

○又谕曰、阿里衮奏称、拏获编造谣言惑众。抢掠台站贼匪迈喇木、呢雅斯讯供传自多伦回众阿睦尔撒纳于库库讷克岭外空处纠集多人。定于七八月间、来阿克苏等处居住不久即至叶尔羌喀什噶尔等语阿睦尔撒纳、久已物故。多伦回众。皆系新降之人。或编造谣言。恣行传布。或迈喇木等、惧罪捏诬多伦回众。亦未可知。著寄信纳世通、留心细察。不可洩露。令阿里衮将迈喇木等解送。俟审明后果系多伦回众、有此等编造谣言之人。再行擒捕治罪。但多伦回众。皆近日移驻。抚循伊等、甚为紧要。看来书山不能办理此事。著纳世通前往喀什噶尔妥办。寄信舒赫德知之。　　

○己未。上诣畅春园、问皇太后安。　　

○谕军机大臣等、方观承奏直属易蔚、等州。以次接到晋省宁远通判关文。知六月下旬。有飞蝗落于宁远之八墩窰村。旋又飞起。渐近边墙。现在会同总兵和成、萨音图等、查办等语。飞蝗所至。一经停落。必有遗种。今岁直属蝗蝻。皆上年搜捕未尽所留余孽。现在既有飞蝗从宁远渐近边墙。自必有飞集之所。若不亟为查出。尽力扑除。并刨挖种子。务使净尽。势必又为明年之患辗转萌生。将何穷已。方观承既经查办。当以今年为戒。广搜迅捕。毋使留遗。方为永杜后患之计。广昌等州县。虽已饬令防范。其紫荆关、长城岭等处、石薄丛积之处。亦宜豫行留心。再鄂弼前奏善岱地方。有蒙古苇塘所出飞蝗来食禾稼。已亲往扑尽。此番宁远所属。既有飞蝗。何以尚未奏到。著传谕方观承、鄂弼、务宜彼此关会。于经过之处。寻查踪迹。于停落之处。搜尽根株。不可互相推诿。以致贻患其如何办理。并即速行奏闻。寻方观承奏、臣专委涿州营参将。带领弁目。前往广昌、协同地方文武。于晋省交界察探。如有飞蝗停落。一面拨夫扑捕。仍一面知会鄂弼、一并殄除。报闻。　　

○辛酉。谕、今年为朕五十诞辰。已降旨臣工等。不得以合词庆祝。踵事繁文。至督抚等各进土宜方物。朕不过以其封疆大吏。藉联上下之情。未可径斥。若藩臬两司。其位次本不宜贡献。前庚午年、早经传旨饬禁。惟托庸等数人。以兼管关差织造。故不在遣却之列。乃今日调任甘肃布政使许松佶、具摺进贡微特不悉朕意。于体制亦属冒昧。已饬奏事处发还。恐直省各员。未能遍晓。效尤之习不可不防其渐。并将此明白宣谕知之。　　

○又谕曰、李侍尧等奏、县令才不胜任。请分别改教勒休。已有旨交部。至所称乐会县知县俞元禧、年逾六旬。不能坐堂理事此则吏治阘茸之尤。州县身膺民社。虽日事听断犹恐民隐不能周悉。乃一坐堂且视为畏途。又安用此长吏为也。朕临御天下。无日不召见臣工。畴咨庶政。矧任亲民之官而颓废至此。不但难胜司铎。即仅令休致。岂足示惩。该督等所奏。殊非澄叙官方之道。俞元禧、著革职李侍尧、托恩多、俱传旨申饬。　　

○谕军机大臣等、成衮扎布等奏称、布延图卡座虚衔蓝翎伯吉呈报、闻特楞古特人等。抢掠乌梁海内大臣察达克等、已领兵迎敌。随派福禄、领兵二百名防卡等语。哈萨克特楞古特、乌梁海等互相盗窃。事所时有。未必有大队前来。若果有之。亦非察达克等所能御。但喀尔喀等、每易于传说惊疑。著传谕成衮扎布惟宜密为办理仍通饬各卡座严加防范。并派员巡查。不可疏懈　　

○又谕曰、丰讷亨奏称、乌尔图布拉克卡座拏获玛哈沁。供称、布噜特一千余户移来阿特巴什居住。询之厄鲁特蓝翎侍卫色布腾据称、阿特巴什、原系厄鲁特游牧等语准噶尔荡平。凡有旧游牧。皆我版图。布噜特曾经归附。岂可妄行踰越。即应体察驱逐但现在问之霍集斯又云原系布噜特之地。为准噶尔所侵。大兵平定之后。布噜特等已移居三四年等语。自应查勘明确。若果系准噶尔故地。则在所必取非可以空言晓示。遂能驱逐者。此时且佯为不知待来年添驻兵丁回人再行相机办理其或此地原非准噶尔所有。又在特穆尔图诺尔、及巴勒珲岭之外。自当听其游牧。即系准噶尔之地。而远处边末。与我界不相联附者。亦不必张皇遣兵驱逐。著传谕舒赫德阿桂等、知之。　　

○又谕、回地现在驻兵。伊犁屯田亦驻劄兵丁。需用火药自多。或系内地运往。或即用回地火药。著舒赫德查明具奏。如回地火药可用。宜多为采买解交阿桂收贮并著传谕阿桂知之。　　

○壬戌上诣畅春园。问皇太后安。　　

○谕曰、成衮扎布等奏称、卡座侍卫伯吉具报、据阿勒坦诺尔总管扎喇纳克等禀称俄罗斯博勒和纳克舍楞布图扬带兵抢掠乌梁海等交界。成衮扎布派骁骑校那尔锡等晓谕乌梁海防范。复咨副将军等防范游牧。俟有确据后传集游牧兵丁前往等语。昨据成衮扎布以特楞古特构兵前来察达克等领兵迎往之处具奏。朕尚谓此事未真。令成衮扎布等妥。为侦探今据总管扎喇纳克等复称俄罗斯兵到其中为首者又与舍楞之名相同。俄罗斯因我等索取舍楞甚急。不能不与。又怀观望是以配兵潜助舍楞使之抢掠乌梁海等。及加询问。则谓舍楞复逃。抢掠与伊等无涉以为支吾之计此事诚非喀尔喀等、所能独办。必须另费办理著传谕成衮扎布、今且不必张皇、传集游牧兵丁第查采此舍楞、是否系我等索取之舍楞。察达克带兵能否保护游牧不致被贼抢掠之处查明具奏再车布登扎布、车木楚克扎布系特派照料乌梁海游牧之人。著二人先往查办。成衮扎布祇须带兵往布延图卡座接应。遣副都统莫尼扎布前往查探并传谕察达克图布慎、今年汝等未往木兰甚是嗣后俟奉旨时再行前往。　　

○癸亥。谕军机大臣等、阿尔泰题参沂水县知县大章违例。擅责吏员赵芬身死。请旨革职一本。赵芬私砍祖茔树株。并主使伊子斧伤族人情甚凶横该县索犯竟抗不遵即予责惩尚属执法不足为过。岂得以该犯年迈恃符。而本管官竟莫敢谁何。该县因一时杖责致毙。殊与违例滥刑者有间。该抚但循成例。遽请革职。办理未免拘泥。著传谕阿尔泰、令将此案是否另有别情。抑或实系该县任情酷责。难以姑容。及大章平日为官。如何之处。查明据实具奏倘情节不过如此。竟可无庸参革也。寻奏、查赵芬恃符藐法。原有应得之罪大章气忿杖毙。理应据实详报。讵大章恐干参揭。捏报赵芬中风身死。经衮沂曹道龚学海查知。以滥刑捏详禀揭。臣因大章朦详命案。是以据揭题参。至大章平日居官。办公尚知畏勉。并无劣迹。得旨、如此、则按例审处后、再酌定可耳。　　

