<!-- { "loadSidebar": true } -->
○命外省衙门严察吏役。谕、朕惟州县为亲民之吏。自宜廉平不扰。懋著循声。乃狱讼催科之际。官民情意。易致暌隔。百姓潜受苦累、而无由自诉者。则以书役之为害甚剧。州县官不知所以振刷而剔除之也。朕访闻直省州县衙门。经承之外。必有贴写。正役之外。每多白役。聚此数十辈无赖之徒。假托公务。横肆贪饕。其为小民扰累。何可胜言。故有讼狱尚未审结。而耗财于若辈之手。两造已经坐困者矣。额粮尚未收纳。而浮费于催徵。中饱于蠹胥。已什去二三矣。其余勾缉命盗。因缘舞弊。遇事风生。株连无辜。贿纵要犯。大率贴写白役之为害居多。各直省督抚。务宜严饬各该州县。将所有吏役。按籍钩考。其有私行充冒者。悉行裁革。设正额书役。实不敷用。不妨于贴写帮役中。择其淳谨者。酌量存留。亦必严加约束。毋得非时差扰。至于经承正役。务须时刻稽查。倘有坏法扰民之事。立即按律重惩。庶使若辈知所顾忌。不得肆其伎俩。倘或明知故纵。姑息养奸。又或喜其巧于趋承。受其蒙蔽。此则不爱百姓而爱吏役。即属戕害吾民之甚者也。为民父母。其忍出此乎。且胥吏之为害。不止州县衙门已也。凡徵解钱粮。上司书吏、辄向州县书吏索取费用。因而县吏假借司费纸张名色。派索花户。又如徵解漕粮时。粮道衙门书吏。需索县吏规礼。因而县吏遂勾通本县家人。盘踞仓廒。于正额外。多收耗米。稍不遂意。百般留难。远乡小民。以得收为幸。守候为艰。不得不饱其贪壑。又闻司院衙门。凡州县申详事件。每先发各房书吏拟批送签。书吏从此作奸射利。迟速行驳之间。得以上下其手。盖衙蠹之为扰。自上及下。正不自州县始也。是在为督抚者、整肃纪纲。立阖省之表率。而监司守令。各奉厥职。互相纠正。则弊绝风清。民安衽席。朕惠养元元之恩意。得以周浃闾阎矣。　　

○旌表守正捐躯之福建南靖县民张访妻郑氏。　　

○庚辰。谕总理事务王大臣。朕闻广东有屯粮羡余一项。原系卫所官弁徵收。每正粮一石。收谷三四石不等。除正米拨支兵粮外。余谷悉系卫所官弁侵蚀入巳。嗣经督抚查出。题报归公。留备赈粜之用。但屯田粮额。本重于民田。今以一石之粮。徵收至三四石。屯民其何以堪。又闻各省军田粮额。较之民地亦重。从前军田亩数原多。嗣后渐次清厘。田主亦屡经更易。而粮石仍输旧额。自属苦累。大学士等、可寄信各督抚。详加确查。将如何定额徵收。并革除额外加徵之处。密议请旨。　　

○经略苗疆贵州总督张广泗、奏请湖广督抚拨米四万石。或于湖南近黔各府州县、存仓谷内碾运。或于湖北襄漕米内、分晰运黔。并粤西巡抚于各府州县、存仓谷内碾米三万石。至古州凯里等处。以备兵需。下部议行。　　

○辛巳。吏部议前任河东总督王士俊、审拟已革武生王作孚、及周心传、闹堂一案。承审各官。隐匿真情。罗织无辜。请将王士俊革职。得旨。王士俊、著革职。仍留署四川巡抚之任。　　

○户部议准、奉天将军那苏图奏请、将军衙门办事官员。照盛京五部司员例。管档主事一员。每月给公费银三两。笔帖式十一员。每员月给公费银一两。协领四员。照郎中例。每员月给公费银三两。佐领等官十员。防御四员。照员外郎主事例。每员月给公费银二两二钱。骁骑校五员。照司务厅例。每员月给银一两五钱。在盛京户部库支领。从之。　　

○以鸿胪寺少卿李凤翥、为浙江乡试正考官。侍读李清植、为副考官。兵部侍郎姚三辰、为江西乡试正考官。司业开泰、为副考官。编修孙灏、为湖北乡试正考官。吏部郎中陈其凝、为副考官。　　

○壬午。上诣皇太后宫问安。　　

○恩赏丁忧翰林余栋、内库银五百两。　　

○礼部议、暹罗国使臣昭丕雅大库、代伊国王呈请恩赏蟒缎大袍一二件。又该国造福送寺需用铜觔。欲赴粤采办七八百斤。查旧例赏赐已有蟒缎蟒纱等物。铜铁出洋。久经严禁。该国王所请。应毋庸议。得旨。暹罗国远处海洋。抒诚纳贡。除照定例给赏外。著特赏蟒缎四匹。至采买铜觔一项。该国王称系造福送寺之用。部议照例禁止。不许令其采买。固是。今特加恩赏给八百斤。后不为例。　　

○癸未。给京员养廉。谕总理事务王大臣。国家命官分职。亮采宣猷。固欲各矢公忠。共襄国事。然必俯仰无忧。而后可以专心效职。朕临御以来。洞知京员俸禄所入。未足供其日用。深为廑念。祇以量入为出。国有常经。必须筹画周详。始可施行久远。今查得户部有平余银两。系各省与正供随解之项。每年约有十六七万金不等。此项银两。在内在外。原存贮以备公事之用者。若即以分给部院办事之人。作为养廉。于情理亦为允协。著总理事务王大臣等、查明部院各衙门事务之繁简。官员之多寡。其原有饭银。已足敷用者。无庸赏给。其不敷者。酌量加添。其向来并无饭银者。酌量给与。至翰詹京堂等衙门。虽事务不繁。而淡薄较部院更甚。均当令其一体沾恩。可按数分派。详悉妥议具奏。再外省武职俸禄之外。尚有心红纸张。及亲丁名粮之属。而旗员别无养廉。此亦久廑朕怀者。前已加恩、将步军营之章京等、量给空粮。资其用度。今参佐等员。其有空粮者。无庸赏给外。其未经赏给者。亦应照例分别赏给。以昭朕优恤文武臣工之至意。总理事务王大臣。其一并妥议具奏。　　

○礼部议、贵州学政邹一桂奏、思南府属蛮夷长官司正长官安守仁。安化县土主簿杨世正。俱由廪生承袭。广西学政潘允敏奏、土司徐国丞。由生员承袭。俱呈请一体乡试。得旨。准其一体乡试。　　

○江南河道总督高斌奏请、京口地方。专设千总一员。调拨河兵五十名。责令该千总督领修防。统归扬河江防河营守备管辖。京口厓岸岁修工程。饬令镇江府水利通判承管。以专责成。下部议行。　　

○赐恤巡哨落水身故庙湾守兵周大奇如阵亡例。　　

○甲申。禁泰山香税。谕总理事务王大臣。自古山川有能出云雨者。天子秩而祀之。而五岳之礼尤重。非有朝命。不得致祠。然王立大社。而州党又各有社禜之祭。则春秋祷赛。庶民各就其所敬信、而竭诚焉。亦礼俗之可以情假者也。泰山旧有碧霞灵应宫。远近瞻礼者、轨迹相望。必先输香税于泰安州。然后许其登山。税约岁万金。自前明以来。相沿未革。朕思东方物之所生。天地盛德之气之所发也。故传称触石而起。肤寸而合。不崇朝而遍雨乎天下者。惟泰山。则春祈秋报。黎庶辐辏。在国家亦宜顺达其情。若使力艰于输税。而不得登山。非所以从民之欲也。其富民乐施。多寡任意。准守祠人存贮。以修葺舍宇。平治道涂。有司不得干预。谕到即镌石树祠。用垂永久。　　

○命正经界。杜争讼。谕、朕闻滨海之乡。土地坍涨不常。田无定址。于是豪强得恣侵占。而争端日兴。其责在地方有司。熟悉土宜。按制定法。弭衅于未然。而平其争于初发。则可谓良吏矣。夫州县有司。非尽不知爱民者。特以田土情形。未能稔悉。不得不寄耳目于吏胥。而滑吏奸胥。又往往与土豪交通。变乱成法。予夺任意。弱肉强食。为厉无穷。讼狱繁兴。端由于此。至若沿海新涨之沙。邻邑互争。有司又各袒护所属。益滋纷扰。此皆徇私而未识大体者。朕以天下为一家。而州县官、各膺子民之责。亦当体朕之心以为心。又焉忍伸此屈彼、长其奸而导之攘夺哉。前此海滨要地。增设大员弹压。果其秉公查勘。经理得宜。应即令界址划然。各归其产。不当迁延岁月。仍假奸民之便。而使穷黎久致失业也。夫奸豪不惩。则无以安良善。经界不正。则无以杜争端。该督抚应饬所属亲民之员。毋以姑息怠缓从事。庶令民业各正。而争讼亦自是少息矣。　　

○户部议覆、河南巡抚富德疏称、南阳县地方复设南召县治。南阳县拨换拨归南召县地、一百九十四顷二十四亩五分零。南召县拨换拨归南阳县地、三十三顷一亩三分零。其人民户口。即照拨换拨归地界、分隶稽查管辖。从之。　　

○乙酉。禁百工当官贴费。谕总理事务王大臣。闻江浙地方。一应百工技艺。奉官役使。名为当官。久经严禁。而地方官并不遵照功令。更兼吏胥从中舞弊。凡有工作。不论公私。总以当官为名。短发工食。并有竟不给发者。如匠役不能亲身应差。则暗中歛钱相助。名为贴费。官则徇私。吏则中饱。种种弊规。累民实甚。夫百工勤手足之力。一日所得。仰事俯畜。仅足资给。何堪私役滋扰。该督抚应严行禁止。除公事照例给发工食。不得短扣外。总不许以当官名色。扰累斯民。倘不肖有司。阳奉阴违。或经访闻。或经题参。朕必将大小官员。分别处分。尔等可寄信该督抚知之。　　

○镶黄旗汉军都统纳穆图奏、旗人已经卖出房地。令户部赎还。给与本人。得旨。此项入官坟园地亩。赏还本人。乃朕格外之特恩。今将户部存留地亩。与拨给庄头之地亩。彻回给还本人。事属可行。若将已经卖出之地亩。复行赎回给还。事觉纷扰。即以官地抵还。亦为不便。此一项著八旗照此遵行办理。　　

○赏暹罗国王参立拍照广拍马呼六坤司尤提雅菩挨、锦缎。王妃、缎纱。及正使郎三立哇提、二贡使郎曝理哇振。三贡使坤史璘吥者哪、四贡使文备匹迈底等。缎疋有差。　　

○赐恤奉差漂溺身故之广东黄冈协守备余继祖、如例。　　

○旌表守正捐躯之广东徐闻县民麦圣清妻陈氏。　　

○丙戌。上诣雍和宫梓宫前。行月祭礼。　　

○诣皇太后宫问安。　　

○遣官祭火神庙。　　

○命纂修礼书。谕总理事务王大臣。朕闻三代圣王。缘人情而制礼。依人性而作仪。所以总一海内。整齐万民。而防其淫侈。救其雕敝也。汉唐以后。粗备郊庙朝廷之仪。具其名物。藏于有司。时出而用之。虽缙绅学士。皆未能通晓。至于闾阎车服宫室饮食嫁娶丧祭之纪。皆未尝辨其等威。议其数度。是以争为侈恣。而耗败亦由之。将以化民成俗。其道无由。前代儒者。虽有书仪家礼等书。而仪节繁委。时异制殊。士大夫或可遵循。而难施于黎庶。本朝会典所载。卷帙繁重。民间亦未易购藏。应萃集历代礼书。并本朝会典。将冠婚丧祭。一切仪制。斟酌损益。汇成一书。务期明白简易。俾士民易守。著总理事务王大臣、会同该部、从容定议。　　

