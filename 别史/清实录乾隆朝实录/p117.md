<!-- { "loadSidebar": true } -->
○工部议覆、署河南巡抚尹会一、疏称豫省硝觔。自改听民间交易以来。殊于贫民有益。惟是每当邻省采买之时。数多不易足额。及至买毕。又硝多无从出售。贫民煎熬度日。转觉生计难资。请嗣后产硝地方。听收硝行客运往售卖。仍将硝觔数目。及运卖处所。禀明州县官。给发印结。以凭关会查验等语。查采办硝觔。最严夹带。今若听行客贩运。恐不肖商行。易启将多报少。私行夹带等弊。且如江浙两省。皆近海滨。湖广地方苗猺杂处倘有透漏。所关尤钜。应仍令遵照定例。不许私贩出禁。从之。　　

○己酉。上诣寿皇殿行礼。　　

○谕总理事务王大臣、通州至天津一带河路。向系坐粮厅管理修浚。闻近年以来。淤浅之处甚多。粮艘及民船往来。殊属艰难。前命赵殿最、安宁、前往直隶等省。查勘水道。事竣回日。可会同顾琮、李卫、仓场侍郎、详细阅看。作何料理开浚之处。妥协定议具奏。寻议、天津溯流而上。沿河设有兵弁。并无官员管辖。难免有名无实。应添设漕运通判一员。驻劄张家湾。专司疏浚事宜。属坐粮厅管辖。并设把总二员。外委四员。听通判调遣。又议、普济等四闸。属通州地方。庆丰等七闸。属大兴县地方。现止闸官二员。但司启闭。不能兼顾堤岸。应添设吏目一员。属通州。主簿一员。属大兴县。遇有应挑修处所。查明丈尺段落报坐粮厅核实修浚从之。　　

○庚戌。上诣皇太后宫问安。　　

○辛亥。户部议覆、安徽布政使晏斯盛条奏。一、勘灾先宜查报应赈户口。以速赈济。嗣后如遇地方水旱。一面题报情形。一面查明应赈饥口。即先发仓赈济。于四十五日限内、题明加赈等语。应如所奏办理。俟赈务竣日。将赈过户口、需用粮石、题销。其被灾顷亩分数。及应免钱粮数目。核实造报。一、丁漕银两。应一体蠲免。田地被灾。钱粮得蒙蠲免。漕项银两。例不准豁。惟是漕项出于田亩。与地粮解款虽分。民间历系一条鞭徵。通行完纳。并不分晰何项为地。何项为漕。或免或不免。则灾前已完在官。及次年补徵应完之银。查扣纷杂小民难于周知。吏胥乘间影射。易启重徵。请一并准照成灾分数蠲免。再丁银一项。原系另款徵收。不在田亩出办。是以被灾例不蠲免。江省自雍正六年题明。将丁银摊入地亩徵收。则被灾亦应蠲免等语查漕粮凡遇灾蠲。例惟改折。间有异灾。系奉特免。又灾地漕米。例按分数改折。或灾重、亦准全折。盖漕粮不容缺额。即漕项轻赍等银。亦系办漕必需。随漕交纳。是以从前祗有改徵折色之例。间有蠲免。乃出特恩。原非定例。请嗣后有被灾地方。令督抚勘实。或应分年带徵。或按分数蠲免。临时具题请旨。至丁银、自摊入地亩均徵之后。设有灾荒。亦应如所请酌免。一、停徵宜查照四乡收成分数。分晰酌办。除丰收之乡。照常催徵。毋庸再议外。所称成灾田地。应将都图里甲花名。饬令州县、于实徵册内剔出。另造一册存案。俟次年启徵。另行设柜。仍于完票内、填明灾户等语。应如所奏办理。一、补徵、宜将新旧钱粮分别。灾地例于次年麦熟后补徵。若新旧并纳。小民不无拮据。似应将灾地钱粮。于次年开徵时。只催旧欠。其当年钱粮。准于九月后催徵。至灾地有延至深冬。方得雨雪。及积水方退者。逾时始得布种。此等地亩。应令地方官查实。将新旧钱粮、概缓至秋成收纳。应如所请。通行各省。一体遵照。从之。　　

○壬子。侍卫松福等奏、遵旨查赈固安、永清、东安、三县。现在永清、东安、二县。马尔拜已于文安事竣之日。奏请办理。其固安县冲淹村庄。前所带库银二千两。除霸州给赈外。存余无几。应行咨户部。发银遣员。赍至赈所得旨。该部速行给发。　　

○户部议覆、四川巡抚硕色疏报、射洪、彭县、德阳、雷波、等四县卫。开垦荒地四顷有奇。应徵银两。按则起科。广安、屏山、大竹、射洪、犍为、江油、乐至、等七州县。漏户地亩三十顷有奇。应增入乾隆元年分额赋补徵。大足、剑州、资阳、等三州县。重粮地亩三顷有奇。应准开除。从之。　　

○又议准、湖北巡抚杨永斌疏报、汉阳府属之汉川、黄陂、孝感。黄州府属之黄冈、麻城、等五县。本年蛟涨灾民。动支存公银两。分别赈恤。得旨。依议速行。　　

○工部议覆、江南河道总督高斌疏请、山阳县、真武庙堤南。加帮堤四百七十丈。阜宁县、童家营、虑铺、二处。添筑越堤一千三百五十丈。安东县、苏家港、添筑越堤六百丈。望家马头、丁塘沟、二处。加帮堤一千四百五十丈。高邮州、甘泉县、一带运河西堤。年久石工倒卸。应行补修。长二百四十八丈。以上勘估物料夫工银、三万五千二百两零。动支河库银两。分给趱修。应如所请。从之。　　

○考试直省乙卯科选拔生员、命刑部尚书那苏图、兵部尚书甘汝来、工部右侍郎张廷瑑、内阁学士索柱、阅卷。　　

○癸丑。上御乾清门听政。　　

○诣皇太后宫问安。　　

○总理事务王大臣等奏、八月二十三日。皇上于雍和宫。举行再周之礼。泰陵请遣王恭代行礼。得旨、王大臣所奏。知道了。皇考再周之期。朕亲诣泰陵行礼。仍遵前旨行。皇太后既不前往。则随从官员人等。可俱从简少。京师至易州之七州县。本年钱粮。已经蠲免。若驻跸之处。有妨田禾。著李卫查明。再酌行赏给。　　

○总理事务王大臣等议覆、直隶按察使多纶奏、豫筹积贮事宜。直隶统辖一百四十五州县卫。积谷仅一百四十余万石。遇荒不敷粜济。请动帑籴麦籴谷。并声明麦不耐久。请陆续以麦易谷。贮仓备用。应如所奏。准其动帑籴贮。但州县大小。收成丰歉不同。若一概定以应籴成数。计以年限。似未尽善。应令直督李卫。酌量情形。确查详议。题明存案。俟丰年价贱。即行动帑采籴。其所称麦性不耐久贮。自应陆续出粜。即将粜价、买谷还仓。又所称粜价。向系提贮府库。至发领之时、易换银钱。多有折耗。且滋辗转解领之繁等语。应令该督转饬。毋庸提解。仍委员不时盘查。又所称需用仓廒。应令该督酌请修建。其贮谷之仓底铺板一节。豫防霉变。甚为有益。但地方燥湿不齐。产木之远近。购木之难易不一。应令各督抚、各按情形。详查题覆再议。从之。　　

○以左副都御史陈世倌、为总督仓场户部侍郎。　　

○直隶河道总督刘勷、以河工疎防革职。留工效力赎罪。　　

○甲寅。谕总理事务王大臣、御史栗尔璋条奏、河西宁朔等处。更名府田。徵粮较重。应行减轻一件。又河西、河东、等处。有水冲沙压地亩。应将额粮开除一件。经王大臣议、令交与陕甘督抚、确查具奏。朕已降旨依议。但思栗尔璋、乃甘肃地方之人。或实有所见而为此奏。或瞻徇桑梓而为此奏。二者均未可定。尔等可寄信与巡抚德沛、令其秉公据实查明。定议具奏。若非确实应行之事。则不必多此一举也。　　

○诫九卿定议毋附会。谕九卿、凡敕下九卿定议之案。或因关系伦常。或情节稍涉疑似。欲伊等揆情度理。克协于中。此正所以示慎重、期平允也。如前议尚有未协。自当改拟。如前议确当。不可以朕旨交议。稍存附会之见。近来九卿仍照原议进呈者。朕未尝不允行。嗣后须虚心求理。务使情法兼善。以成明允之治。　　

○复设礼部铸印局、汉员外郎一员。　　

○旌表守正捐躯之山东范县民魏群妻王氏。　　

○乙卯。总理事务王大臣等、奏恳停止亲诣泰陵。得旨。诸王大臣。既称高阜平原。禾黍畅茂。正当收获垂成之时。恐防人马践踏。恳请八月停止亲诣。以顺民情等语。朕只得勉从所请。此次停止亲诣。著果亲王前往行礼。　　

○是日起。上以祭社稷坛。斋戒三日。　　

○丙辰。定蠲赋文到已输。准作次年正赋。谕总理事务王大臣。蠲免钱粮。所以纾民力而惠黎元。或偏灾偶见。尤宜急加宽恤。故周礼荒政。以薄征为先。乃不肖州县。一闻蠲免恩旨。往往于部文未到之前。差役四出。昼夜催比。追呼之扰。更甚平时。迨诏旨到日。百姓已完纳过半。朝廷有赐复之恩。而闾阎不得实被其泽。甚至官吏分肥。侵渔中饱。情弊种种。深可痛心。我皇考世宗宪皇帝。洞悉其弊。雍正十一年八月内。蠲免甘肃地丁银两。奉旨将已完在官之项。准抵明年正课。此诚万世之良规。所当遵奉者。嗣后凡有蠲免。俱以奉旨之日为始。其奉旨之后。部文未到之前。有已输在官者。准作次年正赋。永著为令。如官吏朦混隐匿。即照侵盗钱粮律治罪。　　

○又谕、前命翰林科道官员。轮日录呈经史讲说。以资披览。今科道轮次已周。著仍照前与翰林官员。分日录进。　　

○总理事务王大臣等、议覆尚书那苏图奏、各部院册档。俱交书吏收贮。恐有任意更改。应特派人员管辖。请于每旗佐领下。选通晓汉文者三十名。另设一学。由八旗废员内。另择熟谙律例者三员。作为教习。俟三年期满。令内务府大臣等考试。分部行走等语。应如所请。准其拣派习学。俾于衙门事务有益。且书吏弊端亦可渐除。从之。　　

○是月。直隶总督李卫奏、本年八月。皇上展谒泰陵期近。筹办营盘道路桥座。因今岁闰月。节候稍迟。晚禾在田。仰体皇上惠爱万民至意。不敢听民即为芟刈等语。得旨。昨据王大臣再三陈请。俱以有伤民务。朕不得已。勉从所请。亦因今年春夏亢旱。秋复忧涝。百姓甫见长出禾苗。实不忍令其芟刈也。但明年乃三周之期。必当躬谒。卿其豫知之。彼时虽众议纷纷。有所不顾矣。　　

○又奏、地方雨水情形。现应赈恤安顿事宜。得旨。知道了。直隶春夏亢旱。甫得雨泽。又有涝灾。小民其何以堪。若赈恤之策。再不妥协。则吾君臣何以靦颜对众人乎。　　

○两江总督庆复奏、安徽黟县、南陵、太平、铜陵、石埭、怀宁等六县。蛟涨。及桐城、潜山、歙县、繁昌、合肥、巢县、舒城、滁州、全椒、和州、含山、六安、英山、霍山、等十四州县。水灾。酌量抚恤。得旨。知道了。被水灾黎。务必加意赈恤。毋致失所。　　

○又奏、下江上元、江宁、句容、溧水、高淳、江浦、常熟、昭文、阳湖、武进、无锡、金匮、江阴、宜兴、荆溪、靖江、丹徒、丹阳、金坛、溧阳、盐城、泰州、兴化、等二十三州县。田亩被淹。间有一二不能补种者。及各属粮价。间有稍昂之处。照例平粜。其仓储无多地方。酌量豫为拨备。得旨。知道了。仓储无多。何不设法买补。　　

