<!-- { "loadSidebar": true } -->
○庚申。停汉銮仪使缺出开列提督例。谕、向遇銮仪卫汉銮仪使员缺。兵部将本卫冠军使、及外任提督、总兵、论俸开列十员请简。此旧例也。提督为专阃大员。俱由朕特简补授。若人地非宜。及年力衰迈者。断难姑容、留俟改补銮仪使之理。嗣后汉銮仪使缺出。兵部只须将俸满之总兵九员。注明年岁。及有无事故。同俸深冠军使一员。开列进呈。俟朕简放。其提督一项。毋庸开列。著为令。　　

○军机大臣、会同礼部、顺天府议奏、奉面谕、顺天乡试、及会试卷。如何分束之处。详细酌议。查顺天乡试卷。有满、合、南、北、中、皿字之分。房考。有旗员、南、北、中、籍贯之别。每科试卷数。满字、合字、夹字、旦字、及中皿、北皿、约一千七八百、至二千余。应分为南籍房考应掣之束。南皿卷、约九百至一千余。应分为北籍房考应掣之束。旗员及边省人员。并入北籍核计。将此项卷。尽数酌分十八束。其贝字号卷。约五千余。除直隶房考回避外。余俱可阅。将此项卷。亦酌分十八束。掣签分阅。二三场卷。归第一场掣定之房考阅看。至公堂按满、合、南、北、中皿、贝、夹、旦、等字分束。概送内帘。令查号簿办理。再会试按省分额。房考阅卷。向止回避本省。今应照乡试核办。就上两科各省卷数。及中额多寡匀派。并查房考回避省分。酌分两项。其回避员数稍多者。卷分十束。少者分八束。每束约二百以外。知贡举将某省若干卷。写于封面。送内帘主考官、同内监试、按房考回避省分员数。查对卷数掣签。二三场办理。与乡试同。从之。　　

○以内阁学士刘墉、为江南乡试正考官。刑部主事顾震、为副考官。修撰陈初哲、为陕西乡试正考官。户部主事程世淳、为副考官。　　

○旌表守正捐躯直隶武邑县民范九成女范氏。　　

○辛酉。上还宫。　　

○以孟秋享太庙。是日起。斋戒三日。　　

○壬戌。定副都统、参领等官、科场不回避例。谕、科场外帘各官子弟回避之例。节经御史条奏。礼部议覆准行。其中尚有未甚允协者。如监临、知贡举、监试、提调、总办场内一切事务。其受卷、弥封誊录、对读、收掌等官。亦各有承办试卷之责。自应令其子弟回避。以杜弊端。若两翼副都统、参领、章京、不过入场弹压。事毕。即行出闱。与考试文字。毫无干涉。至供给等所。不与士子相见。即顺天府所委之巡绰等官。止于号外巡查。不能进号关照。又如砖门御史。点名后、例不入场。亦可毋庸防范。所有副都统、参领、章京、砖门御史、及供给、巡绰等官。嗣后俱不必回避。即自今年为始。著为令。　　

○又谕、西域图志。日下旧闻考。俱派于敏中、同英廉、钱汝诚、阅办。　　

○谕军机大臣等、京师于二十七日夜间。得雨二寸。稍解烦歊。尚未沾足。未知近畿各属。同日曾否得雨。分寸若何。又闻直隶境内。景州已得透雨。阜城亦已均沾。惟献县颇有旱意。何以该督未经奏及。现在曾否续得透雨。尚不至成灾否。著传谕周元理、即速查明。逐一据实覆奏。以慰廑念。寻奏、二十一日。景州得雨三寸。献县、阜城、交河等县。得雨二寸。虽未透足。尚不致成旱灾。得旨、京师亦得雨矣。　　

○户部议、滇省运铜铅各员。在途病故。如系江南仪徵县以南。该督、抚、飞咨本省。另委丞、倅、接办。如在仪徵以北。即由沿途督、抚、遣员接运。不必再咨原省。从之。　　

○铸给热河道儒学印。从直隶总督周元理请也。　　

○癸亥。谕军机大臣等、据巴延三奏、晋省所进书籍。共八十八种。内自行购进者。五十七种。经藏书之家献进者。三十一种。俟总裁开单行知。即分别将自行购进之书。留存馆阁。其应领三十一种。委员赴翰林院领回等语。所奏殊不明白。前经降旨、以各省访进遗书。交四库全书馆纂办。其现在办竣、及祇须存目各种。均应将原本、陆续发还藏书之家。其中或有该督抚等自行购进。及借本钞誊。毋庸给还本家者。自应留于馆阁。以广收储。今该抚奏称、将自行购进之书。留存馆阁。竟似该抚处另有馆阁。欲将购进之书。自行存留。殊觉可笑。皆由奏摺辞不达意。叙次未能明了。嗣后奏摺。务使留心检点。勿但凭庸俗幕友。率意行文也。至所缴之书。既有自行购进、及藏书家呈献两项。自应分别开单。奏明交馆查核。将购进者留贮。呈献者发还。以省既发复缴跋涉之劳。著传谕巴延三、及各督抚等。俱遵此旨。一体办理。再前旨于四月十三日通寄。距今已两月余。惟山西一省奏到。其余各省。均未覆奏。周元理近在直隶。尤不宜迟缓若此。并著传谕各督、抚、盐政、将前奉谕旨、因何未经奏覆之处。即行具奏。　　

○以湖南靖州协副将孙猛、为福建汀州镇总兵。　　

○是月。直隶总督周元理奏、五月得雨四次。六月初五、六、七、等日。间段得雨。细察通省情形。保定以北。最为优足。得旨、炎热异常。恐致旱象。昨晚得雨。不成分寸。迤南光景若何。速奏来。寻奏、南路大名、广平、顺德、三府。前已得雨。早禾畅发。望雨尚不甚急。连日溽暑热蒸。必沛甘霖。报闻。　　

○江南河道总督萨载奏、五月下旬。黄水长至一丈一尺五寸以上。与钦定水志相符。即放唐家湾。下注甚畅。得旨、览奏欣慰。　　

○升任浙江巡抚三宝奏、曹殿迤南柴塘外。添建竹篓工七百五丈。续修伏字等号篓工已竣。得旨、当亦渐次南行矣。寻奏、查勘老盐仓。望汛潮不猛激。其溜势由尖山西北。至陈文港一带。折向西南。渐次南行。百灵效顺。批、不宜如此。朕不过察其消息盈虚之理。默为祈祷。至海神庙。仍当虔祭。又奏、华家衖迤西。柴塘桩朽。应镶筑高厚。俟水临塘脚。察勘办理。得旨、览奏俱悉。　　

○浙江布政使孙含中奏、各营县有领办丝觔、佐杂养廉、育婴堂经费、以及俸工役食、修建大小工程等项。向止据文给役领回。恐日久弊生。现在一体行文知照。得旨、好。知道了。　　

○升任甘肃布政使王亶望奏、宁夏府渠工。经督臣勒尔谨督办。现已报竣。臣逐一查勘。美利、常乐等渠。向为沙壅之处。俱已深通。唐渠、三百二十里。加培高厚。惠农、昌润、等渠。受水畅流。高阜俱足灌溉。至灵州汉渠。接筑石工一千六百七十丈。并迎至野马墩黄河溜处。旧有正闸。亦经拆修。水势建瓴而下。中卫县七星渠。一千九百余丈。石工亦属坚固。唐、汉、二渠。原拟添建退水闸。今各渠通流无滞。应毋庸建。所领借项。皆妥干士民分管。不经吏胥。工归实用。与原估数无溢。报闻。　　

○湖南巡抚颜希深覆奏、查乾隆四十年广西递犯。系由水路船载。今滇省夷户。应照此办理。得旨、好。知道了。仍令派员照管。毋致滋事。　　

○大学士管云贵总督李侍尧奏、五月十一日。绽拉机差人投禀。译出、系求放回孟干、言语支吾。意似希图回檄。即扣留遣去之人。以抵孟干批是。又奏、不值给与回檄。又批、好。又奏、惟令来夷传语绽拉机、尔不待檄到阿瓦。径行送禀。可见尔国全无纪纲。又批、此词亦正。又奏、传谕后阿瓦信到。即当酌办。得旨、所办甚合机宜。知道了。　　

○定边左副将军巴图奏、拏获携带眷属、并马四十匹、潜逃之厄鲁特哈什哈、请解交理藩院审办。得旨、厄鲁特哈什哈、在额敏和卓处。牧放羊二十余年。今携带眷口并马。潜至扎哈沁地方。显系窃马脱逃。著照巴图等所请。解送理藩院。审究办理。　　

○库抡办事大臣桑斋多尔济奏、向例每年秋季。喀尔喀副将军。查阅各部落军器。带领官兵行围操演。后因征剿准夷停止。今边陲宁谧。蒙古等安居无事。恐军器残缺。技艺生疎。有关武备。昨蒙恩授臣为副将军。仍拟往各部落。将军器查阅。并带领官兵。行围操演。如蒙允准。即于七月下旬前往。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。秋七月。甲子朔。享太庙。上亲诣行礼。　　

○诣恩慕寺行礼。　　

○幸圆明园。　　

○谕军机大臣等、前据勒尔谨、于六月内奏称、甘省短少雨泽。曾经降旨询问。令其将该处曾否续得雨泽、及是否成灾情形。即行奏覆。兹复据勒尔谨奏、甘肃省城、于五月二十八日。得有微雨。不成分寸。秦州、及所属、于二十八、九、两日。得雨三寸。其余各府州属。有得雨不成分寸者。有并未得雨者。高阜之地。夏禾率多黄萎。靖远等十州县。已成偏灾。若十数日内大沛甘霖。秋禾尚属有济等语。深为廑念。著传谕勒尔谨、即将该省曾否已得透雨。及偏灾处所。现在作何办理。及盼雨各处。是否不致成灾各情形。迅速据实覆奏。仍一面派委大员。确查有无成灾之处。实力妥办。务使穷黎均沾实惠。　　

