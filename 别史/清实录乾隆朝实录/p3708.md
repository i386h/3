<!-- { "loadSidebar": true } -->
○谕军机大臣曰、福康安奏、接收督篆一摺。前因各省钱价太贱。由于小钱搀杂所致。云贵尤为小钱渊薮。亟须清厘整顿。是以特将福康安调任云贵总督。福康安受恩深重。为朕素所亲信。非寻常督抚可比。到任后自能实力筹办。尽心调剂。以期钱法肃清。昨询据富纲称、滇省现铸钱文。轮廓分两。俱如式铸造。并无偷减。局中存钱尚多。可以调验。其省城商民行使钱文。自奉禁之后。亦无小钱搀杂。惟外府山僻地方。乡民或私自留存。不能即是净尽。福康安到后。如果查出局内竟有情弊。愿甘治罪。至各厂现运之铜。质地亦皆纯净等语。就富纲所称。是该省钱局、竟似现无弊窦。若果如此。许多小钱又自何来。但从前和珅奉差至滇时。曾将该省小钱附报进呈。每百文不盈一掬。著传谕福康安到任后。务须严密稽察。倘该省尚有行使小钱。如从前和珅所进览者。即一面将钱样进呈。一面据实参奏。各省现在小钱。到处公行。甚为可恶。趁此严拏究办。正可惩一儆百。以清积弊。若该处官局及省会。果无行使小钱之事。固属甚善。但必须福康安详细查访。保其实无他弊。方可深信。福康安身荷渥恩。经朕特命前往经理。断不至稍涉回护。代人受过。致负委任也。　　

○以理藩院郎中策巴克、为正白旗汉军副都统。　　

○予故福建火□□火营因公出洋遭风淹毙兵丁余得等四名、恤赏如例。　　

○丁未。谕军机大臣曰、李奉翰等奏、挑工兴办日期。并酌放湖水。济运东漕一摺。据称、查勘新河头湖水入运虽畅。恐其分势南流。现将闸板封闭。使全行北注南旺塘河。空乾底水。即行兴挑等语。所虑甚是。此事前据毕沅奏、本年雨水较多。运河闸内停淤较厚。当经会同查勘。督率挑空。业已有旨将李奉翰、毕沅、罗煐、及在事出力之文武员弁。交部分别议叙。今据李奉翰等奏、分段挑浚情形。筹办俱属妥协。该河督等、惟当督率员弁。赶紧兴挑。往来查办。务使河道一律深通。济运速漕。以副委任。将此谕令知之。　　

○戊申。谕曰、伍拉纳奏、泉州府属之晋江、南安、二县。四乡低洼之区。被水田禾。涸出较迟。虽系勘不成灾。收成实为歉薄。又南靖县护城堤岸。被水冲开。工段绵长。必须赶紧补筑。本系民修。请先行赏借司库银两。分作三年徵完归款各等语。福建漳州府属之龙溪等县。前经浦霖查奏被水较重情形。当即降旨。将该处被灾地方。加恩两倍赏恤。并令查明本年应纳秋粮。加恩蠲免。以示轸恤。今既据伍拉纳查明晋江、南安、二县。虽系勘不成灾。收成实为歉薄。若照例徵收。民力不无拮据。著加恩将该二县本年钱粮。缓至来岁早收后徵输。以纾民力。至南靖县应修堤岸。虽属例应民修。但工段绵亘。需费较多。该处当被灾之后。甫经抚恤。若将修堤银两。分年带徵完款。究恐民力不能宽舒。著将该处估需修堤银九千余两。加恩即全行赏给。作正开销。俾闾阎益资饶裕。该督等务督饬所属。实心经理。毋任胥吏稍滋弊端。以副朕轸念灾区。恩加无巳至意。该部即遵谕行。　　

○又谕、朕恭阅世宗宪皇帝实录。内载钦奉谕旨。以督抚提镇。因公接见。自有一定之礼仪。不应过卑过亢。乃间于督抚倨傲妄行。而提镇等遂卑躬屈节。以为謟媚者。如年羹尧之视提镇等如同奴隶。每令披执进见。常鼐在江南时。令两司侍立于旁。妄诞不法。曾经严切训饬。方今纲纪整肃。督抚等接见提镇藩臬。自不敢似此倨傲妄行。但奉行日久。因公晋接时。或有不遵颁定仪注。妄自尊大者。特此再行申谕。该督抚等务须遵循定制。倍加谨凛。提镇及两司等、亦当各知自重。不得过为卑屈。以肃官常而昭体制。　　

○又谕、向来督抚委署藩臬两司者。其人俱将接任日期。具摺陈奏。但此等委署人员。所奏之摺。不过寻常交代等事。并无紧要。嗣后除奉旨署布按之人外。其督抚奏委者。若关系地方紧要、及所管事务。查有弊端。或有应行调剂事件。准其专摺陈奏。其余不过寻常接收交代到任日期等事。祇须呈报督抚。咨部存案。均毋庸专摺具奏。以归核实。　　

○军机大臣议准、御史陈昌齐奏、请定五城审案、及书役当差事宜。一、巡城满汉御史。承办各案。遇有同旗同籍者。难保无瞻徇情弊。请嗣后满汉各员。有应回避者。会同别城满汉御史办理。均应回避者。将原案移交别城。一、五城额设书吏。向系自备资斧。较各衙门未免偏枯。请于都察院衙门所得饭食银两。量为拨给。以资办公。一、五城捕役。向系京畿、河南、山东道、及都察院经历司、督催所、五处该管。但充补后。每月赴各处应卯。每致误差。应酌归专管等语。查五城甲捕等、惟都察院经历司、暨山东道。有督催比较之责。应归二处专管。其余概停应卯。从之。　　

○礼部议覆、湖北学政初彭龄奏、凡商人呈请寄籍。应令地方官详查存案。以杜冒占而息告讦等语。查生童寄籍。地方官应查明寄籍逾二十年。田粮庐舍。均已有据。始准呈明入籍考试。倘有妄行告讦者。照例治罪。若入籍之始。先不呈明。即将生童究办。不行详查之该管官。交部议处。得旨、此等寄籍生童。嗣后如有未经呈明入籍。即寄籍已满二十年例限、未经呈明、辄行冒考者。一经发觉。除照例斥革。不准应试外。并著咨明原籍地方。亦不准其复在原籍考试。俾跨考幸进之徒。知查出后。寄籍原籍。均无进身之路。庶各知自爱。不敢复蹈前辙。所有此次冒考之洪檀、即照此办理。余依议。　　

○以正黄旗护军统领巴特玛、为正蓝旗蒙古副都统。　　

○以故甘肃碾伯县属土司朱孙林子子贵、病休贵州龙里县属大谷龙司土官宋昕子文龙、各袭职。　　

○巳酉。上诣寿康宫行礼。　　

○谕曰、永庆等奏、京口演炮所用铁子数目。改定章程。每年开销一分等语。永庆等所办甚善。尚属留心。永庆著赏给大缎二匹。阳春保、著赏给大缎一匹。以示鼓励。但摺内所称、京口演炮。系对江施放。祇拾回炮子五分。江宁之炮。系在津子涧演放。所放炮子。全数拾回等语。京口之炮。何以必对江施放。而不另寻宽阔之地施放耶。将此著交永庆等、将京口演炮。可否不必对江施放之处。详查定拟外。再自初次演炮至今。每年所用五分数目。价银若干。今如此改定。每年节省若干之处。该衙门自有存记档案。著查明遇便奏闻。　　

○鸿胪寺奏、定例鸿胪寺额设鸣赞十四。仅足应用。遇给假事故。差遣不敷。请照太常寺额设学习赞礼郎例。挑选鸣赞四员。试用奏补。得旨、如所议行。　　

○以广东惠州协副将尚维勷、为广西右江镇总兵。　　

○庚戌。谕军机大臣曰、吴璥奏、刘之协另案关到扶沟。旋被脱逃。实堪痛恨。穆和蔺、陈文纬、亲往河以南分投督缉。吴璥在河以北严密截拏等语。刘之协、系与刘松倡复邪教要犯。业经关到扶沟。正可严加究办。何得任其乘间脱逃。此皆该抚藩平日毫无整顿。将庸闇无能之知县刘清鼐、姑容在任。疎纵怠懈所致。乃吴璥所奏、尚无愧悔之言。岂以缉拏人犯。为巡抚臬司专责。与伊无涉。藩司统辖全省。不但职司出纳。一切察吏安民。皆其分内之事。刘之协等邪言惑众。蔓延数省。为风俗之害。凡在地方官吏。皆应留心访拏。况所属州县内、庸闇无能有如刘清鼐者。该藩司何以并不早行详揭。一任其因循贻误。所谓察吏者安在。吴璥系吴嗣爵之子。朕见其略晓河工。人较明白。由道员屡次升擢。不久用至藩司。不料其不知感激。辜负朕恩。一至于此。著传旨严行申饬。前已降旨将伊摘去顶戴。缉犯自赎。著再传谕该藩司。务宜督率所属。上紧将刘之协躧缉速获。尚可稍减重咎。若再不知愧勉。仍前玩误。断不能仰邀宽贷也。　　

○又谕、据奇丰额覆奏、本年被灾之处。歉收各户。请酌借两月口粮。并借给耔种一摺。松太等属、本年夏秋雨水稍多。收成歉薄。前此降旨询问。原为明岁新正加恩。如有应行展赈、及赏给口粮等项。方可谓之行庆施惠。今该抚奏称、被灾之处。祇须酌量借给口粮耔种。此等借给之项。于秋成后。仍须徵还。又安得谓之加恩乎。奇丰额所奏。殊属糊涂。除原摺照所请行外。将此谕令知之。　　

○又谕、据徵瑞奏、于天津关口。另设收缴小钱之局。晓谕过往客贩。令其尽数缴出等语。前因各省小钱充斥。曾经降旨通饬查禁。实力收缴。并令各关口一体留心查验。俾私贩咸知儆畏。第思此等奸徒贩卖。盈千累百。捆载远行。必不肯由陆路贩运携带。多糜运脚。致有亏折。总由水路行走。便于装载。惟在责成各处津关。实力稽查。一体收缴。小钱方可净尽。著传谕各关监督等、于关津要隘处所。仿照徵瑞办法。留心查验。并设立收缴小钱之局。一律查收。晓谕各商等、赴关尽数呈缴。以清钱法而绝弊源。　　

○是日起。上以冬至祀天于圜丘。斋戒三日。　　

○辛亥。谕、前因各省小钱充斥。节经降旨。令该督抚等严行饬禁。实力收缴。原以清厘钱法。便益商民。该督抚等自应督饬所属。明白晓谕。令其自行呈缴。不致稍有扰累。乃各省奉行不善。往往有派委佐杂微员。竟至铺户逐一搜查。而胥役人等。即藉端勒索讹诈。弊窦丛生。此等收缴小钱之事。督抚等固不能亲身办理。但各省道府州县。身任地方。于此等事。岂不应各矢天良。悉心妥办。该督抚等虽派微员分查。亦当分派道员。分路各责成令查所派微员。实心任事。设法劝谕。妥为经理。不致吏役因此骚扰。俾小民闻风呈缴。则小钱自可日就廓清。何得一任不肖官吏。藉事生风。因以为利。此等劣员。该督抚等、如果能留心查察。据实严参。亦可惩一儆百。而各省从未有办出者。是各督抚已无一具良心。俟朕琐碎一一指示。何无一人奏及乎。欲以除弊。而转以滋弊。岂利用便民之道。著再通谕各督抚、务须随时稽察。慎加遴委。妥协办理。俾小民踊跃乐从。毋任劣员蠹吏。稍滋弊端。倘经此次训饬之后。仍漫不经心。致有扰累闾阎之事。一经察出。必将该督抚从重治罪。决不稍为宽贷。　　

