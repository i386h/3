<!-- { "loadSidebar": true } -->
○庚辰。礼部议覆、陕甘学政刘墫奏称、削籍乐户、捐纳应试。宜酌定限制。应如所奏。凡削籍之乐户、丐户、蛋户、渔户、应以报官改业之人为始。下逮四世。本族亲支皆清白者。方准报捐应试。该管州县、取具亲党邻里甘结。不许无赖人藉端攻讦。若本身脱籍。或仅一二世。及亲伯叔姑姊、尚习猥业者。一概不许滥厕士类。至该学政所引、从前礼部办理毛光宗、钱宏业、二案。相沿歧误。应请一并更正。将毛光宗原捐贡生。钱宏业原捐监生。均行斥革。追照缴部。得旨、依议。其从前毛光宗、钱宏业、二案。礼部概行准其捐纳。均属错误。著将办理此二案之礼部堂官。交部察议　　

○辛巳。上诣畅春园、问皇太后安　　

○谕、甘肃上年收成歉薄。今春雨泽又复稀少。恐不能及时播种。民食未免拮据。节经传谕该督。筹办借粜。以资接济。并令将该省现在情形据实奏闻。候朕酌量加恩。今据署总督文绶奏称。甘省州县。有于四月中得雨已足。业经补种秋禾者。尚可望有收成。其得雨较迟之处。晚禾不能复种。现需筹办等语。甘肃土瘠而寒早。岁止一收。其曾经及时赶种者。尚可冀秋成有获。若夏秋俱未及种。小民终年待哺。口食维艰。朕心深为轸念。著加恩、将甘省现被夏灾、不能赶种秋田之各州县厅属。即照秋灾之例。查明加意赈恤。分别蠲缓。俾贫民不致稍有失所。昨已降旨、于陕省藩库。拨解银二百万两赴甘。所有应需办灾银两。自属宽裕。而拨运米粮。虽有三十万石。尚恐不敷赈粜之用。文绶于陕省仓储多寡。乃所深悉。现在署理督篆。经由甘省。其有可就近续行酌拨应用者。著即悉心筹画。速行奏闻拨运。以济要需。吴达善到任后。并宜董率所属。实力经理。务俾闾阎均沾实惠。生计有资。副朕廑念边氓至意。该部即遵谕行　　

○谕军机大臣等、据文绶奏、查明甘省被灾情形一摺。已明降谕旨令照秋灾之例。分别办理矣。现在拨银二百万两赴甘。其应动银款。自属宽裕。惟米粮仅有本省二十万石。陕省十万石。恐不敷赈济之用。亦谕交文绶。就近酌拨应用。但陕省向来产米亦属无多。恐仓储未必能供他处之拨借。若距甘稍远之处。长途挽运。亦复不易。因思乌噜木齐等处。岁报丰收。屯粮甚为充裕。若就彼酌量分拨数十万石。由驿站陆续运解。或较之拨自陕省。亦属相仿。著传谕吴达善。将该处情形。熟筹妥办。仍将作何办理之处。迅速奏闻。至文绶摺内所称、现在灾民流移甚多。自宜妥为安集。但此等待哺之众。岂能尽禁其外出。惟是灾地毗连处所。非尽丰饶。灾民即挈伴前往。觅食亦殊不易。何如新疆一带、地方广阔。田土沃饶。但能勤于耕作。非惟足资糊口。并可赡及身家。愚民昧于远图。又无人为之劝谕。前已屡谕明山。令其悉心体帖。实力讲求。俾得自贻乐利。尚未见其奏覆。此时谋食贫民。势不能不听其转徙。则导之共就乐土。极可乘之机会。其说自易于听从。著吴达善将原寄明山谕旨取阅。即为设法劝导。使共知边外谋生之实利。自必熙攘趋赴。不特目前之嗷嗷者。不至飘泊无依。即将来或遇歉收。而瘠土贫民。亦可免坐守困乏。实为筹备边氓生计之长策。仍将如何劝谕办理情形。详悉奏闻。寻吴达善奏、臣途次河南许州。接奉廷寄。酌拨乌噜木齐等处屯粮十万石。由驿站运甘应用。乌噜木齐至肃。道路遥远。而口外每站塘马无多。俟抵甘后。尽心筹画。如所费不加于陕运。即遵照妥筹具奏。再安集流移之民。俾就新疆乐土。臣抵甘后。即谨遵设法劝导。得旨、览。文绶奏、陕省积贮。省南较少。惟省北延榆等处为多。与现在应赈之区稍远。今查甘省被灾较近之处。除就近已经酌拨。附近有秦州属常平粮二十余万石。次远有甘州府属粮三十一万余石。肃州属二十余万石。安西属有三十六万余石。请先就秦州、甘州、安西、陕西、乌噜木齐等处。从近至远、以次酌拨。至各属已种之秋田。五六两月、频得甘雨。将来收获。民食足敷接济。得旨、览奏稍慰　　

○又谕、据尹嘉铨奏、甘省积歉情形。请复捐监旧例一摺。所谓知其一不知其二。已于摺内批示矣。甘省向设常平捐监事例。原令输粟于官。原储蓄而备民食嗣因行之既久。积弊丛生。遂经部议停止。今该布政使。因该省频岁歉收。物价昂贵采买拨运俱不免少觉周章。遽请复行开例。不知闾阎食用。全赖市谷有余。以供日籴升斗。当此积歉相仍之后。市中粮食不能充足价值亦必加昂若再令买谷报捐众皆入市争购尽纳官仓米粮必至日绌。闾阎糊口。益无可资。是欲裕民食而转窒其源。所谓救荒之策安在。如屡丰之后。一时新粮云集居民既鲜计盖藏。而栖亩又易滋狼藉或可暂开捐例。比之输纳常平。以免谷贱伤农之病。尚得谓之因时调剂。目今方虑陈因不给。接济为艰。岂宜转为耗谷之举。所奏实非此时应办之事。断不可行。又尹嘉铨另摺所奏、抵任时沿途得雨优渥。二麦秋苗。并皆勃兴。可望有收等语。尤属非是。现据文绶奏报。甘省地气早寒。其得雨稍迟之处。不能赶种晚秋。已降旨令照秋灾之例。作速查办。尹嘉铨途中所见。岂能独异。乃因一两处偶得雨泽。遽以为秋收有象。缘饰其词。率行入告。伊身任藩司。民瘼是其专责。且平日以理学自命。岂宜不诚若此。尹嘉铨著传旨申饬　　

○命工部尚书裘曰修。内阁学士王杰。少詹事彭元瑞。候补侍讲沈初。俱在南书房行走　　

○壬午。上御勤政殿听政　　

○谕、此次巡幸木兰。著諴亲王。裕亲王。大学士刘统勋。协办大学士尚书官保。留京办事。其月选之文员内。通判州县等官武员内八旗护军校骁骑校及外省送到之补放水手官骁骑校。并年满千总等官弁。俱著王大臣照例验看。至驻跸热河时外省督抚提镇等奏摺。著赍摺人前赴行在投递。惟进哨以后。仍照例交留京办事处。加封转交内阁随本呈送。候朕批示发回。仍于留京办事处。交付赍摺人祇领。该部通行传谕知之　　

○又谕曰、原任大学士陈宏谋老成敦朴。才品端方。中外宣劳。恪勤素著。去岁以来。屡因抱恙未痊。恳请解任调理。节经降旨慰留。今春复据以衰病日深坚请开缺回籍念其情辞恳切。俯俞所请。亲为赋诗宠行。加赐衣服。并命伊孙随归侍养。沿途令地方官照料护行。以期长途安稳。昨东巡回銮时。伊于宝稼营行在陛辞。见其精神尚不至疲惫。犹冀遄归故里。得以颐志蠲疴。今闻于韩庄舟次溘逝。深为轸悼。著入祀贤良祠。并于归榇抵家之日。加祭一坛。所有应得恤典。仍著该部察例具奏　　

○谕军机大臣等、工部核覆。护贵州巡抚三宝题销制造新兵器械一本。因令军机大臣、检查因何制造原案。系良卿奏请于黔省各营兵丁子弟。及土著流寓民人内召募新兵五千名。陆续拨送滇省补伍。并请制造鸟枪一万杆。腰刀一万口。并帐房锣锅等物。除分给新兵外。留补出师兵丁遗失数。或滇省需用。亦可就近拨送等语。此项枪刀锅帐等件。造成时如何配给新兵。及留补遗失共用若干。曾否拨送滇省供用。现在尚存若干。向未据该抚等奏及。著传谕李湖。即行查明。据实分晰奏覆　　

○癸未。谕曰、金辉于承办事件。全不经心。著将伊郎中参领佐领俱行革去。在员外郎上效力赎罪。所有经管事件。仍令其承办。以励后效　　

○甲申。谕、各直省普蠲钱粮。向当轮免之年。适遇灾歉。即不复再议重蠲。此固恩无屡邀之理。第念甘肃省地瘠民贫。兼以连岁歉收。与他省情形迥异。而各州县得雨较迟处所。因地气早寒。不能补种。现已降旨、令该督查明。照秋灾之例。赈恤抚绥。务俾得所。但本年正届该省轮免正供。所有成灾州县。按分数议蠲之项。已概其中。朕念切民瘼。兹特加恩、将该省本年钱粮普行蠲免外。其因灾议蠲各州县。著展至明年。补行按分酌免。该督其董率各属。悉心经理。使穷檐均得倍沾实惠。以副朕轸念边氓。有加无已之至意。该部遵谕速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十六

大清高宗法天隆运至诚先觉体元立极敷文奋武孝慈神圣纯皇帝实录卷之八百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。六月。乙酉。上诣畅春园、问皇太后安　　

○谕、昨总兵李杰龙奏、兵丁操演鸟枪。检回铅子。请给该兵丁操习一摺。经兵部议驳。已依议行矣。但兵部所驳。尚就销三检七成例而言。而细阅李杰龙之奏。名为销三检七。而实系发三扣七。则由该省办理不善。即兵部亦未经议及于此。如所称每兵定例。岁给铅子四十两。今每年仅得铅十二两。其七分实皆不发。册报皆属虚文等语。是误认销三为实发三成。而以检七之数扣而不发。似此操演。安得有益。夫所谓销三检七者，乃各兵以岁得四十两之铅。作为铅丸令其演习打准。于中准其销三分。而检回七分。非令其扣存七分，但以三分试打准头也。兵丁演放鸟枪。于木靶后。设有攩墙。常时试验准头。自有定式。即使不能中靶。亦不当踰于攩墙之外。寻检铅子。本自无难。不致劳苦。亦断不至多有折耗。若放枪不顾准头。左右高下。惟意所适。铅子皆抛弃无存。此乃益见习艺不精之故。虽多给铅觔。亦何裨乎。李杰龙不责令兵丁施放有准。惟请多给铅子。已为不揣本而齐末。且据所言。每岁止实给十分之三。扣存七分。所得既少。自不敷操演之用。此又奉行之误会。而非成法之当更也。浙省既有此弊。恐各省亦复相同。著各督抚提镇。嗣后鸟枪兵丁，俱照定例铅额实给。令春施演有准。所检余铅。按数备用。则艺事既可励以精勤。即检铅亦令习于劳勚。实为一举两得。倘督抚提镇。视为具文。不实力董率。咎有攸归。将此通行传谕知之　　

○以内阁学士庄存与。为浙江乡试正考官。检讨刘校之。为副考官。内阁学士王杰。为江西乡试正考官。编修曹仁虎。为副考官。翰林院侍读吴省钦。为湖北乡试正考官。编修黄良栋。为副考官　　

