<!-- { "loadSidebar": true } -->
○户部议覆、升任湖南巡抚刘墉奏称、武冈州紫阳司巡检。移驻龙阳县之龙潭桥。新化县苏溪司巡检。移驻辰溪县之黄溪口。其廉俸应照旧改拨支给。至巴陵县鹿角地方。裁汰巡检。改设主簿。其养廉并役食。照旧支领。至岁需俸银。应准将从前裁汰湘乡县主簿空缺俸银三十三两有奇。照数拨给。原编巡检。归入空旷项下造报。得旨允行。　　

○已酉。上诣清宁宫祭神。礼成。赐扈从皇子王公大臣及蒙古王贝勒贝子等食胙。　　

○御迪光殿。勾到四川情实罪犯。停决斩犯十三人。绞犯七人。余一百三十人予勾。　　

○庚戌。上自盛京启銮。回京师。　　

○谕、广东潮州镇总兵员缺紧要。著巴延三于通省总兵内。拣选一员调补。所遗员缺。著王集补授。　　

○谕军机大臣等、据孙士毅奏、本年广西乡试取中第一名岑照。系土知州岑宜楝之子。家道素丰。向无文名。检查该生岁考、及录遗试卷。与三场墨卷核对。文理相去悬殊。此次取中文字。断非本人所作。必有传递代倩夹带等弊。请将岑照革去举人。以便从严审办等语。科场大典。自应关防严密。抡取真才。岂容稍有冒滥。该抚既经查出岑照平日文理。与闱中试作悬殊。其为舞弊幸中。显而易见。著即将岑照、革去举人。交该抚亲提研讯。彻底根究。按律定拟具奏。至所请外帘、提调、监试、及监临。失于觉察。自系伊等应得处分。俟孙士毅审明具奏到日。再降谕旨。交部分别议处。　　

○又谕、据法灵阿奏、布噜特比伯尔克、私行率领该处数百余户。由彼游牧。逃赴充巴噶什游牧。及见哈尔噶齐使人查问。竟抗拒抢掳人畜。因而出派弁兵。前往追拏等语。法灵阿办理此案。殊觉冒昧。布噜特皆系打牲度日。与哈萨克相同。今虽率属迁徙。即作为逃窜。派兵追逐。已属过当。著传谕绰克托、此时已行抵乌什、令将布噜特比伯尔克、查明迁徙缘由。若无他故。即遣人赶往安抚息事。将所派弁兵。即行彻回。如系有意逃往他处生事。绰克托酌量可否办理情形。可息则息。可办则办。详悉筹画具奏。况布噜特等、不过各处打牲。游牧成习。即使迁徙。亦何必追拏。非内地回民可比。此时官兵追往。如业经就获。著即具奏办理。以示惩儆。若已经远扬。逃匿他处。亦不必深求。似此些须小事。原不值兴师动众。绰克托、即遵旨酌量办理具奏。　　

○是日、驻跸老边大营。　　

○辛亥。驻跸黄旗堡大营。　　

○壬子。谕军机大臣等、据绰克托奏、自乌噜木齐回乌什。途次接到保成、法灵阿、劄寄。伯尔克率领属人逃窜。当即派兵四百名。前往堵御伯尔克去径。伊到乌什时。再带兵三百往追等语。此事据法灵阿奏到。已有旨传谕绰克托、令其相机办理矣。伯尔克、前在乌什军营效力。加恩赏戴翎顶之人。今若带领属人。逃往霍罕、安集延。从前伊父和什齐、往投霍罕。即被安集延所杀。继而伊兄那尔巴图、又往霍罕。旋亦在彼病故。伯尔克、岂有无故逃往伊家之理。此时如已拏获伯尔克。必须根究。伊若供称欲往安集延、霍罕。绰克托、可即以伊父和什齐、前被安集延所杀。伊兄又死于霍罕地方。今欲逃往仇家。究竟是何意见之处询明。速行奏闻。倘业经远扬。亦不必甚以为事。或与伊勒图会商。缓为索取亦可。著即传谕绰克托、令其相度机宜。谨慎妥办。　　

○是日、驻跸蒋家店大营。　　

○癸丑。谕、山东省济宁、金乡、鱼台、三州县。前因被水较重。特加恩展赈。至六月底止。以资糊口。第念该处地亩。甫经涸出十之三四。本年秋成。未免失望。若坐待春收。为时尚早。著再加恩展赈五个月。俾来年春麦。足资接济。贫民无虞乏食。又兖、曹、济、三属。亦系连年被水之区。著该抚明兴、查明上年被灾地亩内。缓徵带徵钱粮。及四十八年新粮。一并加恩缓至明年麦后。再行开徵。其新旧漕米仓谷。亦著缓至明年秋后带徵。以示轸恤灾黎有加无已至意。该部遵谕速行。　　

○又谕、据兰第锡等奏、本年运河应挑工段较多。拟于十月十五日前。定期堵然南旺大坝。庶能赶紧挑工。兼可多收湖水等语。本年运河应挑各工。比常年较多。自应分头趱办。以期明春一律早竣。现在各处巡漕御史。若俟回銮后引见派往。未免稍迟。所有巡视通州漕务。著索兴阿去。天津漕务。著阿那布去。山东漕务。著佛喜保去。瓜仪漕务。著李炤去。不必前赴行在请训。　　

○谕军机大臣等、据伊勒图奏、接到法灵阿劄寄。伯尔克、率领属人逃窜。带兵追往等语。当即移咨法灵阿、速将往追兵丁。使人追回。再于前往人内。派一二晓事官兵。回子伯克。往追伯尔克、询悉情形。另行筹办。伊勒图所见甚是。前法灵阿奏到时。朕即谓其所办冒昧。昨日绰克托奏添弁兵追往堵御。又传谕令其与伊勒图会商。缓为索取矣。今日据保成等奏称、伊等与鄂斯璊会商。令将派追兵丁。暂行停止。霍罕伯克那尔巴图、及在逃之伯尔克、业经拟写谕帖。令人前往晓谕。所办尚是。此时法灵阿、若已接到伊勒图移文。业经遣人阻止追兵。由彼询问伯尔克逃窜情由。以利害申示而回。甚好。若已经逃往霍罕等处。著再与绰克托会商。缓为索取。除将此传谕伊勒图外。并传谕绰克托知之。　　

○是日、驻跸常家屯大营。　　

○甲寅。谕、朕回銮后。于十月二十日升殿受贺。所有应行谢恩人员。即著一体谢恩。　　

○又谕、据保成奏、充巴噶什部落。赏给三品顶戴花翎之布噜特比阿瓦勒。于八月二十六日病故等语。阿瓦勒、前于乌什出征。颇属效力。一切职事。皆办理妥协。朕曾施恩赏给三品顶戴花翎。伊昨闻伯尔克迁徙之信。即遣伊子玻什辉、追赶伯尔克等。询访消息。亲赴大臣处禀告。在途病故。实属可悯。著交保成等、由彼处库银内动用五十两。与玻什辉、办理丧事。并施恩将阿瓦勒所遗比。即著玻什辉补授。仍赏给三品顶戴花翎。至令瑚斡特哈尔噶齐、协同玻什辉、办理游牧事件。著照保成等所请行。　　

○谕军机大臣等、著速传谕伊勒图、绰克托、今因索取在逃之布噜特比伯尔克一事。据保成等奏、业经拟写谕帖。派令护军参领永宁、噶咱纳齐伯克、前往霍罕边境等语。此时永宁等到彼。霍罕伯克那尔巴图。若知恭顺。即将伯尔克縳献拏回。甚妥。若抗违不与。伊勒图、绰克托、即应另派干练大员。侍卫。回子伯克、布噜特比、直入那尔巴图游牧。威赫索取。今拟写谕帖一道。伊勒图、绰克托、接到时、或伊犁。或乌什。即行商酌。出派侍卫一人。回子伯克一人。布噜特比一人。将谕帖以回子字译出写妥。听候保成使人消息。若已经将伯尔克要回。即行拏解来京。倘抗违不献。伊勒图等、即将谕帖交付委员。直抵那尔巴图游牧。将谕帖以利害申示。仍著传谕保成等。护军参领永宁等、一有消息报到。即行一面具奏。一面行知伊勒图、绰克托、万勿稍缓。　　

○以甘肃兰州道陈步瀛、为山西按察使。　　

○是日、驻跸广宁大营。翼日如之。　　

○乙卯。孝慈高皇后忌辰。遣官祭福陵。　　

○上诣北镇庙行礼。　　

○御行殿。勾到广东、广西、情实罪犯。停决广东斩犯九人。绞犯六人。广西斩犯八人。绞犯三人。余一百十四人予勾。　　

○谕军机大臣等、朕明岁南巡。一切行营供顿。俱豫期颁发帑金。交该督抚备办。从无丝毫扰累闾阎。但恐各督抚不能仰体朕意。致滋糜费。如现在盛京途次。见有搭盖买卖街蓆棚。即此一节。亦属多事。随从官员人等。其日用所需。听其自便。每岁木兰行围。何尝官为豫备。并未缺少食物。且添此蓆棚。恐差使过后。不肖属吏。冒滥开销。在所不免。朕明春巡幸。自直隶以至浙江。著传谕各该督抚。不得随营豫备买卖街。支搭棚厂。以省无益之费。至此次令阿哥等随行者。原欲其随侍左右。知朕年逾古稀。未尝少懈。而扈跸诸大臣。亦皆恪恭敬事。管束严明。令阿哥等观看之意也。该督抚等、务须循照上数次之例。办理差务。行所无事。总以节俭为主。不得因有阿哥随行。稍为添设豫备。再各省盐政织造关差。皆系内府世仆。知公主随行。系朕所钟爱。间进衣服食物。以博朕欢。殊不思服食玩好。宫中何物不有。岂藉外间呈进。著一并传谕饬禁。伊等系内务府人员。尚不许其稍有进献。至督抚为封疆大吏。又何得效尤及此耶。将此传谕知之。　　

○又谕曰、勒保奏、据土谢图汗车登多尔济、车臣汗车布登扎布、禀称、奉到训谕。俱如梦醒。当即回游牧整顿。欲来京谢恩等语。伊二人一闻训旨。即知畏惧。欲来京谢恩。尚是。但向来未出痘之蒙古奴仆。俱不令来京。系皇祖圣祖仁皇帝怜悯众蒙古奴仆之意。由来已久。今车登多尔济、未经出痘。岂可以一人之愚蒙。即改圣祖所遗旧例耶。著速传谕车登多尔济、令其务遵朕旨。即回游牧。仍俟明年七月来热河朝觐。车布登扎布、身虽出痘。本年又应来京朝觐之班。亦不必趱行。奉到谕旨后。仍缓行按时来京。并谕勒保等知之。　　

○丙辰。谕、据何裕城奏、本年河南省乡试有汤阴县学生员许锡桓、现年九十二岁。发榜未经中式。取阅该生试卷。均属通顺等语。许锡桓、年逾九旬。尚能志切观光。宜沛渥恩。以彰作人雅化。著加恩赏给举人。准其一体会试。用副朕嘉惠耆年至意。　　

○是日、驻跸金刚屯大营。　　

○丁已。孝敬宪皇后忌辰。遣官祭泰陵。　　

○谕、此次朕诣盛京。恭谒祖陵。经过地方。所有沿途办差绿营兵丁。著查明赏给一月钱粮。以昭恩赉。　　

○调正蓝旗蒙古副都统巴忠、为正黄旗满洲副都统。以内阁学士扎勒翰、为正蓝旗蒙古副都统。　　

○是日、驻跸兴隆屯大营。　　

