<!-- { "loadSidebar": true } -->
○谕军机大臣等、据郝硕奏、生员戴淑元、赴县禀称、有素不识认之安徽人王大蕃、著人来家。送与伊兄安徽学政戴第元之子、修撰戴衢亨书一封。并有奏疏一纸。及寄程景伊之信呈缴。当将该犯拏获。现在究审等语。王大蕃赴戴第元家中投递书信。及妄诞奏疏。伊弟戴淑元、即行赴县禀首。其事即与戴淑元无涉。无庸向其根究。并不必令其听候质讯。致滋拖累。至该犯投递戴第元家之书。并欲寄程景伊之札。伊两人俱无由豫知。戴第元处无可咨查。即程景伊在京。亦并无可向其询问。及细阅该犯疏词。尚无悖逆之语。而所称贪官害民。亦无指实。看来该犯必系贫困无聊。妄为此举。自不可不加以惩治。著郝硕、迅将该犯严加讯究。即审无别项不法情事。罪不至死。而此等不安本分之徒。亦断不可留于内地。自应发遣伊犁。以昭儆戒。将此由四百里传谕郝硕知之　　

○以故四川中郭罗克押落寨土千户麻克苏尔衮布子索朗丹巴、并陆翁土百户拉衣呷子玉沙衣、袭职　　

○甲申。安徽巡抚闵鹗元奏、安省凤阳、颍、泗等处。民食重麦。上年水旱成灾。动缺常平仓谷八万余石。裕备仓麦十七万余石。本年除亳州、蒙城、被水外。均属有收。请通融买麦补足。照部价每石一两外。连脚价增银二钱。合之以一麦抵二谷。每谷二石。准销银一两二钱。尚属无浮。得旨允行。下部知之　　

○乙酉。谕、据姚成烈奏、守备甘维荣、外委张俊、于六月初十日黎明时分。至博白县之双凤大石握地方。将李万春父子拏获。并据桂平县参令张健禀报、协同缉获。飞押来省。听候审办等语。甘维荣等、追缉匪犯父子就获。尚属能事。自应查明实系亲身获犯之员。送部引见。至参令张健、并未协缉。但夥犯柒传荣、系张健拏获。讯明李万春父子踪迹。始得就此一路追捕。其出力惟此一节。止须照例办理。毋庸送部。此时李世杰、自己到任。即著查明分别妥办　　

○谕军机大臣等、据杨景素奏、查审匿名揭帖现在情形一摺。据张士杰供称、将匿名揭帖、带回正定。与掌房书办吴允信面商。吴允信因。包封系伊经手封发。恐有干碍。向其跪求。张士杰即于官厅后烧毁。至第二次匿名揭帖。系在承发房挨次发号。吴允信在旁、看见公文内有摺叠红帖。即随手夺去。交与张士杰阅看。邀同进署面禀等语。两次匿名揭帖。俱于公文内插入。乃吴允信、先则跪求张士杰烧毁。继见揭帖。径行夺去。即给张士杰查阅。若豫知为逆词者。此人形迹大有可疑。自应向其切实根究。务得正犯。杨景素此时。谅应究有端倪矣。至陈大用、进呈原获揭帖。业已销毁。此案悉心研究。如果得匿名正犯。自有挟嫌衔怨情由。可以质证。不在查对笔迹也。将此由四百里谕令知之　　

○丙戌。谕曰、方体浴、前在淮关监督任内。有应赔短少税银五万五千两。尚未全完。虽系应行追赔之项。但淮关税银。寅著、伊龄阿任内。俱有比较短少之数。因查无情弊。曾降旨宽免。所有方体浴名下、未完税银二万二千二百五十余两。著加恩豁免　　

○丁亥。军机大臣等议覆、陕甘总督勒尔谨奏称、明岁班禅额尔德尼、来京觐祝。所过地方。平番以南。民房公馆可居。量加修理。平番以北。俱系草地。须塔盖帐房。就甘省现有蒙古包两分。轮替已足。其随从喇嘛等所需帐房。于附近各营调用。马驼等项。按营派拨。豫赴西宁待用。一应供支。照驻藏大臣咨覆办理。应如所奏。不可草率迟误。亦不得张大浮费。从之　　

○戊子。谕、今日据文绶奏、请简发知县佐杂等官。以资差委一摺。殊为不晓事体。向因各督抚、有于行在奏请简发试用人员者。屡经降旨申饬。并令嗣后如遇应需拣发人员。适当巡幸之时。或赶在启跸以前。或待至回銮以后。具摺奏请。节次所降谕旨甚明。文绶久任督抚。岂尚未知。现在川省。亦无甚急需试用人员之事。乃于朕驻跸热河时。率为此奏。殊属非是。文绶、著传旨申饬。其所请简发各员。候朕回銮时。简派大臣拣选。引见发往。至摺内所称、除知府、同知、知州等。川省现尚缺少人多。仍请照前奏、暂停分发。其余各项人员。应请照旧与各省一体掣签。毋庸停止之处。著交该部议奏。寻奏、川省距京遥远。部选赴任。及出差人员。来往动经数月。知县佐杂。委署需人较多。应如所请。通判以下正佐各项人员。均照旧分发。至知府、同知、知州。俟补完后。该督再咨部办理。从之　　

○己丑。谕军机大臣等、据王亶望奏、福建钓船蔡葵、在一江山洋面。被宁波乌艚船数十人。口称失物搜赃。殴杀一十六命。抢去钱文衣物。已将首夥各犯傅廷贵等五十三名。全行拏获。现在提省审拟一摺。此案前据三宝奏到、已有旨令王亶望、就近审办。今既据称。将首夥各犯。全行拏获。自应严审究拟。傅廷贵等、敢于在洋面、聚众逞凶。殴毙多命。情罪甚为可恶。其搜赃起衅首犯。自应立正典刑。即帮同助殴者。俱应究明下手伤人之犯。如数拟抵。不可稍为稽缓。向来伤毙多人之案。例应一命一抵。此案捞获浮尸。已有八躯。与原告蔡葵所控殴杀十六命之数尚未相合。且于洋面惨杀多命。更非寻常械斗之案可比。不得仅以助殴问拟为从。致稽显戮。现今首夥各犯。既已全获。务须研讯起衅确情。并严鞫其殴毙实系若干人。按数抵偿。无论应斩应绞。俱应立决。仍将首犯、传首该处示众。庶沿海凶徒。稍知儆畏。著传谕王亶望、即速遵照办理。仍将审拟缘由。即行速奏。此旨由五百里发往。并谕三宝知之　　

○庚寅。谕、原任苏州府知府杨灿、前在常州府任内。因审转命案失入。部议降一级调用。照例送部引见。失入处分。较失出为重。昔宋仁宗于吏部选人。一坐失入死罪。终身不迁。所以重民命也。此等部议降调。实属罪所应得。若与寻常公过。概从宽贷。无以示惩。但前据萨载、杨魁、奏称。杨灿在江十有余载。颇著能声。风土人情。尤所熟悉。倘蒙录用。恳请仍发来江差遣等语。杨灿、著发往江苏。以同知用。非奉特旨。该督等、不得将伊题升知府　　

○又谕、据李侍尧奏、巡抚裴宗锡、自本年四五月以来。脾胃失调。饮食减少。六月以后。形神疲惫日甚。实有不能支持之势。现将抚篆接收。暂行兼办。可否令其解任调理等语。裴宗锡、在巡抚中。尚属实心办事之人。今既患病较重。著暂行解任调理。俾安心摄养。以冀就痊。并令该抚自行酌量。如在滇延医调治。可以痊安。即俟病愈时。仍令接印任事。若在彼水土不甚相宜。即著缓程来京。调理痊愈。再行录用。其云南巡抚事务。著孙士毅暂行署理　　

○谕军机大臣等、据李侍尧奏、裴宗锡病势沉重。已降旨准其解任调理。所有巡抚印务。因孙士毅尚有良心。办事亦属结实。即令暂署抚篆。至布政使员缺。亦属贤要。按察使汪圻、向有苏州习气。看来不如孙士毅之诚朴。于藩司事务。似不甚相宜。著传谕李侍尧、即察看汪圻、如尚可接署藩篆。即委令署理。如属不宜。即于通省道员内、拣选一员。奏明署理。将此由五百里传谕知之　　

○辛卯。谕曰、李侍尧奏、云南巡抚裴宗锡、病势沉重。医治不痊。于六月二十三日身故等语。裴宗锡、简用巡抚以来。办事实心。足资倚任。昨据李侍尧奏伊患病情形。降旨令其解任。安心调理。以冀速痊。今闻溘逝。殊堪轸惜。所有应得恤典。著该部察例具奏　　

○壬辰。孝懿仁皇后忌辰。遣官祭景陵　　

○谕军机大臣等据奏本日接准钦差大学士公阿桂咨称六月二十八日接到二十四日由行在发回报匣一个。锁门铜片。俱已脱落。匣盖口门木板。亦有伤损。又同日所发河南巡抚陈辉祖廷寄、外封亦有拆露痕迹。并取有栾城县接收上站破损印结一张。自系栾城以北。各站损坏。现在咨查直省等语。并将报匣缴回朕详细阅看。其口门铜片。均已脱落竟系撬开。并非跌破。且所发陈辉祖外封亦有拆痕。中途显有私拆偷看情弊。邮递报匣印封。最关紧要。岂容沿途拆开。私行窃看。著传谕杨景素、即派委明干大员。于栾城以北。逐站严行挨查。务得确情。据实奏明治罪。并将该管官严参。毋得颟顸了事。所有破损报匣。并著发交杨景素阅看。将此由五百里传谕知之。寻奏、查行在发回报匣。南石槽把总杨合天、接到并不亲递。差兵中途坠马磕损。递至德胜门。恳求把总陈明、讳匿不报。至河南廷寄包封。望都县马夫、因雨跌地擦损。递至栾城。书吏恐内件脱出。将外层拆开。换纸加封。禀明该县。出具上站破损印结转递。严讯并无私拆窃看等情。请将把总杨合天、陈明、发往黑龙江等处当差。稽查台站之守备革职。余分别杖徒。得旨。下部议　　

○以编修严福、为河南乡试正考官。御史戈源、为副考官。内阁学士胡高望、为山东乡试正考官编修刘种之、为副考官。编修潘曾起、为山西乡试正考官。刑部主事刘烒、为副考官　　

○赈恤山西绥远城浑津庄头雹灾户口。并蠲免本年额赋　　

○癸巳。两江总督萨载、署江南河道总督李奉翰奏、江南外河厅属清口东西坝。为全河关键。乾隆四十一年。督臣高晋、请将西坝基址。移下一百六十丈。俾清水出口。下注有力。惟西坝迤外旧黄河内。存有清水。内外相连。湖水出口至此。散温少力。上年复蒙指示。于西坝迤下。接筑束水堤一道。俾清水直注归海。但查清口外、河面宽阔。当水势浩瀚时。堤工颇为受险。每年镶埽。所费不赀。而清口坝外。至陶庄新河尾。清黄交汇处。河身宽长。湖水至此。力亦纡缓。应请将东西坝。再移下二百九十丈。于惠济祠前建筑。则束水堤不致受险。湖水亦出口益畅。抵黄更必得力。拟于收束坝工时。乘机移建。将坝基两头。各放长三四十丈。如铁心坝式。两边镶埽。中心填土。俾得经久。中间用料接筑。较之全用柴料。亦多节省。得旨、细览绘图。正合形势。自当乘时为之　　

