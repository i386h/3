<!-- { "loadSidebar": true } -->

○以署固原提督肃州镇总兵韩良卿、为甘肃提督。宁夏镇总兵周开捷。署固原提督。　　

○赈恤福建上杭县本年分被水饥民。　　

○壬午。工部等部议覆、稽察理藩院外馆御史伍禄顺奏、蒙古馆南面墙垣。有民人靠墙居往。兵丁不能走筹。请将馆门内收进一丈。筑墙五十四丈。设立栅门。以便巡逻。再看门兵二十名。分作两班。似觉人少。请添派兵丁十名。应如所请。从之。　　

○调镶蓝旗汉军副都统庆泰、为正红旗满洲副都统。以正黄旗护军参领宗室尚间保。为镶蓝旗汉军副都统。　　

○以镶黄旗汉军参领高文璜、为正白旗汉军副都统。　　

○三等子查布故。以其子彻灵敦多布袭职。　　

○癸未。户部议覆、调任江苏巡抚张渠奏、江省开局鼓铸青钱应行事宜。一、宝苏局开铸钱文。请仍设炉十六座。一年二十八卯。每文重一钱二分。应用铜铅八十三万八千六百余觔。铸钱十一万一千八百二十余串。一、江省钱价昂贵。民情望铸甚殷。应用铜铅。挽运需时。请先开十二炉。俟铜铅充裕之时。再开四炉以利民用。一、铸出钱文。必用磨锉渣末。请按炉分给铜铅三百斤。永为底火。铸务告竣。如数归还。一、开铸之始。铸作器具。炉头无力垫办。请预先支给银两。陆续扣还。一。宝苏局房屋墙壁。多有倾塌。请动项修葺。均应如所请。得旨。依议速行。　　

○赈恤浙江余杭、临安、安吉、会稽、诸暨、上虞、临海、黄岩、太平、天台、仙居、兰溪、缙云、等十三州县。并玉环厅、台州卫、湖州所、本年分被水饥民。并予缓徵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十六　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。九月。甲申。御史周人骥奏、两广总督马尔泰。奏报进剿逆苗。语多粉饰。止于降旨申饬。并未加以严谴。原任闽浙总督郝玉麟。保举劣员王德纯。事后收受馈遗。部议降四级。奉旨从宽降二级。似不足以示惩戒。得旨。朕因人材难得。故臣工遇有处分。每弃瑕录用。此实失之太宽之处。郝玉麟之事。前谕极明。马尔泰之事。功过尚在未定。日后自有进止。周人骥职居言官。理应随事献纳这所奏可嘉。著交部议叙具奏、　　

○乙酉。上诣畅春园、问皇太后安。　　

○谕、乾隆四年。山东所属邹平等三十九州县。秋禾被水。所有应完漕米。经抚臣奏准。动拨临、德、二仓。原存漕谷。按一米二谷。碾米随漕运通。其应徵漕米。缓至乾隆五年秋后改徵谷石还仓。今届徵收还项之期。每米一石。即应交正耗之谷二石三斗。是小民从前受缓徵之益。而今则不免有多输之累重运之难以加以体恤者。著照欠漕之例。仍按原数徵收米石。暂存临、德、二仓。于来岁青黄不接之时。出粜存价。俟秋成再行买谷还项。于小民似有裨益。该部即遵谕行。　　

○吏部等部议准、江西巡抚岳浚奏称、玉山县营盘司巡检。移驻太平桥。其印信拟以玉山县太平桥巡检字样。余干县县丞。移驻瑞洪镇。其关防拟以余干县县丞驻劄瑞洪镇字样。德化县城子镇。复设巡检。原印尚存。以上三缺。均请定为要缺。拣员调补。各员俸工役食。照例支给。惟太平桥、地处冲要。营盘司原设弓兵十名。不敷差遣。请添设五名。工食于玉山县存留项下支给。应建衙署。估计建造。从之。　　

○兵部议准贵州总督张广泗奏称、黔省阴雨不常。弓箭一遇潮湿。多不应手。惟弩弓以木为质。力劲能远。且不畏雨露。洵属军前利用。请通行各标镇协营。今弓箭手兵丁。将弩弓相兼操演。从之。　　

○八旗汉军都统议覆、调任正蓝旗汉军都统永兴奏、从前勋旧佐领下。验放甲缺。因另户牡丁甚少。故开户户下人等。亦准验放。嗣经副都统赵国政条奏、开户人等。不准挑甲。遇有甲缺。每难办理。请将未曾增减壮丁之勋旧佐领下。开户户下人等。准其一体验放等语。查开户人等。若不准挑甲。另户壮丁。不能得人。必在甲喇内拣选。实多窒碍。请嗣后八旗汉军勋旧佐领下。所出甲缺。先于另户人等内拣选补放。若不得人。即于开户人等挑捕。至户下一项。若系初编佐领时。原额户下壮丁之子孙。现今仍在户下者。亦准一体挑甲。其新进户下人等。仍不准其挑补。从之。　　

○丙戌。谕、直隶河道。关系紧要。总督孙嘉淦、总河顾琮、现在办理。江南河道总督高斌。久任河工。素称谙练。原欲俟其陛见来京。差令前往。会同商酌。今思高斌进京。取道直隶。若就便会同该督等详悉相度。确商定议。来京面奏、更为妥便。著即传旨与高斌、并将前后河道各案件。抄录寄去。高斌从何处接到谕旨。即从何处前往并令该部传知孙嘉淦、顾琮等。　　

○又谕、贵州总督张广泗奏称、楚粤苗猺军务。将次告竣。不过两三月。即可由湖南入京陛见等语。朕看彼地情事。尚未就绪。即善后之策。亦正须详筹。前已将钦差大臣关防。颁给张广泗。俾事权归一。伊自当周详妥办。务期万全。以副朕倚任至意。至从前两省督、抚、提、镇。等。起初调度。嗣后进取。俱未谙机宜。多有错误。以致将弁因循。事延兵老。日久未能告竣。今虽大局粗定。而军前之文武官弁。前后勇怯各异。功罪不一。非详悉区别。不足以示惩劝。著张广泗将楚粤两省。自督抚以下。以至文武官弁。何人前虽有过。后能奋勉。何人始终退缩。毫无出力之处。秉公据实即行详查。于事竣之后。一一陈奏、朕将权其赏罚焉。　　

○工部议覆、江南河道总督高斌奏、宿迁县朱家闸地方黄河。忽自七月以来。南岸挺生沙嘴。逼溜北徙。适值秋汛。沁黄并涨。大溜直射堤根。致将临黄缕堤。全河埽湾。汕刷坍塌。危险异常。请发帑建筑挑水大坝。以资捍御应如所请。得旨。依议速行。　　

○四川暖戴密土千户岭安泰故。以其子岭瑞详袭职。　　

○四川羊岗藏咱塞土目六格故。以其孙由仲绊袭职。　　

○丁亥。工部议准、调任江苏巡抚张渠奏、宝山县吴家滨、应接筑石坝四百八十五丈。填补缺口四处。估需工料银一万六千八百八十五两零。请动项兴修。从之。　　

○戊子。户部议准、云南总督公庆复奏称、昭远镇驻兵四千四百名。每年应需兵米一万五千余石。现在存贮虽足支用。但边地兵粮。宁余无缺。请动库贮银三万两。发交各府州县采买米一万五千石。以资兵食。从之。　　

○旌表守正捐躯之广东茂名县民林士富妻梁氏。　　

○己丑。上诣畅春园、问皇太后安。　　

○谕、江南徐州府海州所属州县。地滨河海。频遭水旱。数年以来。屡加赈恤。复将正项地丁漕粮。分别缓徵蠲免。以拯灾黎。今届秋成之后。所有乾隆三年四年分缓徵折徵之米。例应同五年分漕粮。一并输纳。但闻今年黄运两河。秋汛长发。又值七月多雨。以致沿河各处低洼地亩。多有被淹者。虽偏灾轻重不等。惟是灾祲之余。民气未复。若将新旧三年漕米。一时并徵。民力未免拮据。且一邑之内。偏隅偶有被灾。则通邑之米粮。亦必腾贵。惟使民间多留数万石米谷。以本地之盖藏。充本地之食。于板阎庶有裨益。用是特降谕旨。将徐州府属铜山、沛县、萧县、砀山、丰县、邳州、并海州所属之赣榆县、带徵乾隆三年四年分漕粮。共五万一千三百八十石零。今年仍缓输将。俟辛酉年起。分作五年带徵。以纾民力。著传谕该督抚严饬所属。实力奉行。并不时查察。如有私徵等弊。即行严参毋得疎忽。　　

○詹事府奏、詹事府衙署年久未修。半多坍塌。请交工部料估修理。并请添设房屋八间。以为斋宿办事之所。至圣祠内。所贮圣祖仁皇帝御书龙飞凤舞四大字。存诚二大字。勒石六方。请安设石座。敬谨供奉。得旨。圣宜仁皇帝御书龙飞凤舞四字刻石。交御书处敬谨收贮。其存诚二字刻石。添造石座。即于至圣祠内安奉。略加修理。不必另建房屋。余依议。　　

○庚寅。谕、据河南巡抚雅尔图奏称、河北总兵官丁士杰。已调任浙江处州。伊未调任之前。在司库透领俸饷银四百两。又借动该镇亲丁随粮。应扣马价银四百八十两。现在赴浙。路途遥远。盘费浩繁。一时未能归补。应于处州总兵应得俸饷之内。照数扣解还项。再查丁士杰。虽小有才具。一切训练之事。经臣严加稽查。尚不敢懈弛。但未免好事逞才。不知大体。必须该省督臣察查督率。方于营伍有益等语。丁士杰借动帑银一事。可谕令德沛、卢焯、知之。至其居官办事如何之处。著德沛、卢焯、留心试看。密行奏闻。　　

○户部等部议覆、候补詹事李绂条奏应行事宜。一、捕蝗诸法。惟埋蝗最善。凡蝗生之地。中掘深坑里许。两边用竹梢木枝惊逐。蝗性类聚。一蝗返奔。众蝗随之。并堕坑中。即行掩埋。不能复出等语。应如所请。令各督抚转饬所属。凡有蝗之地。照法办理。一、匠铺倾镕饷课。需用硝磺。向系务先缴价。解交藩库。汇给委员购买。分发各匠。但辗转稽延。官解民输。并致迟误等语。应行令各督抚转饬委员。照依定限。速行买齐给发。毋任稽迟滋事。一。佐杂微员。非遇庆贺之期。滥用蟒袍。应悉行禁止。违者参处。又房脊兽头。向有定制。今士民之家。多违例滥用。请一并严禁。僭越者治罪等语。应如所请。令各省一体遵行。从之。　　

