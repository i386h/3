<!-- { "loadSidebar": true } -->
○谕军机大臣等、据巡漕给事中佟琳奏称、今春白洋河等处。河水微弱。粮艘稍有担延。经会同河臣开放湖口闸。又于湖口坝南、开堤放水。粮船得陆续前进。既有成效。应即于现今开堤之处。添建出水闸一座。如河水小、则两闸并启以济运河。水大、则全闭以收蓄水。邳、宿、一带。自无浅滞之患等语。湖口一闸。原以蓄水济运。若因运道绵长。一闸所出之水。难以灌注。则添闸洩放。似于漕运有益。著传谕海明、张师载、杨锡绂、相度情形。公同酌量。应否添建闸座。以资节宣。抑或另有筹画之法。一并详悉妥议奏闻。寻奏、查现在挑堤口门。计宽三丈二尺。自开放后。河水顿长。重运遄行。倘南运水势稍弱。即可再将水口挑宽。无论五丈十丈。总以下游水足而止。若竟估建闸座。闸门不得过二丈二尺。反不能随时展宽。可毋再建。复查东省运河。全赖湖水接济。是收蓄湖水。最为要务。俟粮船全过韩庄。臣张师载、即饬将滚坝并开堤之处。悉行堵闭。祇留撺板之水浮送。至伏秋汛时。再将微山、独山、诸湖水。收蓄备运。其江南白洋河等浅处。已咨会南河。早闭骆马湖尾闾。以期上下兼济。禆来年邳、宿、桃、清、重运。均有禆益。从之。　　

○丙子。谕军机大臣等、定长等奏称、准兆惠等咨、内地所送驼只。至哈密、辟展时。酌量每驼运粮一石。抵阿克苏。随以此项驼只。不能多运。惟择其膘壮者、轻装驮载等语。昨以达勒当阿等奏报、所送马匹。五月间可至阿克苏。朕即谓已过麦熟之期。或候回地续种田粮。再行进剿。此特恐马力既未齐全。粮饷又不能接济。不得已而稍待之意。今思阿克苏等处。亦未必有二万余马牧场。且天暑易致疲乏。而定长复不能多运粮饷。若再停留不进。则官兵又虚糜两月之粮矣。莫若仍于五月进兵。虽麦熟过期。必有尚未收获者、可资接济。不必拘泥前旨。著传谕兆惠、富德、舒赫德、定长等。酌量办理。　　

○吏部议准、山东巡抚阿尔泰疏称、长清一邑。地势袤长。山岭环绕。境内有崮山、长城、二驿。南北交冲。知县、典史、二员。遇事每多掣肘。查该县张夏镇。当崮山、长城、两驿之中。请将邹平县县丞。改设长清、驻劄。张夏镇。又青、莱、两府交界之景芝集。系诸城、安邱、高密、三县毗连之所。人烟稠密。请将安邱县县丞。移驻景芝集。从之。　　

○予故固原提督豆斌、祭葬。入祀昭忠祠。谥壮节。　　

○丁丑。上诣畅春园、问皇太后安。　　

○谕、各盐政织造等。夏节贡物。以备赏赉之需。虽行之已久。但迩来絺绣。太求精巧。既害女红。长此焉穷。非朕敦尚朴素之意也。甚至华藻被于葛褥。天中五日以外。无所用之。迎凉适凊。亦不宜于憩息也。其禁之。　　

○又谕、今岁入春以来。雨泽未霈。米价稍昂。经朕叠颁谕旨。量发仓米。分遣大员。在五城、圆明园各处、及通州地方。设厂平粜。以济民食。但当青黄不接之时。又值闰月。八旗兵丁。向无闰月支给甲米之例。未免买食维艰。著加恩于闰六月、赏给一月甲米。俾兵丁饔飱优裕。不藉籴食。市价自必愈加平减。于闾阎生计。均有裨益。该部即遵谕行。　　

○谕军机大臣等、前因冯钤奏、请于湖南各属常平仓存贮项下。拨谷三十万石。运赴江南。听其平粜转运。已降旨令尹继善察江省情形。或留用一二十万石。其余谷石。另行碾米。于明岁漕船之便。搭运至京。如江南无须此项。即行全数运京。近闻江省米价。甚属平减。而京师今岁雨泽未沛。五城及通州各处。俱发仓分厂平粜。不限米数。正须酌盈剂虚。通融经画。俾闾阎生计充裕。著传谕尹继善、现在江省米多价平。所有楚省拨谷。自应碾米运京。多多益善。不必存畛域之见。其地方仓储。亦可乘时采补。一切裨益民生之事。该督通筹熟计。妥协办理。　　

○定边将军兆惠等奏、臣等从前拟将和阗、阿克苏、分为两路。因和阗被围。且有通喀喇土伯特、痕都斯坦之路。俟应援事竣。进攻叶尔羌。而阿克苏之兵。两面夹攻。兼堵截贼人逃往巴达克山等要隘。若兵多。则分攻喀什噶尔。可以互相牵制。今兵数不多。恐逆贼拒守叶尔羌。必须两路合兵攻围。俟克城后。再分兵略地、及堵截来援贼众。今接奉分兵谕旨。谨录送富德、令其定议具奏外。臣舒赫德即将阿克苏所有马驼内。择堪用者、前往和阗。安抚回众。其酌调布噜特属人、及查拏哈萨克锡喇。臣等于三月初八日。即遣侍卫成果、布延泰、传檄布噜特。候回报定夺。谕军机大臣等、富德至特穆尔图诺尔。攻喀什噶尔。舒赫德前往和阗。皆从前酌定者。今富德已定和阗。自当由彼进发。兆惠虽令富德定议。恐往返需时。可传谕富德、令其径从和阗进兵。攻取叶尔羌。一面堵截贼逆等逃窜之路。昨据舒赫德请前赴和阗。令巴禄在阿克苏办事。已降旨停止。即此时业已起程。亦仍回阿克苏。此旨著速行驰递。　　

○湖南巡抚冯钤奏、郴、桂、两厂。向计产铅十六万斤。近年出产渐微。倘黔省所带铅。不能如期运到。即缺鼓铸。请于例买黔省白铅二十万斤外。增带二十万斤。并耗铅统交巴陵秤收。转解供铸。需费如例于地丁动用。此次加买黔铅。所以留备缺乏。嗣后仍抵运常例之铅。毋庸格外加带。得旨允行。　　

○戊寅。谕、据云贵总督爱必达参奏、古州镇总兵唐开中。性情执拗。举动乖张。考验官弁。滥行保送。一经驳回。辄生訾议。又将截存银两。动用后、始行详请核销。且不能约束营员。抚辑边境。每借事端妄议更张。并无故来至贵州省城。远离职守。不胜总兵之任。请革职以示炯戒等语。总兵为镇守大员。必须持身公正。纪律严明。方可为将弁表率。唐开中执拗乖张。率意妄行。本应革职治罪。但念其所犯。尚与营私作弊者有间。且汉仗尚优。曾经出兵受伤。著革职。加恩赏给游击衔。前往军营随营差遣。如军务告竣。即令其在屯田处所。效力赎罪。爱必达摺并发。　　

○谕军机大臣等、吴达善题参副将高宗瑾。委令总理解送军营羊只。托病推卸。规避不职。请革职。发往乌噜木齐屯田效力。所奏甚是。高宗瑾身为副将大员。而遇事推诿。若仅予革职。实不足以蔽辜。甘省距乌噜木齐尚远。此等无耻懒惰之人。若令其领咨前往。中途不免捏病逗遛等弊。著传谕吴达善、委员押赴乌噜木齐。交与屯田大臣等收管。令其当差效力。以为官员规避者戒。　　

○又谕曰、富德奏称、途遇守备傅能等。领绿旗兵五十余名。从哈喇哈什脱出。如伊与齐凌扎布等、固守情节。仍愿随同进兵。因其困惫。令往兆惠军营休息。以备询问等语。齐凌扎布、傅能、有城守之责。城既失陷。自当治罪。但哈喇哈什。系回城初降。众心未定。非内地城守可比。且兵饷不足。尚能勉支三月余。迨势孤援绝。内外变乱。始行脱出。旋又随大兵恢复。苟非齐凌扎布坚守之功。则援兵虽至。亦已无及。是以加恩优叙。今傅能随齐凌扎布守城。著加恩遇有都司、游击、缺出。即行补用。随同脱出之兵丁。殊堪轸念。著兆惠等查明。酌赏银两。恐军营兵丁等。以齐凌扎布、傅能、既已失城。功不抵罪。何故加恩。妄生揣度。亦未可定。可通行晓谕知之。　　

○引见京察一等吏部郎中阿弥尔图等、四十七员。得旨、阿弥尔图、旌额理、袁守侗、德凤、马腾蛟、吉郎阿、德敏、觉罗揆衷、觉罗星格图、宁住保、索林、福德、富察纳、评德、额尔登布、陈辉祖、长安、达明、海明、谭尚忠、鄂宁、何逢僖、佛全、克色礼、固尼翰、谨德、克昇额、色明阿、福参泰、德馨、济绶、永长、敦敏、瑚住、卢会衢、奇臣、基鼐、孝顺阿、斯宝柱、英廉、西绅、巴尼珲、博尔和、福绅、额腾额、福川、那思哈、俱准其一等。加一级。　　

○己卯。上御勤政殿听政。　　

○谕、顺天府府尹、向派部院堂官兼管。熊学鹏已补授内阁学士。仍著兼管府尹事务。刘纶现在军机处行走。俟新任府尹到任后。即不必兼管。　　

○又谕、据镶蓝旗满洲都统等奏、承袭永陵防御伊德纳员缺。以其子德棱额拟正。侄伊成额拟陪。因德棱额年甫及岁。祇带领伊成额引见等语。陵寝防御之缺。改为世袭后。如自伊祖父以来承袭。并无别项事故。虽出缺之子。年未及岁。亦准题补。不必拟陪。否则拣选正陪。带领引见。嗣后承袭此等防御。照世袭官例、进呈家谱。　　

○户部议准、两江总督尹继善奏称、苏州、太仓、镇海、镇江、四卫。向来佥丁。类多父子兄弟传运。其本户贫乏丁。于运屯户族内。择殷顶补。奸徒希图避运。实与运丁同族。混称民籍。非彻底清厘。势必渐归脱漏。请饬该管卫备。将军户逐一确查。如有隐匿。本人族长。一体按律究处。县备均以失察查参。运户既经清理。其滋生新丁。年至十六岁者。应令报明入册。照例五年一次编审。从之。　　

○兵部侍郎观保、礼部侍郎庄存与奏、臣等奉命阅朝考优生试卷。部臣适议覆御史陈大复条奏。必优生到部四五名。始行奏考。查现在优生。已有到京经年者。如必泥以足数。未免守候维艰。请照考试续到拔贡、不拘人数之例。一体办理。或将续到拔贡优贡同试。各分等第。亦觉简易画一。得旨、如所议行。　　

○是月。江南河道总督白钟山奏覆、查洪湖清水。以三分济运。七分敌黄。必须清强黄弱。庶黄水不致倒灌。本年桃汛内。淮水未发。湖口出水微弱。旋将清口之东西束水二坝。接筑以抵黄流。现在运口以内。水色俱清。得旨、运口以内虽清。而清口以内。亦不可使其常浑也。清口以内。今复如何。明白奏来。此等情形。非身历其地。何由深悉。　　

○总督管江苏巡抚陈宏谋奏、清理社谷事宜。一、社谷无官仓公所。多寄贮社长之家。请于每县城乡适中之地。建立社仓。每社谷、少则二百。多者亦祇以五百为率。编定应借村庄。各社不得互借。一、社长多有赔累。其殷实公正者。多不乐充。每为渔利之徒。久充侵亏。请定以一年一换选充。一、社仓费用颇繁。前抚臣徐士林、请销息谷三升。格于部议。用实不敷。请每息谷一石。仍以七升归仓。三升支用。一、社谷为民备贮。接济一社缓急。凡一切公事。及隆冬煮赈。不准如前动支社息。一、社谷责州县稽查。向有入交代之例。近来不入交代。亦不报部。请嗣后令州县于正项钱粮外。另出社谷一结。本息一并申报。由藩司造册达部。得旨、览奏俱悉。实力妥为之。　　

