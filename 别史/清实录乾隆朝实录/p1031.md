<!-- { "loadSidebar": true } -->
○又谕曰、湖广罗田县匪犯马朝柱等、勾党谋逆一案。竟有伪诏伪檄。种种逆词。狂悖恶逆。覆载不容。其供词中、有四川峨嵋山西洋寨之语。已据湖督永常、奏称飞咨川省。现在首犯马朝柱。尚未弋获。著传谕策楞。或即逃匿川省。亦未可知。令其悉心严缉。并将峨嵋山、是否有西洋寨。有无匪党窜匿藏伏。悉心查访。无令漏网。并将如何设法严查之处。即由驿限六百里速行奏闻。寻奏、据湖广督臣永常、密咨查拏西洋寨张锡玉等犯随饬道员躧访。据禀、访之老民。按之图志并无西洋寨之名。凡与峨嵋山连界之乐山、洪雅、清溪、等县。并峨嵋县属之山村庙宇。逐一挨查。并无踪影。至通缉马朝柱。现饬文武各官。派亲信之人到处侦访。不得以一查出结了事。自干重谴。又夔州府属之巫山县。系川楚接壤。水陆总隘。于此严查。则未来者不能飞越已至者亦难遁迹。因责成该管总兵道员查缉期无漏网。报闻。　　

○庚午。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○辛未。谕军机大臣等、据总督方观承奏到、各属蝻子萌生一摺。已批令竭力督缉。毋留余孽。今据侍郎兼府尹胡宝瑔奏称、亲赴武清所属村镇。见新蝗翅牙已茁其地甚广。有宽至数十百亩者。草丛中攒簇跳跃。在在皆然。顺属已报有四五州县。惟武邑最多最盛。今扑灭已七八分。所余零星。可以渐尽等语。观此则蝗蝻萌动。其势颇炽。若于初萌之时。即上紧扑打。何至长翅生牙。可见初报生发。已属长成。虽称打扑。仍未净尽。从来外官。以文移禀报为办事。上司、则称立定章程悬示赏格下属、则称实力奉行加紧扑灭。按之实际殊不其然蝗蝻贻害田亩最烈。所争祗在旦夕之闲。尤非可以虚文从事。此等奉行不力之员。必当重加处分。以示惩儆。胡宝瑔原摺。著钞寄方观承阅看。所有奉行不力各州县。著即速查参议处。方观承、胡宝瑔、俱著传旨申饬。　　

○又谕、前据直隶总督方观承奏、各属蝗蝻萌生。内盐山、庆云沧州、与东省接壤。业经东省咨会并饬各该地方员弁。无分疆界。一体加紧捕除等语。现在顺天近属。该府尹亲往查看。尚在攒簇跳跃。势甚广阔据此、则捕蝗之事。不可不亲临查看。非可专委之地方官。以禀报了事而已前于奏摺内已批实应留心。但观直属如此。则东省连接之区所称随时扑灭者。恐尚未尽实近日由东省经过之员。亦曾有以此为奏者此旨到日。著鄂容安即速亲往查明督率地方员弁。上紧扑灭。务令净尽毋俾遗种萌动。　　

○壬申。谕军机大臣等、台湾彰化县凶番戕杀兵民一案前因提督李有用奏到、曾经传谕该御史、令其究访确实。明晰奏闻。今据给事中立柱、御史钱琦、所奏。情词尚属糊涂。不过据地方禀报。苟且了事。御史为朝廷耳目之官。平日于各省案件、及地方官办理不能妥协之处。苟有访闻。俱当据实陈奏。况立柱、钱琦、身任该处巡察。亲履其地职司其官。于当日之情节。起衅之来由文武禀报。孰虚孰实。何难确查乃为此扶同徇隐之辞。朝廷之差委者何意。伊等之职守者安在耶。况此案在上年十二月该御史等迟至数月。始行具奏。又不据实甚属不合。著传旨申饬。仍著访查、确切详悉奏闻若与地方有司通同讳饰。必将该御史等、从重治罪。　　

○安西提督李绳武奏、准夷交易一事。据驻哈镇臣吕瀚咨称、夷目额连瑚里等、所报牲畜货物较十三年肃州贸易之数少有浮多自当以定例责拒。但其远道来至哈密。牲畜不无乏弱。如不准在哈密变售。又非悯恤外夷之意应俟该夷到日。如果苦苦哀求。饬镇臣察其情实。再为咨报酌办。断不敢曲为迁就。致启无厌之心。亦不敢过为抑勒。有失柔远之道。得旨。另有旨谕。又批、彼何尝有苦苦哀求之事。不过尔等绿旗习气。恐致生事。多方将就。而又为此美谈以上奏耳。被外夷窃笑者。不知其凡几矣。谕军机大臣等、此次准噶尔夷目额连瑚里等、所报贸易之牲畜货物。合算较十三年之数。不无浮多。再每次夷人到哈密。必有擦掌乏弱牲畜求售。应俟该夷到哈密后查明确数。以理责问。如果恭顺恳求。再行照例办理等语。此番交易。系初次定例必当示之以信。不可稍有迁就。在该夷贪狡无厌。不过得尺进尺。得寸进寸。向来承办员弁。惟恐生事。一味委曲周旋。将就了事。如何哀求。如何苦诉。究其实。何尝有是。徒粉饰以美观听耳朝廷体制尊严。边疆奏事。有不能尽实。而外藩小国。其上下之情转相联贯。交易一事未必不早为窥破一次踰例。后次又复加增厚利所在彼何乐而不为也。今该夷内乱之余。又与哈萨克构衅。其交易较前所增有限。已可得其情形。此正办理机会。总当悉遵前旨。在十三年定数内者、许其截长补短。通融折算。逾数者虽少、亦概驳回。至奏报来信。言语情形。务须一一据实。傥稍有粉饰。将来查出。惟该提督是问。将此传谕黄廷桂、李绳武、知之。　　

○又谕曰、李绳武所奏。看来竟似毫无主见而姑为游移两可之词。以俟朕之批示。如所称该夷等似觉失望。又不敢违背章程。其词色深为作难。是以止求转奏等语。又将夷人伴送北山。暂住牧放。是已明示以据情实奏矣。贸易一事。既经定有章程自当永远遵行。若因其恭顺畏惧。而曲为迁就。将来势必逐渐加增。何所底止。至疲弱马驼。如果实在难行。自可留哈密牧放。从前准其变售。原属办理错误。今既立定限制。何得尚复因循故辙。视为常例乎。李绳武具摺奏请。夷人必无不知之理。兹反不必游移迁就。致令夷人窥笑其底里也。著即将入奏奉旨之处。明白宣谕。以哈密贸易。原属非例。今既新定规条。当即按照十三年肃州贸易之例。永远遵守。其疲乏牲畜。不妨在哈密留人牧放。回巢日携回。此事必须如此办理。方可以杜无厌之请。在李绳武本非办事果断之才。但身为提督。于此等重务。一味周章观望。将何以承受恩典。著严行申饬。　　

○恤巡洋漂没之广东海安营兵丁如例。　　

○癸酉。上诣畅春园、问皇太后安。　　

○遣官祭关帝庙。　　

○谕军机大臣等、直隶总督方观承具题、审拟邢台县劣监王方平等。聚众抗官塞署一案。此等匪人目无法纪。聚众抗官最为风俗人心之害。王方平审系首恶。自应照例、一面将该犯押赴邢台。先行正法。一面具题。俾顽梗之徒。知国法严明。有逞凶者、必立寘重典。庶足挽回颓俗。乃该督仍循例具题。欲俟法司议覆。再行办理。殊属周章顾虑。且车志远身为贡生。罔知礼法。当王方平起初纠人借粮时。不行喝阻。乃复代写传单。为之煽诱乡愚。迫胁官长。自应按律治罪。岂得以年逾七旬。一例收赎。夫收赎之条。乃谓眚灾肆赦。出于失误。尚可无庸的决耳。若恃老而有心干犯。其情罪更为可恶。不当拘以常制。倘该犯情罪。更有重于代写传单者。亦将谓其年老而不申国法乎。至王方平所犯。实为乱民之首。其家赀饶裕。不应任其留贻享用。当按数查出。为修葺学宫、及该县地方充公之用。庶为允协。看来方观承近来办理诸务。不似从前实力勇往。颇有和同邀誉之意。即如蝗蝻一事。并不饬属、早行搜捕净尽。意在朦胧了事。此案办理。更为姑息。方观承非他人可比。著传旨申饬。令知实心改悔方是。倘仍循故习。何以受朕恩典乎。此本已交该部改办。王方平著即行解赴邢台正法不必迟待其余犯仍俟部文发落。一并传谕知之。　　

○又谕曰、天堂寨奸民为匪一案。据永常、尹继善、各奏到。于适中之黄州府会审。和衷商办。此案马朝柱实为渠魁。今江、楚、两省。所获逆匪。不下数百人。而首犯马朝柱。尚在脱逃已于摺内批示必当严行查拏。不可令其远扬各犯所取供词。尚多疎漏。即如胡南山、供出马朝柱、与僧正修相好。正修到案。亦有马朝柱于二十日到庵宿过一夜之供。至其次日去向何处。并未追诘。既于初六日逃散至二十日已经半月。仍复到庵。其未能远遁可知。正可由正修、根究马朝柱藏匿踪迹而竟未讯及。至薙去胡子、及道袍等供。或转系惑乱观听之词。亦未可定。且有刊刻之龙边伪诰。其刻自何人。刷印必非此一纸。散布必非此一处。俱当逐一研究此案固发自楚省而南省从逆实繁。永常身入山寨遍行搜捕甚属勇往至鞫讯取供研究踪迹则尹继善久历封疆。自当更为熟练亦义无可辞。岂有于丧心背逆之匪犯、尚存姑息邀名之见者倘有疎漏。必于尹继善是问。此案叛逆显然。幸而早散。该督等、断不可存从宽了事之念。不可照寻常聚众之例、但将一二人为首者正法。须视其情重者。多行诛戮数人。庶奸民知所畏惧。所全于后者多矣。除应凌迟犯内。或有与马朝柱应行质对者暂行牢固监禁其余应决正法。即应于讯明之日。用王命旗牌将该犯等即行正法。不必久系囹圄。将此传谕尹继善、永常、知之。　　

○又谕、喀尔吉善等摺奏、查办台湾彰化县凶番、戕杀兵民一案。称该道府等胶执成见。不便仍令办理。已遴委粮驿道拖穆齐图速往会同巡察、台镇、严查妥办等语。喀尔吉善等所办未合机宜。台湾现有道员。既已胶执成见。拖穆齐图。虽经该督派委专办此事。亦同一道员耳。及至彼地若与该道会商。则仍不能究出实在根由。相机妥办。若自行查办。各怀意见。必致龃龉。于诸事更多掣肘。其该道金溶、于台湾郡地方。既不相宜。该督应奏明掣回另补。如其胶执成见。办理舛谬。则应查参议处。即将拖穆齐图、调补台湾道缺。俾其身任地方。事权画一。庶得严查妥协。方为允协。至诸罗县查拏白旗草簿一节。或系奸民挟讐倾陷。或另有别情。一并交与拖穆齐图、密查究访。毋枉毋纵。以靖海疆可也。　　

○礼部议覆、江苏学政雷鋐奏、请定考试经解之期。酌议于学政按临之前。饬提调官将正试生童卷、同愿试经解卷一并先期投纳。呈送学政。学政印考经解卷坐号。即将该生童正试卷。一样印定临点、唱经解卷给发。留正试卷于内。即可查照取录从之。　　

○甲戌。兵部侍郎兼管顺天府府尹胡宝瑔奏、直属捕蝻不力。不能豫为查察。奉旨申饬。咎实难辞。至各州县之虚实勤惰。形迹昭然。断难容隐。应俟总督方观承查参议处。得旨、此事因汝奏而申饬方观承。恐汝二人此后或致不和。故并汝申饬。至汝尚为任劳。无过也。勉之。　　

