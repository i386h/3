<!-- { "loadSidebar": true } -->
○两广总督苏昌奏、广西义宁一协。设有左右两营马步兵一千。分驻龙胜、广南、等处。自乾隆十九年。经前任督臣杨应琚奏准。每年秋成后。借龙胜通判衙门领贮月饷银五百两。委员赴邻境融怀、长安、等处。买米运回。俟次年青黄不接时。供支兵眷口食。惟十载以来。有眷之兵。生龄日繁。所买米仍多不敷。请再于月饷银内。加借银二百两。多购米石。一并于各兵月饷内。扣还归款。得旨、如所请行　　

○癸亥。河东河道总督叶存仁奏、运河厅属钜嘉汛内观音嘴对岸东堤。外临蜀湖。内逼运河。形势湾曲。颇称险要。堤工日觉卑残。应顺势加筑直堤六十余丈。现在运河西岸滩嘴。已兴工挑切。即以切滩之土。就近擡筑直堤。另募人夫夯硪。以期坚固。报闻　　

○甲子。谕军机大臣等、李星垣奏、东兰州属猺人蒙蓬等纠众劫杀一事。现已派拨标营弁兵。兼程前进。会同道府相机办理。并称病体稍愈。听候抚提指示。即可亲往等语。此案先于上年该抚奏到。即降旨令将督办不前之知府等查参。昨又据该抚摺奏办理缘由时。尚未奉到前旨。今李星垣此奏、或因该抚已经具奏于前。因以一奏塞责。未免意存取巧。其该镇办理此案。所称饬属派兵之处。果否奋勉妥协。并此时曾否亲往该处。会同督办。及其患病实否之处。著冯钤据实奏闻。并将现在审办情形。一并详细具奏。寻奏、上年十一月内。李星垣派兵五百名。至东兰接坏之兴隆地方。经臣分派堵截。复会合田州土兵。进峒搜捕。十二月内。该镇力疾至兴隆土司之平曲地方。会同右江道分路巡查。其所派弁兵。各知奋勉。该镇患病。亦无捏饰。至审办此案情形。另摺陈明。报闻　　

○乙丑。上幸山高水长。至辛未皆如之　　

○谕曰、高晋奏、荆山桥水利河道。地属江南。向经奏明归于河工兼管。分应随同钦差勘办一摺。所奏自应如是。此事原系高晋分内应行办理。且一切兴挑事宜。皆该督素所熟悉。即著一并会同勘明。详悉筹议具奏　　

○谕军机大臣等、额尔景额奏称、海明遵旨严讯索伦披甲额伊勒木保。叶尔羌有无系恋之人。今查出委署章京星噶勒图等、所留掠获厄鲁特回人妇女塞布腾等。据供。额伊勒木保在阿勒楚尔等处。掠获回妇库图什。携至叶尔羌生一子。因彻兵时不肯从行。遂携库图什、逃往阿克苏。已将塞布腾等四人。解送质对等语。前钟音、海明等奏称、额伊勒木保、因殴伊族叔。畏罪脱逃。朕即谓情节未确。今果不出所料。额伊勒木保。仍照前拟绞监候。秋审入于情实。所掠回妇库图什。与查出之塞布腾等。俱著解送伊犁。赏厄鲁特为妻。从前进兵时。因准噶尔素习。暴横无耻。故于兵丁掠获妇女。未经深究。今全部平定。各处驻兵。岂可仍蹈前辙。著传谕各城大臣。严饬所属兵丁。嗣后遇此等情事。一经察出。即重治其罪。额尔景额接准卞塔海咨文。即交舒泰等查究。舒泰等亦能即行查出。俱属可嘉。著加恩奖赏。以示鼓励　　

○丙寅。上奉皇太后幸同乐园。侍早晚膳。至己卯皆知之　　

○御奉三无私殿。赐皇子诸王等宴　　

○丁卯。上诣安佑宫行礼　　

○御正大光明殿。赐朝正林藩等宴。召科尔沁和硕亲玉固伦额驸色布腾巴勒珠尔、多罗冰图郡王喇特纳扎木素、多罗郡王和硕额驸齐默特多尔济、乌珠穆沁和硕车臣亲王朋素克喇布坦、喀喇沁多罗都棱郡王喇特纳锡第、固山贝子多罗额驸瑚图灵阿、扎拉丰阿。敖汉多罗郡王喇锡喇布坦、辅国公固山额驸罗布藏锡喇布、巴林辅国公和硕额驸德勒克、喀尔喀和硕亲王齐巴克雅喇木丕勒、阿巴噶多罗卓哩克图郡王车凌旺布、青海多罗郡王色布腾多尔济、回子郡王品级多罗贝勒霍集斯、辅国公和什克、图尔都等。至御座前。赐酒成礼　　

○命热河副都统额勒登额。往乌里雅苏台办事。以前锋统领玛瑺署热河副都统。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二


大清高宗法天隆运至诚先觉体元立极敷文奋武孝慈神圣纯皇帝实录卷之七百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。正月。戊辰。上御正大光明殿。赐大学士尚书等宴　　

○谕、据成衮扎布奏称、科布多参赞大臣。有办理屯田等事。一遇出差。无人承办。请照乌里雅苏台例。出派办理粮饷章京一员。著照所请。交军机大臣拣员奏派　　

○己巳。军机大臣等奏、升任湖南巡抚陈宏谋奏称、在京部院封印后。于外省文移。概不收阅。请嗣后照常收文佥日。紧要事用空白缮办。并请饬吏部遇咨佐杂等缺。仍师正月铨选等语。查向来封印后。遇紧要事。原系画稿先行。其寻常文移。汇存提塘。于正月十六日分送各衙门。仍佥开印日期。陆续办稿。从不致有迟误。惟文移汇存提塘。未为周密。请嗣后封印期内。无论紧要寻常文册。俱随时投递各部院。仍佥开印日期。以次办理。至吏部铨选。封印后所咨之缺。如开印在正月二十日。缺归正月。开印在正月二十一日。缺归二月。行之已久。未便更定。从之　　

○庚午。谕、朕于二月初二日御经筵。所有应行典礼。著各该衙门敬谨豫备　　

○又谕、朕于二月初九日启跸。恭谒泰陵。所有应行典礼。著各该衙门照例敬谨豫备　　

○又谕、从前朝鲜国人。有在内地强劫故杀等事。将伊等审明定罪。解回监禁。勾到后即在彼处正法。但彼处实系正法与否。无凭可查。著传谕舍图肯等。嗣后朝鲜国人。如有强劫故杀等案。罪应斩决者。不必解回本国。即于内地正法。但行知该国可也　　

○两江总督尹继善议奏、升任湖南巡抚陈宏谋条奏硝磺事宜。经部议准。令江省将购自山西磺觔。改买楚磺。至本省产硝。照湖南设厂官收。令邻省赍价赴买。以杜民间私售等语。查江南丰、沛、萧、砀、邳、等州县。及凤、颍、二府各属。俱有产硝之处。均请如湖南设厂官收。转供营匠需用。如遇有窝囤私贩。地保不报。一体治罪。并令地方官于要隘处。拨役轮巡。惟近因产薄价昂。请令产硝州县。动支公项。照时价收买。于营匠硝觔内通融办理。试行一二年。酌中定价。再产硝既属无多。其敷本省需用与否。尚在未定。难供邻省采办。又江省所购楚磺。既不及西磺成色。脚价亦较多费。请仍其旧。下部知之　　

○辛未。谕曰、李侍尧摺奏、原任总兵吴宗宁。被参解任赴省。用小刀自扎身死。与近立游金略竟同一辙。其事深骇听闻。不可为训。专阃大员。干犯宪典。即自知罪在难逭。亦当束身伏法。明正王章。何得听其乘间自戕。幸逃显戮。况吴宗宁原参之款。勒派短价。将来谳定时。比之侵贪重辟。其罪或尚不至于死。又岂应防范疎虞。使罪案未明。遽以自尽颟顸了事。此皆该督抚等因循故习。遇此等参案。但以派委道府。或参游副将中途护解。便可自为卸责。殊不知该犯曾膺节镇。委员职衔虽大。未必即能受其笼络。及至检制不同。事后严行参处。揆之该解员。其情转不无屈抑。非该督抚之责而谁责耶。且此等狡点之徒。诡计苟免。何所不有。此时所云轻生自刎者。不过凭地方有司及解员查验具报耳。伊等既不能力护之使不自刎。又安能深察之使不为奸。设有意外借尸兔脱情事。更复何从究诘。在督抚等、既不过据报率登奏牍。并未及亲身检视。而朕又何从据奏而信之乎。此事于官常国法。所关綦重。副后凡遇此等大案。一经参劾。其看守押解之处。俱当加意设法。详慎妥办。如有疎脱。定将该督抚等、一并重处。此案所有护送备弁等。著照游金辂一案。严参议处完结。并将此通谕各督抚知之　　

○谕军机大臣等、明瑞等奏、请将移驻伊犁凉州、庄浪、兵丁。办给盐菜银两外。应给之粮。仍照内地一半给。与本色。一半折价。又兵丁马匹。夏秋全行牧放。冬春牧放四分。官员马匹。四季牧放四分。其余概令拴养。所需米面豌豆。照巴里坤。乌噜木齐之价。酌中折给。仍于每石添给零数。以符内地仓石。经军机大臣等议准。但明瑞此奏。于朕移驻兵丁本意。全未知悉。满洲八旗从来敦尚本业。以技勇为务。原无奢侈靡费之事。近来各处驻防。渐染汉人习气。是以令其远移。俾习于劳苦。庶还凉朴之旧。既已迁移。则应给之项。亦应照所驻地方酌办。乃拘于内地成例。纤悉计算。而粮价不敷。又欲增添折给。实觉过优。朕意伊犁地甚肥饶。如田亩有余。仍酌量分给满洲兵丁。令其学习耕种。更为有益。著俟兵丁到齐后。议定具奏。现在所议粮价。著照乌噜木齐价折给。伊等果得地耕种。一二年后。所给银米。俱应停其给放。余俱如所议行　　

○宗人府奏、辅国公德谨。因上朝宗人府奏、辅国公德谨。因上朝懒惰。革退公爵。例不准承袭。其属下五佐领。应照例彻为旗下公中。得旨、原任辅国公德谨属下佐领。虽应彻出。但德谨因行走怠惰。革退公爵。并无重罪。尚不至彻其属下佐领。著宗人府于德谨之兄弟内。拣选尚堪造就者。带领引见。候朕酌量加恩降等补放章京。其属下佐领。仍著存留　　

○以山海关副都统富当阿、为天津都统。调黑龙江副都统傅玉、为山海关副都统。以呼伦贝尔左翼总管瑚尔起、为黑龙江副都统。齐齐哈尔副都统由屯、为呼伦贝尔左翼总管。呼伦贝尔右翼总管温布、为齐齐哈尔副都统。协领阿尔哈勒沁、为呼伦贝尔右翼总管　　

○壬申。谕、携带家眷移驻伊犁之热河满洲兵一千名。著田内地行走。护送陆续至凉州、庄浪。直隶著布政使观音保、河南著布政使佛德、陕西著道员图桑阿、甘肃著按察使海明。于各境内加意护送　　

