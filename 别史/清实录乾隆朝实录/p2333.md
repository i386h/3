<!-- { "loadSidebar": true } -->
○又谕据德保参奏陆丰县属内改遣军犯常福儿王老四、并寻常军犯袁徵遣犯童三过万苍、俱于八月十六日夜在配同逃现在饬属严拏并咨明原籍邻封及经由各省分一体捕缉。请将兼辖之知县刘三善、专管之河田司巡检张铜英革职留任。戴罪勒缉等语已批交该部矣新疆改发人犯。情罪较重与寻常逃犯不同若谨照例移咨邻省泛行通缉恐该省接到移咨不过视为海捕具文未必即肯实力派员严缉致重犯远扬无获成何事体所有此案脱逃之重犯。常福儿原籍陕西王老四、即王文贵、原籍苏州。移居湖北江夏县或潜回本籍亦未可知著传谕陕西江苏湖北各督抚并经过之湖南江西浙江各省分即速派委干员严行躧缉务获毋致漏网其在何省弋获即行奏闻照例就所获省分正法嗣后直省如有接到邻省移咨查拏脱逃改发军犯者即照此案、派员一体上紧严拏毋稍歧视倘或虚应故事不即严紧查缉致被别省拏获究出实情惟疎漏之各该督抚是问将此遇各督抚奏事之便通行传谕知之　　

○又谕据文绶奏、九月分支用军需银二百十五万九千余两不应如此之多查阅单内支放米脚价银、一百五万四千余两摺内声明因时近冬令恐冰雪阻滞必须赶办多备等语。是此次并非每月定数其拨解备用银九十八万余两亦系豫为拨补。非尽九月分应用之项列款殊未明晰应令文绶将官兵到齐后实每月需银若干现存军需银四百余万及两淮浙江长芦、山西解到银四百六十余万两约可敷几月之用详悉计算确实具奏寻奏军营每月费用总共约需银一百万此后大兵到齐。所增亦按数可计九月内西南两路旧粮无存加数赶办领价实多至拨解备用银两。又因七八两月均未拨往旧饷支尽除供本月外。并备下月之需是九月拨解之数并非九月实用之数至司库所存各项银两约可支至明年六月得旨览前奏殊属不明　　

○赈恤狭西商南县本年水灾饥民银米并蠲缓额赋有差　　

○丙寅上诣畅春园、问皇太后安　　

○还宫　　

○工部等部议覆、贵州布政使韦谦恒奏称、定例道府以下借款修理衙署按年分扣养廉并无起扣限期遂至迟延不报工竣殊非慎重钱粮之道请嗣后借款修理数在一千两上者限以六月报竣。一千两下者五月二百两下者、三月迟延详参。应如所请从之　　

○赈恤甘肃皋兰金县、靖远、泾州平番宁夏平罗灵州肃州王子庄州同十厅州县雹霜成灾饥民并缓徵隆德合水抚彝厅本年地丁钱粮　　

○旌表守正被戕之河南叶县民司连妻庄氏　　

○丁卯上御乾清门听政　　

○谕据阿桂等奏十月二十七日分兵各路进剿小金川均于十月二十九日子刻一齐全进以次攻克资哩南北山梁阿喀木雅美美卡、木阑坝、并收复沃克什官寨贼人畏惧遁入路顶宗聚守。官兵乘锐力攻以期即克此内如阿喀木雅、美美卡、木兰坝势俱绝险前经五六月之久。始能克取。今乃于两月之间。尽能克复歼戮贼人不少。皆由满洲劲旅。奋勇绝伦绿营兵皆得有所效法不但新兵倍常出力即旧兵亦奋勉争先统俟详查明确再行具奏等语又据明亮奏南路官兵亦于十月二十九日子刻分路进剿将河南之得布甲、河北之喇嘛寺、得里、两面山梁。日寨策尔丹色木尽行攻克杀贼二百余所获枪刀火药等项甚多。现在鼓励官兵乘胜前进所有八旗劲旅勇往直前绿营各兵亦互相勉励思效。俟备细查明另奏等语收复小金川其势较易。朕已久经料及。但此次甫经进兵数日之间即连得贼人险要碉卡杀贼甚众览奏深为嘉悦将军参赞调度董率有方西路之领队大臣额森特、于攻剿资哩木阑坝时。较众倍加奋勉。南路之领队大臣奎林攻克得里贼碉亦甚勇锐。均著交部议叙其在事出力之将领弁兵。并著阿桂明亮等查明咨部。一并议叙其中有勇勉超群者查确专摺奏闻候朕量加优奖。将此谕众知之　　

○谕军机大臣等据阿桂、明亮等奏到两路同时进剿。连克贼酋碉卡阿桂已抵路顶宗明亮已过策尔丹色木距美诺均不远自可即望捷音。此次进兵以来两日之间连得贼酋险要碉卡。如摧枯拉朽。固由添派满洲劲旅勇往直前。绿营兵亦皆效法知勉是以所向克捷但究觉得之太易恐贼酋暗藏诡计或让我兵直进在后抄截不可不防在官兵现俱乘胜而进自当鼓其锐气。使益奋勇成功所谓兵贵先声。亦董劝将士之道至带兵之将军参赞领队等遇事当倍加慎重不可因连次得胜稍存得意自满之心满招损谦受益古训昭垂将军等各宜深体此意凡进兵后路加意严防慎之又慎方为妥善就现在情形而论。官兵乘胜深入。实有席卷之势。其于克复美诺、布朗郭宗等处。自非难事即克日集勋亦不足言喜。惟能将莎罗奔冈达克丹巴沃咱尔及七图安堵尔等一并设法擒获。朕方喜慰。盖冈达克丹巴沃咱尔乃索诺木所恃主谋得力之人。而七图安堵尔向为僧格桑管事一切狡诡可恶之处皆彼党助。此三人断不可轻宥。即或冈达克、丹巴沃咱尔二人未必果在美诺。或闻官兵势盛仍复窜回皆不可定而七图安堵尔为小金川旧贼目自必在美诺等处。率众拒守阿桂明亮等、均当一体留心若能将贼酋贼目等拏获即选派妥干之员解京严审办理所有将军等、此次统兵。调度有方。深为嘉慰阿桂、明亮著各赏大荷包一对。小荷包四个色布腾巴勒珠尔、富德各赏大荷包一对小荷包三个。海兰察、长清、奎林、各赏小荷包三个普尔普、乌什哈达、额森特、特成额、海禄富兴三保、舒景阿各赏小荷包二个。以示奖励至丰昇额等一路虽系牵缀之兵。其进兵以后情形若何。亦著迅即具奏　　

○大学士等议准青州副都统乌什布奏称前署副都统舒泰、因青州八旗挑补马甲乏人。奏准由马甲二千内裁去五百。裁竣后如遇缺出。即以步甲余丁内年壮骑射可观者挑补。而八旗步甲额缺四百。向例缺出。亦以余丁挑补。今既以余丁挑补马甲。若步甲复照前办理。则余丁必至乏人因思步甲差使无多。亦应酌裁请于八旗十六佐领下共裁一百六十缺裁竣仍以余丁挑补从之　　

○戊辰圣祖仁皇帝忌辰遣官祭景陵上诣奉先殿寿皇殿行礼　　

○命署理藩院侍郎福禄、前往西宁换伍弥泰回京　　

○己巳。上幸瀛台　　

○谕前据陈辉祖奏、此次办理兵差旁近之恩施建始等县民夫。俱各急公协助。特降旨令该署督查明酌量加恩。并谕过兵各直省一体据实奏闻。兹据图思德奏、黔省节次派调征兵并运送军装火药硝觔等项如平远州民协助大定府平越府民、协助平越县最为出力其次贵阳府民协助贵筑县。镇远府民协助镇远县亦属争先出力等语。该府州县民夫于军行之际各知急公大义。甚可嘉尚著加恩将各该府州县、地丁钱粮。及改徵米石著该抚查照过兵地方缓徵之数分别量予缓徵十分之几奏闻请旨。用昭奖劝该部即遵谕行　　

○又谕、据阿桂等奏、初一二等日连克路顶宗、明郭宗等处。现在已克复美诺并攻得别思满、兜乌帛噶尔角克碉各情形一摺已于摺内批示矣收复小金川之易朕原早已料及第官兵等能于一二日内连次克复美诺等处剿杀多人并抢获炮位米粮实属迅速所有将军阿桂、参赞色布腾巴勒珠尔、俱著交部议叙。其在事之将弁兵丁等均属出力奋勉并著阿桂等、查明咨部议叙如有超众奋勇者即行具摺奏闻。候朕另降谕旨又据丰昇额等奏从宜喜觅路攻夺沙坝山梁碉卡杀贼百余并夺获炮位器械等语宜喜一路此际原系牵缀贼势今官兵等同日进攻即能克碉杀贼。亦属勇往出力丰昇额等及在事将弁兵丁等、俱著一并交部议叙　　

○又谕、据丰昇额等奏称、领队大臣书麟侍卫彰霭等、攻夺沙坝山碉卡超众先登等语。攻克沙坝山碉卡书麟等超众先登甚属可嘉。著加恩书麟赏戴花翎。乾清门侍卫彰霭乌尔图纳逊侍卫佛兰泰奖赏花翎护军校定柱巴绷阿、空蓝翎厄鲁特达尔海俱著交部议叙　　

○又谕、据丰昇额等奏称攻取沙坝山贼人碉卡之时伍岱亲身直抵贼碉督兵指麾向贼鏖战等语伍岱此次打仗劳绩可嘉著加恩赏给副都统职衔。　　

○又谕此次进兵攻取美诺等处副都统额森特领队奋勉劳绩出众甚属可嘉。著加恩补授护军统领　　

○又谕、此次攻剿蒙固桥。署总兵海禄甚属奋勉出力著加恩即实授固原镇总兵　　

○又谕据刘秉恬奏上年奉命赴川办理粮饷所有派出随往办事之礼部主事逢年自抵军营勤慎办公。遇事奋勉又奏请带往办事之候补誊录官胡时显办理一切案牍文移勤慎小心从无错误。请旨加恩等语著照所请。逢年著以各部员外郎升用。遇缺即补胡时显著赏给中书科中书职衔。　　

