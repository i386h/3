<!-- { "loadSidebar": true } -->
○己未。谕、现在云南绿营兵丁。武艺平常而战阵懦弱毫无勇往之气。风俗颓敝。此皆由历任督臣不行整顿任其积习相沿所致。从前爱必达刘藻吴达善皆曾任彼处总督平日不以武备为事以致流弊至于此极也膺封疆要任者。如此办事必当严示惩创。爱必达已治其罪。刘藻亦业已物故吴达善。著交部严加察议。为各省督臣炯戒　　

○又谕、据阿桂奏称管理伊犁屯田事务。副将玛琥三年期满又曾效力二年。理合遣回。肃州总兵俞金鳌办事尚属奋勉。即将俞金鳌遣往伊犁。再将玛琥留驻数月令其协办俾谙习之后。再行遣回。于屯田事务有益等语即照阿桂所奏、著肃州总兵俞金鳌前往伊犁管理屯田事务。再留玛琥数月协同办理俟其谙习时遣回　　

○谕军机大臣等、前因宋邦绥奏广西省解滇马六百匹于十月中旬定可全抵永昌一摺当即于摺内批示。有十月中旬。岂不误事之旨嗣据该抚奏报。广东省协济云南马匹十月初旬可到永昌因思广西与云南接壤道路较广东更近广东马匹何以转到在广西之前传谕该抚。令将迟滞缘由。速行查奏今宋邦绥。虽未奉到后次传谕而覆奏前批之摺率将岂不误事岂字误写定字。且所叙情节。亦不甚明晰可见该抚经理此事胸中竟未了了马匹关系军需解送既已迟延若必待奉到传谕始行催趱进发。更属无及。不知该抚何以始终歧误若此。著将此详谕知之　　

○国子监奏臣等办理监务。留心搜访积有岁月拟恭纂皇朝太学志证类分门导扬盛典其纂修提调。拟就监承助教等官内遴选文理尚优者。臣等随时董率令其分门编辑上紧赶办毋庸另行开馆亦毋庸给予公费。并即于在监肄业诸生内。拣选誊录十二名。绘图者二名。至于差遣行走酌派书吏数名。兼修书处效力。无庸给与饭食等项。俟全书告竣日。可否准其照各馆誊录供事例量加议叙。出自特恩报闻　　

○庚申。孝敬宪皇后忌辰。遣官祭泰陵　　

○谕军机大臣等、据明德奏拏获长洲县民王裕元等。私销制钱分别治罪一摺。已批交三法司核拟速奏矣。私销之罪重于私铸而此等人犯。别无器具踪迹躧缉更难得实。所有拏获此案罪犯之守备韦永福。把总蔡飞鹏看来尚属能事。著明德。即将该员弁等出具考语。送部引见　　

○是月。盛京户部侍郎瓦尔达奏臣部所属庄头每年秋收后应交黑豆四千八百八十五石入臣部内仓收贮又于内仓地粮项下拨出黑头二千三百四石二共豆七千一百八十九石于来年春夏之交派员由内仓运至牛庄暂贮由牛庄运到海口上船递运至通州交纳每年共用脚价银二千二百余两查庄头等多住居辽阳。其余散处于盛京牛庄界等处辽阳距盛京一百二十里。距牛庄亦系一百二十里。庄头等每年所交黑豆运至盛京内仓交纳臣部复派员由内仓运至海口两番脚价折耗殊属虚糜应请嗣后除地丁项下所拨黑豆仍照向例运送外。其庄头等应交豆四千八百八十五石。秋收后毋庸运至盛京内仓即径赴牛庄旗仓内交纳俟明春起运时。计程不过三十里即可运至海口上船脚费无多较为便捷。得旨著照所请行　　

○直隶总督方观承奏臣查勘坝工。前因山水来自西沟而西沟北山努嘴数处并近坝相对之山厓五十余丈挑水南射厓坝之间沟身宽仅八丈迫束骤涨之水钻沙撞石每至为患臣遵谕将西沟山嘴并石坝对面山厓。悉行铲削坝下沟道原宽八丈者今展至二十余丈其刨凿之山石将坝岸地基垫高又于北面坝根堆叠沙石坦坡宽约二丈以为重层障护向来循坝专趋东沟之水今因水道宽展涨发时大半分入北沟所有新修条石虎皮石坝等工。七十七丈七尺并旧工甚为稳固。报闻　　

○江苏巡抚明德奏、江苏地方自苏州府属吴江。至镇江府属丹阳。运河塘路。绵亘四百余里。为闽浙赴京大路公文商艘络绎不绝必须塘路高宽方可以资驰驱纤拽。且沿河低洼田亩尤赖塘工保护。查苏州一带。南受浙江天目诸山。经由太湖之水。北受扬子江由镇江入运河之水。汇流至苏。由吴淞。娄江白泖等江。宣洩入海苏常一带塘路卑矮。遇伏秋汛发。南北之水汹涌灌注宣洩不及多致漫淹。所有往来公文。及商艘纤路。俱多未便且沿河低洼地亩往往被淹。臣委员逐段查勘。计吴江、震泽、长洲、元和、吴县无锡、金匮、武进、阳湖、丹阳等十县塘工。应请动项兴修报可　　

○浙江巡抚熊学鹏奏浙省各属所存截漕。并捐监米石。例应以米一石。易谷二石。秋收尽数改易存仓。现浙东宁波等八府。俱在本地采购谷石存贮。惟查浙西杭州。嘉兴。湖州三府属常平仓内。现有存米自数千石至万余石不等。缘此三府。均系外江三河运漕。棕阳和州。含山等处采买。外江市行卖米者多。卖谷者少。购米较易。又因春夏借给。秋成还仓。米谷兼收。是以节年仍有米石存贮。今据布政使详称。所有各属应徵应买仓粮。请自今秋为始俱令徵买好谷其现存米石。明岁青黄不接时。先将米石动支借粜。秋收易谷还仓。不数年间东西两浙。均得一律改贮谷石等语。查谷堪久贮米易红朽况浙省地气卑湿难免霉黑□贞之虞应如该司所议办理得旨嘉奖　　

○江西巡抚吴绍诗奏江西军籍屯田。原为帮贴漕船而设前因屯丁典卖隐占以致领运维艰经前抚阿思哈奏明。通行清丈分限赎回除扣还屯粮正耗外余给运丁。为造船领运之费。但田地星散清厘不易。前抚阿思哈原奏、每届四年清编一次。内有屯产不符者于清编时据实更正。臣于三十一年到任后。咨访各属利弊。据九江、南康、袁州、赣州各府。均以所属屯田。除应纳屯粮。年清年款外。其余租银两多以加科过重。徵解不前。又赣卫之赣县、雩都、二县。共缺田三千余亩。无从徵租。纷纷禀详。均以租重缺额为词臣往返驳查。一则由从前清丈之时限期紧迫。各委员未及查明田地之肥硗。及上中下确据。按则科徵。是以有租重之累又丈量之时田禾正茂难以施弓。仅用绳索围量数多浮溢兼因赣卫旧额短缺。委员将依山傍涧初垦未熟之田。俱行造入。清丈后水冲沙压渐成荒土。是以有缺额之累查军丁向年在籍者享田多租轻之利。而出运者有租轻费繁之苦近年则出运之造船运费均属有余而在籍之完粮纳租殊多拮据似应少为变通清理妥协现有建昌府知府黄肇隆久任江西熟悉屯田情形。臣委该员协同九江赣州南康袁州各守将缺额数目查勘明确。其租重地方。果否因田地肥硗不分。科则未确。以致多寡不均并将缺额应否豁除。租重应否酌减。豁减之后是否不碍漕运之处。一并详查妥议容与督臣漕臣会核另奏。报闻　　

○河东河道总督嵇璜。河南巡抚阿思哈奏、查杨桥大坝。为豫省第一要工。自乾隆二十六年合龙之后。虽未建筑越堤。然从前河分两股。一由北岸顺直遄行。一由坝外埽湾东注。是以数年俱属稳固。迨本年春夏以来。两河大溜汇为一河。并力全注南岸。直趋杨桥埽前水深三四丈不等。闰七月初旬。黄河盛涨水高埽面五六尺。埽多蛰裂。臣阿思哈飞饬州县。督率抢护平稳。臣嵇璜。于闰七月二十二日。至杨桥。查该工向系秸料堵闭。外当大溜。内有深潭。时虞渗漏率同按察使何煟。开归河道孙廷槐。细加察勘。北岸河滩顺直。既不能开挑引河。以分溜势。而大坝迤里。又系遍地飞沙。亦不能建筑越堤。以为重障。又有龙门深潭。绕越千有余丈不特建堤需费浩繁。抑且绕筑遥远。更不能为杨桥内护应请将坝身里戗。再为加培宽厚。以为保职。更为费省功倍。又查从前堵筑杨桥漫口时。系就郑中越堤头盘筑坝台进埽合龙遂改越堤为临河大堤。该工土性纯沙。难资巩固闰七月初二日。黄河涌注。冲刷堤身。坐蛰三处。几乎过水。虽经竭力抢堵。幸保无虞。但以沙性之堤。御黄河之水。实难恃以无恐应请择选淤土。帮筑里戗。庶几可资捍御。得旨、自应如是。但期帑归实用久资巩固可也　　

○嵇璜又奏、上北河厅属之阳武。七堡八堡系乾隆二十六年堵筑漫工。现外滩日渐淤高堤根已成洼形每遇漫滩水至存积宽深沙堤难资抵御。查本年漫滩水大。该处停有胶淤。应将堤身临河一面。刮取淤土帮培洼形责令兵夫多筑顺水土坝。以期漫滩串沟之水。渐次受淤。则堤工自固又下南河厅属之兰阳汛河渠越堤。亦系二十六年堵筑漫工该堤一千七百余丈形势过于宽长。挺占河身阻遏水势必须展拓。以顺河流。该处大堤漫口三处。虽于二十九年奏明补筑。而毗连漫口之大堤卑薄。并未加帮。臣现饬该道厅。将大堤确加丈估。帮培高厚即可将越堤放淤。以免河流壅阻。其余各厅堤根以外。多有支河积水。尚须设法疏消。臣严饬厅员。多筑土坝俾支河之水逐渐停淤。其堤根无柳处。并令补栽柳株以御漫滩风浪得旨览奏俱悉
大清高宗法天隆运至诚先觉体元立极敷文奋武孝慈神圣纯皇帝实录卷之七百九十五　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。冬。十月。辛酉朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆三十三年时宪书　　

○谕军机大臣等、鄂宝具题、动支赴滇黔兵盐菜口粮一本。全然不晓事体。已交部核覆行知矣。此等支给弁兵银米。如应行动给之项。自不妨随便具摺声明。无庸特缮题本。该抚乃遽张皇其词。以为加调黔兵云云。以此发传钞报。徒令无识之人。妄滋拟议。甚属无谓。况缅子本系么＜?麻骨＞。初非西陲用兵可比。此次明瑞等节筹酌调弁兵。岂止如鄂宝所奏一千之数。然其循例办给各项。皆用摺具奏。并已经画完妥。若照鄂宝此次办理。将日题一本。日给一递。又当成何措置耶。该抚身任封疆。岂应冒昧乖错若此。鄂宝著传旨严行申饬　　

○以原任盛京礼部侍郎永宁。为内阁学士。兼礼部侍郎　　

○壬戌。上御乾清门听政　　

