<!-- { "loadSidebar": true } -->
○又谕、据伊勒图等奏称、金川溃散兵丁、发遣湖北、改发伊犁给厄鲁特为奴之沈登魁、于四月初三日脱逃。逾数日自行投回。请将沈登魁枷号。从重惩责。如再脱逃。即行正法等语。所办殊属错误。沈登魁、前在军营。不随将军大臣行走。私自逃窜。彼时即应正法。曾蒙宽宥。改发伊犁为奴。此乃格外之恩。理合畏罪安居。今乃私自脱逃。情甚可恶。即当一面正法。一面奏闻。今伊勒图等、仅拟枷号。甚属姑息。不晓事体。沈登魁脱逃数日。因迷于山径。无路可逃。始自行投回。此等情节。伊勒图何意想不到。著传旨严行申饬。沈登魁、著即行正法示众。嗣后如有此等逃犯。于捕获时。即行正法。毋得姑息　　

○辛卯。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵、端慧皇太子园寝。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。七月。癸巳。杜尔伯特亲王车凌乌巴什、土尔扈特贝子沙喇扣肯、及年班回部叶尔羌三品阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、入觐　　

○谕军机大臣曰、勒尔谨、奏到甘省得雨情形一摺。殊未明晰。摺内称五月二十四、至六月初一二得雨。于各处之农田。均为有益。又称、除被有偏灾之皋兰等十三厅州县。现在履亩查勘等语。及阅得雨分寸单内所开。皋兰等十五州县、得雨三四五寸。而会宁等十八处。得雨二三寸。皋兰等处。既得雨四五寸。则雨泽尚不为过小。何以摺内称为被有偏灾。而会宁等处。仅得雨二三寸。实未深透。转称可冀其有收。更属难解。且其所称十三州县。亦未分晰开明某州某县。以甘肃通省各州县计之。究属十分之几。著传谕勒尔谨、即行查明。分晰开单呈览。并将何处实在被有偏灾分数。及现在作何抚恤缘由。迅速据实奏覆。寻奏、臣前奏被有偏灾之皋兰等十三厅州县。内皋兰、金县、狄道、河州、平番、泾州、六处。自四月初旬。至五月中旬。雨泽稀少。虽于五月二十后。得雨三四寸。而夏禾黄萎者。不能复望结实。是以仍须履亩查勘。至会宁等十八处。除伏羌、宁远、镇番、秦安、徽县、礼县、两当、成县、高台、安西、玉门、敦煌、十二处。陆续得雨。可冀有收外。其会宁、安定、洮州厅、华亭、武威、肃州、六处。续据道府勘明成灾。查甘属共七十三厅州县。本年奏报成灾者。皋兰、金县、狄道、河州、平番、泾州、会宁、安定、洮州厅、华亭、武威、肃州、陇西、靖远、山丹、西宁、文县、漳县、共十八厅州县。以通省州县计之。不过十分之二。其各州县境中。又止一隅。以通省户口地亩计之。尚不及十分之一。应行抚恤事宜。已饬地方官、妥协办理。报闻　　

○旌表守正捐躯河南泌阳县民宋学女宋氏。山西虞乡县民韩维叶妻侯氏。守正被戕湖北公安县民周道鸣聘妻叶氏。贵州荔波县苗民阿礼妻阿氏。　　

○甲午。金川木坪宣慰司嘉勒灿囊康、及土司土舍头目等四十四人、入觐　　

○丙申。谕军机大臣等、前据袁守侗奏覆、永定河一带。立秋前后得雨情形。及水势平隐。工程巩固缘由。迄今又越数日。而热河于十七、八、九、等日。雨水颇多。遥望云气。似从西北而来。恐长安城上游。雨势较大。未知近日永定河水。是否不致盛涨。工程是否安稳。朕心深为廑念。著传谕袁守侗、即将该处现在情形若何。迅速由驿奏覆　　

○旌表守正捐躯直隶安肃县民高托妻王氏。守正被戕江西萍乡县民罗受易妻彭氏　　

○丁酉。班禅额尔德尼、自后藏入觐。上御依清旷殿召见。赐坐慰问。赐茶　　

○戊戌。谕、据袁守侗奏、永定河、因本月十七、八、九、等日。上游各处大雨。河水长发。几与堤平。随同道厅等、分头抢护。讵水势益涨。卢沟桥西岸。漫溢出槽。北头工水过堤顶。汹涌异常。人力难施。冲宽七十余丈。由良乡县属前官营、散溢求贤村减河。仍归黄花店凤河等语。永定河因上游连日大雨。河水盛涨。人力难施。漫溢堤工。亦属无可如何。著该督即董率文武员弁。上紧堵筑。以期迅速合龙。至漫口下游各处。猝被水漫。恐民田庐舍。不无伤损。著即派委妥员。分头确勘。如有被淹伤损之处。即查明实力抚恤。毋致一夫失所。以副朕轸念灾黎至意　　

○又谕曰、六阿哥之子绵聪、病故。伊福晋、系三宝之女。尚在未婚。即来持服。实属可嘉。满洲大学士之女。如此守志。固理所当然。但绵聪并无子嗣。情殊可悯。著加恩以绵恩次子、给绵聪为嗣。将此旨寄与英廉、转传谕绵聪福晋知之　　

○己亥。谕、昨据诺穆亲奏、七月十三日。有赵姓太监、牵羊进城。自称系绵亿府中官用羊只。不肯纳税。反将书吏殴打。撕毁告示。阿桂遣家人说情。私行完结等语。绵亿业经来至热河。其府中太监、如此滋事。阿桂系总谙达。且为绵亿福晋之祖父。闻此情节。即应先行具奏。乃反使家人代为关说。实属错谬。著传谕弘畅、弘＜日为＞、英廉等、将应讯人犯。严行审办。并将诺穆亲原摺。钞寄阿桂阅看。令其明白回奏　　

○谕军机大臣曰、袁守侗奏、永定河因上游各处大雨。河水长发。卢沟桥西岸。漫溢出槽。北头工水过堤顶。冲宽七十余丈。由良乡县属前官营、散溢求贤村减河。仍归黄花店凤河等语。览奏深为廑念。然此亦无可如何。惟有赶紧堵筑。以期安流顺轨。无碍田庐。查阅图内、河身自头工至六工。原系归入凤河。今漫口处归入减河。仍归黄花店凤河等处。自应设法挑溜。使大溜仍归正河。一面上紧堵筑。赶进埽个。永定河来源不大。此时骤长之水。想晴霁数日。即可消落。合龙自易为力。著传谕袁守侗、督率员弁。竭力赶办。其有成灾者。妥加抚恤。毋致一夫失所。该处有此漫工。袁守侗须昼夜在工督催。不宜舍此而来。至所请交部议处之处。将来勘明成灾分数。自应题本。于疏内照例声叙。此时毋庸亟请交部也。寻奏、臣督率道厅等、将漫口两头坝台。上紧赶筑。并设法挑溜。引河仍归正河。俾得及早合龙。至漫水经过地方。现在委员查勘。如有成灾者。妥加抚恤。得旨、览奏俱悉。近又复有阵雨。不知彼处如何。甚廑念。速奏来。又奏、永定河一带。于二十四日、得阵雨一次。未久即止。河水仅长三寸。并无妨碍。得旨、览　　

○江苏巡抚吴坛奏、臣于追获于时和到案时。即将应行质问之亲戚家人。一并详细研讯。所有前在苏州、金坛、查获现银五万余两。及器物衣服等项。悉系于敏中遗赀。于时和乘其身故。侵占属实。臣遵旨酌给于德裕兄弟田房衣物。计可值银三万余两。以资其养赡当差。余留为地方公用。查金坛地居腹里。距运河将及百里。每年所徵漕粮。不能到次兑运。由小河运送丹阳交兑。河身窄狭。从未疏浚。一遇水浅。浮送维艰。再由金坛之三里桥迤西。河道尚可通行数十里。至句容地方。有分水脊陆路一段。不能通舟。过此则系上元县属之三岔河。西通秦淮河。直达江宁府城。但陆路计七十余里。人夫挑运物件。一日不能往还。是以商民向不由此河行走。臣于五月内。亲履察勘。时当水势充满。见水路不通者、止三四十里。若就现有河形。加以挑浚。则陆路无多。商民往来。尽可盘坝而过。请将于时和所占于敏中银五万七千余两。即作挑浚金坛上下漕河、及句容以西河道之用。不敷、另行筹款办理。得旨、好。知道了。又奏、于时和系于敏中堂侄。其父于文骏、曾与于敏中同嗣于枋为子。受于敏中教养多年。又为捐官入仕。恩义已深。乃于于敏中故后。辄与张氏串谋。据赀回籍。又欲以异姓之张招官、改嗣于氏、实属负义昧良。请将于时和、发往伊犁。充当苦差。得旨、该部议奏　　

○谕军机大臣曰、吴坛奏、查办于时和侵占于敏中赀产一摺。所办甚是。夹片所称、请将于时和侵占于敏中名下银五万七千余两。留为金坛开河之用。所办亦好。均于摺内批示。至另奏、请将于时和定拟充发伊犁一摺。所有声叙于时和罪状。尚未允妥。于时和、身受于敏中教养成人。为之损官入仕。恩义已深。乃敢占其赀产。图归已槖。并欲令张招官、改嗣于氏。已属毫无天良。且将所占财物。运回家后。全行另贮一室。惟交家人收管。不许伊父开看。其银两衣服。亦丝毫不以分给伊父。其昧良不孝。实为于时和此案紧要情罪。何以摺内并不声叙。业令军机大臣、将此意添改入摺发钞。并著传谕吴坛知之。　　

○又谕曰、特成额奏、审办三暗巴焚劫麻塘寺一案番犯。将同行之色楞达结、阿撒、二犯、照例发给明正土司为奴一摺。所办又属错误。色楞达结、阿撒、二犯。虽未同噶马林津等、入寺焚杀。但既被诱同行。即为同恶相济。系此案为从之犯。自应从重问拟。发往广西等省烟瘴地方。方足以示惩儆。乃特成额等、仅将该二犯发明正土司管束。办理实属宽纵。特成额、文绶、著传旨严行申饬。其色楞达结等二犯、著另行定拟具奏　　

○刑部议覆、山西巡抚喀宁阿奏称、山西大同、朔平、宁武、前因安置军流人犯过多。改发平定、忻、代、沁、保德、五州属安置。近查人犯壅积。觅食维艰。且恐稽察难周。脱逃滋事。请将改发五州属军流。暂停分发。仍照道里表原发府分。酌拨安置。应如所请。报闻　　

○庚子。上御万树园大幄次。赐班禅额尔德尼、及扈从王、公、大臣、蒙古王、公、贝勒、额驸、台吉、杜尔伯特亲王车凌乌巴什、土尔扈特贝子沙喇扣肯、及回部阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、金川木坪宣慰司嘉勒灿囊康等四十四人宴。赏赉冠服金银缎匹有差　　

