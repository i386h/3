<!-- { "loadSidebar": true } -->
○谕八旗都统。从前皇考轸念效力行间人员。恐绝其禋祀。将太祖太宗时、所授世职人员、内有绝嗣未经承袭者。特派大臣查伊等族中亲戚。或本旗人内可继伊嗣袭职者。俱已准其承袭。世祖章皇帝以来。军功所授世职。亦系一体效力行间之人。因无子嗣。不与承袭。以致绝其禋祀。甚属可悯。著交与八旗、将世祖章皇帝以来。军功所授世职人员内。如有绝嗣未经承袭者。亦照前查明、如何承袭之处议奏。再世职人员内、有袭与子孙族人。缘罪革职者。如其原获情罪重大犹可。若因轻罪革职。即不与承袭。则原效力者之功。竟致泯没。亦著交与八旗、似此等者、详查分别情罪议奏。　　

○内务府查奏分赔等案。得旨、这查奏分赔代赔著赔等案。俱著宽免。其民人应追各案。著一并豁免。　　

○工部议准、闽浙总督郝玉麟疏言、闽省滩河危险。舟楫维艰。请于建宁府浦城县。至福州府古田县水口。大滩七十六处。凡河心石块。遍行錾凿。并修筑纤道。立柱指迷。坚制官船八只。豫备协救。以资利济。从之。　　

○调刑部侍郎申珠浑、为户部侍郎。　　

○以大学士朱轼之子举人朱必坦、承袭骑都尉。　　

○丁亥。谕总理事务王大臣。少卿巴德保、系山海关监督任内、因事彻回之员。理应将更换彻回缘由、声明摺内。乃伊公然似任满人员。含糊具奏。显系有心隐匿。希图恩赏。殊属不合。巴德保、著交该部察议具奏。其羡余银一万四千两。毋庸赏给。著赏给内阁官员等四千两。其余一万两。交总理事务王大臣等、酌量赏给朕往雍和宫、沿途管街步兵等。　　

○总理事务王大臣议覆、平郡王福彭等奏请、自洪郭尔鄂隆彻还京兵。及巴里坤彻还打牲乌拉兵。各增管辖官员一摺。前以大兵进剿。故额驸策凌等、有兵丁编队、增委各官之请。今大兵已彻过半。所有留驻兵丁。无庸增委。平郡王所奏过多。请令大将军量减。已委者于缺出时扣除。从之。　　

○礼部议覆、河东总督王士俊疏请、致祭河南开封府城河神庙。应令该督往祭。祭文香帛。部臣敬谨阅看。派员赍往。扁额字样。内阁撰进呈。得旨。河神显示灵异。皇考特旨致祭。以答神贶。朕亲阅祭文香帛。用展诚敬报享之意。余依议。　　

○贵州巡抚元展成参奏、卭水司土官杨政炯、副土官袁周佐等、于各苗煽惑。全无觉察。又不能抚绥防御。相率逃避。请革职严审定拟。得旨、黔省生苗不法。勾结熟苗。元展成、哈元生、身为封疆大臣。犹不能抚驭觉察于先。亦不能防守堵御于后。扬政炯等、仅一土官。何得责以抗锋抚众。著从宽免其究处。　　

○旌表守正捐躯河南禹州民王宝之妻烈妇王氏。　　

○戊子。上诣雍和宫梓宫前、行月祭礼。　　

○诣皇太后宫问安。　　

○谕总理事务王大臣。周官王朝之狱讼。虽乡遂都家公邑之士分掌之。而一人狱讼之词。大司寇必集群士司刑公听之。使各丽其法以献其议。其有疑狱。则又讯之群臣。讯之群吏。讯之万民。王与三公六卿共议之。诚以刑为天讨。或出或入。一成而不可变。适轻适重。隐深而难得其情。不可不慎也。故刑部之任。视别部尤重。吏兵二部、铨选失宜。不过一二人资格之不当。先后之或淆。户工二部、稽察不精。不过为胥吏所侵欺。微亏国帑。非民生之剧害也。刑部乃天下民命所关。直省督抚按拟。不过据州县之狱词。州县贤不肖混淆。即无以贿鬻狱之奸心。亦未必尽有明清单辞之卓识。其间轻重倒置。情罪不符者多矣。而况诬上行私。改易供招。枉法出入者乎。若刑部不能悉其聪明、原情酌理。慎测诚伪浅深之介。以定出入轻重之衡。则残民命而伤天和。其负国旷官。岂他职所可比耶。且律条有定。不足以该事之变。故引例以断。即吕刑所谓上下比罪也。不肖有司及胥吏、巧法舞文。出入轻重。皆由于此。苟不能察。则失入固以戕良民。而失出亦以纵奸宄。误重则受刑者不服。误轻则含冤者不伸。夫一夫不获。时予之辜。我君臣代天讨以用五刑。必至虚至公。必诚必悫。务尽乎天理之极。而不可执成心。或重改已定之案。倘督抚拟罪、有于律便未安。必悉心详察。另议奏闻。不得稍涉疎忽。即如近日湖广督臣具题临时行强殴伤僧人以思身死之邓正一案。刑部如拟。照杀人强盗例。斩决枭示题覆。朕思强盗杀人。有明火执仗。杀人而取其财物者。有起意行窃。被事主追殴。希图脱身。因而回殴。致伤事主身死者。其中情罪。原有分别。今邓正穿窬入庙。以思执棍出视。邓正顿起强心。持镰向敌。致伤以思身死。与杀人强盗。亦微有差别。其应否枭示。尚宜斟酌。朕已著九卿另议具奏。诸凡此类。刑部皆须细心体究。使丝毫不爽。书曰、与其杀不辜。宁失不经。朕深望于明刑弼教之臣工焉。　　

○总理事务王大臣议奏、旗兵革退。应缴粮饷。请照监察御史察喇原奏、一体免其追缴。其逃兵应缴粮饷。请照都统彰格所奏、暂存旗库、于每年春季汇交户部。从之。　　

○己丑。谕总理事务王大臣。我皇考亲弟。俱已加恩晋封。惟允祁尚系公爵。著封为贝勒。以展朕笃厚懿亲之意。　　

○又谕、从前允＜?礻我＞、允禵、狂肆乖张。不知大义。罪戾种种。皆获罪皇祖之人。我皇考悉皆宽宥。因恐其在外生事。复罹重谴。不得已加以拘禁。乃委曲保全之大恩也。今朕即位。念二人收禁已经数年。定知感皇考曲全之恩。悔已身从前之过。意欲酌量宽宥。予以自新。著总理事务王大臣、宗人府、九卿、会议具奏。　　

○又谕、从前三阿哥、年少无知。性情放纵。行事不谨。皇考特加严惩。以教导朕兄弟等。使知儆戒。今三阿哥已故多年。朕念兄弟之谊。似应仍收入谱牒之内。著总理事务王大臣、酌议具奏。　　

○又谕、来保、著署理工部尚书。兼管内务府总管事务。莽鹄立、不必署理工部尚书事。　　

○兵部议准、闽浙总督郝玉麟疏请、福安县所属白沙泛地方。添设一塘。由福宁镇标左营弁兵内、拨外委带目兵驻查往来船只。其盘验船货出入。仍由白石司泛专管。从之。　　

○召内阁侍读学士鼐满岱、吏部郎中公元、户部郎中雅尔图、带领引见。　　

○旌表守正捐躯江苏铜山县民阎彭然之妻烈妇杨氏。　　

○庚寅。谕总理事务王大臣。今之书吏。即古之府史胥徒也。各部院衙门。皆额设召募。所以检收档案。缮写文书。乃役满之后。每复改换姓名。窜入别部。舞文作弊。更有一种缺主。已身并未充役。居然盘踞都中。呼朋引类遇事生风。影射撞骗。靡所不为。此十数年以前之积弊也。皇考洞悉此种恶习。屡降谕旨、著都察院饬五城坊官。严查访缉。其有潜匿京师、及附京州县者。该地方官、定以失察处分。有能拏获者。以名数多寡、分别议叙。载入钦定条例中。俾各实力奉行。用是元二年以后。奸徒渐知敛戢。部务得以整齐。此皇考之所以芟锄稂莠。而滋植良苗。民生吏治。均受禆益也。朕御极以来。仰遵皇考遗诏。每事务从宽厚。凡八旗直省、以至穷边极壤。无不殚虑精思。周详体恤。冀臻惇大成裕之治。然宽厚二字。非可一概视也。厚民生。纾民力。加惠于兵丁。施恩于百姓。乃为宽厚。朕所以仰承先志。而日夜孳孳者此耳。若夫姑息以养奸。优柔以纵恶。听若辈贻民害而蠹国事。以待善良者待奸蠹。则适所以成其惨刻残忍。而为不宽厚之尤者也。朕深恐此辈不知朕所以用宽厚之意。而故智复萌。以身试法。用是特为申谕。著都察院五城坊官、顺天府大宛二县、及九门提督、各文武衙门。不时严查访缉。倘有此辈潜匿京城。或混入贴写之中。并有罪递回原籍之后。仍潜入京师。或附京地方者。事发之日。除本犯治罪外。定将各失察衙门、照例处分。必不姑贷。　　

○吏部议准、署湖南巡抚钟保等疏言、长沙、衡州、岳州、三府通判。职司粮务。向无关防。请各铸给管粮通判关防。其长岳二府通判俱兼捕务、请照衡州府同知管理捕务之例。改归该二府同知管理。从之。　　

○兵部议奏、武职分发各省。已经委署任事。尚未接受部劄之员。应照所署之缺、酌给俸薪一半。其纸红马乾银两、准照署任支给。俟接劄之日、照例全行支给。至现任题升人员、已经任事。尚未受劄。及未经引见者。应照旧任支给俸薪。照新任支给马乾。从之。　　

○辛卯。上诣雍和宫梓宫前供奠。　　

○谕总理事务王大臣。前据李禧参奏、萧德贵钻营行贿一案。奉皇考谕旨、著该都统会同该部审理。随据李禧等审讯、以贝子弘春、得受萧德贵、银一千两。违法贪贿是实。应交宗人府查议。续经宗人府议、将弘春革去贝子、在家圈禁。此本年六七月间事也。比时皇考圣心、深知其中情罪不确。特降谕旨、交与兵部另行确查。今据兵部查奏、弘春并无受贿情事。其指名撞骗者、乃尼克里所为。而从前尼克里、与伊家人黑子、诬赖弘春受贿者。实系李禧、耿韬等、将尼克里主仆、非刑夹讯。逼令供扳。人人知为冤抑。我朝宗室甚多。其中不肖之人。或性情暴戾。或行事乖张。空或有之。至于枉法婪赃。贪污败检者。则从来罕见。今李禧、耿韬等、串谋取供。锻炼成狱。必欲诬弘春以受贿之罪。是何肺肠。著交与刑部、一并严审究拟具奏。从前兵部等衙门审讯之案。著发回、另议具奏。　　

○又谕、朕前降旨、将雍正十二年以前各省民欠钱粮。悉行豁免。查直隶州县。有旗退地亩。及入官地亩。俱由地方官徵收租项。历年既久。拖欠颇多。向虽不在恩诏蠲免之内。然租银与地丁。名色不同。其为民欠则一。著将雍正十二年以前旗退地亩租银、及入官地亩租银租粮。一并加恩豁免。　　

○又谕、鄂善、交办之事甚多。著不必办理旗务。所遗正蓝旗满洲都统员缺。著莽鹄立补授。公丰盛额、著补授镶蓝旗满洲都统。其正黄旗满洲副都统苏尔泰员缺。著副都统职衔吉三补授。公弘昉、著不必署理镶白旗汉军都统事务。其员缺另行奏请补授。策楞、旺扎尔、俱经补授副都统。其镶红、镶蓝、二旗汉军都统员缺。另行奏请补授。再现今署理副都统事务副都统长寿、护军参领鄂鼐、塞都参领达魁、宝山、西特库、著该部带领引见。追封孝敬皇后之曾祖、光禄大夫透讷巴图鲁、祖、光禄大夫布克查、俱为一等公。曾祖母祖母、俱为公妻一品夫人。遣官致祭。修茔立碑。父、步军统领一等公费扬古、母、多罗格格、加祭建碑如例。晋封费扬古之子一等侯武格、为一等公。世袭罔替。　　

