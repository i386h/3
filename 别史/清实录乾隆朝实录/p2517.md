<!-- { "loadSidebar": true } -->
○庚寅。军机大臣等议奏、两金川解到番子男妇一百八十九名口。遵旨照回人入旗例。编一佐领。入内务府正白旗。请设佐领一员。骁骑校一员。领催四名。马甲七十名。但番子初入内地。既不晓事。又不识字。其新佐领一缺。暂由内务府拣员补放。交礼部照例铸给图记。再由内务府派骁骑校一员。领催二名。马甲三名。率领番子中新设骁骑校、领催等办事。至新设马甲缺。由内务府拨给三十五缺。再新设三十五缺。应得钱粮。暂行存公。不必分给。另派内务府干员。撙节经理。养赡伊等。统俟数年后。番子等渐谙事务。其新设佐领。再由番众拣选充补。应得钱粮。按名分给。并将内务府兼理之官裁彻。至伊等栖止之所。请交健锐营大臣。于香山附近。令其建碉居住。从之。　　

○辛卯。湖北巡抚陈辉祖疏报、乾隆四十年分、鹤峰州开垦下则旱地、七顷八亩有奇。　　

○壬辰。谕曰、大学士于敏中、著赏给人参一斤。　　

○吏部议准、贵州巡抚裴宗锡疏称、遵义府属仁怀通判。远驻赤河。与四川泸州、合江、叙永厅、三面联界。五方杂处。最易藏奸。应改为直隶要缺同知。在外拣选题补。原设之厅照磨。归新改同知管辖。案件例由该管巡道核转。惟原管之贵西道。驻劄威宁。程途纡远。应改隶省城之粮道较便。又毕节县知县。原定要缺。后改中缺。查该县当黔川门户。人烟稠密。现在水城、威宁、两路。运川铅觔。汇出其途。兼有例应代运铅料。应仍定为要缺。在外拣调。旧定苗疆要缺内。有贵阳府属长寨同知。地处简僻。民苗安静。应作为中简缺。改归部选。从之。　　

○以太仆寺卿德尔泰、为太常寺卿。　　

○以国子监祭酒奇臣、为光禄寺卿。　　

○命内阁学士钱载提督山东学政。　　

○癸巳。孝恭仁皇后忌辰。遣官祭景陵。　　

○上奉皇太后驻跸避暑山庄。　　

○命刑科给事中邵庾曾、提督河南学政。　　

○甲午。谕、此次巡幸山东、天津、两处召试所取二等之举人、贡、监、生员、著照上届巡幸天津、召试二等各生之例。有愿在四库全书处效力者。俱准其在誊录上行走。　　

○谕军机大臣等、甘肃地土瘠薄。民间生计本艰。屡经传谕该督等、以乌噜木齐等处。沃野不啻千里。闲旷未辟者甚多。若贫民前往垦种赡养。较在内地穷苦度日。利且数倍。因令地方官、劝民自往耕作糊口。勒尔谨陛见时。询问及此。据称数载以来。愿往者尚觉寥寥。此固愚氓安土重迁。亦由未知新疆沃壤可耕。如果勤于力作。大可乐业。是以观望不前。即如山东无业贫民。出口往八沟喇嘛庙等处。佣耕度日者。难以数计。盖由此等流寓民人。在彼耕作得利。藉以成家业者甚多。远近传闻。趋之若骛。皆不惮数千里。挈眷而往。若甘省百姓。得知新疆之可资乐利。亦何所惮而不往耶。著传谕勒尔谨、饬令各属。设法化导。务令边地贫民。咸知口外垦种之利。自皆踊跃乐从。使其端一开。闻风而往者必众。所谓民情难与图始。大率如此。但须善为劝化。若徒出示晓谕。转似敺以所难。仍前裹足无益也。勒尔谨、务善体朕意。妥协为之。仍将筹办情形若何。据实覆奏。　　

○又谕曰、王亶望奏、甘肃兰州、巩昌、平凉、西宁、宁夏等、各府州属。于四月十一二日。得有细雨。尚未沾透。民情望雨甚殷。现在设坛祈祷。若旬日间得雨。于田禾尚有裨益等语。前毕沅亦经奏及。王亶望此奏。距毕沅所奏。又六七日。尚未得雨。恐旱象已成。甘肃土瘠民贫。若雨泽稍愆。闾阎生计。即倍形艰窘。且该省又有被霜被雹之处。虽已经播种翻犁。亦藉雨膏滋长。未识近日曾否均沾渥澍。朕心深为轸念。著传谕毕沅、即将现在有无得雨。田禾情形若何。据实速行覆奏。若业已成灾。不可不急筹抚恤。勒尔谨、现已在途。著该督迅速趱程回任。督同藩司等、确查被灾各属。妥协筹办。务期贫民口食有资。勿致稍有失所。此旨著五百里发往。仍著将曾否得雨。及勘办情形若何。迅速由驿覆奏。并传谕王亶望知之。　　

○命礼部尚书曹秀先、在尚书房行走。　　

○以散秩大臣黄文燝、为镶白旗汉军副都统。　　

○乙未。谕、向来旗丁余米。准在通州变卖。以资日用。现在各省粮艘。陆续抵通。若旗丁于兑足正供之外。尚有多余米石。情愿出售者。仍著加恩。准其在通州粜卖。在旗丁等既所乐从。而地方粮石益充。于市价民食。均为有益。该部即遵谕行。　　

○谕军机大臣等、据毕沅奏、陕甘两省。各营将备。现俱带领凯旋兵丁回营。内有打仗出力。经将军、参赞奏请升任者。均应送部引见。又各营题升豫保各员。缘近年本营乏人署事。亦未给咨送部。现俱纷纷请咨。共计有六十余员。请分作两班、给咨送部等语。所办亦好。已于摺内批示。但此等人员。俱系军营出力、经将军等奏请升擢者多。即送部引见。亦不过仍令回任。无可另为甄别。且伊等甫经凯旋。其本营事务。自须稍为经理。至本省题升豫保各员。亦有署任交代之事。均不必亟亟概行送京。况人数多至六十余员。即分作三班。轮替来京。亦无不可。著传谕毕沅、如头班业已起程。即将后班。分为两起。若目下头班尚未起程。即酌量分作三四班进京。并俟前班引见回营。再将其次给咨送部。庶营务不致乏人料理。勒尔谨回任后。即照此接办。其湖广、云贵、四川、各省回营将弁内。有似此者。均著一体办理。将此谕令各督抚知之。　　

○广西巡抚吴虎炳疏报、乾隆四十年分、武宣、天保、奉议、三州县、开垦水田六十亩有奇。　　

○丙申。谕曰、福德、著授为额外内阁学士。仍在军机司员上行走。　　

○又谕、据毕沅奏、甘省历年承办军需。应行支发款项甚多。司库别无闲款。请于附近省分。拨银二十五万两来甘。以便分别归款还项等语。前因平定金川。大功告成。将部库拨解四川备用银三百万两。截留存贮西安藩库。著即于此内。拨银二十五万两。就近解交甘省备用。该部即遵谕行。　　

○又谕、据图思德奏、请将安笼镇总兵福兴、调补古州镇总兵一摺。福兴、朕所素知。在内地总兵尚可。于苗疆要缺。不甚相宜。所有古州镇总兵员缺。著乌大经调补。即赴新任。所遗江西南赣镇总兵员缺。即著梁朝桂补授。　　

○谕军机大臣等、据英廉奏、现在京师钱价日增。纹银一两。止易大制钱八百八十五文。较之四月。少换制钱七十文。恐有狡狯商民。囤积钱文。乘间射利。现在严密访查。仍出示晓谕。并请敕下顺天府、五城、一体查办等语。市肆钱价。随时长落。亦属常有之事。何至数日之间。骤长至七八十文。且恩赏钱粮。尚未支放。何以自五月以来。即行增价。其中必有奸商。囤积居奇。藉词射利。止须将倡言为首者。访拏重治数人。自皆闻而知畏。钱价定当渐就平减。庶为正本清源之道。若交五城通行查办。必致迹涉张皇。至于出示晓谕。尤恐奸民、自幸其计已售。益复肆为蛊惑。于事转属无益。著传谕英廉、选派妥干兵役。于京城内外。严密访查。并交袁守侗、蒋赐棨、一体设法密查。如确访有倡言擡价之徒。即行严拏。从重治罪。以示惩儆。仍将查办情形。及现在钱价有无增减之处。据实覆奏。　　

○丁酉。谕、热河引见吏部月选等官。著仍照往年之例。派福隆安、一体带领引见。　　

○谕军机大臣曰、孙嘉乐奏考试情形一摺。据称、岁考各属诸生。每多疵颣之卷。不敢妄邀虚誉。严定等第。统计两迤劣等。较前多至数十人等语。其说固是。但只可用之江浙。不宜用之滇省。已于摺内批示。滇黔粤西。地处边陲。其人文原不及内地。学政按试各学。只须严切训谕。俾各生恪守卧碑。祇遵功令。遇有唆讼滋事者。随时究治。至考试生童。惟当秉公甄拔。并严查枪冒撞骗之人。勿使滋弊。自足以昭劝惩而饬士习。其文风高下。只宜因地取材。量为培养。若必求全责备。去取从严。且欲经解诗赋。事事淹通。此于江浙等大省则然。边方士子。见闻浅陋。未必尽能领会。绳之太过。大率欲从末由。转不能使其心皆诚服。孙嘉乐、锐意求精。未免过当。所谓知其一。不知其二也。将此传谕该学政。并令广西、贵州、学政知之。　　

○戊戌。旌表逼嫁捐躯山东单县民程学曾妻张氏。　　

○己亥。谕军机大臣等、据英廉等覆奏、京城钱价。略为稍减。每银一两。多易小制钱十余文。是必奸狯之徒。稍闻查拏之信。心知警惧。故渐行减价。现在严密访拏等语。所办是。已于摺内批示矣。奸商敢在辇毂之下。倡言擡价。以致数日之间。骤长至七八十文。及一闻查拏。即渐次稍减。是钱价之长落。由于市侩之把持。其情甚属可恶。不可不拏获一二人。惩一儆百。以靖刁顽而安市肆。著传谕英廉、会同袁守侗、蒋赐棨、一体设法。上紧严密访查。务得数人。讯究确实。从重治罪。毋致日久生怠。仍将现在有无查获缘由。据实覆奏。　　

○是月。两江总督高晋、江南河道总督萨载、会奏、臣高晋在工二十余年。历经黄流倒灌。河道停沙。通塞靡常。变迁莫定。不惟海口茫茫万顷。无可施工。即黄河坍涨。亦难疏治。惟有将清口内、通湖引河。设法挑挖。使得畅流。汇黄东注。并力刷沙。则黄河不浚自深。海口不疏自治。补偏救弊。此或一法。向来洪湖志桩。存水九尺。是湖水未能畅出。遇黄盛涨。必有倒灌之虑。则黄运两河。淤垫在所不免。臣等再四熟筹。必须于冬春水落时。照依各引河宽长丈尺。两头煞坝。大加挑挖。并将清口东西坝基址。移下一百六十丈。使清水畅流有力。批、此系治本之论。宜实力为之。又奏、清口之西。所建各架木龙。原以挑溜北趋。冀刷陶庄积土。使黄不逼清之意。历年虽著成效。但骤难尽刷。若于陶庄迤上积土之北。开挖引河一道。使黄水离清口较远。清水益得畅流。至周家庄会黄东注。不惟可免倒灌。而二渎并流。河海淤沙。渐可攻刷。即堰、旴、工程。亦可资稳固。所谓治淮即以治黄。舍此别无良法。批、此亦一法。勉为之。又奏、现在伏汛将届。情形不定。请于霜降后。相机酌办。得旨、此奏皆合机宜形势。是治淮黄一大关键。届时妥为之。　　

○江苏巡抚杨魁奏、臣于五月初四日。到苏任事。苏城烟户浩繁。民食最重。目下粮价虽平。究系青黄不接。现饬禁海口透漏。并察富商囤积等弊。至刑名案件。加紧赶办。仓库钱粮。彻底清厘。断不敢少有因循。得旨、好。诸事勉为之。要之以久。转不必以新到任、见更张风利也。　　

