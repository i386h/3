<!-- { "loadSidebar": true } -->
○戊子。谕总理事务王大臣、西陲自用兵以来。陕甘百姓。转运粮饷。急公效力。甚属可嘉。已蒙皇考叠沛恩膏。厚加抚恤。朕即位之初。又将乾隆元年、甘肃额徵钱粮。全行豁免。西安等属。豁免一半。今朕复思大兵既彻。正与民休息之时。若再宽一年额赋。则民力更可宽余。安居乐业。著将乾隆二年甘肃钱粮。全行蠲免。西安等属钱粮。蠲免一半。以示朕加惠秦民之至意。　　

○命直隶岁徵、银钱并纳。谕总理事务王大臣曰、朕闻永平府属州县。凡徵收钱粮。率皆以钱作银。每银一两。连扣耗银一钱五分。共折交制钱一千一百五十文。现今该处钱价昂贵。民间交纳钱文。比之完纳银两。为费较重。朕思民间完纳钱粮。银数在一钱以下者。向例银钱听其并用。原以便民。若数在一钱以上。又值钱价昂贵之时。亦令交钱。转致多费。是便民而适以累民。殊未妥协。著直隶总督、饬行各属。民间完纳钱粮。在一钱以上者。不必勒令交钱。在一钱以下者。仍照旧例、银钱听其自便。　　

○兵部议覆、两广总督鄂弥达疏言、广西地处边隅。多崇山峻岭。兵额战守居多。马粮甚少。是以武职随丁。自副将以下。马饷全无。战守亦几相等不但不能照东省马二步八。并不及马一步九之数。一月所领粮饷。不敷养赡。请将副将以下之随丁、向食守粮者。俱易为步粮。广西副将都司随粮。已于雍正十一年间、奏定全给步饷。应将参游以下、支食守粮者。俱改为步粮。从之。　　

○赈贷山西朔州等四州县、被雹灾民。缓徵额赋。　　

○赠从祀文庙之原任御史陆陇其、为内阁学士兼礼部侍郎。照例给价立碑。　　

○命原任侍讲学士南书房行走梁诗正、照现任学士例食俸。四译馆少卿汪由敦、谕德嵇璜、俱在南书房行走。　　

○江苏按察使郭朝鼎、缘事解任。寻革职。　　

○调署山西按察使戴永椿、署理江苏按察使。　　

○己丑。上诣寿皇殿行礼。　　

○谕总理事务王大臣、户刑二部奏请、遵奉恩诏豁免欠帑人员内。查原案有应行追缴者。有不应行追缴者。朕思不应追缴之案件。与其赦免于事后。何如详审于事前。使人无拖累。而事易办理。即如开欠一节。原系借贷交接之私情。遇本人或有亏空及应追之项。自当听其自行索讨。以清公帑。今乃令将平日欠银之人。一一开出。即按开出之人。著令完缴。是以私债而成公项。从前办理。殊未妥协。其他分赔、代赔、著赔、名色甚多。如道府有稽查州县之责。州县设有亏空。道府非属分肥。即系疎纵。责令分赔。实属允当。若或因钱粮数多。一人未能归结。而令旁人分赔代赔著赔。则本属牵连。而历久难完。又不得不为开豁。于国帑仍无禆益。其应如何分别定例。俾事不滋扰。而法在必行。著户刑二部妥议具奏。寻议、分赔案内、如有霉变米谷。短少官物者。著落接受出结之员赔补。及徇庇之上司分赔。不得藉端摊派。如擅动钱粮、例不准销者。著落擅动之人赔补。不得抑勒分派。代赔案内、如本非应行分赔著赔之人。亦并无公帑侵渔、私财寄顿之事。祇以本员产尽无著。勒赔拖累者。概行禁止。承估承变承追之员。如无以多报少、瞻情延缓之弊。祇因变抵不敷。公帑无完。勒令代赔者。亦应禁止。著赔案内、凡米谷、牛具、籽种、奉文出借之项。并非捏饰侵渔、私行借动者。如遇人亡产绝。无可著追。准其题豁。承追各项赃罚。如本犯产尽无完。株连亲族。及远年无据赃私。其人已故、无可质讯。即著子孙追补者。亦不得滥追。其开欠一节。如系平日债负、及同官私借、并无印领者。总非有亏公帑。听其自行索讨。不准抵追。得旨、允行。　　

○是月。经略张广泗、奏报军务全竣。应酌彻官兵。并辞骑都尉世职。得旨、此次平定逆苗。实赖卿忠勇素著。才智兼全。用能肤功克奏。永靖妖氛。了皇考未了之圣心。成青史难成之功业。朕惟深庆得人。岂宜赏罚倒置。在卿责己之诚。并非掩饰。而朕酬功之典。、自有权衡。忻悦览之。题到、仍有旨谕部。　　

○又奏覆、布政使冯光裕条奏苗疆事宜。一、伐山通道。一、饬禁师巫。一、从容化导以变苗习。得旨、料理俱属妥协。议论实皆公平。至云使其渐染华风。变为内地。朕意千百年之贵州总督皆似卿。则千百年之久安长治皆可保。若法待人行。则不若仍其苗习而顺导之。使彼知有恩而不忍背。有威而不敢犯。如是而已矣。何系区区古州之苗。尽归王化。然后成一道同风之盛哉。　　

○又奏报秋成分数。得旨、览。贵州兵革之后。所当与民休息。以复元气。若稍有水旱之形。卿须速奏。以便赈恤者也。　　

○江南总督赵宏恩奏报、江西德化等三县被水偏灾。确查赈贷。得旨、应如是办理者。　　

○四川巡抚杨馝奏、三齐寨番民、控告瓦寺。已谕令回巢。得旨、知道了。处置此等事。务宜持重得体。汝不过寻常供职抚臣而已。非有干济才也。有不能料理处。可商之督臣查郎阿。不可逞己见而致误地方。慎之。　　

○又奏、西藏口外、乍了察木多所属地方。被旱歉收。分别赏恤安抚。报闻。　　

○四川提督黄廷桂奏、汉土兵卒、调赴黔省病故者。查取本兵子弟拔补。无子弟者。恤其家室。瓦寺、木坪、土兵病故者。遣员前往赏恤抚慰。得旨、此件办理甚是。交与新提臣、即照如此料理。　　

○松潘镇总兵官马义奏、每岁秋间、量带兵役。前往番部。宣谕德威。得旨、知道了。此等化导。最宜顺其习俗而晓以礼义。若拂其性而滋事。则好事不如无也。大清高宗法天隆运至诚先觉体元立极敷文奋武孝慈神圣纯皇帝实录卷之二十九




大清高宗法天隆运至诚先觉体元立极敷文奋武孝慈神圣纯皇帝实录卷之三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。十一月。庚寅朔。上诣皇太后宫问安。　　

○召成都副都统敦巴来京。以沧州城守尉永宁、为成都副都统。　　

○命理藩院员外郎诺敏等、前往吐鲁番办理安插回民。　　

○准噶尔台吉车林等、来降。授车林为三等侍卫。余赏给安插如例。　　

○云南巡抚张允随疏报、雍正十三年分。腾越州威远同知。开垦民田一顷四十五亩有奇。又雍正十二年分。各属开垦民屯田地七顷五十亩有奇。并夷田一段。　　

○辛卯。谕总理事务王大臣。据礼部奏称。本年冬至。恭祭列祖陵寝。世宗宪皇帝梓宫。尚未安奉地宫。每日照常供献。应照昔年世祖章皇帝之例。不行冬至致祭之礼等语。朕思冬至祭祀。关系大典。若皇考梓宫前。不行冬至致祭之礼。于心不安。于理亦觉未协。著该部再议具奏。寻议、世宗宪皇帝几筵前。请供牲帛。三献读祝致祭。令赞礼官赞礼。但梓宫尚未安奉地宫。且在二十七月以内。所有承祭执事各官。应不缀冠缨。素服行礼。祭品、由泰陵礼部内府掌关防奉祀等官。敬谨制办。牲帛、由太常寺送往。祭文、由翰林院照陵寝冬至祭文体式撰拟。允行。　　

○户部议覆原署四川巡抚王士俊疏言、赴黔协剿土兵。准给雇觅马骡船只银两。应如所请。从之。　　

○署湖广总督史贻直疏言、彝陵州、已改设宜昌府。请将彝陵镇、改名宜昌镇。换给该镇敕书、关防。及镇标中军游击关防。下部知之。　　

○遣官祭河海之神。　　

○以行尊封礼、遣官祭告太庙后殿、奉先殿。　　

○壬辰。加尊圣祖仁皇帝四太妃、为寿祺皇贵妃温惠贵妃、顺懿密妃、纯裕勤妃、上御太和殿阅册宝。诣宁寿宫行礼。　　

○诣皇太后宫问安。　　

○谕总理事务王大臣、朕于初五日御门听政。凡奏事官员。著穿补服。不必穿朝服。嗣后若遇逢五日期。俱照此例行。　　

○先是、总理事务王大臣议准、詹事王奕清奏、各部主事。铨补壅滞。宜酌量变通。请以应用主事者。或兼用同知。或改用通判。下吏部议。至是议覆、凡荫生应得主事。引见请旨。如堪以外用者。及保举七品小京官。历俸已满三年者。并准以通判改补。中书科中书。行人司行人。太理寺评事。太常寺博士。向止升用主事者。准以同知兼用。从之。　　

○赈贷陕西定边县被雹灾民。　　

○癸巳。转刑部右侍郎杨超曾为左侍郎。以王兰生实授刑部右侍郎。　　

○赏给太平峪驻防兵、生息银一万两。泰宁镇驻防兵、生息银五千两。　　

○甲午。上诣奉先殿行礼。　　

○诣皇太后宫问安。　　

○御乾清门听政。　　

○遣官祭先医之神。　　

○户部议覆、江南提督南天祥疏言、高邮等州县、被水灾后。米价涌贵。请将附近州县存仓积谷。运往协济平粜。应如所请。从之。　　

○命平郡王福彭、监修盛京三陵。　　

○命经筵讲官大学士兼管翰林院掌院学士张廷玉、充日讲起居注官。　　

○加大学士兼管浙江总督巡抚事务嵇曾筠、太子太傅。　　

○命协办大学士徐本、为大学士。仍兼管刑部尚书事务。寻授为东阁大学士。兼礼部尚书。以左都御史兼管吏部侍郎事孙嘉淦、为刑部尚书。户部左侍郎杨汝谷、为都察院左都御史。兵部左侍郎姚三辰、为吏部右侍郎。左副都御史孙国玺、为兵部左侍郎。南河副总河刘永澄、为左副都御史。太仆寺卿德尔敏、为南河副总河。　　

○以刑部侍郎上行走觉罗柏修、为刑部右侍郎。　　

○以黑龙江墨尔根副都统额尔图、为黑龙江将军。齐齐哈尔镶白旗协领宗室图纳、为墨尔根副都统。　　

○乙未。上恭奉皇太后移居寿康宫。皇太后礼服升座。仪仗全设。中和乐、设而不作。上诣慈宁门、行九叩礼。　　

○丙申。上诣皇太后宫问安。　　

○谕总理事务王大臣、今科武殿试。著照该部所拟日期举行。朕在三年服制之内。其考试弓马等项。著派王大臣在紫光阁阅看。将拟在前列者。带至养心殿、候朕亲定。揭晓之日。照今年文殿试之例传胪。朕不必升殿。　　

