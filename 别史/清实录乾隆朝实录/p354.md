<!-- { "loadSidebar": true } -->
○户部议准、原署江西巡抚包括奏覆、江西省滨江带湖。六省交错。遍地棚民。皆需防护。各属民壮。原非冗役。除现系要地、毋庸议减外。请将吉安府同知、原留五十名。今裁十名。南昌、新建、高安、宜春、清江、庐陵、临川、南城、上饶、鄱阳、星子、德化、大廋、赣县、奉新、新淦、峡江、吉水、泰和、万安、玉山、建昌、安义、德安、南康、等二十五州县。原留五十名。今裁十五名。丰城、进贤、分宜、萍乡、新喻、东乡、新城、弋阳、贵溪、铅山、余干、浮梁、安仁、湖口、彭泽、等十五县。原留三十名。今裁十名。宁州、武宁、靖安、上高、新昌、万载、水丰、龙泉、安福、永新、永宁、金溪、崇仁、宜黄、乐安、南丰、广昌、泸溪、广丰、兴安、乐平、德兴、万年、都昌、瑞昌、上犹、崇义、雩都、信丰、宁都、兴国、会昌、瑞金、石城、龙南、定南、安远、长宁、等三十八州县。原留二十名。今裁五名。共裁民壮七百一十五名。共减工食器械银五千七百二十七两。从之。　　

○缓徵江苏六合县本年水灾漕粮、抚米。并抚恤六合、江浦、二县次贫饥民。　　

○缓徵山东历城、齐河、济阳、禹城、长清、章邱、齐东、肥城、平阴、茌平、陵县、邹平、临邑、平原、清平、博平、高唐、等一十七州县。本年旱灾漕粮、黑豆。　　

○添建直隶四党口守备衙署。韩村汛、南皮汛、把总衙署。天津、静海、沧州、盐山、庆云、南皮、等州县兵丁营房。　　

○是日起。上以孟冬享太庙。斋戒三日。　　

○庚寅。训饬随围托故之诸王大臣。谕、朕行围回京之后。恭读太宗皇帝实录。内载、昔太祖时。我等闻明日出猎。即豫为调鹰蹴球。若不令往。泣请随行。今之子弟。惟务出外游行。闲居戏乐。在昔时无论长幼。争相奋励。皆以行兵出猎为喜。尔时仆从甚少。人各牧马披鞍。析薪自爨。如此艰辛。尚各为主效力。国势之隆。非由此劳瘁而致乎。今之子弟。遇行兵出猎。或言妻子有疾。或以家事为辞者。多矣。不思勇往奋发。而惟耽恋室家。偷安习玩。国势能无衰乎。此等流弊。有关于满洲风气。是以蒙太宗皇帝谆切训谕。朕此次行围。诸王大臣中。竟有耽恋室家。托故不愿随往者。朕已为姑容。亦不必明指其人。夫行围出猎。既以操演技艺。练习劳苦。尤足以奋发人之志气。乃满洲等应行勇往之事。若惟事偷安。不知愧耻。则积习相沿。实于国势之隆替。甚有关系。嗣后倘有不知悛改、仍蹈前辙者。朕断不轻为宽宥。可遍行传谕诸王大臣及官兵人等知之。　　

○又谕、定例、文武官员犯侵贪等罪者。于限内完赃。俱减等发落。近来侵贪之案渐多。照例减等。便可结案。此辈既属贪官。除参款外。必有未尽败露之赃私。完赃之后。仍得饱其囊槖。殊不足以惩儆。著尚书讷亲、来保、将乾隆元年以来、侵贪各案人员。实系贪婪入己。情罪较重者。秉公查明。分别奏闻。陆续发往军台效力。以为黩货营私者之戒。嗣后官员有犯侵贪等案者。亦照此办理。　　

○又谕、据凌如焕奏、伊父年逾八十。病患未克痊愈。更兼两目昏盲。举动需人扶掖。实有不能远离之势。恳请将兵部侍郎开缺另补。等语。凌如焕准其在籍侍奉伊父。其兵部侍郎员缺。著汪由敦调补。礼部侍郎员缺。著赵国麟补授。　　

○又谕、各省进呈乡试题名录。向例将中缝黏连。裁口向外。虽系旧式相沿。然单篇背幅。颇不便于翻阅。今湖南巡抚许容所进试录。用本装法。于披览为宜。嗣后各省俱照此式进呈。　　

○辛卯。孝敬宪皇后忌辰。遣官祭泰陵。　　

○谕军机大臣等。据那苏图奏称、吴龙应在武昌道任内。曾有侵扣银两之事。朕以其事尚小。未治伊罪。然其人操守难信可知。今吴龙应已升用晋藩。尔等可抄录原奏、寄与喀尔吉善。令其留心试看。密加访察。不可为其所欺。　　

○又谕、总督那苏图参奏、荆宜施道姜邵湘。管理荆关税务。肆志贪饕。横徵重耗。侵蚀昌销。饱填欲壑。荆关税课。每年虽正余银三万余两。而实在约可徵五六万两。除去应用公费。每年侵蚀。亦几及一半。该关凡遇缴银之日、系四六扣存。如徵银一千。止将六百缴官。其四百两俱为管关员役侵肥。等语姜邵湘著革职。将原参各款。并摺内有名人犯。交湖广总督孙嘉淦、严审定拟具奏、摺并发。　　

○户部议准、四川巡抚硕色疏称、云阳县各井。岁共产盐五十一万一千余觔。据湖北恩施、长乐、利川、等县。认销配增水引共八十九张。准于乾隆六年余引内动给。每年应徵税银三百三两。照数徵收。从之。　　

○召驻藏副都统纪山、回京。以镶黄旗满洲副都统索拜、为驻藏副都统。正黄旗蒙古副都统永乾、为镶黄旗满洲副都统。正红旗蒙古副都统济昌、为正黄旗蒙古副都统。　　

○赈福建清、连江、罗源、莆田、同安、福安、宁德、福鼎、等八县。及长福、金门、烽火、云霄、桐山、等镇营。水灾饥民。　　

○是月。钦差户部右侍郎周学健奏、审理山东各案情形。得旨。所奏俱悉。虽头绪纷繁。而办理井井有条。实可嘉也。　　

○直隶总督孙嘉淦奏、各属州县。牵匀计算。共少均贮谷一十二万八千七百一十石。应乘此大有之年。令各州县买补。查司库各属共有剩存银二十五万两。少半即可买足。得旨。所办甚是。如所议行。　　

○又奏、通省秋禾。收成分数。得旨。览奏曷胜欣慰。其稍被偏灾之处。亦不可忽视之。告之高斌。令其加意料理。　　

○又奏、各属河渠疏浚工程。俱已完竣。但淤废甚易。请每年秋汛过后。责令该管道府亲身查勘。如有应行修浚之处。即令该地方官、于冬春之间。劝用民力。如式挑浚。总督不时查勘。得旨。告之高斌。令彼知之。　　

○直隶河道总督顾琮、以奉命回京。奏请交送关防。得旨。此际汝尚管理。俟高斌到时。交送。　　

○吏部尚书署两江总督杨超曾奏报、上下江各属水灾。赈恤情形。得旨。所奏俱悉。料理赈恤事宜。颇为得法。须令属员咸知朕视民如伤之意。以至诚恻怛之心为之。庶可稍救灾黎耳。　　

○署江苏巡抚陈大受奏、靖江县团民徐永详等。携带摘尽棉花枝干。纠众赴县争禀。藉词报荒。希幸减租。又崇明县亦有刁佃。因知县调办武闱。遂夥党挟制该县县丞出示减租。当即饬拏审究。得旨。所见甚正。刁风不可长也。　　

○又奏、严禁贩米出洋、并躧麴烧锅事。得旨。是应如是竭力查禁也。　　

○又奏、现办收漕事宜。得旨。所奏俱悉。俱见留心政务也。勉之以实。　　

○江苏布政使安宁奏报、各属水灾。抚恤情形。及收成分数。得旨。知道了。赈恤之处。须当加意查察。务使贫民均沾实惠。　　

○江南提督吴进义奏、到任后、修理衙署。置办执事什物。俱系自行给银。严禁各员公捐。得旨。好。常如是小心可也。　　

○江西布政使陈宏谋、具摺谢恩。得旨。又用汝为巡抚矣。汝不患无材。惟患恃材。其勉力以诚实二字服膺毋失。则不负任使之意矣。　　

○又以升任甘肃巡抚。奏请陛见。得旨。又有旨留汝为本省巡抚矣。此系驾轻就熟。不必以来京为请也。　　

○浙江处州镇总兵丁世杰、具摺谢恩。得旨。知道了。勉力整饬营伍。和辑民苗。以靖地方可也。　　

○闽浙总督宗室德沛奏报、嵊县、东阳、等六县。旱灾。仁和、钱塘、等十五州县。玉环、杭州、等卫。仁和、钱清、等场。水灾。抚恤情形。得旨。加意抚恤。毋玩视也。　　

○又奏老盐仓以西、草塘改建石工。奉旨。著傅森、伊拉齐、公同监修该将军、织造、养廉有限。请照按察使完颜伟、查察工程之例。每年各给银五百两。以资往来盘费。得旨。此不过暂往。何得同完颜伟耶。　　

○刑部尚书署湖广总督那苏图奏、洞庭湖柁杆州原建石台。为行舟避风停泊起见。止须远为标准。近御风湾。其余粉饰壮观之处。原为虚设。所有岁修事宜。尽可停止。此台断不宜废。得旨。所奏俱悉。告之孙嘉淦。令其知此意可耳。　　

○又以调任两江总督。具摺谢恩。并请陛见。得旨。此卿旧任也。何用朕重颁训谕乎。所谕卿者。始终如一我君臣其共勉之。　　

○又奏明、经理营伍事宜。得旨。告之新督臣。令其加之意可也。　　

○署湖南巡抚许容奏、湖南督粮道谢济世、详请代奏恭谢天恩。得旨。览谢济世人品颇正。而学术不正。令其戒之。　　

○河南巡抚雅尔图奏、办理购买黑豆情形。得旨。如此办理。具见细心。但盈余之数、逐岁加增之处。其中保无抑勒派扰之弊乎。　　

○山东巡抚朱定元奏报、得雨情形。得旨。赈恤之事。不可因武场而稍缓也。　　

○又奏报、雨水情形。得旨。至诚祈祷。尤以勤于政务为本勉之慎之。　　

○山东布政使魏定国奏请、东省被旱州县。钱粮漕米一概缓徵。又东省本年春粜。及从前运直碾米补漕等项。应买仓谷三十万石。停俟明岁采买。俾民粮流通转运。得旨。著照所请行。　　

○又奏报雨泽。得旨。甫得雨泽。即为侈谈。汝东省吏治可知矣。　　

○四川提督郑文焕奏、臣标互营、及城守两营。动支存剩公费银两。买谷贮仓。借济兵食。据各兵请易谷为米。可省碾办运□之劳、报闻。　　

○左都御史管广东巡抚王安国奏、办理嘉应州拦阻米船、及省城五仙门外打抢米行、二案情形。得旨。此等刁风。不可长也。宜严加处置。以警其余。　　

○又奏、拏获逆党廖朝相。成特仲、等。供称廖士美曾同李梅、李捷三、等。前往交趾。已咨明新任督臣饬缉。得旨。是。告之庆复。严缉务获。即汝亦有督缉之责也。　　

○又奏、崖州、感恩、被灾处所。明岁春间。需谷赈粜。而琼属风雨清形。亦尚未报到。或有被风歉收处。不得不豫筹储备。查海康、遂溪、吴川、石城、等县。均与海口相近。拨运最易。应动项买谷二三万石存贮。以备接济。得旨。是。应如是办理者。　　

○又遵旨覆奏、各属赈恤平粜情形。得旨。亦非令汝姑息优柔。博宽厚之名而已也。凡事自有中道。过犹不及。一切政务皆然。岂止赈恤一事而已耶。　　

○广东提督保祝奏、拏获假托巡抚关防之黄大中一犯。得旨。此事殊可嘉也。　　

○又奏、每岁秋冬。除常期操练外。带领弁兵于附近山原。往来驰逐。练习士卒。其往返日期。请免题报。得旨。知道了。此举固美。然不可扰累地方也。　　

○又奏陈、琼属现在乏食情形。得旨。将此奏与庆复看。令其留心。　　

