<!-- { "loadSidebar": true } -->
○又谕、向来京师市肆麦石。大半由豫东二省。商贩前来。以资民食。今年河南、山东、二省。春膏未渥。麦收未免歉薄。恐北来贩运。不能源源接济。将来京师麦价。未免渐昂。自应豫为筹办。因思盛京各府属。本年雨水调匀。麦收自必丰稔。且彼处粮价。本视他省较贱。著传谕弘晌等、酌量情形。采买二三十万石。即由海道。运至天津。届期接运至京。以供平粜。俾市粮充裕。于民食更为有裨。再此项麦石。如现在该处时价。较往年采买定值略昂。即不妨酌量稍增。不必用官价抑买。此事即交弘晌、喀尔崇义、富察善、三人。饬属妥办。毋致吏胥等从中滋弊。并将筹办事宜。迅速覆奏。将此由四百里谕令知之。　　

○旌表守正捐躯河南仪封县民邱某妻高氏　　

○甲午。谕军机大臣等、昨因京畿一带麦苗望泽。粮价稍昂。降旨于五城设厂。酌拨米麦平粜。并传谕弘晌等、于盛京各属。采买麦石二三十万。由海道运至天津。再行接运至京。以供平粜之用。但思奉天地方。虽素系市粮充裕。而现在新麦尚未登场。若一时采买过多。恐该处粮价。渐次加昂。于闾阎口食。不无妨碍。著再传谕弘晌等、祇须采买十万石。如该处市麦无多。著采买五万石。如该处情形实有难办。即不足五万石亦可。务期迅速由海道运至天津。交周元理接运至京。以供平粜。弘晌等即行督率妥办。仍将如何筹办缘由。先行迅速覆奏。并一面知会周元理、豫备接运。将此由四百里谕令知之　　

○又谕、前因颜希深移咨滇省。以发往乌噜木齐土夷。头、二、三起。并无锁炼。滇、楚、二省。各执一词。现咨乌噜木齐办事大臣。询问该夷。究系何处私开。咨覆办理等语。经李侍尧据实具奏、已降旨将颜希深交部议处矣。昨郑大进来京陛见。伊前曾任黔省藩司。询以滇、楚、彼此推诿缘由。据称、土夷前数起过黔时。因在场内监临。未经目见。至第十一起过省。业已出场。亲往犒赏。目击该土夷等、俱系锁项。惟妇女幼孩未锁等语。滇省解送土夷。后起已加锁炼。则头二三起之上锁。似非捏饰。颜希深、果何所凭信。遽听该道县等一面之词。遂以为夷人至境。并无锁炼耶。著再传谕颜希深、即将当日如何查办情形。据实覆奏。毋得稍有回护掩饰。致干咎戾　　

○又谕、前据李侍尧奏、滇省迁徙乌噜木齐土夷。沿途曾否上锁缘由。经颜希深咨覆。以滇楚二省。各执一词。难于凭信。已咨乌噜木齐大臣。饬讯头二三起夷人。究系何处私开锁炼。咨覆究办等语。此案楚黔二省。果系该道县等。当面点交。其有无锁炼。无难立辨。何至日久更生枝节。彼此推诿。复经降旨、将护贵东道吴光庭、辰沅道王鸣、乃芷江县知县吴鐄、解任来京。交军机大臣查审矣。至颜希深、不能迅速查明。转欲向无知土夷。取供定案。尤属不成政体。并令交部严加议处。索诺木策凌、接到楚省咨行。如已询问该夷。即行据实覆奏。如尚未询问。则该夷等本属无庸锁炼之人。不必再行查询。转致惊疑。将此传谕索诺木策凌知之　　

○又谕、本年河南省。因春雨短少。恐麦收不无歉薄。业经叠降恩旨。倍加抚恤。因思直隶、山东、两省。春膏亦未深透。未必能接济河南。而陕西省。昨据毕沅奏称、自二月至三月。屡得透雨。远近普沾。是该处麦收。自必丰稔。陕西与河南接壤。且有黄河一水可通。若令陕省采买麦石。运赴河南。以济民食。则市粮即可充裕。且该省殷实之户。自不致囤积居奇。势必争先出粜。豫省市价。自可渐平。此事著交毕沅、郑大进、彼此会商妥办。如果能以陕省之有余。补河南之不足。于民间生计。大有裨益。将此由四百里传谕毕沅等知之。并将如何会办情形。一面办理。一面迅速覆奏　　

○陕甘总督勒尔谨奏、甘省附近庄浪之连城、红山、二土司。上年夏禾被旱。晚秋被霜。请照往年成例。借给耔种口粮。每粮一石。折银一两。于司库建旷项下动支。于来年麦熟后、分三年扣还。得旨允行　　

○是日起。上以常雩祀天于圜丘。斋戒三日　　

○乙未。谕、前以辽金元三史内。人名字义。多未妥协。因命编纂诸臣。遵照同文韵统所载。详加更正。盖缘辽金元入主中国时。其人未尽通晓汉文。以致音同误用。而后之为史者。既非本国人。更借不雅之字。以寓其诋毁之私。是三史人名。不可不亟为厘定。而昭大公之本意也。至本朝发祥定鼎以来。文武兼资。所有王公大臣。载在史册。昭著耳目。人所共知。其命名之初。原系斟酌文义。清汉合宜。若必拘同文韵统所载。与辽金元史一体更改。将令前此诸臣。传之奕禩。莫辨谁何。而现在诸臣之名字。又断不能尽改。若有改有不改。前后参差互异。转不足以示来兹。著传谕各馆总裁等、嗣后所办各书。如遇本朝人名。第当详考实录为准。不必另行译改。其从前已经办过各书。亦著一并更正。以昭画一　　

○丙申。上诣。南郊斋宫斋宿　　

○陕甘总督勒尔谨奏、甘省出产官盐。止有宁夏府属之花马、小池、及巩昌府属之漳县、西和县、每年出产。仅敷商人配引行销。并无余盐。亦无肩挑背负贫民。贩卖余盐之事。其额销官引者。止平凉、庆阳、宁夏、巩昌、秦州、阶州等属。其余各属。民间所食。多系土盐。间有买食夷盐者。皆因地处边陲。闾阎贫苦。兼之山路崎岖。若运销官引。脚费既重。盐价倍昂。是以定例听从民便。积久遵行。并无奸商贩囤之事。应仍循旧。毋庸另为筹议。下部知之　　

○丁酉。常雩祀天于圜丘。上亲诣行礼　　

○幸圆明园　　

○戊戌。谕、据巴延三等奏、访获举人王尔扬、所作李范墓志。于考字上擅用皇字。实属悖逆。现派李承邺等、驰赴各犯家内。逐细搜查。即将该犯等押解来省。严审定拟等语。此系迂儒用古。并非叛逆。已于摺内批示矣。皇考之字。见于礼经。屈原离骚。及欧阳修泷冈阡表。俱曾用之。在臣子尊君敬上之义。固应回避。但迂腐无知。泥于用古。不得谓之叛逆。至赵旷、代为书写。厥咎更轻。若本科会试中式。亦不过于榜上扣除。今既未经取中。下科仍可令其会试。其李抡元、更无论矣。朕理事务得其平。如王锡侯之实系叛逆。断不肯稍为宽纵。若此事并非叛逆。亦不肯漫无区别。率予严惩。此事竟可毋庸查办。将此通谕知之　　

○谕军机大臣曰、王亶望奏、三月分海塘沙水情形一摺。并绘图同进。朕细加披阅。现在潮势逼近北岸。塘外已不复有涨沙。其自普儿兜以东。俱系石塘。断不能下桩砌石。朕南巡时。屡经亲临阅视。实非石塘所宜。不得已筑建柴塘保护。然柴塘究不及石塘坚巩。倘有疎虞。所系匪细。不可不早为筹画。但潮信久不经由中亹。其阴沙积久坚硬。恐非急切所能冲刷。阅图中相近蜀山一带阴沙。潮退始见。似其处涨沙尚嫩。因用朱笔点志两处。若照朱点起讫。自东南至西北。宽开引河一道。似可令潮势改趋。久之或可冀渐刷老沙。虽不能复中亹之旧。而令潮渐南趋。冀可北涨。亦未可知。自属补偏救弊之一法。但系就图指示。难于悬定。著传谕高晋、速赴浙江。会同该抚王亶望、亲往相度。若果可行。即一面奏闻。一面施工赶办。以待秋时大潮通行。即或工程稍大。需费较多。朕亦断不靳惜。况柴塘终不足恃。倘有冲损。必致侵碍田庐。所费当更不止此。且民生利病所关。其轻重尤较然可见。又岂得不为权度乎。此旨著由五百里发往。谕令高晋、及王禀望知之。仍即将查勘可否办理情形。迅速由驿覆奏。寻奏、钦奉朱笔点志处所。自东南至西北。计长三千四百二十丈。挑挖试验。涨沙嫩软浮腻。难以施工。且海潮大溜。趋向西北。南边涨沙。形势不定。并无河头。可以吸流导引。纵使开宽。潮过即淤。虽多费帑金。亦难见功效。批、既无法。祇可尽力保护柴塘耳。又奏、章家庵一带老沙。海潮至此。为江流绕激。回溜逼刷。老沙日就刷低。今于章字号至号字号。已新筑柴工五百丈。尚未建篓。又潮神庙前。自号字号至腾字号。长三百丈。渐次临水。应赶筑柴塘。以御大汛。此八百丈。均应一律添建竹篓。并于柴塘西首。接盘柴裹头一座。挑溜南趋。至安设竹篓。向以石块摆砌。并无桩木关栏。承办之员。有捐添桩木者。甚为有益。但桩木不能深钉。难望坚实。请于竹篓外。排列两层桩木。签钉到底。则篓不动摇。可保不致塌卸。得旨、此议是。应速行　　

○又谕、据王亶望覆奏、湖州府水利情形。必须疏瀹宣畅。若蒙亲莅指授。实该郡万世之福等语。前者南巡四次。俱未临莅湖州。今该郡水利。既关系两郡农桑。疏导最为紧要。且据称童叟就瞻情切。朕自当亲临阅视。以慰舆情。所有经由道路。即可照该抚所奏办理。其舟行纤道。止须略为修整。沿途更不得稍事点缀。所有古迹名胜。止须就其旧有规模。量加葺治。断不可丝毫繁费。致涉浮华。该抚务须善体朕意。妥协经理。将此谕令王亶望知之　　

○己亥。谕、向来步军统领衙门。设有协理刑名部臣一人。参酌刑律。原以步军统领。或从武职简放。恐于一切刑名律例。未及周知。是以酌设协理大臣。以资参核。今步军统领。均系朕简用部院内亲信大臣。遇有刑名事件。皆能自办。无所庸其参酌。且协理所办刑名。不过杖罪以下之稿。又大抵随同画诺。初未尝置可否于其间。殊属有名无实。嗣后步军统领。有由都统、副都统、等官简放者。该部声明。请旨简派。其由尚书、侍郎、简放者。即不必复派协理之员。所有原派之侍郎阿扬阿、即毋庸协理。著为令　　

○又谕、据绰克托等奏、拜城回人呢雅斯、控告阿奇木伯克阿布都里提布、常与伊寻隙。并恃强索伊地亩。审明系呢雅斯、挟嫌诬控。请将呢雅斯、发往烟瘴地方充军等语。回人呢雅斯、因该管阿奇木伯克。催纳正赋。辄敢捏词控告。情殊可恶。著即发往广东烟瘴地方充军。交勒尔谨、小心递解。毋使脱逃。从前准部各城伯克。常有扰累属下回众之事。自准部投诚。朕即加恩。赏给伯克等养廉。倘伯克等不改旧习。一经告发。自应从重治罪。而属下回众。挟嫌妄控。更不可不示以严惩。呢雅斯一案。因系初犯。如此完结。嗣后如再有似此者。该大臣审实。即拟死罪。请旨在该处正法示众。将此交绰克托等遵办外。并通谕各城回众知之　　

