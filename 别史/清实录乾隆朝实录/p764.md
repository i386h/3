<!-- { "loadSidebar": true } -->
○谕军机大臣等、直隶地方。夏间雨泽沾足之处颇多。今据那苏图奏称、天津府属低洼处所。已经得雨播种。惟胶泥鹻土。缺雨未插。并已经收麦之地。统计将及四分。尚未布种秋禾。望雨甚亟。又河间府属。以及深、冀、二州虽屡经得雨。尚觉未甚沾足等语。朕思天津等处与山东地方毗连。山东去岁被灾。今年收成未足。倘天津等处。亦复如是。则雨地民力。必皆拮据。后此接济。未免又费经理。况天津等处。上年亦经被灾。今时已夏至。若雨泽再稽。收成复歉。将来不止购备耔种。必尚有应行筹办之事。如米粮一项。或可于附近丰裕之地协济。或可于各处通融拨用。著传谕那苏图、令其豫为留心经画。并将目前曾否得有透雨。及二麦情形若何之处。详悉具摺奏闻。寻奏、天津等处。雨泽愆期。自应豫为经理。查附近州县仓粮。因上年动拨赈济。今岁又协济东省。所存不能有余。惟保定、广平、大名、三府。麦收甚广。现价平减。拟发司库银。每府买麦二三万石。但天时难定。万一不敷。临期未免周章。可否照乾隆九年截漕之案。酌留漕米十数万石。存贮北仓。得旨、所奏俱悉。截漕之说。此际可缓。　　

○又谕、据张允随奏称、古州镇总兵宋爱、现丁母忧。其印务令冷文瑞、前往署理。并请将清江协副将唐开中补授等语。唐开中、现在赴川协剿。军务未竣。要缺不便久悬。冷文瑞、现任镇远总兵。若再令署理古州。一人两缺。力难兼顾。唐开中、前次来京陛见。朕犹记其人。才具亦属中平。不称总兵之选。即酌量委用。亦祗可以内地事简之缺试看。古州苗疆重地。非唐开中所能胜任。朕思哈尚德、著绩滇黔。颇有威望。已降旨调补古州镇总兵。但其为人。不患其不能称职。而患其过于喜事。著总督张允随、传旨训谕。令其毋存好大喜功之念。每事酌中办理。绥靖苗疆。以副委任。　　

○又谕、山东被灾地方。朕心刻为廑念。兖、沂、曹、泰、等府自前月初间普得透雨之后。二麦收成分数若何。秋稼种植情形若何。此后曾否续沛甘霖。其济南等迤北地方。前此既未沾足。四月杪所得之雨。亦仅二三寸。此后曾否得雨。秋田曾否播种。二麦是否可救。通省赈务。既经分委查办。及今几及两月。所办一切散赈事宜若何。委员是否实力奉行。灾黎是否均沾实惠。如近来雨泽短少。应作何豫为筹画。并未得透雨之处。曾否先事绸缪。高斌、刘统勋、及阿里衮等。日久未见奏报。可传旨询问。令其透一详悉具奏。以慰朕怀。寻奏、查兖、沂、曹、泰、等府。于四月内得雨。将及普遍。济南等迤北州县。五月初一二得雨。四五寸者较多。秋稼在在普种。其麦收分数。前奏六分以上。盖以丰歉通计而论。若苗穟齐全。颗粒坚实地方。不但可以糊口。且多入市粜卖。价亦渐减。其被旱处所。臣阿里衮已查明赈借。至臣等及科道等分路查赈。不致遗漏。惟青、莱、一带。僻处海隅。去运河较远。难于挽运。故前请暂通奉天海运。将来商贩络绎。米谷充溢。臣阿里衮当饬各属照时价买补仓储。豫筹民食。亦属两便。得旨、览奏稍慰。　　

○蠲免山东永利、富国、永阜、王家冈、西由、石河、信阳、涛雒、等八场。十二年分水灾灶地额赋有差。　　

○庚戌。上诣畅春园、问皇太后安。　　

○至观德殿孝贤皇后梓宫前奠酒。　　

○上还宫。　　

○谕、翰林等官。数年以来。未曾考试。著照旧例。于本月二十九日。传集乾清宫。候朕出题亲试。　　

○军机大臣等议覆、钦差兵部尚书班第、川陕总督张广泗、奏。定军营赏格。嗣后兵丁杀贼一名、赏银五两。多者照数递加。擒贼一名、赏银十两。如系寨首及小头人。赏银二十两。大头人及逆酋素所信任者从优加赏。克一大碉、赏银三百两。其次二百两。又次一百两。或五十两。领兵员弁。亲冒枪石。身先士卒。计功升补等语。查军营赏罚宜明。但豫定银数。恐士卒惟利是图。或戕杀已降或争功冒赏。弊端未可枚举。应将所奏交讷亲等详酌另议。得旨、军机大臣等议。驳班第等奏。设赏格一摺。寄示纳亲、令其阅看斟酌。并传谕张广泗等、军营中果有奋勇争先。出奇制胜者。临期酌量。即从优重赏。务在合宜中窾。庶足鼓士气而励人心。　　

○户部议覆、云贵总督张允。随奏、调拨滇兵协剿金川各事宜。一、＜马犬＞载马匹。宜改用人夫。上年黔兵赴川。每兵百名。夫七十五名。今滇省较黔更远。须用夫八十名。再每兵百名。用大炮二位。应另给夫八名。或十名。俱照例给价。一、出师官兵。应借给银两。统领参将、借银三百两。游击、一百五十两。都、守、一百两。千、把总、四十两。外委、十二两。马兵、六两。步兵、四两。凯旋后扣还。一、制备兵丁衣服。每名应折给毡衫银三两。交领兵官带往。散给自制。一、将备跟役。应照例带往。其擡运军装人夫。亦准支给。一、弁兵跟役。应得盐菜口粮。均照例支给。一、滇省调兵二千名。所有余丁六百名。每名给安家银三两。沿途口粮。照例准支。一、滇兵赴川遥远。赏号等项。在所必需。应拨银二千两。交统领参将等、带往备用。一、军务文移紧急。宜设塘马。自云南省城、至宣威一带。每塘安马二匹。其自威宁至永宁。永宁至四川。应咨黔、川、二省添置。均应如所请。从之。　　

○兵部议、川陕总督张广泗参奏、镇将宋宗璋等、怯懦失机一摺。除许应虎、业经革职。解京审拟。宋宗璋、马良柱、俱系已经解审之员。应行审拟治罪。游击罗于朝、应归瞻对案内。另参办理。参将郎建业、游击陈上才、既经该督照军法锁拏收禁。应革职审拟。参将永柱、应照溺职例革职。仍留军营效力。失去炮位专管之千把外委等、亦应如所奏、斥革究审。至副将高宗瑾等、既尚可策励。应留营以观后效。从之。　　

○又议覆、张广泗奏称、川陕定例。自副将至千总。凡缺出皆由部选。现在用兵之际。请暂通常格军前遇有副将以下缺出。即于此次出师。奋勇立功。显著劳绩人员内。拣选题补。事竣停止。倘不得人。仍照例咨部推补。应如所请。从之。　　

○川陕总督张广泗奏、大金川地界。绵亘一沟。南北不及三百里。东西不及二百里。中有大河一道。由北而南。番人夹岸而居。莎罗奔与伊侄郎卡、所居勒乌围、刮耳崖、二寨。皆在河之东岸。四面雪山屏障。所通道路。皆悬岩峭壁。偏桥窄径。其紧要路口。俱建战碉。今大兵已集。当分十路进攻。定期五月初八日齐进。得旨、览奏俱悉。惟俟捷音耳。　　

○辛亥。谕、朕前经降旨。世袭官员。在恩诏前承袭者。均令世袭罔替。恩诏后承袭者。各有承袭代数。但恐阅年既久。承袭渐尽。只余恩诏前所袭数员。不特与国家体制未符。且有关系伊等生计。是以降旨。著王大臣、查明伊等先世功绩大小。定议具奏。复思历年已久。实迹恐亦难查。即伊等敕书。或已行交部。或甚至遗失。均难稽考。万一查办不确。不应削而削。不当袭而袭。反不无徼幸屈抑之处。转非朕旌扬勋旧、怜念旗人之至意。著将查办之处。暂行停止。仍照旧例办理。　　

○大学士等奏、纂修会典义例。一、各衙门事例。时有损益。数年必当变通。若一概登载。恐刊行未遍。更制已多。应请总括纲领载入。或有疑似阙略。尚须斟酌者。恭请睿裁。至吏兵二部。各有则例。礼部现纂通礼。刑部旧有律例。皆可随时修改。其余各衙门。未有则例者。即交纂修分门编辑。每修成会典一卷。即副以则例一卷。先发该衙门校勘。实无遗漏错误。然后进呈。一、旧本每遇大典礼。必胪序列朝事实。连篇并载。反掩正文。应请裒集旧典所载。并现在各衙门册籍。一应旧章新制。皆荟萃源流。斟酌详备。于朝庙典礼。各定为一仪。于官司事例。各定为一则。书成后。间有损益。如畸零节目。止于则例内增改。即有关体制者。亦止刊补一二条。无须全书更动。一、八旗都统。经理兵马钱粮户口土田世爵佐领等事。虽与户兵二部关会。实多本职专行。又领侍卫衙门。及护军统领。前锋统领。步军统领。皆职任重大。应请移取各该衙门册籍。将职掌事宜。另立一门。以补旧书之阙。得旨、所议好。俱已周到。依议。　　

○壬子。上至观德殿孝贤皇后梓宫前奠酒。　　

○谕、朕览宗人府所奏、本月二十六日致祭地坛。陪祀宗室章京一摺。其到者才十余人。余皆推病未到。祭祀大典。不比寻常齐集。岂有尽行推病不到之理。此皆由宗人府王公等、平素未经留心详察。视为泛常所致。著将此次推病未到之宗室章京等、交宗人府察议。宗人府王公等、亦著交该衙门察议。　　

○又谕、朕览吏部等语门所奏、本月二十六日致祭地坛。陪祀之文武大臣官员各摺。其中不到者甚多。前因静安庄、王公大臣未经齐集。曾降旨晓谕。凡遇齐集之所。不得托故不到。令各衙门稽查。今有事方泽。较之静安庄、更为重大。乃诸臣狃于便安。视为泛常。仍多称病托故。本应严加议处。但前此静安庄、查议诸臣。朕以为发令之始。免其处分。此次亦姑从宽免。嗣后凡遇一应朝祀大典。应行齐集之处。如有仍蹈前辙者。朕断不为之姑容。至查斋戒之大臣。既有稽查之责。尤宜敬谨从事。岂有转不陪祀之礼。此后宜一体斋宿。著通行传谕知之。　　

○谕军机大臣等、两广总督策楞等覆奏、广西＜山更＞汉卡番目、黑夜追逐匪徒。误杀守卡兵勇一案。内称定限两月。将凶徒送出。如再迁延抵饰。亦惟督率镇将。统兵勒令献凶等语。策楞从前办理此案。已属错误。当黄芳瑞等进口告状之时。即应留于内地。究诘实情。而策楞等竟将原犯交发该国。是纵之使得逞其狡狯。今奏内又欲迫以限期。慑以兵威。是前此既失之宽。而今此复过于严矣。安南素称恭顺。且地处极边之外。若因此等小节。遽兴问罪之师。将来衅隙一开。必至遇事生端。煽构无已。岂有以天朝之大。与荒徼小国为难之理。且此案在该国番目原系误伤内地兵勇。论情稍有可原。而该国王咨覆之词。尚属逊顺。未可任意轻举。可传谕策楞等令其详度事势。慎重筹办。务于国体无亏。而又能绥靖边疆。不至因此肇衅。庶为两全。又不可因朕此旨。矫枉过正。示弱远夷。　　

