<!-- { "loadSidebar": true } -->
○闽浙总督杨应琚奏、闽省达京邮传。自会城西门外之荷亭、至古田县属之水口驿。水程一百八十里。泝流过滩。又无纤路差务每多稽迟。查数站原有塘汛陆路。康熙年间。被水冲塌。今请修复。从之。　　

○湖南巡抚冯钤奏、臣标下左右两营。官兵俱劣。现整饬训练。得旨各省抚标。向为最劣。亦不尽湖南。汝能整饬固佳。即仍旧亦无不可。盖所责于汝者。不在此标下数兵也。若徒为空言。何必。　　

○是年。追予准噶尔出师阵亡伤亡之员外郎赫泰等一百四十八员。祭葬赠恤如例。外委马、步、兵丁、六百七十二员名、恤赏。俱入昭忠祠。　　

○旌表孝子。福建李仑一名。守节合例。八旗满洲佟住等妻王氏等、七十六口。蒙古五保等妻张氏等、十一口。汉军蒋国华等妻王氏等、十二口。奉天等省驻防、汉岱等妻库雅拉氏等、四十二口。直隶等省、李元麓等妻曹氏等、三百零九口。夫亡殉节。湖北某妻季氏一口。何友唐聘妻杨氏一口。未婚守志。江苏等省、朱演等聘妻陈氏等、十三口。百岁寿民、妇。直隶等省、黄淑璘等一十名口。各给银建坊如例。　　

○一产三男。直隶等省、张兴等八家。　　

○会计天下民、谷、数。名省通共大小男妇、一万九千一百六十七万二千八百八名口。各省通共存仓米谷、二千九百九十五万九千三百二十石九斗四合六勺零。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十七



大清高宗法天隆运至诚先觉体元立极敷文奋武孝慈神圣纯皇帝实录卷之五百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。春。正月。癸未朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○甲申。上奉皇太后幸重华宫。侍宴。　　

○谕、甘肃本年应徵地丁钱粮。及历年积欠银两草束等项。业经上年屡次加恩豁免。但念该省边地苦寒。年来承办军需。小民急公趋事。朕心深为嘉予。著再加恩。将甘肃通省、来年应徵地丁钱粮。悉予蠲免该督抚等、即行出示。遍为晓谕。并严饬属员实力奉行。副朕格外优恤边氓至意。　　

○又谕、甘省远处边陲。地方寒瘠。比岁收成歉薄。生计未免拮据。虽迩年办理军需。毫无派累。而一切受雇挽运。罔不踊跃急公。民情淳朴。深堪轸念。业经叠次加恩。将近年正供杂项。并历年积欠带缓银粮草束。概予豁免。惟昨春曾被偏灾之地。尚有官借牛具耔种口粮。及积年应交官项。为从前恩旨所未及者。若照例徵收。无力贫黎。仍复艰于输纳。著再加恩。将甘省上年曾被偏灾、及勘不成灾各州县。所有未完耔种粮九万六千余石。又折给银一千余两。未完口粮四万四千七百余石。又折给银五千八百余两。又各属被旱及被雹处所。内有勘不成灾地亩。原借耔种粮一万一千三百余石。又折给银二千五百余两。口粮一百余石。又折给银四千七百余两。又甘州、凉州、肃州、未完牛价银一万一千五百余两。乾隆二十三年。各属借给牛本粮一万五千九百余石。银八千余两。皋兰县、借制水车未完银两。及雍正七年起。至乾隆二十二年止。未完牙税磨课等银两。普行蠲免。其乾隆元年。至二十二年止。带徵民欠未完各官养廉公费银三万九千二百余两。粮一十二万三千三百余石。并雍正十三年未完耗羡银粮。均属远年积欠。概予豁除。俾免追呼、以安耕作。至口内之柳林湖、毛目城等处。口外之靖逆、柳沟、赤金、瓜州、小湾等处屯田。并著一体加恩。将本年应分粮石各照交官之数、酌减一半交收。俾得均沾渥泽。　　

○又谕、年来甘省承办军需。所有通省正供。叠经宽免。其带缓各正杂钱粮。亦已屡次加恩蠲豁。今思陕西与甘肃毗连。小民踊跃趋事。未曾沐恩。深堪轸焉。除上年被灾各属。已加赈恤外。其余或有承办军需州县。应如何分别加恩。著黄廷桂详悉查明奏闻。候降谕旨。　　

○又谕、据盐政高恒奏称、两淮商众、以西北荡平。远人向化。屯田塞上。中外一家。愿捐银一百万两。少抒服役之诚等语。年来军需屯务。拨用悉由内帑。不但贮备充裕。即各省一切蠲赈赏恤。未尝因此而少有节省。但该商等踊跃捐输。同声吁请。其急公之志。深属可嘉。所捐银两。著交与高恒委员解交陕甘总督黄廷桂。以备军需屯务拨用。该商等并著交部议叙。　　

○谕军机大臣等、据舒赫德奏称、如阗等六城、米粮甚多。距叶尔羌亦近。将来大兵会合正需接济。若由内地送银数万两。缎数百疋。青蓝等布数千疋。赏给捐助粮石回人。则伊等踊跃急公。可省运粮驼只之费。现在阿里衮、亲解马驼。请将所有余驼。留运各城粮石。已咨行黄廷桂、吴达善、定长、阿里衮等语。所办甚属妥协。可传谕黄廷桂等、酌量多为运送。以备赏给。　　

○乙酉。上诣皇太后宫问安。　　

○谕曰、西宁镇总兵一缺。前经降旨。令将军兆惠保举补放。今据黄廷桂、请以新升直隶大名协副将汪腾龙、暂留护理镇务等语。著照所请、准其以副将衔护理西宁总兵印务。俟兆惠保举有人。即将汪腾龙留于甘省。遇有副将缺出另行补用。　　

○谕军机大臣等、从前进剿时。逃脱之厄鲁特玛里格尔巴朗。今询问回人漠咱帊尔。据称、见伊随霍集占行走等语。著传谕兆惠进剿回人时。查拏玛里格尔巴朗。或对敌剿杀则已。若业经擒获。即派员解送来京。至前在伊犁居住回人。及投往回部之厄鲁特等、反覆可恶。将来平定回部。即将伊等全行剿灭。以示惩创。　　

○大学士管陕甘总督黄廷桂奏、奉谕酌购牛羊、接济军营。查内地牛、不习口外水土。赶解每易倒毙。且耕作届期。难于购办。惟各属羊、尚可购四五万。但时值腾贵。定价八钱不敷。恳恩每只准给一两口外严寒。于来年二月起程。又奉旨以回部各城、有粮可购。哈密等处。贮银宜宽裕。臣于十二月初旬。饬甘肃道将库贮银内动拨二十万两送哈密。并咨吴达善等、酌解阿克苏备用。得旨、如所议行。昨据舒赫德奏筹办粮石一摺。已有旨谕。今览来奏。朕为粮运一事。可以稍纾怀矣。　　

○丙戌。上幸瀛台。赐蒙古王公台吉、并回人漠咱帊尔等宴。　　

○谕、甘省河东河西各属。上年偶被偏灾业已加恩多方抚恤。但念该省地处边隅。民生素称寒瘠。现在时届春初。小民方勤东作。至青黄不接之际。例赈既停。闾阎未免拮据。著再加恩。将河东之皋兰、金县、靖远、会宁、武威、古浪、平番、永昌、山丹、碾伯、盐茶厅、花马池等十二厅州县。上年被灾处所。无论极次贫民。灾分轻重。俱一体加赈三个月。仍准银米兼赈。其余应行酌借口粮者。并著照例查办。俾穷黎得以接济。用资力作。至皋兰省会之地。以及平番、古浪、武威、靖远、张掖、肃州等属。粮价较贵。而关外之安西五卫。价值尤昂。虽该督等现在减价平粜。然照常例酌减。恐仍不足以平市价。著再加恩。将粟米每石减粜银二两四钱。小麦每石减粜银二两二钱。庶贫民不致艰于买食。该督抚等其董率属员、悉心查办。务使农民普沾实惠。该部即遵谕行。　　

○又谕、从前甘省安台送兵。多雇民间马骡。用过脚价。及到站守候支给料草银两。该部按例察核。议不准销。但念领价分雇。俱属无力里民。且事在乾隆二十年。阅今三载。若复按名查追。边氓力难完缴。著加恩将送兵雇价银三万八千六百余两。支过五日料草银一万一千九百余两。一并准其报销。其乾隆十九年。各标营州县、应赔北口马四千六百余匹。自当照数著追。第念该省文武各官。比年承办军需。俱能黾勉效力。并著格外加恩。一体免其赔补。副朕奖恤勤劳之意。　　

○丁亥。享太庙。遣諴亲王允秘恭代行礼。　　

○上诣皇太后宫问安。　　

○遣官祭太岁之神。　　

○谕、闻各省粮艘北上。每遇过闸过坝。及急溜浅阻。必需人力挽拽者。沿河兵丁。颇有把持包雇之弊。不独旗丁深为苦累。而重运濡滞。未必不由于此。著传谕漕河各督臣、严行查禁。嗣后雇募纤夫。听运弁自为酌办。如有兵丁藉端抑勒。以老弱充数而横索雇值者。即时查拏究治。并将失察之该管将弁、题参议处。　　

○戊子。谕军机大臣等、据定长奏称、吐鲁番公素赉璊、协理伯克茂萨、呈请捐马百匹以备军需等语。素赉璊等感激朕恩。捐输马匹。情词恳切。甚属可嘉。但念伊等甫经移驻。牲畜谅亦无多。仍令存留应用。不必竭蹷捐输。至伊等诚心。朕已洞鉴。可传谕定长、将朕旨明白晓示。　　

○又谕、据章嘉呼图克图等奏称、现在藏地遣往拉达克探信人等。据拉达克汗、传闻将军攻取叶尔羌等城。霍集占逃往西得沙堪。若果来投。必先缚献。且闻大兵将近伊地。其情形甚为畏惧已移文抚慰。请谕将军兆惠、加以体恤等语。拉达克、距叶尔羌甚远。我兵尚在攻城。何由即近伊地。此必我兵平定乌什、阿克苏等城。直抵叶尔羌。贼众惊恐流传。故拉达克亦闻信息耳。看来回众闻风。全无固志。尚觉易于办理。将来霍集占若果潜逃。或追至拉达克。伊等素称恭顺。惟檄令擒送霍集占。不可丝毫扰累。著傅谕兆惠、及章嘉呼图克图知之。　　

○是日起。上以祈谷于上帝。斋戒三日。　　

○己丑。世祖章皇帝忌辰。遣官祭孝陵。　　

○上诣奉先殿行礼。　　

○谕军机大臣等、据玉素布奏称伯克霍集斯之妻。及幼丁呼岱巴尔氐等。闻进兵策应军营。愿捐马四十匹、以抒诚悃等语。霍集斯归诚以来。效力军营。伊妻子等闻进兵信息。亦愿捐马匹。协济进剿官兵。甚属可嘉。可传谕玉素布、每马一匹。赏给银十两。就近于辟展、阿克苏支给。仍将朕洞鉴伊等诚悃之处。晓示知之。　　

