<!-- { "loadSidebar": true } -->
○督理粮饷山西巡抚鄂宝奏、据卓克采站员禀称、六月初一日。贼番从大板昭山口下。来抢卡五处。初二日。竟将大板昭营盘抢占。臣即驰回觉木交。督率防查。谕军机大臣等、贼番抢夺大板昭卡座营盘。正与底木达等处、失事时日相同。是贼番竟敢设心截我后路。抢劫粮台。尤堪切齿。大板昭一带。距党坝较近。今贼既至小金川。则党坝一路。尚非要地。著传谕五福、即速带兵驰赴大板昭。并谕卓克采土司。派拨兵练。堵御贼番归路。勿使仍由此路窜回。并著温福等、选派勇干将领。带兵驰往大板昭。堵截贼番去路。勿使外轶。总计贼众。安得如许之多。必系将三路要隘守拒之贼。潜行彻回应用。现据丰昇额等奏、初五日午间。贼番连放数枪。疑其或有埋伏夹坝暗号等语。是必抽减各路贼众。同往底木达一路。或竟将空寨弃让。否则看守亦必疎懈。丰昇额等、原不妨乘便夺据。为得寸则寸之计。但不宜轻于深入。俟云南新调之二千兵全到军营。再筹进取　　

○户部议准、四川总督刘秉恬等奏称、嗣后三杂谷等处土司买茶。以千斤为率。使仅敷自食。不能私行转售。从之　　

○庚戌。谕军机大臣等、富勒浑奏言、崇德、功噶尔拉一路。当乘贼番未集。带兵进攻。已飞咨博清额、伍岱、兼程前进。与刘秉恬会合。其末起黔兵。拟留驻明郭宗守御。所办甚是。此时开通台站。使各路声息相通。最关紧要。而严守明郭宗。使贼番无从窥伺。亦为扼要先务。今惟富勒浑一人在彼。尚恐难于兼顾。文绶现在桃关。距明郭宗不远。即著驰赴。随同筹办一切。文绶、伍岱、均著赏授头等侍卫。至丰昇额奏、令五福带兵、由大板昭径进之处。昨闻大板昭失防。已谕令五福带兵往彼。今思此路亦关紧要。五福恐尚不足恃。莫若留舒常于宜喜日旁等处。牵缀贼势。丰昇额、即带兵一二千。驰赴大板昭。令五福为领队大臣。统率前往。至温福、阿桂、闻贼如此滋扰。自必迅赴该处剿击。一面选派将领。于美卧沟、断截贼番归路。并一面派人堵截大板昭之路。而两将军分兵搜剿喇嘛寺帛噶尔角克一带、占据台站之贼。随即分剿底木达、布朗郭宗两处、侵据官寨之贼。果能似此严密布置。贼必全数就歼。不能漏网。惟富勒浑摺内称、据沃克什土司言、明郭宗后山寨落各番。均带器械。听候贼番调遣等语。此或系土司气馁心疑、草木皆兵之说。富勒浑总以静镇为主。断不可略涉惊惶。但番性反覆不常。观望无定。亦不可不防其渐。将军等、当设法晓谕各土司。令其深悉底里。不致为贼摇惑。至富勒浑处、亦当照此谕示。并当令沃克什知之。再丰昇额领兵前赴大板昭。其后路粮台。著鄂宝实力设法、接续济用。毋稍延误　　

○又谕、现在贼番截断将军后路。恐春宁、特成额、仍拘泥从前所降谕旨。各赴将军营盘。伊等行至桃关。若道路未通。伊等即会同总督富勒浑、或将贵州、云南、湖广之兵。带领速往救援。伊等皆系侍卫。凡剿杀贼番。开通站路。俱属分内之事。务须加意奋勉　　

○又谕曰、伊勒图奏称、详审索罗木控告巴勒党一案。实系挟仇诬告。因训示巴勒党等、令回游牧外。将索罗木严加看守。请旨正法等语。伊勒图办理。实为妥协。至巴勒党供称、身系渥巴锡之大宰桑。非寻常可比。断不肯背伊汗之恩。转逃往俄罗斯之语。实堪悯恻。应行加恩赏赉。著伊勒图、将朕怜悯巴勒党之意。明白晓谕。并加恩赏给巴勒党大缎二匹其索罗木挟仇诬告。甚属可恶。索罗木、不必在伊勒图地方正法。著提至渥巴锡游牧。传齐游牧人众。俾其目击正法。以示炯戒。再前降旨、令将努噜布、沙尔玛克、解交军机大臣覆行审讯。今伊勒图、既已审明索罗木所告、事属虚妄。著毋庸将努噜布、沙尔玛克解讯。仍照从前所定办理。著传谕舒赫德、伊勒图知之　　

○辛亥。上奉皇太后幸卷阿胜境、侍早晚膳。翼日如之　　

○遣官祭火神庙　　

○谕、现在征剿金川。尚需兵力。著挑派键锐营满洲兵一千名。火器营满洲兵一千名。前往进剿。所有派出官兵应得之项。速即照例办给。色布腾巴勒珠尔、著加恩仍为固伦额驸。授为参赞大臣。带兵前往。富德、现系三等侍卫。著授为头等侍卫。领队行走。此次挑兵。著留京办事王大臣、会同额驸色布腾巴勒珠尔、并该管大臣挑选。其领兵之侍卫章京等、即著询问该管大臣等。视其汉仗好。曾经历练者。挑取派往。至于兵丁行起。以二百名为一起。其于何日起程之处。著王大臣等、即行酌拟具奏。额驸色布腾巴勒珠尔、富德、于挑兵事竣后。速赴热河请训。再行前往　　

○又谕、现将健锐、火器、两营兵二千名。由京派赴四川军营。计每队二百人。分为十队。著色布腾巴勒珠尔、带领头队先行。富德、带领末队后行。其余八队兵丁。派乾清门侍卫保宁、伊达里、纳木扎、珠尔格德、同派出之该营章京等、分队带领行走　　

○又谕、现今派出领兵前赴四川军营之乾清门侍卫保宁、伊达里、纳木扎、珠尔格德等、每人著赏银一百两。其应赏银两。交大学士刘统勋、即向内务府大臣等、支领赏给。其余应得之项。仍照例办给　　

○参赞大臣都统海兰察奏、六月初七日夜。闻德尔森保等木栅。已为贼踞。即赶回木果木大营。将军温福、议暂彻昔岭附近之兵。移防后路。乃绿旗兵一闻此信。即弃营私遁。初九日。东北木栅。被贼夺踞。初十日。后面木栅。亦被抢夺。温福随率臣乘贼占踞未定。带兵攻击。绿旗兵纷纷散乱。忽有贼千余。直犯温福。臣迎上鏖战。而温福胸左著枪殉节。贼众即入大营放火。臣带满兵越过山沟。夜半、始至功噶尔拉牛天畀营内。十一日。带功噶尔拉之兵。行至崇德。亥刻、刘秉恬亦从登春奔至。十二日。行至美诺。会博清额。伍岱、和隆武、筹议。一面开通将军阿桂后路。一面从美诺至巴朗拉。添兵固守。谕军机大臣等、温福等失事。皆为绿旗兵所误。去年春。朕已派定健锐等营精兵数千备调。因温福、阿桂奏、以京兵较绿旗兵。费几数倍。朕为其说所游移。遂尔中止。今事已如此。悔亦无及。现降旨。选派健锐、火器营兵各一千。黑龙江、吉林兵各一千。即日分拨起程。令色布腾巴勒珠尔、以固伦额驸为参赞大臣。统领前往。竟须另整规模。迅图进剿。此时海兰察、已与刘秉恬、富勒浑、会合一处。惟当示以静镇。即将美诺至明郭宗一带。办理周密。其余各紧要处。应开通者。迅速开通。应剿杀者。尽力剿杀。总须占住小金川沃克什地方。整顿兵众。鼓励士气。以期另办。阿桂闻贼势猖獗。自必统领大兵彻回杀贼。只须阿桂与海兰察等会合。大局即定。至温福军营。绿旗兵尽皆溃散。实堪发指。若不将倡首及附和者。正法多人。军律安在。但现在军营尚未宁定。阿桂当留心查察。此时且不必宣露。至于宜喜一路。留舒常带兵驻守。丰昇额、即由该处径往阿桂军营。会商妥办。其党坝一路。仍令五福带兵千余。在彼防守堵截。再贵州续调之一千兵。云南续调之四千兵。又今日续调之陕甘兵二千。到川境后。应赴何处。或在何处暂住听调。即著阿桂通盘筹画。檄知带兵将领。遵照而行。至文绶已授为头等侍卫。应即驰赴明郭宗。妥为帮办　　

○又谕、令进剿金川之兵。绿旗不甚得力。著富椿、传玉等、于吉林兵内。派出一千。黑龙江兵内。派出一千。黑龙江应派兵内。派索伦五百。本城五百。速行备办。即著五百人为一队。作速起程。至挑选此项兵丁。务择其最精最劲者。始能得力。所有领兵之章京营总等、亦须久经战阵。以资督率。并著派福珠礼、领吉林兵。倭昇额、领黑龙江兵。伊等带兵由喜峰口来京。分队前往军营应用　　

○又谕、现派调京兵二千。即日起程赴川。每起二百名。间二日一起行走。所有将弁官兵等、应得之项。查例给发。又派有吉林兵一千。黑龙江兵一千。亦令即日起行。五百名为一起。到京后、仍按每起二百之数。分拨前进。此项兵丁。向在德胜门外安营驻劄。再行起程前往。所有豫备事宜。著英廉、蒋赐棨、照例妥办。俾得迅速遄行。并著传谕各该督抚等、即饬沿途各属豫备。俾无稽滞。并于司道大员中。各省特派一人。往来督办　　

○又谕、此次派赴金川之京城满洲兵、及吉林、黑龙江、索伦兵丁。俱系世受国家重恩。即或地方有司。豫备车辆人夫。稍有欠缺。亦应将带往之行李物件。背负而行。抑或轮流擕带。此系兵丁分内之事。俱无不可。惟期早抵军营。若向有司索取骚扰。即系不知感激、无心出力报效之人。非惟不能承受朕恩。亦且自取罪戾。著参赞、领队大臣、及侍卫等。开导晓谕。倘致滋生事端。除将本人从重治罪外。其领队行走之大臣侍卫官员等、一并治罪　　

○又谕曰、博清额、即留川省军营。授为领队大臣。领兵行起。春宁、特成额、俱无庸回京。交阿桂酌令领兵行走。　　

○又谕、金川贼番。竟敢出截将军后路。抢掠驿站。如此猖獗。深为可恨。著交舒赫德、于伊犁厄鲁特兵内。视其汉仗精壮者。挑选一千。令副都统衔成果、带至甘肃。由彼取道前往四川军营　　

○吏部等部议准、直隶总督周元理覆奏、漕船自东省入直隶景州安陵汛至天津。定例限行十日。今查江淮头帮。自入直隶景州境至天津。止行四日八时。各州县所填印花。俱不符实在日时。询系向来因各州县署距河干。自三四里、至二三十里不等。重运船又难随时随处停泊。若俟入境赴署黏贴印花。必致迟误。是以运弁先期赴署黏帖印花。该州县查照上站出境印花日时。即为下站入境日时。一面计本境应行之限。豫填出境日时。一面催趱。如出境逾限下站通报严查。若在限内。则有速无迟。即置不问。此次因连日顺风迅速。各州县印花。俱不相符殊非核实办公之道。开列职名。请交部查议。嗣后应饬各州县、于本境两头出入处。竖立旗杆。书明漕船填给印花处字样。夜则悬灯照认。派家丁带书役。持印花守候。每帮头船入境。尾船出境。各在印花内、确填实在日时。州县率汛员、稽查催趱。每五日、将填过印花、报该管衙门查考。以归核实。应如所奏办理。其豫填印花之静海县知县孙泳等八员。应各罚俸九个月。从之　　

