<!-- { "loadSidebar": true } -->
○谕军机大臣等、昨以明亮查奏、乌噜木齐采买粮石价值。与时价不符。显有浮开冒销情弊。因令喀宁阿、驰驿前往审办。此案系索诺木策凌、奎林、任内之事。奎林不过糊涂。失于觉察。且在任不久。于该处州县。或不致有交通情弊。至索诺木策凌。在任前后几及十年。前于经方案内。既曾收受节礼。该处地方官。藉采买之名。将价值以少报多。希图侵冒肥槖。若非该管都统。有收受馈送之事。岂肯受其浮开冒销。以致官价与时价。迥不相符。著传谕喀宁阿、到彼时。即将此旨告知明亮。一面将各州县解任。严行鞫讯。究出实情。毋得稍存将就瞻徇之见。所有军机大臣、查询索诺木策凌等奏片。一并发往核对。将此由六百里传谕知之。　　

○庚戌。河东河道总督韩鑅议覆巡漕御史德尔炳阿、奏请鱼台等五县泉源。改归本县佐杂管理。查东省有泉州县十七处。向设管泉官十二员。分隶管辖。鱼台、现设主簿、典史、各一员。肥城、平阴、泗水、曲阜四县、各祇典史一员。主簿职重防河。典史有监狱缉捕专责。均难兼顾。请仍照旧分隶。饬令管泉各员。每年春夏之交。亲驻该处。督夫疏导。并饬各本管府州。于巡漕查勘之外。再巡查一次。分别劝惩。得旨允行。下部知之。　　

○辛亥。上御奉三无私殿。赐皇子皇孙诸王等宴。　　

○谕曰。闵鹗元奏、阜宁县调署江阴县知县耿人麟、于丐匪聚众行凶。杀伤多人重案。并不立即根拏。任犯远扬。殊属玩纵。请将该署县耿人麟革职。以为怠玩不职者戒等语。耿人麟、著革职。所有拏获此案争殴行凶脱逃各犯。在事出力之把总寿荣祖、龚士信、吴江县知县何世珩、震泽县知县阿林保、都司杨果亭、俱著送部引见。该部知道。　　

○谕军机大臣等、据闵鹗元奏、吴江县拏获聚众行凶丐匪审办一摺。内称流丐约二十余人。借求讨为名。勒索钱食。并殴毙行内火夫。及棍伤邻人等情。旋即率属分投追拏。至吴江县地方。将各犯全行拏获等语。上等丐匪。胆敢聚众勒索钱食。殴毙人命。并夥结多人。流至吴江县地方。肆无忌惮。实属大干法纪。现已明降谕旨。照该抚所请。将知县耿人麟革职。并令将拏获丐匪之文武员弁。送部引见矣。至此等匪犯。滋扰不法。自应严速定拟。从重办理不可姑息。乃该抚摺内。称此次拏到流丐。有并非本案夥犯。及无滋事别情者。均各递回原籍。严行收管等语。此即姑息之一端。所办非是。凶扰匪犯。为害地方。并非道德齐礼之所能格化。惟严法惩治。或可稍儆凶顽。俾之知所畏惧。如此案阜宁县调任江阴县耿人麟任内。疎纵丐匪。是否阜宁县地方。抑系江阴县地方。此等乞丐。既经随匪徒同行。即非安静之辈。仅与收管原籍。安保又不复出滋事。若非随匪众同行。自当递回原籍。所奏殊未明晰。所有此次案犯。审明供词。即无别项情罪。亦应从重发烟瘴充军。以示惩儆。闵鹗元平日办事。每涉姑息。并著传旨严行申饬。　　

○又谕、据闵鹗元覆奏、查禁鸟枪一摺。内称江南风气柔懦。鸟枪本稀。惟猎户有用以打牲者。枪细而长。火眼亦小。而力能及远。名为线枪。亦应一体饬禁等语。民间鸟枪伤人自应实力查禁。据所称线枪一项。虽较为细小。但线枪即系鸟枪。装铁砂已能伤人。若改装铅锭。力量更大。并非仅可施之打鸟雀。此朕于行围时。皆素所御用深悉者。今闵鹗元、将线枪与鸟枪。竟分为二种。实系书生未谙火器。揣度拘墟之见实为可笑。著传谕闵鹗元、嗣后无论鸟枪线枪。均须严饬地方官。一体实力查办。勒限收缴。不得以线枪藉口打牲。无关轻重。徒为纸上空谈。遂尔意存玩视也。　　

○壬子。上诣安佑宫行礼。　　

○御正大光明殿。赐朝正外藩等宴。召科尔沁和硕卓哩克图亲王恭格喇布坦。和硕达尔汉亲王旺扎勒多尔济、多罗郡王齐默特多尔济、纳旺色布腾。固山贝子班珠尔喀喇沁多罗郡王喇特纳锡第、柰曼多罗郡王拉旺喇布坦、阿巴噶多罗郡王鼐布坦常忠、敖汉多罗郡王巴勒丹、辅国公多罗额驸桑济扎勒。齐默特噜瓦、苏尼特多罗郡王车凌衮布、乌珠穆沁多罗贝勒达什衮布、翁牛特多罗贝勒济克济扎布、土默特固山贝子色布腾栋罗布、喀尔喀和硕亲王固伦额驸拉旺多尔济、固山贝子敦多布多尔济、辅国公沙克都尔扎布、厄鲁特和硕。亲王罗布藏多尔济、镇国公多尔济色布腾、巴林多罗郡王巴图、浩齐特多罗郡王敏珠尔多尔济。鄂尔多斯多罗贝勒栋罗布色棱、阿巴哈纳尔多罗贝勒玛哈巴拉、青海多罗贝勒济克默特伊什、回部郡王品级贝勒哈第尔等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。正月。癸丑。上御正大光明殿。赐大学士尚书等宴。　　

○谕、朕于二月初二日。举行经筵。所有应行典礼。著各该衙门照例豫备。　　

○甲寅。西藏办事大臣博清额奏、西藏额设笔帖式二员。今裁一员。不敷缮写。若由部挑往。未免纷烦。请令成都将军。于满兵内。拣选能写清字者四人。遣其来藏。在印房学习行走。将藏内驻防绿营兵。裁汰四名。即以所余口粮支给。三年更换。择行走勤慎者。咨该将军坐补印务笔帖式。得旨允行。　　

○乙卯。谕、由内库拨银七万两。交荣柱等带往盛京。建盖文溯阁应用。　　

○陕甘总督李侍尧奏、拏获碾伯县潜匿回匪马三十九等四犯。逐加严讯。据供马三十九、马满会、系新教掌教。马三十七、马塞力、系附从传习念经不讳。将该犯即行正法。并传示西宁碾伯等处。俾各回众咸知畏惧。得旨、是。仍宜留心。期尽去根株。不可久而懈。　　

○丙辰。河东河道总督韩鑅奏、东省运河挑工。临清、南旺、二处。均已报竣。其余各河工段。统计挑有八分。至济宁以南。运泇两厅属。湖河水势。较盛涨时。已消二尺七八寸不等。西岸纤道。水浅处渐次涸露。现在逐细勘查。相机妥办。得旨、此实要务。勉为之。　　

○丁巳。谕军机大臣等、前据阿桂等奏、正月初十边挑挖引河。可以一律完竣。堵合之期。约在上元节前后等语。此次青龙冈堵合坝工。惟西北风能吹逼大溜。由引河直达正河。施工较易。连日得此风力佑助。实深庆幸。但自十三日阿桂等奏到摺后。迄今又逾数日。若十五六间堵合口门。喜音可以早到。未知此数日内。开放引河。是否得力。西北风吹溜之势。究竟若何。朕盻望要工合龙。日久悬注。惟有斋心默祷。以祈天神护佑。阿桂等在工督办。相机进占。自当仰体朕怀。早期集事。将此由六百里加紧传谕问之。何尚未奏喜音也。　　

○戊午。谕军机大臣等、伊勒图奏称、伊犁满洲两城。官铺内所售货物。不能接济。请照例派委弁兵。赴兰州、西宁等处贩买等语。从前伊犁向内地贩买货物。原因初经创立。商贩稀少。藉此以利兵丁。今已年久。商贾流通。似应就近购办。若屡次派弁兵赴内地贩买。不特沿途恐易滋事。且妨兵丁操演。殊非善策。著传谕伊勒图、筹度此事。如嗣后毋庸从内地贩货。则将此例永远停止。　　

○己未。谕军机大臣等、昨据李侍尧覆奏、查明经方亏空款项细数一摺。当令军机大臣、就近传谕索诺木策凌、奎林等。令其查照在任年月久暂。分别多寡摊赔。除佛德、哈靖阿等。虽非本管上司。但近在同城。岂竟毫无见闻。乃不早行查奏。以致亏缺如此之多。自应分赔以示惩儆。即巴彦岱富明阿。亦应一例摊赔。以为漫无觉察者戒。但巴彦岱等、前据图思义参奏。业经降旨革职。交该督严切审讯。有无通同徇隐侵蚀情弊。据实奏闻。现在尚未据该督、查审明确具奏。伊二人现有摊赔之项。并著传谕李侍尧。如审无别项情弊。即将经方亏缺银数。酌量核定。令伊二人分赔若干。一并具奏到日。所有余剩银两。再令索诺木策凌等、按股赔缴。以清帑项。将此由五百里传谕知之。　　

○庚申。孝圣宪皇后忌辰。遣官祭泰东陵。　　

○谕军机大臣等、岁内阿桂等、曾奏漫工堵合之期。约在上元前后。是以旬日来缱念甚切。昨据阿桂等奏到。方以为奏合龙佳音。但系用五百里驰递。又恐有别故。几至手战。及披阅奏摺。知已开放引河。水势畅注。虽成功可必。而漫口尚未堵合。尤深廑念。因思上年冬间。坝口水势陡长。大溜涌激。致将坝工蛰陷。彼时曾以何不开放引河。传询阿桂等。嗣据覆奏、开放引河。必须俟河水蓄高。有奔注之势。方可畅达掣溜等语。其意似以引河不宜先行开放。今此次东西两坝。尚各剩一门埽。水势甫经蓄高四尺。何以即将引河开放耶。且开放后。虽据称大河溜势。已经分掣三四分。但大溜须全行吸动。方可畅达无虞。今所掣尚未过半。其余六七分溜势。当作何筹办。令其全归引河。又所掣大溜水头。现在已达下游何处。何以未见奏及。并著萨载委员探明。迅速驰奏。至漫工已届垂成。此时惟当益加慎重。步步稳实。以期巩固无虞。转不可存欲速之见。并著寄谕阿桂等、即将现在情形。何日可以合龙。迅速驰奏。将此由六百里加紧谕令知之。　　

○辛酉。谕、甘省折收冒赈案内。侵帑捏结各员。业据李侍尧审明。分别定拟具奏。至臬司福宁、前在平庆道任内。扶同捏结。本应革职抄产。第念该员、于此案舞弊实情。首先供出。且于搜捕安定等处逆酋马明心家属党羽。尚属出力。福宁、著革职从宽留任。八年无过。方准开复。　　

○河东河道总督韩鑅、山东巡抚国泰奏、东省黄河。西自曹县。东至单县。计长二百余里。南北河滩。宽广二三十里、至四五十里不等。附近村庄。五百八十五处。除地形高阜。不当冲刷者。三百五十四庄。余低洼处二百三十一庄。当黄水盛涨时。每为旁溢所及。民居祇系茅棚草舍。尚不至安土重迁。现在剀切晓谕。令其逐渐移徙。以清水道。不致阻碍。报闻。　　

