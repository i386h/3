<!-- { "loadSidebar": true } -->
○又谕曰。额琳沁多尔济。同永常带兵前进。朕已降旨。令永常回肃。额琳沁多尔济、可俟集福到后。即同彼晓谕敦多克等。言尔等闻大兵一到。即便输诚。已据将军奏闻。大皇帝极为奖赏。特授敦多克为散秩大臣。赏给孔雀翎。巴哈曼集为三等侍卫。并各赏给衣服。敦多克所属。或有应行鼓励之人。另交孔雀翎五枝。令敦多克酌量赏给。俟功成后。仍当加以重恩。务须明白晓谕。令其深知朕意。至彼处如必需兵弹压。额琳沁多尔济、即带兵居住。倘毋庸留兵。仍遵前旨带兵前进。　　

○两广总督杨应琚奏。粤东沿海炮位。甚关紧要。岁演两次。除正月仍委就近文武会看外。九月演期。应令各镇臣于巡查营伍时。亲诣各炮台。率同文武演放。并查验火药炮子等项。其抚标炮台二座。提标径辖大鹏等营之炮台。亦于九月内、令抚提、督演。如遇督臣在省。则抚标与督臣会演。仍于岁底汇报。得旨。允行。　　

○旌表守正被戕之四川忠州民瞿大衍妻陈氏。　　

○丙申。上御乾清门听政。　　

○谕军机大臣等、班第奏称、据阿睦尔撒纳等咨、请将绥绷喇嘛、并沙毕纳尔数人。移至伊等现住之扎布堪游牧居住。恳降旨将此等喇嘛。暂时另行安置。俟事定后。迁至青海。仍归班禅额尔德尼属下。则一切争竞之端可杜。班第所见虽是。但将伊等迁至青海。既多烦扰。亦恐阿睦尔撒纳生疑。顷阿睦尔撒纳、将伊等投诚之处具奏。朕令于伊犁地方。设立一库伦。由京师遣呼图克图喇嘛前往教经。班第可照此办理。俟功成时。入于应办事宜内议奏。此时且勿令阿睦尔撒纳闻知。恐其别生他意也。再前班第奏称阿睦尔撒纳等。过扎哈沁时。私将人口带往。朕以非大事。不必过于约束。今观此情形。其心迹已露。若俱置之不问。恐其益生妄想。班第可密加节制。但勿洩漏为要。又前令班第进兵。与阿睦尔撒纳相隔十日前往。今既欲从中节制。则须急行一两日。以相离七八日为妥。然亦不必太急。纳葛察情愿移至青海之语。如系实心。尚属可悯。俟将来令其迁往亦可。此时尚可毋庸晓谕。倘伊复行询问。惟以此非必不可行之事。将来断无不准。答之可耳。将此密谕班第知之。　　

○又谕、朕昨命齐默特多尔济所带之兵。即行彻回。特因其办理不善故耳。今齐默特多尔济。既自知其非。拣选精兵三百名前进。务于三月二十四五日前赴军营。尚属可恕。著传谕哈达哈。如齐默特多尔济、果于限内能到、即不必令回游牧。准其前往效力。若再迟误。即将此旨宣示。令其彻回。倘哈达哈已经起程。即著莫尔浑遵旨办理。　　

○又谕、现在准噶尔部落。降人络绎。有应接应来人、及赍物赏赉之事。须用大员前往。著传谕瑚图灵阿。驰驿来京。候朕遣用。　　

○以詹事府少詹事陈浩、为詹事府詹事。　　

○命编修钱汝诚、以原衔充日讲起居注官。　　

○旌表守正捐躯之江苏宿迁县民王谊妻翁氏。河南泌阳县民曹三妻赤氏。　　

○丁酉。上诣畅春园、问皇太后安。　　

○幸圆明园。　　

○调正蓝旗汉军副都统多尔济、为镶白旗蒙古副都统。以镶黄旗汉军参领崔承书、为正蓝旗汉军副都统。　　

○戊戌。谕军机大臣等、范时绶参劾石城县知县李蕴芳一本。已照例降旨革职矣。李蕴芳系胡中藻门生。其在江西。与胡中藻往来甚密。现在胡中藻家中查出书禀。不一而足即如相验一事。本系地方官职所应办。而李蕴芳反覆嗟叹。以为恶趣若欲弃官而去者。即此而推。其生平所作。或更有怨望诋讪之处。亦未可定。著交与胡宝瑔、令其就近严密搜查。如李蕴芳诗词字稿内。别有恶迹。即将伊另行从重定拟奏闻。毋得稍有疎漏。即查无别故。伊勒索所部、及与悖逆胡中藻书禀往来。亦当治其应得之罪。所有书禀各稿。著即钞寄胡宝瑔阅看办理。　　

○己亥。谕曰。西安副都统格木德。不能称职。著回京。仍在护军参领上行走。　　

○谕军机大臣等、班第奏称、阿睦尔撒纳、讷默库、请将扎哈沁、包沁内。所有辉特、杜尔伯特、及业克明安人等。俱即给发伊等管辖。班第不准所请。办理甚属妥协。著将原摺钞寄萨喇勒、扎拉丰阿、鄂容安、知悉。看来车凌、车凌乌巴什、人虽朴实。然不能保其无此等侥幸之心。倘有似此情事。萨喇勒等、即照此办理。但须密加防范。勿稍宣露。再北路哨探兵奏摺内。将班珠尔、讷默库之名。一并开列。甚是。西路至博罗塔拉后。遇有奏摺。亦将车凌、车凌乌巴什、车凌孟克、色布腾之名。列于鄂容安之后。一并传谕萨喇勒等知之。　　

○命司经局洗马史贻谟、右春坊右中允何畴、各以原衔署日讲起居注官。　　

○庚子。谕满洲风俗。素以尊君亲上、朴诚忠敬为根本。自骑射之外。一切玩物丧志之事。皆无所渐染。乃近来多效汉人习气。往往稍解章句。即妄为诗歌。动以浮夸相尚。遂致古风日远。语言诞漫。渐成恶习。即如鄂昌身系满洲。世受国恩。乃任广西巡抚时。见胡中藻悖逆诗词。不但不知愤恨。且与之往复唱和。实为丧心之尤。今检其所作塞上吟。词句粗陋鄙率。难以言诗。而其背谬之甚者。且至称蒙古为胡儿。夫蒙古自我朝先世。即倾心归附。与满洲本属一体。乃目以胡儿。此与自加诋毁者何异。非忘本而何。又如鄂昌家查出塞尔赫晓亭诗钞内。有作明泰妾杜贞姬诗一首。初以明泰身遭不幸。本非其罪者。及查阅原案。始知明泰身为协领。侵蚀兵丁钱粮。其罪本即应正法。我皇考世宗宪皇帝。如天之仁。将伊解送宁夏。永远枷号。实属格外宽典。而塞尔赫所作诗序。但知赞其妾为贞姬。遂饰为讐家行刺等语。此直变乱黑白。不自知其矫诬矣。究之明泰今竟以占田谋杀二命正法。夫以如此恶人。而有贞姬为妾之理乎。夫满洲未经读书。素知尊君亲上之大义。即孔门以诗书垂教。亦必先以事君事父为重。若读书徒剽窃浮华。而不知敦本务实之道。岂孔门垂教之本意。况借以诋呵讽刺。居心日就险薄。不更为名教罪人耶。此等弊俗。断不可长。著将此通行传谕八旗。令其务崇敦朴旧规。毋失先民矩矱。倘有托名读书。无知妄作。哆口吟咏。自蹈嚣凌恶习者朕必重治其罪。　　

○又谕、看来昨日奏事不到之大臣。未必皆因现有执事。不能前来。其中多有藉辞推诿不到者。此内除出差患病该班各员外。其托故不到之伍龄安、那延泰、广成、施廷章、舒灵阿、雅尔呼达、亮玉、俱著交部查议具奏。　　

○云贵总督硕色、云南巡抚爱必达奏、滇省产铜。向惟东川府属之汤丹、大水、碌碌、三厂最旺。武定府属之多那厂次之。近来汤丹等大厂。硐深矿薄。多那亦产矿日少。查有多那厂附近之老保山。产矿颇旺。月办铜四万余觔。至五万余觔不等。又汤丹之聚宝山。新开长兴硐。日可煎铜六百余觔。九龙箐之开库硐。日可煎铜千余觔。又碌碌厂之竹箐老硐侧另开新硐。矿沙成分颇佳。均应作为子厂。得旨、好。　　

○蠲免直隶霸州、东安、滦州、丰润、万全、张家口等、六州县厅灾地银一千一百八十两有奇。粮四十七石五斗有奇。米二石九斗有奇。草十二束五分有奇。　　

○旌表守正损躯之江苏砀山县民吴常妻刘氏。山东郓城县民刘心泰妻徐氏。　　

○辛丑。上诣畅春园、问皇太后安。　　

○还宫。　　

○署甘肃布政使史奕昂奏。从前军需报销。每迟至数年。承办之员。类多更易。查询愈烦。胥吏反得上下其手。此次拟俟大兵齐至军营。即查明随时题销。其有用剩银两。或应留备道库府库。或应提解缴司。现在先为清理。如有必须凯后后核造者。请以凯旋日起。限一年造报。得旨、好。　　

○起原任镶红旗满洲副都统扬桑阿、为西安副都统。　　

○是日起、上以孟夏享太庙。斋戒三日。　　

○壬寅。定边右副将军萨喇勒等奏、遣侍卫瑚集图等、赍敕往谕噶勒藏多尔济等、三月初十日。阿巴噶斯旧宰桑德济特之弟及子来称、我等为达瓦齐残害。愿率属效力。十三日布噜古特之得木齐巴拉等来称、达瓦齐暴虐。日望天兵。今诺海奇齐等三十余台吉、并我属下。愿投诚。又业克明安辉特台吉托博勒登族弟巴朗来称、我兄臂折不能骑马。遣我率属投诚。又同来之噶勒杂特得木齐博勒坤、车凌们绰克。率属来降。臣等宣旨晓谕。赏茶叶、安插各本处。十四日。巴尔玛得木齐伯克勒特、收楞额库鲁克等来称、我等住扎哈沁已十余年。闻愿率旧宰桑噶齐拜之子图尔塔默特属户投诚。复据瑚集图等、带领噶勒藏多尔济、所遣迎接之宰桑扎尔布多尔济来称、恭捧敕书到额林哈毕尔噶之罗克伦。噶勒藏多尔济跪听。称大皇帝洞鉴我处情形。达瓦齐残虐。众心解体。我与彼势埒。不相侵犯。自篡夺台吉以来。我屡劝不从。数年不通信。去岁向我调兵。我不发。今年令我备兵一万。我不备。大兵过时。我属俱照常耕种。今闻恩旨。愿率属投诚。谕军机大臣等、据萨喇勒等奏、噶勒藏多尔济率众投诚。看来大功告成。在指顾间。不胜欣慰。萨喇勒遵朕训示。动合机宜。实属可嘉。俟功成后。加恩优叙。先将朕所佩荷包赐予。并赏给双眼翎。以示优奖。噶勒藏多尔济乃准噶尔大台吉。所属之人甚众。著萨喇勒即同扎拉丰阿、鄂容安、车凌、车凌乌巴什、车凌孟克、降旨晓谕。朕闻伊来降。甚为喜悦。特遣侍郎玉保、前往降旨奖谕。因道远不能多赉什物。先将朕御用数珠荷包等赐予。俟大功告成。后更加殊恩宠锡。天朝此次用兵。实因准噶尔地方。互相残杀。民不聊生。是以特命六师。前来拯救。俟平定准噶尔后。令四卫拉特人等。照旧安居。并封王爵。共享昇平。噶勒藏多尔济、既为准噶尔大台吉。即封为绰罗斯汗。其阿睦尔撒纳、应封辉特汗。车凌、应封杜尔伯特汗。班珠尔、应封和硕特汗。同至热河朝觐。大加宴赏。故先为宣示。俾汝知之。再于投降各台吉等。亦降旨宣谕。汝等倾城向化。皇上俱深为优奖。因汝等户口多寡差等。尚未周知。是以未颁赏赉什物。一俟玉保查奏。即行赏给。车凌等带至热河入觐。应赏给爵秩者。亦即给予。可一一晓谕。俾伊等踊跃欢欣。伫荷朕恩。　　

