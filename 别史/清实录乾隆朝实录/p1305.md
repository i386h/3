<!-- { "loadSidebar": true } -->
○丙午。谕军机大臣等现在大兵前进贼众谅无不知。厄鲁特等势穷力竭必窜入哈萨克境内惟是大兵彻回后。伊等仍复占据巢穴。终非一劳永逸之计。著即于进兵时。召募回人垦种地亩。并将带往绿旗兵丁派令耕种。不特秋成之后。可资军食。且使贼人无可归之路。哈萨克势不能久资养赡必至自相戕贼。庶可以永绝根株。著传谕成衮扎布兆惠、舒赫德等。将作何派令耕种。及防守额林哈毕尔噶一带地方、堵御贼人之处。公同酌议。一面奏闻。一面即领兵前往。　　

○又谕、齐木齐格特人等。系喀尔喀车臣汗部落所属。因伊等肆行抢掠。派兵查办今据纳木扎勒奏称、齐木齐格特人等。俱因惧罪。逃往呼伦贝尔地方。彼处系黑龙江将军所辖。著传谕绰勒多等。务即遣兵查拏。将贼首解送京师治罪。其情罪较重者。即在彼处正法。余具赏给索伦、巴尔虎等为奴。断不得少事姑息。再呼伦贝尔地方人内。或有贼等戚属、私行藏留者。并著严切晓谕。责令擒献。倘敢容隐查出一并从重治罪。　　

○刑部奏、参革湖南布政使杨灏。于买补常平仓谷价。侵蚀入已。应依律议斩监候。虽已交纳赃银。不准减等。从之　　

○是日、驻跸龙潭行宫　　

大清高宗法天隆运至诚先觉体元立极敷文奋武孝慈神圣纯皇帝实录卷之五百三十四



大清高宗法天隆运至诚先觉体元立极敷文奋武孝慈神圣纯皇帝实录卷之五百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。三月。丁未。上诣皇太后行宫问安。　　

○是日。驻跸栖霞行宫。翼日如之。　　

○戊申。遣官祭明太祖陵、晋臣卞壸祠、宋臣曹彬祠、明臣徐达墓、常遇春墓、方孝孺等祠。并故两江总督于成龙祠、傅腊塔祠。　　

○谕军机大臣等、据成衮扎布等奏称、哈萨克锡喇等。带领噶勒杂特百余户。迁往额尔齐斯。前已有旨令唐喀禄堵御逃窜贼众。若噶勒杂特等、逃向斋尔地方。唐喀禄即可就近办理等语。第噶勒杂特人等、如未曾逃向斋尔。应作何办理之处。尚未豫为筹及。从前命唐喀禄前往车凌等游牧时。著会同车凌等剿灭噶勒杂特人众。伊等自能遵照前降谕旨。妥为办理。倘贼众仍在额尔齐斯。则应另行筹办。因思大兵进剿后。即应将喀尔喀兵丁彻回。与其回至巴里坤。再行遣回。不若即于彻兵时。遣往额尔齐斯剿灭贼众。再由彼处遣回各游牧。较为便捷如喀尔喀兵丁。不敷调遣现有应彻索伦兵丁。亦同喀尔喀一并遣往。俟将贼人办竣。即由彼处遣回。路亦较便著传谕成衮扎布等遵照办理　　

○定边将军成衮扎布等奏、臣等带兵七千名。分为二路。一由珠勒都斯前进。一由额林哈毕尔噶前进。哨探队于二月初十日起程。大队于二月十一日起程。报闻。　　

○大学士管陕甘总督黄廷桂、狭西巡抚陈宏谋奏、大兵凯旋在即。陕省府谷至定边七州县。为自京抵肃捷径。沿边驿马。急宜筹添。查定边以西。甘省接壤之花马池等四十六驿。经前署督臣刘统勋奏准、于孳生马内。每驿各添足六十匹。于建旷并军需项下支给工料。府谷以东。晋省接壤之保德州一十二站。亦经晋抚明德奏准、各拨足六十匹及八十匹不等。陕省各站。介乎二省之间。计其道里。远近相等。而一派砂碛。山岭崎岖。比甘、晋二省更甚。今每站止马四十匹。或十五匹。多寡悬殊。请照甘省每站暂添足马六十匹。计正站九处。每站暂添马二十匹。腰站二十处每站暂添马四十五匹。每匹买价八两。暂于司库公费内动支。凯旋差竣。仍责成各州县变价还项。夫马工料。亦照甘省事例支销。得旨、如所请行。　　

○己酉。上诣皇太后行宫问安。　　

○谕朕稽古省方乘时布泽翠华所至。赐赉蠲租而省会驻跸之地加恩宜渥。其将江南之江宁苏州浙江之杭州附郭诸县、本年应徵地丁银两。悉予豁免。用昭行庆施惠之盛典。该部即遵谕行。　　

○谕军机大臣等、前据雅尔哈善奏据祖云龙报称、三达色、同阿舒尔玛特。为莽噶里克至哈密侦探等语。彼时以三达色身系满洲。乃竟为逆贼所用。情甚可恶。是以降旨黄廷桂。将三达色等解赴行在严审治罪。今命军机大臣逐一鞫问。则据供自前岁投往巴里坤后。经彼处大臣奏明。带其出兵。复经兆惠差遣采买耔种。雅尔哈善遂令其至吐鲁番带领种地回人于十月间到彼。正值尼玛背叛之时。前后俱奉官差。并非私往且称、伊至哈密时。带有金珠银两衣物。俱为哈密官兵收去。并曾于去岁托护军校赛沙布带金五两。寄与伊母等语。随查从前军营大臣所奉诸摺。俱与三达色供吐情节相符。至所称金珠银两。则雅尔哈善原摺内。并未奏及。是否实情。难以凭信。可传谕黄廷桂、令其逐一确查。并传讯赛沙布有无托其寄金之事。如赛沙布寄金属实。则哈密官兵收取金珠银两。非尽妄供。而其非为莽噶里克侦探而来。自无捏饰矣。该督务宜秉公据实查办。不可稍存回护之见。其营兵周士儒。系与三达色一路同行之人。更可得其详悉。该督即将周士儒差押至京。以便质问可也。　　

○是日、驻跸江宁府行宫。至辛亥皆如之。　　

○庚戌。上诣明太祖陵奠酒。　　

○奉皇太后临视织造机房。　　

○阅兵。　　

○谕军机大臣等、哈达哈等奏称、据辉特部落护卫阿齐、呈首车布登多尔济、差人潜通阿逆。并谋逃窜。随即调兵前往办理。其留驻塔密尔众辉特等。亦移咨车布登扎布、派员擒拏。分赏喀尔喀等语。辉特人众。本与阿逆同谋。前曾降旨。令车布登扎布等加意防范。相机办理。今阿齐既将贼情首告。哈达哈即领兵进剿。甚合机宜至留驻塔密尔众辉特等亦不应俱行分赏。著将丁壮人等。悉行诛灭。其妇女酌量分赏喀尔喀。方为妥协。又车布登扎布奏。达什达瓦人众。现在鄂尔坤。与塔密尔密迩。应将分赏辉特人众事宜。晓谕伊等。使其不妄生疑惧。已令布林、托言此项辉特人众牲只无多。是以令其归入喀尔喀地方分驻等语。车布登扎布办理甚谬。厄鲁特生性猜疑。若不将实在情形谕知反启伊等疑惧。著即将车布登多尔济等背叛情由。及领兵前往擒剿之处。明白晓谕达什达瓦人等知悉。　　

○又谕曰、成衮扎布等奏称、据额敏和卓呈报、噶勒藏多尔济所属回人唐喀塔尔、沙呼里等。带领回人一百余户。现住鲁克察克地方。应如何安插。候旨遵行等语。此等回人。即交与额敏和卓管理。但伊等久为噶勒藏多尔济所属。倘有潜通噶勒藏多尔济之事。或乘间潜逃叶尔羌、喀什噶尔等处。俱未可定著传谕额敏和卓。加意防范如尚属安静。令其种地谋生形迹稍有可疑即奏闻请旨办理。　　

○豁陕西朝邑县水冲沙压地额赋、八百四两有奇。　　

○铸给江南河标左营右军守备条记从调任江南河道总督爱必达请也。　　

○旌表守正捐躯之直隶开州民刘玠女刘氏　　

○辛亥。谕浙海之神自雍正八年海塘告成时特加褒封敕于海宁县地方建庙崇祀迩年以来海波不扬塘工巩固。朕省方浙中亲临踏阅见大溜直趋中小亹两岸沙滩自为捍御滨海诸邑得庆安澜利及生民实资神明显佑应于杭州省城之观潮楼敬建海神之庙以昭朕崇德答佑至意应行事宜。该部查例具奏。　　

○又谕、前因舒赫德自军营旋时尚有心奋勉是以将伊遣往军前加恩授为尚书适由军营奏事自应开列将军等衔名。乃止伊一人之名具奏。如此略予恩施。即形放纵舒赫德著革去尚书。仍留都统哈达哈一闻辉特等蠢动之信即带兵往办尚属勇往舒赫德所遗之兵部尚书员缺著哈达哈补授。　　

○谕军机大臣等据白钟山奏自三月初旬以来。雨水略多黄河水势。自初十日至十七日计共陡长三尺八寸连桃汛共长水六尺七寸。徐城一带河北卑洼之处。间或普面漫滩等语。三月中雨水连绵。以致黄河水势陡长为今之计。别无他法。储料自属第一要务扬属四厅及苇荡营协办运之苇柴。如或尚有不敷即如山东河南、沿河各厅再行咨拨亦无不可总以多多益善。至该督此时。惟当坚定其志勿为一时水势遇有长发遂多疑虑因生畏葸之见则诸事掣肘于工程要务反致不能尽心办理且今年之水并非该督办理不善所致朕亦自能谅及。著传谕白钟山令其惟于应办各工悉心速为部署。余俟送回銮渡淮时面奏可也　　

○又谕西路大兵。现已进剿。马匹必须多为豫备。巴里坤地方。应再备马三四千匹。以资调拨。方为妥协。著传谕黄廷桂速为筹办。毋致临期有误。送到马匹。阿里衮务须派兵加意牧养。以备不时之需。再大兵进剿。厄鲁特自必畏罪投诚。如有前赴巴里坤者。即将伊等头目。先行送赴京师。所属人众。亦随即移至内地。俟过巴里坤后。其应行剿戮者。即行剿戮。所余妻子。酌量分赏官兵。毋得稍存姑息。　　

○吏部议奏、乾隆十八年奏定。汉军改入民籍。于入籍地方。准其考试。原议内并未议及捐职一节。今有江苏报捐从九黄浩一员。系散处汉军。查考试捐职。事同一体。应准遵照办理。从之。　　

○壬子。上诣皇太后行宫问安。　　

○谕曰、江苏、安徽二省进献诗赋考取一等之进士王昶。著授为内阁中书。遇缺即补。曹仁虎、韦谦恒、吴省钦、诸廷璋、吴宽、徐曰琏、俱著特赐举人。授为内阁中书。学习行走。与考取候补人员。一体补用。其二等之刘潢等十四名。著各赏缎二疋。　　

