<!-- { "loadSidebar": true } -->
○吏部奏、行取知县、题升同知。除应行题补之缺。原系升调兼行。准将行取人员题升外。其应行调补之缺。于对品人员内拣选调补。如实无可调补。将缘由声明。再以行取人员题升。至有以应归部选各缺。将行取知县、滥请升补。臣部概驳不准。惟安徽、陕西、山西、河南、等省。通省同知。并无外题之缺。若概不准以部选之缺题升。是该省行取人员。独受偏枯。应请此数省、遇有部选缺出。亦准该督抚酌量题升。至他省原有应题应调各缺。不得援以为例。从之。　　

○兵部等部议覆、甘肃巡抚黄廷桂疏称、陕省至兰南路之摩云、沙泥、柳林、窑痁、石井、五所。各额设牛十五只。夫十五名。北关、甸子、宁远、伏羌、秦州、清水、六所。各设募夫三十名。凤林、定羌、各设牛五只。夫五名。和政所。设牛四只。夫四名。查所牛所夫。向因供支饷鞘而设。近来饷鞘、并不经由南路。别项差使亦少。未便虚设耗帑。请将摩云等五所牛只。并凤林、定羌、和政、三所牛夫。均行裁汰。北关等六所。应各裁募夫十名。并摩云等五所所夫。改为募夫。留站供差。倘裁减之后。差务必须递运者。应照各站雇车例。动项雇募应差。又凉州府属之黑松、沙井、等十驿。同处河西。地冲差繁。不减于各驿。草豆腾踊。亦等于他站。现在乾银不敷。请将河西各站。日支银八分五厘之马、一千六百一十三匹。每马日减银五厘。岁共减银二千九百三两四钱。沙井等十驿。马三百七十二匹。每马日增银三分。连额共支八分。岁共增银四千十七两六钱。即以所减河西乾银。并裁减夫牛银共五千三百四两六钱。增给。仍余银一千二百八十七两。解司充饷。又直隶阶州成县所属之小川驿。额马止十一匹。毋庸专员。应将夫马归并成县管理。狄道州辖之沙泥驿。额马二十匹。马少差简。应归并该州管理。宁夏府属之同心、沙泉、二驿。额设驿丞一员。分隶厅州。多有未便。且地僻马少。应将同心驿夫马、归并灵州。沙泉驿夫马、归并西路厅分管。所有小川、沙泥、同心、沙泉、四驿驿丞三缺。悉行裁汰。均应如所请。从之。　　

○又奏请简放广西右江镇总兵员缺。得旨。朕从前因右江总兵官员缺。地处边瘴。风土恶劣。是以降旨令三年调换。今二年之内。连故二镇。朕心深为轸恻。览本内开列之员。恐亦未必熟习右江风土。或于附近总兵、副将内。将熟习风土者。拣选升调一员。或将右江总兵。改为副将。并酌量移驻。与现在驻劄地方。相离稍远。以免瘴疠之处。该部详议具奏。　　

○御史邹一桂奏、阅视刑部。南所中多已结之囚。北监内有未结之犯。询之司狱等官。佥云现审案内、人犯众多。恐有串通。是以分寄北监。查南所中自有四所。又有板房灰棚。皆可分禁。何必寄放。至于已结之囚。又何以仍留南所。又云南北分禁旗民。而南所实多民犯。北监又不少旗人。似此混杂互收。不无滋弊。请敕刑部堂官、通饬各司。嗣后罪犯收禁之时。逐一画归南北。并于送都察院报单内、开明己结未结字样。以免混监之弊。得旨。如所请行。下部院知之。　　

○丁酉。谕大学士等、两广总督移咨江浙、缉拏逆犯李捷三等一案。此等事件。该省大员、于接到咨文之日。自应密行知会各该地方。设法捕缉。俾不致骇人观听。且不使逆犯闻风远扬。乃闻浙江按察使徐琳、遍张告示、晓谕民人。以致愚民目为新闻。远近传说。江南狼山总兵陈伦炯、亦曾出示谕众。此等办理。不但起人讹言。且令凶犯兔脱。甚属错缪。可即传谕江浙两省督抚知之。　　

○大学士等议奏、旗民不准交产。定例禁止。遵行日久。查禁渐疎。请嗣后旗人认买官地。该佐领于年终查明。有无私行典卖之处。呈报都统察核。并令该保正、甲长、查明民人有无典卖旗地。由该州县详报直隶总督稽查。倘私行典卖。将旗民分别按例治罪外。地亩地价。均照例入官。该佐领州县官。失于觉察一并交部议处。从之。　　

○吏部议准、署两广总督庆复疏报、土田州知州岑应祺之弟岑应伟故。请以其子岑洁、分管阳万等一百九十八村。给与州判职衔。从之。　　

○戊戌。上诣长春仙馆、问皇太后安。奉皇太后还畅春园。　　

○己亥。上诣畅春园、问皇太后安。　　

○谕军机大臣等、前据广西提督谭行义奏称、交夷韦福琯、滋扰谅山一事。有广西崇善县革生叶蓁、广东人周老六、私出外夷。诱教福琯。帮助为逆。事败潜逃。入境被获。朕己降旨令该督抚、酌量办理。今又据巡抚杨锡绂奏称、安南饥民。流入宁明等州。每处三四十人。除老弱病饥者。暂给口粮存恤。俟其病愈。再行押送出关外。其尚能行走者。酌给口粮路费。递送回籍。并严禁内地民人。贩卖夷人子女。希图获利等语。杨锡绂办理之处。颇属妥协。但滇粤界接安南。全在各处关隘。严行盘诘。始不致彼此私行出入。以致滋扰。并或酿成事端。今叶蓁等、私出作奸。而饥夷复偷入内地。则是各处要隘。难免潜出窜入之弊。殊非防范边境之道。尔等可寄信该督抚、令其悉心筹画。嗣后应如何立法整饬之处。会同详酌妥办。具摺奏闻。务使各关隘。盘查禁止。实在严密以靖边疆。　　

○兵部议覆、署两广总督庆复疏称、粤东各标镇协营。原额兵七万七百六十名。嗣于左翼等各镇协标营。添兵一千八百四十五名。原系通省额兵内、将马改步。将步改守。与额外另募者不同。应如所请。照旧存留。至惠州协、添兵一百四十一名。连阳营、添兵一百名。均属额外另募。自应裁汰。如惠、连、二处地方。实在紧要。必须添兵防卫。则该省原额及增募兵。共七万二千六百五名。该督即可通融抽拨。其惠、连、新添兵。自不便一体存留糜费。从之。　　

○工部议覆、江南河道总督完颜伟等疏称、据巡漕御史都隆额具奏称、黄河北岸石林、黄村、二口。黄水减洩过多。近河之沛县、铜山等处。多被淹漫。今查勘该二口。原以减洩黄水异涨。归微山湖、以资漕运。乾隆五年、秋汛盛涨。二口漫滩之水。汕刷沟槽。以致洩水过多。经前河臣高斌、堵塞坚实。加筑土坝。镶做防风。与地相平。是以乾隆六年、伏汛盛涨。减水无多。嗣后惟于汛水未发之先。将原筑土坝。修补坚实平整。如遇盛涨漫滩。汕刷沟槽。即行随时填补。则减洩不致过多等语。该总河所议。与侍郎周学健等所奏、将二口坚筑土坝。外堆砌乱石帮护。高与地平。仍与漫滩无异之处。意见相同。应如所题。行令该总河、随时办理。再该总河等所称铜、沛、等县滨河洼地。雨水稍多。即不免于淹漫。是又不仅以二口洩水过多之故。应令该总河、会同江南督抚、悉心筹画。务期河道民生。两有裨益。从之。　　

○庚子。修南北郊斋宫。谕署户部侍郎三和、天坛地坛旧制。建有斋戒宫。年久倾圯。未经缮修。朕意于大祀前期。至诚赴坛斋宿行礼。其应如何修建之处。尔即前往。敬谨相视。绘图呈览。至兴修之时。著派内府熟悉工程之员。仍会同工部、太常寺、派员。一同监看修理。所需钱粮。由工部行文。向户部咨取应用。　　

○吏部议覆、署陕西巡抚岱奇疏称、陕省之同州府知府、通判、经历、并大荔县知县、县丞、典史、教职、又榆林府知府、照磨、知县、典史、延安府捕盗同知、商、乾、邠、鄜、绥德、等州直隶知州、潼关县知县、典史、教职、怀远、靖边、定边、三县知县、典史、及虢川、麻地沟、永丰镇、各巡检等缺。自雍正三年之后。节经裁改添设。均有职守。并非冗旷之员。应如所请。仍照旧设立。无庸议裁。从之。　　

○刑部议奏、先经臣部议覆福建按察使张嗣昌条奏、嗣后闽省应入秋审人犯。分别州县离省程途远近。于部覆未到者。无庸概行提解。以免守候跋涉之累。行令各该省画一办理等因。今据各省督抚府尹等、各仿照闽省之例。酌定离省程途远近。分别日期。应如各督抚等所议办理。并载入例册。永著为例。从之。　　

○又议覆、福建按察使王丕烈奏称、福建、广东、二省。向系彼此互流。设粤民寓闽已久。犯罪应流。若依例解回原籍。仍流闽省。是犹以本省人流本省。此等生事之徒。或致别生事端。应如所奏。嗣后如粤民寓闽犯流者。统发回本籍。按所犯道里。改发广西足数之地方安插。仍通行直隶各省。但遇有流寓之人。于该省犯流者。照例解回原籍。若计应流之地。即系该犯流寓之所。未便发往者。亦令各该督抚、按所犯应流之地。计本省及流寓省分之远近。临时声明。分别改发。统期足数。从之。　　

○奉天府府尹霍备疏报、承德、盖平、永吉、宁海、锦县、义州、等六州县。乾隆六年、开垦荒地五千一百七亩有奇。　　

○壬寅。谕军机大臣等、御史陈大玠条陈。可发与那苏图阅看。向来台湾地方。产米甚多。是以漳、泉等处。资其接济。后因流寓人多。米价渐贵。乾隆六年。彼地又复歉收。特令禁米出港。今陈大玠此奏。未必即系该地方实在情形。但年岁果属丰稔。而奸商等居奇囤积。亦非便民之道。该督抚等亦当通融办理。　　

○又谕署户部侍郎三和、天坛斋宫、券殿、宫门内外河道、围廊。应拆应修。或另建殿宇斋宿。以及地坛斋宫殿宇。亦经年久远。应如何修整之处。尔即会同海望、再行详细相度妥议。绘图呈览。　　

○大学士等议覆、御史王纲振奏称、续获盗首。屡审未认。无凭质证。罪关斩决。仍应监候待质外。其有续获盗犯。供招相符。并非盗首。又未伤人。只因年久赃耗。监候待质。此等人犯。供认既经确实。监禁实无可待。其已入秋审者。不拘年限。令九卿、詹事、科、道、等会审时核明。照未伤人夥盗例。拟以遣罪请旨。行令地方官查明。有无妻室。分别发遣。如并无赃据。屡审不承。良盗尚属未定。并于秋审时。九卿等酌拟保释请旨。令地方官、取具的保释放。俟缉获正凶。再行质审。至现在案内正犯。俱系情重难宽。祇因稍涉疑似。尚应待质。是以仍行监候。与强盗案内、应分决遣者不同。应于秋审时。令九卿等酌其情罪。分别办理。其朝审册内监候待质之犯。亦照秋审案件。一体查办。嗣后秋朝审时。俱依此例办理。从之。　　

○工部议准、四川巡抚硕色等疏报、提标附郭马厂。开垦水旱田地三十三顷三十一亩。请照抚标退出河铺马厂官地之例。免其升科。从之。　　

