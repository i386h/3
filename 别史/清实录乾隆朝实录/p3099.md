<!-- { "loadSidebar": true } -->
○谕、前经降旨。凡在京文武官员。有降级革职留任者。其应得俸米。俱准照原品支领。原所以体恤臣工。且令京师米石流通。俾民食充裕。粮价亦得平减。实为两有裨益。第恐市侩逐利之徒。一闻此信。即暂将米价减落。以遂其贱买垄断之私。迨贩籴入手。又复囤积居奇。米价仍恐不能平减。是朕加惠臣工之举。转为奸商牟利之资。其流弊不可不严行禁绝。朕因米粮价值。民食攸关。凡可以设法调剂者。无不豫为筹画。且商人亦系四民之一。皆当激发天良。改其垄断恶习。今流风日下。但知为利。无怪天时之不和。朕亦愧诚感之不至。道德之未淳。天下之商人。皆当各发其天良。而尤临民之官、所当加之意者也。此次晓谕之后。若仍有奸贩贱籴贵粜。其情甚属可恶者。著交步军统领、顺天府、都察院衙门、严密访拏处治。以示惩儆。其通州近仓处所。商贩尤易居积。并著一并严查饬禁。此旨著通行各督抚知之。　　

○谕军机大臣等、据特成额等奏、武昌省城。于正月二十一、二十三等日。连得雨五寸。麦苗长发、等语。览奏甚为欣慰。河南、安徽、等省。与湖北境壤毗连。该处既经得有雨泽。则河南、安徽、毗连省分。自可一律普沾。该二省上年被旱日久。望泽更殷。必得春膏沾霈。麦苗方滋荣长发。前经降旨询问。日内尚未据该抚奏报。朕心深为悬注。著传谕毕沅、书麟、即将该省、近日曾否得有雨泽之处。迅速查明。由驿覆奏。以慰廑念。将此由五百里传谕知之。　　

○又谕、据孙永清奏、续获河南抢劫余犯孔继发、马才、二名。一并解豫质讯一摺。阅摺内孔继发供、在柘城县王家集抢夺之处。曾经毕沅奏及。而马才又供、有在族叔马寅家。及麻衣箱王姓家、抢得高梁等语。可见豫省上年因被旱灾。饥民抢夺。不止柘城一处。今孔继发等二犯。既经粤西拏获。解赴豫省。著传谕毕沅、即归案迅速办理。并转饬各地方官。善为安顿。毋再使纠抢滋事。至孔继发等、逃至粤西。该地方官、即能留心盘获。所办甚好。并著孙永清。查明实系出力拏获人员。即将该员出具考语。送部引见。将此传谕知之。　　

○甲申。遣官祭先医之神。　　

○谕。据大学士九卿等奏请、续修会典一摺。内称自乾隆二十二年。命修会典后。至今又三十年。应重加编勒。以昭遵守等语。国家之有会典。昉之典谟官礼。俾一代大经大法。细目宏纲。无不了如指掌。用以昭示法守。而垂信来兹。今大学士九卿等、合词奏请重修。系为慎重典章起见。其事原属应行。但朕御宇五十一年。仰承昊苍灵贶。眷佑朕躬。今虽年逾古稀。精神如旧。默计自践阼以来。一切用人立政。无时不以敬天法祖为念。今幸版图式廓。海宇敉宁。嘉与中外臣民。共享昇平之福。而朕兢兢业业。一心永肩。终不以久而稍懈。盖所以迓天庥、绍祖列也。若以上届重修会典修。节年法制典章。规模增廓。即为编勒成书。固足以昭美备。惟是从前节次降旨。朕年八十六□山戊不□时。即当归政。若果仰膺天眷。获遂斯愿。诚为国家延洪上瑞。夫自古帝王。有父子内禅者。非其君怠荒厌事。即其时事故相乘。是以仓猝授受之间。略无典礼可采。今国家正当全盛。将来归政时。敕下礼官。详议典礼。一切祭天告庙、受朝颁诏、诸大仪。实为千古未有之盛事。甚钜典也。则当于是时重修会典。将归政典礼。一并编入。俾我奕世子孙。有享遐年、而亲相授受者。得所遵循法守。岂不休欤。所有大学士九卿等、奏请重修会典之处。此时且不必行。至各部院衙门。前次会典告成后。所有更改则例。仍著各该堂官。陆续另册详晰编辑。以俟将来汇入会典。将此通谕中外知之。　　

○谕军机大臣等、据雅德奏、接台湾镇、道、禀报、查明凶番滋事。系直加未南、及目怀二社之番。在山射猎。行至树林口地方。见有隘丁堵御。当即追杀。致害官役。现在兵分三路。选派熟番前引。进山剿捕。无需调派内地兵丁前往。致涉张皇。并据黄仕简奏、俟福宁镇总兵何俊、来厦帮办。即面商带领官兵。赴台督办等语。生番深居山箐。本与禽兽无异。该镇、道、相度形势。分路进剿。所办尚合机宜。现在雅德、已派委臬司李永祺、□□□□尔□将特克什布、前往调度搜剿。自无难克期蒇事。黄仕简、风疾未痊。屡经有旨、谕令该提督、在署加意调理。无庸前往。如前旨到时。该提督尚未起程。自应仍遵谕旨。不必前去。但恐前旨发往。该提督业已登舟赴台。则到彼后。即会同臬司、镇、道、督饬将弁。将动手杀害官役之生番等。尽数歼除。痛加惩治。至两社生番。不过数百名。就近酌调台湾镇协各营兵丁剿捕。足资应用。内地官兵。自可无庸调拨。致涉张皇。设使查办未净。尚有必需添派内地官兵之处。再行酌量调拨。亦不为迟也。将此由六百里谕令雅德等知之。　　

○吏部等部议准、山东巡抚明兴奏称、山东黄县。距夜县、一百八十里。解犯护鞘。须中途寄宿。该县巡检、虽经移驻黄山馆。仅嵇查海口。无地方之责。呼应不灵。请将黄山馆本社、及附近之官庄、马亭、小阜庄、北马等五社地方。分拨该巡检管辖。一切解犯护鞘逃盗奸匪等事。俱有责成。疎虞、□□□□尔□处。从之。　　

○户部等部议覆、闽浙总督雅德奏称、福建同安县辖之六小埕盐场。界连马巷、南安、各境。有附近居民。于旧埕旁、另开盐坎。委员勘丈。将已未成坎各段落。折坎成丘、共五千八百七十六丘。每年可产盐九万余石。照旧埕原则。应徵银五百八十七两零。请就现开各坎收晒。额课、即于本年按例起徵。再该处山海交错。盐埕散布。地面辽阔。若令地方官带管。鞭长莫及。请专设大使一员。巡查弹压。应建衙署、及俸工役食等费。即于本场徵收长价银内筹办。应如所请。惟六小埕名目。并旧徵课额。盐课奏销册内。无可稽查。从前汇入何款项造报。应令该督。报部查核。从之。　　

○乙酉。孝康章皇后忌辰。遣官祭孝陵。　　

○上幸南苑。　　

○诣永慕寺行礼。　　

○行围。　　

○谕军机大臣等、据雅德奏、浙省乍浦。旧有临海炮台一座。上建阅操官厅三间。安设大炮四位。防御海洋。于乾隆四十六年。猝遇风潮。炮台官厅。尽被冲卸。炮位亦沉入海内。当经派拨弁兵捞获。加谨收贮。必须另行建复炮台。以重防御。共估需工料银、三千九百余两。请于司库余平款内动用等语。朕先阅摺奏。即不明晰。继览图说。更觉未当。临海建筑炮台。本易受风潮冲刷。今所绘图。乃作月牙形兜湾出于海。不易致冲刷乎。自当将台基与石堤取直。使海水顺过。尚可经久。览图内、乃系坐湾受冲。则水势汹涌。逼近台根。朝夕汕刷。无怪其易于坍卸。又据称、旧料业已漂没无存。今临海施工。用大料石、逐层安砌。是工钜费繁。所请动用银三千余两。以朕观之。若如所绘图。虽费万金。尚恐不敷用。又安能盖造厅楼。安砌城垛。外省估勘工程。每多不实不尽。其中或有捐赀帮贴等情事。亦未据该督奏明。但如该督所进图样。如式建盖。仍不免为风潮冲卸。徒费无益。著将朱笔原图。发交阅看。令福崧亲往相度形势。将台基取直。不受顶冲。方为妥善。并著另行核实勘估具奏。至摺内满洲、绿营、何须省此二字。乃庸幕省文恶习。已用朱笔抹出。前屡经降旨训饬。雅德于陈奏事件。何不留心检点。疎忽若此耶。将此传谕知之。　　

○又谕、据毕沅奏请、前赴行在接驾一摺。朕此次巡幸五台。回銮经由正定。该处与中州、境壤毗连。毕沅请俟旋跸时。趋赴行在。往返固属不远。但豫省卫辉一带。上年被旱较重。归德、陈州等处。又有应办展赈事务。且该省入春以后。尚未得沾雨雪。朕心正切悬注。毕沅自当在豫省督率抚绥。虔求雨泽。何必拘例前赴行在。将此传谕知之。　　

○是日、驻跸旧衙门行宫。　　

○丙戌。驻跸南红门行宫。　　

○丁亥。谕军机大臣等、京师于十二日己时起。密雪缤纷。直至戌时止。除融化入地。尚有六七寸。甚为优霈。现在天气浓阴。云势广远。本日据刘峨奏报、保定省城。得雪三寸。迤南一带。或亦一律均沾。河南、山东、与直隶境壤毗连。但恐迤南势略小耳。该二省上年被旱日久。望泽尤殷。必得春膏普遍。麦苗方得滋荣长发。朕心深为悬注。著传谕毕沅、明兴、即将十二三等日。是否得有雨雪之处。迅速覆奏。将此由五百里传谕知之。　　

○是日、驻跸团河行宫。　　

○戊子。谕、据庆桂奏、永固协副将张兆璠患病。呈请解任回籍调理等语。张兆璠、历任总兵缘事降革。朕加恩复用为副将。乃不知感奋图报。偶因患病。辄思解任回籍。自系该员因甘省地瘠民贫。意图规避。将来病痊之后。仍可复用内省。殊为绿营取巧恶习。张兆璠、著革职。勒令回籍。　　

○谕军机大臣等、据庆桂□□□□尔□奏、环县知县汪琳。因县民俄其盛。承办盐引。欠课不完。另将殷户王登第等。押充代完。旋将俄其盛商名革退。续因练总李汉耀、萧玉文、以环县民少屯多。欲令屯民均纳。捏写民户慕锐等姓名。公呈投递。该县辄将李汉耀、杖责致毙。请将汪琳革审等语。练总李汉耀等。因欲将民屯均匀完纳盐课。辄敢捏写姓名。具呈投递。原有应得之罪。但该县民户俄其盛。充商办课。已非一日。或因办盐赔累。私贿该县革退商名。而该县复派令殷户。押充代完。以致练总李汉耀等。捏呈投递。酿成事端。其间恐有藉端派累。分肥入己情事。自应革职研审。现在福康安、不日即可回兰。著将此案人犯提集。严切究讯。务得确情。据实定拟具奏。将此传谕福康安、并谕庆桂知之。　　

○是日、驻跸新衙门行宫。　　

○己丑。上诣大高殿行礼。　　

○还宫。　　

○遣官祭贤良祠。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十八


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

