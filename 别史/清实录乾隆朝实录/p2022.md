<!-- { "loadSidebar": true } -->
○谕军机大臣等、据阿桂奏、蛮暮江面。间有贼船侦伺且闻贼目诺尔塔、亦有带兵五百。回至老官屯之语。看来老官屯。现在贼兵无多。但恐贼匪闻我兵进剿信息。必各处防备。今阿桂在蛮暮。候经略大学士傅恒到彼会合。即分路攻取老官屯。最为此时紧要关键惟我兵到军营者略少。尚恐不敷分拨。现据阿思哈起身日所发之摺。称后起官兵。尚未到腾越。计此时谅已陆续前进。但此际正当急需兵力之时。续进之兵。尤宜迅赴军营。以资策应。著传谕明德、即上紧照料催趱。并飞咨领队大臣等、星速遄行。并著阿思哈、沿途一体督催。无稍迟滞。于傅恒八月二十日邦木纳拜发之摺。于九月初八日。已经递到。计期不过十九日。距今又已六日。尚未接到续奏摺匣。甚切悬念。而今日递到阿思哈八月二十九日腾越所发之摺。又颇迅速。是腾越至京。邮程俱可按日而计。其军营至腾越。新安之站。或不无稽阻。明德现署督篆台站接应诸事。皆所应筹办者。著一并留心经理。并谕傅恒知之　　

○又谕曰、阿桂奏、八月二十六日。卡外竹林中。拾得贼人书信。内称知大兵渡戛鸠。由猛拱前进。伊等由老官屯派兵八千。从水路迎接。又由阿瓦出派多兵。从旱路在暮鲁防守。哈坎亦已豫备等语。此系贼人未及准备。扬言以缓我兵之意。阿桂所称、不必答书。俟傅恒到时。即定战攻之计甚属有见。但贼人投书妄言。不可使兵丁传播。再从前令阿桂袭取老官屯。原因无人防守。是以令其早占要隘。今诺尔塔既回至老官屯。则轻进无益。阿桂此时不必发兵。俟三路兵俱集蛮暮。会同傅恒筹酌。傅恒仍由江西岸前进。阿里衮由水路前进。阿桂由江东岸前进。则一举即可成功。再称八月二十一日。有贼船四只。约六七十人。遥向大营放炮等语。大兵既占贼人地方。贼必来哨探。著阿桂妥为防范。乘机擒拏。宜令叶相德酌拨水师埋伏。俟贼来时。突出擒拏。获其一二人。即可知其情形。此不过擒贼以知虚实耳。非以水师与贼打仗。阿桂不可拘泥。本年进兵较早。后队兵未免迟滞。阿桂队内。兵数尚少。今伊勒图已领兵前赴蛮暮。到时、阿桂如有用伊之处。即留彼协助。否则令其前往猛拱。迎接傅恒。阿桂送伊过江。即据住渡口策应。伊勒图须带兵二千名前往方妥。道路遥远。俱赖将军大臣等、相机办理。再傅恒前奏、暮鲁有贼防守等语。但未知现在情形如何。至蛮暮一带小部落。从前归顺缅匪。今因大兵至彼。故来投诚。虽无可虑。然我进兵后。或恐其滋事。若竟将伊等剿办。又属无益。著传谕阿桂。约束奖劝。加意办理。至现在得有贼匪信息。作速奏闻。并传谕傅恒知之　　

○甲午。两江总督高晋疏报、溧水、睢宁、海州等、三州县。乾隆三十三年、开垦田地塘、四百三顷七十四亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十二



大清高宗法天隆运至诚先觉体元立极敷文奋武孝慈神圣纯皇帝实录卷之八百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。九月。乙未。上奉皇太后自避暑山庄回銮　　

○诣皇太后行宫问安　　

○谕军机大臣等、吏部奏、据吴嗣爵咨称、教职二次俸满。欲就佐杂例。统以接准部覆之日起限。如此、则文移往返。有稽时日。将来二次甄别。为期转缓。请将佐杂及盐库大使。俱照教职。接算俸满一摺。所议甚是。已降旨允行矣。此等六年俸满人员。自应以前次报满之日接算。吴嗣爵乃因佐杂人员。有文到起限之例。辄思将年满教职。援照展期。徒使衰庸阘茸之员。优游恋栈。实属有意邀誉。而又不敢奏明。朦胧咨部。伊久任吏部司员。于例意轻重。素所熟悉。乃竟巧为援引。借办归画一之名。为取悦属员之计。其心殊不可问。吴嗣爵前在江苏藩司任内。即以沽名获咎。经朕格外加恩。复擢为总河。乃甫摄抚篆未久。辄尔故智复萌。殊为冥顽不移。负朕委任至意。吴嗣爵著传旨严行申饬。　　

○工部议覆、山西布政使朱圭奏称、修建城垣。遵旨立三十年保固之限。惟是原办各员。多已易任。接任之员。以为限内责有攸归。遇虫穴雨窝。积久不填。以致朽溃。工费不赀。请嗣后无论新旧城垣。责令现任各州县。勤加履勘葺护。倘膜视不办。至有坍塌。费至盈千者。著落原办官、并现任地方官分赔等语。应如所请。臣等酌议、原办官赔修十分之六。现任官赔修十分之四。如原修官追赔无者。即著落原总办、督办、各员。及原验收之督抚分赔。从之　　

○是日、驻跸喀喇河屯行宫　　

○丙申。上诣皇太后行宫问安　　

○谕曰、巴尔品自到雅尔以来。办事多谬。于边疆无益。著安泰前諈雅尔办事。福森布著调往喀什噶尔办事。巴里坤总兵巴彦弼、著前往乌噜木齐。署理提督。存泰著赏给总兵衔。前往巴里坤。署理总兵。安泰奉到此旨。即赴雅尔。巴彦弼不必来京请训。即由彼前往。俟到乌噜木齐之时。福森布再驰驿赴喀什噶尔。巴尔品仍留雅尔。在笔帖式上效力赎罪　　

○又谕曰、傅恒奏、带领索伦兵之散秩大臣噶布舒病故等语。噶布舒前在军营。甚为奋勉。此次进剿缅匪。于渡过戛鸠之后。患病身故。殊堪悼惜。著加恩赏银五百两。伊本身现有骑都尉世职。即著伊子领催齐三承袭　　

○是日、驻跸常山峪行宫　　

○丁酉。上御行殿。勾到四川、广西、秋审情实罪犯。停决四川斩犯一人。绞犯四人。广西斩犯一人。余七十三人、予勾　　

○兵部以武会试中额请。得旨、这考试、汉军取中二名。直隶取中八名。陕西取中七名。广东取中三名。河南取中三名。山东取中五名。江南取中二名。山西取中四名。湖北取中二名。湖南取中一名。四川取中一名。广西取中一名。福建取中三名。浙江取中二名。江西取中一名。云南取中一名。贵州取中一名　　

○豁除江苏江宁县省卫、乾隆三十四年、低洼坍没公占屯田、三十三顷九十七亩有奇额赋　　

○建江苏太湖厅司狱衙署。从总督高晋请也　　

○是日、驻跸两间房行宫。　　

○戊戌。上诣皇太后行宫问安　　

○谕、据明山奏、拣选河州协副将色伦泰。接署巴里坤镇篆。但该员现届五年俸满。兵部调取引见。请俟巴彦绯回任后。再行给咨等语。巴彦弼、已有旨令其前往署理乌噜木齐提督。不必来京请训。所有巴里坤总兵员缺。已著存泰署理。副将色伦泰、俟存泰到任后。再行给咨送部引见　　

○谕军机大臣等、本日内阁进呈安徽省秋审本。内有该抚原拟缓决、经九卿改入情实者二起。如汪李氏、心疑养女画姑、偷取腌菜麻线。给与邻人。屡用油灯草点烧逼认。以致受伤溃烂毙命。情殊残忍。王受、与翟兰之妻施氏通奸。窝留为娼。希图获利。复因洪士学挟制奸宿。即行纠约翟兰等、将洪士学叠殴致毙。实属淫凶。其罪均无可逭。九卿改拟情实。甚为平允。富尼汉在山东巡抚任内。因奏事不实。降补藩司。旋加恩复用为巡抚。理宜实心任事。以赎前愆。乃于秋谳大典。并不详定妥拟。辄尔意存姑息。殊属非是。富尼汉著传旨申饬　　

○是日、驻跸要亭行宫　　

○己亥。上御行殿。勾到广东、福建、秋审情实罪犯。停决广东斩犯四人。绞犯三人。福建斩犯十三人。余一百人、予勾　　

○谕军机大臣等、昨已传谕明德、令催趱续进官兵。星速前赴蛮暮。以资拨用。今据傅恒奏、现在已抵猛拱。尚未渡河。先遣奎林带兵。前往该处探视。据称该处搭有长桥。但过桥以后。猛拱之人。俱已避出。其地立有新寨。无人看守。而河岸有缅贼数十人。浑觉至今未来迎接。看来猛拱投诚之说。未可尽信。现已谕令傅恒、就该处情形。酌量妥办。即前赴蛮暮。与阿桂会合。分路攻取老官屯。并谕阿桂、伊勒图、自蛮暮渡江。往迎傅恒。此时前进兵丁。尤须速进。著传谕明德、即速行文。催趱领队大臣等、迅即趱赴蛮暮。至此次所有续到腾越各兵。现已次第前进。更宜上紧催趱。毋稍刻迟。至傅恒未到蛮暮以前。所有戛鸠一路台站。最关紧要。著明德留心接应勿令稍有稽阻。将此并谕传恒知之。　　

○赈恤江西德化、德安、瑞昌、湖口、彭泽、南昌、新建、进贤、鄱阳、余干、星子、都昌、建昌等、十三县。本年被潮贫民　　

○赈恤浙江仁和、钱塘、归安、乌程、长兴、德清、武康等、七县。杭严、嘉湖、二卫。本年被水贫民。分别蠲缓额赋　　

○是日、驻跸密云县行宫　　

○庚子。谕曰、高晋奏、沉德潜于九月初七日。在籍病故等语。沉德潜绩学工诗。耆儒晚遇。受朕特达之知。由翰林洊擢侍郎。令在尚书房授读。嗣以年高引退。特许归田。俾得颐养天和。为东南缙绅领袖。前者屡次南巡。见其精神强健。叠沛恩施。加授尚书衔。晋阶太子太傅。并令在籍食俸。年来复时予存问。方冀寿跻百龄。益承优眷。今闻溘逝。深为轸惜。著加恩晋赠太子太师。入祀乡贤祠。所有应得恤典。该部察例具奏　　

○谕军机大臣等、揆义在江西布政使任内。有建昌府知府黄肇隆、代买歌童。馈送物件等事。曾交高晋审讯。今据高晋奏、审出各情节属实。看来揆义在江西。定有与黄肇隆通同舞弊情事自应从重治罪。著传谕揆义、令其按伊获罪轻重。自行定拟。呈明转奏　　

○是日、驻跸南石槽行宫　　

○辛丑。上回銮。奉皇太后居畅春园　　

○诣安佑宫行礼　　

○幸圆明园　　

○遣官祭历代帝王庙　　

○遣官祭都城隍之神　　

○谕、现在经略进兵。摺报必多。步军统领印务。著英廉暂行署理。俟朕二十六日还宫。福隆安再行接任　　

