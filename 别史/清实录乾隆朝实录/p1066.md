<!-- { "loadSidebar": true } -->
○又谕、今日阅阿里衮所奏各摺。多系覆奏节次所奉寄谕之旨。此等于奉到谕旨时。自应随时办理覆奏。即或查办需时。亦应按其先后。陆续分次奏报。何以积至岁底汇齐具奏。在阿里衮亦未必亲加检点。不过委之幕宾。临期赶办。以为塞责之计。是几视为奏覆存案。与汇缴朱批奏摺无异矣。有是理乎。况阿里衮久在内廷行走。岂不加岁底诸务辏集。而朕于督抚奏摺。无问紧要寻常。均须一一详览批示。乃一日之间。累牍纷陈。何竟冒昧若此耶。可将此传谕阿里衮。伊非他人可比。若不知者。将谓朕以批阅为烦。亦不向伊宣示矣。　　

○又谕、据庄有恭审奏砀山县劣生戚克讷、黄修、激众罢考一案。止将同行之黄身检等。照例发落。而应拟斩决绞候之首从重犯。则称俱于取供后。在监病故。毋庸具题。生童激众罢考。最为学校恶习。既经审实。必明正典刑。方足示儆。乃戚克讷、黄修、二犯。皆以监毙而逃显戮。看来非系冒名顶替。即系畏罪自戕。即如湖南知县徐鸿昇等。于已经奉文勾决之重犯。竟敢临期疎纵脱逃。则戚克讷等之果系在监病故。岂可不为查察耶。总之外省办事习气。多涉虚伪。江南、江西、承审伪稿各案。舛谬甚多。由此观之。朕于各该督抚所办事件。虽欲深信而不可得矣。此案二犯。悉皆监毙。其中大有情弊。著庄有恭悉心确查。得有实据。即将该县知县典史、题参。从重治罪。不可稍有徇隐。　　

○闽浙总督喀尔吉善等奏、台湾北路洋面。向属禁地。不许商船前往停泊贸易。是以向来亦未专设水汛。今于秋夏间。据报船户徐得利、许得万、李长茂、陈郑全等。先后被劫。因令把总徐念。带领兵丁。扮商前往缉捕。在后陇洋面。适遇匪船。即行尾追。匪船飞石拒敌。打伤兵丁。兵船亦即开枪。打死匪船水手二人。匪船知系官兵扮商诱捕。亦即逃避。当经拏获舵水七名。讯供办理。查把总徐念。扮商诱捕。期于必获。匪党误认。兵船为商夥。辄敢拒敌。此次弁兵。尚属奋勇追捕。实非怯懦被伤。现在饬属加紧防范。设法查拏。谕军机大臣等前据巡台御史立柱等奏称、台湾出口船户徐得利等、先后在洋被劫。并有安平协把总徐念。带兵巡洋。被渔船舵水打伤兵丁之事。因所奏未甚明晰。是以降旨令该督提等、查明具奏。今据喀尔吉善等覆奏情形。是其办理巡缉事宜。已属妥协。其把总徐念。带同兵丁巡缉匪党。期于必获。潜踪诱捕。因致受伤。情节果属明确。其奋勇甚为可嘉。著该督提等、查明在事弁兵。酌加奖赏。如徐念人材可用。将来有千总缺出。即行拔补。以示鼓励。　　

○工部议准、大学士管江南河道总督高斌奏称高堰山盱一带。砖石工段被冲。亟须兴修。得旨、依议速行。　　

○以内阁学士邹一桂为礼部侍郎。　　

○是日起、上以岁暮祫祭太庙。斋戒三日。　　

○甲寅。以岁暮祫祭。遣官祭太庙中殿、后殿　　

○乙卯。祫祭太庙、上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○诣皇太后宫问安。　　

○丙辰。上诣皇太后宫问安。　　

○御保和殿。筵宴朝正外藩。左翼。科尔沁、和硕土谢图亲王阿喇布坦、多罗贝勒特古斯额尔克图、固山贝子多罗额驸扎拉丰阿、护国公索诺穆色楞、辅国公色旺诺尔布丹津、多罗额驸多尔济、公品级头等台吉吹扎布。巴林、多罗和硕齐郡王琳沁、和硕额驸德勒克。喀尔喀、多罗贝勒丹津。土默特、固山贝子哈木噶巴雅斯呼朗图。阿巴噶、固山贝子齐旺。喀喇沁、护国公瑚图灵阿、辅国公敏珠尔喇布坦。乌喇特、辅国公恭额喇布坦。敖汉、和硕额驸朋苏克喇锡。翁牛特、二等台吉诺尔布扎木素。右翼。喀尔喀、和硕亲王成衮扎布、额琳沁多尔济、多罗贝勒车布登、那木扎勒彻苏隆、固山贝子彻穆楚克扎布、辅国公恭额敦坦、蒙固、多尔吉彻登、头等台吉喇布坦、逊都布、格扎布多尔吉、都巴扎布。郭尔罗斯、扎萨克头等台吉都噶尔扎布。喀喇沁、头等台吉他布囊丹津达尔扎。茂明安、二等台吉德穆楚克拉旺。及兼领侍卫内大臣之大学士等。召科尔沁和硕土谢图亲王阿喇布坦、喀尔喀和硕亲王成衮扎布、额琳沁多尔济、巴林和硕齐郡王琳沁、科尔沁多罗贝勒特古斯额尔克图、喀尔喀多罗贝勒丹津、车布登、那木扎勒彻苏隆、科尔沁固山贝子多罗额驸扎拉丰阿、喀尔喀固山贝子彻穆楚克扎布、喀喇沁护国公瑚图灵阿、辅国公敏珠尔喇布坦。至御座前、赐酒成礼。　　

○是月。江西巡抚鄂容安奏、准军机处来咨、彭楚白在京。供出得稿于卢鲁生。曾见卢鲁生长子、说系伊次子得来等语。臣即拏到卢鲁生长子卢锡龄、次子卢锡荣、讯称得自开酒店之李殿臣。查李殿臣、系已在案人犯。恐有希图并案之弊。复行研诘。语多闪烁。得旨、此二人速行妥解到京。看来此事已近。勉之。　　

○湖广总督永常奏、湖北施南一府。自雍正十三年改土归流以来。久成内地。附近川黔两楚人民。垦荒者接踵而往。近田土拐带案牍。日见纷纭。必得另立章程。妥为安置。嗣后外省及各属人民入施者。请照入川给照之例。开造眷属清册。呈报本籍。给照前往。交与该地方官查验。收入保甲。一体编查。其现在落业民人。凡有夫妻子女者。无论流寓久暂。悉予编保。其单身游手之徒。限三月内查明。取具亲邻保结。方准编入。其老荒山场。概行封禁。得旨、览奏如所议行。　　

○署山东巡抚杨应琚奏、东省各属地方。劝谕开垦。贫乏之户。牛具耔种。多无所出。应令各州。县、按所垦地亩。借给赁牛制具银。更有认垦无力者。并予酌借牛价。请于沂州府属捐贮杂粮四千余石粜价内借支。得旨、甚是。　　

○又奏、讯得押解东省首告叛逆人舒有奇、龙克灿、二犯。所首叛情。俱无实迹。其被首之牛其禄。王子上等。现饬员差前往赣榆、沛县、滕县、等处躧缉。俟获到。会同钦差司员、定案具奏。得旨、速行审究。不必拘于封印不动刑之说。以致迟延。　　

○署山西巡抚胡宝瑔奏、前抚臣阿思哈任内。准河南来咨。内称现有运贮陕州米七万余石。可拨运晋省。嗣以赈粜各粮。已足敷用。当经咨覆豫省停拨。臣思来岁正月以后。赈务完竣。自二月以迄麦收。正当青黄不接之时。仍须筹拨。现在委员赴豫领运。得旨、好。　　

○甘肃巡抚鄂乐舜奏、皋兰等十六州、县、卫。本年被水旱雹灾之处。除照例分别赈恤外。臣因边地苦寒。穷民衣食不充。饬照京城冬月煮粥之例。设厂散给。其衣不蔽体者。亦为备给。得旨、甚好。　　

○四川总督策楞奏、接准松潘镇臣马良柱、寄奉朱批。臣实深惶悚。此次杂谷用兵。乘番众之解体。斯首逆之就擒。其与金川情形。实有难易不同。得旨、尔等不过乘人之危耳。又称、郭罗克纵放夹坝。其罪原无可宽。但该酋抢劫班禅额尔德尼使人之后。知有颁发敕谕。及恩赏物件。随畏惧退还。似尚有一线可原。现在郭罗克土目丹增。已遵将贼首一名交出。并称于数日内。再拏一名出献。臣讯得交出之人。止系从贼。尚有那富丹等为首之人未交。当经指名严饬。勒令缚献。得旨、辞甚费而终于不能回护。但朕旨所戒尔等之既往。非欲兴事于将来。尔等莫又错会朕意。欲办郭罗克也。此非尔等所能。恐不似杂谷之易与也。　　

○云南布政使彭家屏奏、滇省跬步皆山。居民每挑挖汇水之区。以资宣洩。名为地海。然地高蓄浅。积水既去。涸出之地。有力者辄行报垦。踞为己业。一遇亢旱。补救无力。而雨足之时。近湖地亩。又每受其漫溢。请自乾隆九年以前、已经报垦地亩外。不许再行报垦。其汇水之区。劝谕农民。随时疏浚。以备旱潦。得旨、如所奏、告督抚存案可也。　　

○贵州巡抚开泰奏、黔省额贮仓谷。每年平粜。民苗籴买有限。未能周遍出易。易致损耗。该州县等交代时。以系积年原存之物。往往不辨米色。上下交收。殊非整饬仓储之道。现饬各属。凡遇新旧交代。米色必须认真。不得迁就接受。如经查出。定行纠劾。得旨、好。应如是办理者。　　

○是年。旌表孝子、直隶等省侯实禄等十六名。孝妇、江苏王氏一口。贞女、江苏陈氏等一十八口。守节合例、八旗满洲常保妻宁古塔氏等一百四十六口。蒙古德保住妻刘氏等二十四口。汉军郎正堂妻张氏等一十六口。奉天等省王振基妻汪氏等六百六十九口。夫亡殉节、满洲查林妻钮和里氏等二口。湖北等省舒之献妻胡氏等二口。未婚守志、镶黄旗四格聘妻赵氏等七口。湖南等省范仲昌聘妻朱氏等三口。百岁、广东生员詹星斗一名。百岁寿民妇、直隶等省张俊德等四十六名口。各给银建坊如例。　　

○一产三男、直隶等省傅廷献等十三家。　　

○会计天下民、谷数。各省通共大小男妇一万八千二百八十五万七千二百七十七名口。各省通共存仓米谷二千六百六十七万二千八百三石五斗五升三合八勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十九


大清高宗法天隆运至诚先觉体元立极敷文奋武孝慈神圣纯皇帝实录卷之四百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。春。正月。丁巳朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐宗室王公等宴。　　

○是日立春。顺天府进土牛春山宝座。　　

