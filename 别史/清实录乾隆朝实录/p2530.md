<!-- { "loadSidebar": true } -->
○谕军机大臣等、贵州湖南等省。兼辖苗疆。在在汉苗杂处。而古州、镇筸、两处。向俱曾有汉奸至彼滋事。是以其地专设文武大员。稽察弹压。严禁汉奸潜至苗地。即其余苗疆地方。亦不许内地民人混入。例禁本属周详。但行之日久。地方文武。是否实力查察。恐积渐废弛。或视为具文。虚应故事。于抚驭苗疆之道。甚有关系。苗民本属无知。伊等箐居峝处。滋息相安。原可共享昇平之福。自有汉奸窜入其中。潜相煽诱。仇杀之事。因之而起。全在地方官、实心访察。诘慝惩顽。以为杜渐防微之计。著传谕凡有苗猺黎獞地方各督抚、将现在汉苗杂处之地。平时作何稽查防范。及现在是否实力奉行。据实具奏。但当不动声色。密为留心。不得因有此谕。稍涉张皇。致胥吏藉端滋扰。　　

○又谕、向来各省苗民杂处地方。如湖广镇筸、贵州古州、俱曾有汉奸滋事。因设文武大员弹压。不许汉奸潜入苗地。其余凡有苗疆省分。例禁俱严。但恐奉行日久。地方官或视为具文。现已另降谕旨。令各该督抚、留心整饬矣。至川省近年来。如儧拉之虎儿。促浸之张坤忠。俱以该省民人。潜窜其地。构衅滋事。则汉奸之尤甚者。今两金川全境荡平。两逆犯又俱就获诛磔。自皆稍知畏惮。但川省民情狡黠。其通事及贸易人。率多习为番语。与番蛮声气相通。易于窜入滋事。即如布拉克底、巴旺、绰斯甲布、三杂谷等处。未必不有内地民人在彼。第此时大功初蒇。兵威震叠。自当以镇静为主。不宜因此稍露端倪。然亦不可不随时稽察。豫防其渐。著传谕将军明亮、总督文绶、均各留心实力整饬。总宜不动声色。妥为经理。仍将如何筹办之处。即行覆奏。寻奏、两金川番境。设镇屯田。方事招徕。其中奸良不一。宜随时稽察。前经饬办屯各员。仿内地保甲。设法编查。并谕各土司、如有内地人逃入番境。即令拏送屯防文武。臣等现即再加译谕各土司遵照。至通事人等。通饬慎选诚实驯良。有产业亲属者。取具保结承充。该管官、仍不时查察。报闻。　　

○添建甘肃玉门县仓廒六十间。从总督勒尔谨请也。　　

○是日、驻跸呼噜苏台大营。　　

○辛酉。上行围。是日、驻跸纳尔苏台达巴罕西大营。翼日如之。　　

○壬戌。世宗宪皇帝忌辰。遣官祭泰陵。　　

○癸亥。上行围。　　

○谕军机大臣等、今岁入秋以来。天气晴和。昨于二十一日。海喇堪山前行围。密雨沾洒。旋即晴霁。因思京师自初三日得雨之后。迄今二十余日。未据留京办事王大臣奏报得雨。现在正届翻犁。播种秋麦之时。得雨方属有益。以此甚为廑念。著传谕留京办事王大臣、将半月以来。曾否得雨之处。即速据实具奏。　　

○是日、驻跸都穆达乌拉岱大营。　　

○甲子。上行围。　　

○赈恤甘肃皋兰、金县、狄道、渭源、靖远、沙泥州判、红水县丞、陇西、安定、会宁、通渭、平凉、隆德、静宁、固原、盐茶厅、抚彝厅、张掖、山丹、武威、永昌、古浪、平番、灵州、西宁、秦州、肃州、高台、河州等二十九厅州县。本年水旱霜雹灾民。缓徵新旧额赋有差。　　

○是日、驻跸巴颜布尔噶苏台大营。　　

○乙丑。上行围。　　

○是日、驻跸巴颜沟大营。　　

○丙寅。上行围。　　

○是日、驻跸达颜达巴罕昂阿东大营。　　

○丁卯。上行围。　　

○遣官祭贤良祠。　　

○谕军机大臣等、前因川省办理军需一事。通计节次发往帑银。共六千一百余万两。闻可以报销者。仅四千余万两。则其余二千余万两。将来作何归著。不可不通盘核计。使帑项不致虚悬。曾谕令刘秉恬、文绶、富勒浑等、将现在筹办情形。及日后如何归款之处。据实查奏。此奏尚未到。昨据户部奏、金川军需奏销。原议分为旧案新案核计。而旧案又就各布政使任内承办之案。分为三段。今刘益任内第一段。共十四案。业经随案核覆完结。仅报销银九万二千九百余两。较原奏动用银四十万一千七十两之数。尚少银三十万八千余两。虽题销各案内。有声明口外供支银粮。另行核造。及核减长支借垫应缴各项。饬追归款之语。但其中应另造核销者若干。应行追缴者若干。未据声叙明晰。事关军需钱粮。未便含糊悬宕。请敕交刘秉恬等。即行彻底清查。据实具奏等因一摺。已依议速行矣。此事实属大奇。军需动项既多。原不能悉皆符数销算。但或零星未清。或所差不过十分之一。尚属情理所有。今第一段奏结之案。报销者止十之二。而不能符数者十之八。其故实不可解。即有口外另行核造之案。为数谅亦无几。而所谓饬追归款者。属之何人。若云旧案第一段。系阿尔泰、刘益、办理不善。应令追赔。则二人俱已治罪。家产亦皆查抄。又将如何追缴。若应现在承办之人代赔。则文绶、富勒浑等、安能赔偿如许。且此后未结之案尚多。又岂能责令二人独任之理。而刘秉恬则木果木一案。已赔完五万余两。又岂可复令代赔。若欲于四川通省各员养廉内。分摊扣抵。无论川省岁需养廉有限。完缴无期。且后来之人何辜。而代前人代还欠项。更何以为办事之资。则此后除授川省各员。不几视为畏途乎。大约前此办理军需各员。其中急公办事。间有赔累者。固不乏人。闻从中染指。侵冒肥槖者。亦复不少。若漫无区别。凡经手者。概行赔偿。亦未为平允。谅从前支发之项。俱有册档登记。自可按籍而稽。并宜详细访查。将承办各员之曾经侵渔耗费者。察出治罪。即将其赀产抄没抵还。如果曾赔垫办公者。又当释之不问。方足以示劝惩而昭公当。至经办之商人等。如止按其应得之数。谋利自赡。原不为过。若有曾经垄断居奇。多获重利。以致帑项难归者。此等奸商恶贾。亦应查明确实。查产追赔。不使其得以封殖漏网。亦为情法之平。倘不分别妥办。惟俟奏销全完之日。将无著银两。著落数人追赔完事。致积累累。悬宕难追。迟之日久。概以产尽人亡。邀请豁免。有是理乎。征剿两金川之事。本属至难。而将士等不避艰险。奋勉宣力。遂成大功。至军需报销。虽头绪繁多。究系坐办。较之用兵攻战。其难易相去何如。司事者岂可诿为难办。而不实心甄核乎。朕成此大功。为一劳永逸之计。多费帑金。原所不惜。然必须实用实销。使款皆有著。方不负朕筹饷绥遐至意。岂可听贪黩之徒。侵肥糜耗。而使实发之帑金。消归乌有乎。设或果有急于办公之员。当时恐误军需。多费钱粮。今核之部例。难以报销者。原不妨将实情具摺陈明。如果确有炳据。奏到时、朕原可加恩宽免。但不可因朕有此旨。将无著之项。悉作为实在赔垫具奏。无论难逃朕之洞鉴。即令伊等扪心自问。可妄为文饰、而甘蹈欺罔乎。且朕于刘秉恬、文绶、富勒浑等、不令赔偿。体恤至此。伊等岂尚忍稍昧天良。负朕恩意乎。至李湖、系朕特命前往之人。熊学鹏、则身获重愆之人。念其平日尚知认真办事。是以发往川省。帮办军需奏销。伊二人若不知共发良心。实力查核。妄以为随办之人。非其专责。辄思颟顸了事。则其获谴更重。不能复为宽宥矣。总之此事。非实在用心体察。不能得其要领。今户部虽曾奏定一年半之限。而现在题结者。仅二百余万。不过三十分之一。其六千余万。分案核报。为数尚多。恐未必果能依限完竣。而其中应行查核。使帑项不致虚悬。更非可潦草塞责。看来刘秉恬、富勒浑、鄂宝等、尚不宜即赴新任。若不将军需全局办清。难离川省。即郝硕、颜希深、虽非总办大员。亦须将各人承办之案。逐项查清。方可各回本任。将此由六百里发往。传谕刘秉恬等、并令转谕郝硕、颜希深、李湖、熊学鹏、知之。仍将如何查办缘由。先行详晰速奏。　　

○吏部议奏、嗣后营县册结到司。有不合式。可于题咨后补送者。仍照向例办理。其例得由司道核正汇造者。即行造转。将底册发换送存。其中并无因舛漏以致迟延之处。督抚量为记过。年终咨部查核。若必须营县另造。随同送部之件。有因舛漏以致迟延者。驳令该员详核另造。该督抚于咨题时。将因舛漏迟延缘由声明。按例分别议处。其豫印空白之处。仍严行禁止。从之。　　

○是日、驻跸扎克丹鄂佛罗大营。　　

○戊辰。上行围。　　

○谕军机大臣等、据满斗奏、蔺沟行宫。于本月十九日夜间。被贼窃去软帘十四架。硬帘两架。撕去月白绫里一幅。副物并无遗失。现将看守行宫之外委沈国柱、及兵丁二十三名。交内务府大臣、严审究治等语。已于摺内批示矣。行宫重地。兵丁防守甚严。贼匪何从越墙而入。且十四架软帘。两架硬帘。束之成一大捆。一贼岂能持以踰墙。尤情理所易明者。此必看守兵丁。于平时陆续偷盗。恐一旦败露。装照被窃情形。捏词具报。其中情弊。显而易见。满斗何竟想不及此。著交英廉、将该弁兵等。严加讯究。务得确情。至行宫所用软硬各帘制造式样。与外间不同。无难踪迹。英廉可选派妥干番役。于蔺沟附近之城镇典铺。细心访查。如得有帘具实据。即可从此追究正贼。易于审明定案。英廉务须上紧查办。一得实情。即行具奏。　　

○又谕、据满斗奏、蔺沟行宫。于本月十九日夜间被窃。请将该管之地方文武各官。一并查参交议等语。尤属不谙事理。各处行宫。设有总管各官。专司稽查。又有内外围千把外委兵丁。巡逻看守。使平时防范严密。查察认真。何至有偷窃官物之事。如果容贼匪踰墙入内。则围墙外之堆拨兵丁。所司何事。自应严行责处。至文职州县等官。系专办地方事务。看管行宫。非其职守。况相去遥远。岂能责以疏防。且东北两路行宫。非香山汤山盘山可比。向来专交总管等员。派人看守。与绿营兵弁。亦属无涉。况就偷窃情形而论。由于该处兵丁者。十居其八。若此时遽将地方文武、概行议处。是直指为外贼。转令行窃之兵。恃以安心。而该管官员等。得以卸责。满斗何不晓事若此。且前此石槽汤山行宫。俱有被窃官物之事。可见该总管等平日之漫不经心。著传谕满斗、及各该总管等、嗣后各处行宫。务须督率员弁兵丁。小心看守。将存贮物件。时常点查。毋得再有怠玩疏失。致干重戾。　　

