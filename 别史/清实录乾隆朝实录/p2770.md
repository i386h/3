<!-- { "loadSidebar": true } -->
○原任浙江巡抚留办海塘工程王亶望奏、海塘需用木石。购办敷用。择于八月二十八日开工。臣督同监工各员。按照分定界址。自辰字号起。递行建筑。但大工经始。惟底桩为最重。亦惟打桩为最难。查潮神庙、翁家埠、一带。多系沙土。下桩微觉涩滞。必须加工签钉。倘稍有苟简。则虽筑砌紧严。钩灌整密。而根底松浮。塘身总难坚固。批、此断不可。慎之。若实有浮沙。不能下桩。亦不可回护前旨。将实情奏来。又称、现在到工桩木。虽必照原估径围尺寸。方准量收。而钉桩之时。或匠役希图省力。或工员防范稍疎。致有私行削截之弊。臣严加查察。谆饬监委各员。亲身量记。点验入槽目睹如式签钉。俾寸未必皆入土。百密总无一疎。实料实工。在在坚好。庶塘身永远巩固。得旨、总以亲身往来查看为要。莫图安逸。且汝今更有何别事耶。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十五



大清高宗法天隆运至诚先觉体元立极敷文奋武孝慈神圣纯皇帝实录卷之一千一百十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。冬。十月。丙午朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○颁乾隆四十六年时宪书　　

○丁未。上御乾清门听政　　

○谕军机大臣曰。陈辉祖奏、亳州蒙城等处。因黄水下注。田庐被淹情形一摺。所奏已迟。早于摺内批示矣。亳州蒙城等处。因张家油房。新刷沟槽较宽。漫水下注。田庐复有损伤。前经福川奏报。业已传谕农起、妥为抚恤。何以陈辉祖、至今始行奏及。所称先行抚恤一月口粮。并飞饬该州县、多雇船只济渡。搭盖棚厂安顿之处。自应如此速筹抚恤。务使灾黎均沾实惠。毋致一夫失所。至漫下之水。前因福川奏、有洪湖不能容消之语。亦经传谕该督、详悉查勘。妥协筹办。兹据陈辉祖奏称、现在启放高邮之车逻坝、邵伯之昭关坝、所有减下之水。俱循支河、由范堤各闸入海等语。洪湖水势盛大。自应开放车逻二坝、以资宣洩。自不致有不能容纳之虞。至下河民田。此等收割已毕。其减下之水。谅亦无碍也。但现在水势若何、及湖身是否实有淤垫之处。并著陈辉祖、详悉查明实在情形。迅速覆奏。将此传谕知之。寻奏、各处湖河水势。有消无长。洪泽湖内、又消水一尺六寸。高堰志桩。现存水一丈。高邮宝应、邵伯湖河。亦消水一尺一二寸不等。一切工程稳固。得旨、览奏俱悉。该部知道　　

○礼部议覆。福建巡抚富纲奏、乡试违式试卷。定例头场、二场、贴出贡院门外。惟三场、则以场事已毕。但令扣除不誊。暗贴场内。士子无由得知。因思科场贴例。草茅多未深悉。若三场违式卷。仅于场内贴示。恐该生竟至终身茫然。不知其因何犯贴之故。殊非鼓励人材之意。请通饬各督抚、照头二场例。一体发贴门外。从之　　

○戊申。上御保和殿、赐班禅额尔德尼等宴。赏赉有差。　　

○安徽巡抚闵鹗元奏、遵旨核议李侍尧罪名。查李侍尧以大学士办总督事。贪黩营私。罪无可逭。惟是李侍尧历任封疆。勤干有为。久为中外推服。可否援照八议条内、议勤议能之文。稍宽一线。不予立决。出自圣恩。得旨、该部知道。寻谕、各省督抚核拟李侍尧罪名一案。俱已到齐。李侍尧以大学士兼管总督。受恩最深。乃敢营私败检。骄纵妄行。实出意料之外。核其情罪。非仅如彰宝之因病纵性。致家人勒索供应者可比。较之从前恒文、良卿、贪婪骩法。致罹刑宪。情节实约略相等。惟恒文等、甫任督抚。即肆意婪赃。平日又无出力办事之处。李侍尧则身任总督、二十余年。如办理暹罗。颇合机宜。缉拏盗案等事。亦尚认真出力。且其先世李永芳、于定鼎之初。归诚宣力。载在旂常尤非他人所可援比。是以前于尚书和珅、照例定拟斩候。大学士九卿请改立决时。朕复降旨令督抚等、各抒已见。确议具题。原欲以准情法之平。兹各督抚、大率以身在局中。多请照大学士九卿的拟。而闵鹗元、则以李侍尧历任封疆。勤干有为。为中外所推服。请援议勤议能之文。稍宽一线具奏。是李侍尧一生之功罪。原属众所共知。诸臣中既有仍请从宽者。则罪疑惟轻。朕亦不肯为已甚之事。李侍尧、著即定为应斩监候秋后处决。余著照大学士九卿原拟行。朕详慎庶狱。一秉大公至正。从不存畸重畸轻之见。若各省督抚、以李侍尧暂缓刑诛。辄萌徼幸苟免之见。亦断不能逃朕洞鉴也。将此通谕中外知之　　

○又谕曰、李侍尧贪纵营私各款。从前查审奏到时。适富勒浑、前往江南行在召见。朕详加询问。据称李侍尧历任封疆。实心体国。认真办事。为督抚中所罕见。其意以为虽晚节不饬。尚可弃瑕录用。及令各督抚核拟罪名。则富勒浑又照大学士九卿所议。以即请正法具题。如果富勒浑、见李侍尧平日勤干有为。应宽一线。何妨如闵鹗元直抒所见。乃于朕前、既已为之乞恩。及具题时、又复随众从重定拟。封疆大臣。受朕委任深恩。岂宜前后两歧若此。彼时不即降旨交部者。恐各督抚谓朕有意从宽。心存迎合。至陈辉祖于李侍尧罪名。请仍交尚书和珅、与大学士九卿覆议。揆其意、亦主监候。但并不据见直陈。作游移两可之词。彼时阁臣。即请交部察议。朕以各省题奏。尚未到齐。恐督抚等、揣摩意旨。又谓朕有意从严。不敢各抒所见。非朕降旨询问本意。是以俱批该部知道。今此案罪名已定。则两人均有应得之咎。不可不明白宣示。富勒浑自异其说。著交部严加议处。陈辉祖游移其辞。著交部察议　　

○己酉。谕、荆关满任监督哲成额奏、应分赔接徵前任短少赢余银、六千三百余两。又本任内、比较上两届短少赢余银、一万四百余两。请将房产尽数折变先交。并应得一切俸廉公费。尽数陆续坐扣一摺。各关缺少赢余税项。定例令其按数赔缴。原所以杜侵蚀之弊。但如浒墅、淮扬、长芦等关监督。养廉本优。又多留任接管。则以其赢积。垫补缺少。尚可不至赔累。然其中有实因商贩稀少。并非经徵不力者。朕尚为加恩。令其减数酌赔。至一年报满之小差。养廉本属无多。所值又丰歉不一。若以赢余短少。辄令折变房产。既非所以示体恤。将来差员。转不免视为畏途。甚或有豫虑赔垫。更别生病商累民之事。流弊亦不可不防。即以其经理不善。量示惩儆。亦止须将其任内养廉、按数追出。不准赏给。亦足以蔽其辜。何必令将房产交官。朕办理庶务。无不斟酌情理。从不肯有意从苛。所有哲成额名下应赔银两。除将伊任内得过养廉、核明扣抵外。余著加恩豁免。嗣后此等一年税差。并俱照此办理。倘监督等、恃有此旨。辄敢徵多报少。则督抚等、具有耳目。即当据实严参。从重治罪　　

○又谕曰、杨魁现在丁忧。河南巡抚员缺。著雅德调补。该省现有灾赈事宜。雅德著速赴新任其巡抚印务。交尚安暂行护理。陕西巡抚员缺紧要。毕沅前在西安最久。熟悉该处情形。且守制将届一年。现在一时不得其人。著前往署理。并非开在任守制之例。此朕用人不得已之苦衷。亦天下臣民所共谅也。毕沅不必来京请训。著即速驰赴新任　　

○又谕、据理藩院奏、因罪革退喀喇沁济克济特扎布之扎萨克员缺。请著贝勒扎拉丰阿兼管。照例添写册封。查济克济特扎布所袭之镇国公、乃伊高祖喀喇沁色楞所立。可否准其承袭之处请旨等语。济克济特扎布有罪朕施恩将扎萨克赏与扎拉丰阿兼管。贝勒职分较大。镇国公爵。原应承袭。但从前喀喇沁色楞塔布囊、带领伊兄弟等、出兵奋勉。故晋封公爵。今著扎拉丰阿一并承袭。所有色楞劳绩。俱著添写册封。将来恩封贝勒。虽应减等。镇国公不可递降。著永远承袭　　

○庚戌。上御太和殿视朝。文武升转各官谢恩　　

○谕、京城广宁门外普济堂。冬间贫民较多。所有经费米石。恐不敷用。著加恩将京仓内之小米。赏给三百石。以资接济　　

○谕军机大臣等、本年各直省被有偏灾地方。如直隶夏秋雨水较多。武清、房山等州县。及各盐场低洼地亩。田禾被淹。江苏之睢宁等处、因郭家渡漫口。各村庄猝遇水灾。殊堪悯恻。豫省因张家油房漫口。考城、商邱等处。成灾较重。下游一带均有被淹处所。安徽之亳州、蒙城等处。现因黄水汇注。田庐禾稼。致受损伤。又甘肃皋兰、陇西、靖远等厅、州、县。夏禾受旱。兼有被雹。暨黄萎不及改种者。皆不可不加意绥辑。虽直隶地方。业经降旨截漕三十万石。以备赈济仓储之用。并因豫省考城各该处民人。连岁被灾。尤堪轸念。谕令该抚查明灾口。实力抚绥。江安甘肃等省。亦经屡谕该督抚等、统率各属。切实查勘。妥协赈恤。俾灾黎毋致失所。但明春正赈已毕。尚届青黄不接之时。民食不无拮据。是否尚需加赈。以资接济。著传谕该督抚等、即行查明覆奏。候朕于新正降旨。至山东省、因黄河北岸冲溢。曹县、定陶、城武、三处被淹。已赏给麦本银两。续据该抚奏称、涸出地亩。尚能补种。湖南武冈、邵阳、黔阳、三州县。因溪水泛涨。损及民居。亦据该抚题报。均经照例抚恤。此二省虽成灾不过一隅。第漫淹之后。民力恐不能骤纾。应否量予加恩。或酌借口粮耔种牛具之处。并著该抚等据实具奏　　

