<!-- { "loadSidebar": true } -->
○军机大臣等议覆。护川陕总督傅尔丹、酌陈添调满汉兵丁事宜。奏称、现存战兵。各路止二万四千九百余名。应请于云、贵、湖南、三省、及川、陕、二省、调汉兵二三万名。其满洲兵、请于奉天、宁古塔、黑龙江、三处、调取四五千名。京师八旗内、调取一二千名。定于明年四月内、齐集至营。其调取汉兵之内。云南可派广南府土官侬振裔、二官侬振冈、领精壮沙兵二千名。内带板蚌习水性者三百名。又临安府纳娄司土官普天明、土千总李必胜、领精壮黑猓猡一千名。元江府土守备施诺利、土千总施尼勒、方国臣、共领精壮黑猓猡一千名。再、贵州长寨营、定番州、二处、派带狼毒药箭土兵五百名。以上各兵。皆勇悍惯战。为金川所畏等语。除满洲兵、已于东三省及京师八旗内、派出五千名。无庸置议外。查陕、甘、二省兵数。约及十万。原拨止一万余名。应请再调一万五千名。云南共兵四万八千余名。已调二千名。应再调二千名。贵州共兵三万七千余名。已调三千名。应再调二千名。湖南共兵二万四千余名。应调四千名。湖北与湖南接壤。从前岳钟琪亦曾请用楚兵。应亦调四千名。以上共有二万七千名。再请于西安驻防旗兵内调二千名。四川驻防旗兵内调一千名。以足三万之数。陕、甘、二省、应派总兵二员、副将二员、参将四员、统领。湖南、湖北、各派总兵一员、副将二员、参将二员、统领。云南、贵州、各派总兵一员、副将一员、参将一员、统领。西安应派副都统一员、协领一员、统领。四川应派协领一员统领。务于来年三月内、齐集金川军营。其所奏调遣云、贵、沙兵之处。傅尔丹不过得之访闻。其是否有用。俟臣傅恒到营之日筹酌。得旨。依议速行。　　

○又议、金川一路驿站。应设专员承办。方期迅速无误。自京至西安。计二十四站。西安至成都。亦二十四站。请每二站、设笔帖式一员。拨什库一名。往来稽查。每十站、设司官一员。总司稽察。所设驿站内、有两驿相距远处。于适中之地、添设腰站。交各该督抚妥酌。其口外未设驿站处。现据四川巡抚、咨明兵部。由成都、灌县、汶川、三江口、瓦寺、漩口、一路。自红石起、到军营。安设马步二十四塘。每塘马十二匹。马夫六名。挂号兵一名。蛮夫三名。但口外地方。与内地情形不同。如何安设联络之处。难以悬拟。请派笔帖式十员。拨什库十名。司官一员。跟随经略大臣。于应设台站处、分布驻劄。所有应派笔帖式、拨什库、及司官等。交该部旗拣选。送军机处挑定派往。得旨。依议速行。　　

○甲午。上诣皇太后宫问安。　　

○定卤簿五辂之制。谕、朕敬天尊祖。寅承毖祀。坛庙祭器。聿既稽考古典。亲为厘定。命所司准式敬造。质文有章。精洁告备。自今岁圜丘大祀为始。灌献陈列。悉用新成祭器。展虔敬焉。古者崇郊享。则备法驾。乘玉辂。以称钜典。国朝定制。有大驾卤簿。行驾仪仗。行幸仪仗。其名参用宋明以来之旧。而旗章麾盖。视前倍简。今稍为增益。更定大驾卤簿为法驾卤簿。行驾仪仗为銮驾卤簿。行幸仪仗为骑驾卤簿。合三者则为大驾卤簿。南郊用之。方泽以下。皆用法驾卤簿。五辂酌仿周官及唐宋遗制。金、玉、象、革。各如其仪。乘用亦自今岁南郊始。光昭羽卫。用肃明禋。谕所司知之。　　

○又谕曰。经略大学士傅恒。携带花翎二十。蓝翎五十。以奖赏兵弁之效力杰出者。　　

○又谕曰。派往军营之大臣官员兵丁等、所借官项。俱暂停坐扣。俾得全支俸饷。以养家属。凯旋时、效力有功者。仍酌量加恩。　　

○又谕曰。简亲王、著加恩赏给半俸。令其养病。其所奏应交俸银。著免其交纳。于俸银内分扣。　　

○赈恤山西阳曲、太原、二县水灾。大同、应州、怀仁、马邑、五寨、凤台、崞县、七州县雹灾。阳高、永济、临晋、虞乡、猗氏、解州、六州县旱灾贫民。　　

○乙未。谕曰。讷亲先世军功所得公爵。本列三等。后蒙恩晋为一等公。至阿尔松阿承袭时。销去恩诏所加。以二等公世袭罔替。朕登极之初。讷亲以孝昭仁皇后戚属未封。向该旗呈请。朕因外戚虽同。其中不无差等。所请原非定制。惟是讷亲行走勤慎。实心供职。因晋封为一等公。此朕特恩也。庆复所袭公爵。系伊父缘孝懿仁皇后恩封。身故后。该旗请袭。皇祖留中未发。圣心殆有差等。后皇考追念孝懿仁皇后慈抚旧恩。推荣于隆科多。特令承袭。庆复继之。此皇考特恩也。讷亲之一等公。庆复之公爵。自不得与纳谟图、伯起、公爵比。此等加恩袭爵之人。果能勤慎出力。尚可准其承袭。若缘事革退。即应停止。今讷亲深负朕恩。革职治罪。所有特加之一等公。应行销去。仍以伊先世军功之二等公。著策楞承袭。庆复既经获罪。其公爵承袭之处、著停止。朕办理此事。大公至正。深望世禄勋臣。黾勉策励。同休共戚。以保禄位。著吏兵二部。载之方策。永为定制。　　

○又谕、川陕总督印务。前降旨令经略大学士传恒带管原为节制三省。便于调度。其寻常应行事件繁多。不当令其分心兼顾。所有陕甘事件。已交瑚宝办理。四川事件。著交班第办理。经略大学士、不必躬亲总督任内庶务。专一经理进剿事宜。俾肤功早奏。以副朕怀。　　

○工部等部议准。闽浙总督喀尔吉善等奏称、闽省营伍需用铅。向系往楚采办。今楚省铅价倍昂。官价不敷。查南洋回棹商船。向有黑铅运厦发卖。请照官价抽买四万五千余觔。以供岁需。倘遇闽省配铸洋铜需用黑铅之年。亦一并向商抽买。从之。　　

○旌表守正捐躯之河南淇县民王宗武妻郭氏。　　

○丙申。谕丰安、著署领侍卫内大臣。来保、仍著办理领侍卫内大臣事务。　　

○命庄亲王允禄、管理国子监算学。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二十六


大清高宗法天隆运至诚先觉体元立极敷文奋武孝慈神圣纯皇帝实录卷之三百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆柱总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。十月。丁酉。上诣皇太后宫问安。　　

○谕、各省漕船帮丁行、月、漕截等项银米。如遇截漕留减。其给过各项钱粮。分年扣追。此定例也。浙江乾隆八年截留运闽案内之绍兴后帮。乾隆九年截留临清案内之台州前帮、海宁所帮。乾隆十年截留本省备用案内之杭前后、杭右后、二帮。皆有应追未清之项。若按限扣追。丁力未免拮据。著将绍后帮应完一限银两。海所帮应完两限银两。俱分作三年扣还。台前帮应完两限银两。分作四年扣还。杭前后、右后、二帮应完一限银两。分作二年扣还。俾丁力宽纾。以示朕体恤旗丁之意。该部即遵谕行。　　

○又谕、镇远镇总兵冷文瑞、于署古州镇任内病故。所遗原缺。著宋爱署理。仍暂署古州镇事务。俟哈尚德凯旋回任之日。宋爱如未服阕。仍著署理镇远镇总兵。服阕后。即著补授。　　

○命户部尚书尹继善、充国史馆正总裁。　　

○戊戌。上幸宝谛寺。阅八旗演习云梯兵。驻跸静宜园。　　

○谕、京师护军参领、护军校、护军内。有曾经出师、并骑射好者。拣选补放绿营员缺。其圆明园护军参领、护军校、护军等。非京城经制官兵。是以并未拣选。但伊等内既有可以选用之人。且差务较前有增。看来俱各黾勉将事。自应照京城一体拣选补放。以示鼓励。嗣后拣选补放绿营员缺时。将伊等入于京城各该旗。会同管理圆明园兵丁大臣等、一体拣选。　　

○己亥。上诣雍和宫行礼。　　

○谕、江苏从前被灾地方、所贷耔种牛草等项银米。节经该督抚题明分年缓带。今秋既获丰登。自应按限催徵。但朕念该处连岁歉收。带徵之项。递年积累。为数孔多。若应徵银米。并集一时。小民既须措办本年正供、及积欠地漕银两。又应交还带徵欠项。恐力有拮据。著加恩将淮安府属之山阳、阜宁、清河、桃源、安东、大河、淮安二卫、徐州府属之铜山、沛县、邳州、睢宁、扬州府属之宝应、海州并所属之沭阳、赣榆、自乾隆五年起、至乾隆十三年、未完耔种牛草米麦等项、共三十九万余。统于己巳年麦熟后起限。分作四年带徵。其太仓州属之崇明县。上年潮灾颇重。本年二麦复被雹伤。情形亦与他邑不同。所有乾隆十二年、并本年、借给耔种口粮。亦宽予二年之限。于来岁麦熟后起徵。如此、则民力既得宽纾。灾区元气渐复。该部即遵谕速行。　　

○谕军机大臣等。前据岳钟琪奏报、申达等处官兵、颇有斩获。非卡撒诸路退却不前者可比。足见岳钟琪实心任事。乘此军声。速为进取。则破竹之势。当不难即奏成功。但目今又经旬日。情形未知若何。雨雪可曾晴霁。有得前进处否。观岳钟琪行事。自不肯如张广泗之推诿。坐待经略之至。但攻剿之事。利于乘机速进。不宜持久观望。可再行传谕岳钟琪。令其及时奋力。于经略未到之先。多能擒斩贼众。夺据坚碉。尽力前进。虽经略到后。固属同功一体。要不若先行克捷。于岳钟琪更为有光也。讷亲曾奏、内大臣及副将等官、皆择障蔽处所。遥观督战。此岂身先士卒之道。岳钟琪如何行走。虽未奏明。然据伊所奏。亦称皆据营官禀报等语。闻军中交锋之际。惟令偏裨率领士卒。大员多不亲行。此亦向来恶习。岳钟琪此际、曾身亲督战否。将来经略到彼。必当亲临督率。以提督大员。必俟经略亲临。方行前往。于颜面殊有关系。其向来如何行走。目今伊统兵如何行走之处。著即行奏闻。前此之失。不必回护。朕亦不怪。若此即能于经略未至之前。奋勇督战。稍有进取。则可嘉也。再、前曾传谕讷亲。军营消息。务令隔数日即当由驿递驰奏一次。今讷亲已离军营。傅尔丹、岳钟琪、现在领兵。即当遵照前旨、数日一奏。俾音信时通。情形如睹。以免悬念。著一并传谕知之。　　

