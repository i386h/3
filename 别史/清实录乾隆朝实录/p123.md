<!-- { "loadSidebar": true } -->
○壬辰。恭建世宗宪皇帝圣德神功碑于泰陵。遣官告祭。碑文曰。洪惟我圣祖仁皇帝。统承三圣之谟烈。奄奠万方。抚临天下。六十有一年。实兼开创与守成之事。爰自绥靖南荒。翦除三蘖而后。惟务以深仁厚泽。沦浃中外。俾涵泳优游。四方从欲。而励精图治。悠久无疆。晚岁之政。尤欲申严庶务。以正官方。纠诘敝民。以清礼俗。以明作济惇大。以节制保丰亨。故我皇考嗣承丕基。凡诚孝中正宽仁之大原。无一不与圣祖同揆。至用人行政规模。则稍有变通。以求继志述事之尽善。惟皇考神圣之姿。默契圣祖。是以膺付托之重任。而宏开夫万年有道之长。惟皇考诚敬之德。简在帝心。是以致嘉祥之骈臻。而即验于四海于变之盛。虽十三年之忧劳。无一日一时。少释于宸衷。而所以贻我子孙臣庶亿万禩之乐利无穷者。诚如天地之无不帱载也。皇考世宗敬天昌运建中表正文武英明宽仁信毅大孝至诚宪皇帝。圣祖合天弘运文武睿哲恭俭宽裕孝敬诚信中和功德大成仁皇帝第四子也。母孝恭仁皇后。在妊时。梦月中仙娥。授以神子。既觉而诞生皇考。皇考幼而徇齐。天性仁孝。圣祖恩眷踰常。八岁时、患腹疾。皇祖方巡狩塞外。闻之遽驰归。一昼夜而至。其笃爱有如此者。奉事庭帏。数十年深爱悫敬。无一言一动。不允当皇祖之心。每语众称为至孝。先是旧皇太子赠理亲王之未得罪也。皇考小心承顺。恪尽臣弟礼。而王恐圣祖眷爱日隆。有妨于已。遂至以非礼相加。皇考每顺受之。而刚正之气。亦不为少屈。律己则笃谨有加焉。及岁戊子。王以罪废。居常进谀者多背离。相忌者率倾陷。祸且不测。皇考多方保护。以悃忱恻怛。感慰圣祖之心。而曲为王解。始获矜容。王乃愧悔自失。东宫旧属。咸洒泣惊颂圣德。方是时。圣祖违和。又以允褆允禩等屡作非彝。以干天怒。居常郁郁。病势增剧。皇考竭心孝养。凡百躬亲。靡昼靡夜。逮四阅月。圣躬乃安。及理亲王再废。圣祖春秋益高。诸王中、私怀觊觎者。往往矫饰名誉。私树党援。而皇考绝不以一事自表异。友于兄弟。均平如一。莫不同其忧喜。轸其疾痛。其自取咎殃者。亦不避嫌疑。力为调剂。自内外族姻左右大臣。以及近侍宿卫。无一人往来亲密者。圣祖用是灼知圣德渊懿。大义明著。无党无偏。足以膺宗社臣民之付属也。及遭大故。水浆不入于口。以乾清宫东庑为倚庐。素服斋居养心殿。三年如一日。每遇朔奠殷祭。及献食寿皇殿。悲不自胜。哀动左右。躬送梓宫。安葬景陵。仁寿皇太后升遐。哀诚一如初礼。凡太庙郊坛。必躬必亲。致斋致悫。观者罔不肃然起敬。每遇水旱之祲。輙愀然曰。上天谴责朕躬。命直省旬月奏报雨雪。苟应时则喜动颜色。或过期即减常膳。元年五月。京畿旱。虔祷于宫中。自晨至夕不膳。霖雨立沛。盖皇考深念所任受于皇天暨列祖者。惟兹天下之烝黎。故休戚相关。如保赤子。而民之所以安者存乎政。政之所以举者存乎人。故宵衣旰食。日有孜孜。尤以是为先务焉。念民所苦病者。莫如赋重而刑滥。有司遇灾祲而不恤。巧法侵渔。或惰侈以自耗。致民俗之日偷。逐奸利。纵淫乐。聚徒斗很。若是者皆盗贼之源也。皇考即位之元年。即大免直省逋赋。陕西甘肃二省。以军兴运饷。其所供赋税。无岁不蒙豁免。七年至九年。轮蠲各省赋税有差。自元季张士诚据苏松嘉湖。陈友谅据南昌袁瑞。与明太祖苦战于江东西。横敛以给军。终明之世。故籍未改。特命永除数郡浮粮。著为令典。凡直省报灾。朝闻。发不待夕。夕闻。发不待朝。每语近臣。朕蠲租发赈。如救焚拯溺。犹恐灾黎之鲜有济也。彼视民之伤。与已若无与者。独何心哉。常念水土为农田之本。而救荒之政。莫要于兴工筑以聚贫民。遂博求海内水利。修川防。俾各省河渠湖泽。岁久或淤塞为连州比郡农商害者。咸开浚之。京畿则命怡亲王。大学士朱轼。经理水利营田。官开水田数万顷。听民自占者不与。十余年中。费数百万。贫民皆取食焉。洪泽湖都受淮流。广数百里。恃高家堰为关键。以束淮而潄黄。下河七州县民命系焉。发帑银百万。尽改石工。浙江松江海塘。经潮水屡涨。修筑相继。费数百万。滨海之民。始得安衽席。无为鱼之患。往者封疆大吏。好因事以自为功。有司承迎以速进取之路。凡有兴作及赈灾。动称捐助。或曰小民乐输。皇考再三谕禁。以苏民困。州县巧取有禁。门关苛索有禁。而民隐之万难上达者。莫不在皇考洞鉴之中。每遇重囚。即深廑睿怀。屡饬法司。必三覆奏。好生之德。发于不能自已者如此。念刑罚所以济政教之穷。必修礼正俗。乃可清其源。详注圣祖仁皇帝谕旨十六条。亲制劝农种树之诏。御书刊示四方。命九卿详定贵贱服色。兵民婚丧礼制。实举孝义贞节。分遣御史巡行直省。常恐所任非人。则虽有良法美意。德难下究。教不虚行。故搜扬俊乂。立贤无方。自唐宋以后。秩禄不足以赡庶官。不肖者各以他途取之。用此苞苴盛行。不可遏止。皇考于外省督抚。以及州县亲民之官。各赐养廉。较正禄数十百倍。其在京师卿贰则赐双俸。司旅并给饭费。虽闲曹职官。亦准俸银之数。赐之廪谷。而寡廉鲜耻。巧取以殃民者。法亦有所必行焉。左右辅弼及封疆重臣。忠勤夙著。猷绩彰闻。则推诚倚任。坦然不疑。俾得展尽底蕴。而常戒以面从。责以启沃。优容宠赉。十百于寻常。其有恃功骄蹇。植党营私者。则法立诛必。而忠直善良。即时有失误。屡被谴诃。卒保全其终始。建贤良祠。崇祀累朝硕辅。其余著勋伐。效命疆场者。皆录用其后人。又念士者民之表仪。而庶官所由备也。故广其登进之途。而董之以教。元年。命郡州县学官。必用正途。二年。躬诣太学。颁训饬士子文。四年。命直省督学。举英才。八年。举通晓性理举人八人。并赐进士。各省会俱特建书院。取之之广。恤之之周。如此。兵者民之卫藩。而国威之所蓄也。故勤其搜简之政。而曲体其情。命提镇考核将校。必察其训练拊循之实。毋得徇私。提镇之优劣。一以整饬将校。训练行伍。和辑兵民定之。士伍则正粮之外。别发帑银。俾军帅营运以恤其婚丧。盖皇考莅官驭将。勤民养士。整军恤众。使文武并励。中外相维。制防曲尽如此。重念八旗乃国家根本。内外大小臣工士民军吏所观式也。故所以教之养之取之任之。察其情而优恤之者。尤详且备焉。元年。即命举人庠生之服公事者。各还家专力于学诵。设八旗官学。各就其方。简其士之秀异者。而官教之。命诸王察举孝弟守分力学者。以承平日久。生齿愈繁。取八旗余丁四千八百人。为教养兵。岁给十七万有奇。自五旗诸王。不得以旗分人员。多供差役。擅治其罪。下此正副都统及参领佐领。不得苛索外吏财物。窃尝审究皇考治法之源流。然后古圣王所为以天下为一家。以中国为一人者。其规模气象。始可得而见焉。皇考自宗亲戚畹勋旧、以及八旗之士众。自京师畿辅、以及九州四海之军民。惟恐其疾苦之蔽壅。礼俗之衰恶。一如一身之中。毛发有触而必动。虽外藩蒙古。皆如家人父子。其职官并予俸禄。兵众咸给月粮。土默特守台站人。岁时有赏。用此凡有征讨。外藩效命。屡谕蒙古王、贝勒、宜爱民惠下。其子弟之俊秀者。或在内廷教养之。赐安南以隙地。减朝鲜琉球贡物。厚朝鲜俄罗斯国人之赏赉。给琉球来学者归国之道赍。不独泽流方外。而声教亦渐被于遐荒。十有三年之间。宵衣旰食。无晷刻之宁。不谓天下已治。万民已安。而少懈夫朝乾夕惕之皇衷。故以事天之诚敬。昭事百神。而神无不格。以法祖之仁孝。锡类万物。而物无不孚。至于孔子德配天地。尤加崇礼。王爵之封。上及五世。跪献之礼。首著上丁。详定配享先贤。增置五经博士。皆前古所未有也。教养宗室。而宽其拘禁者。自登宸极。即封理亲王子弘晳为郡王、而于理亲王未降一旨。未遣一使。曰吾不欲受其拜。并闻感恩之言也。锡赉频仍。惟命内监传送。且教以询所从来。勿令告以上赐及王薨。躬临哭奠。追赠理亲王。命弘晳进袭亲王爵。分封供具特厚。怡贤亲王之丧。躬临哭奠。哀恸久而不已。自戊子年后。允禩允禟辈。莫不妄冀非分。结党树援。尝触怒圣祖。圣祖降朱批。谕皇考及诸王云。朕与允禩。父子之义已绝。及皇考嗣位。重念兄弟情。且知彼明敏能任事。爰命辅政。加恩信用。冀以感悟其心。密封皇祖旨于内阁。不以宣示外人。乃允禩不但不改悔。且心怀怨望。怙恶不悛。允禟在西宁。多为不法。显悖臣礼。皇考虽申告中外。明正其罪。绝其属籍。而两人犹得以天年终。罚弗及嗣。自御极以后。瑞应骈至。日月如合璧。五星如联珠。黄河之清。自陕州至邳宿。二旬有五日不变。凤集麟生。庆云甘露。灵芝嘉谷之祥。不可胜纪。皇考每见奏章。必深自警惕。咨戒臣工。苟德政之不修。虽天瑞不足恃也。彰明人纪。更定刑章。凡继母虐杀前子。以所生子抵法。无故杖杀仆婢者。分别重轻治罪。访明太祖本支裔孙。袭封侯爵。以承其宗祀。自明初、绍兴有惰民。靖难后、诸臣抗命者。子女多发山西、为乐户。数百年相沿未革。一旦去籍为良民。命下之日。人皆流涕。自准噶尔扰边。圣祖仁皇帝宿兵西北陲。以保旧属诸蕃。青海之平也。彼又纳我叛臣。虽屡加训告。袭盗不休。故定议濯征。为一劳永逸计。及十年。大破之于喀尔喀之地。边将争言宜乘时进剿。皇考念彼远处外夷。武不可黩。乃遣使谕告。决意罢兵。西南洞苗。自古为附近州县之害。自平定广乌蒙古州归义。开地二千里。而时戒边疆大吏。为善后之谋。敬惟皇考自始至终。所以莅官勤民教士恤军安内驭外者。无不体之以诚。本之以孝。用之以中。持之以正。育之以仁。抚之以宽。与圣祖仁皇帝若合符节。而更化砥俗。使天下遵道遵路。如优恤宗室。而礼度必谨于防维。爱礼大臣。而法禁必行于贵近。搜罗才俊。而甄别不漏于昬庸。教育士民。而捕诘独严于败类。盖非此不足以移文恬武嬉、阴私交结之风。革吏蠹民偷、陕戾奸欺之习。未尝非圣祖晚年整肃官方。矫除薄俗之遗意也。是以数年之后。蒸然丕变。外自郡州县吏。私馈不行于大府监司。内而阁部院司台垣。不敢以已事干外吏。仓库侵蚀者。所在充盈。庠序鲜嚣陵之士。门关无苛索之兵。蠹吏散朋。奸民徙业。孔子所称善继人之志。善述人之事者。我皇考实克当之。皇考即位之元年八月。即手书建储事。密封宫廷。布告群臣。八年六月。圣躬违和。特召臣、及庄亲王、果亲王、和亲王、大学士、内大臣、数人入见。面谕遗诏大意。谓朕夙夜忧勤。惟体圣祖之心以为心。法圣祖之政以为政。因见人情浇薄。官吏徇私。罔知改省。不得不惩治以戒将来。故有从前条例本严。而改易从宽者。乃原议未协。朕与廷臣悉心酌定。可垂永久。有从前本宽。而改易从严者。本欲俟诸弊革除之后。酌复旧章。乃知皇考圣智天纵。灼见圣祖不言之意。以就前功。而随时取中。用建民极。盖圣祖时。疮痍初复。非遍覆包涵。不足以厚生养而定民志。皇考继承之初。则政宽而奸伏。物盛而孽萌。非廓清厘剔。大为之防。其流将溢漫而不可以长久。两朝圣治。正如天地四时之运。相推相代。以成岁功。先儒所谓虽有改制之名。而无变道之实者。此也。皇考圣意。原欲大加整剔。使弊绝风清。人人皆知理法。而后布恩施德。以培国家万年元气。昊天不吊。未假之年。使十有三年。惫精劳神之圣心。犹未释于龙驭上宾之日。而广大欲沛之泽。不及旁流汪濊。以遂皇考之初志。而亲见黎民遍德之休也。呜呼痛哉。雍正十三年。八月己丑。皇考崩。圣寿五十有八。乾隆二年三月庚寅。葬泰陵。小子谨拜稽首而献颂曰。惟天行健。运而不息。阴阳甄陶。万殊一则。惟圣时宪。建极宜民。其用曷先。曰义与仁。当丰而亨。蔀亦潜滋。既大且豫。必戒其随。皇帝继序。履盛持盈。日暄雨润。雷动风行。皇天所付。惟此嘉师。四圣容保。予承予依。曰予作君。在厚其生。其灾其害。我躬是膺。曰予作师。在正其德。其薄其顽。我躬之忒。设监置牧。惟民之安。苟非其人。虑为民残。心膂股肱。信贤不贰。庶司百吏。开诚以示。片言必录。小善必登。耳提面命。无或荒宁。官箴之败。交以贿成。贤奸可易。白黑可更。植党背公。诪张谲诳。上下相蒙。斯民曷望。重增秩禄。用绝苞苴。私涂既闭。邦经可胪。旌廉擢能。俾钦俾慕。诛恣惩贪。俾愧俾寤。九官承式。庶事寡愆。大府整躬。百城晏眠。敬刑明罚。乱狱无滋。岁会月要。出纳无欺。救荒拯溺。家沾户浃。增防浚川。役均廪给。兴礼明教。以示之则。禁暴诘奸。以除其慝。煌煌帝京。政肃风清。豪强屏息。奸宄潜形。博戏斗嚣。鹑茵鸡栅。奇技淫声。儿童莫识。近自畿甸。周于海隅。山行野宿。刁柝无虞。曷占政成。官称其职。曷占民安。鼓腹作息。皇帝致治。身为表仪。由中达外。诚一无私。郊庙明禋。洞洞属属。阙廷莅政。雍雍穆穆。大孝备矣。昭哉嗣服。眷旧亲贤。久而弥笃。近承德意。远树风声。父勉其子。弟祇其兄。未明求衣。日昃不食。一日万几。是匡是饬。天现其光。珠联璧合。地效其灵。河清川翕。亩穗丛歧。陵芝结纽。凤翙麟游。近在郊棷。皇帝曰咨。毋安毋豫。我君我臣。惟戒惟惧。遇灾而惧。灾可为祥。以祥为常。志将日荒。重道崇文。德心是懋。张皇六师。武不敢究。天衢如砥。万国朝宗。开我明堂。四裔来同。盛德之气。生物之元。于时为春。在人曰仁。尊严之气。物以凝闭。于时为秋。在人曰义。巍巍圣皇。是则是效。雨露雷霆。罔非至教。德厚于地。智崇如天。仪我后昆。亿万斯年。　　
