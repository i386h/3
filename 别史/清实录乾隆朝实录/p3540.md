<!-- { "loadSidebar": true } -->
○陕甘总督勒保覆奏、伊犁等处。换获哈萨克马匹。拨补内地营马。裒多益寡。良有裨益。惟是奉行之始。陕甘两省。每年拨补马匹。不过二千余匹。至五十三年以后。计需三千余匹。为数较多。伊犁等处。近年与哈萨克所换马匹。好者甚少。长途解送。已多疲乏。必喂养数月。方能脿壮。因此绿营人等。不免有畏艰之见。现在伊犁等处。因与哈萨克换马无多。不敷拨解。奏准停给一半。嗣后马匹从口外解到时。自当详加挑验。据实核办。得旨、亦有旨谕保宁矣。戊午。遣官祭贤良祠。　　

○谕、朕此次恭谒西陵。就近巡幸五台。于三月初八日启銮。著怡亲王、仪郡王、大学士阿桂、嵇璜、留京办事。至回跸日期。不过月余。所有选官。文职知县以上。武职守备以上。俱候朕回銮。带领引见。其余俱照向例。著王大臣验放。其各省应进奏摺。俱著赍赴行在投递。该部知道。　　

○谕军机大臣等、本日据江兰覆奏、山东省积欠未完银、二百一十八万余两。自年奏销后。续完银八十四万三千余两。又除本年缓徵未届限期银、七十四万七千九百余两。现在实未完民欠银。五十八万九千三百余两等语。前因直隶、江苏、山东、河南、浙江、福建、湖北等省。历年积欠为数较多。降旨令各督抚据实查奏。兹据江兰奏称、该省除续经徵完、及缓徵未届限期银两外。现止实在未完民欠银、五十八万余两。是山东一省未完积欠。自上年奏销以后。为期未及一年。经该省实力徵收。现在已逾三分之一。豫省民欠。前据查明未完银四十五万八千余两。加以河工帮价积欠未完银二百一十余万两。是该省两项、积欠。较之山东。为数尤多。昨据穆和蔺奏、河工帮价积欠。请分年带徵。而于该省正项积欠。应行查办之处。并未据该抚查明覆奏。岂豫省积欠。自上年奏销以后。竟无续徵银两。况上年山东莱州临清等属州县。间有被旱被水之处。小民尚能踊跃输将。而河南则连岁丰收。岂转致艰于交纳。著传谕穆和蔺、即将该省各项积欠。已徵若干。实欠若干。即现在徵有几分成数。一并查明。分晰覆奏。如一时未能查明。即于正定接驾时。详悉开单具奏。毋得稍有隐饰。　　

○又谕曰、李奉翰奏、查勘仪封上汛三堡大堤之后。有月堤一道。工段绵长。中间夹塘。过于宽广。应加筑撑堤一道。又七堡河势近堤。应占筑挑坝一道。以资挑护等语。朕阅所绘图样。仪封七堡、河流逼近大堤。惟恐大汛时溜势汕刷。自应添筑挑坝。以资保护。至三堡月堤。原为大堤重障。今拟加筑撑堤。试思此项月堤。工段绵长。中间夹塘。俱系一律宽广。添此一线之堤。又安能处处撑护。自系工员等思欲藉此开销。以为沾润谋食地步。殊属多费无益。此等陋习。不独东河为然。即江南亦所不免。且撑堤字样。殊不成话。撑堤宽不过五大顶堤。其余长堤。何能撑之。竟是冒销之别名。嗣后河务工程。均不得仍列此等名目。其李奉翰所请加筑撑堤之处。甫经核估。自尚未经开工。竟可毋庸办理。以杜浮冒而归核实。至该督等总理河工。惟堂实力实心。先事筹办。以期安流顺轨。堤埽巩固无虞。其河员中如果有不辞劳瘁。在工出力者。不妨据实奏明。酌予升迁奖赏。断不可任其藉端开销。兴作无益工程。冀沾余润。甚或希图肥己。将险要各工。并不实力抢护。以致贻误地方。则责有攸归。惟该总河是问。恐不能当其咎也。将此谕令知之。寻奏、前因临黄埽坝工程紧要。该道厅等、请于月堤中间。添堤护卫。并筑挑坝以资保障。是以绘具图说请旨。未敢遽行开工。兹止将仪封七堡。添筑挑坝。其嗣后河工。不得仍列撑堤、名目。已通饬遵照。得旨、览、其宽三五丈之堤。不能顶数十里长堤之处。何不说明。想汝不能措词回护耳。　　

○己未。谕、据吴省兰奏、准督臣梁肯堂咨送年满教职。保荐甄别。钞疏令学政衙门备案。内有保荐教职二员。李德舆、祇见过一次。吴士升、并未见过。因业经具题。咨商无及。已咨令梁肯堂调送补验等语。各省教职。系学政专管。其保荐堪膺民社之员。升任知县后。如才具平常。不能胜任。原保之学政。定例处分綦严。各省保荐教职时。自应与学政会商。择其才具优长者。会衔保题。今梁肯堂所保教职二员。并未先与学政酌商。于会衔具题后。始行钞疏知照备案。殊非慎重保荐之道。竟系梁肯堂不以学政为事。率臆径行。国家简任学政。岂不竟同虚设乎。梁肯堂著严饬行。此后遇有甄别保荐教职等事。均应照例会同学政。先行酌商。秉公办理。联衔具题。毋得仍前径行专办。以符体制。至该省督抚。若于保荐甄别地方官员。亦有似此并不彼此会商。辄以一人专主。即会衔具题者。一经发觉。朕必重治其罪。将此通谕知之。　　

○庚申。上御勤政殿听政。　　

○以大理寺少卿伊朝栋、为光禄寺卿。大理寺少卿永良、为太仆寺卿。　　

○旌表守正捐躯河南新蔡县民李士友妻贺氏。　　

○辛酉。谕、此次屯兵等随从攻打聂拉木贼寨。奋勇受伤。殊属可悯。所有阵亡屯兵。著照阵亡例议恤。其带枪矢伤兵丁三名。著福康安等查明、优加赏赉。至奋往开路之乌珠拉旺、及冻死并冻裂手足被雪压倒帐房之各屯兵等。俱著福康安等一体查明。分别酌量赏恤。以示轸念戎行至意。再带枪受伤。及防卡屯练冻裂手足者二十三名内。如疗治痊愈。尚可留用。即著留军营。倘已成残废。即令其各回本屯。用昭体恤。　　

○又谕、从前八旗官员兵丁名内。有与大臣。等同名者。已降旨令其改易矣。夫与大臣同名。尚行改易。况与宗室近派王等同名者乎。　　

○即如保泰与裕亲王之名相同。凡系旗人命名。均应敬避此字。乃旺扎勒、纳木扎勒、皆身与同时。竟以此命名伊子。甚属错谬。而保泰又并未改易。公然称谓至今。以至福薄灾生。自获重戾。此其明验。著交八旗都统。将现在八旗人等之名。概行查明。如有似此相同者。令其改易。嗣后生子命名。呈报该旗时。该旗都统等。务各切实查核。设有滥行命名者。即时改易。　　

○谕军机大臣等、据哈当阿等、奏汛兵追杀生番被戕、购获正凶、查验明确正法一摺。内称、此案系汛兵吴祥贞等。出外砍柴。望见界外有生番在彼赶鹿。吴祥贞等出界赶逐。致被生番用镖掷伤身死。现据哈当阿等、讯据该兵供称、因生番赶鹿。将近界口。是以出界赶逐等语。该兵丁等在汛防守。遇有生番入界滋事。自应赶逐擒拏。今该番等在彼赶鹿。并未入界。该兵丁等辄行出界赶逐。致被生番戕害。实为多事。该处生番。已经归化。尚属恭顺。防守汛兵。固应随时稽察。亦何得有意欺凌。辄致无端生事。殊非抚驭番夷之道。甚或因此拒捕。戕害官兵。激生衅端。更属不成事体。除此次戕兵生番。业经审明办理外。著传谕哈当阿、杨廷理、务须督饬兵丁。时加管束。止应在汛实。力防守。其界外生番。不得肆行滋扰。失之太过。至此次出界赶逐生番之兵丁陈得顺、元启等。业据该提督等分别责革。嗣后文武所属员弁。务须一体严加管束。如再有无故出界生事者。即当从严惩治。以安番众而靖海疆。　　

○又谕、贼匪在聂拉木西北官寨屯聚。不过百余人鄂辉、成德、带领千余劲兵。攻剿旬日。尚未能将官寨全行克复。目下气候已届春深。雨雪自久经晴霁。且贼匪人数无多。水道亦已断绝。谅不能更延残喘。鄂辉等攻克官寨后。自即将济咙绒辖两处贼匪。以次剿除。至贼匪贪狡性成。其意尚欲照依前议。为之清理地租。现在鄂辉等接到来禀。一面先行檄谕喇特纳巴都尔。令其亲至边界。为牵缀贼人之计。亦祇可如此办理。此时福康安自己驰抵边界。遵照节降谕旨。统领大兵。相机近剿。鼓勇直前。谅此么＜麻骨＞小丑。不难克期集事。再此次廓尔喀贼匪。未经侵犯边界之先。即有禀帖寄呈保泰雅满泰。其禀帖自必将索取地租缘由说明。保泰等何得诿为不知。乃伊二人并未奏明。亦未将禀帖进呈。殊不可解。伊二人现在枷号前藏。即著福康安详加查讯。廓尔喀原禀。现在何处。何以前次并不奏闻。又不将原禀一并进呈。是何主见。令其据实登答。毋任稍有隐饰。若果伊二人并未见过禀帖。或竟系丹津班珠尔将禀帖私自藏匿。亦未可定。务须查讯确实。附便奏覆。　　

○壬戌。谕军机大臣等、据冯光熊奏遣犯李相汤、在监自戕身死一摺。内称、该犯向因与民妇周郝氏调戏。经郝氏投约报县。李相汤复声言郝氏本系娼妇。并指典史邵澜等、曾与饮酒。旋据审明。实系李相汤乘醉调戏。捏词牵扯。将该犯问拟发遣。讵该犯于典史查验箕斗之后。自戕身死。复提该典史邵澜到省审讯。实系李相汤悔罪自戕。该典史并无恐吓凌辱等语。所奏情节。尚未确实。已用朱笔点出。李相汤因调戏民妇。问拟发遣。罪由自取。原无可悔。且发遣并非死罪。更何至遽行自戕。殊非情理所有。或系典史邵澜。因该犯诬指狎妓之嫌。恐吓凌辱。以致该犯抱忿自戕。亦未可定。著传谕冯光熊。即将此案悉心研鞫。李相汤何故自戕。抑系因该典史挟嫌恐吓凌辱。致令自戕之处。再行审讯明确。据实具奏。再降谕旨。　　

○又谕、本日据候补道陈大文奏、奉抚臣姚棻行知。广饶九南道福昌、染患病症。解任回旗调治。委令暂行署理等语。江西广饶九南道一缺。兼管九江关税课。办理窰厂。关系紧要。福昌既经染患病症。姚棻自应一面委署。一面具奏。仍将应否准其解任回旗调理之处。候部题覆。今姚棻尚未将福昌患病情形。缮摺具奏。即行委署。且陈大文已将署事日期奏报。而姚棻奏请解任委署之摺。尚未奏到。殊属迟缓。该署抚所司何事姚棻著传旨申饬。仍令将因何迟误之处。据实覆奏。　　

○京察本年各部院等衙门满汉各员。年老官四员。有疾官十三员。才力不及官四员。分别处分如例。　　

○旌表守正捐躯河南密县民王某妻陈氏。　　

○癸亥。谕曰、福崧奏、据两浙商人何永和等呈称、现闻大兵进剿廓尔喀贼匪。情愿捐银一百万两。以备凯旋赏劳之需等语。廓尔喀贼匪、滋扰后藏。不过边徼么＜麻骨＞。计日即可荡平。本不致多费军饷。今既据福崧奏称、该商等再四吁请。情词恳挚。著准其捐银五十万两。并准其于本年壬子纲盐引内。按数起捐。分作年半完纳。所有捐银商人等。著该抚查明咨部。照例议叙。　　

