<!-- { "loadSidebar": true } -->
○以故镶红旗奉恩辅国公伊尔登子富春、袭爵。　　

○壬寅。上诣皇太后宫问安。　　

○谕、明后两年。国家大庆。秋审一应情实人犯。理应停止勾决。但侵贪之犯。非寻常命盗案件可比。著各省督抚于所属侵贪案犯限满之日。即将已完未完实数声明。分别定拟。另案具题。不必坐俟壬申年秋审。此朕因时惩贪之意。此二年仍照旧例行。　　

○谕军机大臣等、前因骆玉图侵蚀关税盈余。应追银两。曾否完过若干之处。降旨令该抚唐绥祖、速行查明奏闻。此等侵贪之员。其罪本无可恕。因尚在限内。是以查明完过数目。如果依限全完。尚可从宽原减。该抚自应遵旨。将伊完过实数查奏。今据称骆玉图具呈。见在上紧变措还交。唐绥祖此奏。殊属有意瞻徇。著传旨严行申饬。骆玉图著该督抚存记。俟限满日。尚有未完之处。另案具题。不必拟入秋审。　　

○御史严源焘奏、秋审朝审班。各道御史。应分省与掌道一体上班与审。得旨。著照所请行。该部知道。　　

○山西巡抚阿里衮奏、明岁驾幸五台。请仍建行宫。得旨。朕实不解汝何意。必欲为此无益之举。若云出于诚心。是愚也。若不出于诚心。是诈也。二者无一而可。另有旨谕。从军机处颁发。谕曰。朕明岁巡幸五台。先经该抚阿里衮奏称、修理各庙。及建立行宫。业令军机大臣议覆。将不必修建之处。明晰行知。今又据阿里衮奏称、自五台至泽州一路。相近御道。可供观览者。如五台之台麓寺等一十三处。沿途庙宇古迹。有狮梁等六处。皆应黏补修整。又请于台怀镇建立行宫。而太原府城。则以抚署为行宫。另行酌量盖房数十间。以为栖止等语。朕巡幸经临。不过蹔时憩息。即偶尔驻跸。亦从无旬日淹留。何必重劳民力。前此因山东上年办理太过。屡经申饬。虽在愚蒙。当无不豁然矣。且五台乃圣祖屡次临幸之地。台怀并无行宫。太原亦仅驻抚署。初未别加崇饰。回銮后。巡抚仍可居住。不闻另建官衙。此并非畿辅每岁经临之地可比。而广为营建。繁费无益。何为者耶。阿里衮始终未悉朕意。殊属迷谬。已于摺内批示。所请建立行宫。俱不必行。其各庙宇。上次未经修理者。概不必修理。至上年未经之沿途寺庙古迹。照军机处所定。略为修葺。不得尚华丽以滋糜费。　　

○调直隶布政使朱一蜚、为山西布政使。贵州布政使恒文、为直隶布政使。湖南布政使温福、为贵州布政使。以光禄寺卿孙灏、为湖南布政使。山西布政使李敏第、为光禄寺卿。　　

○以原任右江镇总兵魏文举、为狼山镇总兵。固原协副将马得胜、为四川重庆镇总兵。　　

○癸卯。谕、朕详阅袁士弼招册。乃因与李质粹意见龃龉。致被参劾。及移驻兆无石之后。李质粹前后调遣。忽彼忽此。无所适从。尚与临阵退缩。贻误军机者有间。袁士弼著改为缓决。谕该部科知之。　　

○谕军机大臣等、阿里衮自调任山西以来。虽旧时懒见属员故习。稍加悛改。而每事俱不如前。盖从前办事。即未尽妥协。而居心尚知感恩奋勉。自伊兄讷亲获罪之后。伊时时多怀疑虑。其居心大非前比。即如保举参将傅谦。已属非是。更令其连夜驰赴来京。是诚何意。而又向傅谦言。我之保举。不是看大学士公颜面。夫保举属员。岂有看人颜面之理乎。亦岂口云不看颜面。即属不看颜面乎。总由其心意昏乱。狼顾狐疑之所致耳。且不思朕之加恩傅谦兄弟者。乃因皇后加恩。并不因其为大学士公傅恒之兄弟也。即大学士公傅恒之加恩。亦由于皇后。而况其兄弟乎。朕为天下主。何事非秉至公。何事能逃明鉴。而谓大臣能交结党羽。怀挟私嫌。分别门户。是乃自干罪谴耳。阿里衮如此私心窥测。必将无福承受恩典。不可不亟图改悔。昨朕谕及阿里衮之不能理会朕意。不知轻重。实觉愤懑。而大学士公傅恒、因奏称阿里衮受恩深重。但识见甚短。不宜巡抚。或用为将军。伊自当力图报效。而朕又不从其言。盖若调用阿里衮。伊必疑为朕听信他人之言。即外人亦难免议论。且山西本属事简之地。而阿里衮亦系就熟之人。但藩臬藉以佐理。而山西目今藩臬。皆不甚满意。其材庸庸。今已调朱一蜚为布政使。此人明敏历练。阿里衮果能推心置腹。事事和衷。晋省地朴民淳。朕可信其必能就理。此乃朕为山西地方政务起见。正为与阿里衮一得力之人相助。倘更疑朱一蜚之调。为用以伺察阿里衮行事。则益大谬。阿里衮之行事。朕何所不知。尚待一蜚之查察乎。阿里衮倘始终不能洗心涤虑。痛改前非。或且以朕不调伊之巡抚为可倚恃。心怀疑贰。政致阘茸。则是不知朕保全造就之深恩。实禽兽之不如。其罪较伊兄讷亲更重。则留任巡抚。所谓塞翁失马。祸福正未定也。著将此详悉开导。令其豁然猛省。顿改愚迷。慎之勉之。　　

○缓徵山西宁乡、永宁、浑源、应州、广灵、右玉、朔州、马邑、五寨、荣河、万泉、永济、平定、乐平、寿阳、忻州、定襄、代州、五台、绛州、解州、芮城、稷山、蒲县、等二十四州县、本年水灾雹灾霜灾、应还耔种仓谷。　　

○甲辰。上御懋勤殿、勾到朝审情实罪犯。停决斩犯三人。狡犯一人。余三十六人。予勾。　　

○谕、朕今年办理情实勾到案件。于侵贪人犯、及关系军务者。皆按其本罪。不少假借。较之前次勾到。则为从重办理。然实有不得已之苦心。盖立法而法不行。则人心无由知警。向来侵贪之犯。人人皆知其必不正法。不过虚拟罪名。是以侵渔之案。日积而多。若不亟为整顿。则营私蠹国之风。由兹日长。渐至酿成锢习。朕之有此一番办理者。皆前此之相蒙入于缓决。有以致之也。至军旅之事。赏罚务在必行。方足以肃纪纲而振士气。若使畏葸退缩之辈。幸全首领。则当冲锋冒险之时。熟肯捐躯用命。国家之优爵禄。厚粮饷。以养之于平日者何用。即近年之领兵大帅之敢于偷安偾事。误国负恩。亦皆因昇平日久。军律不严。有以致之也。朕以大公御天下。事事求协于理之至当。至用刑之际。尤必再三详审。稍有情节。必加研究原减。即如亏空案内之胡世仁。因伊伯阵亡。虽在情实。亦即按会典所载。加恩免其正法。袁士弼、许应虎、皆系统兵大员。袁士弼乃朕上年令入情实之犯。近日细阅招册。与违误失律者有间。特命军机大臣、会同刑部覆审。已降旨改为缓决。至许应虎则加恩摎用。发往军前。而恇怯无能。围困被辱。畏贼如虎。密请让地。此而不诛。何以为戒。故凡不勾者。皆情之有可宽。而所勾者必法之无可赦。不教而诛。朕不为也。水懦而玩。朕亦不为也。不然。朕何爱于袁士弼。而何恶于许应虎哉。法不可弛。因时立制。并非有意从严。诚不得已耳。经此一番办理。所愿文官不要钱。武官不惜死。人人奉公洁己。勉为良有司。人人奋志忘身。勉为名将帅。虽不敢高言刑措。而辟以止辟。制治保邦之道。不外乎此。已另颁训旨。令文武衙门存贮省览。特将办理苦心。谕令中外知之。　　

○又谕、朝审情实案犯周学伋。因听王湛夤缘。收受银物。向伊兄周学健请托。律以枉法受财。定拟绞候。固属应得之罪。但周学健不能屏绝苞苴。其弟始敢以营私干请。若使冰兢自矢。必且严为拒绝。痛加惩诫。何敢听从保题。致罗重谴。是周学伋之干犯国宪。皆周学健之簠簋不饬。有以成之也。九卿之拟入情实。未免太过。若以其为周学健之弟。遂不敢不以情实定拟。是乃先存意见。岂为平允。朕明罚敕法。一秉大公。权衡详慎。如许应虎等法无可贷。明正典刑。周学伋有一节可宽。即免其勾到。今念周学健已抵于法。周学伋尚可原宥。不必久击圜扉。著加恩从宽释放。　　

○又谕、朕于侵贪各案。谆谆垂戒。前后所降谕旨。不啻三令五申。此次勾到。办理侵贪各案。有督抚轻拟。经九卿改入情实者。有九卿混入缓决。经朕指示情节。改入情实者。所有二年限满之犯。完数如例者。业经分别原减。其逾限未完。营私入己。确然有凭者。予勾正法。诚以律不容弛。法当共守。与其失之宽而犯之者众。不如显然示以无所假借。俾知所戒。而不致更蹈覆辙。所全者实多也。朕前降旨、令刑部于秋朝审时。将各省官犯、汇为一册。得以详悉推勘。以昭慎重之意。此虽不仅指侵贪。而官犯内惟侵贪者常多。以理论之。洁己奉公。人臣之职分应尔。仓库钱粮。莫非小民脂膏。上以供军国经费。人君且不得私有。而乃漫无顾忌。如取如携。婪正供而入私橐。是闾里之输将。徒为若辈填溪壑也。夫取非其有者谓之盗况取国家之所有乎。贪人财犹谓之盗。而况其贪国家之财乎。此其情尚有可恕乎。乃向来锢习。以为宁盗毋贪。此在为上者爱民之深。权其轻重。谓与其厉民。毋宁损上。以是重言人臣之不可贪耳。而岂忍以盗待臣子哉。为臣子者。又岂甘以盗自处哉。人徒知渔利于民者贪也。蠹蚀于官者侵也。援律傅罪。轻重判然。不知贪者固有害于下。而侵者实无所畏于上。以无畏之心。而济之以无穷之欲。则派累以肥橐者有之。因事而勒索者有之。甚至枉法而受赃者有之。朝廷之府库。且所不顾。更何民瘼之可矜。何民膏之足惜。此侵则必贪。势使然也。此等劣员。多留一日。则民多受一日之残。国多受一日之蠹。既已劣迹败露。尚可因循姑息。系之囹圄。获全首领。下愚不肖之辈。其何所警惕。而绝其行险徼幸之心。又安知其不转以身被刑辟之虚名。而子孙享富厚之实惠。且自谓得计耶。是斧锧一日未加。则侵贪一日不止。惟一犯侵贪。即入情实。且即与勾决。人人共知法在必行。无可幸免。身家既破。子孙莫保。则饕餮之私。必能自禁。何至甘心捍网冒法。此狂澜之必不可不回。而膏肓之必不可不救。旋转之机。端在于此。用是再颁谕旨。详悉开导。俾共知洁已奉公之大义。凛服官典守之大防。杜绝侵渔。终远刑辟。为良有司。国家实嘉赖焉。如其不知畏慎。不知悛改。则三尺具在。断在必行。前鉴昭然。慎勿视为具文也。此谕著刊刻颁发。令内外文职衙门。入于交盘册内。永远传示。各宜凛遵。　　

