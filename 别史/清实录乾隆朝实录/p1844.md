<!-- { "loadSidebar": true } -->
○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○诣皇太后宫问安　　

○戊子。谕曰、王检奏、请将广东太平关节省银两。解交内务府一摺。关税款项。自应交部核收。虽系节省水脚。亦当归入正款。续经议解节省银两。交内务府者非是。嗣后各关。俱著随正额盈余。一体解交户部　　

○己丑。谕曰、嵩椿等接到廷寄。询其未经裁汰轿夫钱粮之处。从前因何未行具奏。始奏称。从前伊等意见未到。因安泰至彼审事之便。查取将军。副都统等执事清册伊等始行核对查出。从前并未清查。甚属糊涂非是等语。嵩椿历经数任将军。彰武泰多年副都统。即绰和诺亦经二年有余。从前因何隐忍并未具奏。及至安泰查取时。惧其参奏。始行具奏。仍未将实情奏明。但称安泰查取册档时、始行查出。尤属含糊不明。嵩椿、绰和诺、彰武泰、俱著交部严加议处。寻议上。得旨、嵩椿不胜将军之任。著彻回。其降调之处。抵罚公俸十年。绰和诺、著降三级从宽留任。彰武泰。著降顶带三级　　

○庚寅。上诣皇太后宫侍宴　　

○谕、据明瑞等奏、本年伊犁歉收。请将乌噜木齐。玛纳斯等处存贮谷石。由伊犁、乌噜木齐二处。雇商民牲只。支给脚价。会同运解等语。现在伊犁户口日盛。今岁歉收。谷价势必腾贵。著照所奏。传谕温福。五福。将乌噜木齐、玛纳斯等处谷石。雇觅商人牲只。多为运解。但伊犁。乌噜木齐、距内地甚远。商人稀少。觅雇本处牲只载运。恐不能多得。因思哈密、辟展、巴里坤、相距甚近。牲只尚可多得。著传谕高廷栋、德昌、萨瀚等、令顾该处商人牲只。支给脚价。送至乌噜木齐。将彼处谷石。陆续运至伊犁。再据高廷栋奏、辟展存贮杂粮八千八百余石。请陆续出粜等语。伊犁现在需谷。此项杂粮。与其在辟展出粜。不若拨运伊犁。但径由辟展运往。道里遥远。若运至乌噜木齐。不过数站。挽致尚易。著高廷栋。将辟展所贮杂粮八千八百余石。雇觅商人牲只。运送乌噜木齐。俟至乌噜木齐之时。或转运伊犁。或弥补彼处拨运谷额存贮之处。温福。五福等。公同商酌。妥协办理　　

○辛卯。皇太后圣寿节。遣官祭太庙后殿　　

○上诣寿康宫、行庆贺皇太后礼。王大臣于慈宁门、众官于午门。行礼　　

○奉皇太后幸寿安宫。侍宴　　

○壬辰。上诣皇太后宫问安　　

○军机大臣等议覆、察哈尔都统安泰奏称、察哈尔八旗都统事务。管理八旗牧厂、及阿尔台一路驿站。事烦地广。所有巡查缉捕。悉赖绿营官兵。请即以张家口副将为中军等语。应如所奏。嗣后此一营拣补官员。及军政大典。悉照京口例。除千把外委。交该都统办理外。自守备以上各员。俱咨商直隶总督会奏。从之　　

○癸巳。以大学士管云贵总督杨应琚病。令乾清门侍卫福灵安、带御医驰往诊视　　

○甲午。军机大臣等议覆、察哈尔都统安泰等奏称、商都达布逊诺尔。达里刚爱。太仆寺两翼等处牧群。向由牧丁内。拣选委署笔帖式五员专管。该员等俱未经事。办理不能妥协。请将委署笔帖式裁。由上驷院笔帖式内。遴选一员。作为额外主事。内务府候补笔帖式内。遴选一员。作为额外笔帖式。办理商都达布逊诺尔。达里刚爱。行查案件。由太仆寺笔帖式内。遴选一员。作为额外主事。候补笔帖式内。遴选一员。作为额外笔帖式。办理太仆寺两翼牧群。行查案件等语。应如所奏办理。但委署人员。未尝经事。而候补笔帖式。亦未曾经事之员。不若竟派现任主事。笔帖式。更为有益。臣等酌议、遴选上驷院主事。笔帖式。各一员。太仆寺主事。笔帖式。各一员。遣往彼处办理事务。俟五年期满。果无贻误。行走奋勉。由该都统保奏。以应升之缺升用。其不能办事。行走平常者。驳回。另行派人更换。至此项人员到彼。若祇与原俸。恐不敷用。查太仆寺右翼牧场隙地。募民垦种。此项地租。尽可作各员养廉。请主事。每员岁支银二百两。笔帖式。银一百两。从之　　

○吏部等部议覆、闽浙总督苏昌等奏称、台湾熟番。户口众多。应将淡水、彰化、诸罗、一厅二县所属番社。设立理番同知一员。凡有民番交涉事件。悉归该同知管理。查内地泉州府西仓同知。地方绥请无事。请裁。改为台湾府理番同知。其西仓一带地方。有晋江县贴堂县丞。与知县同城。并无专管之事。应将该县丞移驻同知现驻之石狮街。就近管理。至改设理番同知。俸廉役食。即照西仓同知额编之数改拨。书役民壮。亦照西仓额数募充。其衙署、现有彰化县淡水同知旧署。毋庸另建。祇须颁给台湾府北路理番同知关防。其南路台湾、凤山、两县。社民甚少。查台湾府海防同知。专管船政。请即以海防同知兼管。换给台湾府海防兼南路理番同知关防。再晋江县县丞。移驻石狮。养廉役食照旧。惟于该县额设民壮。酌拨十名。即居现有同知旧署。并铸给晋江县分驻石狮县丞关防。均应如所请。从之　　

○乙未。上诣皇太后宫问安　　

○辛瀛台　　

○宗人府奏、请恭修玉牒。限三年告成。得旨、知道了。修办玉牒。视其所有旧档案。应改者即改。应添者即添。何需三年。务于一年内即行告竣。著派满大学士一员催办　　

○以服阕四川重庆镇总兵乔冲杓、为河南南阳镇总兵　　

○丙申。谕、据方世俊奏、候补知州郑万年。试用知县曾应选。委署县务。办理竭蹶。毫无整顿。难胜民社之任。请将该二员按品赏给职衔。令其各回原籍等语。所办甚是。此等分发人员。各省多有。昨曾传谕各督抚。详加甄别。以定去留。实寓澄叙激扬之意。即如今年拣选分发举人。亦因其需次稽时。加恩遴选。发往各省宽途委用。俾得及锋而试。至伊等才具优劣。固非一时所能周知。各该督抚。亦应随时留心察看。其中或有庸懦无能。不堪策励之员。即当量其才质。分别办理。不可有意姑容。因循贻误。所有方世俊奏请郑万年。曾应选。赏给职衔之处。著照所请行。该部知道。并将此通谕知之　　

○又谕、刑部审拟汤永祚滋扰驿站一案。其家人孙进自缢身死一节。乃案中疑窦。逊进若不过听从汤永祚鞭责李升。按律本无大罪。何至畏惧投缳。汤永祚沿途既有扰累需索之处。安知此外不更有未经败露情弊。恐孙进到案。据实供出。遂令其自缢。以为灭口之计。均未可定。该部于此等紧要情节。竟尔置之不问。岂成信谳。著该部另行详悉审讯。务得确情。据实具奏　　

○又谕曰、杨廷璋等奏、审拟富明安浮收粮石一案。总未得此事窾要。前经李侍尧等查奏、从前办理明福以后。其浮收折色。复始自富明安。则富明安即为此案罪首。是以降旨拏问。令该督抚等严究确情定拟。前据查审奏到。仅委之管仓家人娄贵。意图开脱。复经严饬该督等。另行据实研讯。自应根究富明安。是否于厘剔积弊之后。首先起意复犯。务得确情。使之无可置喙。以定爰书。方成信谳。今摺内祇将浮收食米多寡之数。琐屑较量。计赃论罪。而于开端浮收紧要情节。任其供词辗转游移。致与娄贵所供不相符合。该督等亦竟不加深究。乃以原解及经手各书役。佥供不知多加之事。率据富明安亲供。所开原数为凭。坐以批外勒索七百余金。并赃拟罪。转似有意周内。令其委曲承服。不足以服富明安之心。亦岂鞫狱得情。饬吏治而肃法纪之本意乎。看来此案非该督等所能审理。著将富明安、及应行质讯紧要人犯。并册籍案卷。一并解京。交刑部另行确讯具奏　　

○是月。江西巡抚吴绍诗奏、前奉谕旨。以山东州县民壮。改习鸟枪。各省可否仿照办理。查江西州县。额设民壮一千六百六十四名。现将老弱汰除。另募精壮充补。会同营弁。一体较演鸟枪。自易纯熟。并无难行之处。报闻　　

○福建巡抚庄有恭、以患病奏请赏假调理。得旨、安心静养。不必过虑。闻汝二人四百里之摺。未视而先忧。忧在督臣也。彼年老之人。故时刻系念。至于汝尚年壮。偶尔之病。养好即得复元。何妨　　

○湖南巡抚常钧奏、前奉谕旨。以山东州县民壮。改习鸟枪。各省可否仿照办理。查学习鸟枪。视学习弓箭等项较易。湖南额设民壮一千六七百名。若俱令习熟鸟枪。于地方有益。现饬伊等原习鸟枪者。再加习练。原习弓箭等项者。一体改习。下部知之　　

○河东河道总督李清时奏、豫东黄河工程平稳情形。并商虞厅之辛集。向系埽湾。每年水落归槽后。愈见偏趋侧注。近年溜势渐缓。今冬益见北趋。化险为平。来年察看情形。如果溜不游移。即可停止镶埽。得旨、是。知道了。又批。河员每以作工为喜。应停止者停止。汝职分之事。尚恐不止此耳　　

○署两广总督杨廷璋奏、前奏谕旨。以山东州县民壮。改习鸟枪。各省可否仿照办理。查鸟枪为州胜先资。然平畴高旷。方能施放得宜。粤东水陆要隘。固多空旷之区。而岗岭崎岖。村墟逼仄。亦所在多有。今酌将各处额设民壮。二千三百八十七名。其已习鸟枪者。仍令兼习枪刀。未习鸟枪者。即令改习鸟枪。同枪刀并练。其原习之藤牌马叉。似非所急。应令裁除。报闻　　

○又奏、粤东商渔大小船只。每州县不下一二千。易致匪徒窜迹。窃劫为害。现通饬各府州县。将境内所有商船渔艇。按数编排。十船设一甲长。十甲设一澳长。无论船身大小。令于篷桅头艕。书刊某州县某号某甲某人某船字样。除商船。载明船主柁水。贸易何地。往返何时。凡属渔船。必使出捕定有方向。收港定有限期。配盐食米。定有章程。俾内河外海。无不明书标识之船。渔户水手。无不按籍可稽之人。倘有歹船混入。一目了然。哨巡不难即捕。得旨、好。仍宜实力永久行之　　

○广西巡抚宋邦绥奏、前奏谕旨。以山东州县民壮。改习鸟枪。各省可否仿照办理。查粤西额设民壮二千一百余名。内习鸟枪者。仅什之二三。余或演试弓箭标枪。或操练藤牌刀棍。缘地多山岭林箐。短兵相接。施展便利。今若俱改习鸟枪。未免滋扰。应请酌半改习。此外苗疆汉土各属。向设有土勇堡卒。猺獞地方。设有狼目狼兵。现有九千五百余名。亦令酌改一半。共习鸟枪。报闻　　

