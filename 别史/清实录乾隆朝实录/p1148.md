<!-- { "loadSidebar": true } -->
○工部议准、广西巡抚李锡秦疏称、思恩府迁江县、添设平阳司巡检衙署。动项建造。从之。　　

○是日、驻跸噶察南大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十八


大清高宗法天隆运至诚先觉体元立极敷文奋武孝慈神圣纯皇帝实录卷之四百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。七月。癸巳。上行围。　　

○谕军机大臣等、永定河漫缺堤工。据方观承奏请开挖旧河身七八里。今复奏挑浚旧南堤内外引河。酌看水势施工。又称胜芳河、一名径直河。长三十里。水深溜急。一如凤河等语。漫水现归胜芳旧淀。而径直河、又溜急不患停淤。如此则凤河、径直、两路转输。尽可宣洩漫水。其东西老堤漫缺之处。何不听其自然。乃复亟营堵筑。其情形究系若何。著将现在水势经流方向、及胜芳河、去老堤几许之处。详悉绘图贴说奏闻。寻奏、永定河漫口水势。南越津水洼、入胜芳旧淀。其径直河、即界胜芳淀之中。西北距东老堤三十余里。其地低洼。由此宣洩漫水。于势自顺。但水归胜芳旧淀。由径直河为转输。在秋后水弱沙稀。河大能容。若遇三伏盛涨。沙泥稠浊。恐致漫溢。臣观旧南堤、淤少地宽。可令畅流。是以议请将南堤内外引河。挑浚洩水。仍将漫口堵筑。报闻。　　

○是日、驻跸察布齐勒台大营。　　

○甲午。军机大臣等议覆、闽浙总督喀尔吉善、福州将军新柱等会奏、改补福州驻防汉军各事宜。一、汉军愿为民者。令指定所往省分州县。呈明出旗入籍。子弟与民籍、一体应试。捐纳官职贡监。呈地方官换照。男女听与民婚配。一、汉军仍愿食粮者。分派绿营改补。于督标陆路抚标福协军标各营内、遇有粮缺。四缺中、补汉军三人。其子弟曾习弓马者。入余丁内考拔。俱准在食粮地方、入籍应试。一、汉军甲兵。应先尽马甲改补一千名。于省会各营马粮内、坐补六百名。其余遇有绿营马粮、即补马缺。如无、即以步战粮通融酌补。一、汉军原住房屋。无论官房自盖。均留给满兵驻劄。自盖者、按间给价。于住屋之满兵饷银内扣缴。一、汉军水师兵、暂留。令满洲壮丁随营学习。遇缺渐次顶补。俟满兵熟习后。再尽数改补。一、京城拨驻满兵。俟闽省汉军改补绿营后。酌量数目。随时请拨。分起行走。每百名为一起。五十名由仙霞岭至福州。五十名由常山光泽至福州各等语。均应如所请。至为民之汉军。有应袭世职。臣等酌议、应准其随带出旗。其承袭录用、及分发标营学习。即照汉人世职办理。又奏称、改补绿营之汉军。绿营原有兵房。每名给搬移银二两。无兵房。给赁屋银六两。其移居他处之穷户。每户给资本银八两。所动饷银。于旷缺项内扣还。又奏称、驻防既换满洲。请挑选在京满员带领。每兵百名。派防御一员。骁骑校一员。三百名、派参领一员。五百名、派协领一员。分次来闽。与汉军人员交替任事。至四旗悉换满员。遇缺照驻防旧例办理。笔帖式三缺。应于驻防满洲内考取各等语。亦应如所请。至该处现任汉军人员。臣等酌议、除愿出旗者、听其告退外。其余大小各官。均令出具考语。送部引见。或以旗员补用。或以营缺改补。或休致。统俟钦定。其改补营缺之员。仍发闽省补用。现在考取未补之笔帖式、及记名领催。如愿改绿营。分发通省各营、以外委千把用。从之。　　

○又奏、福州驻防汉军兵。经该督等奏请。听其散处为民。及改补绿营粮缺。所遗甲缺。以京城满洲派往坐补。所有京口、杭州、广州、各驻防汉军。似应照此办理。请令各该总督将军按各处情形。详悉妥议。奏到再行定议。得旨、不用将来再看。若要办从京口起。　　

○是日、驻跸库坤郭勒大营。　　

○乙未。上诣皇太后行幄问安。　　

○谕曰、哲库讷、著赏给副都统衔。与纳兰图同管围场事务。　　

○是日、驻跸甘珠尔村大营。　　

○丙申。上行围。　　

○谕曰、鄂尔多斯贝子齐旺班珠尔、前于公事。颇为奋勉。人亦去得。今办买军需马匹。竭力赶办。甚属可嘉。著加恩晋封贝勒。　　

○又谕、川省郭罗克穷番三百余户。从前所借牛羊耔种。原议收获孳生后、照数缴还。但念该番等、僻处徼外。生计维艰。若勒限催追。愈致拮据。著加恩将乾隆九年、借给穷番牛羊耔种银二千九百余两。概行豁免。以示体恤。著该督黄廷桂即行晓谕知之。　　

○定边左副将军策楞等奏、擒获准噶尔逃人巴启、齐伦、瑚雅克图、库本等。请按首从分别斩绞即行正法。从之。　　

○是日、驻跸舍哩河源大营。　　

○丁酉。上诣皇太后行幄问安。　　

○上行围。　　

○谕曰、喀尔喀扎萨克台吉达什丕勒、于一切事件。颇属奋勉。近日照料车凌游牧。诸事尽心办理。一闻巴朗等逃走之信。即带兵追赶。甚属可嘉。著加恩封为公爵。　　

○谕军机大臣等、据策楞等奏、辉特台吉阿睦尔撒纳等、移带眷属四千余户。前来投诚。阿睦尔撒纳、系准噶尔大台吉。今与达瓦齐离异。输诚归顺。深可嘉悯。著贝子扎拉丰阿、带乾清门侍卫德善、集福等、赍赏赉之物。前往降旨。再令萨喇勒、自军营前往、迎劳阿睦尔撒纳、颁以恩赏。将来冬令。朕自盛京回銮时。仍派玉保、照管阿睦尔撒纳、带至热河。令彼瞻仰。乘此便道。将色布腾、亦带至热河。并传谕玉保、前往军营、迎劳阿睦尔撒纳时、暂在彼处照管游牧。办理事务。俟应来时、候谕旨遵行。阿睦尔撒纳、系何等人相见。有何言辞。应诘问之处。俱著详细诘问具奏。　　

○又谕曰、策楞奏、喀尔喀地方寒冷、且无贸易。请将车凌等游牧、移在归化城大青山以内居住。现今巴朗在逃。若再如此办理。不但使新降之人、惊疑恇扰。亦非办理准噶尔之本意。著传谕策楞、令车凌等、仍在扎克拜达里克居住。毋庸向内迁移。　　

○是日、驻跸养息牧河东大营。　　

○戊戌。上行围。　　

○谕军机大臣等、阿睦尔撒纳、从前两次遣来之人。俱被准噶尔乌梁海阻回。甚属可恶。或今年即发兵剿灭。或俟明年进兵时攻掳、以充口粮。并包沁扎哈沁人等。应如何办理。著策楞、舒赫德等会同悉心妥议具奏。再阿睦尔撒纳、输诚来归。即为朕之臣仆。所有进兵之事。伊有所见。俱著告之军营将军大臣等。公同商酌妥协办理。至其带来之厄鲁特、若俱系旧属。谅无可虑。或有新近掳来之人。良莠不一。疑畏潜逃。洩我军情。似宜将此项人等。移在卡内。派亲信宰桑照管。应否如此。著会同将军大臣等酌量妥办。可即传谕将军策楞等知之。　　

○命赏员外郎唐喀禄副都统衔。会同侍郎玉保、前往军营。办理阿睦尔撒纳等、安插游牧事务。　　

○是日、驻跸彰武台河东大营。翌日如之。　　

○己亥。上奉皇太后御行幄。额驸色布腾巴勒珠尔等、恭进早膳。上侍膳。　　

○赐扈从王公大臣并外藩蒙古王公台吉等食。　　

○军机大臣等奏、西北两路需用马。应将各处采买者。酌量分送。西路应豫备马六万匹。除由该省营马、及山东、山西、并青海等处、采买解送外。应解马二万五千匹。伊克昭、乌兰察布、两处与西路相近。所买马二万匹。交该盟长等、即派官兵、陆续起解西路。余俟锡林郭勒买得时。于西南交界、就近选五千匹。交解送伊克昭马匹之扎萨克官兵。送至宁夏、横城、等处交。至驼、该处现有七千余只。约已敷用。永常所奏、须用数万之处。经臣等议驳。应俟永常覆奏到时另议。北路所用马十万余匹。驼一万只。除军营现存马驼、及交额琳沁多尔济、莫尔浑、两处采买外。现在昭乌达、卓索图、两处所买马二万一千余匹。并哲哩木所买马一万匹。亦令陆续起解北路。其由内扎萨克各处采买驼羊。俱解北路备用。每一会盟处。派扎萨克一员。同官兵加意牧养。如有疲瘦倒毙。责令赔补。若能妥协解送。奏明交部议叙。报闻。　　

○实授马负书、为福建陆路提督。　　

○庚子。上诣皇太后行幄问安。　　

○谕、据策楞等奏、喀尔喀台吉丹巴扎布、闻知巴朗等将欲逃走。并不亲往查验。既逃之后。又复推故不前。以致巴朗逃脱。请将丹巴扎布、在军营正法示众等语。喀尔喀人等、素畏厄鲁特。比年以来。并无军务。朕念伊等俱系蒙古。凡事宽恕。以致喀尔喀等相率玩愒。方今用兵之际。非平时可比。此等违误军机选懦无能之人。若不明正典刑。何以肃军纪而励戎行。丹巴扎布、著照策楞等所请。即在军营正法。将此旨通谕喀尔喀各王公扎萨克台吉官兵等知之。　　

○谕军机大臣等、安徽固镇等四驿马匹疲瘦一案。尤拔世等。不行揭报。若按例处分。原不过降二级调用而止。且系公罪。原可加恩从宽留任。乃尤拔世于事后捐级。以为抵销之地。现经该部查出、议不准抵。该员如此用心取巧。不离内府习气。朕转不为加恩矣。尤拔世已降旨革职留任。著传谕申饬。　　

○又谕、据策楞等奏、七月初八日。阿睦尔撒纳、已进边卡。共兵五千余名。妇女人众、约共二万。请简派大臣、带领蒙古王等、照看办理等语。昨闻阿睦尔撒纳归顺。已特派侍郎玉保、并赏给唐喀禄副都统衔、同往料理伊等游牧事务。俟玉保到时、令同努三、德沁扎布等、悉心经理。阿睦尔撒纳、领兵至五千余名。人口众多。口粮必至不继。著将军营所有牲畜、及归化城运到米石。并军营存贮粮饷内、酌量动用赏给。若必俟奏闻后赏给。恐已缓不济事。策楞等、即晓谕朕嘉惠伊等远方输诚纳款之意。一面给发。一面奏闻。再阿睦尔撒纳等、带来牲畜马匹。自必疲乏。策楞等亦应善为晓谕、令其加意牧放。以备明年进兵之用。其食用所需牲畜。另于军营豫备羊只内给发。亦于军务有益。著将此传谕策楞、舒赫德、公同商酌办理。　　

