<!-- { "loadSidebar": true } -->
○刑部等部、会议各省督抚遵旨议覆、刑部侍郎钟保奏、请清理词讼。力行保甲一摺。先经闽、浙、湖广、川、陕、两广、等省总督。江苏、福建、湖北、河南、山东、山西、陕西、甘肃、四川、广东、广西、等省巡抚。陆续奏到。或申明定例。实力奉行。或诫谕有司、严加整饬。均奉旨允行。云南督抚等议奏、亦系遵照成例办理。均奉旨知道了。应毋庸置议。至直隶总督孙嘉淦议奏、力行保甲一款。请具题盗案。将保甲、牌头、治罪之处声明。审理窃案。亦必根究容留之甲长、牌头、分别惩儆。又据原任湖南巡抚冯光裕议奏、商渔船只。编号给照稽查。遇有藏匿奸匪。请照保甲连坐。又据贵州总督张广泗议奏、黔省零星村寨。请就户口之多寡。联其比伍。各苗寨俱有该管头人。倘敢隐匿匪徒。将该头人惩究各等语。均应如所请。其清理词讼一款。俱未另议条例。毋庸再议。两江总督。安庆、江西、浙江、等省巡抚。议奏意见。与各省督抚、大抵相同。亦毋庸议。从之。　　

○癸卯。上诣长春仙馆。问皇太后安。　　

○工部议覆、盛京工部侍郎伟璱奏、盛京土筑边墙。陆续倒坏六百八十六丈三尺。估需工料银三百九十四两零。请动项兴修。应如所请。从之。　　

○又议覆、前任都统补熙奏、查勘鸿胪寺卿王山。承修绥远城各工。实系草率。应将仓廒官兵房屋等工。勒限百日、令王山赔修。城楼等工。俟来年春融。再令兴修。城墙等项。修城楼时。一并勒限赔修。至扣过平余银两。俱入于销算册内。并未侵蚀入己。应毋庸议。其冒销砖瓦灰觔等项银两。俟赔修工竣。再行核办。应如所请。从之。　　

○甲辰。上奉皇太后还宫。　　

○诣大高殿行礼。　　

○诣皇太后宫问安。　　

○礼部议驳、调任山东巡抚硕色奏、请将先儒孔鲋。从祀文庙。查汉书云。古文尚书。出孔氏壁中。颜师古注曰。家语云。孔腾、字子襄。畏秦法峻急。藏书于旧堂壁中。而汉记尹敏传云。孔鲋所藏。二说不同。未知孰是。则藏书为鲋为腾。未可定。又阙里志、及史记世家。孔鲋初事秦始皇。为文通君。拜少傅。继事陈涉。迁太傅。是其生平约略可见。至所著孔丛子一书。朱子疑为伪作。是此书真赝。亦未可定。从祀钜典。必显有明徵。乃可据为定论。若在疑似之间。宁慎无滥。该抚所奏、应毋庸议。从之。　　

○兵部议覆。原任缓远城将军伊勒慎奏、先经巡察员外郎海常疏请。于绥远城马厂。添派官兵牧放。停止雇觅蒙古。查驻防马匹。夏秋派拨官兵、赴厂牧放。乃分内之事。但兵丁甫来未久。不能深知水草美恶。惟蒙古熟悉。是以上年每佐领轮派兵丁六名。每马一匹。用银一钱。雇觅蒙古牧放。如有倒毙遗失。俱系蒙古赔补。兵丁并无赔累。请俟三年后、兵丁熟悉地方。再行添派。停止雇觅。应如所请。从之。　　

○又议覆、西安将军绰尔多奏、西安马兵七千名。每名养马三匹。因节年带往军营。残伤倒毙。共缺马七千匹。请嗣后令马兵、每名养马二匹。其空缺马匹。于伊等七八月间、预领冬春二季草料银内。每名扣银五两。三年扣银一十五两。作为一匹马价存贮。如应用马时。即行买补。至坐扣银两。查有佐领兼协领之空房数所。请择一所收贮。修理墙壁等项。于生息银内动支。所扣银两。由协领内拣选二员办理。应如所请。从之。　　

○刑部议覆、御史博尔和奏、朝审案件。男犯审完之后。凡有女犯。请就大理寺衙门。公同会审。查朝审犯妇。皆系斩绞重犯。自应与众共知。九卿科道。佥集审讯。未便更张。且大理寺衙门窄小。转恐拥挤不便。请嗣后将女犯另订招册一本。男犯审毕。再将女犯押赴长安门内。照例审勘覆奏、不必杂于男犯之内。从之。　　

○乙巳。遣官祭关帝庙。　　

○户部议覆。广东潮州镇总兵武绳谟奏、营仓贮谷。原以接济兵食。但谷价高昂。不必定在三月。如谷价平减。无庸逐年借给。查出借营仓米石。原议于青黄不接之时借给。衣食充足者。不必概借。从前该督抚以青黄不接。多在三月。遂拘泥定于三月出借。办理原属未协。应令该督转饬各营将弁。如遇青黄不接。应需出借之时。查明酌量借给。不必拘定三月。所借谷石。照例分月扣饷。买补还仓。从之。　　

○江西巡抚岳浚、会同九江关监督唐英奏、凡载运官物差船。给有勘合火牌。例不准揽载货物。但船户人等。日用所需煤米。未便全行禁止。且为数亦属无多。可否准其量带之处。应明定章程。以便遵行等语。下部议。寻议、各省漕船回空。携带粮米。分别地方远近。自二十五石。至四十五石不等。总不过五十石之数。今差船水手人役。不及漕船众多。日用煤米无几。若令其沿途置买。恐停泊稽迟。贻误公事。请嗣后差船、每人日准带米一升。煤一斤。计程若干站。照人口按日核算。该管衙门给与照票。填注明白。经过关口。照依票内数目扣算。如无多带。即查验放行。倘有夹带别项货物。将船户究处。差官指名查参。从之。　　

○是日起。上以祭社稷坛。斋戒三日、　　

○丙午。吏部奏、定例各省理事同知、通判、员缺。系内阁并各部院堂官。于所属小京官笔帖式内。将通晓汉文。并兼通繙译者。保送过部。吏部、会同大学士、各部尚书、公同拣选。照拣选月官之例。考试汉字履历。将试卷进呈。带领引见。奉旨记名者。豫行注册。遇有缺出。将记名注册之员。带领引见补授。俟此项人员挨次用完之时。照例拣选考试。其归化城、张家口、等处边地同知员缺。向俱系理藩院拣选。蒙古司员带领引见。令其管理。届三年照例更换。续经军机大臣议定、归化城、张家口、同知员缺。令各部、理藩院、将满洲蒙古员外郎、主事内。通晓汉文者。各拣选一员。送部引见补授。陆续添设各边口同知。俱照此例办理。查品级考内开。员外郎系从五品。由各部院主事等官。各省理事同知通判升授。是理事同知。与主事原属对品。员外郎系应升之缺。今拣选理事同知。复将员外郎补放。与铨法实多未便。且理事同知。审理旗民互涉事件。止在吏治之谙练。持身之廉谨。即各边蒙古地方。不过须熟悉蒙古字话之员。其余与各省理事同知。原无区别。似应画一办理。请嗣后各边地同知员缺。除员外郎不行补用外。将各部院满洲蒙古主事、小京官、笔帖式。令各衙门拣选通晓汉文。熟习蒙古字话。贤能之员。保送过部。照依各省理事同知之例。会同理藩院、并各部尚书、拣选考试。分别去取。带领引见补授。其边地各通判员缺。除主事不行补用外。止将小京官、笔帖式、一体考取补用。从之。　　

○丁未。太宗文皇帝忌辰。遣官祭昭陵。　　

○户部议覆、甘肃巡抚元展成奏、宁夏府属各仓。存贮无多。请将平凉、庆阳、二府。并秦州所属捐监粮石。酌拨十万石。以备缓急之用。先拨五万石。运贮夏、朔、二县。接济通府。俟秋收之后。再行全数拨运。应如所请。从之。　　

○又议覆。云南总督公庆复奏、省、临、二局。现设炉三十六座。不敷鼓铸。请添设炉十五座。每年可多铸钱六万余串。所需铜铅工料。一切事宜。悉照省、临、二局成规办理。铸出钱文。撘放兵饷。应如所请。从之。　　

○戊申。祭大社、大稷、上亲诣行礼。　　

○诣皇太后宫问安。　　

○谕、闻得居庸关之北关。年久未曾修理。有倾圯残缺之处。此系蒙古来往之路。关系观瞻。可寄信与总督孙嘉淦。令其委员相度估计。应作何修治。酌量办理。　　

○己酉。太祖高皇帝忌辰。遣官祭福陵。　　

○谕曰。鄂容安。著在阿哥师傅处。随福敏行走。　　

○户部议覆、前署四川巡抚方显奏、富顺县灶民。开淘盐井七十三眼。共产盐一百二十五万一千二百斤。配水引二百四张。陆引一百七十张。定地行销。应纳课税。自乾隆五年为始。照例徵收。应如所请。从之。　　

○兵部议、西安将军绰尔多参奏、原任西安将军沁布。任意徇情各款。查沁布擅将额甲钱粮。私给笔帖式。以致额兵空缺。迨奉旨赏给笔帖式养廉。复不将给与额甲彻出。又挑补凉州庄浪披甲。令官员家奴充补。致闲散满洲。不能得缺。徇私违例。应照例革职。至该将军所奏、现在各官家奴充补披甲者。共一百三十八名。理应即行彻出。但此等披甲。支食钱粮有年。若全行革退。伊等人口众多。未免力量不足。请暂令存留。俟有空缺。仍将另户闲散满洲充补。其给与笔帖式等披甲。悉行彻出。于另户闲散满洲人等挑补。应如所请。得旨。沁布著革职。余依议。　　

○庚戌。上诣皇太后宫问安。　　

○遣官祭昭忠祠。　　

○谕曰。湖广总督班第奏称、楚省顽苗不法。现在用兵征剿。七月二十八日、据统领官兵总兵官刘策名、署辰永道马灵阿、文报。闰六月二十一日、攻打岩寨、大寨、长坪寨、二十五日、攻打拦头寨、剿洗焚烧之后。苗人窜匿。官兵遂自长坪拔营。直抵长安业面山梁。顽苗公然拒敌。刘策名等、分兵三路。奋勇争先。不顾矢石。冲锋直入。苗众四散奔逃。遂乘此得胜之兵。长驱直进。攻打盐井口、客寨、龙家溪、三寨。又进至飞毛、竹林、二寨。顽苗不敢拒敌。当将长安之盐井口、客寨、龙家溪、飞毛、竹林、五大寨。及三五家、十数家、无名小寨。悉行焚毁。容再陆续搜箐捕顽。所有得获首级耳记。另行查报外。其楚省造逆之各苗寨。俱已剿尽缘由。理合奏闻等语。楚省顽苗不法。刘策名、马灵阿等。督率官弁兵丁。奋勇争先。不避险阻。攻克苗寨。计日可以竣事。甚属可嘉。刘策名、马灵阿、著交部议叙。其在事有功之官弁兵丁。著总督班第、一一查明。分别等次。交部议叙具奏、　　

○辛亥。万寿节。上诣奉先殿、大高殿、寿皇殿、行礼。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭显佑宫、东岳庙、城隍庙。　　

○诣皇太后宫行礼。　　

○御太和殿。王以下文武各官。进表行庆贺礼。停止筵宴。　　

○谕、今日朕诣皇太后宫。行喜庆礼。瞻仰慈颜。典礼綦重。礼部自当敬谨按时请朕行礼。乃天尚未明。遽行奏请。该部所司何事。于此等大典攸关之处。漫不经心。甚属不合。著将该堂官交部严加议处。　　

