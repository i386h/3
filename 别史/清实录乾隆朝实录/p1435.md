<!-- { "loadSidebar": true } -->
○谕、户部汇奏耗羡银两。内安徽、浙江、山东、四川、陕西、五省所支耗羡。除通融抵补外。尚多支银一万四千四百余两。请行令该督抚、查明承办各官分赔等语。耗羡章程。原因每年动支数目。多寡不同。是以定议五年合计汇办。以示节制。今安徽等五省、除通融抵补外。尚浮支银一万余两。较上届已出范围之内。殊非原定章程本意。但竟照部议。即令追赔。其中因何必需动用款项原由。殊未明晰。著该督抚按年详细核查。据实奏闻。再降谕旨。　　

○又谕、东省乾隆二十、二十一、两年。加赈补给折谷银两。著加恩照该抚所请。一体准其报销。其该省从前十二、十三、两年。例外补给之项。念系因灾赈恤。且事逾十余年。所有原办错误之地方各官。及未经核驳之户部堂司官。均免其分赔议处。　　

○谕军机大臣等、据成衮扎布等奏称、哈萨克使臣等、行至军营。随示以车驾今在京师。非尔等入觐之时。但业已前来。须候请旨到日遵行等语。近因定长等奏、哈萨克人等、由乌里雅苏台前来。已传谕纳旺、令于上元节左右趱到。如不能。即从容行走亦可。若以非时相阻。则岂有令其空回。或令候至次年。抑或此时特为伊等临幸热河之理。若谓伊等未经出痘。则从前亨集噶尔等、尚且奏请来京。此次自当照办。所见殊属拘泥。著遵前旨晓示。或竟告以业经奏请。蒙恩念尔等远来。若不令瞻仰。未免有虚诚意。况从前使臣等、亦未经出痘。尚恳请来京。今时值隆冬。更自无妨。仍计正月十九日以前。能否抵京。酌量办理。　　

○戊寅。谕军机大臣等、据富德奏称、解送马匹牲只。自巴里坤、取道额林哈毕尔噶。经过乌噜木齐、阿勒辉、伊克珠勒都斯、巴哈珠勒都斯、海都河、喀喇诺尔、库库努特岭、至阿克苏。较之现行台路。即无戈壁。且饶水草。但须二月冰雪消化时。方可行走。查珠勒都斯等处。系达什达瓦旧游牧。本年车布登扎布、带回厄鲁特梅楞察罕扣、章京帕克巴达什、诺尔布扎布等三人。熟识路径等语。著传谕官长保、现在派调达什达瓦游牧兵丁。富德尚未知悉。伊等熟识路径者。谅不止此三人。若三人业已在内。自可毋庸置议。即另有别项事故。亦不必定派伊等。或不必过巴里坤。径由阿济必济前往。亦即询问熟识道路之人。伊等此去。由巴里坤行走与否。酌定取道何处。即呈报军机处。以便行文办理马匹牲只之大臣官员。并传谕兆惠、富德、舒赫德等知之。　　

○又谕曰、黄廷桂奏、询问侍卫德尔森保。据称、额林哈毕尔噶一带。水草甚佳。解送阿克苏马匹。应由此路行走。但沿途未免有玛哈沁。西安满洲兵、及达什达瓦厄鲁特等。若令亦由此路。分起护送。更属妥协等语。与富德所奏相符。已传谕官长保、及解送马匹之副都统伊柱、傅景矣。可传谕黄廷桂、俟官长保、将应否仍由巴里坤取道之处。酌定知会后。来年解送马匹牲只。即照此办理起程可也。　　

○又谕曰、舒赫德奏、整顿阿克苏等处兵马。策应兆惠军营。回城阿珲、伯克、及玉素布、丑达等捐助马驼。于本月初四日起程等语。办理殊属妥协。伊等以忠勇之气。激励将士。军威远震。内外合击。倘蒙上天福祐。或可剿贼成功。伫闻捷奏。阿克苏之阿珲、伯克、及玉素布等、捐助马驼。急公可嘉。著俱折价赏给。令永贵办理。又据奏称、闻伯克鄂对、有从和阗城、派马步兵一千名、豫备羊只粮石之信。伊从军以来。诸事奋勉。此次尤徵诚悃。著加恩赏给公品级。兆惠、舒赫德等、即传谕知之。　　

○又谕、现在大兵进剿。需用牛羊。以资军食。著乾清门侍卫巴尔品、郎中富鼐、驰驿前往鄂尔多斯、阿拉善、会同该扎萨克等。于伊等牧群内牛羊。就所有酌量购办。经以官价。迩来牲价稍昂。可量为增给。就近于宁夏库贮银两内支领。所购牛羊、亦著宁夏地方官、送交督臣驻劄处所。转送军营。　　

○是日起。上以岁暮祫祭太庙。斋戒三日。　　

○己卯。谕、近以另记档案开档人等、不能在绿营当差。多有愿为民者。伊等食饷有年。一旦为民。不免有失生计。因令前往广州、补驻防满兵缺额。今闻此项遣往人等、谓将伊等作为裁汰之数。陆续缺出子孙不得挑补。因有不愿前往之意。嗣后二处兵丁缺出。先尽挑补满洲子孙。若不得其人。再将此项遣往人等子孙挑补。　　

○庚辰。以岁暮祫祭。遣官祭太庙中殿、后殿。　　

○谕军机大臣等、据定长奏称、哈萨克阿布赉、遣布噜特昆都浑等十余人。前来贸易。于十二月初四日、至乌噜木齐。已行文舒景阿、照例办理。又收到阿布赉寄努三之书。恳赏贸易人等口粮马匹。遣回游牧等语。哈萨克人等贸易。特为伊等图获利息。情愿前来。惟计物偿值。示以公平。并无另为办理之法。若豫备归途行粮。此端断不可开。著传谕定长等、伊等贸易来人。知努三已离乌噜木齐。或不言及此事。若仍以阿布赉书信为词。舒景阿即晓示云、我办理贸易大臣。因尔等踰期不来。久已回京。理应停止贸易。但商货尚存。念尔等远来。空劳往返。故酌量办理。贸易尚属通融。此外事体。更不敢干与。且贸易人等。非请安进贡可比。从前亦无给与口粮马匹之例。即将伊等遣回。　　

○又谕、据章嘉呼图克图奏称、伍弥泰、官保、二人。争欲带兵。前往阿哩地方。俟霍集占逃至拉达克。即协力擒拏。呼图克图、以藏内人多疑。恐因此妄造语言。于事无益。因而阻止等语。朕前降旨若贼匪霍集占、逃往拉达克等处。即行擒拏解送。原指拉达克而言。其词甚明。此岂伍弥泰、官保等、所能办理。明知不能。故欲前往。特欲使呼图克图阻止。为之转奏。以彰伊等之黾勉。殊属糊涂。且复取巧。呼图克图、阻止伊等甚是。伍弥泰、官保、著传旨严行申饬。　　

○辛巳。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○贝勒品级回部伯克霍集斯之子漠咱帊尔、入觐。上御乾清宫视朝。漠咱帊尔、随班行礼。赐冠服。　　

○谕、据海明、尹继善等奏称、常镇运河应挑工段。一律完竣。而知州李世杰、知县马鹏飞、何廷模、典史白熙等四员、所办工段。倍加奋勉等语。李世杰等、著交部议叙。以示鼓励。　　

○壬午。上诣皇太后宫问安。　　

○御保和殿。筵宴朝正外藩、左翼。阿巴噶亲王品级郡王索诺木喇布坦。科尔沁郡王纳旺喇布坦。公索诺木色楞。诺观达喇。固山额驸索诺木。敖汉郡王垂济喇什。公桑济扎勒。和硕额驸朋苏克喇锡。三等台吉色布腾多尔济。翁牛特贝勒朋苏克。多罗额驸班珠尔。固山额驸车布登。一等台吉诺尔布扎木素。阿巴哈纳尔贝勒达什敏珠尔。喀喇沁贝子瑚图灵阿。贝子品级公敏珠尔喇布坦。公扎拉丰阿。公品级齐齐克。一等塔布囊丹津达尔扎。土默特贝子哈穆噶巴雅斯呼朗图。巴林公额驸德勒克。多罗额驸丹津。乌珠穆沁公敦多布色楞。郭尔罗斯扎萨克台吉阿喇布坦。右翼。科尔沁亲王色布腾巴勒珠尔。固山额驸鄂尔吉纳。古穆。三等台吉色楞丹巴。喀喇沁郡王喇特纳锡第。公温都尔瑚。和硕额驸纳木扎布。青海郡王索诺木丹津。乌珠穆沁贝勒达什衮布。敖汉贝子垂济扎勒。公品级罗布藏锡喇布。固山额驸旺扎勒。喀尔喀固山贝子诺尔布扎布。根扎布多尔济。公扎木禅。一等台吉根扎布多尔济。都巴扎布。和硕特公色布腾。扎萨克台吉特默齐。乌喇特公恭格喇布坦。土默特公喇嘛扎布。绰罗斯公品级罗布扎。翁牛特二等台吉桑济扎布。扎噜特二等台吉朋苏克。回使漠咱帊尔。及大学士内大臣等。召阿巴噶亲王品级郡王索诺木喇布坦。科尔沁郡王纳旺喇布坦。敖汉郡王垂济喇什。翁牛特贝勒朋苏克。喀喇沁贝子瑚图灵阿。土默特贝子哈穆噶巴雅斯呼朗图。喀喇沁贝子品级公敏珠尔喇布坦。公扎拉丰阿。公品级齐齐克。科尔沁亲王色布腾巴勒珠尔。喀喇沁郡王喇特纳锡第。青海郡王索诺木丹津。乌珠穆沁贝勒达什衮布。喀尔喀贝子诺尔布扎布。贝子根扎布多尔济。喀尔喀公扎木禅。和硕特公色布腾。敖汉公品级罗布藏锡喇布等。至御座前。赐酒成礼。　　

○参赞大臣尚书舒赫德奏、十二月初三日。有回人托克托默特、自叶尔羌来投。询据大兵至叶尔羌。布拉呢敦、自喀什噶尔、领马步五千人。霍集占、领马步万人。合围大兵三十余日。因闻喀什噶尔所属英吉沙尔城。忽被布噜特抢掠。二贼猝谋御敌。是日薄暮。将军领兵纵火。夺贼营二。劫杀看守人众过半。二贼相谓。此必将军与布噜特有约。即围守经年。谅难取胜。且力亦不支。莫若议和。因遣所属、及厄鲁特、各一人通信。将军拘留不遣。以矢射书传谕云、尔兄弟果欲纳款。当入觐大皇帝。否则不允。后二贼亦射书。愿送口粮。彻围相见。将军不报。从此俱未交锋。又闻军营脱出之厄鲁特告称、军营掘得米一百六十窖。收马千余匹。驼千余只。布拉呢敦、因喀什噶尔告急。彻回防御。所留仅二百人等语。臣察回人所告属实。尤宜急往策应。现驻阿克苏、及新派官兵。先到者、计二千二百有奇。马一千二百有奇。带领前进。行文续到各队官兵、及富德、阿里衮等、趱行进发。又令总管噶岱默特、及阿克苏阿珲、伯克等。将伊等投诚后、安居乐业情形。及从贼必被剿杀。惟将霍集占等擒献。或自来投顺。可保身家缮写回字文书。晓示沿途回众。谕军机大臣等、舒赫德奏、据来投回人告称、将军兆惠等、攻夺贼人营垒。霍集占等、丧胆求和。兆惠责令输诚入觐。始准纳款等语。举动雄伟。甚属可嘉。著加恩赏给御用朝珠、金黄带、荷包。此带可常时服用。额敏和卓、伯克霍集斯、明瑞、温布、由屯、各赏给大小荷包。道远不能多赍赏物。特派御前侍卫安泰、前往宣慰。并传谕兆惠等、将效力官兵查明。奏请交部议叙。至回人所闻、脱出厄鲁特等传说、军营掘得窖粮之语。或系伊等扬言。或实有其事。亦遇便奏闻。　　

○是月。内务府总管傅岩奏看守南石槽、怀柔县、密云县、罗家桥、要亭、等五处行宫。千总五员。兵二十九名。每月由京中本佐领下、支领钱粮。往返三四日。旷汛误班。嗣后请派千总、赴户部关领。交该总管收贮。按月支放。报可。　　

○署江西巡抚阿思哈奏、通省塘汛。应改移者八处。其六塘、即将本营所管偏僻塘兵改移。其二塘、需兵十名。应于赣标营兵内抽拨。从之。　　

