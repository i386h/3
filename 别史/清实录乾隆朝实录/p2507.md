<!-- { "loadSidebar": true } -->
○又谕、昨据吴虎炳奏、官犯秦廷基、在省寓自缢。署臬司黄邦宁捏报监毙。并移尸入狱一案。实堪骇异。已降旨将黄邦宁革职拏问。解部治罪。并将熊学鹏革职。发往川省、办理军需奏销。令将应赔无著之项。著其赔补矣。所以如此者。实由熊学鹏、始终袒护秦廷基所致。秦廷基授意改供之事。始于粤西。该犯既赴粤东禀求李侍尧。断无不就近先求熊学鹏之理。熊学鹏不即将秦廷基参奏。其徇庇已属显然。及李侍尧秉公劾参。交熊学鹏查审。熊学鹏自不得不按例定拟。岂能因后此之审实。掩其前此之袒庇乎。至秦廷基既已问拟斩候。即应照例收禁。乃熊学鹏自上年十一月审明定案。至本年正月初十日卸事。几及两月。竟听该犯安居省寓。不入囹圄。此非瞻徇情面而何熊学鹏平日系谨慎小心之人。遇事不免过于琐碎。此等非其意想不及者。何竟宽纵至此。殊不类其所为。是秦廷基之得以投缳自毙。实由熊学鹏酿成。即问之熊学鹏。何词尚能抵辩乎。至朕于督抚处分、应行降革者。若事涉因公。无不量予从宽留任。今熊学鹏徇情沽名若此。其罪实由自取。无可复原。是以将伊从重究治。督抚皆朕所委任大臣。冀其整饬吏治。共佐上理。乃前此粤东既有黄仕荣将蔡老三行刑纵放一案。今复有黄邦宁捏报移尸一案。皆从来未有之事。恐外省恶习。类此者正复不少。朕将何以信任用人。返思深用自愧。督抚等亦当引为切戒也。将此再行通谕中外知之。　　

○又谕、从前调派各省官兵。其余丁有脱逃者。缉获之日。令各该督抚、将该犯问拟死罪。牢固监禁。原以军兴之际。余丁虽非正丁。乃敢任意脱逃。不可不严示惩儆。今大功既已告竣。若仍前牢固监禁。该犯等转得坐食囚粮。甚属无谓。著交刑部通查各案。将该犯等、或改发伊犁等处、或发往烟瘴、分别安插。酌量定拟。汇摺具奏。嗣后如有续获者。即照新定之例办理。　　

○谕军机大臣曰、阿桂等奏、查审富德扣罚土兵盐粮银两一案。其不应支领而领。及藉端罚扣、以为弥补赏需。众口如一。实已毫无可疑。是富德冒滥行私。朦混欺诳。其罪已干重辟。至所赏银两绸缎。俱系零星分洒。以为人数众多。难于逐一查讯。而管理赏需之李万年等、坚称并无他故。或因富德尚为参赞大臣。心存顾忌。富德亦未肯遽吐实情。已将富德革职严讯等语。自应如此办理。至所称英泰、于富德冒支滥扣之处。曲为承顺。已属不堪。及讯以富德有无侵渔情弊。一味诿为不知。更为苍滑取巧。并将英泰解任严究等语。英泰竟当革职严讯。已于摺内批示矣。富德将赏需银两绸缎、零星分散。以冀人众难查。此即富德私诈用巧。豫为地步。必有与众人私分之事。而藉赏多恐罹罪为赔补。仍可令众人感激、为之抱屈。其情尤为可恶。此事虚实。止须严究富德。即可令其水落石出。并无庸遍质众人。前据舒赫德、英廉、查富德于上年十月内差家人徐九之子、自军营送银两绸缎等物两车到京。徐九旋于闰十月内、赴涿州置地七八顷等语。地价每顷以二三百金而计。所值亦在二千金内外。昨海兰察自军营赴行在。询以所得盐菜银两。每月不过二十余两。富德同系参赞大臣。其得项相等。即以到军营后两年余所得之银。全数寄回。尚不及千数。安得二千余两之多。且富德家产。向曾查抄。焉能复有蓄积。而军营甫寄银两回家。即置地亩。其情节更属显然。止须问以此项银两。从何而来。谅富德断不能复有支饰。至绸缎等项。皆非参赞分例所应支。更当问富德从何而得。是其侵肥情弊。尤难隐遁。且现已传谕舒赫德、英廉、将富德家人、概行拘拏严讯。自可得其底里。著阿桂等、即将富德切实严审。务得确情。即行定拟具奏。其英泰等、并著一并严审具奏。将此由六百里加紧发往传谕知之。仍著将讯明缘由、迅速覆奏。　　

○以江南江安粮道陶易、为江宁布政使。谕军机大臣曰、江宁布政使员缺紧要。其所属江扬淮徐等府。积欠尤多。若将外省臬司升调。一时难以得力。因思江安粮道陶易、曾任淮安府知府。于该处地方情形。并查办积欠事务。素所熟悉。是以逾格将伊超擢。著传旨询问高晋、朕用此人如何。是否能继闵鹗元、胜江宁布政使繁剧之任。于地方公事、果否有益之处。就伊所见。据实覆奏。　　

○是日、驻跸长庆屯行宫。　　

○己亥。谕军机大臣等、昨已降旨、将李质頴调任广东巡抚。闵鹗元授为安徽巡抚。所遗江宁布政使员缺、已令陶易补授矣。陶易现在江宁。即可就近接任。闵鹗元于交代后、即赴安徽新任。所有安徽应办事宜。闵鹗元向李质頴、面为询问讲论。自可得其大概。此时且不必亟亟请训。其广东巡抚印务、自应李侍尧暂行兼署。李质頴于交印后、亦即前赴广东新任。李侍尧在粤年久。诸事最为熟悉。李质頴到彼。一切俱可随时问之该督而行。李质頴甫自行在召见数次。现在别无可谕。更不必前来请训也。将此由四百里传谕李质頴、闵鹗元、并谕李侍尧知之。　　

○又谕、据图思德奏、车里逃夷刁维屏等、悔罪自归一摺。内称刁维屏弟兄过江、争迎馈食。并公呈乞留仍管夷众等情。可否将刁维屏、刁士宛、暂行羁禁。令其招致刁召厅等各犯。以完尘案等语。车里土司、业经改土归流。添设都司守备。设兵驻守。兼辖十二猛。相安已久。岂可以夷民乞留、即令刁姓复管其众。此与国体有关。但刁维屏兄弟、既已投归。祇可贷其一死。在省城按察司监、牢固监禁。竟当作图思德之意。谕以刁维屏本系内地土司。弃职潜逃。本应立正典刑。以彰国法。念其悔罪投归。姑予网开一面。至刁士宛随从同逃。于法亦难末减。因其被人捆劫。且曾有投河一节。尚可矜原。均从宽免死。在省监禁。此即本部堂仰体大皇帝法外之仁。尔弟兄当倍加感激。如此办理。众夷人闻知。亦必共知感畏。至刁绍文、本系无足重轻之人。无庸缉捕。如彼自行投回。亦可照刁维屏兄弟、一例办理。至其余随逃之众。并可听其自然。其来与不来。皆无关紧要也。将此由五百里谕令知之。　　

○江西巡抚海成覆奏、遵旨查拏滩头司巡检丁楚江、现已通饬勒限严拏务获。得旨、岂有许多日尚不就获之理。汝所办何事。彼曾为官。岂似小民难于访缉乎。　　

○是日、驻跸济宁州行宫。翼日如之。　　

○庚子。协办大学士刑部尚书英廉等、以恭查天坛、地坛、殿宇。无庸兴作覆奏。谕、此奏方是。每年既有秋季拔草之例。自可就便勘验。量加抅抿。况各处渗漏甚微。何至大兴工作。此皆素尔讷、德明、好为矜张。因有前此之奏。坛宇神位。岂宜屡请奉移致滋亵渎。并非靳惜小费也。今既查明实在情形。嗣后即照此敬谨妥办。　　

○谕军机大臣等、户部奏、已故铜山县知县杨大绅、有应追分赔银三千五百余两。据漕运总督咨称、伊子漕标候补千总杨教谷、实无财产可追。请俟该弁补官日、扣俸完缴等情。查杨教谷、尚未补官。若俟补官日坐扣。千总薪俸有限。已难克期扣缴。而伊父杨大绅名下、尚别有兵工二部、行追漫工驿站等银、共四万一千余两。以一千总之薪俸。扣抵四万余两之欠项。清缴无期。除应追漫工驿站等项、应听兵工二部查办外。请将户部应追银两。饬交两江总督、山东巡抚、会同漕运总督、详查核办。使官帑不致无著等因一摺。已依议行矣。杨大绅浮给折赈米价。及核减豆价等项。至三千余两之多。当时各该上司、因何不即核实查办。致令悬宕多年。山东原籍又因何不上紧严追。致令完项无日。可见外省办理承追之案。积疲成习。徒以空文往返。遂使帑项久悬。殊非核实办公之道。除交军机大臣、就近面询杨景素、令其据实覆奏外。并著传谕高晋将此案应追银两。因何疲玩多年。不行实力催追之处。据实明白回奏。　　

○又谕、据署正蓝旗都统弘畅奏、轻车都尉印务章京兼佐领松桂、聘定原任道员礼山之女、现任江苏金坛令缪廷玢之妹为妻。于去年告假、往伊妻兄任所就婚。限内未回。曾由本旗行知兵部转催。至今已逾两月。并无回音等语。旗员告假出京。例有定限。如在外逗留逾期。该地方官、即应查明参奉。催令回旗。况松桂、业经该旗于限内、转行兵部咨催。何以不催松桂速回。又不查明逾限缘由。分别咨旗参奏。此皆外任积习。遇事不肯认真之故。萨载现已升任南河总督。著传谕高晋、即查松桂因何逾限未归。如有别项滋事情节。即一面严参。一面将该员、押解回旗治罪。将此传谕高晋知之。仍即查明覆奏。　　

○又谕、据富纲奏谢获理抚篆恩。并请陛见。同日毕沅亦具摺奏请。并声明俟督臣勒尔谨回任后、再行来京。自应如此。富纲、应候毕沅陛见回陕后。再行起程。赴热河陛见。将此谕令知之。　　

○命户部侍郎和珅、在军机处行走。　　

○辛丑。上奉皇太后登舟。　　

○诣皇太后御舟问安。　　

○谕、淮安、宿迁、两关。短少盈余九万二千五十五两零。经户工二部、议照萨载所查、请令伊龄阿、寅著、按数分赔二摺。交军机大臣查取户工二部、该关历年盈余之数。较雍正十三年多寡若何。逐一详晰核奏。今阅单内所开、各年盈余数目。较雍正十三年、短少者居多。可见历任监督不及从前之妥协。难保无任凭胥役、肆意侵肥。或竟徵多报少。自行染指。俱未可定。若云盈余短少。由于上游各省米豆歉收之故。则自雍正十三年至今。已历四十余年。收成岂皆歉薄。而雍正年间。岂皆丰收乎。前因各关盈余。参差不齐。恐每年逐渐加增。无所底止。曾经降旨、以雍正十三年成数为准。示以折衷之制。俾不致多寡悬殊。其法最为妥善。乃行之未久。部臣复因各关奏报盈余。大概较多于前。奏请仍以上届数目为比较。遂无成式可循。以致递行短少。此则部臣办理之未善也。第历年既久。已往姑免深究。嗣后各关考核。务照雍正十三年之数比较。毋得复事更张。至关税盈余。尚非正额可比。向俱不令著赔。此次淮安、宿迁、两关缺数。虽属过多。朕初意本欲宽免。乃召见监督寅著、询以短少缘由。据称该关四十年分盈余之短少。实因豫东二省、及安徽庐凤等府、豆收歉薄所致。今年各处虽可望丰收。盈余仍恐不能如数。殊属非理。若云秋收丰稔之后。次年仍复短少。设或又遇歉收。更当何如乎。寅著此奏。显系为下年奏报数绌、豫占地步。其言更不足信。朕本欲从宽。因寅著此奏。转不可不示以惩儆。部议令其全数追赔。著加恩免其一半。其余一半、著伊龄阿、寅著、按股分赔。既已示儆。著免其交部议处。　　

