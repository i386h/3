<!-- { "loadSidebar": true } -->
○谕曰、定安亲王永璜之子绵德、著袭封定郡王。和勤亲王永璧之子绵伦、著袭封和郡王　　

○定边右副将军大学士温福等奏、路顶宗碉寨。与沃克什相近。现安大小炮位。尽力轰摧。其兜乌一路。向有日喀尔桥。可通来往。已为贼番拆毁。现令马彪等、伐木搭桥。以次进剿。谕军谕机大臣等、路顶宗地险碉坚。但宜用炮轰击。即费火药稍多。亦不足惜。其兜乌一路。虽马彪等搭桥筑卡。究不若丰昇额、亲身督办。务令兼程速进。方为有益　　

○是日、驻跸南石槽行宫　　

○甲寅。上回銮。奉皇太后居畅春园　　

○诣安佑宫行礼　　

○幸圆明园　　

○谕、昨据周元理奏、请明春巡幸津淀。仰恳敬奉皇太后安舆。周览畿甸。以洽慈欢。并请由赵北口登舟。一路均系水程。较为安适等语。朕俯循舆望。恭请懿旨。仰蒙慈谕。欣悦允行。明岁皇太后自京启銮。由黄新庄、涿州、至紫泉一路。于赵北口登舟。所有应行豫备事宜。各该衙门。照例敬谨豫备　　

○湖南巡抚梁国治奏、常宁县属大腴山、白泥塘等处。铜铅矿厂。砂苗已尽。难以开采。应请封闭。从之　　

○乙卯。上诣畅春园。问皇太后安　　

○署云贵总督彰宝奏、黔省各标营千把外委。前因派赴滇省军营。存营者少。节次请设额外外委一百四十九员。以供差遣。后因军营各弁回营。裁存五十九。现又派赴川省军营。请添设三十一。连前未裁者、共九十员。一切巡防。庶敷派拨。俟出师各弁凯旋再裁。得旨、如所请行　　

○丙辰。山西巡抚三宝奏、晋省南路军站二十三驿。节经奏准、每正腰站。派把总外委二。专司驰递。又每四站。派千总一。共六员。专司登记催趱。查报摺、系文职驿递簿内登载。至催趱、各站相距甚遥。该弁亦鞭长莫及。且千把官职相等。请将此冗设之千总六员彻回。所有登记催趱。饬管驿之府厅州县。并沿途副、参、游、都、就近管理。得旨、如所议行　　

○丁巳。遣官祭历代帝王庙　　

○遣官祭都城隍之神　　

○谕曰、御史胡翘元条奏、幕友积弊一摺。所奏甚是。各省幕宾。占据省会。联络声气。招揽事权。恶习相沿。不可枚举。朕素所深悉。屡经降旨饬禁。并于召见督抚大吏时。面加训谕。而锢弊总未能尽除。至近日如云南藩署之叶木果、更属积蠹之尤。深为可恶。夫以劣幕久占一署。情伪愈熟。舞弊愈工。常言官更而吏不易。足为政治之害。书吏且然。何况更加一幕客乎。若以督抚大吏。一经迁调。而前任之幕。复留于后任。其事权之重。岂不较本官更甚耶。且国家之所藉以办事者。原任督抚大吏。幕客不过取资驱策。为大吏者。自应顾名思义。驾驭防闲。以期力挽陋习。乃无识者或云。主宾投契。办事熟谙。难以骤易生手。曾不思前幕即称得力。既已用之数年。何妨留心物色一明慎之人。豫行随同学习。以为将来更换之地。倘谓此官此任。非此幕不足以襄事。设使其人自遇衰病物故。又安得不另为延致耶。此皆劣幕持此诡说。以动大吏。自为树党盘踞之计。而大吏不加深察。遂至为其所愚耳。不可不明立例禁。以示创惩。所有胡翘元所请、外省各衙门幕友、在所辖地方、及五百里以内者、不得延请、并在幕已逾五年者、均令更换、两条。应作何明晰定例之处。著该部详议具奏。至摺内所称、年终将幕友分别示惩奖赏。送部考核一条。事不可行。在劣幕遇有弊款发觉。于律本应尽法处治。其中果有佐理尽心、人才出色者。原许该督抚等、酌量荐举。久经著有明条。若另立一惩奖之条。是转假之权而令其掣肘也。胡翘元摺并发。寻奏、嗣后督抚司道及州县等。除籍隶本省幕友。无论远近、概不得延请外。其流寓、及有家属住该省者。距所辖地方。在五百里内。照官员回避例。亦不得延请。督抚幕友。随时报部。司道及州县。详开履历住址。申报督抚咨部。督抚藩臬迁调。前任之幕。不得留于后任。其在幕五年者。即行更换。如违例延请、及逾限不更换者。本官照隐匿不报例。降二级留任。幕友即行斥逐。并请饬督抚藩臬。首禁本署幕友出入、与在外闲住、及属员之幕交接。联络声气。道府以下。该管上司稽察。得旨、依议。著该督抚于每年年终汇奏一次。并著军机大臣、于奏到时。详悉查覆具奏。如有不遵例禁。视为具文。仍蹈前此陋习者。即行据实参奏　　

○谕军机大臣等、据萨载奏、江苏省秋禾收成。俱实有十分。及检阅粮价单。则于徐州府属下。注有价贵字样。其余各府。亦俱系价中。殊不可解。今年江苏丰稔倍常。米粮必甚饶裕。价值自应平减。何以徐州时价尚贵。而各府亦仍属中平。十分丰收之年。不应如此。自来从无十二分收成之事。然必如何方能米谷价平乎。若非粮价单不足为凭。即系收成分数。未必尽实。著传谕萨载、即行查明据实覆奏。寻奏、奉谕转饬确查。据江宁、苏州、两藩司覆称、开报粮价。系将上中糙三色米价。折中计算。价在二两外者。注价贵。一两五六钱。注价中。一两二三钱。注价平。近年各项粮价平减。惟大米价。尚在一两五六钱以上。是以江苏等属。概注价中。至徐州府属、种稻甚少。大米由豫省、及扬属贩往。脚价较重。现二两至二两七钱不等。故注价贵。其实本处所产杂粮。俱属平减。得旨、因徐绩奏米粮价。所降谕旨甚明。足见汝等依样画葫芦。无一实心任事者。亦不止此一事也　　

○戊午。上诣畅春园、问皇太后安　　

○诣大高殿、寿皇殿行礼　　

○还宫　　

○谕军机大臣等、昨据秦璜奏、恒泰谎报买马六十四匹。共用银一千一百五十二两。将余剩银三百一十七两零。分给各旗。以抵私行补买倒毙马价之用一摺。同日又据恒泰奏、将军秦璜、到任后。常唤优人进署作乐。擅用公项租银。及挑官放缺。多系夤缘贿买。并霸占家人之妇为妻。又于无名揭帖内。有干连将军户房情事。并未查办各款。将军副都统同城办事。彼此互相讦奏。其是非曲直。自应确切查审。阅秦璜所奏、恒泰买补马价之事。即果属实。亦系各省营伍中。寻常通融办理之事。其所余银两。又系分给旗人。并未入已。恒泰初无不合之处。至恒泰所奏各款。其中如占家人他思哈之妻王氏一款。传询该旗佐领。据称、秦璜典买他思哈、并妻王氏为奴。后在新疆。将他思哈充发。因收王氏为妾等语。是此款已属有因。即妾亦无乘用八轿。骇人观听之理。其为靦颜冒作正妻。更无疑义。至擅用租银。及挑官放兵。夤缘滋弊。并于无名揭帖。未经查办。于政事官方。尤有关系。不可不彻底根究。又令军机大臣、传问两处进摺之人。因秦璜恐恒泰将发其事。先行具摺参奏、为先发制人之计。及闻恒泰已经发摺。复遣人由陆路催追。而恒泰之人。中途遇见。亦复加趱前进。是以同日并到。其家人之妇。八轿入署。与生日庆会等情。据秦璜赍摺人。亦称皆所目见则此外各款。尤不难逐条质问。情形毕露。秦璜、恒泰、并著解任。交与李侍尧、德保、将摺内各款。秉公查审。毋得稍有瞻顾隐饰。其将军印务。即著李侍尧暂行兼摄。将此由五百里传谕知之。原摺并钞寄阅看。若审明恒泰无罪。即予开复　　

○己未。孝慈高皇后忌辰。遣官祭福陵　　

○谕、向来旗下家奴。有酗酒行凶者。一经本主报明该旗。即行送部发遣。其妻室有年老残废。及不愿随带者。俱不同发。定例未为周密。如近日秦璜、即有将发遣家奴之妻。留占为妾之事。不可不另定章程。以防流弊。盖家奴犯法。其妻亦属有罪之人。自当一体发遣。但此等犯罪旗奴妻室。自不值官为资送。若其中果有实在不能随带者。或令于亲属依栖。或听本妇另嫁。自不便仍留服役。以杜嫌疑。嗣后该部旗、遇有发遣家奴之案。俱照此办理。著为例　　

○是日起。上以孟冬享太庙。斋戒三日　　

○庚申。谕、据文绶奏、夔州府李复发、染患腿疾。动履维艰。呈请解任调理一摺。向来道府大员。因病呈请解任者。经部议以应否回籍调理请旨。朕多准其回籍。以该员抱疾辞官。非必遽有规避事情也。现在川省。正值办理军务。夔州虽地属川东。该员亦未经派委承办。但同为总督属员。焉知将来不可续行调派。则该员告病之请。谓非豫留地步。冀图诿卸。谁其信之。李复发、著解任开缺。仍留川省。俟军务告竣后。该督再行请旨。所有夔州府知府员缺。著德克进布补授　　

○谕军机大臣等、前据彰宝、将孟矣等解京。令军机大臣询问。将得鲁蕴既称纳贡还人。遣其进关禀恳。并自定日期。何以忽无信息。再四研诘。即该匪等、亦称不能揣其何故。因询之孟矣、能写缅字。即告以寄信大略。令其寄信得鲁蕴。并令通习缅字之人。译出呈览。著寄交彰宝、即觅关外□

□罢夷。持至老官屯。交付得鲁蕴。并告以此系孟矣等恳求大人们转寄之信。可即索其回信。寄回关内。所有译出孟矣缅字原稿。并寄彰宝阅看　　

○参赞大臣署四川提督阿桂奏、小金川头人萨斯嘉、与通事拉旺、并贼番等喊求投禀。臣等译看。仍以沃克什咒伊父子报仇为词。狂悖可恨。讯据该番等供、现收稞麦。仅支两三月粮。且番众七八千。死亡过半。自属实情。此时僧格桑、虽将沃克什退还。见西路兵、尚无歇手之势。因复遣人来南路。藉以窥探军情。如稍优容。贼酋必更诳番人。嗾使死守。而巴旺、布拉克底、各土司。或疑仍复纳降。转多观望。因将萨斯嘉、拉旺、解京。余番解省。绝其回谕。以固众心。再探前敌东山梁。贼番卡栅。靠山临河。占尽地势。惟西山脚壁立水中。若得皮船百十。夜中泝流可登。现在趱造。俟滇兵全到。一面从甲尔木冲压。一面乘夜渡河进攻。谕军机大臣等、阿桂奏、贼番投禀一节。所办俱是。萨斯嘉、拉旺、二犯。已经解京。应知会沿途小心管押。余如桑哈尔、拉布克、格宗、阿台、四犯。供词较多。著一并解京备讯。至此时续调滇楚官兵。俱应陆续到营。今日据刘秉恬奏、达乌军营。及绰斯甲布等处军粮。现在源源接济。是兵粮均已应手。现今僧格桑、退守路顶宗。境地愈蹙。人民乏食。正当乘此机会。两路夹攻。则甲尔木一路之兵。此时更不宜再缓。著传谕阿桂上紧筹办。朕惟伫盼捷音也　　

○升任浙江巡抚富勒浑疏报、乾隆三十六年分、瑞安县双穗场、新涨草涂三百二十七亩。请即抵该场无著坍课。从之　　

○旌表守正捐躯之直隶蔚守民黄尔俊妻张氏　　

○辛酉。孝敬宪皇后忌辰。遣官祭泰陵　　

