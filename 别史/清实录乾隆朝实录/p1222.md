<!-- { "loadSidebar": true } -->
○谕、浙省杭、嘉、湖、等府。所属州县。今年秋雨过多。亦间有偏灾之处。已经屡降谕旨。令该督抚等善为抚绥。并截留漕粮以资赈恤。但田禾伤于雨水。米色颗粒。自必稍减。若徵收之际。仍照例责以乾圆洁净。小民未免艰于输纳。所有该省应行起运漕粮。不论红白籼粳。亦俱著准其一体收兑。以示体恤。该部即遵谕行。　　

○谕军机大臣等、哈达哈等奏、玛木特之收楞额讷默库。自伊犁脱出。告称班第、萨喇勒等、从哈什带兵前来。玛木特亦由闼勒奇岭前来。随派识路之人。从哈布塔克、拜达克、往会玛木特。并行文西路等语。哈达哈等、所办甚是。讷默库等、既识路径。即在前队、作向导行走。但询得阿睦尔撒纳、现将噶勒杂特人等迁往伊犁。则北路进兵。必无踪迹。且班第等既出西路。自当由额林哈毕尔噶进兵。噶勒藏多尔济等游牧。俱在此一带。亦可以接济兵力。朕意哈达哈等、即将现有兵丁。与噶勒藏多尔济等。由哈布塔克、拜达克前往。会同西路。以壮军威。方为有益。著传谕达勒当阿、哈达哈等。如噶勒藏多尔济、尚未前往西路。伊等会同商议。可否由阿济必济前往。如属不便。毋庸拘泥。若已经起程。即询问识路之人。一面带兵前行。一面送信与噶勒藏多尔济。于中途会合进剿。其北路虽不需多兵。可否约留千人。交与阿兰泰、舒赫德、于边卡附近驻守。伊等其悉心商议。即行奏闻。　　

○又谕曰、哈达哈等奏、现在乌里雅苏台存贮米石。及今岁可以运到米石。共十二万有余。足支官兵五六年之用等语。此奏惟计算给发官兵数目。其接济厄鲁特等口粮。并未筹及。著交达勒当阿、哈达哈等。于现在米石内、除应给官兵数目外。计一年之内、应支给厄鲁特等口粮。需用若干。即以今年成数为准。通盘筹画。再行具奏。并传谕山西巡抚恒文等、于今年采买米石数目。减半豫备。俟明年陆续运至军营。此项虽非急需。亦不得过于迟滞。　　

○辛酉。上诣皇太后宫问安。　　

○幸圆明园。　　

○谕军机大臣等、策楞奏称、据达什达瓦属人索诺木。从伊犁脱出。告知将军班第等陷贼之信。现在达什达瓦之妻。率其游牧前来等语。此信属实。必须会合兵力。大为办理。昨降旨令达勒当阿等、同噶勒藏多尔济。带兵前往西路。会同进剿。伊等谅已前进。今闻阿巴噶斯、哈丹等兵败后。潜匿山中。策楞即带兵与诺尔布琳沁相见。若其力可用。即会兵速进。如少觉单弱。则据守要害之地。俟达勒当阿等到日。整饬兵力。严行剿捕。已谕总督方观承等。催趱马驼。解赴军营应用。将来自必陆续得信。策楞惟相机乘势。勿以退诿。亦勿致冒昧前进。方为妥协。但此系索诺木一人之言。达什达瓦之妻。及军营侍卫满楚等。尚未抵营。或系逆贼造言惑听。亦未可定。策楞尤宜加意侦探。达什达瓦家口若至军营。即令在巴里坤居住。令和起照管。其派出达什达瓦兵丁。随营进剿。存留宁夏、庄浪、兵丁驻防各事宜。俱照所奏行。派出兵丁。照现在进兵例。赏给整装银两外。仍每名赏银三两。并派散秩大臣阿雅勒虎。拣选可用宰桑数员。在军营效力行走。至索诺木所称。八月内敦多克曼集、巴朗图布慎、会同喇嘛回人等作乱。班第、鄂容安、被陷。而萨喇勒带兵百人。为乌噜特宰桑纳亲哈什哈之子、锡克锡尔格所困。又伊犁之喇嘛等。传书达什达瓦游牧。阻其迁移各情节。俱属可恶。策楞等进剿时。务将此项贼人。临阵斩获。或擒拏解京治罪。勿使漏网。看来助恶者亦不过数人。未必全行煽乱。著派侍卫满楚。及陆续投来人内。令其前赴伊犁。晓谕众厄鲁特。宽其胁从。劝以反正。有能擒贼自效者。必格外加恩。倘阿睦尔撒纳、已在伊犁。即不必宣示。惟整兵进剿。速行擒捕。以昭国法。现在既有此信。则从前发回班第等奏匣、及节次谕旨。不必久候。著扎拉丰阿、策楞、即行阅看。相其缓急。次第办理。策楞此次办事。颇知奋勉。著加恩授为参赞大臣。给与副都统职衔。扎拉丰阿未到时。仍署理将军事务。并著传谕扎拉丰阿知之。　　

○又谕、据策楞奏、从伊犁脱出之达什达瓦属人索诺木。来告将军班第等陷贼之信。著将原奏。及朕谕旨。录寄达勒当阿、哈达哈等阅看。从前北路进兵。因未得伊犁信息。且传闻阿睦尔撒纳、尚在铿格尔等处居住。今既得此信。且闻噶勒杂特人等。俱为逆贼带往伊犁。自当于西路进剿。著达勒当阿、哈达哈等。遵朕昨降谕旨。与西路会合。由额林哈毕尔噶进剿。至噶勒藏多尔济。入觐遣回。赏赐颇多。沿途必须防护。伊等或带兵同行。或派兵千名。交富德带领前行。如噶勒藏多尔济。业经起程。伊等即带兵随后速进。方为妥协。　　

○又谕、西路大兵。现议进剿阿睦尔撒纳。军行马匹最要。已节次传谕该督抚等。速为购买。虽据吴达善奏派甘省营马二万匹。但不妨宽裕筹办。若拘泥原数。恐临期转不敷用。著再传谕方观承等。速于西安等处。凡有产马地方。多为购买。分起解巴里坤军营。其有膘分稍次。及此次拣剩收槽马匹。均须作速餧养。务令壮健。以收实用。至粮饷茶觔。亦须宽裕筹备。酌量驼装车运。陆续解送巴里坤。听候拨用。　　

○又谕、现在大兵进剿阿睦尔撒纳。需用马驼。去年虽在青海采买。为数无多。著传谕西宁副都统德尔素。速往青海扎萨克游牧。会同郡王索诺木丹津盟长等。于各旗酌量采买。即派伊等所属官兵酌量由青海至巴里坤程途。赏给路费。护送前往交与西路军营。听候调拨。其需用价银。即向西宁地方官支给。务期多方购买。速为驰送毋得因循推诿。　　

○以革职京口将军赏给千总衔赵宏恩、为镶红旗汉军副都统。　　

○癸亥。谕江省淮、扬、各属。秋潦成灾。前已降旨截留湖广漕粮二十万石。运往备用。今据陈宏谋、奏动湖南溢额仓谷二十万石。碾米十万石。运至江南接济平粜等语。灾地米粮。多多益善。碾运仓谷。以资平粜。既不致市侩居奇。而于民食更为有益。陈宏谋所办甚属妥协。著照所请速行　　

○谕军机大臣等、昨据策楞奏、从伊犁脱出之索诺木。告知班第等陷贼之信。朕心深为悯恻。已传谕策楞。令其派侍卫满楚等前往侦探。并著从优赏赉。期速得班第等实在情形。盖进剿乌合之众。原属无难。惟班第、萨喇勒、鄂容安、因国事为贼所困。每一思之。不胜愤懑。亦未知虚实。著扎拉丰阿、玉保、策楞等。设法通信。传谕班第等。以朕初意准噶尔危乱之余。甫经安定。若屯驻大兵。恐多惊扰。是以但命伊等驻劄办事。兵少力弱。为贼所困。非失守封疆可比。伊等或相机脱出。或忍死以待大兵。方为大臣举止。若谓事势至此。惟以一身殉之。则所见反小矣。鄂容安素称读书人。汉苏武为匈奴拘系十九年。全节而归。阿睦尔撒纳、固不足比匈奴。我大清又岂汉时可及。自当爱惜此身。以图后效。恐伊等以失守罹罪。不识大义。遽尔轻生。夫为人臣子。若君父欲加之罪。亦惟顺受。岂可豫料。而以一死为贤于生。于心安乎。朕今大兴师旅。陆续进发。务期进剿逆贼。扎拉丰阿等。务体朕悯恻伊等之心。即会合各路大兵。竭力剿捕。俾逆恶知所惩创。扎拉丰阿系蒙古人恐于助逆喇嘛。有意宽假。即玉保、策楞亦稍存招抚之见俱断不可行。惟鄂勒哲依哈萨克锡喇、因入觐前来。其属人或被胁从尚可询问伊等。分别剿抚。其余俱不得稍存姑息。致反覆叛乱。无所底止。　　

○旌表守正捐躯之安徽怀远县民蒲韬妻方氏。　　

○甲子。上诣皇太后宫问安。　　

○还宫。　　

○参赞大臣策楞奏、诺尔布琳沁、遣宰桑诺尔布齐木布来告。击败阿巴噶斯、哈丹后。欲即进剿。因塔本集赛与之合。且业克明安台吉察衮、德济特、俱同党据险。恐其夹攻。暂移都尔博勒津游牧。阿巴噶斯等。现于图古哩克等处拒守。又扎那噶尔布属人济尔噶勒、拏获克什木等、遣往额林哈毕尔噶送信之台吉纳旺。解送前来。询称八月二十三日。宰桑克什木。抢台站。二十四日。将军大臣等。带兵向崆吉斯行走。二十九日。克什木、敦多克曼集、乌克图、图布慎、巴朗、及喇嘛回人等。前至乌兰库图勒围住将军大臣。班将军、鄂参赞俱自尽。萨将军、带达什达瓦兵百人脱出。后闻为锡克锡尔格所获。送往伊犁。又称、哈丹带兵至乌陇古。寻阿睦尔撒纳并无踪迹等语。伏思纳旺所供。恐系扬言煽惑。自应带兵速进。拟即日往会诺尔布琳沁。共商进剿。谕军机大臣等、策楞奏、擒获台吉纳旺。所供伊犁情形。并轻骑往会诺尔布琳沁。商议进剿。所办俱合机宜。策楞会同诺尔布琳沁时。即将阿巴噶斯、哈丹、游牧。奋勇剿捕。其牲只分给兵丁。老弱赏给诺尔布琳沁。此际更宜侦探。阿睦尔撒纳、如前至伊犁。策楞等即拒守要害。候北路大兵。与噶勒藏多尔济到时。并力进剿。若逆贼尚无踪迹。策楞等即整顿兵力。直抵伊犁。剿捕贼党。然亦须量力前进。不可轻忽。前因未得伊犁信息。因令扎拉丰阿。暂驻额林哈毕尔噶。今事势如此。扎拉丰阿、自应同哈达哈、策楞、玉保等前进。其安抚游牧、办理台站各事宜。著达勒当阿、雅尔哈善、带兵继进。以作声援。富德仍遵前旨。巡查台站。策楞并传谕诺尔布琳沁。伊少年奋勉。朕甚嘉悦。已封为郡王。此次进剿有功。必加重赏。扎那噶尔布。亦知奋勉。著封为贝勒。赐双眼翎。擒获纳旺之济尔噶勒。赏给孔雀翎。并银五十两。嗣后有应行加赏者。策楞即酌量赏给。策楞自知前谴。勇往任事。著给与都统职衔。仍以参赞大臣行走。并传谕扎拉丰阿知之。　　

○又谕、昨玉保奏中途出痘之宰桑哈萨克锡喇、吞图布等。留于台站照看。仍带鄂勒哲依等起程。今至努空西喇台站。鄂勒哲依、鄂哲特、亦皆出痘。玉保先行。留乌勒登在途照看等语。闻伊等痘疹轻稀。自易痊好。且嗣后来京。更无他虑。益觉可喜。著加恩赏给鄂勒哲依、哈萨克锡喇、骑都尉世职。恩克博罗特、吞图布、鄂哲特、云骑尉世职。听伊等指出子弟承袭。此际须宽心调养。俟全愈后从容行走。勿稍勉强。乌勒登善为照看。颇知悔过奋勉。著授为头等侍卫。仍将各宰桑等身体平复日期。速为奏闻。　　

