<!-- { "loadSidebar": true } -->
○又谕、策楞、舒赫德、俱系身受重恩之人。乃自到军营以来。畏懦退缩。办事乖谬。朕原降谕旨、令班第取具伊二人供词。奏到日再行治罪。今览班第奏摺、伊二人自认重罪。俯首无辞。若论军法。当即在军营正法示众。但朕念其平日差遣奋勉。在内廷行走有年。著格外施恩、免其正法。仍留军前效力赎罪。至于明岁大兵进征之时。策楞、舒赫德、俱不必同往。所有粮饷事务。著派永贵、温福、随同办理。　　

○以收服乌梁海功。加贝勒青滚杂卜郡王衔。公车布登扎布贝子衔。　　

○调河南河北道胡振组、来京引见。　　

○甲申。冬至。祀天于圜丘、上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○诣皇太后宫问安。　　

○幸圆明园。　　

○乙酉。上启銮。幸避暑山庄。　　

○是日、驻跸密云县行宫。　　

○丙戌。驻跸常山峪行宫。　　

○丁亥。辉特台吉阿睦尔撒纳、杜尔伯特台吉讷默库等、率众于广仁岭。恭迎圣驾。是日、卤簿全设。上至避暑山庄驻跸。至甲午皆如之。　　

○御。行殿。召见辉特台吉阿睦尔撒纳等。赐宴赏赉有差。　　

○戊子。圣祖仁皇帝忌辰。遣官祭景陵。　　

○加辉特台吉阿睦尔撒纳等封号。谕大学士等、辉特台吉阿睦尔撒纳、杜尔伯特台吉讷默库、和硕特台吉班珠尔等、皆准噶尔渠帅。向慕德化。率领二万余众。倾心来归。甚属可嘉。应施恩赏给封号。以示怀柔至意。阿睦尔撒纳、封为亲王。讷默库、班珠尔、封为郡王。杜尔伯特台吉刚多尔济、巴图博罗特、辉特台吉扎木参、齐木库尔、封为贝勒。杜尔伯特台吉布图克森、额尔德尼、罗垒云端、辉特台吉德济特、普尔普、克什克、封为贝子。辉特台吉根敦扎布、固木扎布、杜尔伯特台吉布颜特古斯、孟克博罗特、和硕特台吉纳噶察、封为公。杜尔伯特台吉乌巴什、伯勒克、辉特台吉伊什、克什克特、封为头等台吉。均授为扎萨克。管辖所部人户。其如何编次旗分佐领。补授官职之处。著该部照例办理。阿睦尔撒纳等、受朕恩育。务将各该属人等、慎加约束教养。勉供厥职。安分谋生。尔等果能仰副朕心。遵循训旨。则永沐朕恩于无既矣。慎之。毋怠。　　

○又谕、朕前因郡王讷默库、原系杜尔伯特台吉。曾降旨令附入该部落、与王车凌、车凌乌巴什等同居。但地方人众。若不分设盟长。势难统辖。所有杜尔伯特赛音济雅哈图部落。著亲王车凌、为左翼盟长。贝勒色布腾、为副盟长。贝勒车凌孟克、为协理盟长。郡王车凌乌巴什、为右翼盟长。郡王讷默库、为副盟长。均令各辖所属。　　

○又谕、舒赫德、毋庸照料阿睦尔撒纳等游牧。著唐喀禄专行照料。舒赫德、即同永贵、温福、办理粮饷事务。　　

○以辉特亲王阿睦尔撒纳、为北路参赞大臣。社尔伯特郡王讷默库、为西路参赞大臣。　　

○己丑。上御行殿。辉特亲王阿睦尔撒纳等、率众行谢恩礼。是日、设卤簿。鸣鞭。奏乐。如大朝仪。　　

○赐阿睦尔撒纳等宴。　　

○新降厄鲁特台吉阿布达什、请在军前效力。允之。　　

○谕曰、刘统勋奏称、官兵奉派出征。其本任养廉。本兵月饷。例应照旧支领。请将陕甘出征满汉官兵。明年秋季应得养廉月饷。移于夏季起程之前支领等语。著照所请、陕甘二省出征官兵。明年秋季应得养廉月饷。俱准其移于夏季起程之前支领。以裕戎行。　　

○又谕曰、班第等收取乌梁海。将曾经效力蒙古王公大臣官兵。查奏前来。班第、萨喇勒等、此次收取乌梁海。实心奋勉。朕已加恩将班第。萨喇勒、俱赏子爵。补授领侍卫内大臣。并赏给青滚杂卜郡王衔。车布登扎布贝子衔。其郡王班珠尔等、俱恩赏缎银外。今加恩贝子车木楚克扎布、赏给贝勒衔。总管阿敏道、赏给副都统衔。努三、乌勒登、公恭格敦丹、巴图孟克、扎萨克台吉三都布多尔济、协理台吉沙克都尔扎布等、俱交该部议叙具奏。再曾经效力台吉侍卫官兵人等恩赏之处。班第仍照近降谕旨遵行办理。　　

○谕军机大臣等、班第等奏、据接取通玛木特眷口之巴颜岱回称、前至包沁游牧厂所。俱已逃窜。通玛木特眷口。现在额尔齐斯地方暂住。俟包沁人等逃窜后。始行前来等语。著通玛木特、自往接取眷口。并寄知班第等、如欲带库克新玛木特四五十人前往。或带察哈尔兵。均无不可。著派厄鲁特侍卫二三员。帮同接取。并令通玛木特、沿途遇有准夷人等。告知乌梁海扎哈沁人众。现蒙大皇帝施恩收纳。牲畜物件。丝毫不取。仍旧安插本处。尔等如肯投诚。亦照伊等例、得受重恩。倘有投诚者。即令通玛木特、与伊眷口一同前来。如通玛木特尚有踌躇。亦毋庸遣往。仍令同库克新玛木特来京。再此事曾交军机大臣等、询问阿睦尔撒纳。据称、大皇帝如此体恤办理。谅彼处闻知。自必向化。著一并寄知班第等、仍速行覆奏。　　

○又谕、据杨应琚、鹤年、所奏、咈＜口兰＞哂国夷目口

□时口□雷呧。枪伤＜口英＞咭唎国水手喳口□治啵啷身死一案。外洋夷人。互相争竞。自戕同类。不必以内地律法绳之。所有口□时口□雷呧一犯。著交该夷船带回咈＜口兰＞哂国。并将按律应拟绞抵之处。行知该夷酋。令其自行处治。该督抚仍严切晓谕各国夷船。嗣后毋再逞凶滋事。并不时委员弹压。俾其各知畏法。安分贸易可也。　　

○广西提督史宏蕴奏、前经湖北巡抚张若震奏请、各营兵入伍、及拔补千把。取原籍印甘各结一摺。经部议准在案。查籍贯有远近。即行查有难易。且文移往返纷繁。请嗣后募兵、仍照旧例。止令开报实在姓名年貌籍贯。取具保结存案外。至拔补外委。实营员进身之阶。应无论本省外省之人。必取原籍印甘各结。以备稽查。得旨、著照所请行。　　

○庚寅。上御万树园幄次。赐亲王阿睦尔撒纳等宴。豫宴宗室王公、蒙古王公台吉、暨文武大臣等、各赐表里有差。　　

○谕军机大臣等、前降旨赏给车凌、阿睦尔撒纳等、上三旗旗色纛帜。但据阿睦尔撒纳等、俱称所用旧纛。每到准噶尔地方。彼处人众。易于识认。投降甚便等语。明年进兵时。著仍用伊等旧纛。如有损坏。著班第等、修补发给。其前赏给旗纛。著暂行收贮。俟有应用之处再行取用。班第即遵旨办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十六


大清高宗法天隆运至诚先觉体元立极敷文奋武孝慈神圣纯皇帝实录卷之四百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十一月。辛卯。赐辉特亲王阿睦尔撒纳等宴。至甲午皆如之。　　

○谕军机大臣等、据班第奏、收服扎哈沁人内、查出随同巴朗潜逃之沙拜等二十五名。已咨送纳木扎勒、令同车凌等查明办理。沙拜等既已投诚。又同巴朗潜逃。情殊可恶。亦不必查问。即著押解来京。发往广东、福建、炎热地方安插。　　

○又谕、明年进兵时。西北两路。最关紧要。萨喇勒感激朕恩。办理诸务。甚属奋勉。且于西路情形。尤为熟悉。是以派在西路军营。帮永常办事。但不晓清汉语言。而永常亦不谙蒙古语。商议事务。两意不能曲达。额琳沁多尔济、自到军营。一切事宜。亦甚勇往。拟即授为西路参赞大臣。可寄信班第、传谕额琳沁多尔济、令回伊游牧。暂行休息。治装豫备。　　

○又谕、据班第等奏、扎哈沁人众。俱系军威收服。若将伊等迁移内地。令在扎布堪、库克岭等处安插。似属妥协。其所出得木齐收楞额之缺。请以玛木特保荐之人补授。令齐齐克诺尔驻防兵丁。在库布克尔等处驻防。就近照料。令努三带兵二千名。驻劄库布克尔地方。令乌勒登等带兵一千名。驻劄萨尔托罗该地方等语。今欲将扎哈沁人众内徙者。必系乌勒登、努三、意见。且努三因奉派照管此项人众。愈为过虑所。何也。今若恐哈萨克锡喇领兵前来。此时正值严冬。马匹疲瘦之际。彼如能来。则我亦早进兵往擒巴朗。况扎哈沁人众。如不可安置斋拉罕地方。则萨喇勒在彼时。果已筹算及此乎。今努三等称、与班珠尔、齐木库尔、已公同商议。是伊与伊等索取凭据矣。班珠尔、齐木库尔、俱系新降之人。伊等焉肯不计出万全。但此次办理准夷。虽应特重。然小心过甚。反恐于事有误。著寄信班第、此次扎哈沁人众。既已迁移内地。著照伊等所奏行。明年大兵进时。祗宜揆之机宜。不可诸事过虑。著令伊等知之。再前曾降旨、遣通玛木特接伊眷口。并寄信令班第询问。今虽将伊等内徙。班第仍应问明通玛木特。再行遣往。伊如去而复来。则我可知其心。即或不来。止少一人耳。于我何损。著寄与班第、即令照此办理。　　

○户部议覆、黑龙江将军达勒当阿等覆奏、齐齐哈尔等处。本年被水。将八旗水师营驿站官庄、口粮不足人等。拨粮接济。查齐齐哈尔城、需粮三万一千一百余石。黑龙江城、三万三千一百五十余石。墨尔根城、二万一千一百九十余石。均于本处公仓、及备存仓粮拨给。再呼兰收成七分。间有被水官庄。业交该城守尉、于本处备存仓内。借给口粮一千四百七十余石。来秋照还。其官庄耔种牛料。照例给予。再齐齐哈尔等四处。被水成灾官庄。不能满交额粮。请照定例免交等语。查黑龙江、墨尔根、二处。所给粮数。与例不符。应令照例办理。余均如所请行。从之。　　

○壬辰。谕。今岁夏秋积雨。淮扬下河等处。复被水灾。所有为地户口。现已加恩抚赈。而在城无业贫民。以及鱞寡孤独之人。当此歉岁寒冬。糊口维艰。实堪悯恻。著交与该署督尹继善、该抚庄有恭、查明被灾较重州县。在于各城设厂煮赈。所需米石、即照上年之例。于截漕项下不给丁五米内动支。该督抚等、其董率属员、加意经理。务俾穷黎均沾实惠。该部遵谕速行。　　

