<!-- { "loadSidebar": true } -->
○谕军机大臣曰、刘峨奏、豫省漕船。于十月十五日入境。现在咨会东省。一体委员接摧。遇有薄冰。即多拨人夫。敲击遄行等语。本年各省漕船。回空较早。而河南首帮船只。比之上年入直隶境。已早至二十余日。明岁抵通。自不虞迟误。现在天气尚和。即遇有薄冰。亦不至即行冻阻。又何必多拨人夫敲击。若冱寒冰厚。即敲击亦不能为力。况此项打冰夫价。岂地方官出赀办理。抑系该旗丁等赔垫耶。所奏不过虚词敷衍。殊不确实。著传谕刘峨等。如豫省漕船。稍有冻阻。本年遄行较早。不妨俟春融冰化后。趱程赴通。所有雇夫敲冰之处。尽可不必也。将此并谕长麟等知之。　　

○山东巡抚觉罗长麟奏、东省粮价本平、兹有外来商贩。转运既多。本地市价。稍形增长。在灾地得食。丰区获利。原系两有裨益之事。但恐奸侩见商贩日多。乘机囤积。希图日后居奇。现饬州县营员。密访惩治。批、此虑是。然不可露此意。反滋居奇也。又称、本年东省漕粮。已于十月十九日兑竣开行。总可于十一月初一二等日。赶出临清。至河南省漕船。现准梁肯堂咨称。约于本月十五日兑竣开行。不日趱抵东境。批、亟力整顿。漕运竟有起色矣。　　

○丙子。谕曰、尚书胡季堂、办理刑名。尚属认真。所有从前停支应得之项。嗣后著准其支给。　　

○又谕曰、伊龄阿、汪承霈、派办乡试监临。并会试知贡举。业已三次。朕因伊二人。在侍郎中尚能办事。且恐科场外帘、监试、提调等官。承办日久。易滋弊端。是以屡次特派伊龄阿、汪承霈办理。该侍郎等自必倍加认真。厘剔弊窦。方为无负委任。乃本年顺天乡试。竟有顶冒代倩联号等弊。则是伊二人一味邀众举子之誉。并未实力查察。以致士子串通胥役。作奸犯科。非寻常疎玩者可比。其咎实难宽贷。现于万治庭等舞弊一案。交部严加议处。自必予以实降。伊龄阿、汪承霈、俱著先行解任。听候部议。所有兵部侍郎员缺。著明兴补授。明兴现在出差。其未到任之前。著虔礼宝调署。其刑部右侍郎员缺。著玉德补授。韩鑅著调补户部右侍郎。伊现有应缴漫口官项较多。是以加恩调任。以便坐扣完项。所遗工部侍郎员缺。著张若渟补授。张若渟虽非科甲。但尚谨慎。且系大学士张廷玉之子。特加擢用。以示朕眷念旧臣之意。　　

○以直隶按察使富尼善、为安徽布政使。　　

○旌表守正捐躯河南祥符县民传某妻郑氏。　　

○丁丑。谕、海洋会哨。立法綦严。该镇将等。订期会巡洋面。本有一定章程。原不得因偶遇风信。观望不进。前因护温州镇李定国、巡洋会哨。因风大难行。停泊小门洋。自应据实报明。乃既未经前往沙角山会哨。复捏叙会哨印文。绕道赍投。朦混捏饰。是以发往伊犁。以示惩儆。但念巡洋会哨。非出兵打仗。机不容缓者可比。若届期遇有飓风陡发。该镇将等、因恐迟逾程限。身获重谴。辄冒险放洋前进。使专阃之员。及将备兵丁。尝试于暴风巨浪之中。国家政体。亦不忍出此。嗣后各该镇定期会哨。如实有风大难行。许其据实报明督抚。并令该镇等。彼此先行知会。即或洋面风大。虽小船亦不能行走。不妨遣弁由陆路绕道札知。以便订期展限。再行前往。但该督抚等。务须详加查察。设有藉词捏饰。即应严参治罪。若果系为风所阻。方准改展日期。以示体恤而崇实政。前闻闽省海面。每遇九月。飓风较多。而江南、浙江、广东、海洋风信。大略相同。曾经降旨。令该督抚按照各处洋面风信平顺之期。另行会商。酌定月分。不必拘定三月九月会哨。旋据伍拉纳等覆奏。海坛、金门二镇。每年三九两月。于涵头港会哨之期。因其时风信靡常。并多海雾。改为四八两月。已如议准行。嗣后自必遵照定期。不致冒险。今复格外加恩。若该镇将等。恃有此恩旨。遂尔任意托故迟延。或藉词耽逸。致误巡洋要务。一经查出。必照李定国之例治罪。若该督抚并不留心察访。辄据该镇等捏词禀报。扶同徇隐。亦必一并治罪。断不能稍为宽贷也。将此通谕知之。　　

○谕军机大臣等、刑部议驳、四川省张亭桂、误伤小功服叔张洪先身死。该督既将张亭桂问拟斩决。复以并非有心干犯。夹签声请。与例不符。部驳甚是。此案张亭桂、系张洪先小功服侄。张亭文、即系小功服兄。张亭桂、因张洪先疑伊偷窃桑叶。同子张亭文争论追殴。该犯辄行拾石掷打。无论掷伤服叔服兄。伦纪攸关。均应以殴死小功尊属。按律斩决。不得以并非有意干犯。援请末减也。且石之大小。掷之远近。伤之轻重。原自不同。该督亦曾详查乎。外省遇有此等案件。州县刑书。往往意存开脱。李世杰历练封疆。办理刑名。素所熟悉。何于此案。亦相沿外省习套。并不留心察核耶。李世杰不应若此。著传旨申饬。　　

○裁镇江府水利通判、移驻桃源。为桃源南岸通判。改江防同知、为桃源北岸同知。各专司河务。从两江总督书麟请也。　　

○以山西归绥道忠泰、为直隶按察使。　　

○予故喀尔喀辅国公丹巴旌准致祭如例。　　

○戊寅。谕、满汉各项考试阅卷大臣。吏礼二部。自应按照衙门。通行开列。候朕酌点。若豫先知会各员。听其自行咨送。再为开列。其情愿列名者。安知非意中实有关节之人。希冀入场照应。于考试殊有关系。今吏部请点考试库使阅卷大臣单内。所开仅止五人。殊属非是。嗣后凡遇考试事宜。除实系患病。仍照例扣出外。所有各衙门例应请派阅卷之各堂官。俱著通行开列。听候点用。此次考试库使。著派常青、铁保、图敏、阅卷。　　

○谕军机大臣等、本日军机大臣面奏。据海宁报称、河东盐商尉世隆等、捐银六万两。恭办庆典。现在委员解京等语。河东商力。向来未能充裕。非两准浙江可比。且该商等、现无赴京承办段落之事。尤可不必出赀捐办。况粤东商人。前经吁请输银三十万两。以伸忱悃。据福康安等奏及。朕当经降旨。不准呈进。著传谕海宁、即将此项银两。发还各该商收领。亦不必再行恳请也。　　

○又谕、朕明春巡幸山东。所有需用车骡。俱系京中豫备带往。向来跸路经临之地。该省多有备进车骡。在地方官用价购办。不无多费。而其实所进之骡。率皆徒取饰观。不能适用。殊属有名无实。祇滋烦费。著传谕长麟、于明岁临幸之时。毋庸呈进骡头。以省糜费。倘该抚拘于向例。仍照旧备进。亦断不准收也。　　

○调镶红旗蒙古副都统铁保、为镶黄旗蒙古副都统、以内阁学士图敏、为正蓝旗蒙古副都统。　　

○旌表守正被戕陕西城固县民杨升庚妻陈氏。守正捐躯河南汝阳县民吴某妻董氏。　　

○己卯。谕军机大臣曰、孙永清奏、接据成林禀称。阮光平病已稍减。于十月初三日。自义安起程。前赴黎城。约月半前后。可以赶到。成林等、定于二十前诹吉成礼。并称有吴文楚等、愿于明年跟随阮光平、一同进京叩祝等语。所办甚好。阮光平、闻知天朝遣员恭赍御诗敕书。前往宣封。即停止城工。迅速赶赴黎城。因途中患病。暂驻义安停留。今该国王病已痊愈。即具呈知照成林。于十月初三日起身。此时自必早抵黎城。宣封成礼。朕心深为欣悦。著传谕孙永清、速行知照该国王。以国王前因闻知天朝遣员敕封。克日驰赴黎城。途中偶染微疴。暂留义安调摄。今国王体中痊可。具呈前来。本部院据情奏闻。大皇帝甚为嘉慰。特赐珊瑚朝珠一盘。御用大荷包一对。小荷包二对。为国王志欣喜而庆安痊。再该国系新造之邦。诸事正资整饬经理。闻吴文楚乃国王得力之臣。若明岁随同赴阙。居守无人。于国事殊有关系。吴文楚既情殷瞻就。不妨俟国王于明年祝厘回国后。遇下次进贡之期。再令吴文楚前来。以遂其觐仰之忱。此系大皇帝格外优恩。多方体恤。特令本部院传知国王。务须仰体圣怀。永承恩眷也。如此详晰晓谕。阮光平自必倍加感激。更足以坚其向化之诚。此旨著孙永清备文付成林。若成林离黎城未远。仍即回、面谕该王。若已远。则付彼妥人持去。成林续有禀报阮光平于何日已抵黎城。何日宣封。即行迅速覆奏。将此由六百里传谕孙永清、并谕福康安知之。　　

○转兵部右侍郎觉罗吉庆、为左侍郎。工部右侍郎邹奕孝、为左侍郎。　　

○庚辰。上御乾清门听政。　　

○以广东高廉道闻嘉言、为广西按察使。　　

○辛巳。谕、理藩院蒙古郎中。向无调补银库郎中之例。军机章京台布、行走有年。办事甚为出力。著加恩调补户部银库郎中。内阁中书赵秉冲。现已俸满。以主事用。尚未得缺。该员在懋勤殿行走年久。颇为勤慎。著加恩以户部主事补用。以示鼓励。　　

○谕军机大臣曰、毕沅等奏审拟刘诗胜、遣仆赴京呈控负屈不实一摺。已批交该部议奏矣。至所称刘诗胜、本系好讼劣监。前因诈欺胡李氏钱文。被县拏究。挟嫌上控。已经定拟充军。因患病尚未起解。复遣仆赴京妄诉等语。刘诗胜、既因侵匿胡李氏赃钱。捏告挟制。经该督抚审明问拟。发极边烟瘴充军。于接准部咨后。自应即行起解。乃事隔经年。犹任该犯捏病耽延。在籍逗留。以致复遣家人邓发贵赴京控告。毕沅、惠龄、于此事殊属疎懈。俱著传旨申饬。若该督等早将该犯起解。何至又有渎控之事。可见外省督抚等、于发遣要犯。并不督饬所属。迅速办理。嗣后遇有此等遣犯。接准部覆后。务须饬属即为起解。毋使捏病逗留。滋生事端。　　

○调闽粤南澳镇总兵陆廷柱、为广东雷琼镇总兵。广东左翼镇总兵魏大斌、为南澳镇总兵。以浙江候补水师总兵陈庄、为广东左翼镇总兵。　　

○壬午。上诣奉先殿、寿皇殿、行礼、　　

○谕曰、福康安奏、粤省驻防绿营兵丁红白银两。递年支放。共溢额银二万四千四百余两。请设法酌减支放。分年筹补归款等语。兵丁赏项。经费有常。原不应逾额多支。递年短绌。第念粤省驻防绿营兵丁。前因时疫盛行。兵属事故较多。赏项增于往岁。以致节省饷银。不敷拨用。且进剿台湾。该兵丁等尚属出力。自当格外加恩。以示体恤。所有此次溢额银二万四千四百二十七两。俱著全行赏给。不必扣减归款。　　

