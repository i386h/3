<!-- { "loadSidebar": true } -->
○壬戌。谕军机大臣等、朝铨等奏、朝鲜国民。由何处进边。三水府之嘉义普正地方。系属何省。无凭可查等语。前礼部奏、朝鲜国咨称、逃人越境一事。即传谕盛京吉林将军等严查。嗣据恒禄奏、三水府嘉义普正。与盛京所属地方相值等语。恐伊等察勘未周。因谕朝铨详查。今览朝铨所奏。复互相推诿。朝鲜边境。与盛京吉林接壤。不出于彼。即出于此。况朝鲜咨文内称、有三水府嘉义普正奸民。沿海滋事看来朝鲜民人过江。即入嘉义普正。其地与盛京相值。即盛京所属。与吉林相值。即吉林所属。有何难查之处。而乃彼此推诿。恶习相沿如此。试思今纵查出。不过得失察之咎耳。因避小处分。而隐匿欺罔。致干大戾。孰轻孰重。伊等何不知之。此事虽小。不可不明白查办。著交恒禄。布颜达赖。伊二人亲赴朝鲜边境。详加查勘具奏。朝鲜国逃人李元三。现在境内与否。饬地方官严行缉捕。此案盛京吉林将军等、虽未奏闻。曾否报部之处。亦著查明具奏　　

○军机大臣等议准。喀什噶尔办事尚书永贵等奏称、哈密回人。颇知守法。前派轮班办事之理藩院司官笔帖式。冗员应裁。从之　　

○旌表守正捐躯之山东堂邑县民姜义泗妻丁氏　　

○癸亥。上御勤政殿听政　　

○谕、豫东等省麦豆。俱已陆续运京。交与五城米厂平粜。原派之侍郎观保。随驾木兰。钱汝诚现在出差。所有监粜事务。著派蔡鸿业。罗源汉。接办。米厂一应事宜。俱关涉户部。著派李侍尧综核查办。但户部事繁。李侍尧不必时常赴厂　　

○蠲免安徽寿州、凤台、凤阳、怀远、灵璧、阜阳、颍上、亳州、太和、泗州、盱眙、天长、五河、凤阳、长淮、泗州等、十六州、县、卫、乾隆二十六年。被水田地二万五千三百九十六顷有奇额赋　　

○甲子。上诣畅春园、问皇太后安　　

○还宫　　

○谕、前降旨将八旗官员所有应扣应罚俸银等项。俱已加恩展扣。俾得按数全支。第念领俸之期。应在八月初旬。为时尚早。再著加恩。令将应支本年秋季俸银俸米。均改于七月十五日起。即行支放。所有满汉大臣官员俸给。俱一体早放。以资接济。该部遵谕速行　　

○以陕西潼关协副将福宁。为延绥镇总兵　　

○乙丑。上御太和殿视朝文武升转各官谢恩　　

○幸圆明园　　

○谕、前因直隶夏间雨水稍多。低洼地亩。不无积水被灾之处。已叠经降旨。截留漕粮三十万石。以资拨用。第念豫筹米石。不妨宽裕存贮。庶为有备无患。著加恩于北仓再行截漕二十万石。倘各帮现在俱过天津。著该督方观承。即就天津以北。附近水次地方。酌量截留。该部遵谕速行。并传谕漕运总督杨锡绂知之　　

○丙寅。谕军机大臣等、前因京师豆价昂贵。曾经降旨。令于山东奉天二省。各购买五万石运京备用。豫省亦系产豆之乡。因该省去岁收成稍歉。是以未令买运。今据胡宝瑔奏、今年入秋以来。早谷登场。粮价平减。该省所产豆石。自必丰裕。著传谕胡宝瑔。令于各属产豆州县购买五万石。由运河解京。但须酌量地方情形。妥协采买。不必勉强从事。仍一面与仓场侍郎等知会办理　　

○直隶总督方观承奏、正定镇总兵杨朝栋禀报。六月二十六日。兵丁朱得名。拾获纸包。内有字帖。言词悖逆。纸尾开有姓名住址者十一人。杂见逆词内。有姓名无住址者三十一人等语。当令广平府周元理。正定府郑大进。鞫讯拾获情由。一面委按察使王检。清河道揆义。密访查拏。臣即日起身赴清河迎驾。得旨。卿宜速回办理此案。仍将逆词呈览。豫备差务。可委观音保。王检亦即带回审事。又谕军机大臣等、今日方观承所奏、正定府奸民妄言一案。已即于摺内批发矣。著再传谕该督。可即率同臬司王检前往。上紧查办。如有应至永平府查问者。即就便往查。至其逆词未据进呈。并著速行封奏　　

○以御史罗典、为河南乡试正考官。编修王中孚、为副考官。编修诸重光、为山东乡试正考官。编修卫肃、为副考官。编修施培应。为山西乡试正考官。编修沈业富、为副考官　　

○丁卯。谕、奉天、直隶、海船往来。运贩米豆杂粮。向有例禁。今夏近京一带。雨水过多。市价未免稍昂。而奉属连年丰稔。若令商贩流通。于小民生计。甚有裨益。著暂开海禁一年。俟明岁秋收后。再行停止。至商贩船只出入。应行验票稽查。其由京往奉省者。令于步军统领衙门给票。由奉省来京者。于奉天将军衙门给票。各州县往奉省者。于直隶总督衙门给票。庶彼此察核有凭。可杜冒滥诸弊。著直隶总督。奉天将军。府尹。会同酌定章程。妥协经理　　

○谕军机大臣等、熊学鹏奏、从前随德保。顾汝修。往封安南之官弁兵役人等。所得该国程仪。概行追缴发还一摺。所请不免过当。朕前降旨。令将该国程仪发还。向后著例永行停止者。原以崇朝制而示远人。专为使臣而言。若随往微末人等。即该国沿例稍有饭犒。于大体无甚关系。非持节专员可比。必于事后斤斤置论不已。所见转为琐细。著传谕该抚。此时竟可置之不问无庸逐一先发后追。以滋纷扰。即将来再遇遣使时。除正副使臣外。其余随从人等。固不当恣其设法需索。亦不必有意过事吹求。庶事理轻重有衡。亦不为已甚之一端也。可将此详谕知之　　

○军机大臣等议覆、察哈尔八旗都统巴尔品等奏称、镶黄正黄二旗各牧厂。亏缺牛羊额数。应著落该管各员赔补。其无力之一百四人。将伊等所食之饷。酌借买补。俟扣完日议罪。至护军校兼牧长噶勒桑。吹喇什。所管十厂。亏缺尤多。请将伊二人并妻子发往伊犁。给厄鲁特为奴。此十厂所剩羊只。归别厂看守。俟补足后。再设牧厂。均应如所奏。从之　　

○戊辰。上以秋狝木兰。奉皇太后自圆明园启銮　　

○诣皇太后行宫问安　　

○谕、朕巡幸木兰。向来恩免所过地方钱粮十分之三。此次沿途省览。见今夏雨水过多之处。田禾分数歉薄。所有经过地方本年地丁钱粮。著加恩蠲免十分之五。以示优恤　　

○又谕、前因天津地势低洼。雨多积水。柴米价值。未免稍昂兵丁买食维艰。曾降旨。将存津左右城守三营马步守各兵。每名借给米一石。因思该处满洲驻防兵丁。口食自亦拮据。并著加恩每名借给饷米一季。亦于明年应得饷米内。分作四季扣还。以示体恤　　

○以陕西延绥镇总兵定柱。署镶白旗蒙古副都统　　

○是日、驻跸南石槽宫　　

○己巳。工部议准。江南河道总督高晋奏称、运河厅属王家沟。闸座坍卸。应于旧闸迤上五十丈地方。改建三孔石闸一座。从之　　

○陕甘总督杨应琚奏、安西兵移驻乌噜木齐。酌分五起。第一起。定于九月初二日起程。间日一行。报闻　　

○是日、驻跸密云县行宫　　

○庚午。孝懿仁皇后忌辰。遣官祭景陵　　

○上诣皇太后行宫问安　　

○是日、驻跸要亭行宫　　

○辛未。谕军机大臣等、阿桂奏称、新疆所驻索伦。察哈尔官兵。现在阿克苏以西。今因换班彻回。索伦兵过乌里雅苏台。察哈尔兵过乌噜木齐。各归游牧甚近。应令其先至伊犁。由边外转回。即末队稍值冬寒。亦可在伊犁度岁等语。所见甚是。彻回兵丁。非派出征剿者可比。惟视其行走便利。方为有益。且更代兵丁。亦系缓行。则彻回者。不妨在伊犁少为休息。于来年二三月。遣回游牧。著传谕永贵。杨应琚。遵照办理　　

○又谕曰、方观承奏、司道等讯问兵丁朱得名拾获逆词缘由。该兵丁坚供实不知情。现与拏获人犯。一并收禁覆讯等语。造作逆词。弃掷道旁。多系奸民陷害仇家所为。兵丁朱得名拾获首报。或系实不知情。亦未可定。据奏逆词内书写各犯姓名住址。别字甚多。看米必系粗知字画。不晓文理之人。从此根究。凡平日间稍识字迹。而不安本分乾。留心密访。庶可得其端倪。至封口印信。既系僧道符箓。并有天齐庙等字样。亦正可因此寻访踪迹。务在缉获正犯。毋使漏网。若现在牵涉有名之人。如果实系诬陷。毫不知情。自不当辗转根究。株累无辜。总在该督悉心查究。迅速妥办。可将此传谕方观承知之。　　

○是日、驻跸两间房行宫　　

○壬申。上诣皇太后行宫问安　　

○谕、向来文武各员在任在差病故者。俱按其品级。给与夫马船只。资送回籍。其云贵川广等远省微末员弁。亦定有资给之例。以示优恤。因思哈密、巴里坤以外。新疆广阔。官吏日增。文武员弁之屯驻其地者。较云贵等省。更为遥远。如遇在任在差病故之员。尚未设有资送回籍之条。深堪悯恻。嗣后新疆各处办事人员。设有病故等事。俱著照云贵川广之例。一体支给夫马。如未设夫马之区。即按程折给。听其自办。该部即遵谕行　　

○又谕曰、段起贤。著来京陛见。其广西左江镇总兵员缺。著蔡卜年补授　　

○谕军机大臣等、各省首领佐杂等官。历俸已满六年者。该督抚调取验看。分别革留。咨部汇题。向例因仍已久。今据苏昌等奏称、将广东省已满六年之首领佐杂等各员。照例分别。一面具奏。一面咨部。此外未满六年人员。内有年力就衰。不堪供职者。现在咨部勒休。未便因有六年甄别之例。稍为姑息等语。苏昌等所办甚是。各省督抚何未如此奏闻耶。首领佐杂等员。职分虽属卑微。而佐治临民。亦有地方之责。若拘于成例。遇有怠惰伦安。衰庸不职之员。必待六年俸满。始行考核栲别。则此六年中。因循姑息。贻误正复不少。嗣后凡佐贰杂职等官。已满六年者。照例咨部外。仍著专摺具奏。其未满六年。实不可姑容者。并著随时咨革。照苏昌汇奏之例办理。可于各督抚奏事之便。传谕知之　　

