<!-- { "loadSidebar": true } -->
○又谕、据鄂容安奏、九月十一日。铜山县张家马路堤工。冲决内堤七八十丈。外堤四五十丈。现驻工督办。并请交部严加议处等语。目今秋汛已过。何致冲决河堤。其中显有情弊。该管同知李焞、著革职拏问。交该署督策楞等严查。据实具奏。鄂容安虽署督篆。河工非其专责。免其交部。高斌、张师载、身任南河日久。不能留心查察。致该处堤身卑薄疎松。一时溃决。漫延数邑。其罪实无可逭。伊二人现在留工效力。如邵伯二闸决口已塞。即著同往铜山工次。上紧堵闭。若尚未完。即令高斌速赴铜山。勒限堵塞。如不能刻期告竣。即行严奏治罪。其疎防赔修之处。著策楞照例办理。所有被灾户口。该署督查明抚恤。无致失所。　　

○谕军机大臣等、李因培所参涿州知州李钟俾亏空一案。据称一面亲赴该州查明。著传谕李因培、秉公据实逐一清查。不得稍存瞻顾总督之见。至所称新旧辗转交代之处。是否该督明知亏缺。示意接任弥缝。著一并查明据实速奏。寻奏覆、臣风闻州县中有因臣既兼府尹。虑必盘查亏空。多极力设法弥补。而知州李钟俾、向来亏空之名最著。臣正在留心密访间。适督臣以不宜涿州之任。奏请彻回。查该员在任四年。从前何以不行奏请。独至臣为府尹。而急于彻回。使另补他府。况该员素有亏空。道路之人皆知。督臣不应独无闻见。至其居官之卑鄙。驿站之废弛。不行参革。仅请彻回另补。其中显有情弊。得旨、所奏甚当。　　

○又谕、据庄有恭摺奏、扬徐各属、今冬赈济。俱可折给银两。来春始需银米兼放。而截留漕粮。拨运川米。共得六七十万。已足敷用。所有前次密咨东省、及各省米谷。俱可无庸拨协等语。看来下河灾赈。米谷已足敷用。但徐州铜山堤工。于九月被水冲决。又复漫淹睢宁、灵璧、虹县、等处。灾民亦亟须赈济。所有湖北米十万石。江西碾米谷二十万石。应仍准其运往江苏。以备将来赈恤之需。并谕鄂容安、恒文、知之。　　

○又谕、据鄂容安奏、铜山县张家马路堤工。于九月十一日。溜势猛急。风雨大作。冲漫内外堤坝七八十丈等语。目下秋汛已过。何至尚有风涛冲决之患。看来必系在工之员。自知河工弊窦。现在彻底清查。将来万难揜饰。故令堤工漫决。希冀工料无从查核。以为巧于脱卸之计。果尔则人心之坏。更为可恨。著传谕策楞、刘统勋、严行查察。如上年铜沛同知、即系李焞。曾经承办堤工。则情弊更属显然。李焞现已降旨革职拏问。若果有此种情弊。即一面奏闻。一面将李焞于该处先行正法。以为亏空误工者戒。该处河工漫溢。则附近被灾地方。必且物议沸腾。一加密访。情伪毕现。纵鬼蜮之辈。工于自全。亦断不能弥缝众口。如策楞不实力查出弊窦。则将来属员。必竞为欺蔽之术。其何以安于总河之任耶。凡此皆高斌等、平时姑息徇纵所致。昨已降旨令高斌、张师载、住二闸工所。堵筑漫口。如该处尚未工竣。可令高斌先往铜山县、上紧抢护。勒限完工。一并传谕知之。并传谕鄂容安、令密行访查。寻奏、臣遵旨亲到工所。细加察访。所有堤工漫决。实系秋汛异涨。并无他故。并查淮徐各厅钱粮。尚无侵亏。而附近居民。亦未闻有人盗决之语。得旨、已有旨了。　　

○钦差尚书策楞、刘统勋、署两江总督江西巡抚鄂容安、江苏巡抚庄有恭、议奏筹办赈恤事宜。一。勘灾查赈。责成道府大员。督率稽查。一、成灾扁图。应赈户口。宜核对顺庄烟户各册。以杜捏冒。一、抚恤修费。分别缓急酌给。一、今冬普赈。应遵旨全以银折。一、淮徐海历年带徵漕米。恳酌留凑用。一、隆冬塞冱。酌量设厂煮粥。一、积水宜急筹宣洩。贫民宜酌给工本。一、民间圩岸。堤埝。宜饬及时修整。一、越境谋食贫民。应听自便。得旨、著照所请行。　　

○命陕西道监察御史蒋元益、提督山西学政。　　

○是日驻跸硕龙哈达大营。　　

○辛未。上诣皇太后行宫问安。　　

○是日驻跸波罗河屯行宫。　　

○壬申。谕曰、尚书舒赫德、差往江南。仍著阿里衮、为领侍卫内大臣。随护皇后前往盘山。　　

○又谕、前命策楞查察南河积弊。即令接办河道总督。原系暂署。其于河务究非素习。所有江南河道总督。著尹继善补授。河工废弛已极。此番清厘之后。尹继善务宜加意督率。实心办理。俾弊窦肃清。工程坚固。以副委任。若仍旧习不除。一味模棱。将循高斌之旧。必且加倍治罪。陕甘总督、著永常调补。不必来京请训。即赴新任。尹继善、俟永常到陕。即赴南河。开泰、著补授湖广总督。黄廷桂、著实授四川总督。贵州巡抚员缺。即著定长补授。胡宝瑔、著实授山西巡抚。鄂容安、著实授两江总督。江西巡抚员缺。著范时绶调补。杨锡绂将次服阕。所遗湖南巡抚员缺。仍著杨锡绂补授。策楞、著补授两广总督。班第俟策楞到粤交代后回京。　　

○又谕、德保文既平庸。射箭亦复生疎。全无满洲旧风。不胜侍郎之职。著革去侍郎。专在内务府总管行走。其工部侍郎员缺。著三和调补。所遗户部侍郎员缺。著阿里衮补授。　　

○又谕、据尚书刘统勋奏称、徐州铜山县黄河。冲开缕堤越堤一百四十余丈。溜势全行掣过。夺河之形已成。督臣鄂容安住工。率领员弁抢护。此处河形。直趋灵璧、虹县、睢宁、俱系七月间报灾之处。已分遣人员。即行抚恤等语。昨据鄂容安奏报。即经降旨。令该督等加意抚绥。毋使灾黎失所。策楞、刘统勋、鄂容安、现驻铜山办理。但此番查办南河弊窦。纠纷旁午。加以堵御决口。稽察散赈。诸务丛集。而在工员弁。及地方官新旧更易。又多生手。著尚书舒赫德、带同白钟山、即行驰驿前往。协同办理。今年江南黄河涨溢。虽属天灾。然果平时工程坚固。何至于此。皆由高斌等、徇纵属员。经理不善所致。即将伊等拏交刑部。重治其罪。亦所应得。但伊等转得脱离工次。且亦由朕之误加任用。数年来为伊所欺。转行自咎耳。著即令高斌、张师载、将漫决各工。勒限堵筑完竣。其疎防赔修之处。仍照例办理。高斌素称谙练河务。今虽离任。其一切旧有工程。悉其调度。若悠悠之口。谓因厘剔弊端。更易新督。以致工员解体。是核实稽弊。竟不可行。转使劣员得肆其狡狯伎俩。国家功令。尚可问乎。现据刘统勋奏称、该处于九月初间。水势已十分险急。该管员弁。并不速报。直至漫决已成。始行具禀等语。明系积年冒销。堤工本属卑薄。及见清查积弊。遂乘此涨漫。不复上紧抢救。听其溃决。转可弥缝。如此幸灾乐祸。亟应置之重典。所有该工员弁。俱著革职拏问。该督等遵照前旨查明。从重办理。　　

○谕军机大臣等、前经降旨令舒赫德、随护皇后前往盘山。稽察随从官兵沿途需索。但事所关甚细。河工正在清查积弊。诸务纠纷。加以河工屡被冲决。在在皆须堵筑抚恤。且在工人员。悉更生手。策楞、刘统勋、鄂容安、俱驻铜山县抢筑。尚恐照料未遍。已降旨令舒赫德、带同白钟山、前赴江南。协同查办。可传谕舒赫德、令其实力稽查。务使南河积弊。从此肃清。其各属赈务。亦同刘统勋时加体察。俾被灾穷黎。均沾实惠。步军统领印务。仍遵前旨、著雅尔图署理。所有交令查办事件。如尚未完。亦即交雅尔图接办。至白钟山久任河工。一切自所素悉。前已获谴。复加录用。若不知黾勉出力。稍有欺隐。使弊端不能廓除。则惟白钟山是问并令舒赫德传谕知之。　　

○又谕曰、刘统勋奏徐州下游南岸漫决情形一摺。内称漫水半由五坝。洩入高宝诸湖。过运河西堤。东注下河。此时不应堵闭二闸等语。所见甚是。水势趋下。若先塞其去路。则滉漾冲激。何能堵御。即使施工。亦必不能坚固此时策楞当已到徐。著传谕刘统勋。策楞等。令其详悉熟筹。先将徐州南岸。现决处所。即行督率工员。上紧堵闭。务期速竣。其前次二闸决口。且勿急于堵闭。俟上游堵筑完工。再行赶办。再此次漫决堤工恐系河员素有侵亏。因而乘机盗决希冀无可查核。若有此等情弊。必将该员在工正法。方足蔽辜。著策楞等、仍遵前旨。密加访察。务得实奏闻。　　

○又谕曰、李锡秦奏、贴写匿名揭帖之李维茂一案。据称俟讯明例拟具奏等语。该犯托名马朝柱、书写匿名揭帖。诬陷良民。情殊可恶。自应按律定拟。以儆刁风。但逆犯马朝柱、至今尚未弋获。而借名陷害之案。悉按定例。明正典刑。是不揣其本而齐其末矣。可传谕李锡秦将该犯立予杖毙。不必题达。并传谕各省督抚知之。　　

○豁免浙江建德县被水冲塌田亩额赋。　　

○是日驻跸中关行宫。　　

○癸酉。上诣皇太后行宫问安。　　

○谕军机大臣等、李因培参奏涿州知州李钟俾亏空一案。李钟俾系福建大族。在直隶居官二十余年。何至亏缺之项。数盈钜万。必有巧为寄顿之处。若听该地方官照例咨查。必以具文了事。使帑项终归无著。可传谕喀尔吉善、令其速行据实严查。毋任稍有隐匿。寻奏、臣遵谕即札致署泉州陆路提督富海。并遴委员弁。驰往泉州。会同地方官严谨查办。旋接署提札、并文员禀报。李钟俾系告休刑部主事李光型之子。原藉安溪县。妻子随任涿州。父光型、并其弟必甲、长庆等。现居泉郡。即日分派文武分头搜查封贮今查郡城李光型所有房屋田地。以及衣饰资财。估值不过三千金。再安溪县有李光型故父总兵李日＜火呈＞公祠。系光型十房兄弟公产。其田房在安溪本籍者无几。余皆坐落台湾、凤山、等县。并漳州府属。是否公产。现俱饬查。未有定数。至现随李钟俾任所之妻舅王山、王江、二家。亦经搜查。并无寄顿财产。臣现密饬两司。俟统行核查后。再将紧要亲属。逐细究追。得旨、寄顿固不可。波及亦不必　　

○是日驻跸避暑山庄。至己卯皆如之。　　

○甲戌。赐扈从王公内大臣等宴。　　

○谕军机大臣等、策楞奏张师载回奏情由一摺。殊属错谬。前以高斌、张师载、在工日久。其于现在查出亏帑各员。是否能依限。全完之处。必所深知。是以传谕询问。若论伊二人徇私纵属。误工亏帑。深负朕恩。乃至此极。按律以绳。果应何罪耶。各员所亏。即张师载等应赔之亏空。该员限满不完正法后。张师载等其奚所逃罪。此岂捐赀可赎者。而策楞乃为具摺陈奏乎。前代高斌覆奏、已降旨严行申饬。著将此再行传谕知之。　　

