<!-- { "loadSidebar": true } -->
○又谕、贼匪因嘉义县城。势在孤危。百计攻扰。普吉保驻兵元长庄。为日已久。柴大纪被围数月。兼乏粮食。兵丁饥馁。自然不能出城接应。伊亦并未前进。实系无能。其摺内所称杀贼情形。不过割首级三颗。耳记等五件。焉得谓多。不过应差打仗。敷衍塞责。徒知愧忿。亦属无益。且普吉保在元长庄。距县城不远。正应奋力前进。剿杀贼匪。乃转欲由新埤会合恒瑞。岂非绕远待人。而于柴大纪急望救援。竟存膜视耶。看来普吉保、恒瑞、虽现在带兵赴援。俱难望其奋勇得力。此时福康安已统领大兵。由鹿仔港进发。自应速赴县城援应。不可再缓。大里杙系贼匪巢穴。福康安派令舒亮、带兵前往。与淡水官兵前后夹攻。使贼人首尾不能相顾。为牵缀贼势之计。与朕前旨吻合。并拟将贼匪屯聚之地。设法截断。即以贼之计攻贼。使贼人无所施其狡诈伎俩。所办深合机宜。至该处带兵将弁。不能悉心教练。以致兵气馁怯。为贼所轻。而于禀报情形。多不确实。尤为绿营恶习。今福康安到彼面加训饬。实力整顿。并于鹿仔港。另行择地移营。设法防守。拣选精壮义民。随营剿贼。一切筹办。均属妥协。自当壁垒一新。士气百倍。想大兵所到。贼匪望风胆落。指日成擒。克期集事。计至明岁二月中旬。朕巡幸天津时。福康安应行筹办事务。自己渐次料理。应将大端面交常青接办。常青经事较久。于善后诸务。自所优为。柴大纪亦可将该处情形、告之蔡攀龙。令其在彼照应弹压。与福康安一同起程。约计朕驻跸天津时。前来瞻觐。虽此次剿捕内地逆匪。与平定回部金川不同。可无须举行郊劳典礼。但伊等蒇功奏绩。远涉宣勤。亦宜加以宴赉。用示奖眷。至台湾地方。屡有械斗滋事之案。经此番官兵大办之后。所有此事起衅根由。及助恶夥匪。著福康安等、于剿捕事竣时。务须严切根究。从重惩治。勿令稍留余孽。故智复萌。庶人知畏法。革面洗心。该处民刁吏黩。积习蒸然一变。而于地方营伍。尤须实力整饬。俾纪律严明。有备无患。以期一劳永逸。绥靖海疆。方为妥善。　　

○以故四川建昌道属瓦述曲登长官司思德弟阿窝、病休贵州镇远府属卭水司土官杨政烿孙光鉴、各袭职。　　

○丙戌。谕、前于明兴错行银米兼放一事。降旨申饬后。旋据该抚覆奏、于初赈二赈银米兼放。三赈全放折色之处。曲为回护。又未将初赈时业经散给银米错误缘由。据实陈奏。复经降旨申饬。并将明兴交部议处矣。今据梁肯堂奏、查明宣化府属灾赈一摺。内称秋间商贩流通。粮价不昂。可以量用折色。而大赈口粮。照例银米兼放。仓贮足敷支用等语。是各省办理灾赈。其初赈时。民间甫经秋收。尚有粮食。可以籴买。自可放给折色。至二赈三赈。为时较久。民间米价缺短。自应银米兼放。方足以资接济。此系事理之显而易见者。梁肯堂身为藩司。尚能妥协筹办。明兴曾任巡抚有年。岂于此等地方紧要事务。反不能见及此耶。乃明兴办理此事。既经错误于前。及接奉申饬谕旨后。又不将初赈时业经银米兼放、难以收回之处。据实陈奏。尚敢于朕前巧词回护。文过饰非。既属糊涂。又复执谬。可见前此降旨。将该抚交部议处。实为罪所应得。明兴著再传旨申饬。所有明兴、梁肯堂摺。俱著发钞。通谕各督抚府尹知之。　　

○又谕、据舒常等奏、湖南派往闽省进剿官兵。例带壮健余丁。内提标、及常德、澧州、洞庭等营协。召募余丁。俱有短少。节经查催。始据提标、及常德营补送。惟澧州营、洞庭协、尚未具报起程。均属迟玩。请将营员交部分别议处等语。此次湖南派往闽省出征官兵。该督等料理起程出境。尚为迅速。至随带余丁。召募短少。俱因兵行甚急。三两日之内。一时未能募足。尚属有因。现在该督等饬令已到余丁。加紧赶往。其未到余丁。催令赶紧补送前进。所有办理迟延之署提标中军参将游击恩特赫默、常德营游击董天培、澧州营参将金殿安、洞庭协副将陈大龙、俱著加恩免其交部议处。提督俞金鳌、亦免其察议。　　

○又谕、据兰第锡等奏、豫省下南河同知衙署。向来建设开封省城。距本管黑堽地方三十余里。防汛未便。请移驻黑堽等语。河工设立各厅。分段修防。其衙署自应建于要工处所。以便亲身督办。朝夕巡查。现在下南河所辖黑堽地方埽工。最为紧要。该同知以专管之员。远驻开封。每遇汛期。难于往来照应。自当因时酌移。以资近便。所有下南河厅衙署。著照所请。移建黑堽工次。俾得就近稽查防守。其一切移建事宜。并著照该督等所请行。　　

○谕军机大臣等、据毕沅奏、睢州漫工动用钱粮一摺。内称现在分款详核。照例销六银三十六万三千余两。赔四银二十四万二千余两。另行题销分赔。至例价不敷。加价银一百二十九万二千余两。于通省地粮内摊徵归款。请匀作五年徵还。以纾民力等语。此次睢州下汛十三堡堵筑漫工。竣事尚为迅速。非从前之屡经蛰陷者可比。其物料夫工动用价值。较之节次。当有节省。且本年该省收成丰稔。料价当不至过昂。何以动用至六十余万两之多。至例价不敷。即需加增。亦何至于正项之外。加至两倍。著毕沅查明。据实覆奏。至所称动用例价银两。应行销六赔四。自当照例核办。其例价不敷、加价银一百二十九万二千余两。若于一年之内。在通省地粮内全数摊徵。固恐民力不无拮据。但黄河水性。迁徙靡常。难保将来竟无要工。该省历年岁料帮价。尚有积欠未完。若此次加价银两。又匀作五年摊徵。倘数年内复遇有要工。其加价银两。又需分年徵纳。则年复一年。此等垫发之项。愈积愈多。未免悬宕。著传谕毕沅、所有此次加价银两。或分作三四年。于通省地粮内摊徵。况该省本年收成丰稔。或民力不至拮据。是否可行。著毕沅酌量核办。倘现在情形。实有难以如此办理之处。亦著据实覆奏。不必拘泥遵旨也。寻奏、豫省入秋以来。雨泽稍多。挽运物料。人夫工作。事半费倍。以致例价不敷。定议加价。委系核实动用。并无丝毫糜费。至摊徵银两。查开封、归德、卫辉、三府属。今年系属歉收。应请分作四年。余俱三年徵完。以清垫款。得旨、如所议行。　　

○又谕、昨据海禄参奏奎林各款。现在查讯。其中证据确实者。已有数款。业经降旨。将奎林革职。解京审讯。其伊犁将军员缺。将保宁补授。以李世杰调补四川总督。书麟升补两江总督。并令李世杰即赴四川新任。保宁俟李世杰到任后。再来陛见。但现在此旨尚未发钞。著先行传谕李世杰、接到此旨。毋庸来京请训。即行起程。伊赴四川新任。著即顺道带印、面交书麟接受。再行赴任。书麟于接印后。即著前赴新任。　　

○又谕、伊犁将军员缺紧要。著保宁补授。李世杰调补四川总督。尚未明颁谕旨。著先行传谕保宁、李世杰、一入川省。保宁即往迎交代。来京请训。再赴新任。　　

○丁亥。谕军机大臣等、直隶文安堤工。朕于丁亥、庚寅、癸巳等年。曾经亲临阅视。明春巡幸天津。跸路是否经过。该处堤岸工程。近年以来。是否稳固。有无被水之处。著刘峨详悉查明覆奏。所有丁亥等年御制诗三首。并著钞寄阅看。寻奏、该处堤工。叠经修培。现在稳固。报闻。　　

○钦差协办大学士陕甘总督办理将军事务福康安、护军统领参赞海兰察、成都将军鄂辉奏、带领巴图鲁侍卫等、至八卦山一带躧缉。见山梁贼人设卡竖旗。迎杀大溃。擒拏得胜等语。谕军机大臣等、此次海兰察所带巴图鲁侍卫止二十余人。即能直抵贼人设卡处所。杀死贼匪。擒拏活口。士气人心。为之一振。洵为事机顺利。极好吉兆。柴大纪力捍围城。城中粮食。大约久已缺乏。今花生地瓜等物。又俱用尽。兵民至以油籸充饥。亦恐不敷接续。而恒瑞、普吉保、两路又未能即时前进。是柴大纪望援急迫。福康安自应即由元长庄、笨港、一带。统兵速进。剿杀沿途贼匪。径达县城。至普吉保自鹿仔港进兵后。业经收复笨港。进至元长庄。又经移营。距县不过五里。若能身先士卒。奋力剿杀。直抵县城。朕必深为嘉许。施恩格外。且为普吉保计。即因贼势鸱张。难以轻动。与其株守中途。进退失据。孰若力战入城。即至势有难支。与柴大纪协同固守受困。犹觉有丈夫气概。今似此迁延。现在福康安大兵已到。即普吉保福命浅薄之处。至恒瑞自驻兵盐水港后。为日已久。所带官兵。比普吉保为多。乃并无寸进。亦未打仗得胜。是恒瑞之咎。已视普吉保为重。且现据柴大纪奏、接总兵梁朝桂咨称。凡事皆由恒瑞生持。事之能行与否。亦不敢自专等语。是梁朝桂亦知柴大纪处望援甚切。急应前进。而语意之间。似不免恒瑞有掣肘之处。看来恒瑞竟系按兵不举。或因不能亲自往救柴大纪。而梁朝桂禀请赴援。竟至有心阻止。著福康安即确切查明。据实严参。不得稍有徇隐。　　

○户部议准、漕运总督毓奇疏称、长淮三、四、两帮轮兑徐属漕粮之年。向系领支名本实折行月粮石。近年粮价日昂。不敷购买。请改支本色二千石。于合肥、怀远、定远、余剩月粮内。照数分拨。从之。　　

○广东巡抚图萨布疏报、广州、肇庆、罗定、三府州属开垦额外水田二十五顷二亩有奇。　　

○以故奉恩辅国公盛昌子庆裕、袭爵。奉恩将军恒林子荣善、袭职。　　

○戊子。上诣寿康宫行礼。　　

○幸瀛台。　　

