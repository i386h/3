<!-- { "loadSidebar": true } -->
○辛丑。谕曰、永庆年迈无子。著留京署理镶白旗汉军都统。所遗江宁将军。著那奇泰补授。那奇泰所遗热河副都统。著德勒克扎布调补。德勒克扎布接奉谕旨后。即迅赴热河新任。其墨尔根城副都统。著富色鉴额调补。　　

○江西学政邹炳泰参奏、前任学政沈初、滥准皂役之子冒考。得旨、此案饶昌期等、控告焦模泰系皂役之子。不应入学。沈初即恐饶昌期等有挟嫌索诈情节。亦应将两造一并斥革究讯。方为公允。乃沈初于该生具控时。未经审讯。即将原告斥革。而于被告冒考之焦模泰。转置不问。今据审明焦模泰实系皂役之子。应行斥革。饶昌期等并无挟嫌讹诈情事。开复衣顶。是沈初办理此事。不免意存袒护。著交部一并分别议处。　　

○壬寅。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○谕军机大臣曰、朱圭奏＜口英＞咭唎国呈进表贡一摺。该国王因前年贡使进京。赏赉优渥。特具表文土物呈进。具见悃忱。虽未专使来粤。有何不可。已准其赏收。并发给敕书一道。谕以尔国远隔重洋。上年遣使恭赍表贡。航海祝厘。朕鉴尔国王忱悃。令使臣等瞻觐与宴。锡赉骈蕃。颁发敕谕回国。并赐尔国王文绮珍玩。用示怀柔。兹尔国王复备具表文土物。由夷船寄粤呈进。具见恭顺之诚。天朝抚有万国。琛赆来庭。不贵其物。惟贵其诚。已饬谕疆臣将贡物进收。俾伸虔敬。至天朝从前从剿廓尔喀时。大将军统领大兵深入。连得要隘。廓尔喀震摄兵威。匍匐乞降。大将军始据情入奏。天朝仁慈广被。中外一体。不忍该处生灵。咸就歼除。是以允准投诚。彼时曾据大将军奏及、尔国王遣使前赴卫藏投禀。有劝令廓尔喀投顺之语。其时大功业已告成。并未烦尔国兵力。今尔国王表文内。以此事在从前贡使起身之后。未及奏明。想未详悉始末。但尔国王能知大义。恭顺天朝。深堪嘉尚。兹特颁赐尔国王锦缎等件。尔国王其益励荩诚。永承恩眷。以副朕绥远敷仁至意。朱圭接到后。可即交与该国大班啵口□朗、转送回国。俾该国王益加感戴恭顺。以示怀柔。至天朝官员。例不与外夷交际。其致送前任总督监督礼物。朱圭饬令寄回。所办亦是。又另摺奏拏获洋盗审明办理一案。该省盗犯。现获多名。可见粤东洋面盗犯。亦未能搜捕净尽。朱圭屡次董率严拏。办理尚属认真。但仍当饬令文武员弁。随时躧缉。不可日久生懈。以期海洋宁谧。方为妥善。　　

○调镶红旗汉军副都统伊江阿、为镶白旗满洲副都统。以户部侍郎成德、兼镶红旗汉军副都统。　　

○癸卯。谕、据达春等奏、盛京协领永书、领解饷车。见巡检管景穆自路旁越过。遂行责打。请将永书管景穆解任质审等语。所奏非是。巡检虽系微职。亦无协领责打之理。在永书不过因管景穆途遇未曾下车。故尔寻隙。应将永书革职审讯。达春等并欲将管景穆解任。显系袒护旗员。达春、伯麟、富保、俱交部严加议处。并著琳宁前往会同盛京刑部严审定拟具奏。　　

○谕军机大臣曰、姚棻奏雨水粮价情形一摺。据称、延平邵武等府粮价。比九月稍减。福州及漳泉三府。递有加增。至台湾府属。秋收未能一律丰稔。米价尚在二两以上。合计通省各属。丰歉不一。而丰收之处较多等语。所奏殊属含混。闽省地方。台湾向称三熟。即漳泉二府。并内地各府属。皆赖台地收成丰稔。米石流通。方可接济通省。其余各属。山多田少。即使秋成较稔。亦仅可自给。岂能沾及他属。今延平邵武等府、粮价虽属平减。而漳泉二府。现有加增。台湾米价在二两以上。亦属昂贵。则产米之地。未为丰旺。其余各属米粮。自必更形短绌。乃姚棻尚称合计通省。丰收之处较多。竟不免有讳饰之意。殊属非是。姚棻著传旨申饬。并著传谕魁伦等、将闽省各属。现在粮价。是否不至腾贵。民食有无妨碍。及如何设法调剂。俾小民口食有资之处。据实覆奏。毋得稍有隐饰。　　

○是日。丙辰年立春。顺天府进土牛春山宝座。　　

○是日起。上以岁暮祫祭太庙。斋戒三日。　　

○甲辰。谕、前经降旨普免钱粮。陕西应徵本色起存等项。虽不在蠲免之例。但念该省地近边陲。民俗朴愿。素知踊跃急公。所有各厅州县。应徵本色起存、并学租、共粮二十万四百七十九石零。草一万五千六百三十二束零。棉花四十九斤零。俱著加恩一体豁免。以示朕惠爱闾阎。优加无已至意。该部即遵谕行。　　

○又谕、据魁伦奏、玛尔洪阿、废弛营务。难胜提督之任等语。玛尔洪阿、著即来京候旨。所有福建陆路提督员缺。著王汇调补。苍保、著补授浙江提督。其所遗员缺。著徐忠补授。　　

○敕谕琉球国世孙尚温曰、朕惟共球翕集。聿昭有截之规。琛赆虔通。用表维藩之节。尔中山国王世孙尚温、摄领疆隅。恪循世守。值朕纪年周甲。来岁丙辰元旦。传位皇太子。改为嘉庆元年。朕称太上皇帝。国庆骈蕃。适该国贡表远至。是用降敕嘉谕。并赐世孙文绮等物。尔其敬受。以俟锡封。自丙辰年以后。凡有进呈表文。俱书嘉庆年号。至朕传位后。凡军国大政。及交涉外藩事件。朕仍训示嗣皇帝。一切锡赉绥怀。悉循恒典。尔其祇承恩赐。益励荩诚。以副宠眷。　　

○乙巳。以岁幕祫祭。遣官祭太庙中殿、后殿。　　

○谕曰、吉庆奏、明年普免天下钱粮。所有玉环同知额徵租谷。海宁州沙地租银。可否一体蠲免等语。此项租谷租银。本不在蠲免地丁之内。但按亩输将。亦与地丁无异。著加恩将玉环同知应徵租谷二万二千余石。海宁州沙地租银二千八百余两。一体蠲免。以示朕普惠闾阎。湛闿均沾至意。　　

○谕军机大臣曰、福康安和琳奏、于积雪未化之时。督率将弁等、分路进攻。将高斗山梁抢占。奋勇追赶。并即趁势扑入苗寨。纵火焚烧。毙贼甚多。将为首贼目廖老慕、陇老西二犯。擒获正法。可嘉之至。特赏福康安、和琳、大荷包各一对。小荷包各四个。内贮金银锞各二个。金银钱各二枚。额勒登保、德楞泰、兴兆、观成、花连布、大荷包各一对。小荷包各四个。内贮金银锞各一个。金银钱各一枚。五钱重银锞各二个。纶布春、阿哈保、那丹珠、富志那、色灵额、大荷包各一对。小荷包各二个。银锞各二个。银钱各二枚。汉满屯土各兵。俱再赏一月钱粮。以示奖励。　　

○丙午。祫祭太庙。上亲诣行礼。命皇太子陪祀如仪。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后、孝仪皇后陵、端慧皇太子园寝。　　

○遣官祭太岁之神。　　

○丁未。上以来岁丙辰元旦、传位皇太子为嗣皇帝。前期遣官告祭天、地、社、稷、太庙、奉先殿。　　

○上御保和殿。赐朝正外藩筵宴。左翼。科尔沁和硕亲王拉旺。多罗郡王喇什端罗布。喇什噶勒当。罗布藏嘉木灿。多罗贝勒三音察衮。固山贝子锡第。镇国公萨木丕勒扎木素。辅国公色当噶玛勒。公品级一等台吉琳沁多尔济。一等台吉敏珠尔多尔济。多罗额驸索诺木雅喇木丕勒。巴林亲王品级多罗郡王巴图。辅国公赛尚阿。公品级一等台吉索特纳木多尔济。一等台吉固山额驸丹津。喀喇沁亲王品级多罗郡王满珠巴咱尔。辅国公玛哈巴拉。拉扎布。永库尔忠。公品级固山额驸丹巴多尔济。和硕额驸索诺木巴勒丹。衮楚克扎木素。扎萨克一等塔布囊喇特纳吉尔第。多罗额驸垂巴勒瓦尔。奈曼多罗郡王拉旺喇布坦。一等台吉巴勒楚克。敖汉多罗郡王德亲。齐默特噜瓦。固山贝子德威多尔济。镇国公纳木扎勒多尔济。公品级二等台吉济克济扎布。多罗额驸伊拉瑚。二等台吉巴勒珠尔喇布坦。固山额驸巴颜巴图尔。土默特多罗贝勒额外侍郎索诺木巴勒珠尔。固山贝子朋素克琳亲。扎赉特多罗贝勒玛什巴图。阿噜科尔沁多罗贝勒阿尔达什第。翁牛特固山贝子图扪巴颜。阿巴哈纳尔。衮布旺扎勒。克什克胜。扎萨克一等台吉旺楚克喇布坦。右翼。科尔沁和硕亲王旺扎勒多尔济。喀尔喀和硕亲王固伦额驸拉旺多尔济。多罗贝勒车布登纳木扎勒。衮布多尔济。固山贝子巴尔准多尔济。索诺木旺扎勒多尔济。贡楚克扎布。镇国公丹津多尔济。辅国公吹素珑。一等台吉罗布藏达什。布达齐素咙。阿拉善和硕亲王旺沁班巴尔。浩齐特多罗郡王敏珠尔多尔济。阿巴噶多罗郡王喇特纳什第。辅国公拉旺多尔济。青海多罗郡王刚噶尔。固山贝子车尔登多尔济。扎萨克一等台吉车凌多尔济。楞衮多尔济。沙克都尔。车德尔。翁牛特多罗贝勒济克济扎布。扎噜特多罗贝勒噶勒桑。土尔扈特多罗贝勒旺扎勒车凌。鄂尔多斯固山贝子喇什达尔济。永咙多尔济。苏尼特辅国公额琳臣。附察哈尔旗厄鲁特辅国公巴勒济。二等台吉敏珠勒多尔济。巴达尔瑚。三等台吉达什纳木扎勒。四等台吉齐巴克扎布。回部郡王品级多罗贝勒哈第尔。哈密回部郡王品级多罗贝勒额尔德锡尔。阿克苏三品阿奇木伯克贝子品级辅国公迈默特阿布都拉。吐鲁番二等台吉丕尔敦。土尔扈特使臣博多克等。杜尔伯特使臣察罕博埒克等。廓尔喀使臣噶箕乃尔兴等。朝鲜国使臣闵钟显等。安南国使臣阮光裕等。暹罗国使臣呸雅梭挖粒巡段押拨廿□辣昭突等。及领侍卫内大臣等。召左翼科尔沁和硕亲王拉旺。巴林亲王品级多罗郡王巴图。喀喇沁亲王品级多罗郡王满珠巴咱尔。奈曼多罗郡王拉旺喇布坦。土默特多罗贝勒额外侍郎索诺木巴勒珠尔。右翼科尔沁和硕亲王旺札勒多尔济。喀尔喀和硕亲王固伦额驸拉旺多尔济。青海多罗郡王刚噶尔。回部郡王品级多罗贝勒哈第尔。哈密回部郡王品级多罗贝勒额尔德锡尔。至御座前。赐酒成礼。　　

○是月。浙江巡抚觉罗吉庆奏、山阴、会稽、萧山、三县湖河水利。均属毗连。三邑之水汇流东注。皆由山阴之三江闸入海。该处闸座、自康熙二十三年捐修后。亟须重修。但内河外海。应先筑坝二道。堵截水势。共估需银七千余两。应请将上年萧山县西江塘工、该三县民捐余银一万三千两内。酌留银七千两。照旧生息。以备岁修。余银六千两。作为修补闸工之用。倘有不敷。该三县绅士等愿行筹补。无庸派捐。得旨、如所议行。　　

