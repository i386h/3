<!-- { "loadSidebar": true } -->
○谕军机大臣等、据福康安等奏滇省铜厂积欠一摺。已降旨加恩全行豁免矣。铜厂工本银两。均关帑项。不容丝毫拖欠。年清年款。乃因此项积欠银两。每逾数年。即藉清查邀恩豁免。历任督抚及管厂各员。恃有恩免常例。遂任听炉户等递年积压。施欠不交。所办实属因循。兹当普免天下积欠。施恩锡庆之时。姑准所请。将厂欠一体豁免。著传谕福康安等、嗣后惟当认真查办。按年清款。倘再仍前拖欠。不能复思藉词宽免也。　　

○又谕、邪教案犯刘之协。在扶沟脱逃后。节经降旨。令该督抚严密查拏。迄今未据缉获。试思各省地方。自督抚以至州县。层层管束。如果实力查缉。彼将焉往。乃该督抚等既未能将正犯查明实在踪迹。而办理非过即不及。辄将辗转牵涉之人。纷纷拘讯。即如前次惠龄在樊城查拏张华一犯。将字音相似之人张添华、张化等、一并搜查拘讯。而现在周樽。因查拏刘玉春。亦将太和县城内城外之刘姓民人。传齐盘问。此等民人。与邪教匪犯并无关涉。而牵连提究。徒滋扰累。邪教传徒惑众。固不可不严查究办。然亦岂可波及无辜。外省派委佐杂及胥役人等。即遇无事之时。尚思借端讹诈。扰累平民。况藉查拏邪教为词。必混行搜捕。及审非案犯。并不治伊等误拏之罪。则其弊更不可问。而民人等借此互相仇扳诬陷者。亦所时有。即使讯属无干。旋行省释。而拘提到案。往来质审。已受株连破家荡产之累。成何事体。著密谕各督抚、此后惟当严密留心查拏正犯。毋任潜匿远扬。如遇委员差役等、妄拏平人。借事讹索者。即将伊等加重惩治一二。以儆其余。则委员役吏等知所惩儆。不敢任意索诈。而无干之人。亦免波累。但该督抚仍不得因有此旨。即意存怠忽。又置缉捕要犯于不问。以致终无弋获也。　　

○戊子。调任湖广总督福宁、湖广提督刘君辅奏、二月二十七日。官兵分路进剿逆苗。行至十余里。适遇贼苗数百人。官兵枪箭齐发。歼毙十余名。贼即纷纷逃散。臣等乘胜追赶。南过山嘴。忽见苗匪数千。从山后绕出。直扑我师。官兵奋勇击杀。接应之兵亦到。两面夹攻。共杀贼数十名。贼始四窜山谷。谕军机大臣曰、福宁等此次分路剿杀苗匪。虽不能大歼贼众。究竟差强人意。但该督等此次共带兵一千五百名。杀贼止十数名。为数甚少。算来几及官兵百名。杀贼一名。足见无能。岂尚能谓之奋勇。朕披阅及此。代伊等羞惭。不知该督等亦自知愧否。况官兵与贼接仗。既经击退贼匪。自应乘胜追赶。相机擒捕。乃仍复彻回。耽延时日。岂不贻贼笑乎。看此情形。是湖南一路。难望其直前进取。惟待福康安之至。方可大捷。又福宁所奏、明安图被贼戕害。固由冒昧轻进。但所带兵丁为数不少。何至不能抵御。如果因贼势较众。止于兵无纪律。尚能与贼打仗。被贼冲散。自应可原。倘竟系兵不顾将。一见贼至。即纷纷溃去。致镇将为贼所戕。此等临阵逃散之兵。若不查明严办。何以肃军律而儆将来。著福康安于到彼时。分晰查办。再前据福宁奏、镇筸镇城。四面环山。形如釜底。墙身卑矮。山后均系苗寨。登高瞭望。合城皆见等语。镇城为苗疆重镇。从前建城时。自必择形势厄要之地。何至地势低洼若此。使苗民得以登高俯视。所奏恐不足信。著福康安等、于事竣后。亲加查勘。据实奏闻。该处地方苗寨甚多。未必尽皆附贼。势难将各寨全行拆毁。若以该处逼近苗寨。城形窄小。不足以壮观瞻而资捍卫。或就前建城垣。量加展宽。将附近高阜地方。半围城中。或于镇城酌添兵丁。其山上要隘处所。酌添营汛。藉资控制。并著福康安等、一并入于善后章程内。酌议具奏。　　

○己丑。谕军机大臣等、永绥厅被贼匪围扰日久。张廷彦所带宜是镇兵二千名。此时计已早到保靖。该镇务宜上紧剿杀。将古丈坪、及花园汛一带苗匪。扫除净尽。速赴永绥厅应援。与吴开泰会合剿捕。亟解城围。此即该镇之功。不可不加倍奋勉也。至刘君辅、因恐贼人窥伺镇筸城池。抄截后路。不敢造次轻进。所虑亦是。目下镇筸左近贼尚未散。若该提督冒昧前进。设有疎虞。转属不成事体。亦祇可将附近苗寨。先行扑灭。再俟兵力取齐。由渐而入。至福康安前奏、督兵进剿。歼杀苗匪多人。正大之围立解。迄今未据续奏。盼望甚为殷切。想福康安布置一切。稍耽时日。然亦不可再迟。朕为此事宵旰萦怀。谅福康安自必仰体朕意。熟筹妥办。迅速捷音。　　

○庚寅。谕、从前徐绩在巡抚任内。办事阘茸获罪。发往新疆。及回京后。又加恩补放副都统。上年弘旿所遗都统员缺。一时不得其人。以徐绩历任稍久。人尚老实。是以加恩将伊补放。本日召见。问及弘旿声名平常。所行事迹。伊竟似毫无见闻。徐绩系补授弘旿之缺。弘旿所行之事。别旗之人尚知。徐绩岂有无所见闻之理。显系从前外任所染恶习。意存瞻徇。甚属可恶。徐绩著革任。赏给六品顶戴。发往和阗。自备资斧效力赎罪。更换托伦。令其由彼前往喀什噶尔。协办事务。更换范建中来京。　　

○又谕、镶黄旗汉军都统员缺。著保宁补授。伊未来京以前。仍著庆桂署理。明亮系新授伊犁将军。职衔较大。管理外藩。足资威镇。明亮从前曾在军营奋勉出力。现在徐绩所遗正红旗汉军都统员缺。即著明亮补授。仍赏戴双眼花翎。　　

○又谕、据松筠等奏、达赖喇嘛、班禅额尔德尼等。请将伊等所属唐古忒等应交粮石、及旧欠钱粮宽免。并赈济贫人。修理倒坏房屋之处请旨等语。达赖喇嘛、班禅额尔德尼等、一闻朕降旨蠲免天下钱粮。伊等亦请将唐古忒等抚恤办理。实属善举。朕深为嘉悦。达赖喇嘛、班禅额尔德尼著各赏给哈达一个。紫金俐玛无量寿佛各一尊。碧玉手串各一卦。大荷包各一对。小荷包各三对。松筠等接奉时。即转为赏给。但前藏地广。所交之项较多。达赖喇嘛既请宽免一年。即著照所请办理。后藏地狭。所交之项较少。恐不足班禅额尔德尼一年之用。即著免其一半。但赈济贫人。修理倒坏房屋等项。由达赖喇嘛之商中拨银三万两。由班禅额尔德尼之商中拨银几万两之处。并未声明。达赖喇嘛等仰体朕意。既将唐古忒等抚恤办理。自不必拨用达赖喇嘛银两。著即动用该处正项。赏给前藏银三万两。后藏银一万两。松筠等务须悉心办理。毋致一人遗漏。以副朕一体轸恤番仆之意。　　

○辛卯。旌表守正捐躯河南河内县民王大亮媳拜氏。　　

○壬辰。谕、现因贵州铜仁府属地方。苗匪滋扰。冯光熊办理一切军需事宜。尚皆妥协。著即留贵州巡抚之任。俾令一手经理。其云南巡抚员缺。即著姚棻调补。　　

○又谕、前因贵州铜仁府属之松桃正大等处。猝被逆苗滋扰。于农功不无妨碍。业经降旨。将本年钱粮缓徵。并令该抚查明。覆奏到日。再行加恩豁免。兹据该督抚、将铜仁府属每年额徵钱粮数目。查明具奏。所有铜仁府、及松桃正大等处、本年应徵秋粮、及改折米、共六千七百余石。地丁正耗等银、九百八十余两。铜仁县本年应徵秋粮改折米、共二千六百余石。地丁正耗等银三百余两。俱著加恩全行豁免。至附近铜仁府之镇远、思南、思州、黎平、平越、都匀、古州等府厅属。士民共抒义愤。招集乡勇。堵御贼苗。及官兵经过之贵阳、安顺等府。悉皆帮运军装。急公趋事。亦应量予恩施。仍著该抚等、将镇远等府厅属、本年应徵钱粮。查明分别蠲缓。以示朕抚绥良善。加惠闾阎至意。　　

○谕军机大臣等、据福康安奏、督领官兵。于二月二十六日。分路进攻。伐木开栅。杀毙贼匪数百。烧毁贼寨二十六座。并搜获粮食万余石。现在筹剿松桃一带贼匪。即行前赴镇筸等语。览奏欣慰。其筹办一切。甚合机宜。可谓用心之至。著赏给福康安珐琅表一个。及大小荷包奶饼。用昭优眷。阅图内正大营迤南报国哑喇各塘。地势最为险要。现已为官兵攻得。其迤北之松桃嗅脑一带。尚为贼匪屯聚。道路桥梁。被其烧毁掘断。福康安此时。自应探明路径前进。先将松桃一带贼匪。全行剿除。庶后路廓清。方可安心进剿。前据和琳奏、上月底可抵秀山。该处贼匪不少。阅图内秀山与松桃接壤。松桃等处道路未通。和琳自必将秀山一带贼匪剿尽。肃清后路。再赴松桃。与福康安并力前进。福康安、和琳、当倍加奋勉。以副委任。至贵州军需事宜。系冯光熊一手经理。尚属妥协。己另降旨将该抚即留贵州之任。其云南巡抚员缺。将姚棻调补。著福康安再行酌量。如贵州省城。有需大员驻劄。可暂留姚棻在彼。云南原有护抚也。如贵阳省城。别无紧要事件。而云南铜法钱务。需人经理。即一面奏闻。一面令姚棻径赴云南新任。　　

○又谕、此次福康安亲率总兵花连布等、带领官兵。伐木越山。分路进攻。沿途遇有贼匪。旋杀旋追。烧寨歼贼。搜获粮石。实堪嘉尚。又另摺奏、彭廷栋、珠隆阿、于正大营解围复。设卡防守。坚护塘水。贼匪不敢复来窥伺。珠隆阿所受枪伤。尚未全愈。仍照常昼夜巡防。实为奋勉。福康安、彭廷栋、花连布、珠隆阿、著再交部议叙。珠隆阿并赏戴花翎。至外委张文锦、一闻贼匪滋扰之信。即率兵约同民人抵御保守。甚属出力可嘉。奖拔千总。尚不足以示优奖。著即破格以守备超补。并赏戴蓝翎。所有在事出力各员。著福康安查明一并咨部分别议叙。其现在随同福康安分路剿贼兵丁。俱著查明人数。每名先赏一月钱粮。以示鼓励。又福宁奏、泸溪县知县黄炳奎、盘获为贼散粮之杨交等、现在究办等语。黄炳奎尚属留心。亦著交部议叙。　　

○癸巳。遣官祭历代帝王庙。　　

○甲午。上诣大高殿行礼。　　

○还宫。　　

○旌表守正捐躯直隶开州民许六女许氏。武强县民张大度妻庐氏。　　

○乙未。上启銮。谒东陵、西陵。　　

○谕、此次恭谒两陵。所有沿途经过地方。著加恩蠲免地丁钱粮十分之三。　　

○又谕、上年直隶秋间雨水较多。河流涨发。顺天、保定、正定、天津、河间各府属、地亩间被淹浸。节经降旨加两倍赏恤。豁免秋粮。并于本年春间。分别展赈。复将该省节年未完民欠正耗地粮、及折色口粮等项。普行豁免。俾户庆盈宁。益资饶裕。现届开徵之期。在小民身无积欠。自必输将恐后。但念上年被水各属。此时若一律按例徵收。究恐民力不无拮据。著该督查明直隶上年被水各州县。所有本年春间应徵银粮。俱缓至麦收后徵收。庶民力益觉宽纾。以示惠锡闾阎。有加无已至意。　　

