<!-- { "loadSidebar": true } -->
○又谕曰、穆和蔺奏、河北彰德、卫辉、怀庆三府属。于五月初十十一等日。得雨二寸至四五寸及深透等语。览奏欣慰。本日京城卯刻至辰刻。得有雷雨一阵。约及三寸。云势东南一带。尤为浓厚直隶之河间、天津、及山东之东昌、武定一带。可冀一律均沾。著传谕该督抚、即将各该处是否同日得有澍雨。田禾赶种。可冀有秋情形。即行迅速具奏。　　

○以故奉恩将军宝铭子顺玉、袭职　　

○以通政司副使恒杰、为太仆寺卿。　　

○以湖北汉黄德道张长庚、为湖北按察使。　　

○癸卯。谕军机大臣曰、管干珍奏、接准巡漕斐灵额移咨、欲将粮船土宜。随地起卸净尽。不准携带。查本年拨运丁费稍多。例带土宜。似当任其自行酌带。以资拨费等语。所奏是。各省帮船。定例准其于装载漕米之外各携带土宜。原以运丁等得有水脚可资贴补。而京城货物。亦不至居奇。且本年临清一带因天旱水浅。漕艘起拨需费。若复将所带土宜概行卸。丁力岂不更至拮据。自应照该总漕所奏。仍准其自行酌带。至斐灵额止图船行迅速而未计及体恤运丁。殊为不晓事耳著传旨申饬　　

○奉恩将军富瑞病休。以其子敏敬、袭职。　　

○以故广西太平府属结安土知州张治宁子晃穆袭职。　　

○广东高州镇总兵刘秉龙病休。以江南江宁协副将李奉琳、为高州镇总兵　　

○甲辰。谕曰、郭世勋陛见来京。途间染患脾泄日久未能进见。但年逾七旬。一时难以就痊著准其开缺俾得安心调养。病痊时另候简用所有广东巡抚员缺。著朱圭调补。陈用敷著调补安徽巡抚姚棻将届服满。所有广西巡抚员缺著姚棻署理姚棻即速往。不必来请训其前在江西巡抚任内。于童生刘昌新雇倩伊师代考一案。未能审出实情。其过虽大部议上时拟令于姚棻服满到京时提奏。但现因一时乏人是以将姚棻复行简署。著带革职留任。仍罚养廉二年。用示惩儆姚棻务宜感激奋勉。遇事倍加认真。广东地方紧要。朱圭接奉谕旨后即将巡抚印务。交与藩司周樽护理。速赴广东新任陈用敷俟棻到后。再赴安徽新任。　　

○又谕、户工二部议覆淮宿海等关徵收税课一年期满。除宿海二关。比较上三届均属有赢无绌。惟淮安关比较五十七年。计短少赢余银二万一千五百四十六两零。著落该监督照数赔补等语。固属照例办理。第念上年山东、河南、与江苏年岁均属丰稔。豆价相等。商贩未能多获余利豆货船只过关稀少。以致赢余短绌。尚属实在情形。所有此次淮安关短少赢余银二万一千五百四十六两零。著董椿、盛住、各按照经徵月日赔补十分之六共银一万二千九百两零。余著加恩＜宀十见＞免。并免其议处。　　

○乙巳。谕军机大臣等、本日巡视南漕御史范三纲回京复命。据奏衮州以南雨水沾足。惟山东之东昌、济南、直隶之河间等处。土脉尚觉乾燥途次不过雨点飘洒等语。是现在缺雨处所总在河间至东昌一带。若非速沛甘霖。恐不免竟成灾象。深为廑念。著再传谕该督抚、即将近日以来缺雨各州县。曾否得有醲膏。田禾尚可赶种不致成灾之处。迅速查明据实具奏。勿稍讳饰。　　

○又谕曰、李奉翰等奏、卫河于十三日戌时长水六寸等语。卫河上游。系在豫省河北一带。河水增长六寸。自由彰德、卫辉各府属渥被甘霖看此光景。河北尚可不致成灾。乃昨据穆和蔺奏、河北安阳等二十五州县。于初十十一等日。得有雷雨。又称此内四五六寸及深透者。即踊跃布种。其在三寸以下者。已酌借耔种。令其雨后及时翻犁等语是河北各州县。尚未普得透雨。一律种齐何以下游河道已长水六寸。该抚所奏尚欠明晰。著再传谕穆和蔺、即查明河北三府属。已得透雨者若干州县。未得透雨者若干州县。十一日以后曾否续得透霖。全行栽种。不致成灾之处迅速据实详悉具奏。勿稍含混。　　

○又谕曰、勒保奏、甘肃钱粮完欠数目一摺。内单开乾隆五十七年分。民欠未完、及因灾缓徵等银三万六千四百四十两零粮五万六百十三石零。甘肃省从前王亶望诸人捏灾冒赈。率以为常业已痛加惩治。至该省地土硗瘠。如遇被灾歉收之年。自应随时蠲缓。用资调剂。但一遇丰收年分。即可陆续带徵。以完积欠。即如上年甘肃通省收成尚称丰稔。何以五十八年。仍有未完银三万四千两零。未完粮五万石零自由该督等办理不善所致。著传谕勒保、嗣后遇有丰收之年。即传饬各属催徵完解。并留心查察毋任意迟延。藉词悬宕。以致愈积愈多也　　

○又谕、据孙士毅奏运京铜铅出境日期一摺。内夹片一件系该省麦收分数收成分数关系民食。最为紧要。该督自应专摺奏闻。从来并无夹片具奏之理。即欲归简易。亦应以收成分数缮一正摺。将铜铅出境夹片具奏乃该督转将麦收分数用片声叙。殊属轻重倒置。孙士毅由军机司员出身。岂尚不谙此制耶。著传旨申饬。　　

○丙午。谕、前因直隶缺雨各州县。二麦收成歉薄。降旨令该督查明。入于夏灾案内速行办理。兹据梁肯堂奏、保定等府属。上年秋成丰稔。虽现在被旱歉收。粮价尚不昂贵。惟麦收仅止四分以下。各州县乏食贫民。不免糊口稍艰等语。保定等府属。本年雨泽愆期。节经降旨缓徵借粜。用资调剂。现在查明夏收仅止四分。竟不及半。不可不亟筹接济。著加恩将麦收四分以下之保定等八十三州县内、鳏寡孤独老幼残疾贫民。赏给六月分一月口粮。其余乏食贫民。并著先行酌借一月口粮。俟秋成后免息还仓该督务须董饬所属。实心经理。毋任吏胥人等、侵冒滋弊。俾小民均沾实惠。以副朕轸念灾黎。优加抚恤至意。该部即遵谕行　　

○谕军机大臣等、本年盛京一带雨水调匀夏收丰稔。豆麦一切价值自必平减。现在直隶河间、天津等处。及山东武定等府属一带因尚未得有透雨。粮价恐不免逐渐增昂不可不豫为筹及。盛京与天津、武定、海道相通商贾往来甚易。不可稍加禁遏。该将军等并当出示晓谕商贩人等。以豆麦等项、经过直隶山东等处关津。现已减税。若运往售卖。可以得利俾该处商民闻知。自必争先贩运而来源源接济。于被旱各州县民食。大有裨益该将军等务须明晰劝谕。不可官为经理以致吏胥等从中抑勒滋弊。以利民之事而累民也将此传谕琳宁等、并谕梁肯堂、福宁知照山海各关口一体遵办。　　

○又谕、据刘秉恬奏、第十六帮船回空。比较上年计迟二十九日等语。前因帮船迟缓。节经降旨饬谕实力严催。比年来甫能趱复原限。本年漕运行走不能迅速。比较上年帮次。逐渐稽延。今第十六帮船只。竟迟回至二十九日。已及一月之久势必又如从前稽缓。此皆沿途催漕官员不能催查、及运弁任意逗留所致。虽向来漕运祇以统限计算。不逾统限。例无处分。然似此沿途耽延。亦须加以惩创。著传谕仓场侍郎、并漕运总督、即将此次迟误二十余日之押运督运官弁等、分别记过。运丁严行责处。以示惩儆仍饬令沿途赶紧催趱行走。不得藉词水浅。又致仍前逾违定限也。　　

○又谕曰、斐灵额奏、浙江湖州帮船。于五月初八日。在济宁州师庄闸下守候启板。三更时分。有贼三四人扳开舱门。直进点灯。该丁等惊醒喊叫。被持刀吓禁。将衣饰银两布匹等项劫去该丁上前赶夺。被贼棍打。不敢与夺。实系是强非窃等语。运河正当漕艘连樯北上之时且商贾往来辏集匪徒等胆敢赴船点灯。持械肆劫。实属目无法纪。该地方官因何尚未禀报该抚具奏。著传谕福宁、即严饬所属实力缉拏。究明首夥各犯按名务获。从重办理以肃运道而靖奸宄其疎防之文武各员并著查明严参示儆至漕船旗丁以及舵工水手人等、每船不下三四十人。其停船时。亦必通帮衔尾湾泊耳目最为众多。何以盗匪三四人直进舱内。竟无一人见者及至惊醒喊叫被劫银物又止该丁朱绣兰上前夺取。被贼棍打。而其余水手舵工人等、并不帮同追赶。致贼携赃远逸。此必系该船因守候启板。仅留运丁朱绣兰在船。其余人等潜行上岸以致贼匪乘间而入。又向来漕船往来时。所雇纤夫人等最多。匪徒潜匿在内。此次帮船被劫。或即纤夫人等勾结应合。俱未可定。并著该抚一并查明究办。勿任狡饰。以故云南乌罗司正长官杨文升弟文林、袭职。　　

○丁未。上诣大高殿行礼。　　

○还宫。　　

○以刑部郎中胡克家、为广东乡试正考官。修撰钱棨、为副考官。御史李长森、为广西乡试正考官。刑部主事亮保、为副考官赞善程昌期、为福建乡试正考官。侍讲关槐、为副考官。　　

○是日起上以夏至祭地于方泽。斋戒三日。　　

○戊申。豁除江苏宝山县、坍没田涂三十五顷四十七亩有奇额赋。　　

○己酉。孝恭仁皇后忌辰。遣官祭景陵。　　

○谕、乾隆四十五年。朕年已七旬。恐于秩祀大典。仪节有愆。始于南郊大祀时。令诸皇子分诣配位前奠帛。至北郊仪注内。升香奠帛。礼臣尚复沿照亲行旧例具奏。夫圜丘方泽。皆称大祀。而南郊配天。典礼尤重。乃未经一律更定。自系彼时礼臣办理遗漏。此次大祀方泽。皇地祇位前香帛。朕亲自供献。列祖列宗配位前。宜如南郊礼朕亲自升香。其奠帛礼仪。亦遣诸皇子分献此非朕怠于将事。缘郊祀大典。务在精诚孚格。礼节无愆。方足以昭肸蚃。况朕春秋已八旬开四。距乾隆四十五年又阅十有四载。虽仰邀昊眷精神强固如常。然于登拜趋跄。究未免稍逊于昔若列祖列宗配位前奠帛一节。仍勉强将事。不特南北郊仪文轩轾。未协崇效卑法之义。且虑节文繁重跪起维艰。或至遣官恭代。转于郊祀大典。未获躬亲。尤非尽诚昭事之道。朕自临御以来夙夜孜孜惟以敬天报本为念。郊坛大祀靡不劼毖钦承。兹因年寿已高。不得不酌减仪文。以冀升馨告备。是非敢自惜其劳正所以要之于久。我世世子孙承禧衍庆。如能似朕之年跻上寿。实我国家无疆之庥。所有郊祀经曲繁文自不妨照所减礼仪。奉为法守。若未逾耆耋。则于圜丘方泽宗社大祀。仍应恪遵定制。肃奉明禋倘或稍惮勤劳耋年未届。遽思节减。即非励精昭格之义。我子孙其敬承无替。倍矢虔恭。以迓亿万年无疆福祚。方无负朕谆切训诫至意。此旨著于尚书房、军机处、礼部、太常寺、各恭录一通。敬谨遵照。　　

○又谕、向来稽察斋戒之都统八员分两翼按旗稽察。又兼查各部院衙门实难周遍。嗣后八旗都统等、祇须稽察八旗各营。其六部、著给事中六员稽察。各衙门、著御史六员稽察。届时都察院堂官拣员奏派。祭祀后。将有无旷误之处。即令该给事中等、会同开单具奏。其都察院衙门、著派出右翼大臣等轮流稽察。　　

