<!-- { "loadSidebar": true } -->
○大学士等议覆、贝勒允祜奏称。马兰峪等处驻防大小官员护守陵寝。朔望祭祀随班官员、均当早集臣立功过簿稽查如功多过无者遇有相当缺出升用。功少过多者题参议处。无功有过屡诫不悛者题参从重议处再此地有赞礼郎兼防御十余员一人两缺。凡遇祭期。承值维艰。差使拮据。不敷分布。臣现与总管内务府大臣公商。另议请旨至陵寝礼工二部供事官。非年力精壮行走勤慎者弗克胜任除笔帖式仍照定例六年转部外。郎中员外缺出。请敕令拣选精壮勤慎者充补与京员一体较俸升转。其赞礼郎请照笔帖式例。届六年于太常寺、鸿胪寺、两衙门转用等语查陵寝重地。所设官员须熟习礼文。钦承祀典。以昭诚敬。今贝勒请立章程随时考核。亦奖勤儆惰之一法应如所请。所有兼缺之赞礼郎。既称现与总管内务府大臣商酌。应俟奏到。候旨遵行又查定例。陵寝郎中缺出。俱按双单月。将议叙俸深各项应升人员按班选用应升缺出即与在京郎中等官一体开列升转。其员外缺出行文各部院衙门将应升员外之主事内。拣选有年纪、办事中等之员补放。是郎中应升之缺。原与在京郎中一体开列。惟员外未满五年不准升补京缺。然各部院拣选人员亦祇因事务简少就老成中等之员挑选并非将老迈庸劣者开送且员外五年限满原准升转而郎中俸次应升即未满五年亦得升用未为阻滞。至赞礼郎。向例原与小京官笔帖式等。一体升用主事自应如所请援照礼工二部笔帖式六年转部之例转用从之。　　

○庚子。谕军机大臣等直省地方向来令造烟户册以便清查户口原欲其确实可据即偶遇赈济。亦得按册而稽易于查办。乃有司奉行不力多系虚开有名无实全不足据闻山东运河道陈法前任直隶知府时。经理有方不致扰累而能得烟户之实数。朕因江南庐凤地方。土瘠民贫奸民杂处。特将陈法调补庐凤道。尔等可寄信与尹继善、于陈法到任之后。令其董率属员。将烟户册籍加意料理尹继善并留心指教之若行之果有成效将来各处便可仿行于地方自有裨益。　　

○户部议准、江西巡抚陈宏谋疏称。德安县长河及附河湖洲地五十七顷三十九亩有奇俱有渔草之利请于乾隆八年升科纳课从之　　

○辛丑户部议覆、江苏巡抚陈大受奏称江南赈粜需用川省仓谷接济先于本年四月内据川抚硕色咨报派拨近江易运州县常平监谷二十万石砻碾委运江南芜湖砻碾不及者准米谷兼运所需运砻并委员一切杂费作何清还仓粮运到江南作何解缴川省粮价、之处。除咨商江南督抚外所有川省拨运价银等项自应江南解还川省。按数归款。今苏库既无堪动之项应如苏抚所奏将应还川省米谷价银运费准川省就款报销并令川抚将砻碾解运杂费银两据实造报至川省运送谷石原系应补之项。但查本年四月内大学士会同九卿议覆。常平仓谷于原额数内无需动用者。祇令将粜价解交司库与动支数目一并报部查核无庸买补。今川省解运江省出粜谷石原属动用监谷并非常平原额数内。似无庸买补。第查川省地处边疆。积贮紧要前项谷石应否买补应令硕色就本地方情形妥议办理至称委员领赍库银一万四千两赴汉口接运而硕色前咨派拨米谷系委员运至江南芜湖是前项米谷究应何处交卸接运应令陈大受、硕色会商办理从之　　

○以侍读学士文保赫瞻充日讲起居注官　　

○赈山东历城章邱邹平长山新城齐河齐东济阳长清青城、蒲台博平茌平高苑济南肥城东阿平阴十八州县卫旱灾饥民　　

○壬寅上诣畅春园问皇太后安　　

○礼部议准署山东巡抚包括疏称安东卫屯丁向居卫城今卫城既归并日照应将该卫文武生童均归日照考试其廪粮亦于该县地丁银内额支从之。　　

○癸卯侍郎王保奏报、熬茶夷使吹纳木喀巴雅斯、瑚朗等入境　　

○甲辰刑部议覆、陕西道监察御史杨朝鼎奏称盛京刑部重囚应照直省秋审之例会同各部侍郎、并奉天将军府尹巡察御史会审具题查盛京刑部与督抚不同是以无秋审具题之例但明刑折狱不厌详慎。除奉天将军于乾隆三年。题准停止会审毋庸议外至盛京刑部并奉天府尹衙门重囚令该侍郎会同各部侍郎府尹巡察御史、虚衷会审分别具题。又称宁古塔黑龙江等处所有秋审人犯距奉天路远恐难移解即令该将军会同巡察御史审拟具题应如该御史所请即于甲子年为始从之。　　

○己巳。孝恭仁皇后忌辰遣官祭景陵　　

○户部议覆署两广总督庆复疏请将粤东埠引难销之顺德新会香山沙湾茭塘鹿步湴湖七门神安黄鼎三水花县增城龙门清远英德翁源曲江河源、博罗澄海海阳、潮阳、揭阳惠来饶平、丰顺、高安、高明、恩平、开平、鹤山、阳春、新兴开建。四会、罗定茂名、合浦、与福建之清流粤西之博白、陆川、等四十二埠。应匀交易销之和平、连平、龙川、归善、嘉应、乐昌、始兴、保运连州连山、西宁、信宜、灵山、湖南之郴州、宜章、兴宁、永兴、临武、蓝山、嘉禾、桂阳、江西之龙南、信丰、定南、安远、石城、瑞金、大庾、崇义上犹南康福建之长汀上杭、广西之宣化、隆安、永淳、等三十六埠代运。共拨引五万八千一百二十一道。查大庾、崇义、上犹、南康、四埠。每引行盐三百二十二斤。龙南、信丰、定南、安远、石城、瑞金、六埠。每引行盐二百六十四斤。额饷俱多于东省。但拨出之引。均系每引行盐二百三十五斤。额饷既轻。不便照受匀之埠。加配应仍照本埠配盐之数行销。又实存四五两年积引十八万八千五百九十一道。应统俟三年销完。毋庸派定每年销数。从之。　　

○准噶尔部人达什林沁来降。命赏给安插如例。　　

○丙午谕、奉天乃我朝发祥之地。历朝实录。俱应缮写满汉文各一部送往尊藏。俟现在皇史宬内阁藏本写成后。即著在馆人员敬谨缮写。其送往仪注。大学士会同礼部详议具奏。　　

○又谕、江西巡抚陈宏谋奏称。江西州县。现在需人办事。请将在部候补知县及记名保举人员内。曾经任州县者。拣选五六员。发往委署题补等语。著照陈宏谋所请行。嗣后不得援以为例。　　

○又谕、据直隶总督高斌奏称。通永道周彬、奉旨调补平庆道。周彬之母。年已八十有二。迎养在署。今调任平庆。地处极边。难以迎养。伏乞天恩。准令周彬回籍终养。但伊不早请终养。奉调后乃始陈情。应请旨交部议处等语。周彬著准其回籍终养。伊母向系迎养在署。故未陈情。从宽免其交议。　　

○户部议准、调任湖北巡抚范璨奏。湖北开炉鼓铸。员役薪水饭食等费。请照浙省之例。分别给予。从之。　　

○调河南巡抚雅尔图来京。以四川巡抚硕色、为河南巡抚兵部侍郎纪山、为四川巡抚。　　

○丁未。上诣畅春园、问皇太后安。　　

○谕、本年七月内。朕恭奉皇太后前往奉天叩谒祖陵。著履亲王、平郡王、大学士鄂尔泰、张廷玉、在京总理诸务。　　

○太常寺奏。皇上恭谒盛京三陵。起程后。秋季一应祭祀。奉旨派出承祭分献之王大臣。遇有事故。不及奏派。请将留京斋戒之王大臣。令其承祭。得旨。著交紫禁城内总理事务王大臣遣派。　　

○稽察盛京事务陕西道监察御史和其衷奏。盛京侍郎以下。小京官以上。俱请加给双俸。并公费银两。得旨。汝为巡查似此市惠。是自取其咎也。且盛京官员等。向系如此。而康熙年间在京官员。不肖者或可得贿。而盛京亦无可得也。今京师之加双俸。乃朕之特恩。亦所以禁其贪而养其廉。盛京官员。安可同此。且其事之原简。又无论矣。汝岂不知此。而为是言乎。　　

○戊申。谕、今年天气炎热。苏禄国使臣等在京。著礼部派官员加意照看。多给冰水及解暑药物。并遣医人不时看视。　　

○免江苏拖欠在军、及驿站未完、并漕项随正耗羡、银两。　　

○调署两广总督庆复、为川陕总督。署川陕总督马尔泰、为两广总督。实授张允随、为云南总督。兼管巡抚事务。　　

○以直隶宣化镇总兵李质粹、为广西提督。降广西提督谭行义、为直隶宣化镇总兵。　　

○己酉。谕军机大臣等。拉达克汗策卜登那木扎尔。将自准噶尔脱出之马甲卓鼐。办给口粮马匹。送至藏内。朕甚嘉予。著赏给各色缎八端。玻璃磁器八件。　　

○又谕、据将军鄂弥达参奏、驿站笔帖式舒兰泰一摺。内称此事若以清字缮写具奏。恐致漏洩。因在署内缮写汉字具奏。嗣后若遇紧要事件。请仍准用汉摺具奏等语。满洲将军等。如有密奏事件。自应缮写清摺。若虑洩漏。恐用汉摺。转致洩漏耳。清文何由洩漏耶。即如本身不能缮写。或于属员内。择其谨慎者。令其缮写。或于伊亲信之人内。教数人缮写。俱未为不可。果有紧要事件。令人缮写者。即将其人暂留数日。事过再为放出。亦无不可。鄂弥达所奏非是。著传谕申饬。　　

○又谕、昨朕降旨。庆复补授川陕总督。马尔泰补授两广总督。今据庆复奏称、离京日久。今趋赴阙廷。恳请多住月余。俟驾幸奉天启行之后。再赴西安之任。朕思秦粤两省总督印务。现俱有人署理。已允其所请。马尔泰上年冬间。始陛辞赴任。为时未久。不必来京请训。著在西安办事。俟庆复到后交代。即赴广东新任。　　

○又谕、地方偶遇荒歉。小民乏食。富户家有余粮。或蠲助赈恤。或及时出粜。原属有无相通之义。该地方有司。平时固宜化导。使知周恤乡闾。及至米谷短少。市价昂贵。尤当加意劝谕。俾富户不至坐拥其余积。漠视乡人之困苦。于贫民自有裨益。但周急之道。出于义举。百姓众多。良顽不一。若出示晓谕。勒令蠲粜。则奸民视为官法所宜然。稍不如意。即存攘夺之心。其风断不可长。近闻湖北、湖南、江西、福建、广东、等省。多有此等案件。夫拥仓庾以自利。固属为富不仁。而借赒恤以行强。尤属刁恶不法。尔等可寄信与各督抚。令其密饬各属。嗣后地方需米孔亟之时。善为化导。多方劝谕。令富户欣然乐从。不可守余粮以勒重价。若有强暴之徒。罔知法纪。肆行抢夺者。则宜尽法严惩。以戢刁风。　　

○以侍读学士于振、王会汾、裘曰修、充日讲起居注官。　　

○庚戌。谕、前屠用中到部引见。朕已降旨交与尹继善、以知县用矣。今闻该员在粤西年久。熟悉苗疆风土。著仍发往广西。交与巡抚杨锡绂、以知县题补。　　

○吏部等部议准、署直隶总督史贻直疏请。建承德州属理事通判、暨巡检、衙署各一。计共七十四间。从之。　　

