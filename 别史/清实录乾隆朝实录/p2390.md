<!-- { "loadSidebar": true } -->
○谕军机大臣等、昨阅舒赫德奏到进兵之图。觉西面邱县、馆陶一路。不免空虚已谕令舒赫德、妥协筹办。今贼人两次至馆陶村庄需索。俱被村民打死。可见杏园庄一带。与馆陶相近。故贼人得以常出滋扰。不可不留心堵截。想舒赫德必已妥为布置。即直隶威县、平乡、地界。周元理务宜留心防堵。并派委勇干将弁。带兵赴馆陶等处剿御。勿使贼人得以窜逸。至现在分路攻剿。恐贼匪当穷蹙之际。四散奔逃。断不可容其漏网。而贼首尤为紧要。周元理一路。固不待言。即何煟探知舒赫德到临清之信。亦当饬属加紧追捕。总期彼此合力妥办。迅速集事。又贼人现占据临清旧城。其地居民稠密。今官兵各路会剿。攻打时、自难复别莠良。但以除暴安民之事。或至玉石俱焚。朕心实有所不忍。著舒赫德、徐绩等、于进兵前、再行宣谕旧城百姓。以愚民为贼逼胁。恋土难移。尚可原恕。今大兵云集。四面围攻。枪炮所至。立成虀粉。殊属可悯。如该处百姓。有能设计将贼擒献者。竟予免罪。即或懦弱之人。不能与贼相抗。及早投出。仍穿本身服色。并不从贼记号者。均准照胁从罔治。若宣谕之后。仍然避匿不出。即系甘心从贼。雷轰电击。皆其自取。即欲矜全。亦无如之何矣。如此。晓谕之后再行进剿。尤属仁至义尽。舒赫德等、当妥为之。又贼匪现在旧城。堵截攻围。自难得脱。即或一二人窜匿。亦必蹑迹追擒。至其眷属。尤难逸出著舒赫德等、剿平旧城贼众后。查点各贼眷口。其系王伦亲属。不分男妇大小。尽行处斩。其逆党济恶之眷口。应行缘坐者。亦即查明照例办理　　

○是日。驻跸密云县行宫　　

○辛未。上诣皇太后行宫问安　　

○谕、前任临清州知州王溥、现交吏部候旨议处。自有应得处分。今据呈、闻有寿张奸民滋扰。情愿回东。协同印官帮办等语。王溥、著准其前往山东。交与大学士舒赫德、令伊自备资斧。听候差遣。事竣后视其如何出力。再行奏闻请旨　　

○又谕、前据阿桂等奏、军营支放兵粮。本折兼支。不敷日食。业经传谕饬询该督等。今据富勒浑奏、前因军营粮石。稍形竭蹷。经总理道员白瀛禀明。官员之跟役。及各项夫役。酌量本折兼支。其兵丁口粮。历无折支。是以批令妥协办理。乃该道于通行各站文内。未将兵丁一项划出。统以官兵夫役。半折半支。饬知遵照。而站员知县周澄、从九品王石渠、亦并不确加禀询。冒昧折支。均非寻常错误可比请旨交部严加议处。并自请议处等语。白瀛、周澄、王石渠、均著交部严加议处。至富勒浑此奏、明系因将军阿桂、先已奏闻。始行参劾。以图卸责。富勒浑、亦著交部议处　　

○又谕、据文绶参奏、署蓬溪县知县刘德钦、承办卓克采军米。任意宕延。屡催不应。以致承运之米。尚未全行运到。又署营山县知县梁启明、承办大板昭米石。叠经严催。亦多未到。请将刘德钦、梁启明革职。枷号粮台示众。并自请同钱鋆、一并交部治罪等语。粮员承办军米。理应随派随运。况大兵正当乘胜罙入之时。尤宜源源接济。以利军行。乃刘德钦等。怠玩从事。致所运之米。俱未全到。自当严加惩创。以儆其余。刘德钦、梁启明、俱著革职。枷号粮台示众。钱鋆、文绶、俱著交部严加议处　　

○谕军机大臣等、英廉奏、正阳门外盘获摃木牌人贺廷榜一名。询系河南祥符县籍。同县民段珩、李天成、王士平等、共十二人为会首。以募修黄龙庙为名。设立成功会。妄称曾死见阎王。令其还阳募化。并称会中共男人一百二十三名。尚有女会。共四百八十七名。除祥符一县、是聚会之所。还有黄龙寺和尚原志的师父忠义、在陈留县。也起了一会等语。该犯行李内。并搜出大乘经二本。咒语一本。并称尚有同行僧人原志、因祖母病重回豫各等语。邪教诱惑乡愚。本应严查究治。况东省现有白莲教纠众滋扰之事。安知不暗地勾连。尤不可不实力访察。但何煟、正督兵在山东境上防剿。此时省城查拏邪教之事。不宜即办。转恐打草惊蛇。著将英廉原摺、钞寄何煟、令其密为留心。并令密札署藩司荣柱、加意防闲。密之又密。不可稍有洩漏。致滋事端。俟何煟事竣回省。再行彻底查办。务净根株。至现在祥符、陈留、两县。会中各犯。恐有闻山东邪教倡乱之事。效尤滋扰者。或有惧将来事发获罪。豫行蠢动者。设果露有端倪。荣柱又当为先发制人之事。密速妥办。总须审慎万全。勿稍疎忽。　　

○又谕曰、姚立德、徐绩、所奏。王伦并非头目、尚有不知其姓名者一人、同一和尚住在关署等语。贼首名姓。无难细访而知。已谕姚立德等确查覆奏。或果另有其人。或系王伦自知罪大恶极。造作此语。希图架祸他人。均未可定。著舒赫德、即行查访明确。据实具奏。再林苞、身系武生。非齐民可比。岂宜为贼胁从。前日馆陶县杀贼之王建基、张灏、独非武生乎。然武生内既有林苞。恐文生内亦所不免。身列青衿之人。岂可不明大义。自不便照愚氓概从罔治。但此时若露圭角。反恐敺而从贼。现在如有从贼者。姑照常遣回。俟事竣后。通查贼中之脱出文武生员。俱斥革发往伊犁。以示惩儆。若讯明为贼主谋画策者。即照同恶相济之犯。从重办理。并须将该学教官、及学政。一并参处。但此时不可丝毫漏洩。将此谕令舒赫德、存记妥办　　

○又谕、前因陈辉祖奏、楚兵应需皮衣等项。请借一季俸饷。解川制给。朕以军营、如云贵陕甘各省兵甚多。若各顾其士卒。未为公当。必须画一办理。方为妥协。兹据文绶奏、上年陕甘两省。亦均有办解皮衣之例。则不独楚省一处为然自可照陈辉祖所奏办理。现在明亮处、既覆到无须解送。著传谕文绶、速行咨询阿桂、富德、在营楚省兵丁。如有需用皮衣之处。即一面迅速办理。一面咨会陈辉祖、拨饷解川归款　　

○又谕曰、富勒浑等会奏、在楸砥查近日粮运到站过站者。约有千余石。较前已渐有起色但恐内地稍有懈缓。仍不免顾此失彼等语。著传谕文绶、即严饬各粮员。速将应运各项米石。上紧赶运。并责成督催各大员。沿途往来严催。务须按日到站。不致稍有延缓。以裕军食。文绶钱鋆、亦当上紧严催。毋干重戾　　

○定西将军内大臣尚书阿桂等奏、臣于初七日寅刻。派海兰察额森特进攻逊克尔宗官寨。贼人放枪抛石。相持数刻。遂令官兵彻回。潜留锐兵。伏于寨旁。辰刻、官兵直上寨墙。贼于碉寨内。抛石击打。我兵难以跳越。因在墙上尽力击射。枪箭所及。矢无虚发。及贼人援兵四至。抛石更紧。官兵恐多捐伤。徐徐酌彻。复于初九日、派海兰察泰斐英阿等。分队进攻。初十日、官兵一同拥进。而贼人于寨墙下。另挖沟濠一道。以限官兵。其沿沟上。悉遮木板。以御官兵击射。又俟官兵逼至墙根。将墙上积石乱推而下。连扑三次不能攻进。但贼于露身抵御之时。被官兵枪炮所击伤毙无数。又乌什哈达、福康安等、攻打西北寨落有贼从沟底潜来。思欲截后。乌什哈达等、分兵歼毙。及带箭滚崖者。又有数十名。谕军机大臣等、据阿桂等奏、连日攻打逊克尔宗、杀戮多贼情形一摺。将领及兵丁等。连次攻碉。均各奋勉出力。鼓勇先登深堪嘉奖。将士如此齐心。必邀上天嘉佑。可期迅速成功。至阿桂等、于官兵进攻时。见有履险难进之势。徐徐酌彻。自应如此办理。看来贼众抗拒。情形窘迫。自救已无能为。只要天气晴霁。便可得手。番地气候。十月以后。晴霁日多。转瞬即届孟冬。自可即期克捷。伫听喜音　　

○阿桂等又奏、臣等于九月初七日。攻取逊克尔宗。先于初六日夜、派三等侍卫巴达玛、黑龙江协领那延泰。带兵前往。乃初七日早。海兰察额森特、领兵已至贼寨。而巴达玛那延泰未到。及经海兰察训责。伊转咆哮不服。请旨将巴达玛、那延泰革职。充当披甲。效力赎罪。谕曰、巴达玛、那延泰、仅予革职。不足示惩。著鞭责一百。披甲效力赎罪。嗣后如仍不知奋勉。阿桂等即行参奏。从重治罪　　

○以三等侍卫李奉尧、为山东登州镇总兵　　

○是日、驻跸南石槽行宫　　

○壬申。上回銮。奉皇太后居畅春园、问皇太后安　　

○诣安佑宫行礼　　

○幸圆明园　　

○谕军机大臣等、姚立德、徐绩、奏称。贼营之内。尤当潜为解散。徐绩因临清回民甚多。现差回教把总王万清、外委王得官、觅人扮作卖柴卖菜。潜入贼营。密为解散众心。并令王万清等、纠合洪家庄回众。熟悉旧城路径者数百人。俟打仗时。直入巢穴。擒其巨魁。许以重赏。已密令往办等语。所见亦可。但此法用之于初起之时。尚属权宜之一法。今贼匪敢于劫县杀官。扰害良民。且敢显与大军抗拒。实堪切齿。今派满洲劲旅前往。自可即就歼擒。以申国法况闻山东沿河一带、回子凶恶者多。尤当趁此多杀数人。示之炯戒。若贼党内本有回人。转令其因以邀功受赏。何以使之儆惧设或数年后。又有效尤者出。更复成何事体。徐绩所筹。仍系外省大事化小事之恶习。不过迁就了事非此时所办正道。若已办就。即无可如何。但不可因此将贼党开脱不加重罪。如办无端绪。即著徐绩、将所差之把总外委彻回。不必复行催促。并传谕舒赫德、妥为经理。务当奋扬我武。扫尽贼氛。不可稍存姑息。同日周元理奏、据中军副将玛尔清阿禀称、十九日四更。在油坊带兵起程。差人往王家浅一带、察探贼信。行至塔湾西南。距临清三里遇贼匪百余。从刘家庄放火抢劫而回。经把总李鼎等、杀其青布缠头之贼一名王三、又兵丁王春等、砍死不知姓名贼匪一名。割献首级。并夺其所劫衣物首饰诸项等语。此事亦好。惜所杀太少。又玛尔清阿所带之兵几何。著周元理查明奏闻。即此可见贼势日渐衰弱。自可迅速剿除。盼信甚切。将此由六百里加紧发往。并谕周元理知之。仍各将剿贼得胜情形。加紧驰奏　　

○又谕曰、姚立德、徐绩覆奏、惟一格图肯退回东昌情形一事。惟一格图肯系领队大员。打仗时自当董励士卒。倍加鼓勇。即或偶遇群贼冲散。亦应约束众兵。勿令轻动。若云彼时新城不便开门放进。惟一、格图肯、尤当奋不顾身。与贼力战。设因众寡不敌。竟致临阵捐躯。国家自有优恤之典。不惟荣加身后。并且录及子孙。惟一等、岂不知死于阵与死于法。恩罪之相去较然乎。且彼时若非惟一、格图肯立脚不定。兵众等何至四散纷逃。此更无可置辩。著舒赫德、于临办时。将此旨宣谕伊二人。且俾众共知之　　

○癸酉。上诣畅春园。问皇太后安　　

