<!-- { "loadSidebar": true } -->
○又谕曰、哈国兴。现令自滇驰赴西路军营。所有西安提督员缺。即著哈国兴补绶。其节次调赴川省之狭甘兵丁。令其就近管辖　　

○谕军机大臣等、前据阿尔泰、宋元俊、参奏桂林各款。彼时以阿尔泰老成笃实。所劾自非虚饰。桂林如果乖张谬妄至此。即应审明立寘重典。曾经宣谕中外。并将原摺发钞。特派福隆安前往查审。兹据福隆安审明。原参最重。如造屋居住。实系贮米板屋三间。军营相聚酣饮。亦无其事。质之在营将弁等、众口一词。阿尔泰在旁听闻。惟称原参系宋元俊开给。我实未能深知。至发银向金川赎人一款。讯系司官汪承霈等、闻布拉克底、巴旺、代觅绿旗迷失之兵。应加赏号。即向军需局取银五百两。交王万邦备赏。其取银月日。实在金川未经送人到营之前。乃宋元俊于福隆安未到时。豫嘱王万邦附会原参。供作向金川赎人。并教令王万邦捏写字札。宋元俊亦给覆札。彼此执以为据。且向王万邦言、我若不参桂林。俟陕甘兵三千全到。必令我带往进剿。若不去彼必参我怯懦。经王万邦供吐明确。宋元俊亦自认不讳。业已画供。后复向人言、若再问我。即行抹脖等语。初据福隆安奏到、查审大概情形。以宋元俊不过因墨垄沟失事一节。桂林曾派其救援。恐为桂林所劾。故为先发制人之举。与伍岱无异。但伊熟悉番情。尚可留其在营带兵。俟事竣后。功过相抵今复据福隆安奏到宋元俊各种情节。不但其存心阴险。惟以倾陷为能。亦且行同无赖。而其不知感奋。畏惧带兵。止图自顾。全不以国事为念。直是丧尽天良。断不可留其在营偾事。已传谕将宋元俊革职拏问。解行在审讯。昨又据福隆安奏。已令其带兵往绰斯甲布。朕以其人已不足信。带兵实属非宜。若已起程在途。前旨暂留不发。俟其办理稍有头绪。再为核定。但宋元俊居心如此。实为可恶。岂宜令其复拥赀财。保妻子。闻其系安徽怀远县人。著传谕高晋、即速查明。密派妥干大员、驰赴宋元俊原籍。查伊田地房产若干。其父母是否尚存。妻子或在本地居住。抑系随任。逐一查明覆奏。但此案尚未明降谕旨。高晋办此。止须查点明确。密为看守。以防寄匿。不必照查抄家产之例。即行抄没。将此由四百里传谕高晋知之　　

○定边右副将军大学士温福等奏、据游击沈宽禀称、丹坝土妇赫尔日噶、求发兵救援。该土境外逼金川。内连三杂谷。今三杂谷既愿出兵。将来必由彼境进剿。是以求官兵自卫以表其诚。应否派兵前往。交董天弼体察办理。谕军机大臣等、温福等奏、丹坝求内地发兵防护。可以壮进剿金川声势。而三杂谷愿出兵助剿金川。尤当及锋而用。况贼酋已知有攻剿底木达之信。尤不宜迟。现在董天弼、在彼筹办情形若何。何时可以进剿。著温福即速奏闻　　

○己丑。谕军机大臣等、福隆安等奏筹办进剿情形。所见俱合机宜。至调派湖广、云南、两省兵丁。恐该督等仅据咨文。尚不能迅速。今湖广应调官兵。已谕新任总督海明筹办。如其尚未到任。即令署督陈辉祖、选派近山精锐者三千名。迅速令其起程。至云南昭通镇。相近贵州。则在省调办。尤为便易。彰宝现在永昌、即谕李湖、就近在省城调派。亦令即速起程同赴川省南路军营。听候派用。至称绰斯甲布一路。现在需兵。即于驻守革布什咱兵练内。酌拨三四千人前往应用。移缓就急。更属合宜。惟宋元俊天良已丧。令其带兵进剿。实不足信。且恐于事有碍。昨已传谕、如彼已经起程。即遵旨将拏问一节。暂缓宣露。且视其至彼筹办若何。留心详察再定。又另摺奏、贼寨中知内地差有贵重大臣到川之语。福隆安甫至川省。贼番何由得信。殊不可解。闻西路军营亦然。是贼番于内地声息。易于探听。而贼众之动静。官兵。转无由闻见。甚非所宜此或随营土练等、同系番夷。遇事辄向贼番传播。尤不可不加意严防。阿桂现在领兵。诸宜慎重。嗣后筹办一应军务。总须慎密。即将佐等、亦不令与闻。庶不致于疎漏　　

○以直隶河间协副将吴万年、为云南临元镇总兵。以故四川龙安府土知事薛维纲子丕承、袭职　　

○庚寅。兵部议准、福建提督黄仕简疏称、提标中左右三营。每营额设战兵九百六十名。请照前后二营。分别战守之例。各设战兵四百。守兵五百。从之　　

○予台湾水师营遭风淹毙建宁镇标右营把总陈朝麟、兵许宣等、赏恤如例　　

○辛卯。谕曰、侍郎刘秉恬、现在差往四川。办理西路军营粮运事务。著给与钦差大臣关防。刘秉恬现已起程由山陕一路赴川。该部即由驿赍交　　

○谕军机大臣等、据袁守侗等奏、审拟朱一深揭报各上司婪索一摺。已批交军机大臣、会同行在三法司核拟速奏矣。至摺内称、查审朱一深所揭彭理各款。或系挟嫌诬捏。或系旁人撞骗。俱讯非彭理入巳等语。前据彰宝等参劾彭理。婪索朱一深银物。奏到时、以彭理身为道员。辄敢向属员勒索。情罪较重。因将伊本旗家产查封。今既审系虚诬。其咎止于失察。所有原封家产。仍著给还。该员在滇年久。办事尚可得力。著仍留滇省。遇有道府缺出。酌量补用。至额鲁礼、听凭朱一深拜认门生。向其索借银两。法明、傅尔瑚讷、各收受朝珠。短发价值。俱系婪索入己。自应按律定拟。所有各该员本旗家产。已交英廉查封。其任所赀财。并著李湖即行严密查抄。毋任丝毫隐匿寄顿。并著李湖传谕彭理、伊既经讯明无罪。即将已封家产发还。且加恩录用。额鲁礼等、赃款属实。即令将各赀产查抄。赏罚轻重。悉视其人之自取。朕惟一秉至公。不存丝毫成见。该员当益知感激奋勉。以图自效。至法明、前已调任湖南臬司。所有该员任所赀财。即著梁国治一体严密查抄。如该员任所家属已经回旗。亦即查明据实奏闻另办。将此并谕梁国治知之　　

○湖广总督海明病故。以陕西巡抚富勒浑、为湖广总督。河南布政使巴延三、为陕西巡抚。河南按察使张镇、为河南布政使　　

○壬辰。上诣皇太后行宫问安　　

○谕军机大臣等、温福等奏、南北两山打仗。虽得贼卡一二处。至于美美卡、色尔渠、木阑坝、并未攻得。然官兵冒险杀贼。尚属奋勉。著温福等、将此次出力官兵存记。俟续得要紧地方。一并议叙。至自进兵以来。伊等摺内常称贼番所占地方险狭。人不能登。当知山高路险。我兵与贼所同。岂有我兵难走。贼便易走之理乎。伊等所奏。贼必在山顶峻险之处。修盖碉卡。亦属不解。贼既在高山顶上。其汲水取柴。运送口粮火药铅丸等物。自必从下运上。若无道路。何以源源馈送。而贼番又何以前来救应。贼番既有路径。我兵亦可找寻。一得此路。即据此处以断往来。伊等何不留意乎。温福等、嗣后进兵至险狭处所。惟断其运送之路。贼碉自不能守。则从中自乱。我既可以省力。而贼酋亦能速灭。　　

○兵部议准、陕甘总督文绶疏称、巴里坤所属。新设古城营游击、千总、把总、外委、等员。经理屯务。应于古城、移驻眷兵四百。东济尔玛台、添驻携眷兵一百八十。连旧驻兵一百二十。共三百名。以资屯种。所有军装器械马匹俸饷各事宜。及颁给游击关防。俱应如所请办理。从之　　

○又议准、乌噜木齐属。新设济木萨营参将、守备、千总、把总外委各员。经理屯务。应于济木萨、派换携眷兵二百五十。柳树沟、双岔河二处。各移驻携眷兵二百。又三台地方、现驻兵二百五十。特讷格尔地方、现驻兵一百。并归济木萨参将管辖。所有军装器械马匹俸饷。及颁给参将关防。分管守备等官钤记各事宜。俱应如所请办理。从之　　

○工部议奏、打牲乌拉人等。乾隆三十六年。采捕东珠。计上三旗珠轩。于定额外、多七百零一颗。下五旗珠轩。于定额外、少一百三十四颗。应分别赏责。从之　　

○以直隶口北道广德、为福建按察使　　

○癸巳。谕曰、阿桂奏、请将效力之人。多发数员。著照所请。将前锋章京拉布东阿、健锐营参领赓音太、副参领宁泰、扎史三等侍卫科玛、普吉保、副护军参领伊尔哈纳、火器营额外参领佛尔格讷、孟德、前锋校登色保、发往四川南路军营。交与阿桂派给差使行走　　

○谕军机大臣等、前因川省两路军营粮运紧要。传谕文绶、令其速赴新任董办。今阿桂奏、现在南路军营。粮储短少。不可不急为妥办。文绶谅已起程在途。再传谕该督、不必俟莅任后始行筹办。以致缓不济急。一入川境。即将南路粮运、应如何急办之处。悉心熟计。速为转运。务使军储口粮。源源接济。以资进剿　　

○又谕、南路军粮。自上年十二月起。即令阿尔泰在章谷一带专办。自应及早悉心筹画。即使该处转运稍难。亦宜早为据实入告。另行熟计。乃迟误若此。阿尔泰、视为泛常。直至福隆安、阿桂、先后到营查出。始以一言塞责。是南路粮储不敷之处。实阿尔泰贻误。现已令文绶一入川境。速行办理。但阿尔泰究系专派办理南路兵粮。当早知改悔。即行设法赶运。俾军营得以源源接济。傥再有迟缺。于军务所关甚重。恐阿尔泰不能任其罪也　　

