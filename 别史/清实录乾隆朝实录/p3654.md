<!-- { "loadSidebar": true } -->
○又谕、据秀林奏、尊旨将协领诺穆三、托蒙阿、家产账目查封。该二员家中查出衣饰无多。此外诺穆三名下。有出租房八十余间。托蒙阿名下。有出租房屋九十余间。别无田产。至所歛铺户银三万七千两。据该协领等称、弥补库项二万两。参局公用一万二千余两、余剩银一千余两。又卖参八十二两。于腊月弥补库项九千两。以上情节。俟福康安到时。交与办理等语。该处库项。前据秀林原参。亏缺十四万两。今据查明。共弥补二万九千余两。计弥补外。尚应短银十一万余两。此项亏短之银。究竟作何支用。若云垫发夫价。尚未归还。亦不应有十余万两之多。况夫价垫发后。仍可陆续收回。其收回之银。又现存何处。著福康安等、即将吉林库项原贮银若干。每年动用若干。现在实贮若干。亏缺若干。逐款查明。以期水落石出。不得稍任朦混。此事前令军机大臣询问都尔嘉、暨协领永保等、佥称因每年官参不足。刨夫须借项接济。节年垫支。不能如数扣清。今阅秀林所奏、诺穆三等于上年腊月。即卖参八十余两之多。此项人参。又从何而来。非从官参内影射侵盗。即系发商将克扣积存。向年所称官参不足之语。殊难凭信。至诺穆三、托蒙阿、皆系吉林殷实之家。且在参局侵冒年久。其赀财自必丰厚。前恐该员等闻知秀林参奏之信。豫为寄顿。因降旨令该副都统先行严密查封。今据秀林奏、该员等名下查出衣饰无多。除出租房屋一所外。别无田产。显系豫先那移隐匿。吉林非内地可比。即有寄顿。不过在附近地方。易于查察。著传谕福康安等。于行抵该处。即传旨将诺穆三、托蒙阿二人。革职拏问。提齐案证。严切研鞫。并将该二员财产严查。备抵亏缺库项。勿任丝毫隐漏。所有秀林奏到之摺。著钞录一分。照朕折角处所。寄与福康安等阅看。令其遵照查办。福康安等未到之先。仍著秀林留心访查。如查出该协领等有隐匿情事。即一面先行具奏。一面知会福康安等。一并归案审办。至该处参局一切。皆系诺穆三托蒙阿总办。所有派令铺户民户攒凑银两一事。必系该二员怂恿恒秀办理。该处户民。于参务毫无关涉。何得因办参那缺库项。勒令攒凑摊派。实属无此情理。恒秀如果明白持正。于协领等禀商时。即当严行较斥。据实参奏。何以竟听信诺穆三等之言。遽行照办。以致民情腾怨。纷纷控诉。并著福康安等向恒秀面加诘询将摊派民户一节。系何人主见。恒秀因何听信主张办理之处。令其据实登答。速行覆奏。毋稍回护。将此由六百里传谕福康安等。并谕秀林知之。　　

○以故科尔沁公品级鄂勒哲特穆尔额尔克巴拜嗣子鄂勒哲依图、袭爵。　　

○辛亥。孝圣宪皇后忌辰。遣官祭泰东陵。　　

○上诣恩慕寺。恩佑寺行礼。　　

○壬子。以署镶黄旗满洲副都统增保、为江宁副都统。　　

○癸丑。军机大臣会同兵部议覆、闽浙总督觉罗伍拉纳奏称、遵旨查勘珠山即舟山。距定海县城五里。对岸有岛名五奎山。隔洋面六里。峰势高出众山。全洋岛屿。俱可瞭望。且外洋船只前赴定海者。皆于此停泊。实为扼要。请添设一汛。即于定海镇标中左右三营内。抽拨水师兵五十名。派千总一员。率领驻劄。并拨驾营船往来巡哨。以资防守。应如所请。但此项兵丁。若令常川驻劄。恐日久怠玩。应令照汛弁戌兵之例。每届半年。轮换一半。从之。　　

○甲寅。礼部题、朝鲜国王李算、遣使表贺万寿、冬至、元旦、三大节。及进岁贡方物。赏赉筵宴如例。　　

○乙卯。谕曰、恒秀著革职。吉林将军员缺。著宝琳调补。宝琳接奉谕旨。将杭州将军印务。交吉庆暂行署理。宝琳即驰驿速赴吉林新任。　　

○谕军机大臣曰、长麟覆奏浙省海塘石坝。与水争地。自应遵旨办理一摺。内称潮溜顺轨直趋。自不致过激为患。即或柴工因无石坝障护。稍有矬蛰。即以修补石坝钱粮。补修柴工。实亦患少益多等语。海塘添建石坝。占水地面。恐潮后冲激损工。转致为患。是以谕令李奉翰等前往会同履勘。经该督等奏明。将石坝十二座内。废去九座。今据长麟覆奏。亦称前次只议收窄收低。并未想到占水地面一层。恭绎谕旨。实为心服。可见从前多建石坝。未免与水争地。但海塘系浙省要务。必须筹画尽善。以资经久。长麟业已升任粤省。吉庆身为浙江巡抚。此事是其专责。该处石坝。是否应照前议酌减废去之处。著传谕吉庆、再行详查妥办。据实具奏。断不可拘泥前旨。稍有迁就也。　　

○又谕曰、福康安等奏询问恒秀供词。请旨先行革职一摺。此案恒秀于到任后查知库项亏短情节。既不据实参奏。迨因循日久。难以掩盖。辄向无干之民户。勒派弥补。实属无此情理。即将来讯无受贿染指情弊。亦有应得之咎。恒秀著即革职。以便同案内人证一并质讯。至恒秀所供库项亏短。系因设法补放额票。并援三十二年以前久废不行之例。私自通融办理各情节。亦系一面之词。殊不可信。其中难保无别项情弊。现在福康安等已带同恒秀前抵吉林。著将此案实在亏短若干。是否均系刨夫辗转拖欠。及铺户已交银三万余两。有无影射侵冒之处。提同人证案卷。逐一质对。并向承办参务之协领等严切根究。务得实情。不使稍有遁饰。以成信谳。其琳宁、宁泰、如有应询事件。亦著随时酌调。以便质对。并将办理参务。通盘筹核。妥定章程。以期终久无弊。所有吉林将军员缺。现已降旨宝琳调补。并著驰驿前赴新任。其宝琳未到以前。即著松筠暂行署理。福康安等审办此案完竣时。如宝琳尚未抵任。福康安、胡季堂、即先行起程回京。松筠暂留该处。俟与宝琳交代后。再行起程。其恒秀等分别定拟后。即著福康安等管带来京。如宝琳业已抵任。松筠即可与福康安等一同回京复命。将此各谕令知之。　　

○又谕曰、长麟等奏罗定州民唐东元、控告知州台霖布。诬其藏匿抗粮人犯。并浮收重徵。收交部民马匹等款。经该督等委两司提讯唐东元。匿犯属实。但所控浮收折徵。案关重大。请将台霖布解任严讯等语。此案系所部民人控告本州。本应特派大员前往审办。但长麟甫经到任。无所用其回护。郭世勋平日办事尚属老成实心。想亦不致稍涉瞻徇。即著该督抚将台霖布解任。提同案内人证。秉公严鞫。如果该民人庇纵欠丁。匿契漏税。复敢捏控本官。胪列多款。于审明后即应将唐东元正法。以儆刁风。若该州台霖布、实有折徵浮收纵役抢索平民之事。亦应按例严办。以肃官方。该督等审办此案。务须公平慎重。以副委任。毋得意存轩轾。致有枉纵也。将此谕令知之。　　

○丙辰。谕曰、增保著留京。仍令署理原署副都统。所有江宁副都统员缺。著策拔补授。　　

○旌表守正捐躯山西霍州民邢麟异妻李氏。　　

○丁巳。谕、前据福英奏九江关税一年期满。盈余比较不敷一摺。所短银数。至八万六千余两。比较从前。从未似此短缺过甚。因降旨令陈淮确切查明。有无情弊。据实具奏。兹据陈淮奏称、吊查该关日收流水红簿、及各口岸经过船筏数目。逐一核对。并传集家人柜书木商船户详加询问。实系上年七八月以后。因簰筏船只。到关稀少。致有亏短。尚无侵蚀捏报情弊。惟福英究属办理不善。现据自请照数赔补。并请将该员交部严加议处等语。该关盈余短少情由。既据陈淮查明。实因上年秋后、簰筏到关稀少。并无情弊。是致短之由。尚属有因。所有该关短少盈余银八万六千余两。著加恩宽免十分之六。所请交部严议之处。亦著加恩宽免。该道嗣后经徵税课。务须核实妥办。倘再仍前亏短。必当从重治罪。断难更邀宽贷。　　

○又谕曰、果莽呼图克图。在副扎萨克达喇嘛任内。阐扬黄教多年。于署理达喇嘛印务。复能专心经典。今闻伊圆寂。朕心深为恻然。著派乾清门侍卫鄂勒哲图。带银二百两。大手帕一。小手帕二十。香二束。前往赏给布施。所遗副扎萨克达喇嘛缺。著锡哷图呼图克图补授。　　

○戊午。上诣大高殿行礼。　　

○还宫。　　

○旌表守正捐躯安徽寿州民张扶万妻熊氏。　　

○是月。浙江巡抚觉罗吉庆奏、遵旨查浙省海洋。界连福建。每当南风顺利。闽省渔船。多赴浙江采捕。鱼汛旺盛。则获利益。偶然乏食。辄肆抢劫。本地渔船。亦有被诱入夥者。然时聚时散。并无定所。与康熙年间洋盗依据海岛情形迥异。臣抵任以来。留心稽察。不敢略存懈忽。批、是。又奏、弭盗之法。全在编立岛岙保甲。使无处藏匿。以杜其踪。严禁偷米出洋。以绝其食。严拏代卖盗赃之人。无从销变。自不起盗劫之心。批、此尤要著。又奏、稽察出口照票。以防混冒。再严禁火药硝磺出洋。实力整顿。得旨、言颇得要。以实为之。毋久而懈。　　

○两广总督觉罗长麟、广西巡抚陈用敷奏、黎维祁缌服族叔黎维治。随人张廷眷。由安南薙发改装内投。恳求安置。查该夷既系黎氏近支。自不便送回本国。致滋衅端。若即留于两广州县。而疆域毗连。黎氏族人。若俱闻风内窜。亦属不成事体。批、所见是。又奏、从前黎维祁内投时。其随从人皆分拨浙江江宁等处安插。批、当。又奏、今黎维治不过主仆二人。请照前例。解送江南。妥为安置。得旨、如所议行。　　

○江南河道总督兰第锡奏、黄河冰泮。运口守冻漕船。可以遄度。惟杨庄口门外淤滩较宽。当于浦家庄接筑草坝。蓄水冲刷。并将杨庄头、二、三坝。分段捞浚。批、好。又奏、现知会河东河臣李奉翰。启放韩庄湖口闸。俾水势下注。接济浮送。各帮次第北上。得旨、欣慰览之。　　

○河东河道总督李奉翰奏、查分水口为运河水脊。每年冬月筑坝。拦截汶河入运之水。收归各湖潴蓄。例于二月初一日启坝。今各湖收水充盈。南粮帮船开行较早。不敢拘泥旧例。当于正月初八、十六等日。将微山南旺湖口各闸。次第启放。二十四日将汶坝开放。分销汶水。南北灌注。均属旺盛。即日重运入东。足资浮送。得旨、欣慰览之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十六　　

