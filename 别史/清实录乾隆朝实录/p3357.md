<!-- { "loadSidebar": true } -->
○又谕、据徐嗣曾奏报、通省连得透雨一摺。内称省城自四月十四五等日得雨之后。于五月初五六七等日。连获甘霖。各府州属、亦俱先后沾足。即前经缺雨之漳泉等郡。亦幸得透雨。早禾杂粮。尚可布种等语。闽省漳泉二府属。于四月初旬。望雨甚殷。朕亦深为廑念。兹据该抚奏报、通省均获优沾。漳泉亦已得雨。旱稻收成。尚可不致过歉。览奏欣慰。但思漳泉二属。甫经兵差之后。今春又复得雨较迟。麦收未能丰稔。现届青黄不接之时。恐民食不无拮据。著传谕该抚、即速察勘情形。如有应须调剂接济之处。据实具奏。候朕酌量加恩。务期闾阎生计有资。不致失所。以副朕惠爱黎元之至意。将此由六百里谕令知之。　　

○又谕、据徐嗣曾奏、拏获纠众械斗。杀伤多命之谢志等各案犯。从重定拟一摺。已批交军机大臣、会同法司核拟速奏矣。闽省洋面。盗劫频闻。地方械斗成风。情殊可恶。自当严加惩治。以儆凶暴而靖海疆。又另片称、总兵丁朝雄、巡洋至圮澳地方。生擒盗犯林鬎舵等九名。起获炮位器械。与罗源营等处遗失之件。多有相符等语。前因福康安奏、罗源营等处有遗失炮位之事。又据伍拉纳奏、兵船失盗。捏报遭风。将罗英笈、革职拏问。并饬严缉未获盗犯。今丁朝雄缉获洋盗。起出炮位器械。与罗源营等处遗失之件相符。自系此案正犯无疑。而行劫兵船各盗犯。亦可从此根究。尽数查拏。无使一名漏网。其捏报弁兵。将来审明后。即或不至问拟死罪。亦当发遣新疆。以示惩儆。至该抚摺尾声明将应办事件。与督臣面商料理。即起程陛见等语。伍拉纳虽任闽省藩司。但甫任总督。办理一切。恐未能熟练。且沿海一带。或有审办事件。总督公出。省城亦不可无大员料理。著传谕徐嗣曾、此时竟不必来京陛见。在彼与伍拉纳悉心商办。加意整顿。俟明年秋间。再行来京瞻觐。未为迟也。　　

○是日。驻跸要亭行宫。　　

○癸巳。谕、此次热河接驾之满洲兵丁。及热河满洲兵丁。并看守避暑山庄之千总兵丁等、俱著赏给一个月钱粮。至看守口外南北路行宫之千总兵丁等。俱著赏给半个月钱粮。　　

○谕军机大臣曰、毓奇奏、铜船过境一摺。内称云南委员张景熠、领运戊申年头起运京铜觔。在东湖、石首二县。沉溺未获铜、一十四万一千八百五十斤等语。运京铜觔。事关鼓铸。沿途自应小心运送。毋使稍有沉溺。今云南运解京铜。在东湖、石首、二县。沉溺铜至一十四万一千余觔之多。岂不可惜。湖广东湖等处。并非有名险滩。船只即偶有碰损。何至沉溺如许之多。且铜觔沉重。落水不患漂失。即或少有陷失。亦不应全行沉没。多至数万。此必系运员亏缺铜觔。捏称遭风沉溺。或系船户水手偷卖。故将船底凿漏。沉溺铜觔。临时既可得捞摸之费。而事后又可私赴该处。潜取售卖渔利。二者必居一于此。著传谕沿途各督抚、严饬所属。嗣后遇有铜铅船只过境。运员申报沉溺者。务须严密查验。毋任稍有捏饰。如查系委员船户等、装点舞弊。即据实参奏严办。以示惩儆。所有此项沉溺铜觔。即著湖广总督等饬属查明。是否实在沉溺。抑系委员水手船户捏报之处。据实覆奏。勿任狡饰。寻湖广总督毕沅等奏、查东湖县之沾山朱滩。实系三峡中著名险滩。运员张景熠铜船。前在该处陡遇暴风。将船碰碎。沉铜七万一千斤。又于石首县之藕池地方。因回溜甚急。风狂势猛。两船对碰。坏船一只。沉铜七万一千斤。并无盗卖捏报。故为凿漏。及事后潜取等弊。但打捞尚未及十分之一。据称现因水涨不能兴工。俟水稍退。即饬上紧捞取。得旨、地方官如不实力。即行参处。今水退。全捞获否。　　

○又谕、前据毓奇奏、江西各帮漕船。在该省之凤凰滩等处。水浅耽迟。业经降旨、将书麟、何裕城申饬。本日又据毓奇参奏、湖南帮船。行次湖北汉口地方。各丁以置备篷缆。并江行遇风为词。任意逗遛。脱空十日之久。亦已将押运、领运、各员。交部议处矣。漕运为天庾所关。自应迅速趱行。衔尾前进。以期如限抵通起卸。无误回空。况本年运河水势充裕。豫东江浙各帮。行走顺利。抵坝渡黄各日期。视上年较早三四十日不等。江西湖广各船。正应跟帮遄行。俾及早南回。赶符冬兑冬开定制。乃江西湖南帮船。又有浅滞脱帮之事。浙江尾帮。早于四月二十七日、全入东境。湖北帮船。应跟浙江行走。何以并未据报渡黄。是湖北已属脱帮。而湖南帮船。竟在汉口耽延十日之久。其迟误为尤甚。江西受兑水次。即在鄱阳湖左近。而凤凰滩、罐子湖等处、相距不过数十里。何至头帮船只。于四月十三日、始渡湖前进。则其在后各帮。尚未离水次。更属显然。似此脱空耽延。是今年江浙各船。虽抵坝较早。又多闰月。而江西湖广之船。恐仍似每年之抵坝迟延。甚至又须截留守冻。岂不前功尽弃。伊谁之咎。该督抚等既不督催查办。而毓奇又曲为回护。并不严查参办。仅以一奏塞责。俱不可解。此事若仍交该督抚、及总漕办理。未免始终讳饰。现在通州起卸各事。刘秉恬带领坐粮厅等、足资料理。著派苏凌阿、会同韩鑅、速行迎赴山东江南一带。实力严催。务令湖广江西漕船。接续前进。毋任再有脱帮迟缓等事。并将该二省各帮船。究竟因何迟滞。其禀报风水浅阻之处。是否有捏饰情弊。即秉公访查。据实严参。想苏凌阿等、亦无所用其回护。若因江西相隔遥远。访查凤凰滩浅滞。及距水次远近之处。一时不能得实。不妨酌留韩鑅在彼。督催江广落后各帮船。苏凌阿曾任江西道员。熟悉该省道路情形。即速赴江西就近严查。据实具奏。不可瞻徇。致负委任。将此传谕知之。　　

○是日。驻跸两间房行宫。　　

○甲午。谕、前因吏部带领引见各官内。有原任甘肃阶州直隶州知州颜培天一员。系福康安在陕甘总督任内。办理计典。填注才力不及者。观其年力正属富强。人亦似去得。与福康安填注之语相反。特将该员发往直隶以同知用。并以福康安不应察属错误若此。降旨询问。令其据实覆奏。兹据奏称、该员于进见时。询以地方事件。不能登答。其精神甚觉委靡。细加察访。竟是嗜酒废事。彼时原欲专摺劾参。因其年力正属富强。一经参革。即废弃终身。是以于大计疏内。填注才力不及等语。各省督抚。察吏是其专责。如果所属中有嗜酒废事。贻误地方之员。即应随时纠察。何待大计始行办理。况计典之设。原为激浊扬清。使人知所惩劝。该督抚于填考时。自应加意勘酌。以期举措得当。岂可因虑属员废弃。转为姑息调停之计。各省督抚。于计典作如此者。往往有之。而福康安受恩深重。则不应出此。朕临御五十余年。办理庶务。无论钜细。靡不躬亲综核。即如颜培天、其平日之嗜酒与否。朕何从知悉。其日朕御出入贤良门阅射。奏事九卿等、无不目所共睹。询之伊等、亦佥称颜培天似非才力不及之人。维时朕若将颜培天照例降调。则似朕未经鉴别。九卿等或窃意因该员系福康安所劾。故曲照所请矣。福康安自知错误。若止据实陈覆。朕念其屡经出力。未始不可加恩免议。今乃以颜培天一经参革。必致终身废弃为词。不免意存回护。转难宽宥福康安著交部议处。嗣后各督抚等于大计时。宜秉公察核。确切填注。毋得意为轩轾。进退失当。朕于诸臣功过赏罚。一秉大公。不存畸重畸轻之见。若各督抚于激扬钜典。不知慎重办理。以致举劾不公。经朕察出。则咎由自取矣。将此明白宣谕中外知之。　　

○又谕、据富纲等奏、滇省通海、宁州、河阳、江川、河西等五州县。均于五月十四日连次地震。城垣官署。俱有坍坏。并多倒塌民居。伤毙人口之处。该督自省起程前往查办等语。此次通海等五州县同时地震。情形较重。小民仓猝被灾。殊堪轸悯。富纲现在亲往查勘。先行抚恤。所有震倒房屋。伤毙人口。分别借给银谷。务须督率各属。确实妥办。毋令一夫失所。并著照乾隆二十八年、江川等处地震之例。加倍赈给。并将通海等五州县、应纳五十四年条公等项。一体加恩蠲免。以示朕惠恤灾黎。有加无己之至意。该部即遵谕行。　　

○又谕、据毕沅奏拏获枣阳县邪教姚应彩余党。现在严行追究一摺。阅该犯传教咒内。有十门有道一口传。十人共士一子丹。十口合同西江月。开弓射箭到长安等语。措词实属悖逆。推其传习煽惑之意。与造反何异。必须严行根究。彻底穷追。不可姑息。亦不可波及无辜。著传谕毕沅、务将此案研得确情。按律定拟。毋任各犯捏饰。以致或有漏网。至十人共士一子丹一语。或其教内为首之犯。另有李姓。亦未可知。并著该督严切讯究。一并查明具奏。　　

○是日。驻跸常山峪行宫。　　

○乙未。谕、杜尔伯特亲王车凌乌巴什、自投诚以来。三十余载。在御前行走多年。甚属奋勉。今伊旧病复发。遽闻溘逝。朕心深为悯恻。不觉泪下。著加恩赏银一千两。料理丧事。即交保泰、由该处银库内拨给。仍派御前侍卫惠伦、前往赐奠。闻伊妾怀孕两月。车凌乌巴什在日。实属出力。将来必能副朕期望之意。得产一男。承袭王爵。永沐朕之深恩也。　　

○旌表守正被戕河南确山县民张有道妻张氏。　　

○是日。驻跸喀喇河屯行宫。　　

○丙申。上诣热河文庙行礼。　　

○谕、此次随驾之校尉一百八名内。其常随之二十四人。加恩每名各赏一个月钱粮。其回京之八十四名。每名各赏给一两重银锞一个。　　

○是日。驻跸避暑山庄。至八月戊辰。皆如之。　　

○戊戌。谕曰、伍拉纳奏、新任福宁镇总兵刘允桂、才具中平。难胜总兵之任等语。刘允桂著送部引见。所有福宁镇总兵员缺。著那苏图补授。　　

