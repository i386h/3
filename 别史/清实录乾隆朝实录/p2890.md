<!-- { "loadSidebar": true } -->
○又谕、据朱椿参奏、部选广西南宁府同知程德炯、于上年十二月内。在安徽本籍。呈报患病调理。迄今九月有余。未据、咨报病痊赴任。明系规避远缺。藉病迁延。请旨革职等语。程德炯、系部选人员。理合依限赴任。乃托词患病。至九月有余。显系有心规避。程德炯、著革职。发往军台效力赎罪。以示惩儆。至朱椿、前于回民海富润一案。办理错谬。因降旨交部察议。经部议以降二级调用。不准抵销。实所应得。已将此本折留。本拟降旨依部议行。今于程德炯规避远缺之处。即能据实参奏。尚属留心。所有部议朱椿降调一本。著加恩改为革职留任。该部知道。其朱椿奏到原摺并发。各省督抚、遇有似此规避劣员、俱著留心查察据实具奏。毋得稍为徇隐。　　

○谕军机大臣等、本日据雅德奏、福建泉州府属南安县童生尤黄云、与该府礼房书办蔡进。争论卷单钱文。将蔡进殴打。蔡进避入科房。尤黄云纠聚多人赶至。掷石击鼓。该府出堂。饬传蔡进质究。该犯等又拾石掷打。陆续拏获首从各犯。严审究拟。将首先哄闹之尤黄云。照光棍例。问拟斩决。随同之尤瑞熙等。分别绞候杖流一摺。又据萨载奏、阜阳县贼匪张朴、行窃被获。嘱其毋舅周锡凡、纠约多人。各持器械殴差抢犯。将捕役李坤、张魁、捉至河湾。痛殴几毙。又带领张万、周洪超、将张魁、李坤、叠殴骨折致毙。复将将李坤两眼挖出身死。拏获各犯严审。将张朴、周锡凡、张万、周洪超、问拟斩绞立决。李添福、周梅等、分别拟以绞候发遣一摺。俱批交三法司核拟速奏矣。府书蔡进、办考散单。索增钱文。虽有不合。尤黄云并不据实控究。辄敢挺身出头殴打。复与尤瑞熙等、直进知府衙门哄闹。迨该府出堂、尚无忌惮。仍敢嚷骂掷石。凶横已极。此而不严加惩儆。其何以肃士风而整法纪。除首先哄闹之尤黄云、应照拟斩决外。外原拟绞候之尤瑞熙、苏克俊、曾化雨、戴云腾、四犯。俱属法无可贷。即归入秋审情实。亦应予勾。现在已届勾到之期。刑部毋庸更缮黄册。著即将该四犯、于摺内声明。定拟绞决。其随同附和、原拟杖流杖徒各犯。亦应加重问拟。发遣新疆。府书蔡进、歛钱召衅。自应照拟发遣。至江苏省之张朴、周锡凡等各犯。系行窃积匪。胆敢纠众持械。殴差夺犯。将捕后张魁、李坤、叠殴骨折。复将李坤两眼挖出。先后致毙。凶恶已极。除问拟斩绞立决各犯、俱应各照原拟外。其原拟绞候之李添幅、周梅、二犯。刑部亦毋庸缮册。即随摺以绞决定拟。其余应行发遣者。亦应照拟发遣新疆。以警凶顽。所有此二案余犯。著各按情节。分别定拟、速行具奏、将此谕令刑部堂官知之。　　

○予浙江定海镇标左营巡洋遭风淹毙把总董秉孝赏恤如例。　　

○旌表守正被戕湖北钟祥县民田漋妻王氏。　　

○是日、驻跸波罗河屯行宫。　　

○辛丑。谕曰、福长安。喀宁阿、著驰驿前往河南。会同阿桂查看河工事件。　　

○谕军机大臣等、前据内阁将四川省秋审各案进呈。经九卿从缓决改入情实者。至十四起之多。是川省秋审案件臬司办理草率。该督亦未能悉心推勘。因降旨将孙嘉乐、交部严加议处。并将福康安、一并交部议处矣。本日阅刑部进呈四川人犯招册。九卿所改十四起内。惟宋模一起。因李年位代王辅臣割豆。王辅臣之父王自伟索分。李年位不依争闹。宋模向劝被踢。因用刀□□互月格。致伤王自伟左腿殒命。该犯因被踢□□互格。杀出无心。九卿议以刃毙徒手、意袒内亲而杀其父。未免深文。又赵子闻一起。因唐二娃借钱不允。唐二娃扑拢向殴。该犯正磨剃头刀。随手搪□□互。致划伤唐二娃喉嗓殒命。是该犯适在磨刀。随手划伤。亦非有心致死。九卿议以情近故杀。均未免过当。除此二案外。其余十二起。刑部改入情实者。均属情真罪当。是福康安于覆谳时。不能细心推求。自难辞咎。著传谕福康安、嗣后办理一切案件务须详慎核实。以副朕教育委任之至意。　　

○又谕、据何裕城奏、八月上旬。屡有暴风。江西赣州等卫帮船。行至新挑河一带。被风沉溺漕船。共计一十六只等语。已明降恩旨、将应赔漕米。豁免一半。以纾丁力矣。赣州等帮漕船。或打至南阳湖心。被浪撞碎。或在枣林被风碰沈。俱在东省境内。明兴自己接该地方官禀报。且毓奇率同沈启震。在彼照料查催。见闻较早。何以明兴、毓奇、尚未奏及。殊不可解。著据实覆奏。至此项沉溺米石。著传谕明兴。多雇人夫尽数打捞。虽捞起米石、业已浸湿。不堪续运现在正届加赈之时。尚可搭配放给。并著该抚将捞起若干之处。及如何办理缘由。即行具奏。　　

○又谕、昨据何裕城奏、江西赣州等卫帮船。行至新挑河一带。被风沉溺一摺。内称、八月初四、初六。十一等日。风狂雨大。波浪汹涌。船只被风掣断锚缆。或刮折大桅。打至湖心撞碎漂没等语。此数日内。风暴异常。船只多被击碎。想运丁水手人等。落水淹毙。自所不免。著再传谕明兴等、即将各帮船只、被风漂没时。有无伤损人口。又现在湖河界连。水势深大。恐沈湿米石。难施人力。是否尚可打捞之处。一并查明具奏。　　

○又谕曰鄂宝、身任漕运总督、粮艘北上、沿途照料查催是其专责。赣州等卫帮船。遭风沉溺。至一十六只之多。何裕城在豫省工次。业经据、禀转奏。鄂宝、亲自督运在途。何以并不具奏。岂自睹漕船叠遭漂溺。竟漠不关心耶。近日挽运诸事。皆系毓奇经理。鄂宝于本任要务乃竟玩延若此。试问伊平日所司何事。著驰谕五百里传旨严行申饬。并著明白回奏、　　

○又谕、据伊勒图奏、金川溃兵案内改发伊犁遣犯宗守孝一名。于本年七月初四日在配脱逃等语。宗守孝。系金川木果木溃兵。即应正法之犯。加恩改发伊犁。给厄鲁特为奴。已邀法外之仁。乃该犯并不在配安分。辄敢乘间脱逃。甚属可恶。该犯系甘肃河州人。计其逃逸后。必仍窜回原籍。著传谕伊勒图、即速行文新疆各处沿途截拏。并著传谕李侍尧、督饬员弁。于甘省及新疆一带、将该犯严行访缉。均著不论。何处弋获。即于该处正法。俾溃兵改发新疆者。知所儆畏。　　

○又谕、前陈辉祖查抄王亶望物件一案。疑有抽换抵兑之事。传谕盛住、令其留心察访。据盛住奏、查出升任粮道王站柱、首先随同抄籍。有将金易银那掩情弊。此事既经查明原册不符。确有案据。自不便置诸不办。现在派侍郎福长安。喀宁阿、取道河南。将王站柱解任、押带赴浙质审外。所有随同办理此事之委员吏役。俱现在浙省。著传谕陈辉祖、即同盛往、先行提集在事人证、悉心查办。将原册因何不符、及如何抽抵之处、逐一根究。务令水落石出。其应行解任革职听审者。亦即一面奏闻。一面办理。毋庸俟钦差到浙。致滋耽搁。至陈辉祖上年办理塘工颇为出力。又系兼管抚篆。事务繁多。或一时查察不到。尚属情理所有。朕于此事开诚布公。因陈辉祖受朕深恩。必不肯扶同徇隐。是以令其会同办理。陈辉祖果能一秉天良。尽心查办。将来不过有失察处分朕必加恩宽宥。倘不肯实力办理。或意存回护。若经钦差等查出。则是自取重戾。朕不能复为曲贷也。　　

○又谕、据尚安奏、接暹罗国郑华禀称、因伊父郑昭病故。临终嘱其尊奉天朝。永求福庇。兹特赍文禀报。俟至贡期。当遵例虔备方物朝贡等语。郑昭于上年输忱献纳。极为恭顺。是以准其朝贡。并加恩赏赉筵宴。以示怀柔。今郑华遵父遗言。效忠输忱。理应专遣使臣、具表恳请。乃仅遣夷目、赍文禀报。自不便遽准所请。现已令军机大臣拟写檄稿。谕以接阅来禀。据称尔父郑昭、业已病故。临终之际。谆谆嘱汝以尊奉天朝。永求福庇为念。理合禀报。俟至贡期。当遵例虔备方物朝贡等因。上年尔父献表输忱。备物进贡小心恭顺。经本部堂据情代奏、仰蒙圣恩。俯准入贡。并令贡使附于班联之末。一体入宴。瞻仰天颜特加赏赉。此皆大皇帝俯鉴尔父悃忱加恩格外。至为优厚。今尔父病故。尔继嗣为长。谨遵汝父遗命。急欲效忠天朝。具见恭顺悃忱。但汝理应具表叩谢天恩。并将尔父身故、及尔继嗣各情节。详晰声叙。本部堂方可据情转奏、今尔仅遣使禀报。并称俟至贡期、当遵例虔备方物朝贡等语。在尔国僻处遐荒。未谙体制。但本部堂等、职司守土。似此情节不敢冒昧代为具奏、现在尔国贡使候有北风。即可挂帆归国。俟彼到后。传宣入宴蒙赏、屡受大皇帝格外鸿慈。尔当益加感激。如果欲效忠输悃。承受天朝封号。必须具表自行恳求。本部堂方可代为转奏。用是剀切晓谕。尔其知悉。此檄。该督等即可遵照办理发往。至该国贡船入境。所有压舱货物自当照例免其纳税。并委妥员防护伴送。以示体恤。将此由五百里谕令知之。　　

○户部议准、闽浙总督署浙江巡抚兼管盐政陈辉祖疏称、仁和场新涨影沙荡二千九百十亩有奇请照备荒荡起科。自乾隆四十七年为始从之。　　

○是日、驻跸中关行宫。　　

○壬寅。谕军机大臣曰、陈辉祖查抄王亶望赀财一案。据盛住奏、查出王站柱底册不符。抽换显然。因钦差侍郎福长安、喀宁阿、前往河南工次。以查工为名。就近讯问王站柱、即解任押带赴浙质审。但福长安等、办理此等事件。究不能如阿桂之历练。前曾降旨令阿桂前往山东。查看河湖水势情形。此时如尚未起程。即于工次等候。如已起程。行走谅亦不远。可速回河南工次。祇作为因钦差来工。阿桂等同是督办之人。亦不致令人疑惧也。一面札谕王站柱、以闻有钦差来豫。令其前赴工所。随请圣安。不可稍露端倪。俟王站柱到工。阿桂即可先将此旨传谕、令其将如何抽换缘由。逐一供吐。倘稍有端倪。即可传旨将伊解任。俟福长安、喀宁阿、到工。即交伊等带赴浙省、归案办理后。阿桂再往山东一带。查看河湖情形、来京覆奏、亦不为迟也。　　

○吏部议覆、陕甘总督李侍尧奏称、陕省兴安州、形势险要。户口较前增至数十倍。请改为兴安府。兼设抚民通判。并于县属分设佐杂等员。应如所请。从之。　　

○是日、驻跸避暑山庄。至己酉皆如之。　　

