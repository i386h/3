<!-- { "loadSidebar": true } -->
○山海关副都统伊勒图奏、山海关前经添设官兵。轮值石门寨。查拏私薓、貂皮、珍珠、一切禁物。计今二十余年。从未盘获一案。臣亲往查看。石门寨系一小城。与长城地界不连。虽通九门口等小边口隘。仍相距二三十里。奸猾匪徒。绕路行走。值班官兵难查。请嗣后另于长边内外。轮派官兵。不时巡察。此项值班官兵裁彻。得旨。如所请行　　

○是日、驻跸苏州府行宫。至癸卯皆如之　　

○壬寅。孝昭仁皇后忌辰。遣官祭景陵　　

○遣官至周泰伯祠、先贤言子祠、宋臣韩世忠、范仲淹、及故大学士蒋溥、总河陈鹏年、巡抚汤斌、张伯行等祠墓。拈香奠酒　　

○吏部议覆、湖北巡抚王检等奏称、沔阳州辖新堤地方。经前署抚爱必达奏准、添设文泉县治。将原驻通判。改为知县。锅镇巡检。改为典史。并请建城垣、仓库、监狱、等项在案。现查该处地洼。城仓各项。俱未兴工。且于民情不便。请将新设文泉县裁。新堤等处。仍隶沔阳。即移该州州同驻劄。定为沿江要缺。在外选补。无庸复设通判。典史仍改为巡检。分司堤垸。应如所请。惟文泉县训导。应否裁汰。或仍改为沔阳州训导。复设巡检。是否仍驻锅底湾。该抚等均未声明。应令详酌咨到再议。从之　　

○工部议准、浙江巡抚熊学鹏疏称、会稽县桑盆一带旧石塘堤。近因护沙坍尽。水逼塘根。塘石抽矬。桩脚搜空。请于贴连旧塘后戗另建斗砌石塘一道。令两头盘接旧塘。其石塘以西。自瑞字号。至爱字号。面土低矬。加高四足。从之　　

○叶尔羌参赞大臣额尔景额等奏、博罗尔伯克沙呼沙默特、平日劳苦所属回人。与弟海鲁兰不睦。又夺齐特喇尔伯克迈玛特什丕之妹。致海鲁兰合谋。掠伊村庄。现已各知其非。复相和好。臣等仍按其呈到情形。分别是非。行文晓谕。报闻　　

○杜尔伯特贝子玛什巴图故。致祭如例　　

○癸卯。上诣皇太后行宫问安　　

○以湖北郧阳协副将英泰。为贵州威宁镇总兵　　

○甲辰。上诣皇太后行宫问安　　

○谕、从前因贝勒弘瞻、年幼不肯学好。不遵圣母皇太后懿训。喜事妄为。屡经训诲。未知悛改。是以将伊削爵。降为贝勒。诚欲令其知过悔悟。自新迁善。俾得成就。伊果能迁善有成。则朕自必加恩。今览御医所奏。知伊患病。朕心甚为怜念。恭请圣母皇太后懿旨。封伊为郡王。想伊闻命欣喜。病势自必速痊。弘瞻著封为郡王。该衙门查例办理　　

○又谕曰、贝勒弘瞻患病。据御医奏称、系属弱症。从前差务较多。身体颇壮。现在差务甚少。年幼之人。未免不知爱惜身体。耽于安逸。致有此疾。今加恩将伊晋封郡王。伊接奉谕旨。理宜仰体朕恩。加意调养。朕回銮时。自可痊愈。永受朕恩。若仍不善调理。是甘于自弃矣　　

○又谕曰、傅森年迈。著不必管理都统事务。所遗镶白旗蒙古都统员缺。著扎拉丰阿调补。扎拉丰阿所遗正黄旗汉军都统员缺。著齐斌补授　　

○又谕曰、湖南巡抚图勒炳阿、现在患病。著派侍卫噶尔炳阿、带同行在御医一员。驰驿前往诊视　　

○又谕曰、图勒炳阿奏称、现在患病。难以速痊。已派御医前往诊视。图勒炳阿、不必解任。著在署静养。命王检前往署理湖南巡抚印务。吴达善现已回任。即著兼署湖北巡抚事务。王检俟吴达善回任后。再赴湖南。王检未到湖南之前所有巡抚印务。著布政使赫昇额。暂行护理　　

○以江苏苏松镇总兵马铭勋。为江南提督。调江西南昌镇总兵马全、为苏松镇总兵。以江南河标中军副将邱若龙。为南昌镇总兵　　

○是日、驻跸灵岩山行宫。翼日如之　　

○乙巳。春分。朝日于东郊。遣理郡王弘＜?日为＞行礼　　

○是月。护理山西巡抚布政使使文绶奏。山西通省所设墩汛、九百六十余处。塘房九千余间。现多倾圯。请照借项修城例。于司库公项内领借。确估兴修。分年于该州县繁费内扣还。得旨、如所议行　　

○又奏、绥远城驻防官兵。向来岁需口粮粟米五万余石。每年于归化城各厅。及庄头、并土默特、蒙古、大青山、十五沟、等处额徵米、四万四千六百余石。同旧存仓粮支放。现在绥远城出旗汉军。改补绿营官员。俱已起程。其汉军兵二千一百十七名。陆续调补绿营。约一年可全出旗。此后所收一年之粮。足供两年兵糈。请将现存仓粟米十二万余石。酌留六万九千余石。以供今年明年、兵粮。其余五万余石。变价解司充饷。得旨。如所议行　　

○四川总督阿尔泰奏、川省岷江源远。内江分注成都十五州县。外江经由邛、雅、泸、嘉等郡。下达重夔。尤为水利所关。应设法存蓄。随时开放。查茂州、长宁、沙坝、地方。俱可垒砌石埂。鸦唔沟。小溪口。亦可拦水积聚。又汶川县尤溪。及猪脑坝山沟宜于各溪口作石坝。俟需水时。酌量引放。至涪江。逼近绵州城根。每虞水患。应于王家滩。开支河一道。得旨嘉奖　　

○又奏、川江多险滩。节次修凿六十余处。近年沿江各属。具报失事船只较少。现仍饬属、乘水弱时。各将境内险滩。竭力凿除。得旨、览奏可谓留心地方　　

○云贵总督刘藻等奏、滇省汤丹、大碌、等厂。加铜价后。每年办铜加多。嗣因积存余息。不敷添价之用。于东川新旧两局。冬季三个月。每旬加铸半卯。近来汤丹、大碌、等厂。日见丰旺。东川加卯。仍不敷用。应于东川二局。自三十年春季二月为始。按旬再各加半卯。同汤丹。大碌。两厂炉户。每季多办铜八万六千七百余觔。于铜本内借支铸本。铸出钱文。照例扣解司库。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十九


大清高宗法天隆运至诚先觉体元立极敷文奋武孝慈神圣纯皇帝实录卷之七百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。闰二月。丙午朔。上诣皇太后行宫问安　　

○诣苏州府文庙行礼　　

○遣官祭禹陵、南镇会稽山神、江海潮神。并遣官至吴越王钱镠、唐臣陆贽、宋臣岳飞、明臣于谦、及故大学士徐本、梁诗正、尚书徐潮等祠墓。拈香奠酒　　

○是日、驻跸苏州府行宫。翼日如之　　

○丁未。遣官祭海神祠。并遣官至唐臣张巡、许远、及故大学士陈元龙、陈世倌等祠墓。拈香奠酒　　

○工部等部议准、安徽巡抚托庸疏称、安徽藩司。前经移驻安庆。除司、府、两署。业已兴建外。其布政司经历衙署。以安庆府照磨旧署改作。库大使衙署。以通判旧署改作。安庆府同知。通判。衙署。无隙地可建。应买民房估建。府经历。照磨、二署。及照磨应随建监狱。均于安庆府新署、附近估建。从之　　

○戊申。上诣皇太后御舟问安　　

○谕、朕巡幸江浙。启銮之初。降旨将江浙二省。累年积欠银粮。全数豁除。而浙省所免之数。较之江省尚少。兹当入疆伊始。畴咨民瘼。该省尚有未完款项。著再加恩、将浙江省乾隆二十六、七、八、等年。积欠未完漕项、及仁和、袁浦、等场未完灶课银。一万八千六百余两。二十四、六、七、八、等年。因灾缓带、积欠未完南米、及借给各场灶户仓米。一万八千九百余石。二十六、八、两年。钱塘、诸暨、玉环等厅。借给农民缓徵谷、及因灾缓徵租谷。一万六千九百余石。概行蠲免。该督抚等。其率属实力奉行。务俾恩膏下逮。称朕惠爱黎元至意。该部遵谕速行　　

○又谕、此次随营人等。虽俱加恩赏给。但行走系内地。与外地不同。用度稍费。著交总理行营事务王大臣等、分别赏给。再王家营存住各项人等。应如何恩赏之处。分别议奏。所赏银两。在两淮盐政库内、存贮公项内动用。寻奏、乾隆二十七年。随营王大臣等。奉旨分别赏银、赏俸。王家营存住人等。赏半俸。余众、照二十二年例分赏。此次请照前次例。册交两淮盐政。会同行在户部赏给。报闻　　

○又谕曰、浙江提督武进升、久历镇提。年登大耋。伊子恩寿、著加恩赏给一品荫生。以昭优眷　　

○又谕曰、荥泽县知县曾应召、前因陈起忠等、聚众抗官。闭城罢市。并不即行严拏。遽行回县。经该抚阿思哈、奏请革职。仍发巴里坤、效力赎罪。但念该员甫往河阴。尚未任事。著加恩免其发遣。交与吏部、于迥銮后。带领引见　　

○是日、御舟驻跸吉庆寺　　

○己酉。上诣皇太后御舟问安　　

○谕、朕稽古省方。四莅江浙。已降旨、将经过地方。本年额赋。蠲免十分之三。而省会驻跸之地。加恩更宜优渥。其将江南之江宁、苏州。浙江之杭州附郭诸县。本年应徵地丁银两。概予豁免。用宣庆惠。该部遵谕速行　　

○又谕、朕翠华南幸。始莅浙境。念该省所免积欠。较江省独少。且于未奉恩旨以前。复有续完之项。民情可谓急公。因命悉查积年未完各项。无论于例应蠲与否。尽予豁除。以纾民力。至清跸所经。前已降旨、蠲本年额赋十分之三。昨巡历江省。复念淮、徐、各属。地瘠民贫。江淮以南。人知爱戴。凡水陆经行州县。加免十分之五。浙省虽邮顿无多。而除道清尘。亦足觇闾阎欢感。且两省皆系赤子。诚求怀保。厥视惟均。著再加恩。将浙江经过地方。本年应徵钱粮。概免十分之五。俾群黎普沾膏泽。益庆阜恬。副朕入疆施惠至意。该部即遵谕行　　

○军机大臣等奏。遵旨查明浙省杭嘉湖道。兼管海防。事务繁剧。额设养廉。仅二千五百两。而粮、盐、两道。各额设五千两。请各拨五百两。增作海防道养廉。得旨。是　　

○以杭嘉湖道永德。为浙江布政使　　

○是日、御舟驻跸石门镇　　

○庚戌。赐扈从王公大臣、并浙江大小官员等食　　

