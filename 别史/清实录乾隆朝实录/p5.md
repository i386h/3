<!-- { "loadSidebar": true } -->
○壬寅。命礼臣议、追上孝敬皇后尊谥。谕曰、朕惟致治莫先于崇孝。徽称首重夫易名。天地之覆载同功。帝后之尊亲一体。钦惟孝敬皇后作配皇考。懋著坤仪。孝德夙洽于宫闱。仁惠久孚于壸掖。朕躬承顾复。备荷恩慈。兹恭上皇考大行皇帝尊谥。宜并追崇。恭上尊谥。以展孝思。以昭万世。尔部详察典礼具奏。　　

○止进献方物。谕曰、各省督抚大臣。有进贡方物之礼。昨福建督抚、赍到闽省果品。乃照例进献于皇考之前者。朕不便发回。已交所司、敬谨收贮。备几筵供享之用。若远省大臣进贡皇考之物。已赍送在途者。准其赴京、交奏事官员转奏。其各省照例进朕之物。概行停止。虽食物果品、亦不许进。俟三年之后。候朕再降谕旨。著通行传谕各省督抚大臣等、一体遵行。　　

○又谕、佛法以明心见性、兴善能仁、舍贪除欲、忍辱和光为本。而后世缁流。竟借佛祖儿孙之名。以为取利邀名之具。奸诈盗伪。无所不为。以致宗风颓败。象教衰微。此皆不肖僧徒贻之咎也。我皇考聪明睿智。天纵多能。而于性宗之理。洞晰精微。深通奥妙。万几余暇。每召见僧衲。指示提撕。冀其勉力参悟。俾佛教广有传人。以为劝善去恶之一助。此大慈悲父觉世之苦心也。乃数年以来。真能领会圣训者甚少。皇考尝为叹息。今陆续散出于外。其间品行不一。难保无借端生事之人。如昔年世祖章皇帝时。木陈忞大有名望。深被恩礼。而其所著北游集。则狂悖乖谬之语甚多。至其夸张恩遇处。尤为庸鄙。又玉琳国师弟子骨岩行峰著侍香纪略一书。更为诞妄荒唐。供人喷饭。已蒙皇考特降严旨。查出销毁。此中外所共知者。前事可鉴。朕不得不留心申饬。著该部传旨。通行晓谕凡在内廷曾经行走之僧人。理应感戴皇考指迷接引之深恩。放倒身心。努力参究。方不负圣慈期圣之至意。倘因偶见天颜。曾闻圣训。遂欲借端夸耀。或造作言辞。或招摇不法。此等之人。在国典则为匪类。在佛教则为罪人。其过犯不与平人等。朕一经察出。必按国法佛法、加倍治罪。不稍宽贷。　　

○总理事务王大臣等奏、孟冬颁朔。时宪下一字、今拟易书字。称大清乾隆元年时宪书。下礼部、钦天监行之。又奏、请开铸钱文、曰乾隆通宝。下户部、工部、行之。　　

○以头等侍卫策楞、署銮仪使。　　

○遣官颁诏朝鲜国。　　

○癸卯。谕总理事务王大臣、办理丧仪王大臣。今日礼部奏称、奉移梓宫。择于本月十一日。伏念奉移之期太近。朕览奏、痛入五中。谕令展期。而诸王大臣奏称、奉移之后。尚有大祭典礼。限于时日。不便改易。朕勉从十一日之请。礼部又奏、梓宫出东华门时。朕乘舆、由别路、先至雍和宫迎迓等语。朕在哀痛迫切之际。岂可乘舆由别路先行。当步行、随梓宫后。送至雍和宫。礼部又奏称、奉安梓宫之后、是日朕即回宫等语。敬思梓宫安奉之后。哀慕正切。何忍遽离。朕意欲于雍和宫苫次、居住百日。稍展思恋之忱于万一。王大臣等寻议奏、请于二十七日之内。上在雍和宫苫次居住。至奉移梓宫之日、及大祭次日绎祭之期。上应回宫中。仍请循国朝定例。得旨、览奏、诸王大臣既援引国朝定制具奏。勉从所请。　　

○谕总理事务王大臣。朕钦奉皇太后懿旨。裕妃侍大行皇帝多年。诞生皇五子。已蒙圣恩封为亲王。今裕妃、应封贵妃。谦嫔诞生圆明园阿哥。今应封妃。钦此。著交该部、将应行典礼、查议具奏。　　

○谕总理事务王大臣、办理苗疆军务王大臣。前蒙皇考圣谕。命张照、前往黔省。计议苗疆用兵事宜。并抚定黔民之被难者。圣意甚为切至。实冀其殚心竭力、以副委任。今览张照奏摺、将目前用兵情形。及何处已经清理。何处尚未清理。将来如何剿抚之处。并未一一分晰、明白陈奏。至于被难之民。深可悯恻。张照摺内、只言镇远、清溪、难民光景。亦未言及如何抚恤安插之法。其他被苖扰害之处尚多。张照总未议及。看其连篇累牍之奏。竟以巧词揣度。有意迎合。我皇考至圣至明。因物付物。并无成见。亦无成心。张照何得以私心鄙识。妄为得计。甚负皇考之恩。有亏大臣之义。又伊奏称、新辟苗疆。当因其悖乱、而降旨弃绝。此语尤为乖谬。前朕奉旨、与王大臣等会议时。佥云苗人现在跳梁。此时断无弃置之理。惟有俟事平之后。再行计议。彼时张照亦力主此说。今何以自相矛盾如此。且摺内忽云弃置。忽云痛剿。仍是两歧之见。究不知其意之所在。甚属糊涂。尔等可传旨、严行申饬。看伊如此另具肺肠。是苗疆事宜。伊必不能办理妥协。幸早有谕旨、令其回京也。　　

○谕总理事务王大臣。额驸策凌、系国家效力出众之人。亦曾蒙皇考格外恩宠。今加增恩赏之处。著议奏。寻议、照内地亲王之例、赏缎四十二匹。从之。　　

○又谕、喀尔喀副将军郡王丹津多尔济、从前采买军需马匹。实心效力。曾经皇考格外嘉奖。恩宠倍于寻常。今亦加特恩。著照内地郡王之例赏给。　　

○甲辰。谕总理事务王大臣。尔等援引典礼议称、朕于二十七日之后。应在宫殿之中。乃一定体制等语。朕思二十七日之后。既不于雍和宫苫次居住。则朕哀慕之思。何能自释。应于百日之内。每日亲诣雍和宫一次奠献。其将亲诣时刻、酌定具奏。寻议、百日内、请上于数日亲诣一次。得旨、一月之内。每日亲诣一次。一月以外。间日亲诣一次。两月以外。间二日亲诣一次。　　

○又谕、嗣后祭文繙译清文、著徐元梦商看。　　

○又谕、甘省百姓。连年挽运军需。荷蒙皇考圣恩。将该省应徵钱粮。连年蠲免。其本年钱粮。亦钦奉皇考谕旨、全行蠲免。今朕闻该省之兰州、西固厅、及平凉府、固原州、环县、诸处收成歉薄。百姓艰苦。朕心深为轸念。著传谕该督抚等、于蠲免额粮之外。加意抚绥。作何赈恤之法。务使乏食穷民。均沾实惠。　　

○又谕、公纳穆图、因奉差遣。将伊所管镶黄旗汉军都统员缺、令查尔泰署理。今纳穆图回京。著总理事务王大臣、查现在都统、何旗有缺、即将查尔泰补授。如无缺、即将署都统之副都统内、彻出一员、令查尔泰署理。寻请以查尔泰、补授镶黄旗满洲都统。从之。　　

○乙已。以奉移梓宫日期。祇告大行皇帝前。行启奠礼。　　

○总理事务王大臣、率廷臣等、恭拟上大行皇帝尊谥。曰敬天昌运建中表正文武英明宽仁信毅大孝至诚宪皇帝。庙号世宗。奏入。上宣谕曰、诸王大臣公同议上皇考大行皇帝尊谥曰宪皇帝。庙号世宗。于我皇考至德鸿猷。实相符合。礼称祖有功。宗有德。庙号之称祖称宗。均属尊崇之极。而象功昭德。惟期允当。方协至公。昔我皇祖圣祖仁皇帝久道化成。身兼创守。平定逆藩。扫清朔漠。神功骏烈。自古莫与比隆。庙号定应称祖。皇考大行皇帝善继善述。敬天勤民。十三年来。宵旰忧劳。咸熙庶绩。贻万年之景福。固百代之丕基。庙号世宗。正合古宗有德之义。上配列祖。百世不祧。此乃天下万世之定论。非在廷诸臣尊崇君父、敷扬称颂之私情。尤非朕一人哀感隆恩、表彰盛德之私愿、所能强置一辞也。在我皇考神谟垂于宇宙。厚泽洽于臣民。即罄竭揄扬。难尽万一。今据所奏。敬拟上尊谥庙号。详慎公当足以昭示万年。朕心深为慰惬。所有应行典礼。尔部敬谨察议具奏。　　

○谕总理事务王大臣。朕之兄弟等。以名字上一字。与朕名相同。奏请更改。朕思朕与诸兄弟之名。皆皇祖圣祖仁皇帝所赐。载在玉牒。若因朕一人、而令众人改易。于心实有未安。昔年诸叔恳请改名、以避皇考御讳。皇考不许。继因恳请再四。且有皇太后祖母之旨。是以不得已而允从。厥后常以为悔。屡向朕等言之。即左右大臣、亦无不共知之也。古人之礼。二名不偏讳。若过于拘泥。则帝王之家、祖父命名之典、皆不足凭矣。朕所愿者。诸兄弟等、修德制行。为国家宣猷效力、以佐朕之不逮。斯则尊君亲上之大义。正不在此仪文末节间也。所奏更名之处、不必行。　　

○谕办理苗疆军务王大臣。前次见张照奉事光景。料其不能办理苖疆事务。是以将伊调回。命张广泗、前往更换。今又见张照陈奏各件。看其语气。全是怀挟私心。妄为揣度。特降谕旨、严行训饬。尔等可将此旨、抄录寄与张广泗阅看。其张照所奏各款内、有应交与张广泗查办者。又不可以人废言。著照尔等所议寄去。苗疆事务紧要。惟有持平办理。不可豫存意见于胸中。从前原系鄂尔泰独任其事。后来逆苖煽动。张照在京时。见皇考申饬大学士鄂尔泰。因其向来料理原未尽善也。继有解任之旨。而张照遂以私意揣度。每次陈奏。过甚其词。不知鄂尔泰之解任。原因其以病陈请。即削去伯爵。亦伊自行恳辞者。及解任之后。仍荷天恩眷注。赐俸、赐参、倍极优渥。使张照闻知。未必有今日之奏也。今朕用鄂尔泰为大学士、又总理事务。张广泗又不可以为新主之所重待。而有迎合之心。总之人臣事君之道。惟有据实秉公。无偏无党。此事之始末。鄂尔泰之功过。将来事竣之后。自有定论。不在此时之但言其过。遂可谓经理苖疆之嘉猷也。至于弃置新疆之说。皇考偶向朕与王大臣等商及。以为从前原不应料理。非谓目下也。比时询谋佥同。力奏其不可。张照即在与议之列。皇考深以为然。今张照以为密奉弃置之谕旨。且将此转告哈元生。错谬已极。可令张广泗。传谕哈元生知之。尔等可密写朕谕与张广泗。总之苗疆一切、全交伊料理。当屏去私心。惟私惟正。不知有已。不知有人。并不知有朕谕。惟期尽美尽善。为经久万全之计。设目下剿抚失宜。将来善后无策。朕惟张广泗是问。　　

○丙午。谕总理事务王大臣。十月三十日、为我皇考万寿圣节。伏查皇祖圣诞之期。天下臣民。虔诚斋肃。禁止屠宰。嗣后恭遇皇考圣诞之日。著照此例。敬谨奉行。尔部即传谕内外各省知之。　　

○又谕、从前奉移皇祖圣祖仁皇帝梓宫于寿皇殿之前。所有皇祖御用物件。皇考俱行赏赐王阿哥大臣、及御前侍卫等。今将皇考十三年御用之物。除留为朕每次行礼瞻仰外。其余朕实不忍服用。兹将奉移梓宫于雍和宫。朕恪遵皇考成宪。亦将皇考御用物件。赏赐王大臣、御前乾清门侍卫等、俾各于其家供奉瞻仰。著于供献晚桌后。总理事务王大臣、在乾清宫丹墀、监放赏给。即令于梓宫前谢恩。　　

○又谕、和亲王向在宫内居住。今梓宫奉移之后。和亲王福晋、可择日暂移撷芳殿。俟和亲王府第定议时。再行移居。　　

