<!-- { "loadSidebar": true } -->
○谕、从前觉罗内、挑选献爵章京。因未有翎。经降旨赏戴蓝翎。原指六品以下而言。并非著五品以上。俱戴蓝翎也。乃该衙门令此项官员。无论品级。概戴蓝翎。殊属拘泥。嗣后六品以下。仍戴蓝翎。五品以上。俱戴花翎。著为令。　　

○谕军机大臣等、据清馥奏、陕省库贮存剩缎疋。解赴乌噜木齐贸易。准黄廷桂咨称、内有水湿缎、一百七十疋。窄小丝松缎、九百八十五疋。未便接收转运。仍令委员带回。另换补运等语。此项缎疋。非解员不能小心照管。即收贮时。库员不能防护。抑或办买不能如式。著该督查明确实。系何人办理不善所致。即令其赔补。如根查无著。除将各缎变价外。所有不敷原价之项。即著办理不善之督抚等分赔。亦无不可。其变价时。祇可照时价估计。尤不可科派铺户。致滋扰累。至现在所少缎疋。及嗣后与哈萨克交易所需缎疋。陕省素非出产。恐一时难以购办。黄廷桂可酌量数目。先期开单奏明。或于内府库贮拨解。或于各织造处、置办运送。自可照数应用。不必于该省竭蹷措办也。　　

○又谕、据托恩多奏、拨银济赈一摺。巳批令如所议行。并饬知该部矣。其所称灾地卫军、贫生、及兵属。应照例各随坐落州县。一体加赈等语。从前江苏办灾案内。卫军、贫生、兵属、本有给赈之例。是该省巳办有成案。该抚何必又多此一奏。其意不过借此、以见其办理之周密耳。且江苏给赈兵属。旧例除家属在三口以内。不准入赈外。其余家属。始行给赈。而该抚摺内。并未详悉声明。亦属含糊。著传旨申饬。　　

○又谕、阅阿里衮所奏、伊等巳至呼尔塔克山。有贼人旧游牧踪迹。搜查无获。今额敏和卓、遵旨回游牧休息。于正月二十七日起程。伊仍至罗布诺尔、搜查剿杀。即向巴里坤办事等语。前据伊等奏称、追剿沙喇斯、玛呼斯等贼。向呼尔塔克山前往。嗣据额敏和卓之子素赉璊报称、阿里衮等巳回。距吐鲁番五百里。候剿杀藏匿之玛哈沁等。即可彻兵。朕因与伊等原奏不符。暂行存记。今所奏殊属含混。伊等如果因马匹口粮不足。不妨奏明彻回。何必复称前进。乃既称向前追剿。俟办毕始回。而究未得贼人踪迹。不过于中途迁延行走。即谓为追袭、巧辞饰说可乎。额敏和卓系回人。不足深责。阿里衮何为者。若朕未谕彻兵。则伊等将何如办理。计此时阿里衮、亦将抵巴里坤。著传谕令其明白回奏。　　

○又谕曰、阿里衮等、带往军前之右卫前锋索诺木扎布。曾为厄鲁特喇嘛等、遣往回部。熟悉伊地情形。因照额敏和卓所言。绘图令其订正。奏呈朕览。著将此图、发与雅尔哈善等阅看。如进兵时。有应行查勘者。即相机办理。索诺木扎布、仍著为前锋。在雅尔哈善队内、奋勉行走。又阿里衮等、前至布叶地方。搜获回人巴雅尔等。据供系库尔勒伯克托克托之属人等语。雅尔哈善等、进兵至库尔勒。彼处人等、若输诚归附。即谕以仍令伯克托克托管辖。此时且随军效力。伊等既有名称。前至叶尔羌、喀什噶尔等处。招降所识人等。自属有益。其他收服回人头目。亦可照此办理。再义州马甲巴尔泰、去年从回部脱出。颇知彼处路径。亦著在前锋效力。其从前由准噶尔脱出安插安西之旗人内。有识回地路径。情愿效力者。俱行遣往。果能奋勉。将来仍令伊等来京。归入本旗。俱著传谕雅尔哈善等知之。　　

○又谕、据额敏和卓奏称、自沙喇伯勒、前往回部。由巴达勒、可至喀什噶尔。由穆素尔岭、可至阿克苏。两路俱险僻难行。另有间道。选派熟识数人。前赴兆惠处。可作向导等语。额敏和卓所派之人。俱可信用。著传谕兆惠等。务加意看待。再兆惠前往沙喇伯勒、在鲁克察克进兵之先。如剿贼事竣。尚可趱赴。夹攻回部。万一逾时不及。即询额敏和卓所派之人。于应行堵截之路。派兵防守。倘回酋穷蹙窜逸。自可弋获。又据阿里衮、将额敏和卓、同前锋索诺木扎布、所绘回部地图具奏。朕看图内。有自沙喇伯勒、通喀什噶尔、叶尔羌之路。著发与兆惠等阅看。　　

○又谕、据雅尔哈善等议奏、办理回部事务。俱协机宜。看来成功尚易。但用兵关系紧要。仍当慎之又慎。于其易者难之。则事成更速。且永得安定矣。今兆惠等、进剿沙喇伯勒贼众。已谕令竣事后。取道夹攻回部。即剿贼需时。亦必派兵堵截。然雅尔哈善、系专办回部。当与额敏和卓、悉心计议。至所奏伯克鄂对等三人。俱系回人头目。恳请效力军前。甚属可嘉。著加恩授伯克鄂对、为散秩大臣。赏伯克色提巴勒氐、伯克噶岱默特、三品顶带。俱著戴孔雀翎。仍传谕伊等、若能招降各城回人。即照旧令其管辖所属。仍加恩封赏。　　

○又谕、吐鲁番贝勒品级额敏和卓、尔同将军议奏、进剿霍集占等情形。看来成事颇易。朕甚嘉悦。昨赐尔贝勒品级。贝勒分内。有应置长史、护卫、司仪等官员。即于尔属人内选补。俾得受朕恩。尔使令亦可得力。其职衔品级。已据该部开列。即遵照补授。　　

○甲申。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○上诣寿皇殿行礼。　　

○谕曰、御史杨方立奏、请乡会试、加增周礼、仪礼、二经、命题取士等语。周礼、仪礼、二书。古礼之条系节目。藉以考见。承学之士。原可兼治。若考试专用五经。则行之已久。况二礼所载。其义蕴大半已具于小戴记。如周官郊庙祭飨诸大典。散见于礼器、郊特牲等篇。而仪礼中士冠、士昏之类。即有冠义、昏义、等篇为之诠发。是戴记、原与二礼相通。不虞挂漏。现在立之学官。以一经命题。而末学肤浅。已有与春秋、并目为孤经者。若再添设二礼。将来考官出题。或仍系戴记所有。是又徒成文具耳。盖论穷经。则二礼自当兼习。而论作文。则仍不如戴记之有文义。可以发挥。昔人以为礼经义疏。正谓此也。所奏不必行。摺发还。　　

○谕军机大臣等、顺德讷等、自哈萨克边界彻兵。途中搜查逸贼。尽行剿杀。复将哈萨克锡喇之党摩罗、达什扎布等生擒。实属可嘉。著加恩将顺德讷、交部议叙。赏给世职。努三、授护军统领。额尔克沙喇、封为贝子。其奋勉效力之侍卫等、案本身等级。以次升授。防御、授为佐领。佐领、授为副总管。遇缺即补。委署防御、骁骑校、护军校、俱令实授。虚衔孔雀翎、授三等侍卫。虚衔蓝翎、准其实授蓝翎侍卫。余著造册送部议叙。其阵亡人等、系虚衔孔雀翎。蓝翎、俱照三等侍卫、蓝翎侍卫职衔。委署防御、骁骑校、护军校、俱照所署职衔。送部议恤。永著为例。再厄鲁特察罕库本、班第、二人。著顺德讷查明。若未经授职。俱授为三等侍卫。已经授职。亦以次递升。顺德讷仍遵前旨。到巴里坤后。稍为休息。再随雅尔哈善、奋勉前进。　　

○又谕、从前兆惠等、彻兵过冬。并未奏及沿途剿杀玛哈沁等、似伊等所行之路。全无一人。今顺德讷、既将摩罗、达什扎布、擒获。复剿杀贼人如许。富德回兵时亦然。看来逃匿贼人。正自不少。兆惠特未留心搜捕耳。事属既往。朕不复追究。著传谕兆惠、此次进剿沙喇伯勒贼众。断不可仍似从前疎略。务宜尽绝根株。即有藏匿贼人。闻信远移者。必随其所向。纵横追袭。勿谓已经解散。遂生玩忽。　　

○又谕曰、顺德讷等、审讯擒获厄鲁特宰桑摩罗等。据供、三次至巴里坤。盗马三百余匹等语。驻劄办事大臣。竟未见一次具奏。即所属未经呈报。伊等漫无觉察。所司何事。且安知非被盗隐匿。入于倒毙数内。混行报销。著传谕吴达善等、将此二年内。巴里坤马匹。共被盗几次。实数若干。系何日月。何人牧放。或属人未报。或伊等未奏之处。务查明据实奏闻。亦谕黄廷桂、一并查奏。其摩罗、达什扎布等。解至巴里坤时。吴达善等、即遴委官兵、速解来京。　　

○又谕、据桑寨多尔济奏称、亲王齐巴克雅喇木丕勒、公蒙固、贡楚克、齐旺多尔济、扎萨克固噜扎布、贡楚克车琳等、六旗蒙古人等。被灾较重。生计艰窘。朕心深为悯恻。著派都统多尔济、带银一万两。前赴土谢图汗部落散赈。以示体恤。　　

○又谕曰、桑寨多尔济奏、亲王齐巴克雅喇木丕勒六旗人等被灾。已降旨赈恤。至所奏停止派差之处。从前喀尔喀内一应差役。朕已加恩改为官办。不知此外有何派累。著传谕成衮扎布查明。若尚有差役。将此六旗、暂行停止。至所奏、请将查拏贼盗之协理台吉达玛琳扎布、宰桑达什扎勒、赏给孔雀翎。伊等查拏本地贼盗。系其职掌。非军前效力可比。姑照所请赏给。若因已经赏翎。不加奋勉。著即行具奏。又据奏、请令三都布多尔济、协办事务。近经将军成衮扎布奏、令公三都布多尔济、协助桑寨多尔济办事。朕已准行。未知即此人否。若非其人。则仍用成衮扎布所奏。但向西路军营调取。尚需时日。亲王齐巴克雅喇木丕勒、谙练事务。即著派伊协办。　　

○命驻劄西宁办事副都统德尔素来京。以副都统集福、办青海事。　　

○喀尔喀右翼固山贝子巴特玛旺扎勒故。遣官赐祭如例。　　

○乙酉。御书浙江海神庙扁、曰保障东南。　　

○谕、前据桑寨多尔济奏、俄罗斯毕尔噶底尔等、报知逆贼阿睦尔撒纳身死。须作速遣人往验。当谕速派认识逆贼之人前往。今据覆奏。与亲王齐巴克雅喇木丕勒、会同哈毕坦等。详验阿逆身尸。肌肉尚完。并未朽坏。且面貌宛然。但据伊等告称、萨纳特衙门。尚未有交付带回之信。是以不敢轻与等语。据此、则阿睦尔撒纳之死。益属确实无疑。朕前经降旨。令将阿睦尔撒纳尸骸。解送京师。特以逆贼情罪重大。虽已自毙。亦应悬之藁街。以昭显戮耳。但其罪恶贯盈。已伏天诛。现今遣往之人。会同详验确实。毫无可疑。则俄罗斯、将阿睦尔撒纳之尸、解送与否。均可不必深论。著将所奏、识认阿睦尔撒纳尸骸确实缘由。传谕中外知之。　　

○又谕、据值年旗奏、应为民之汉军人等。所耕地亩。可否仍令耕种纳租等语。此项人等。向倚地亩为生。一旦裁去。恐不无失所。著加恩仍赏给耕种。其年老残废、不能当差者。念系当差年久之人。毋庸革差为民。仍留在本差行走。　　

○又谕曰、舒明系理藩院侍郎。著不必兼护军统领。其护军统领员缺。著塔勒玛善补授。　　

