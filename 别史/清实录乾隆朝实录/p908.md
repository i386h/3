<!-- { "loadSidebar": true } -->
○癸巳。遣官祭历代帝王庙。　　

○谕。直隶为畿辅重地。路当冲要。政务繁多。州县各官。或遇调委差务。署内事件。势难兼理。著该部将候补侯选人员内。拣选州县十员。佐杂二十员。俟朕回銮时引见。交与该督差遣委用。遇有缺出。酌量补授。至所发人员将次补完之日。再行请旨简发。永著为例。　　

○谕军机大臣等。前因珠尔默特那木扎勒兄弟构衅。行令该督提等、密行豫筹。以备调遣。今据纪山前后奏到、珠尔默特车布登业经物故。西藏敉宁。川省自可无庸防范。但营弁兵丁。即经调遣。虽系密办。人数众多。若不明白晓谕。伊等未免观望。渐至传闻西藏。转增疑虑。应明谕奉调各将弁等。以前经西藏阿里克有事。奉旨豫备。为珠尔默特那木扎勒之助。今珠尔默特车布登身故。无庸调遣。该将士各按营归伍。照常差操。如此。则众心安而藏地亦无传闻疑惑之虑。可即传谕该督提等知之。　　

○又谕。前因珠尔默特那木扎勒弟兄构衅。曾传谕拉布敦。令其于抵藏时。将藏地添驻官兵之处。与傅清公同详酌。如果于事有济。即以己意告知珠尔默特那木扎勒。以从前彻兵。伊兄即有此举动。今欲为奏请添驻。以助声势。使之不疑。朕思添驻官兵。原为地方有事。藉以联络声援。今车布登已死。藏地无事。若更议派兵驻守。多作张皇。适足动其疑虑。且议添兵丁。不过数百。设遇有事。亦不足资弹压。旋彻旋设。殊为无益。如拉布敦奉到前旨。尚未告知珠尔默特那木扎勒。则添兵之事。竟可毋庸办理。如已经告知。不便中止。则仍遵前旨。一面具摺陈奏。朕自另降谕旨。总之彼地事端己息。一切务须镇静。熟思详慎。以靖地方。将此传谕知之。　　

○掌贵州道监察御史储麟趾奏。四川学政朱荃之母。在籍病故。伊弟主事朱履端、在京闻讣呈报。计阅四月有余之久。闻朱荃仍在蜀星驰按试。其为匿丧显然。应请下部严议。得旨。该部严察议奏。　　

○是日。驻跸大阳大营。　　

○甲午。上诣皇太后行幄问安。　　

○遣官祭昭忠祠。　　

○吏部议覆陕甘总督尹继善等疏称、汉中府属属凤县。为赴汉入川冲衢。绵长三百余里。须设员弹压。请移汉中府通判驻该县适中之大留霸。兼管留霸并附近之松林、武关、三驿。裁留霸驿驿丞。应设杠夫。请于凤县、兴平、武功、扶风、岐山、凤翔、临潼、渭南、华州、华阴、等属。抽拨如额。应如所请。从之。　　

○户部议覆、福建巡抚潘思榘疏称、闽海关宁德税口。向非商船往来齐集之所。请移建酒山□与地方。以便商民馆屋仍如宁德租用。应如所请。从之。　　

○命给事中葛峻起、提督四川学政。　　

○以奉天府府尹苏昌、为绥远城右翼副都统。　　

○旌表守正捐躯之河南舞阳县民宋振玉妻周氏。　　

○是日。驻跸郭村大营。　　

○乙未。上诣皇太后行幄问安。　　

○大学士会同礼部议覆、和亲王弘昼等奏称、圜丘台面。奉旨仍九五之数。量加展宽。请遵圣祖仁皇帝御制律吕正义所载古尺。上成取九数用九丈。二成取五数用十五文三成仍取九数用十九丈。既合九五天数。而幄次亦可加展广深。陈设器物。执事人员。得以从容进退。实属适中等语。谨按易大传曰。天数二十有五。盖一三五七九皆奇属阳。而五为中数。九为老阳。仍用九五之义展宽。至为精当。今据奏、以古尺计度。上成取九数径九丈。二成取五数径十五丈。应如所奏。惟三成径十九丈。虽奇数。然非由九而生。谓仍九数。未尽吻合。应将三成台面。取三七之数。径用古尺二十一丈。则上成为一九。二成为三五。三成为三七。于天数一三五七九既全。合计四十五丈。于九五之义尤合。又奏称、坛面砖块。奉谕改用金砖。以期经久。考原制上成九重。二成七重。三成五重。上成围砖。取阳数之极。自一九起。递加环砌。以至九九。二成、三成、围砖不拘。今坛面加广。上成仍照九九墁砌。计每金塼一块。应长三尺六寸八分。下宽三尺五寸七分。上宽一尺。量金砖旧式。不过二尺二寸。若依展宽尺寸。烧造维艰。若增用块数。又于原制取义不符。请改用直属房山县所产艾叶青石。质性坚泽。色应法象。祇须琢磨如式。既得宽长随宜。复垂久远等语。查上成砖数。自一九以至九九。其义甚精。至二成、三成、围砖不拘。未免参差。应请仿上成取义。亦用九重。由八十一之数。递加环砌。二成自九十至一百六十二。三成自一百七十一至二百四十三。于体制方为整齐。金砖既难改用。应如所奏。采艾叶青石。敬谨成造。又奏称、坛制每成四陛之外。各用青色琉璃栏板围绕。上成每面用九。二成每面十七。取除十用七之义。三成每面积五、用二十五。虽各成均为阳数。而合计三成总数。并无取义。今请用乾策二百一十有六之数。依九数分配三成。上成每面一九。计三十六。二成每面二九。计七十二。三成每面三九。计一百零八。合为二百一十有六之数。惟原用琉璃栏板。每块长一尺三寸有余。合今分配之数。每块应长四尺五寸有奇。亦难另为烧造。并请改用艾叶青石等语。伏思栏板扇数加多。则尺寸自然减少。应请合三成栏板。共用三百六十扇。应周天度数。上成每面十八扇。四面计七十二扇。二成每面二十七扇。四面计一百八扇。三成每面四十五扇。四面计一百八十扇。臣等逐项悉按古尺合算。略为增减。皆与九数相合。谨绘图列数。请旨交承办衙门。敬谨遵照。得旨。是。依议。图并发。　　

○铸给云南元江军民府分防因远知事印信。从原署云贵总督图尔炳阿请也。　　

○蠲福建邵武、光泽、二县乾隆十四年分水灾民屯额赋十之七。　　

○豁山东胶州塔埠海口乾隆十三年六月遭风漂没米、一千七百六十石有奇。　　

○是日。驻跸保定府大营。翼日如之。　　

○丙申。上诣皇太后行幄问安。　　

○遣官祭贤良祠。　　

○赐扈从王公大臣直隶地方官等宴。　　

○丁酉。谕。朕巡幸晋省。念切民依。特谕巡抚阿里衮。将该省上年偶被偏灾之太原等县。及勘不成灾之猗氏等县。详悉查明、应有缓徵带徵。酌拟分数。奏闻请旨办理。今据该抚分别查奏。请将已成偏灾之太原、蒲县、所有蠲剩钱粮。前经题明、缓至乾隆十五年开徵。分作二年三年带完者。再展一年开徵等语。朕思该二县既被偏灾。仅予展限。非朕特恩抚恤之意。著将蠲剩钱粮。再免十分之三。余仍照原题、分年带完。其勘不成灾之阳曲、榆次、徐沟、祁县、清源、文水、长治、永宁、宁乡、永济、临晋、猗氏、荣河、万泉、浑源、应州、广灵、右玉、朔州、马邑、五寨、平定、乐平、寿阳、代州、五台、定襄、忻州、静乐、芮城、绛州、绛县、稷山、解州、等三十四州县。著照所请。将乾隆十四年民借仓谷、原经题明今秋完纳者。再展一年。缓至辛未年秋后。免息还项。此系朕格外之恩。该抚督率所属妥协办理。务便闾阎均沾实惠。该部遵谕速行。　　

○是日。驻跸端村行宫。　　

○戊戌。上行围。翼日如之。　　

○是日。驻跸园头行宫。　　

○己亥。孝昭仁皇后忌辰。遣官祭景陵。　　

○赐直隶总督方观承人参三斤。　　

○蠲江苏续报江浦县乾隆十四年分水灾学田额赋十之四。　　

○是日。驻跸赵北口行宫。　　

○庚子。谕军机大臣等。台湾镇总兵李有用、奉请每年秋收后。带兵一千余名。赴相近番界等处打围。劄营演放枪炮。以布军威等语。台湾一镇。远隔海洋。民番杂处。统兵弹压。全在实力巡防。严行整饬。不使惊扰番众。俾地方永远宁谧。至于行猎振旅。不过训练之一端。即使当行。亦祇可该镇自行办理。何须专摺请议。张大其事。况台地向无打围之事。恐兵丁蹂躏民地。生番亦生疑虑。且使各兵离汛远涉。于地方未必相宜。此事尚须酌量慎重。不可因经奏明。张皇滋扰。轻举多事。著即传谕李有用知之。　　

○是日。驻跸公井营大营。　　

○辛丑。大学士九卿议覆、御史王应彩奏称、前奉旨令内外大臣公举经学之士。伏思草茅下士。皓首穷经。人往而书始出。岁久而学乃传。曾不得与今日应选之士。同邀荣遇。可为深惜。请敕下内外大臣。细加搜访。上其遗书。果能斟酌群言。阐明奥旨者。量予旌奖。其书藏诸秘府。以为绩学之劝。应如所请。令直省各衙门陆续采访进呈。从之。　　

○改铸陕西潼商道关防、为分守潼商兵备道关防。从陕西巡抚陈宏谋请也。　　

○是日。驻跸瑚林店大营。　　

○壬寅。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕。金沙江工程扣存核减分数。显系通同作弊。应照部议分别革职降调。但念该督等初经办理。于工务原未熟谙。情尚可原。所有原议张坦熊、宫尔劝、革职。图尔炳阿、降二级调用。张允随、销去纪录八次。仍降一级调之处。并案内议处各员。俱著从宽留任。阿兰泰亦免其革去顶带。其分赔项下。张允随著应赔十分之六。阿兰泰系承办司员。宫尔劝在道员任内。协同藩司办理定案。亦经主稿。俱不应脱然事外。著于张允随应赔六分内。各分赔一分。张允随仍赔四分。　　

○是日。驻跸范格庄大营。翼日如之。　　

○癸卯。上至四圣口阅永定河堤工。　　

○是月。直隶总督方观承奏。京南州县城垣。向系里民自行分段修补。近皆蒙恩动帑。今赵州、沙河、邯郸、磁州、城垣。初次兴修。请将砖灰木植匠工动帑。其土作夫工。仍归民力。惟修城例当农隙分年粘补。今一时赶修。用力颇多。请于各州县仓粮内。酌借口粮。以资工作。米给一升。谷则倍之。秋后免息还仓。至应官修需费之数。计现交城工捐赎一项。尚不敷用。请暂于协耗内借拨。另于捐赎项下归款。再新城县砖城坍塌之处。亦请动项并修。得旨。所有酌借口粮。著赏给。余如议。　　

