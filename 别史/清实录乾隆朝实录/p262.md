<!-- { "loadSidebar": true } -->

○旌表守正被戕之直隶涿州民雷五侄女雷氏。　　

○署广西巡抚安图疏报、南宁、平乐、梧州、镇安、等府属。乾隆三年分、开垦水田六顷四十一亩有奇。旱田四顷二十五亩有奇。　　

○己巳。户部议覆、原任川陕总督鄂弥达疏请、甘肃捐监一案。原议系纯捐米谷。或米、麦、豆、三色兼收。现在陆续报捐粮石。共二十万八千余石。俱系有谷有麦之州县。应将米少之西和、靖远、崇信、固原、通渭、古浪、等六处。不产米之隆德、庄浪、渭源、永昌、镇番、西宁、等六处。均以麦、豆、二色收捐。其止种大豆之西固、漳县、岷州、等三处。亦以大豆收捐。至米价贵于麦豆。或以麦豆二色。照原议三色收捐之数。加十分之一。及十分之二。或以大豆一石。抵谷一石收捐。其所加所抵粮数。与原议之粮石价值。并生俊应捐银数。是否相符。应令该督查核报部。从之。　　

○以刑部左侍郎杭奕禄、为都察院左都御史。调工部左侍郎阿克敦、为刑部左侍郎。以盛京工部侍郎德龄、为工部左侍郎。　　

○原护安徽巡抚布政使晏斯盛疏报、怀远县、乾隆二年分、开垦旱田六亩有奇。灵璧县、乾隆三年分、开垦旱地五顷四十八亩有奇。又婺源、旌德、阜阳、来安、六安、凤阳、等六州县。首报当年升科田地六顷七亩有奇。　　

○庚午。户部议准。盛京户部侍郎双喜疏称、奉天所属锦州、义州、广宁、等三城。先据奉天将军额洛图、以每年应收地米。惟锦州设有仓廒。义州、广宁、并无仓廒。交米人等。俱运至锦州仓交纳。路途窎远。请将广义二城。援照锦州之例。建设旗仓。并派员责令办理仓务。实与官兵人等。均有裨益。查广宁界旗地。每年应徵米五千一百六十九石零。酌建仓廒三十间。义州界旗地。每年应徵米四千零八十七石零。酌建仓廒二十五间。至广宁、义州、二处。各该仓官一员。照开原等城。画一办理。俱照例于各该城派委官兵看守。挑取仓军充役。从之。　　

○山西巡抚觉罗石麟疏报。大同府属之浑源州、丰川卫、镇宁所、朔平府属之宁朔卫。宁武府属之宁武县。并代州。乾隆三年分、开垦额内额外民屯、下沙荒旱地、一百三十九顷七十八亩有奇。　　

○是月。直隶总督孙嘉淦奏报、直属于三月初八初九等日、臣驻劄地方。续得膏雨。连绵彻夜。得旨、以手加额览之。批卿此奏时。正值雨雪霏霏。沾润渥泽。此实天恩浩荡也。　　

○又奏报、三月十二日、臣驻劄地方。又获细雨兼雪。并各属详报得雨得雪。自二寸至五六寸不等。得旨、天恩浩荡。我君臣更当小心敬畏以承之。　　

○又奏、直隶河淀积水。上年奏明、委清河道鲁之裕、候补道府张廷枚、查勘。奉朱批指出。所用非人。臣遵旨留心试看一年。鲁之裕办事勇往。惜华而不实。且语言不谨。好恶多偏。但其人诗文颇通。字亦端楷。臣之愚意。似当调补文学之职。则是用其所长。张廷枚才力虽有。其为人机深而刻。不可假以事权。但年力尚壮。汉文颇通。似当调令回京。酌量补用。庶可不致陨越。得旨、朕之前谕、谓查积水一案。二人不可共事耳。卿此奏亦是。但鲁之裕。尚能胜此任。可仍旧贯。至张廷枚。另有旨谕部。　　

○漕运总督托时奏、漕船停减在次。例给减丁一半月粮。恳恩准先给发。以恤穷丁。嗣后非灾减之年。仍照旧例办理。得旨、事属可行。然嗣后亦必奏闻而后可。　　

○督理苏州织造事务安宁奏、查明海保办差册档。于乾隆二年后。因每年动浒关赢余银置办。所以设有细册。至乾隆元年分。并未办过差事。雍正年分。即有差事。向系火耗戥银办理。原非动用赢余。并不报销。所以从无细册。得旨、览。火耗岂非官物。有动用。即应有报销。此事汝大看情面矣。　　

○又奏、海保任内所存修净慈寺银二万九千余两。内有九八色银六千余两。实亏成色银一百三十余两。应交怡亲王等。著落在京家产赔补。得旨、览。此等事。何故不同旺札尔连名具奏、看来汝二人又有不合之处矣。　　

○安徽巡抚陈大受奏、查上江各属。乾隆三四两年。共报被盗九十六案。设法缉拏。已获五十四案。分别核拟。尚未获四十二案。严限捕缉。期于必获。每月收阅民词。其所开情节。有在该府州县具控。二三年不为完结者。官吏平日废弛已极。臣必申饬速判。毋使拖累。衙蠹作弊。渐次清厘。臣衙门书吏人等。暂觉歛迹。其余所属各衙门。俱令查报革退。至于赌博之案。累累不绝。现在设法禁止。再有发觉。必按律问拟。又查看各地方。一有蝗蝻萌动。即随时掩扑。得旨、所奏俱悉。勉力行之以实。则安省之政。必改观矣。　　

○又奏、阜阳县、拏获容留私铸之纪明亮。凤台县、拏获谋害人命之吴桂、吴英、陶二、等八犯。现已批饬审究。得旨、此事办理殊属可嘉。　　

○又奏、安省钱粮。较直隶、山东、山西、河南、浙江、苏松、江西、为少。耗羡办公。尚觉不敷。乾隆三四两年。频遇灾荒。公务倍于往昔。动支之数。纷繁参错。不能各归款项。今饬令布政使、彻底详查。务期款项悉清。永杜牵混。得旨、知道了。汝系新任。此地应及早清查。不然。责在汝矣。　　

○浙江定海镇总兵官裴鉽。陛见回任。具摺谢恩。得旨、览。汝系朕记用之人。著实勉力。莫负朕望。　　

○署理福建巡抚布政使王士任奏、闽省上年丰收。各属采买入仓谷二十万四千石。连去冬共买补谷五十五万四千石。俱实贮在仓。可以有备无患。得旨、知道了。闽省去年有收。此未买之谷。易为补足也。　　

○湖广总督班第、湖南巡抚冯光裕、提督颜清如、奏、臣等剿办苗匪。栗林、盘鹊泥、补毫、各寨凶首。俱陆续投到擒获。惟补毫之渠魁石把沙等逃匿。正追寻间。有案外鬼冲、排楚、二寨逆苗。聚众滋事。经护镇筸镇刘策名等。领兵围剿。攻打四日三夜。始克斩逆苗石三卡等。并擒逆属男妇多人。仍移营补毫。将石把沙、同伊父石乔保、并获。现在彻兵。计出师迄回。恰两个月。军务告竣。其阵亡兵丁。应照城绥例。每名赏银五两。带伤兵丁。分别轻重。赏银五钱一两。先行给发。所获逆属家口。无可原宥者。亦应照城绥例。变价分赏奋勇官兵。以示鼓励。得旨、班第等。办理有方。功成迅速。著该部议叙具奏、余著议奏、　　

○湖南巡抚冯光裕奏、前奏之广西义宁县奸匪。今据绥宁营。靖州协。禀报。查系姓王。非李天宝。聚众抢劫。经该处地方官拏获该犯。并窝党吴万全等。解县收审。又拏获夥党吴金银等。押解至方田头地方。奸党秦安付等。暨众徭人打夺。拏去土兵数十名。更兼湖南与粤西接壤之城步县。长坪等寨。绥宁县。岩子田各处。苗徭数百。携带刀枪。过粤入夥。臣闻禀即飞咨广西抚臣查拏。仍确查是否实在情形。应如何协拏之法。妥酌另奏、得旨、所奏俱悉。此事虽在粤省。汝省既与接壤。不可视同膜外也。　　

○河南巡抚雅尔图奏、现在豫民之累。如上司经临过往。或州县公事下乡。一切夫马草料。皆令乡保供应。非苦累被事之家。即科派村镇之内。闾阎殊苦滋扰。再如使用工匠夫役。向有当官名色。每日止给以饭食之资。令其供役。纵堪糊口。何以养家。又如州县买办米、薪、布、帛、各项什物。不问时值。止给官价。亏短实多。商贾深受其累。再驿站草料。派令承应。仅给半价。复用大斗大秤收量。家人经承。更加需索。小民含怨莫伸。再州县私给印帖。准人承充牙行。在州县不过贪得些微帖费。而乡村之内。虽零星蔬菜。肩挑小贩。无不需索牙用。细民受累无穷。再州县凡遇绅衿富民。有争产告继户婚田土细事。讦讼到官。动辄议罚。以致温饱之家。日渐消乏。再豫省各衙门挂名冗役。倍于他省。此辈遇事生风。吸民膏血。弊难究诘。又豫省每有山西等处民人。及本省富户。专以放债为事。春间以八折借给。逐月滚算。每至秋收之时。准折粮食。其利竟至加倍有奇。贫民生计日促。种种耗民。难以枚举。现在力行厘剔。次第禁革。得旨、所办甚属妥协。须行之以实。而要之以久。则将来必大有起色矣。　　

○又奏、储备之法。莫善于社仓。但竭力劝谕、捐输多不踊跃。伏读朱子社仓奏本内称、其富民情愿出米作本者。听便。息米及本米。即行拨还等语。臣请仿其法而推广之。除好义之人。仍劝其照常捐输外。如有小民情愿出谷作本。贮仓收息者。另立印簿。不拘多寡。悉登簿内。至青黄不接之时。与社仓之谷。一体听人借领。每石亦照例收息谷一斗。以五升归公。为修仓铺垫之用。以五升给与原寄之人。如原寄之人。不愿收回。仍存仓。为次年本谷出借。倘遇水旱之年。本人愿领出自食。或愿周济亲邻。悉听其便。并许其子孙源源收息。每岁地方官。一体查核。如此。则小民既有利息可图。必所乐从。凡好养之人。与趋利之人。社仓并受其益。得旨、此见亦属妥协。酌量地方情形为之。　　

○又奏、府厅州县衙门。有盐当商规礼一项。各属多寡不均。有地僻事简。而多至一千五六百金者。养廉又不因此减少。竟为额外多得之项。臣思豫省盗案甚多。臣到任后。悬赏缉捕。两月有余。拏获积盗逸匪老瓜卦子等贼。计一百余名。此项给赏。不便动支公项。请即以前项盐当商规礼。酌量拨充。除府州县原数在四百两以下。厅员在三百两以下者。仍留给本官办公外。其余俱提解司库。每年约计银五千余两。尽堪充赏捕盗兵役之用。又祥符县之朱仙镇。凡行户顶换牙帖。先赴县纳银呈认。以杜争端。名曰定帖银两。每年几及五千金。抚臣衙门修理衙署执事。约用千金。臣心实有不安。应以此项拨给本衙门书吏。为添补饭食之费。此外四千金。一半仍留为该县公用。一半于每岁冬间。设厂煮粥济贫。得旨、如此办理。亦不为过刻也。　　

○又奏、蝗蝻之患。惟于淹延卵育之际。搜掘遗种。庶几消弭未然。方为事半功倍。然非众力不能集事。查州县赈务告竣之时。有报出余谷一项。通计不下四五千石。请即将此项余谷。为豫搜蝻子之费。每蝻子一升。给谷一升。人心自能踊跃。得旨、此见亦属可行。试好为之。　　

○又奏、豫省兵力疲困。日下米价虽平。而草料仍贵至七八倍。兵丁在本地零星购买。甚属艰难。应酌量兵额之多寡。满营于本饷内。标营于生息余银内。各借支银数百两不等。俾得于价贱之处。整数采买。不致耗于重价。俟麦收后。将此项按月扣还。彼时百物价平。还缴不觉其难。而兵困得以顿纾。得旨、好。应如是办理者。　　

