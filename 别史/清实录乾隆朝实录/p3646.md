<!-- { "loadSidebar": true } -->
○谕、四川省现在办理军需奏销。福康安本应即赴川省。督率查办。但本年金川土司年班入觐。伊等皆系随福康安带兵打仗之人。岁底到京时。由福康安带领瞻觐。更足以联情款而昭威重。福康安此时且无庸前赴川省。俟该土司等到京瞻觐。于新正筵宴事毕起程后。福康安再赴四川总督之任。其湖北巡抚未便久悬。惠龄于接奉此旨后。著即前赴湖北新任。伊系前岁冬间来京陛见。仅阅一载。此时毋庸再行来京请训。所有四川总督印务。即交孙士毅暂行署理。并将销算事宜。一手经理。详细速办。孙士毅年逾七十。已实授大学士。本应即令来京供职。但伊前此办理粮饷事务。不无迟误。且军需款项。皆系孙士毅经手支发。今令留川数月。查办奏销。以资熟手。孙士毅务宜逐款详查。核实销算。俾不致有浮冒。亦可将功补过。　　

○谕军机大臣曰、长麟奏、管带＜口英＞咭唎贡使。趱出浙境日期。及该夷使等悦服恭顺情形一摺。览奏俱悉。又据奏、该贡使向护送之道将等称、该国王此次进贡。实是至诚。我们未来之前。国王曾向我们商议。此次回去。隔几年就来进贡一次。是早经议定的。惟道路太远。不敢定准年月。将来另具表文。再来进献。若蒙恩准办理。即将表章贡物。呈送总督衙门转奏。也不敢强求进京。只求准办。就是恩典等语。此尚可行。著长麟即传知该使臣。以尔国王此次差尔航海远来。纾诚纳赆。大皇帝原深为嘉许。赏赉优加。嗣因尔等不谙中国体制。冒昧渎请。天朝定例綦严。应准应驳。无不按例而行。尔等所请于例不合。是以未准。大皇帝并无嗔怪尔等之心。尔等不必害怕。今据尔禀称、将来尚欲另具表文。再来进贡。大皇帝鉴尔国王恭顺悃忱。俯赐允准。但海洋风信靡常。亦不必拘定年限。总听尔国之便。贡物到粤。天朝规矩。凡外夷具表纳贡。督抚等断无不入告之理。届时表贡一到。即当据情转奏。大皇帝自必降旨允准。赏赐优渥。以昭厚往薄来之义。尔等回国时。可将此意告知尔国王。以此次尔国所请。未邀允准。系格于定例。大皇并无怪意。尔国王尽可安心。将来具表进呈。亦必恩准。从优赏赉。如此明切晓谕。不特该使臣闻之。益加悦服。将来回国告知该国王。亦必弥深欣感也。至此次该国贡船。因其初次效忱。是以将所带货物。免其税课。嗣后该国进贡。除贡船装载物件外。其余应纳应免。惟在该督等、会同监督。查照往例。临时酌办。固不可于例外加徵。亦不可越例宽免。使夷人等多得便宜。妄生冀幸也。来使光景。仍即速行回奏。　　

○又谕、据吉庆奏、九月分海塘沙水情形摺。内称东塘自普济庵东起、至塔山口前。涨阴沙一道。现长九百余丈。宽自四五丈、至二百余丈不等。潮来漫盖。潮退显露。较上月奏报时。刷短八百余丈。刷窄一百余丈。又前刷堰沟一道自塔山起、至殳家庙止等语。向来海塘形势。南坍北涨。于塘工最有裨益。但水性靡常。现因潮势稍大。以致塔山一带。坝身稍有沙刷。此亦无可如何之事。自应随时修补石堤务固。以御春汛。总期石塘柴坦。一律保护稳固。将来潮势稍退。阴沙渐涨。溜势又复南趋。亦未可定。惟在该抚随时察看情形。督率工员。相机妥办。小心防护。俾塘工坚固。以资保障。方为妥善。将此谕令知之。　　

○己丑。上诣奉先殿、寿皇殿、行礼。　　

○是月、钦差侍郎松筠、浙江巡抚觉罗吉庆奏、臣等于本月二十三日。至夷船泊处。颁赐牛羊面食。其附夷船愿进京当差之安拉、讷弥勒特、二人。系佛兰西人与否。无从辨识。谕以浙江海口。无西洋人进京例。令仍附＜口英＞咭唎贡船回。于二十七日起碇。计前途得风。十一月初旬内。可抵黄埔。其时长麟带同贡使。亦可抵粤。该夷人已悉宁波不产丝茶。无洋行交易。自不萌来浙之念。奸商亦无从勾结。臣吉庆、仍随时密访。申严海口之禁。得旨嘉奖。　　

○江南河道总督兰第锡奏、臣于九月二十日。由清河、桃源、宿迁、邳州、挨查而上。各坝均堵筑。厚蓄湖水以备新漕。邳宿运河内。经山水黄水下注。恐有停淤。饬道厅营汛、候水落挑捞。丰砀毛城铺。迤上滩面。亦因漫水停淤。北岸界连曹单。上游滩水下注。交冬未全消。督同道将细勘。或筑土坝。或疏沟渠。俾水势全归大河。铜沛以下减水各坝。分洩既畅。各厅埽坝稳固。其大汛启放分洩之唐家湾引河。并苏家山水线河。峰山二三四各闸草坝。堵闭如式。仍住河口。督催外里河各厅营。接筑束清御黄两坝。及临湖引河各工。淮扬运河内、奏明启放之竹络坝亦堵筑。俾河水不耗。现在洪泽湖高堰志桩。存水七尺八寸。足敷明春济运敌黄。得旨、诸凡留心可嘉。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十九
大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。十一月。庚寅朔。谕军机大臣等、浙省解到、前与＜口英＞咭唎夷商贸易郭端之子郭杰观。经军机大臣审讯。郭杰观、祇系训蒙乡愚。并无与＜口英＞咭唎交通勾结情事。且伊父郭端。前与珍商经手交易。铺户银两。俱被夷商拖欠。此时铺户等、自不肯再向夷商贸易。而＜口英＞咭唎货船。此后巳不准再到宁波。亦无从与该处民人交结。郭杰观、著交原解官带回省释。仍著吉庆饬知该地方官。随时留心查察。毋令滋事。　　

○吉林将军宗室恒秀奏、上年直隶岁歉。蒙恩听求食流民出关。计到臣所属地方者万五千余人。吉林屡丰。流民均获生全。今年内地有秋。饬令回籍。咸云甫经全活。移回转苦失业。路费亦艰。察其情形属实。似宜俯听。但人数众多。恐不肖杂处生事。请照例造入红册。自来岁为始、交丁银。除报部外。嗣有愿回籍者。注明开除。从之。　　

○辛卯。上御乾清门听政。　　

○谕、本日御门。学士永良。不能读本。从前似此者俱革退。永良著即行革职。加恩以骁骑校补用。前日萨哈尔济、读勾到犯人名单。屡有错误。且目系近视。腿有残疾。著加恩以原品休致。当令扎郎阿、代读妥协。尚属留心。著加一级。　　

○谕军机大臣等、据苏楞额奏粤海关此次徵收银两短少盈余一摺。内称盛住任内、徵收十个月零二十三日。福昌署理一个月零七日。共收银八十八万五千余两。与上届比较。少收银一十二万五千余两等语。向来关税短缺盈余银两。虽例按经徵月日分赔。但何人任内短缺若干。摺内自应分晰具奏。今该监督摺内。祇系笼统声叙。殊欠明晰。著传谕苏楞额、即将盛住福昌任内。各短若干。是否福昌因暂时署事。所派驻防人员。经理未能妥协。以致税课缺少之处。据实具奏。以便交部核议。　　

○以署左副都御史三品卿衔通政司副使方维甸、为光禄寺卿。　　

○以户部右侍郎巴宁阿、为正黄旗汉军副都统。　　

○壬辰。上御懋勤殿。勾到河南、山东、二省情实罪犯。停决河南斩犯四人。绞犯十六人。山东斩犯二人。绞犯五人。余九十三人予勾。　　

○谕曰、博斌著以头等侍卫兼副都统衔、在乾清门行走。　　

○癸巳。谕军机大臣等、昨令军机大臣、将各省因灾缓徵、带徵、未完各项钱粮数目具奏。朕阅所开单内。直隶省、未完银二百九十八万四千余两零。粮二万九千余石。山东省、未完银二百八十四万七千余两零。谷四十五万三千余石零。河南省、未完银七十五万九千余两零。谷六十九万三千余石。江苏省、未完银二十四万四千余两零。安徽省、未完银二十八万二千余两零。福建省、未完银七万二千余两零。江西省、亦有未完银七千余两零。此内直隶山东为最多。河南次之。江苏安徽又次之。此项因灾缓带银两。自乾隆五十二、五十四等年起。截至五十七年止。历时已久。何以尚未徵完。况直隶、山东、安徽、及江苏省之江宁等属。曾经加恩分别豁免。而未完银粮。尚有如许之多。在小民踊跃输将。经朕加恩缓带之后。自必倍加感激。接期交纳。虽直隶省之顺德、广平、大名等府。河南之河北等府。连遇歉收。屡次停缓。而其余各处。并非积歉之区。小民等更必输将恐后。乃经徵未完银粮款项。为数累累。必非全系实欠在民。自系经徵官吏。任意侵蚀。诬我良民。年复一年。伊于何底。若此时即行豁免。适以便贪官蠹吏肥槖私图。于小民仍无实惠。著传谕各该督抚、即行查明、实系积歉之区。被灾年分。及带缓限期。因何未完至如许之多。实在民欠若干。官吏侵蚀若干。分晰详查。开单据实具奏。此项历年未完缓带银两。在州县等、断不肯自行呈报。但该州县等辗转侵那。已非一日。并非全系该地方官本任之事。自可无庸规避。惟当各发天良。确切严查。据实具奏。再行分别核办。朕此时亦不加深究。祇将官吏侵蚀数目。著落赔补。其那移捏报之罪。尚可加恩宽宥。若该督抚仍复心存袒护。代为隐瞒。稍有不实不尽。一经查出。定行重治其罪。断不能邀宽宥也。将此各谕令知之。必于十二月中旬即行奏至。以便加恩。　　

○甲午。遣官祭先医之神。　　

○谕曰、成德在外已久。年力就衰。且非能办事之人。陕西布政使和宁。系蒙古人员。人尚明白。亦稍谙卫藏情形。著赏给副都统职衔。即由彼处驰赴西藏。更换成德。帮同和琳办事。不必来京请训。　　

