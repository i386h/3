<!-- { "loadSidebar": true } -->
○谕军机大臣等、温福等奏、攻得布朗郭宗、底木达等寨。僧格桑之父泽旺、业已就获。泽旺虽非首恶。亦系大逆缘坐之人。自当解京严讯。土舍安都尔、为逆党济恶要犯。通事虎儿、曾至内地。今为贼酋出力管事。即与汉奸无异。均应解京治罪。又跟役七名内、如查有紧要人犯。亦著一并解送。其管解之员。须选择晓事人员。饬令沿途小心防范。毋致疎虞。再从前屡据贼番供称、七图安堵尔、蒙固阿什咱二人。系僧格桑得用头目。向在美诺。亦有言七图安堵尔、为逆酋所杀。蒙固阿什咱、思欲逃至内地。其说虽在疑似之间。但小金川地方。今已全定。此二人作何下落。或仍随逆酋窜去。抑实系一死一逃。其逃者又往何处。均著温福等确查具奏。其岱多寺内喇嘛。悉众迎降。奋力杀贼。温福等、应令其仍居寺内。现在小金川收存粮食。足资养赡。即按伊等旧有分例赏给。至僧格桑、由美卧沟逃往金川。索诺木见官军追贼甚急。祸将及已。且见僧格桑挟赀而行。或留其赀财、及伊姊在彼。将僧格桑献出。温福等、若能诱至袭捕。最为妥善。设专差大头目送出。即将僧格桑、及其头目、一并留住。择其中无用番众一人、令其回巢。谕以尔索诺木之意。不过以僧格桑为倡叛之人。将伊缚献。即可完事。俟大兵既彻。复出而吞并小金川之地。逞意妄行。此等伎俩。岂能在本将军前掩饰。今奉大皇帝威命。统率大军。分路声讨。惟知督励士卒。扫荡金川。擒縳索诺木兄弟。以靖番夷而辑边境。如此覆檄。方为合宜。并当遍告各路将士。共知此意。又另摺所奏、清查降番户口。此亦善后事宜、必当办及者。但此时、止可云查明安抚。令皆得所。将来移驻绿营之事。不可稍有漏洩。庶降番不生疑畏。且使金川闻之。共怀归附。前已有旨、令刘秉恬、同李煦、留美诺办事。今温福等奏、拟留兵令董天弼带领。在布朗郭宗驻守。所奏亦是。即可令董天弼留驻。李煦随营攻剿。但仅留董天弼、同查礼商办。尚不足恃。仍著刘秉恬、会同董天弼、经理美诺一带事务。在番地番情。董天弼固为谙习。其间紧要机宜。仍责令刘秉恬、实心酌办。其美诺各处。有通金川要隘。应派官兵防守。并著温福等、妥酌派往　　

○又谕、据徐绩奏、朝城县盗窃重犯丁月等五名。乘间越狱一摺。已降旨将李永年等、分别革职拏问。各该上司、交部严加议处矣。监狱重囚。自应随时严加防范。庶免疎虞。今丁月等五名。俱系窃盗定拟斩决发遣监禁之犯。乃任其同时扭落锁镣。一齐越狱。监务之懈弛。一至于此。其中刑禁人等、显有知情贿纵情弊。不可不严加究治。以儆怠玩。至此案越狱多至五犯。自应乘其踪迹未远。即时躧缉。并查明各犯籍贯。飞咨各省督抚、饬属一体查拏。毋任远扬。摺内何以仅将寻常悬赏严拏套语缀叙。并不将作何遴派能事文武员弁、设法搜捕情形、详悉附奏。现在各犯曾否已有就获。如尚未全行捕得。徐绩可即饬属、上紧分路体察搜捕。一有拏获。即审明从重定拟具奏。并将现在如何办理之处。据实奏闻。将此谕令知之　　

○壬午。谕军机大臣等、据文绶查奏、前任藩司刘益任内。起出库吏草册。内开、乾隆三十六年三月。阿总督四月分养廉内、扣存办楠木备用银三百两。下注五月初六日送院。四、五、六月。每月并皆扣银三百两。注明送院月日。至七月、扣八月分养廉银三百两。注明先为垫送各字样。又采木夫工银米。先于司库借动。复于通省官员养廉内摊扣弥补等语。阿尔泰采办楠木。前经面奏、每年自扣养廉三千两。委员购运。朕以其扣数无多。且出于本意。又不累及官民。遂允所请。乃竟虚开扣存之数。仍暗行收回。并且派官扰商。种种弊混。实出情理之外。已传谕富勒浑、严行查审。并案定拟矣。至刘益、不过小有才具。其家风本属平常。前因阿尔泰在朕前极口保荐。是以擢用藩司。在川年久。乃其私缴阿尔泰扣存养廉一事。敢于串通欺饰。甚至将采木夫工银两、私那库项。摊派属员。历年俱系刘益一手经管。逢迎滋弊。殊属不法。刘益现已告病回籍。著传谕高晋、即将刘益革职拏问。即速派委妥干员弁、解赴川省。交与富勒浑、一并严审定拟具奏。并饬委员沿途小心防范。勿致疎虞。所有刘益家产赀财。并著高晋严行查抄。毋得稍任其隐匿寄顿。著将此由六百里传谕高晋知之　　

○癸未。谕军机大臣等、据文绶查奏、前任藩司刘益任内。库吏草册开载、阿总督每月养廉。扣存办运楠木公费银三百两。俱注有送院字样。虚开扣存之名。仍暗行照数缴回。又历年来采木夫工银米。先于司库借动杂款。后于通省官员养廉内、摊扣弥补。款项率多牵混。请将刘益革职、解川严审等语。已传谕高晋、将刘益革职拏问。作速派委妥员、解赴川省。交富勒浑并案严审矣。阿尔泰貌似朴诚。屡膺简任。乃不意其怀欺设诈。勒派官民。至于此极。殊堪骇异。自应严行审明。从重定拟。至刘益不过小有材具。其家风本属平常。前因阿尔泰屡在朕前极力保举是以擢至藩司。伊在川年久。阿尔泰任内之事。皆其经手办理。乃竟敢扶同一气。串通迎合。种种弊混。不一而足。实出情理之外。是阿尔泰从前之保奏。竟系专徇私情。而各项帐目不清。或刘益并有侵隐分肥情事。不可不彻底根究。令其水落石出。著传谕富勒浑、先将各项情节。逐一严查。俟刘益解到时。即行详细研鞫。讯取确情。严行定拟具奏。毋得任其丝毫遁饰。至刘益本籍家产。已谕令高晋严行查抄。伊由川回籍未久。恐其任所尚有赀财匿寄。并著富勒浑、一并严审查办。至文绶、此时既能将阿尔泰任内赃款、彻底查出。可见伊并非不能办事之人。何以前次谕令访查阿尔泰事迹。竟敢心存袒徇。含胡奏覆。思欲颟顸了事。其欺饰之罪。实无可逭。今见降旨严饬。自知已获重愆。不敢复隐。始行据实确查。和盘托出。悔悟亦已无及。岂能因此减其前罪乎。并著富勒浑、传询文绶、因何不早如此办理之处。一并覆奏。将此由五百里传谕知之　　

○甲申。谕军机大臣等、董天弼奏、攻克大板昭、木丫寨等处情形。若于温福等未至布朗郭宗之前。督兵攻破贼寨。自当优叙劳绩。乃温福等、于初十日晚。攻克布朗郭宗。十一日早。攻克底木达。擒获泽旺。而董天弼所奏攻克大板昭等寨。则系十一、十二两日。此乃贼众闻知大兵已得布朗郭宗等处。势难复拒。因而畏惧逃窜。董天弼不过得其空寨。而摺内尚铺张派兵剿击。欲居克获之功。总由沾染绿营恶习。务为粉饰。言之能无汗颜。朕于军营功过。悉皆核实。岂为此等虚词所惑。惟所称、诱贼出卡后。土兵堵截卡门。贼不能退回。惊惶被戮等语。此等土兵。尚属出力。著温福等查明。量加奖赏。又据奏、如意坝北。地名喀尔萨尔。亦为通金川要口。且系我兵后路。现在分拨布置防范等语。此事甚有关系。昨温福等奏、令董天弼驻守布朗郭宗。已允所请。并谕令刘秉恬留住美诺。率同经理。著温福传谕董天弼、务须实心妥办。勿再稍萌虚伪故习。以致贻误干咎。至温福等昨奏、僧格桑由小路逃往金川。自应带兵尾追。但路甚险仄。仅容单身行走。兵行不便等语。未免稍存畏难之见。我兵此次进剿。经由险径甚多。何独美卧沟难于前进。且僧格桑逃窜时。送其妻妾先行。并挟赀财而去。则此路亦非人迹难通。所谓贼能往。我亦能往。温福等宁不知此言。若当攻克布朗郭宗之时。即派兵往追。其时距僧格桑脱逃。不过半日。或可追及。今未办及此。祇可付之已往不咎。嗣后尤宜筹画得当。勿使坐失事机　　

○乙酉。孝庄文皇后忌辰。遣官祭昭西陵　　

○上诣皇太后宫问安　　

○两广总督李侍尧、广东巡抚德保奏、审明广州将军秦璜、婪索各款属实。除各轻罪不议外。其因挑送骁骑校。收受领催马文举银钱二百四十圆。应照枉法赃例、与马文举同拟绞监候。协领杨茂春、舒九思等、听从贿嘱。谋升沙坦。应分别军流。下刑部议。寻议、秦璜、及各协领等、婪索舞弊。均应如该督等所拟治罪。从之　　

○丙戌。谕曰、萨载、前在江苏藩司任内未久。适遇巡抚缺出。令其就近署理。今在任已阅三载。办事尚能黾勉妥协。即著实授江苏巡抚　　

○又谕曰、将军增海等具奏、盛京各佐领下、所有马甲。多寡不等。请裁马甲。添设步甲。其余剩钱粮。并随缺地亩。入于正项报销一摺。经军机大臣、会同该部、核准具奏。所办非是。盛京额设马甲。并随缺地亩。皆为养赡该处满洲而设。今年久生齿日繁。若将伊等应得分例。裁汰入官。于伊等生计、殊属无益。如现在京中八旗户口繁盛。生计不无拮据。经朕特沛恩施。另赏鳏寡孤独钱粮。以资生理。其派往西安、凉州、庄浪、宁夏兵丁。俱照所派之额。在京挑补。又添兵缺甚多。每年多费拏金。不下数万。并无恡惜。国家一切用度。固应即俭。然亦止宜酌减无益糜费。并查核不肖人员。使不得从中侵蚀。至于正项应支之处。岂可节省。盛京满洲。皆朕臣仆。人丁日盛。不敷养育。尚宜酌量添给。岂有转将伊等现在应得分例裁汰之理。今各佐领下马甲。额缺不均。固宜均匀办理。但此项裁缺钱粮地亩。亦宜斟酌养赡多人。或添设步甲。或作为养育兵。俾众人均沾实惠。不宜如此办理。著将此项裁汰之马甲三百十六名钱粮。交增海等、或添设步甲。或添设养育兵。惟期普被恩施。办理具奏。其随缺地三千一百六十晌。如何使众人均有裨益之处。并著增海等、定议具奏。将此通谕中外。示朕体恤满洲至意　　

○又谕曰、批本奏事军机处章京。及凡内廷行走之员。自应一体穿用貂褂　　

○谕军机大臣等、据伊萨克奏、情愿往伊犁驻防。随舒赫德学习。请将游牧事、交付伊弟厄默特等语。伊萨克、实属真心奋勉。朕甚嘉慰。伊随舒赫德学习。可以成就。朕又得一好回仆。著传谕舒赫德、俟伊萨克至伊犁时。作为领队大臣。一切应得之项。俱照例支给。或令管厄鲁特。或令管屯田回民。舒赫德酌量派定。加意指教。伊游牧事、即照伊所请、交伊弟厄默特办理。并著传谕伊萨克知之　　

○是日起。上以岁暮祫祭太庙。斋戒三日　　

