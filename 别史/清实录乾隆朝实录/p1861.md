<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。三月。庚辰。上回銮。诣畅春园。问皇太后安　　

○幸圆明园　　

○辛巳。谕曰、杨应琚办理缅匪一事。种种欺饰错谬。不可枚举。已将此事始末。宣谕中外矣。即此番覆奏各摺。调度乖方。更出情理之外。如总兵刘德成。本与华封同在东路驻守。朱仑在西路征剿。乃杨应琚于去冬。辄将刘德成调至近西之盏达一带而剿截底麻江贼众。则又舍附近之乌勒登额不行专檄堵杀又不委东路之华封等。相机迎击。转令朱仑自西而东。从后尾追。当此军务紧要之时。而东西更调。措置失宜。实不解其何意。该督漫无定见。亦未调度。任无能之总兵等。东西自由。虽称剿贼。实乃避贼耳。至另摺所奏、刘德成迁延不进。乃去冬之事。何以直至今年二月杪。始与乌勒登额之观望不前。一并参劾。明系杨应琚此时。自知难以隐讳。姑为此奏塞责。夫赏罚严明。乃行军先务。而漫忽因循若此。尚何以示劝惩。励将士乎。但二人俱系总兵大员。而习为畏葸怯懦。既据参奏。亦断不可姑容贻误。刘德成。乌勒登额。俱著革职拏问。解交刑部治罪。总之杨应琚办理此事。狃于前此剿除莽匪之易。以为缅夷亦不过偶尔滋扰。无难驱散。便思徼幸居功。及贼众侵据新街等处。又毫无主宰。不能决机制胜。鼓励前进。振我军声。惟任绿营将弁。粉饰欺朦。于贼少处驻兵躲避。而杨念琚不知事理轻重。尚据军营谎报。谓缅酋遣人乞降。求赏新附之地。冀朕允行。便得将就了事。若非朕烛其情伪。严切饬询。其底里安能毕露。设如杨应琚前奏、遽尔罢兵。则竟视内地土司。任贼匪侵凌而不顾。尚复成何事体。而缅贼稔恶至此。若不亟加翦灭。又何以申国威而靖边徼乎。朕前此尚原杨应琚病迷所致。是以加恩降旨。令其入阁办事。其功过俟事竣再定。今舛误日甚一日。断难期其后效。虽称亲赴沿边一带督办。现在已非进兵之时。谅亦不过虚应故事。杨应琚负朕委任恩眷。岂可以虚伪诈妄之人。谬厕纶扉。著革去大学士。仍交部严加议处　　

○又谕曰。陈宏谋著补授大学士。刘纶现已服阕。著补授吏部尚书。仍协办大学士事务。刘纶未到京之前。吏部事务。著陈宏谋暂行兼管　　

○以火器营翼长世良。为镶蓝旗蒙古副都统　　

○壬午。上诣安佑宫行礼　　

○诣畅春园。问皇太后安　　

○谕曰。杨应琚办理缅匪。种种谬妄。已屡降谕旨。宣示中外矣。兹据覆奏从前询问各情节。其乖舛荒唐之处。皆不出朕所料。如所称。沿边地方。袤延一千余里。附近各关山僻小路。并未设法堵剿。其余巨石。万仞等关。亦止各派兵二百名。以致匪众越至盏达。并漫入户腊撒陇川等语。我兵自新街小挫之后。使能得其要领。鼓通直前。牧剿新街等处。擒斩一二贼渠。则乌合之众。自必闻风奔溃。何转致纷窜内地。皆由李时升。朱仑。畏葸馁怯。惟择贼少处所。退避幸安。不能掩击追捕。辅使贼众乘虚阑入。益无忌惮。敢于肆行滋扰。二人皆统兵大员。如此惧敌失机。此而不予以重惩。何以示警。而杨应琚从前竟视为泛常。姑容贻误。不知具何肺肠。且自十二月以后。总未出关剿贼。及乌勒登额驻答宛顶。并不就近掩击底麻渡江贼众。皆经朕洞烛及之按图严诘。杨应琚知难以再为隐饰。始一一倾吐。则伊前此所调度者何事。屡次所谎报者何心。不意其尽昧天良。一至于此。著再将此谕部知之　　

○又谕、云南临元镇总兵员缺。著王玉廷调补。永顺镇总兵员缺。著李全补授。俱著驰驿速行前往　　

○谕军机大臣等。据杨应琚覆奏诘问各情节。其种种舛谬。果不出朕所料。实为尽昧天良。业经明降谕旨矣。即如总兵乌勒登额。驻劄宛顶。于贼匪过底麻江逃窜时。并不调兵掩击。其坐失事机之处。从前奏报。并无一语提及。经朕降旨严询。昨始据将该总兵参劾。乃杨应琚今日奏到。则称前已参奏在案。计其发摺之期。相距仅隔一日。而竟若其事已早经办理者。明系因朕切责及此。自知参奏迟延。难以支饰。故倒提月日。先为前奏。然亦不过隔一日耳。何能希图站脚。复作此含糊之语。朦胧文过。其居心更不可问。著将此严切传谕杨应琚。令将前后两奏。是何意见。据实覆奏　　

○又谕、肃州朕赴哈密。向由安西一带。设立军台。嗣经杨应琚奏称、沙州地方。水草丰裕。挽运便易。各项运费脚价。亦多节省。请改由沙州行走。自乾隆二十八年以来。节据各该督每年奏报。节省银四五万两不等。今据明瑞面奏、沙州一带。名为较安西近便。其实程站辽远。转不若旧台直捷。且水泉性劣。人马汲饮。多不相宜。行旅往来。佥以由旧为便等语。军台孔道。期于安坦利行。若旅客经由。更可各从其便。以顺舆情。至历年所报节省银两。是否实在库贮。抑系作何开销。著传谕吴达善。即行详晰查明。据实覆奏。其安西沙州两路。究以何路最为妥协。亦著将确实情形。一并奏闻。寻奏、肃州至哈密。向由安西一带。程站适均。水土不劣。行路俱称便宜。其改由沙州新路。情形素未深悉。俟亲赴哈密查勘后。即行据实奏闻。至接年节省盐菜口粮。料草脚价。统计银十七万七千八百十二两零。原系每岁经费项下减发之项。并未另立款项贮库。报闻　　

○癸未。谕军机大臣等。今日据鄂宁奏到。已于二月二十四日。起程前赴新任。但现在汤聘等。因闻缅匪滋扰景遂。景线。及孟艮。整欠等处。率同按察使夔舒。前往普洱筹办。军旅之事。非汤聘所娴。云南省城。亦不可无大员经理。鄂宁著速赴普洱接办。鄂宁到后。汤聘即赴贵州新任。并令夔舒回省办事。鄂宁察看情形。若普洱现无可办之事。亦不必在彼久驻。即回至省城。专办巡抚事务　　

○又谕、据汤聘等奏、缅匪窜入孟艮地方。将整卖。景线乘虚侵占。已同杨重英。夔舒。前往普洱。就近督率料理一摺。已另有旨谕矣。此事先据杨应琚奏称、探闻缅匪。有欲滋扰整卖之信。普洱相距尚远。已饬该土司。并附近土司。协力防御。现在作何办理。及堵剿情形若何。此次缅匪窜入孟艮等处。杨应琚曾否据报筹办。著传谕杨应琚。即速覆奏。汤聘摺。并著钞寄阅看　　

○又谕曰。杨应琚办理缅匪一案。调度乖方。种种舛谬。钱度同在永昌军营办事。一切情形。自所深知。杨应琚屡次奏摺。谬妄支离。不可枚举。而近日览其覆奏各摺。似觉稍有条理。或由钱度代为商酌。亦未可定。著传谕钱度。将杨应琚前后办理各情节。及李时升。朱仑。欺罔军情各实迹。速即据实详晰覆奏。藩臬两司。遇地方紧要事务。督抚办理不善。原许其具摺奏闻。钱度从前不行入告。或以事关军务。不敢从旁干与。朕亦不加深责。此次经朕询问。若不据实陈奏。则是自取罪戾矣。况杨应琚乖张欺饰之处。皆经朕豫为烛照。因而底里毕露。并非有人指摘。此时杨应琚罪状已定。钱度即和盘托出。于杨应琚功罪。亦毫无增减。钱度更不必稍存掩护。代为受过也。著将此传谕知之。寻奏、杨应琚办理缅匪一案。先因腾越副将赵宏榜禀称。蛮暮土司投诚。我兵已驻新街。遂以为机有可乘。调兵三千六百名。即令赵宏榜先往受降。迨行至漾濞地方。接据赵宏榜告急文书。知新街已失。始加调各镇营兵。并提督李时升。总兵朱仑。于十月初。同至永昌督办。十一月十八日。官兵初抵楞木。与缅匪接仗。彼此互有杀伤。讵缅匪分众。由万仞关小路。窜入永顺。将盏达焚烧。延及户腊撒。并将铜壁官兵冲散。杨应琚随饬总兵刘德成、于盏达等处剿杀。李时升亦遣游击马成龙、由户腊撒堵御。旋被缅匪冲散。马成龙阵亡。贼众将截铁壁关。李时升、朱仑、竟将楞木兵一齐彻出。以致新街之贼。乘空窜入。会同户腊撒贼匪。焚烧陇川。十二月底。官兵陆续到齐。又误听该匪投诚之诈。未经环击。致匪众伺懈。于正月初旬。窜入猛卯。由底麻渡江。宛顶官兵。未能截杀。缅匪遂将木邦占据。杨应琚随饬李时升等、夺取新街。朱仑等、追剿木邦贼众。官兵复迁延未进。仅将新街收复。查滇省绿旗兵。除昭通、东川、开化、曲浔、四镇。尚敢与贼对仗。余皆退缩不前。李时升、朱仑、均未亲临行阵。混报斩获。并不以首级耳记为凭。杨应琚驭下姑息。染患痰症。既未能察究虚实。迨病势稍定。又不立将畏葸官弁参处。惟以该匪投诚具奏。实属欺罔。得旨、览奏俱悉　　

○又谕曰、新授西安将军素玉、违例自荆州带官员兵丁跟随前来。已被参奏。著传谕明山、素玉到西安时。即传旨摘去翎顶。并将随伊前来之章京色楚、及兵丁等。一并拘拏。派委干员。押解来京。如尚不至西安。明山仍应秘密。俟到后即行拏解。其将军印务。著明山署理　　

