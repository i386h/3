<!-- { "loadSidebar": true } -->
○又谕、据舒明等奏噶勒杂特宰桑根敦、得木齐巴图孟克率所属九十余户投诚等语根敦等被乌梁海等劫掠。率属来归。甚属可悯。著加恩授根敦为佐领。赏缎二疋。暂与丹毕游牧同居。前闻噶勒杂特宰桑。止哈萨克锡喇、都噶尔、特克勒德克等三人。根敦或系宰桑子弟。或系得木齐误称为宰桑。均未可定。今暂授为佐领。俟询明哈萨克锡喇等、具奏到日。应授何职衔。再降谕旨。并著舒明传谕根敦等、现在伊犁平定。与内地无异。伊等或归故土。或在此地游牧。悉从其便。此时念伊等远道前来。复被乌梁海劫掠。暂为休息。再图迁徙。至奏请来京入觐。现今天时暑热。根敦或尚未出痘。且无庸令其前来。至其所称、途中遇劫之乌梁海等。现在逃赴阿逆处等语。著传谕达勒当阿、哈达哈等沿途留心遇此等投赴阿逆之乌梁海等、即行剿灭并将为首之人。拏解来京治罪。　　

○前署山东巡抚白钟山疏报商河、滨州、利津、蒲台、泗水、滕县、济宁、汶上、兰山、费县、莒州、聊城、武城、安邱、等州县。乾隆十九年分、劝垦各项旱田地八十六顷二十六亩有奇。　　

○壬寅。上诣畅春园、问皇太后安。　　

○谕军机大臣等、图勒炳阿查办杨楷模一案。殊属过当。杨楷模系一乡愚无知之人。本无足深究特以所称造作谣言异术念咒情事。关系风化不可不一为查讯。是以差刑部司员、前往会同该抚查审。如杨楷模所指杨大模等果有其人。亦只应著令地方官、密行访察。酌量事之有无轻重。就事完结。何必委员逐家搜查且并将供出之吕斗南等一并解省根究。尤属拖累。似此办理。岂不虑及贻害无辜。张皇滋事耶。著将此传谕知之。　　

○癸卯。谕、昨据户部会同八旗议奏、另记档案开户人等出旗一事。若将设法赎身作为公中开户人等。一体出旗。似无区别。请将伊等缘由。分别查办等语查旗人生齿渐繁。又因身隶旗籍。无由自谋生理。朕特施恩格外。准其出旗为民间有数人徼幸无甚关系。原毋庸详细根查。且伊等年分深浅。各有不同。若交该参佐领逐一查考。徒滋繁琐。或应令为民者。因无力被阻。实有情节之人。反得徼幸出旗。种种弊窦。转未得均沾朕恩矣。此项作为公中开户人等。不必另行查办。即著出旗为民。嗣后仍有设法赎身者。再照例办理。可传谕该部及八旗知之。　　

○谕军机大臣等、据哈达哈等奏、办理乌梁海等、事已将竣。惟首犯鄂木布、呼图克、果勒卓辉等、尚不拏获等语。前哈达哈带兵渡哈屯河时。止令青滚杂卜、车布登扎布等先行。而伊独逗遛河干。朕已降旨申饬。哈达哈身为将军。理应身先士卒。何故逡巡不前。今办理乌梁海事。虽多所斩获。而首犯脱逃。皆伊不能督率用命之故。此时亦无庸深究。著即将乌梁海办毕。速赴哈萨克。缉拏逆贼。毋得仍前玩误。舒赫德随同哈达哈办事。甚属无益。不必前赴哈萨克。著即回至乌里雅苏台、办理粮饷事务。　　

○又谕、据舒明等奏、车凌乌巴什、巴图博罗特、及达玛琳等属人。生计稍艰。请旨赏赉等语。车凌乌巴什等、远移游牧。生计不能充裕。前已加恩赏给耔种。现在播种。未届收获之期。著再加恩赏米六百石。分给接济以示体恤。　　

○甲辰。上御勤政殿听政。　　

○谕、外省乡试同考官。例于州县内之科目出身者。考试入帘。然该督抚往往视为具文。率以地方不甚紧要。而办事平常者充其选。又或年力已近衰颓。精神不能周到。亦得滥竽其列。夫衡文之柄。虽专在主考。而分房阅荐。必须藻鉴精明。方不致有鱼目之混。且应试士子。大省或数逾万人。主考官即搜查落卷。又岂能遍阅无遗。如分校之得以从容详审乎。今岁乡试届期。所有各省同考官。其令该督抚等、慎重遴选。精加考试。择其年壮学优者。共襄试事。以副国家抡才大典。锁闱不过匝月。本任即繁剧。原有委员代理。于地方亦何致贻误耶。可将此通行传谕知之。　　

○谕军机大臣等、和起等将达什达瓦所属宰桑讷默库、曼集、乌达瑚们都等、带兵擅回之处讯明。复以伊等系新降之人。未谙法律陈奏。殊属谬误。达什达瓦属人。归诚以来。叠施厚恩。昨派赴军前效力。又与内地兵丁。一体赏给制装银两。及讷默库、曼集等、不遵法令。擅自回至游牧。情罪甚属可恶。昨经和起等奏到、朕即降旨。令将讷默库、曼集等、正法。其兵丁系听从指挥。加恩宽免。所以不将兵丁一并治罪者。特因伊等系新降之人。故从宽典。至宰桑乃领兵之人。岂得曲从宽宥。现在将伊等移住阿尔台安插。若如此藐法误公。不示儆戒。何以申明国宪。和起等审讯既确。而复为此陈奏。其意惟恐讷默库、曼集等正法后。致达什达瓦属众。心怀疑贰。妄生事端。果有此情。正当使知法律森严。不容轻犯。岂得苟且姑容。以示怯懦。料和起尚不至此。此必出于锡特库之意。著传旨申饬。讷默库、曼集、乌达瑚们都、仍著即行正法。　　

○直隶马兰镇总兵图尔禅奏、该镇绿营兵缺。例于汉军闲散人等间配挑补。类皆膂力平常。不堪操练。且有私逃回京者。请暂停充补。遇缺出。即于汉军及绿营兵内、择步射可观者补用。得旨、图尔禅所奏是。即照所奏行。著交泰宁镇、亦照此办理。但图尔禅所奏以前逃回人并如何办理之处。交八旗查奏。　　

○刑部议覆、江苏巡抚庄有恭奏、子孙盗卖祀产义田。请照盗砍坟园树木计数加罪等语。查祀产与坟茔有间。请嗣后如有不肖子孙。私将祀产投献势要。及富室谋占风水。知情受献受买。各至五十亩以上者。均依捏卖坟山例、问发充军。不及前数者。依盗卖官田律拟罪。盗卖宗祠者。应计间数一体办理。至盗卖义田。又较祀产情罪稍轻。应仍照原任内阁学士张照奏定例、依盗卖官田律。止杖一百。徒三年。再请嗣后祀产义田。令地方官示谕有力之家。自行勒石报官存案。即田数无几。亦须族党自立议单公据。为后有犯者定断之凭。倘无确据。藉端生事者。照诬告律治罪。应载入例册。从之。　　

○旌表守正捐躯之直隶曲阳县民李廷贵妻杨氏。　　

○乙巳。上诣畅春园、问皇太后安。　　

○户部议覆、大学士管狭甘总督黄廷桂疏称、酌定西宁、肃州、哈密、等处供应各款。一、西宁、肃州、办供青海、哈密、瓜州、等处致祭、并颁诏人员。应需盐菜口粮骡头等项。向不画一。请照西宁进藏等次例、列为九等供支。一、由京差往西宁各寺赍送布施人员。亦请照致祭颁诏例、画一支给。一、西、肃、两路。照看夷使贸易人员。分别口内口外。供支盘费骡头等项。如差派京员、照看贸易者。按照知府、参将、等次一例支给。一、派往青海办理亲王旗务人员。系长处口外。三年始行更换。马驼锅帐。设有不周。体统攸关。请照前议供支。均应如所请。从之。　　

○丙午。谕军机大臣等、吴达善奏、请将甘省乾隆十年以后民欠钱粮草束番粮等项。援恩诏酌免一摺。前因甘、凉、肃、等府州县办理军需。较之他郡。倍觉勤苦出力。已降旨将该地方民户、屯户、及番民等。本年应徵各项钱粮米豆草束。一概蠲免。是一岁应徵之赋。尽行除豁。为数已属交多。民力自可大为舒展。不至有新旧并徵之困矣。但免徵之旨。惟指甘、凉、肃、三府而言。此外或有承办军需之府。亦未可知。著该督抚、详细查明奏闻。或照吴达善此奏。酌量加恩可耳。著吴达善会同黄廷桂办理可也。　　

○又谕、据阿敏道、三格奏称、乌鲁木台吉萨喇勒业经正法。其妻孥仆人什物等。亦俱查明。伊兄鄂勒椿、弟洪郭尔等、现在看守。俟扎那噶尔布到时转交等语。此奏甚属含糊。萨喇勒系获罪之人。理应治罪。其妻孥家产。著遵旨赏给扎那噶尔布。至伊兄弟并无罪犯。不应一律办理。著传谕兆惠、阿敏道、三格等、将鄂勒椿、洪郭尔、仍授为台吉。其所属户口。并著给还。　　

○又谕曰、朕前降旨、令策楞不必进兵哈萨克。即回伊犁办事。恐伊自知获罪难逭。仍行前进。亦未可定。著传谕达勒当阿、遇见策楞时。取其将军印信。即行拏解来京。所有副将军印信。交与兆惠佩用。并将策楞种种谬误。拏解治罪之处。晓谕哈萨克锡喇、尼玛等知之。　　

○参赞大臣巴禄奏、拏获贼党阿巴噶斯、哈丹等、解送京师。命赏恤在事官兵等有差。　　

○丁未。谕、昨据策楞奏、库本诺雅特台吉特古斯们都阿道齐、投至军营。诉称阿巴噶斯、因伊弟至库克乌鲁木地方患病不能行走。遂不与阿睦尔撒纳同行。潜往特古斯们都处居住。现在严檄擒拏。今据巴禄奏到、闻阿巴噶斯、藏匿博罗和哩雅地方。即亲率官兵。一昼夜兼行倍道。前至该处。已拏获阿巴噶斯、及伊弟哈丹、和津等语。阿巴噶斯、首先附和阿逆。助恶相济。为之羽翼。后随同奔逸。今乃率其兄弟三人。潜归伊游牧地方。观此、则其穷蹙情形。与阿逆众叛亲离。毫无倚赖之状。昭然可见。巴禄闻知阿巴噶斯所在。即能带领官兵。踰山涉水。星驰疾掩。应时擒获。可见此等逋逃余孽。我官兵果能鼓勇穷追。自必就获。而当阿逆逃窜之时。距我军营甚近。乃玉保、策楞、妄生疑沮。坐令远扬。由今日阿巴噶斯之就擒观之。则前日阿逆之兔脱。岂不令人愤懑耶。且如办理额琳沁一事。在策楞等、方且自以为功。殊不知额琳沁挺身前赴军营。原有归顺之意。若能善加抚驭令为前驱。未必不为我用。即不然。则当速行剿取伊之辎重。藉其牲只之力。前进捕贼。乃一无计画。以致额琳沁人众。疑畏徘徊。任其四散。仅得一老惫之额琳沁。亦旋即病毙。于事何济。又如办理古尔班和卓则仅得其牲只老弱。而渠魁仍复窜逸。伊等身任戎行。种种乖谬贻误如此。罪将奚逭。岂达勒当阿、巴禄、所将之兵皆勇夫。所骑之马皆肥壮。所裹之粮皆足数。而策楞身为将军。所有兵马粮石。反不如人耶。巴禄及在事官兵。办理妥协。甚属可嘉。已另降旨。并将此宣谕中外知之。　　

○谕军机大臣等、据普庆等奏、台吉噶勒丹达尔扎、普尔普车凌等、初从准噶尔回至游牧。生计稍艰等语。噶勒丹达尔扎等所属户口。著加恩赏给口粮两月。以示体恤。其普尔普车凌户口。请编为旗分佐领。归入旺沁扎布旗内事宜。著普庆、舒明等、妥协办理。　　

○又谕、据舒明等奏、上年剿灭包沁时。逃人托果斯、及子特穆尔等、现俱投来。请旨正法等语。此等逃人。理应治罪。但现在畏罪来投。尚可宽宥。著免其正法。赏给喀尔喀等为奴。　　

○戊申。上诣畅春园、问皇太后安。　　

