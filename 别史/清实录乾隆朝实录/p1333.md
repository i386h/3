<!-- { "loadSidebar": true } -->
○又谕、亲民之官知府责任尤重。从前曾令各督抚于知县以上等官内。秉公保荐。今记名人员将次用完。著各省督抚仍照前例、将堪胜知府之员。列名保举送部。俟朕回銮后。陆续带领引见。　　

○谕军机大臣等成衮扎布等奏、俟办理绰和尔、乌喇特、昂吉岱等、得其马匹。即选派兵丁。赴额林哈毕尔噶、商办一应事宜等语。殊无头绪。即如巴图尔乌巴什、理应速行查拏。所有逃往土尔扈特之言原不可信。伊自以为噶尔丹策凌之婿。且欲为准噶尔总台吉。苟非甚迫。岂肯远遁。必藏于准噶尔僻地。候我彻兵。复回伊犁。伊等亦应意料及此。若彻兵之后。而贼人忽出。则谁任其咎耶。至所奏沙喇斯宰桑三都克、请将游牧内移。其玛呼斯游牧、亦愿同移。当看其情形。酌量办理。又三都克往擒玛呼斯宰桑多尔济未获。与侍卫托伦泰互讦。据三都克禀称、托伦泰曾受多尔济之马。又曾将擒获正法之回子七人、疏脱一名。未经具报。伊等即应传唤质讯。何得仅行文巴里坤大臣。俟其回报耶。今已传谕提督豆斌、总管五十六将托伦泰带至军营。与三都克面质。果有此等事。自应正法。再乌勒登所擒之美诺和什。仅一贼犯。交把总王俊臣、带兵五十名解送。尚致脱逃。深属不堪。著将王俊臣即行正法。乌勒登著交部严加议处。可传谕成衮扎布等、速催明瑞、就办理绰和尔等鄂拓克之力。往擒巴图尔乌巴什。亦即亲赴伊犁之察罕乌苏等处查拏。或逃往他所。须确查具奏。如谓查缉无踪。而贼犯忽出。朕惟伊等是问。　　

○定边将军成衮扎布等奏、臣等遣沙喇斯宰桑三都克、往拏玛呼斯宰桑多尔济未回。因带兵前往办理。六月二十九日。三都克遣属人、并拏获两和卓木之奸细阿布都尔璊前来。次日。三都克到军营告称、多尔济已逃现派兵追拏。又闻两和卓木已聚兵豫备。我等游牧。与彼相近。移于阿勒辉外吐鲁番内、傍塔什干山之地过冬。今带马百匹助大兵之用等语查三都克自入觐回营节次差遣事件。皆伊属人前往。今虽未拏获多尔济、而业与回部有隙。明年进剿时令为前队可得其力请遵前旨、将三都克授总管职衔分管沙喇斯人众。其玛呼斯部落愿与沙喇斯一同内移。臣等察看情形酌办。复讯问阿布都尔璊据供布拉呢敦现居喀什噶尔地方霍集占带兵七千现居阿克苏地方因五月间厄鲁特锡克锡尔格败逃恐大兵进剿豫谋防守其前遣之副都统阿敏道与兵丁百人皆为所害。严禁属人不许洩露等语谨将霍集吐送吐鲁番文书译出呈览。报闻。　　

○是日、驻跸南石槽行宫。　　

○己酉。谕、今年豫省之卫厂。及直隶之大名等厂。骤因水涨。盐觔漂没。已降旨该盐政。饬商照数补运。接济民食。但念秋运现已届期。与补运同时共办。重费工本。目下正值催徵引课之时。若令依期交纳。商力未免拮据。著加恩将盐觔被水各商、交该盐政查明本年应徵课银确数。分限三年带徵。俾得从容完缴。朕此番加恩。原为轸念灾黎。该商等既蒙优恤。毋得藉口被灾。加价牟利。该盐政其随时稽察。用副朕恤商惠民至意。此旨并令该抚知之。　　

○谕军机大臣等、山东德州卫第三屯地方。运河水漫。淹及景州。此系南北往来大路。亟应将漫口速行堵筑。据方观承奏、已移咨东抚查办。著传谕鹤年、令其遴选干员。迅速修筑。务期及早竣事。东省现在兴修堤埝。工程甚多。所属河员。恐不敷差委。已谕饬令方观承、于直隶河员、及地方佐杂将弁内、谙练工程者。就近调拨协济。该抚其实心筹办。毋稍歧视。俾积水消涸。以拯灾黎。以便行旅。可将此速行传谕知之。　　

○旌表守正捐躯之河南邓州民李邦宁妻萧氏。　　

○是日、驻跸密云县行宫。　　

○庚戌。上诣皇太后行宫问安。　　

○谕现在京师官马。除解往西路军营外。所余无几。不敷应用。今正值秋高马肥之时。著交方观承、令其酌量采买数千匹。在直隶餧养。但马价较前稍昂。如定价不敷。即著方观承酌量增价采买。　　

○是日、驻跸要亭行宫。　　

○辛亥。上诣皇太后行宫问安。　　

○定边将军成衮扎布等奏、臣等令侍卫乌勒登副都统三格等、往擒扎那噶尔布。副都统职衔由屯、贝勒旺布多尔济等、往擒尼玛。臣等相机策应。据由屯等报称、七月初一日。行至哈什河。拏获尼玛属人都噶尔扎布、作为向导。次日至哈什河之阿尔察图山口。见贼踪迹。遂分兵两翼围住。乘势攻击。贼遂奔溃。因追杀二百余。将尼玛及伊子擒获。其妻女及属下台吉等、俱中箭身死。收取人口什物。马驼牲只。随讯问尼玛、扎那噶尔布所在。据供、扎那噶尔布、于六月中旬。与呼尔璊台吉达瓦。布鲁古特台吉珲齐等相恶。已被擒获。因其出痘颇重。尚未解送等语。适三格等前队兵到。遂告知令其速进。仍令都噶尔扎布前导等语。臣等俟尼玛解到时。派员解京。其眷属即行正法。谕军机大臣等、成衮扎布等奏、擒获叛贼尼玛。并闻扎那噶尔布被擒之信。副都统职衔由屯、贝勒旺布多尔济、效力可嘉。由屯著授为副都统。旺布多尔济、给与郡王品级其首次得功。及被伤官兵。俱著查明议叙。朕昨命兆惠、回至济尔哈朗军营。特为擒拏扎那噶尔布、尼玛等贼。今成衮扎布等、业经擒贼。已谕令停止前来。现在惟擒拏巴图尔乌巴什、搜剿阿巴噶斯。哈丹昂吉岱等游牧地方始可宁谧。又如色布腾巴勒珠尔疎脱之吞图布。中秋疎脱之诺诺什。王俊臣疎脱之美诺和什。亦必查拏擒获。方无后患。成衮扎布等、其益加奋勉。以奏肤功。　　

○军机大臣议准、署定边左副将军车布登扎布奏、乌里雅苏台以内、喀尔喀二十台。原未官办马驼。惟派拨台站之马甲二十二户。以本身应备马三匹当差。后私马不敷。由四部落公派。每台马百、驼十、又派两扎萨克协济。倒毙疲瘦。俱自行补换。未免拮据。今差务较少。应将协济马驼彻回。其喀尔喀二十台。照例每台官办马五十、驼二十、于现在马驼内挑选凑足。按年以马三驼二销算。给价买补。从之。　　

○旌表守正捐躯直隶景州民许其妻王氏。　　

○是日、驻跸两间房行宫。　　

○壬子。谕、据杨廷璋参奏温州镇总兵林贵、将县解该镇随丁食米。给照出海。送至伊本乡。且任伊子听信兵舵等、藉照私买。偷运至二百余石之多。以致小民啧有烦言等语。海洋私运米石。例禁綦严。林贵身为总兵。有弹压稽查之责。乃将本署食米。私给照票。运至本乡。且纵令伊子藉端影射。透漏营私。甚乖职守。林贵著革职。即交杨廷璋将案内人犯。一并严审定拟具奏。　　

○调江南苏松镇总兵甘国宝、为浙江温州镇总兵。狼山镇总兵施廷专、为苏松镇总兵。以湖南永顺副将托云、为狼山镇总兵。　　

○是日、驻跸常山峪行宫。　　

○癸丑。上诣皇太后行宫问安。　　

○以编修博明、充日讲起居注官。　　

○是日、驻跸避暑山庄。至甲戌皆如之。　　

○甲寅。上诣皇太后行宫问安。　　

○皇十三子永璟薨。　　

○乙卯。谕军机大臣等、成衮扎布等奏称、台吉珲齐、达瓦等、杀扎那噶尔布。献馘来降。又招降额琳沁达瓦等语珲齐等杀贼自赎。尚可受降。若额琳沁达瓦、始犹抗拒。继迫兵威。何得信为降服。著传谕雅尔哈善、永贵等、俟端济布将降人送到时。晓示珲齐、达瓦、有擒杀逆贼之劳。大皇帝恩旨、许尔自赎。赏还原职。即来京朝觐。尔等游牧。亦当内移。又向珲齐等面示额琳沁达瓦、尔系被迫投降。非伊等之比。今解送京师候旨。看伊等情形。稍有猜惧。即于军营正法亦可。若俱行解送。即宜严加防范。勿致脱逃。至伊等游牧人众。有强悍可疑者。即当剿绝。所余户口。或归并乌噜特鄂拓克内居住。酌量办理。　　

○丙辰。上诣皇太后行宫问安。　　

