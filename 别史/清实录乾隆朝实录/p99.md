<!-- { "loadSidebar": true } -->
○王大臣议覆、太常寺少卿唐绥祖条奏、臣向在外任。办理案件。见条例内、有情同而罪异。或法重而情轻者。若不更订画一。易滋吏胥出入之弊。而成例遵行既久。未敢轻议更张。今恭逢我皇上慎重刑狱。特命大臣纂修律例。谨抒管见数条。恭备采择。一、钦定例、凡执持金刃将人连戮。伤重者、不论旗民、俱发宁古塔。查律载刃伤人者。杖八十。徒一年。增例、凡凶徒执持刀枪凶器杀人者。依律问拟外。伤人者杖一百、边卫永远充军。是同一金刃伤人而先后有律例三条。有城旦、充军、发遣之不同。似宜酌改画一。一、增例、凡旗人赌钱事发。开场抽头。及容留房主。俱照光棍为从例。拟绞监候。赌博之人、枷号四个月。鞭一百。又凡旗人造卖纸牌骰子者。照开场抽头存留赌博例。拟绞监候。查增例内、凡赌博不分兵民。俱枷号两个月。开场窝赌、及抽头之人。各枷号三个月。并杖一百。又钦定例、凡民人造卖纸牌骰子。为首者、发边卫永远充军。为从及贩卖为首者、杖一百、流三千里。为从贩卖者、杖一百、徒三年。旗民事同一体。今赌博先后定例。俱不画一。似宜酌议更正。一、钦定例、河工估计。总河副总河及该督抚分司委员确查。如估计过多。存心浮冒。查出革职。至完工之日。再行确查。如工程单薄。钱粮不归实用。修筑不坚固者。将承修之员。照侵盗钱粮例。分别治罪。侵欺银两。勒限追赔。查河工钱粮。关系甚大。理宜立法森严。但估计过多。必核其入己之赃。以定其侵欺之罪。况物料有时价之不齐。工程有缓急之互异。今第以存心浮冒。悬揣定拟。不论入己与否。概引侵欺钱粮例、比照定罪。似觉未协。应请分晰更定。一、律载。凡伪造诸衙门印信、及时宪书、符验、茶盐引者。为首雕刻、斩。为从者、减一等。杖一百、流三千里。查时宪书后、原有如无本监印信、即同私造等语。但直省乡僻愚民。每有官刻时宪书。不能遍及。遂有图利小贩。照官板式样。翻刻成书发卖。每本不过小制钱十数文。其时序月令。一无更改。惟恐无印信、难以哄骗乡愚。遂杂用黄丹涂饰印信状。盖于上。并无篆文。既非雕刻。亦非描摹。正与钦定例内、伪造诸衙门印信。止图诓骗财物。为数无多。银不及十两。钱不及十千。为首雕刻者。杖一百、流三千里。为从及知情行用者、各减一等之条相符。今于办理时宪书案件。独不问印信之是否雕刻描摹。诓骗之财物有无多寡。概以私造拟绞。似觉过当。应请酌议。一、钦定例、兵丁逃回者、照官军从军征讨私逃再犯律。绞监候。秋后处决。其跟随之奴仆雇工。偷窃马匹器械逃回者。照窃盗满贯律、拟绞监候、秋后处决。查律内、官军从征私逃。初犯者杖一百、仍发出征。再犯者绞监候。又定例内、跟役自出兵处逃回者。鞭一百。如被旁人拏获。并地方官拏解。均拏送墩门。俟同次出征之兵到日鞭刺。今将兵丁逃回。不分初犯再犯。概照再犯律、拟绞监候。跟役偷窃马匹器械、不分多寡。亦照窃盗满贯律拟绞。且官军私逃本律。原专指征讨处逃回。今将沿边驻防、及由军前彻回兵丁。遇有逃走。均照征讨处逃回问拟。似觉未协。应请酌议。一、增例、凡常人盗仓库钱粮。不分腹里、沿边、沿海、但入己数满三百两者、拟绞监候。不满三百两、照正律并赃拟罪。查监守自盗钱粮入己数满三百两者、拟斩监候。钦定例、改自一千两以下者。仍照监守自盗、拟斩监候。今常人盗数满三百两者、拟绞监候之例。相沿未改。是常人盗之罪。反重于监守自盗之罪。此条似应酌议。一、现行例、抢夺三犯、拟绞立决。窃盗三犯、拟绞监候。若窃盗二次、抢夺一次、抢夺二次、窃盗一次者、免其并拟。照所犯之罪发落。查窃盗二次、抢夺一次、抢夺二次、窃盗一次者、若均免其并拟。是抢夺二次之人。或无所忌而行窃。窃盗二次之人。或无所忌而行抢。不足惩积恶不悛之徒。似应请无论抢窃三犯、均照窃盗三次律、拟绞监候。一、现行例、强奸已成。本妇羞忿自尽者。照因奸威逼致死律、斩监候。强奸未成。或但经调戏。本妇羞忿自尽者、绞监候。仍于秋审时俱入情实。候旨遵行。查调戏之中。甚有区别。实有调戏情形者。照例问绞。情罪允当。若止闾阎市井村野愚人。出语狎亵。微有触犯。在其人本无图奸之心。而迹似调戏。贞烈妇女。一闻秽语。即便自尽者。既无手足勾引。亦无窘辱挟制。概照因奸威逼之条。拟以绞抵。则与强奸未成者无异。似应酌议分别。一、现行例、地方有仇盗未明之案。防汛兵丁。责令严行查捕。倘该汛兵丁。有审系暗地分肥。通同肆虐者。与盗贼同科。至死减一等。若知情故纵者。照窝主知情存留例。分别治罪。查汛地若果暗地分肥。通同肆虐。即系身为盗贼。又何得至死减一等。且如知情故纵。并未得财。其罪较轻于肆虐。今照强盗窝主例治罪。似未允协。应请酌议。摺内凡九条。臣等详阅。其中颇有可采。律例现在纂修。应请交部会同该馆。悉心斟酌。或应更改之处。定议具奏。疏入。报闻。　　

○直隶总督李卫疏报、雍正八年、顺天保定二府属、报垦之水荒地一十七顷三亩有奇。应徵粮额。请于乾隆元年为始。从之。　　

○予故疏球国贡使耳目官毛光润恤典。致祭如例。　　

○甲子。谕总理事务王大臣、朕前因萧永等处。屡遭水患。应作何办理。为乂安百姓之计。令该督抚总河等、勘明妥议。嗣据该督抚等奏请、疏浚毛城铺迤下一带河道。经徐、萧、睢、宿、灵、虹、等州县。下至泗州之安河陡门。纡回曲折六百余里。以达于洪泽湖。复出清口。仍与黄会。已经该部议行。随据淮扬京员夏之芳等。连名陈奏。以为未便。朕以为该员等生长淮扬。所奏毛城铺引河不便开通之处。果有所见。亦未可定。此事关系重大。是以复降谕旨。令总河会同该督抚、悉心筹画。不可固执己见。亦不可曲徇人言。务期于运道民生。万全无弊。今据高斌赵宏恩来京。进呈河图。面奏情事。乃知夏之芳等所奏。俱非现在情形。据夏之芳等称、毛城铺减水坝。原因徐州一带两岸山势夹束。河水屡屡为患。是以前河臣靳辅。于康熙十七年题明建设。减下之水。使归洪湖。以助清刷黄。六十年来。上下河道民生、均受其益等语。是现今毛城铺浚河。乃因毛城铺坝以下、旧有之河身淤阻。量加挑浚。使水有所归。并非开凿毛城铺之坝也。乃夏之芳等、妄行添入开毛城铺之一语。使朕亦不能无疑。曾屡次批示高斌、以不可固执已见。而王大臣遂亦不能定此案。淮扬百姓。因夏之芳倡议于京。遂浮论百出而莫可止遏。今据高斌赵宏恩来京奏称、乃旧有之河。并非昔无而今始开通。况减下之水。纡回曲折六百余里。经由扬疃等五湖、为之停蓄。一入湖边。即已澄清。从无挟沙入洪湖之患。亦无洪湖不能容纳之虞。又岂如夏之芳等所言危高堰而妨淮扬之民生运道乎。朕披阅河图。毛城铺口门外。近年以来。刷深支河十余道。前经高斌奏明。现将毛城铺上游洩黄近溜支河、全行堵闭。惟留旁流之郭家口支河一道。与下游倒勾水之定国寺支河一道。相机分洩。不令过多。则将来毛城铺所洩之水。较之从前。尚为减去大半。岂从前多洩之水、不为淮扬之害。而此后少洩之水、转为淮扬之患乎。况今高斌等议于毛城铺口门中间。筑乱石滚坝。俾无冲深夺溜之虞。则引河之水势。自不至奔湍迅疾。从来洪湖之水。蓄以济运刷黄。水少则淮弱黄强。水多则高堰可虑。数年以来。湖水微弱。黄水每致倒灌入运。今清口现议疏浚宽深。则清水畅流无阻。正虑清水畅洩、有伤全湖元气。今益以毛城铺洩下之水。则足以助清刷黄。而清水不患其弱。且高家堰一堤。圣祖世宗屡发帑金。修筑坚固。足为淮扬保障。而天然一坝。又经总理事务王大臣会同九卿定议。非遇异涨。不得轻开。则淮扬州县之水患。自由此可免。此现今毛城铺引河之应行开浚情形也。朕令高斌赵宏恩公同总理事务王大臣与夏之芳等悉心讲论。而夏之芳等。身未亲＜?历心＞其地。徒以惑于浮言。复固执偏见。及王大臣等略为辩论。即多遁词。其原无定见可知矣。今日忽据御史甄之璜、钟衡、抗疏陈奏。甄之璜奏称、毛城铺开河。淮扬百万之众。忧虑惶恐。因致直隶地方雨泽愆期等语。夫淮扬与直隶相隔数千里。直隶之亢旱。与毛城铺引河何涉。而乃为此支离诞妄之语。钟衡条奏二摺皆系毫无禆益之事。将毛城铺一案牵引叙入。尤属巧诈。河防重务。必须明白指陈。尤须详细斟酌。固不可偏执己见。又岂可曲徇人言。从前邵基晏、斯盛等所奏。尚不过狃于众论。拘于识见。而毕谊之奏。亦止论众议纷纭。原未指陈可否。今甄之璜、钟衡、并未亲＜?历心＞河工。确知河务。且非淮扬本籍。乃毅然奏请停止。明系受人指使。为先入之言。挟党营私。岂为公论。从来地方重务。每妄生议论。动有阻挠。乃明季相沿之陋习。此风断不可长。甄之璜钟衡著革职。交部严审定拟具奏。夏之芳等、既以冒昧之识。阻挠河务于前。又以巧诈之私、希冀掩过于后。此并非寻常奏对不实者比、著交部严察议奏。毛城铺断自朕见。事属应行。著照九卿原议。令总督庆复、会同高斌、确估定议具奏。并将现在办理情形。有利无害之处。晓谕淮扬士民知之。　　

○又谕、雨泽愆期。恐有滞狱。前已降旨刑部。将牵连待质人犯。及枷责轻罪。俱行核明省释。至于雍正十三年。两次恩诏后。仍行监禁者。原系不应赦免之人。上年秋审时、已令九卿科道等、将康熙五十二年、至雍正三年以前不赦之案。覆加分别减等。其雍正四年以后、十三年以前。所有不赦各案。其中或有介于疑似。及屡经秋审缓决之犯。或尚有可矜。亦未可定。著总理事务王大臣、会同刑部、将秋审朝审招册。详加覆勘。如果有一线可原。应行减等者。即酌定请旨。　　

○又谕、天时亢旱。已逾兼旬。现在虔诚祈祷。尚未得沛甘霖。朕心深为忧惕。天神、地祗坛。应竭诚致祭。著礼部、太常寺、即查明典礼。具奏举行。　　

