<!-- { "loadSidebar": true } -->
○吏部议准、原任江西巡抚俞兆岳疏称、德化县城子镇巡检。原管辖之城子镇。并赤松、南昌、二乡。归德化县典史巡查。其城子镇巡检。改德化县大姑塘巡检。兼管附近之仁贵乡。从之。　　

○户部议准、广西巡抚杨超曾疏称、临桂县属之水槽、野鸡、二处矿厂。垄老砂微。不敷课税。题请封闭。从之。　　

○予故副都统兼佐领马腊、祭一次。　　

○予故副都统品级食半俸顾俨、祭一次。　　

○甲寅。谕总理事务王大臣。雨泽愆期。已逾旬日。渐有亢旱之象。朕心深为忧灼。从来雨旸不时。类言修省。朕思人主敬天勤民。修省之念。固无一时可释。若待灾祲已兆。然后言修省。则亵天已甚。朕即位以来。兢业之衷。无敢少间。惟当于此益加谨凛耳。古人所谓斋居彻乐。朕二十七月之内。率以为常。即减膳等事。朕亦惟躬自行之。无俟宣示臣工也。至于九卿、大臣等、受朕简畀。自应共矢敬天之诚。靖共厥职。若因亢旱而召入诸臣。面加训谕。是即委过臣下之意。朕所不为。亦非所以重待诸臣也。惟在诸臣自加省惕。夙夜黾勉。以邀上天之垂鉴而已。立夏前后。若再无雨泽。则秋田难于播种。小民恐有艰食之虞。应作何豫为筹画之处。著总理事务王大臣、详议具奏。　　

○又谕、昨曾降旨。著尹会一、署理广东巡抚。今尹会一、以伊母年逾七旬。不能赴任就养为辞。情甚恳切。著调署河南巡抚。王謩、著前往署理广东巡抚。　　

○总理事务王大臣、遵旨议奏、翰、詹、科、道。日缮经史奏疏进呈。酌定规则。得旨。依议。每日缮进书摺。朕披阅后。交南书房收存。其或召见讲论。朕所降旨。令本人于次日缮写呈览。亦交南书房收存。将来行之日久。不特集思广益。亦可荟萃成书。以资观览。　　

○户部议覆、山西巡抚觉罗石麟、疏称、芮城县、解平阳府、谷折米一百二十四石一斗四升零相距五百余里。输运维艰。请就近改解蒲州府。支给蒲州、平垣、二营兵粮。将夏县、解蒲米五十八石二斗六升零。尽数改解平阳。下余不敷米六十五石八斗八升零。在于虞乡县、解蒲米内改拨以补芮城县、改解之数。应如所请。从之。　　

○又议准、贵州总督张广泗、疏称黔省大定府属之马鬃岭铅厂。洞老山空。炉民日渐稀少。题请封闭。从之。　　

○礼部以会试中额请。得旨。这会试。满洲蒙古取中十名。汉军取中四名。直隶取中三十名。奉天、取中一名山东、取中二十名。山西、取中、十六名。河南、取中十八名。陕西、取中十四名。江南、取中三十八名。浙江、取中三十六名。江西、取中二十八名。湖北、取中十四名。湖南、取中八名。福建、取中二十名。广东、取中十六名。广西、取中四名。四川、取中七名。贵州、取中六名。云南、取中十名。旗卷五经、取中一名。南卷五经、取中八名。北卷五经、取中三名。中卷五经、取中一名。　　

○九卿会议、河南郑州郭元曾家轮奸一案。得旨。此案稽延已久。从前屡经审理。总未得有实情。以成信谳。朕是以特交九卿会议。以九卿自能确核详勘。实指是非。以定此案也。今览所奏。仍不能确有所见。奏请交与新任巡抚查审。其郑州知州陈廷谟、请革职。及承审各官。俱秉公细讯。其弓勋等、轮奸属虚。令按察使勒缉正犯等语。是九卿等所议案情。既与孙嘉淦所审。约略相符。而孙嘉淦请将富德、吴应棻等、交部分别察议之处。又竟不议及。则九卿等之不无瞻顾。亦属显然矣。夫以九卿不能确定之案。推与新任巡抚。能保新任巡抚之果得实情乎。九卿尚不能不瞻顾富德、吴应棻。能必新任巡抚之不瞻顾富德、吴应棻乎。书曰。罪疑惟轻。与其杀不辜。宁失不经。此案情节。既经孙嘉淦、审得弓勋等、均非正犯。应另行勒缉。若如孙嘉淦所审结案。即有错误。不过失出。亦属罪疑惟轻之义。著照孙嘉淦等所审完结。富德、著交部严加议处。吴应棻、伊尔敦、著交部议处。李慎修、黄叔璥、著交部严加察议。郑州知州陈廷谟、著革职解京。交九卿确审具奏。　　

○乙卯。上御乾清门听政。　　

○诣皇太后宫问安。　　

○额驸策凌奏请、明年东三省兵二千名。牧厂兵五百名。当代还者。亦令于防秋后九月遣还。从之。　　

○以内阁学士刘统勋、为刑部左侍郎。仍留浙江海塘学习行走。以兵部左侍郎孙国玺、署理刑部左侍郎事务。　　

○以护军统领噶尔锡、补授右翼前锋统领。　　

○以满洲副都统金柱、补授正红旗护军统领。　　

○旌表守正捐躯之安徽桐城县民妇、舒氏。含山县民妇、洪氏。　　

○丙辰。谕总理事务王大臣。朕以雨泽愆期。亢旱有象。甚为忧灼。不胜省惕。因念刑狱一事。自大赦之后。囹圄所系无几。而直省通缉人犯。在恩赦以前者。向以该犯未获。悬案缉拏。其中有不应赦者。有应赦者。其应赦之人。虽拏获到案。仍免其罪。而该犯已受拘挛之苦。殊堪悯恻。著该部立速通行各省。除必不应赦者。仍行通缉外。其与赦款相符者。一概免其通缉。有在本案牵连待质之犯。亦即予释放。至现今刑部羁禁之人。有似此等牵连待质者。无论赦前赦后。或释放。或取保。著该堂官、即行酌量办理。以示矜恤。　　

○兵部议覆、大学士管理浙江总督事务、嵇曾筠疏请、定州县城门门军。禁止雇倩。临安等十一县。地保承值、市民看守之处。一概革除。各拟民壮轮流看守。其未设城垣处。应依附民居。设门为限。亦拨民壮看守。至杭州省会。既有满汉兵丁。防守稽查。其看守城门。毋庸再派卫军。应如所请。从之。　　

○又议准、川陕总督查郎阿疏请、四川威茂营参将。改为副将。添兵六百名。合旧额共一千二百名。分为左右二营。将参将中军守备。改该协左营都司。随驻本城。照汛分防。右营官兵。移驻威州二百名。保县四百名。将该协右营添设都司。移驻保县。仍于威保一带。酌地添汛。其千把弁员。即于新兵千把外委内拨补。至小河营裁游击一员。止留守备一员。千总一员。把总二员。兵二百名。所余兵二百五十名。及督标应裁兵二百余名。均抽拨威茂协。该协尚有未足兵、另行招募。将抽拨招募兵丁年貌、并分防汛地。造册报部查核。从之。　　

○加赠故副将管湖广襄阳总兵事焦应林、一级。　　

○是日起。上以孟夏享太庙。斋戒三日。　　

○丁巳。谕总理事务王大臣。时值亢旱。雨泽未降。凡所以弭灾之道。俱应筹画。已屡降谕旨矣。今思婚姻以时。王化所重。怨女旷夫。宜加优恤。现在八旗内务府兵丁闲散人等内。男女有年二十八岁以上。或已经缔姻。力不能嫁娶。或因家计贫乏。并未及议姻者。著每名赏银十五两。以完其婚嫁之事。其内务府壮丁。有似此者。著赏银七两。其应用何项钱粮。作何办理之处。著八旗大臣、会同内务府、速行详议具奏。　　

○戊午。谕总理事务王大臣。八旗食钱粮之人。所借公库银两。其四月分应坐扣者。著暂行停扣。全给一月钱粮。至五月再行坐扣。该部即遵谕行。　　

○加赠故广东提督张溥、一级。　　

○下瞻对土目班滚。准承袭父策冷衮布职衔。换给号纸。将伊父原领号纸缴销。云多土目丹批。仪盖土目朗金。麻林土目工布。上临卞石土目工布拉登。下临卞石土目纳期。冈里土目布擢桑。隆石土目喇无绒。上苏阿土目达结。下苏阿土目百玛朗结。郭布土目工布交等。俱准给与土百户职衔号纸。从四川巡抚杨馝请也。　　

○是月。直隶总督李卫奏报、雨绎愆期。年景可虞。乞交部严加议处。得旨。卿此奏。朕实不忍披阅。雨泽愆期。皆朕用人行政之间。不能措施咸宜。以致上干天和。自愧无地。遑恤其他。朕今日尚谕王謩、以为我君臣于吏治民生之间。即无一不当。未必能仰邀风雨时若之赐。而吏治民生。或有阙失。即未有不致水旱之儆者。此并非卸过之词。实应如是敬畏者。卿但当豫筹所以赈恤之策。使百姓不至流离沟壑。庶几我君臣之过。得以少减耳。　　

○署天津镇总兵黄廷桂奏报、二十八日、得雨三寸。二麦畅茂。秋禾均可播种。得旨。时当亢旸。甫得三寸之雨。汝等文武。即侈然自诩。可谓不知民瘼之至。将此旨、与刘勷同看。汝等但当体恤民瘼。思赈恤之策。或咨商督臣。或密摺以闻。皆可。其蝗蝻若有萌孽。当竭力捕除之。此方系实政。毋徒为是粉饰之词也。　　

○江苏巡抚邵基奏、淮扬徐海等属。仓廪空虚。拟动支地丁银两。遴员买运足贮。得旨。此是极应举行者。　　

○又奏、革除海关顶充书吏。呈缴茶果银两。及一切陋规。得旨。此系名正言顺之事。但恐未必永久行得去。　　

○又奏报、各属春雨沾足。得旨。览。京师此际。望雨甚殷。此南北风气所以不同也。　　

○又奏、淮安府知府杨应瑶、不谙吏治。请旨调回酌用。所遗淮安府员缺。请以通州直隶知州张桐、署理。所遗通州员缺。请以革职原任广东广州府通判、现于海塘案内、题请开复之王延熙、署理。仍各留心试看。另请实授。得旨。知道了。杨应瑶、调来京引见。张桐、署理淮安府。殊为越衔。不便至王延熙、以革职通判。岂可即用为直隶州知州。已有旨、令白嵘署理。令尔督抚公同试看矣。　　

○大学士管理浙江总督嵇曾筠奏、浙省营制。药械等项。原有员弁分管。无庸另设火器外委。以实营伍。得旨。应如是酌量情形办理者。　　

○福建布政使王士任奏、查闽省正音教职之设。于浙江、江西、两省就教举贡内。挑选熟悉官话者十二人。咨往福建训迪。但各员俱系外来之人。虽谙官音。不晓土语。师弟问答。彼此捍格。实于正音无益。似应将两省人员彻回。即于本省上游、及福州府、就教举贡内。慎选熟晓官话者。专司正音教职。则口语相通。授受自易。得旨。朕看此事。殊属应如是办理者。其交与督臣、听其酌议。　　

○福建台湾总兵马骥奏明、上年十一月。北路副将靳光瀚、及淡水同知赵奇芳。斩杀新港、加志阁、凶番二名。奴才因首凶未获。不知一面具奏。皆奴才愚昧所致。得旨。知道了。此次姑宽汝过。以后于地方事务。更宜留心。　　

