<!-- { "loadSidebar": true } -->
○戊寅。谕军机大臣等据阿思哈奏请将豫省河工。每年岁修节省银两尽数加筑堤岸一摺。所见殊于事理未协河工每年所定岁修之额。不过约略成数而言。其实遇有大工年分。所费何啻十余万若照常工程减少时。即数万亦可敷用。至该省所称约用十一二万之数。已属胶柱鼓瑟今阿思哈既以每年约销十一二万两。为划定数目。又以以一二万两。请尽数加筑堤工。按其情形。竟与估计包工无异。即以埽工而论。所动之十一二万。岂必尽皆紧要。宁不可核实撙节。以办土工。且河兵在汛。每当防守余闲。又何难令其随时畚土保护。若必以所余之数。尽为每岁加高培厚之用。曾不思堤身绵亘甚长。计每十里。加筑数寸费已不赀此一二万金所培有几。又岂按年易竟之功纵使果有增高而此数寸浮土略遇风大。即吹卷无存亦何足以资巩卫。是欲尽动岁修银两徒滋河员弊混冒销。而于堤工仍属有名无实阿思哈本未谙习河务。此奏盖为何煟所愚于事殊无裨益著传谕吴嗣爵。将阿思哈所奏情节。悉心筹核是否应行酌办之处逐一确查据实覆奏。毋得稍有瞻顾寻奏查豫省黄河身宽十数里至二十余里不等较江南河身窄狭有一湾即生一险者不同故埽坝工程亦较南河为少。河面既宽。溜势去来无定。埽工旋平旋险其。无埽工处所。大堤以外。俱有河滩外高内洼。平时水不上滩则两堤高峙。遇伏秋盛涨漫水上滩。则浩瀚无际堤工处处受险。抚臣阿思哈因有将节省尽数帮堤之议。但工程之平险。视水势之大小若将土埽划为成数。恐各工员视为年例额支。启兴工冒销之弊。所奏应毋庸议。至河工堤以防溢埽以护堤。二者并重。豫省堤工。向无另案加高款项嗣后。遇有应修段落按盛涨时水志。堤工高宽者。无庸办理外。其出水卑矮及单薄者。分别增培。仍照成例。即在抢修内节省可缓之埽工办理紧要之土堤得旨二语得之矣祇可如此　　

○又谕、前经降旨令鄂宁俟崔应阶至厦门。该抚即回省城办理一切事务今崔应阶所办。傅元禧一案自可克日完结崔应阶即应前赴厦门。调度剿捕逆匪之事鄂宁俟崔应阶到后。即行回驻省城再前据鄂宁查奏闽海关短少税银一摺有明福任内那后补前各情节。随令明福来京询系委员等。并无禀明那办情事已交鄂宁秉公查奏但此事本系鄂宁查出今复交伊查办恐其中不无回护著传谕鄂宁即将该委员等。及一切紧要案卷。并亲填各簿及案内应行诘讯要犯案据。即行拣派妥员解京质讯。沿途饬令小心管押毋致稍有疎虞将此传谕崔应阶。鄂宁知之　　

○己卯孝庄文皇后忌辰。遣官祭昭西陵、上诣皇太后宫问安　　

○庚辰谕军机大臣等、据阿里衮阿桂奏闻贼匪现在戛鸠地方派海兰察。玛格巴朗克车德纳木扎勒丰昇额等。带领官弁三百余员在前队伊等亲率侍卫官弁一百余员接应派绿营兵五百名。令哈国兴、长清等带领出万仞关遥为声援。均不携带行装等语所办尚属妥协此次阿里衮等轻装前进马匹口粮。虽不能充足。倘能多有斩获尽可资进兵之用著传谕阿里衮等。转饬海兰察等。至戛鸠地方设所获贼匪粮米甚多务量力进取即添兵续进亦无不可。但大兵前进后。或被贼匪从后抄袭亦不可不豫为之虑惟在伊等临时筹度万全可耳。再据奏各处所有马三千余匹。疲瘦居多。酌选四百余匹令官弁等乘骑等语。此系经管官弁等不善饲餧所致来年进兵如何充用。阿里衮等亦宜豫期查办并将近日办理一切情形详悉速奏　　

○是日起。上以岁暮祫祭太庙斋戒三日　　

○辛巳。谕军机大臣等前降旨普洱一路军务。阿里衮等不能遥顾。特派永瑞、五福、驻劄九龙江等处。令其探访贼匪消息剿抚兼施曾据奏、分路驻防。而于该处情形作何办理之处。尚未覆奏现在永昌一路。已谕阿里衮等酌量进兵。其九龙江一带。若有缅匪潜据。或别部人有从贼者。亦宜乘瘴气未作之时速往捉生攻掠。以分其势。不可株守防边。致误机会著传谕永瑞等速将附近九龙江等处。系何项部落。曾否归附缅匪之处遵旨详访相机妥办。仍速行具摺奏闻　　

○又谕、昨以阿里衮阿桂奏、派海兰察等进兵戛鸠谕令酌看情形添调进发。第思此次进兵若止由此一路贼匪易于防御。应于腊戌老官屯等处分路掩袭。使其伺备不及。自相惊扰较易为办理。普洱一路已谕永瑞等随宜协剿矣。著传谕阿里衮等、接奉前旨。若尚未派兵前进。务即分路遣往。尽力攻围。以期于事有济。如此旨到已逾期。亦不必勉强从事　　

○军机大臣等议准、江苏巡抚彰宝。两淮盐政尤拔世会奏盐务章程。一、杂项加觔项内。有员役公务等银。火足辛工项内。有商缴铺垫银。均应酌除。计一万七千四百余两。并入外支项。合六万五千四百余两。统为备贡交办等用。一、向遇购办物件。不由运使经手致。价值无从稽考。嗣后由盐政行知运使估计。给商领办。无庸盐政提银。与商交涉。一、选商办项即陈设公署。盐政。运使。验看合式。即行起解。不得另派家人帮办。一水路起运贡物等项均按道里。及物价成规。造册报销。一每岁常贡。及交办器件统于现定外支项内动支。汇总册送造办处查办。一、现定外支银六万五千四百余两。计通岁所需定有余剩应照外支不敷银例。盐政每届纲竣。奏明解造办处充公。从之　　

○是日。己丑年立春。顺天府进土牛春山宝座　　

○壬午。以岁暮祫祭。遣官祭太庙中殿后殿　　

○谕现在豫省尚有承办军需事务。阿思哈著仍留河南巡抚之任其陕西巡抚员缺。即著文绶调补　　

○癸未。祫祭太庙上亲诣行礼　　

○遣官祭永陵福陵昭陵昭西陵孝陵孝东陵景陵泰陵　　

○遣官祭孝贤皇后陵端慧皇太子园寝　　

○遣官祭太岁之神　　

○谕各省学政应用夫马等事宜。俟各督抚奏齐时。交军机大臣会同该部议奏　　

○谕军机大臣等滇省办理缅匪军务。尚未告竣。现在选派索伦兵二千前往云南。而豫省所办骡头及湖北湖南贵州应解马匹。皆须大员沿途照管弹压。非分派专司无以重其责成所有官兵经过之直隶河南省。著派观音保杨景素料理。其湖北湖南贵州。护送兵丁著派闵鹗元、王太岳、张逢尧、管理。照料骡马著派德福三宝高积、管理并传谕该员等务期悉心妥协经理。倘有承办不善。稍致贻误惟专管大员是问。至滇省藩臬两司。各有承办事件不能分身兼顾。著阿桂、明德等于道员内拣派二员。令其分司兵行骡马事宜仍一面具奏将此谕令该督抚知之。寻阿桂等奏、遵派来滇办差四川建昌道法明。迤西道博明。分司其事。得旨、此内独有阿桂之名是何级故　　

○又谕据永德奏现在查提滥制鸟枪案内人犯解京质讯内有张铎管帐之马尔忠。吴德九。俱经自缢。铁匠姚万山。亦于取供后病故等语此案事关侵欺重款。一切犯证。理应严密监禁。以便逐一根究。务令水落石出而管帐家人。及经手匠役。尤为案内紧要关键。且现在降旨。解京候质。何得任其或缢或故竟无活口可问显系张铎。自知罪已败露。有潜为指使。希图灭口情弊。永德即应彻底严究。使鬼蜮伎俩无从掩饰。乃竟视要犯自戕。为无足重轻之事。率行据详具奏殊属非是。此时各犯虽已起解。而狱卒人等。自当切实研鞫永德何以亦竟办不及此。著传谕该抚、即行严加究讯。务得确情。迅速据实覆奏再前据张铎供出永德家人。亦有侵扣银两之处。已谕令将该犯一并解京。著永德再行严饬解员。沿途小心防范。倘仍稍有疎虞则是永德取戾更重　　

○甲申。上诣皇太后宫问安　　

○御保和殿筵宴朝正外藩。左翼。科尔沁和硕达尔汉亲王多罗额驸色旺诺尔布、辅国公哈达、固山额驸索诺木、固山额驸固穆三等台吉济克济扎布、巴林多罗郡王巴图、固山贝子萨木丕勒多尔济、辅国公和硕额驸德勒克、多罗额驸丹津、喀喇沁多罗都棱郡王喇特纳锡第、固山贝子多罗额驸扎拉丰阿、和硕额驸那木扎布、固山额驸敦珠布色布腾、一等台吉格勒克萨木噜布、翁牛特多罗都棱郡王布达扎布、镇国公恭格喇布坦、二等台吉衮布车布登、绰罗斯多罗郡王罗布扎、鄂尔多斯郡王品级多罗贝勒栋罗布扎木素、固山贝子纳木扎勒多尔济扎萨克一等台吉旺扎勒、车布登多尔济、扎噜特多罗贝勒锡勒塔喇、镇国公纳逊额尔克图、一等台吉朋苏克、喀尔喀多罗贝勒阿裕尔、敖汉固山贝子固山额驸垂济扎勒、镇国公固山额驸罗布藏锡喇布、和硕额驸朋苏克喇锡密岳特多尔济固山额驸沙津阿尔毕特瑚二等台吉班珠尔喇布坦、色布腾多尔济、阿巴哈纳尔固山贝子达克丹朋素克郭尔罗斯辅国公恭格喇布坦右翼科尔沁和硕亲王固伦额驸色布腾巴勒珠尔三等台吉色楞丹巴喀尔喀亲王品级多罗郡王车布登扎布、多罗郡王桑寨多尔济、多罗贝勒丹津固山贝子车木伯勒、辅国公德勒克多尔济齐素隆公品级扎萨克一等台吉成衮扎布扎萨克一等台吉三都布多尔济乌巴什车布登旺扎勒索诺木敦多布一等台吉齐旺多尔济、敖汉多罗郡王巴特玛喇什、浩齐特多罗额尔德尼郡王齐苏咙多尔济鄂尔多斯多罗郡王车凌多尔济、回子郡王品级多罗贝勒霍集斯、辅国公图尔都和什克额色扎萨克一等台吉玛木特、扎赉特多罗贝勒罗布藏锡喇布、茂明安多罗贝勒裕木充、巴林固山贝子多尔济喇布坦二等台吉索诺木、喀喇沁镇国公丹津达尔扎乌喇特镇国公索诺木喇布坦和硕特辅国公巴勒济青海扎萨克一等台吉纳罕达尔济杜尔伯特扎萨克一等台吉布达什哩翁牛特二等台吉巴颜巴图尔、归化城土默特四等台吉巴勒丹多尔济及领侍卫内大臣等召科尔沁和硕达尔汉亲王多罗额驸色旺诺尔布林多罗郡王巴图、辅国公和硕额驸德勒克喀喇沁多罗都棱郡王喇特纳锡第、固山贝子多罗额驸扎拉丰阿、翁牛特多罗都棱郡王布达扎布、绰罗斯多罗郡王罗布扎、鄂尔多斯郡王品级多罗贝勒栋罗布扎木素、敖汉固山贝子固山额驸垂济扎勒、镇国公固山额驸罗布藏锡喇布、科尔沁和硕亲王固伦额驸色布腾巴勒珠尔、喀尔喀亲王品级多罗郡王车布登扎布、敖汉多罗郡王巴特玛喇什、浩齐特多罗额、尔德尼郡王齐苏咙多尔济、鄂尔多斯多罗郡王车凌多尔济回子郡王品级多罗贝勒霍集斯辅国公图尔都和什克喀喇沁镇国公丹津达尔扎等至御座前赐酒成礼　　

○是月两淮盐政尤拔世奏淮北各场现有余盐商人无力收买请发帑尽收以济贫灶报闻　　

○山东布政使尹嘉铨奏谢升任恩得旨不料汝近有沽誉之举大奇朕前岂可用巧夫所谓正人善人者不用巧之谓也　　

