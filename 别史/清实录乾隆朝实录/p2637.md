<!-- { "loadSidebar": true } -->
○谕军机大臣等、据李湖奏、闰六月初七日、长沙省城。得沛甘霖。其长沙、衡州、宝庆、永州、郴、桂、等府州。亦于闰六月初旬。得雨甚渥。辰、沅、永、靖、等府州。亦有泉源引注。惟长沙府属之湘阴县、暨岳、常、澧、所属之十余州县。雨水未透。但南方气暖。若月内得沾透雨。秋荍杂粮。俱可补种。而湖地肥腴。尚可长发稻孙。其是否成灾。或仅歉收。已派委妥员。逐一查勘核办等语。湖南一省。得雨之处已多。览奏稍慰。至所称长沙省城。闰六月初七日得雨之摺。尚未奏到。自系差人赍奏。故不及十四日奏摺由驿驰递之速。今湘阴、及岳、常、澧、所属各州县。若月内续得透雨。自可补种杂粮。即或竟至缺雨。亦不过一隅偏灾。为数有限。但不可因灾地无多。置之不问。令穷民或至向隅。著传谕李湖、即董饬所属。实力勘查。并照向例妥协办理。仍即具摺奏闻。勿稍讳饰。将此由四百里谕令知之　　

○陕甘总督勒尔谨奏、张掖、武威、平番、镇番、肃州、靖远、等州县。无业贫民。闻新疆乐土。咸愿携眷前往。请照上年办送户民之例。赏给一半盘费。令其前往。报闻　　

○癸未。谕军机大臣等、据萨载等覆奏、清水已陆续增长。从此日盛一日。即可畅出敌黄。江广漕船。闰月十九日以前。已渡黄四百三十七只。尚存帮船二百九十五只。现在督催。务期克日渡竣等语。萨载等务须上紧董催。令皆迅渡北上。愈速愈佳。又据奏清水束流之法。俟高晋防汛到工时。会同确勘。妥筹覆奏等语。是萨载此时尚无定见。因检阅该处河图。清水出口以后。经过惠济祠下。其对面旧黄河尚存。清水至此。不免散漫减力。因用朱笔标记。若于此筑堤一道。逼令清水直注。庶可资刷黄之力。又黄河至周家庄以下。形势稍曲。且中河口所出之水。横冲抵溜。河水易于回漾生淤。亦是其受病之处。高晋等前此议移中河口向下。自属有益。但彭家马头一带。河形弯曲。清水不能直注御黄。因于图内、用珠笔标识。而所乂记之处。尤为扼要。若就朱笔起讫处。切去滩岸。将河身开宽。使清水直出有力。黄水亦可畅行无阻。于交汇方为有益。著将此图。发交高晋、萨载、令其悉心查勘。熟筹妥议。即行绘图贴说具奏。将旨著由五百里发往。谕令知之　　

○又谕、军机大臣会同户部、议驳裴宗锡奏、请由永昌府给发印照。商货准过潞江之处。毋庸议一摺。所驳是。已依议行矣。滇省腾越以外。在在与缅地毗连。防范难于周密。从前虽有查禁商贩偷越之条。率皆具文塞责。沿边奸民。罔知惩儆。私越贩卖之弊。实所不免。自上年议定于潞江、缅宁、二处。专派员弁。严行稽察。毋许江楚游民。擅行出口。并将缅夷所需之黄丝等货。严禁外出。尚得扼要之法。今甫及一载。地方官即以商贩裹足不前为言。即此可见近日文武员弁。切实稽查之明效。岂可转因此而弛其禁防。况腾越地止一隅。十余年来。商税悉皆缺额。并未闻边民绌于生计。又何必为此鳃鳃过虑乎。裴宗锡、平日办事。未免近于好名。然此等见识。于内地行之。意在为民。尚无不可。若边关要隘。自当权事理轻重。期于禁防有益。岂宜率就一偏之见。计其小而忽其大。若如所奏、给照放行。不过有名无实。而流弊无穷。则年余之边禁。不几虚掷乎。著传谕李侍尧、仍照上年奏定章程。于潞江、缅宁、等处。将一切违禁货物。概行严禁。毋许稍有透漏。并严饬地方文武员弁。实力奉行。勿致久而生懈。将此由四百里传谕李侍尧、并令裴宗锡知之。　　

○旌表守正捐躯直隶献县民陈某女陈氏　　

○甲申。谕、豫省昨岁秋成歉薄。今年夏麦。亦复缺收。闾阎未免拮据。业经叠降恩旨。加意抚恤蠲缓。俾令得所。幸各属于六月中、普得透雨。大田俱已赶种。可望秋成。第今距秋收之期尚早。现在粮食。恐未必即能充裕。著将江西省尾后数帮之米。截留十万石。于临清水次。令郑大进、委员接运回豫。以资储备接济。该总漕即速酌定帮数船只。饬知押运各员。妥协办理。该抚亦即派委干员。照例妥办。访部即遵谕行　　

○谕军机大臣等、据郑大进奏、接奉谕旨。酌留漕米十万石。请在山东之临清州水次交兑。由卫河接运回豫。需用船只。由豫省雇往。所费较多。若委员赴东省雇觅。诚恐呼应不灵。恳敕下山东抚臣国泰、令东省沿河州县。代为雇备。其价值由豫省委员发给等语。此项截留漕米。由临清水次接运至豫。所需船只。隔省艰于雇觅。自应东省地方官、就近代为雇备。令豫省委员给价。较为妥便。著传谕国泰、即饬令临清一带沿河州县。早为雇备舟船。齐集水次。以资豫省接运。并通饬所属。妥协经理。毋令吏胥从中需索滋扰。将此遇国泰、郑大进、奏事之便。一并谕令知之　　

○豁除江苏常熟、娄县、嘉定、三县。坍没公占田地七十九亩有奇额赋　　

○乙酉。谕军机大臣等、户部议、江苏巡抚杨魁奏、查封原任知州王葆元家产。抵追炉欠银两。不及十分之二。恐尚有不实不尽之处。请交高晋、杨魁、再行确讯严追。据实查办一摺。已依议行矣。王葆元、应追炉欠。为数至二万三千四百余两。该员在任八月。并不严追。致炉户逃亡无著。其怠玩之咎。实无可辞。乃始则希冀分限。以便拖延。继则呈请停追。以图豁免。种种情节。均属诈伪。是以部议、令将王葆元家产查封。今该抚所查王葆元家赀。尽数估计。仅估银四千九百余两。安知非王葆元将家财豫为寄顿隐匿。且王葆元原为捐复在京。自携有厚赀备用。何以一旦回籍。委员搜查。又属全无所有。足见外省所谓委员查封。不过虚应故事。未必能切实搜查。其何以惩玩延而清帑项。著传谕高晋、杨魁、即速派委妥干大员。前赴王葆元原籍。将有无寄顿隐匿情弊。逐一详讯严访。务得确情。据实覆奏。毋得稍有瞻徇。将此由四百里谕令知之。户部摺、并钞寄阅看　　

○兵部等部议、四川总督文绶咨覆、建武营游击、守备、移驻潼绵营。潼绵营都司、改为建武营都司案内。查建武营移驻都司。除养廉公费。较前多实兵十三名。潼绵营移驻游、守、除养廉公费。较前少实兵十三名。请于建武营额内。拨添潼绵营实兵十三名。换给四川潼绵营游击、建武营都司、关防各一颗。其建武营守备。并两营千、把、外委、由司换给钤记。所有衙署。即将建武营游击。潼绵营都司。彼此改给。其潼绵营守备衙署。亦将建武营守备旧署。变价改造。均应如所请。从之　　

○丙戌。军机大臣等议、据户部咨称、各省劝农赏赉银两。直隶、山东、湖北、福建、浙江、广东、云南、七省。各例俱在耗羡、备公、各项下动用。湖南、在耗羡项下动用。其余奉天等省。俱无报销。劝农一项。原系地方官应办之事。各省办理。参差不齐。数目亦多寡不等。请交部行知各省。嗣后劝农赏银。俱令各衙门自行办给。毋庸动支公项。报闻　　

○丁亥。上还宫　　

○是月。江苏巡抚杨魁奏、本月初四、至初五日、省城得雨三寸。四郊均沾。批、可惜欠透。不可矜张满志。又奏、倘雨泽后时。即据实办理。又批、是。妥为之。又奏、各属续得沾霈。随时驰奏。得旨、览。三寸之泽。不足为慰也　　

○江西巡抚郝硕奏、九江关监督全德、浮收平余一案。提讯家人及书役。据供、并无多收少报情弊。得旨、此事汝所办过当。何必如此。朕从来有心犯罪者不恕。亦不肯屈人。汝尚不知乎。大错矣　　

○浙江巡抚王亶望奏、柴塘竹篓工程。向未定有保固年限。请嗣后承修柴塘竹篓。应以勘验收工日算起。经春、伏、秋、三大汛。方准限满。如三汛内有矬陷泼损。即著赔修。得旨、是。知道了　　

○陕甘总督勒尔谨奏、安西、肃州、西和、大通、徽县、五州县。请建贮粮仓廒二百二十五间。共需银二万四千九百余两。即于捐监项内动支。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十一



大清高宗法天隆运至诚先觉体元立极敷文奋武孝慈神圣纯皇帝实录卷之一千六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。秋。七月。戊子朔。享太庙。遣諴亲王弘畅、恭代行礼　　

○上诣奉先殿行礼　　

○诣恩慕寺行礼　　

○幸圆明园　　

○己丑。谕、前因豫省今年麦收歉薄。降旨将江西尾后数帮之米。截留十万石。于临清水次。令豫省接运、以裕民食。因念山东济南、东昌、各属。及直隶大名、广平、顺德等各府。均有缺雨之处。二麦大半歉收。市粮未能充裕。虽不至如豫省之甚。民食究不免拮据。著再将江西尾后数帮之米。于山东、直隶、各截留五万石。以资接济。其应截何帮船只。即著鄂宝、酌量分拨。檄知押运各员。迅速妥办。至两省应于何处水次、截留运贮之处。著周元理、国泰、酌量妥协筹办。仍即一面办理。一面具摺覆奏。该部即遵谕行。　　

○又谕、　　

○据郑大进奏、估勘修建嵩岳庙工程。及围墙内外各庙宇。一并葺治。其所需经费。该抚及前抚徐绩、并现在之藩臬道府、共捐银三万八千两。又各州县呈请公捐养廉。共银八万两。通计共十一万八千两。派委专员经管办理等语。该省敬修岳庙。仰报神庥。抚藩大吏、及前任抚臣、自应首先出资修葺。其现任知府以上。身为方面大员。所得养廉亦厚。自可听其损资。以襄盛举。至各州县、请分别缺分大小摊捐之处。既非政体。且牧令非大员可比。每岁所得廉俸。本属无多。若因公扣捐。所余不敷赡给。必致藉端扰累闾阎。与其整饬于事后。毋宁防之于未然。所有州县公捐之请。不准行。其捐款外所需银八万两。著用内务府库银。令郑大进、荣柱等核实办理。造报内务府核销。至此项银两。即著该抚、于应解户部正项内扣用。咨部备核。仍令内务府、照数拨还户部。以省解送之烦。该抚等务须实力查察。妥为经理。俾庙貌巍峨。工作巩固。以昭灵佑　　

