<!-- { "loadSidebar": true } -->
○升任云南巡抚鄂宁奏、滇省民闲帮贴军需款项。奉旨详核银数。查自平彝县至永昌府属保山县。计三十站。又自省城至普洱府。十七站两路夫马。约用十七万六千余两。至保山腾越宁洱思茅为大兵汇集之地。其数倍于他处约四万八千余两。其余运送粮石等项。又约七万四千余两。皆系小民按粮均派。帮给应夫应马之户得旨、有旨谕部谕、滇省年来办理军需该处民人。踊跃急公深知大义。甚属可嘉。已叠次降旨加恩。将地丁钱粮。分别蠲免。以示优恤。今思该省现在办理军务。较他省更属殷繁。虽一切动支帑项。丝毫不以累民。而解送兵马。办运粮饷。均不无稍资民力。朕心尤为轸念。著再加恩赏银三十万两。该督抚等饬属妥协办理。俾闾阎得沾实惠。副朕加惠黎元至意　　

○予故镶蓝旗蒙古副都统伊柱、祭葬如例　　

○壬辰。谕军机大臣等。吴绍诗奏、查出李绂各集。语多愤嫉。请革去生前官秩。并将伊子孙革职。解赴质审。其李任渶、傅占衡、集内。亦多狂悖不法。并将伊子孙查办一摺。所奏未免过当。检阅各签。如李绂所作诗文。其闲诚有牢骚已甚之辞。但核之多系标榜欺人恶习。尚无悖谬讪谤实迹。即其与戴名世七夕同饮。原在戴名世未经犯案以前。且坐中不止一人。无足深究。至李任渶之于吕留良。语多推许然其所指。不过专为讲章时文而言。彼时该犯罪案亦未发觉。初非甘心附会逆恶。若傅占衡狂吠之语。其人生于明季。濡染末流无知妄作之风。当时类此者。恐不特傅占衡一人。且其人均久经物故。子孙又阅世辽远。如一一根究。滋扰蔓延。于事体媒为未协。并恐无识之流。或疑其以文字获罪。转得遂其诡激沽名之隐。甚属无谓。该抚所奏、将李绂子孙革职审拟。及查封家口房屋。并查核李茹旻。冯咏。冯谦。万承仓。吴名岸。黄石麟等之处一并无庸置议。但此等纰缪语言。既已刊刻成书。倘仍听其谬种流传。其于世道人心。贻误不浅。所有各项书本版片。该抚可逐一查明。即行销毁。毋令稍有留遗。原摺并发还。将此传谕知之　　

○又谕曰、鄂宁奏到筹办京兵到滇事宜。及查奏民闲帮贴银数各摺。内称滇省连年办理军务。人夫马匹。实为拮据等语该督办事勤干。素无模棱畏难之习。所奏自是地方实在情形。现已降旨加恩。赏给该省银三十万两。令补民闲帮贴各数。但此项银两。若以零星散给。不独实数难稽。兼恐吏胥不无从中滋弊之事。莫若即将此项。暂行存贮以为此次续派京兵到滇之用。该督可即饬属悉心妥协经理。不得更有丝毫扰累闾阎。至所称各省解滇马匹。即于省城分给京兵骑赴永昌一事。已令军机大臣定议速行矣所有一切应办机宜。已详悉密谕舒赫德俟伊一到滇省。自可会同阿里衮。鄂宁。熟筹妥议。但明年进兵之信务须密之又密非特贼匪窥探消息。应行防范。即本省兵民。亦不宜稍有洩漏。致令传播也。将此详谕知之　　

○癸巳。祭先蚕之神。遣妃行礼　　

○蠲免山东高苑、博兴、乐安、三县。乾隆三十二年水灾地、六千三百四十四顷九十八亩有奇额赋　　

○甲午。谕曰、都统扎拉丰阿、护军统领观音保、随明瑞进剿缅匪。勤事捐躯。深堪嘉尚。已降旨兵部从优议恤。若仅循例议给事职。殊未副朕逾格酬庸之意。扎拉丰阿、旧有承袭一等轻车都尉世职。著加恩给予世袭男爵。观音保、旧有骑都尉世职。著加恩给予世袭轻车都尉。其总兵李全。著照王玉廷之例。给予世袭骑都尉。加一云骑尉　　

○谕军机大臣等、吴达善奏、将哈萨克贸易马匹。拨补内地额缺各事宜一摺。经军机大臣议驳数条。甚是。已依议准行矣。此项马匹。系缓程递送内地补额。迥非办解军需马匹可比该督乃称由肃州解送。每马四匹。用兵一名是解马三四千匹。即须千人拉拽试思出口买马。俱系成群赶回。岂有牵拉行走之理。况口外生马。素不食料。该督于途次多支草束之外。又欲加给料豆。虚糜更属无谓此必绿营狃于内地买马。于中可得余利。不乐办此事。故为多费之状。该督如此办理。可谓一味模棱。太不忍真矣。吴达善。著传旨申饬　　

○湖广总督定长奏、续拨荆州驻防马二千匹。将军永瑞业已带领前往云南。其各标协营马。现于湖北派拨八百。湖南派拨一千二百。仍分十起。于荆州会齐。按起陆续赶解。报闻　　

○乙未。上诣畅春园、问皇太后安　　

○谕、据阿桂奏称、伊犁驻兵众多。需粮甚殷。若多移回人数百名。于屯田甚有裨益因商之鄂对。据称叶尔羌。和阗。回人精壮。请拣选三百五十户。照前次遣往乌什之例办理。于冬闲遣往伊犁等语。鄂对近来实心奋勉。殊属可嘉。著加恩赏大缎四疋　　

○谕军机大臣等、今日阅工部议驳熊学鹏估变裁汰船只一本。已依议准行矣。此项裁汰艍船。统核拆造工料银数。三船计共需银六千七百余两。今估变价银。仅止五百五十余两。竟不及十分之一。即云现届拆造之期。亦何至朽烂不堪若此。显系承办之员。以多报少。希图染指分肥。该抚熊学鹏。一任属员弊混。漫不加察。率行报请核销。办理殊属非是。著传谕永德。另委妥员。逐一切实估报。毋使稍有朦隐。并将确勘情形。即具摺覆奏。不必另行题报　　

○户部议准、调任江苏巡抚明德奏称、江苏同知养廉。例给五百两。通判四百两。办公俱属不敷。查苏州督粮同知、太湖同知、地广事繁。请各增五百两。其余同知九、同判十、各增一百两。清河县、原定一千三百五十两。请增四百五十两。崇明县、原定一千两。请增三百两。至武进、阳湖、二县。原定各一千六百两。请裁武进一百两。阳湖四百两。高邮、宝应。金匮、三州县。原定各一千五百两。请各裁三百两。奉贤、青浦、二县。原定各一千五百两。请各裁五百两常熟。昭文、昆山、新阳、江阴、溧阳、泰州、盐城、阜宁、镇洋、嘉定十一州县。原定各一千二百两。请各裁二百两。从之　　

○以故广西太平府属万承土知州许健子载屏、袭职　　

○丙申。谕、前于兵部军政摺内。见广东左翼镇总兵陈应钟。年逾六旬。是以降旨令其来京陛见。今陈应钟到京召对。察其精力。尚未就衰。著仍回原任　　

○谕军机大臣等、现在云南军营无事。玉鲁斯、莽喀察、齐哩克齐等。俱著遣回京师滇省天气炎热。其在营之额鲁特等。恐不能受。今岁既不进剿。伊等无可差委之处。阿里衮可查明现在彼处之额鲁特等。交玉鲁斯带领回京俟进剿时。再行遣往　　

○旌表守正被戕之山东济阳县民赵淇妻刘氏　　

○丁酉。谕军机大臣等、先据良卿摺奏、将恩赏银十万两。暂贮藩库。留为将来大兵凯旋之用。所奏甚属不合。盖从前军机大臣议覆时。尚未有续派官兵赴滇之事。是以如此定议。及官兵已经出派。当即降旨令所过各省督抚。将此项赏银。作为此次抵补帮贴之需。而良卿仍冒昧具奏。是以传谕申饬。乃今日良卿奏到摺内。仍以存给凯旋兵丁之用为词。何始终拘泥糊涂若此。且所称遵照妥办者。究系如何妥办。遵照何文。尤不可解。著再传旨申饬　　

○戊戌。上御勤政殿听政　　

○谕军机大臣等、李侍尧所奏筹办牛只马匹一摺。前于该督奏解粤省马匹赴滇时。曾谕令从容顿置。不必过于催趱。致疲马力。其所办牛只。亦经传谕宋邦绥。以川省所解牛只。倒毙甚多。并著会同该督。照川省改办骡马应用矣。看来牛只一项。既不耐长途运解。又系民闲耕种所需。则粤省竟可毋庸购办即骡马为军储所资。现在办理。时日尚宽。自不妨以次购买餧养。俟应行调拨时。再行分起缓程解送。总期措置妥协。俾一切均归实用。无须催趱张皇。徒致耗费。物力也。将此详谕该督知之　　

○蠲缓湖南华容、沅江、安乡、三县、岳州卫。乾隆三十二年、水灾额赋。并予加赈　　

○己亥。孝贤皇后忌辰。遣官祭陵寝　　

○谕、云南现有续办军务。著户部于各省留协项下。再拨银二百万两。解往备用　　

○户部议准、四川总督阿尔泰疏称、南部、西充、射洪云阳、四县灶民。开淘盐井一百四十六眼。配增水引五十二张。陆引一百三十张。请自乾隆三十二年为始。给引榷课徵税。定地行销从之　　

○协办大学士公署云贵总督阿里衮、升任云南巡抚鄂宁奏、查腾越一路。户撒。腊撒上下坝尾、并陇川、遮坎一带。现无贼匪。宛项一路。暮董砖桥以外。亦无匪党。沿边媒尚安静。则夷民田地。急须耕种。陇川。猛卯。宛顶。遮放。一带土司夷民。官兵彻回时。不无闻警躲避。已饬各镇将会同地方官。晓谕招集。均使复业。并查明无力者。酌借耔粒。得旨、是　　

○又奏、昨奉旨令杨重英至京以备询问。查杨重英。并未自木邦出来。嗣据伊家人朱贵。到永昌禀称、正月十九日。杨重英走离木邦。至金塔缅寺地方。遇贼截住。杨重英拔刀冲突。连马跌入沟内。被贼擒去等语。查朱贵。系杨重英家人。且得之目击。自是实情。得旨、览　　

○直隶总督方观承疏报、霸州、固安、永清、东安、涿州、良乡、宛平、香河、滦州、卢龙、迁安、昌黎、乐亭、文安、大城、任邱、交河、故城、吴桥、东光、天津、青县、静海、沧州、南皮、盐山、庆云、清河、高阳、正定、元氏等。三十一州县。垦种淀泊河滩新淤地。五百四十八顷九十七亩有奇　　

○庚子。上诣畅春园、问皇太后安　　

○谕、据阿里衮等奏、滇省办理军务。一切督率差委各员现在不敷分派。请于邻近之广东、广西、四川、湖南、贵州等、五省。现任道府丞倅牧令、及佐杂等官内。每省酌派赴滇等语、著照所请。派道员观音保、李天培、法明等、三员。知府禄成、博明、赵翼、王洸、苏勒通阿、赓音等、六员。即由本任就近赴滇。并著各该督抚。于所属同知、通判、知州、知县内、每省选派四五员。佐杂内、每省选派五六员。前往云南听候差遣。所有各该员本任。均著酌量委员署理。不必开缺　　

○谕军机大臣等、据阿里衮等奏、滇省办理军务、所有道府以下人员不敷调委。请于邻近各省内。选派前往、现已降旨于各该省道员内。派出观音保、李天培、法明、三员。知府内、派出禄成、博明、赵翼、王洸、苏勒通阿、赓音、六员。令即赴滇委用。但现在各该省、均有应办差务。必需干员经理。其道府内、原系冲要繁剧之任、朕俱未经派往。即派出各员。或本省现有承办紧要事务。一时骤难得人更替者。该督抚亦不妨酌量另择妥员更换。仍一面奏闻。其丞倅州县及佐杂各员该督抚即遵旨详慎简选。一并奏明发往　　

