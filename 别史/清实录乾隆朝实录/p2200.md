<!-- { "loadSidebar": true } -->
○又谕、户部议覆、署云南巡抚诺穆亲奏、行盐各属。堕运堕销及盗卖无著盐觔。请分别交该督抚查办追赔一摺。已依议行矣。运销盐觔。例应年清年款。何以滇省积年堕运堕销。欠课至五万七千八百余两之多。今既查有缺少数目不可不彻底清厘。以除积弊。著交与彰宝、李湖、将各州县堕销堕运缘由。逐一确查。究明实系在官若干。在民若干。分晰严惩追究。毋得颟顸了事。仍将如何查办之处。即行专摺覆奏。至此项堕缺盐课。固系承办各员经理不善。亦由督抚等。平日不实力整饬所致。盐务为地方要事。一有堕积。不特课项久悬。且必致闾阎有食淡之虞。于民食甚有关系。该督抚等、何竟全不以事为事。任听各员藉口军需。驯致堕误。所谓核实办公之道安在。诺穆亲日坐省城。所司何事。乃惟一味因循。不早为厘剔。直至将离滇省。始以一奏塞责。殊属非是。至彰宝虽驻永昌。于此等公事。自应留心察核。乃视盐务为巡抚专责。不复究心。亦难辞咎。所有此案应追银两。除按历任各员名下勒限严追归款外。如完不足数。即著于彰宝名下。分赔四分。诺穆亲名下。分赔六分。以清款项。将此传谕彰宝、李湖、知之　　

○户部议覆、护广西巡抚布政使淑宝疏称、先据商人瞿鈊涛、呈开融县马巩地方螺塘等山煤矿。采运四顶山白铅矿砂就煤煎炼一案。经调任巡抚陈辉祖咨部覆准、试采煎炼有效。即将一切事宜。具题查核。兹自乾隆三十五年四月建炉起。至三十六年六月止。每矿砂百斤。约炼出铅十九斤、及二十一二斤不等。共炼出白铅五十八万二千一百零。每百斤照例抽正课二十斤。撒散三斤。共抽正课铅十一万六千一百零。撒散铅一万七千四百零等语。查与该省铅厂抽课定例相符。应如所题。准其将四顶山白铅矿砂。运赴螺塘等山。就煤煎炼。经管官如有侵漏情弊。指名题参。仍将所收铅觔造册报部查核。至所称正课白铅。解局供铸。定价每百斤二两三钱。拨归矿厂奏销。撒散铅觔。时价每百斤折纹银二两六钱六分。按季给商变卖。亦应如所题办理。其商余铅觔。请照冷峝厂例。暂为收买一半之处。查冷峝厂、系隔属运砂。运费繁重。是以准其分半官买。以纾商力。今该厂情形迥别。未便援照。应令照例全数官为收买。以供鼓铸。又疏称、解运课买白铅。所需水陆脚费。请照卢架厂、五十里为一站。每铅一百斤。旱程给银一钱六分六厘。水程给银一分零七毫之例。在于鼓铸工本银内、动给报销。应如所请照该省卢架厂运铅例办理。仍将自厂运局用过脚费银两。造入鼓铸奏销册内报部查核。又疏称、马巩厂、烧炉二十三架。煤垄十二处。工丁买卖人等渐众。请设书记巡拦、巡役、共十二名。照卢架例。共月给工食银十五两四钱。应如所题。准其照数设立。其应支工食等银。在抽收撒散铅觔变价银内支给。又疏称、该厂尚未大旺。应令融县知县。就近兼管。以省麋费。如将来厂旺。增员弹压。仍严饬该县、督令该商上紧采办。亦应如所请办理。仍令严饬该县。实力稽查。督令商丁采办。照例抽收。毋使透漏。从之　　

○以镶黄旗满洲副都统集福、为镶黄旗蒙古都统　　

○赈恤甘肃河州、沙泥州判、岷州、宁远、漳县、洮州厅、平凉、静宁、华亭、盐茶厅、山丹、东乐县丞、古浪、平番、宁夏、宁朔、中卫、平罗、秦州、秦安、高台等、二十一厅、州、县、乾隆三十六年夏秋水灾贫民　　

○旌表守正被戕之陕西城固县民余明娃聘妻王氏　　

○戊辰。上诣畅春园、问皇太后安　　

○还宫　　

○谕、户部奏驳周元理题、乾隆三十六年、霸州等六十七州县厅。去秋被灾。应蠲额徵民地粮银。除扣上年被灾补蠲分数外。其灾重各属余剩粮银。不敷核扣本年应蠲之数。请补入下年补蠲。与例不符等语。自属照例办理。第念畿辅濒河州县。连年被水歉收。虽经赈恤频施。俾无失所。其被灾较重各属。应免银粮内不敷扣蠲之数。若照成例不准递年补蠲。民力仍不免拮据。著再加恩、将霸州等六十七州县厅。上年因灾蠲免钱粮核扣不敷补蠲之数。准其归入本年应徵项下补蠲。此朕轸念畿氓格外施恩之意。该督其转饬所属。悉心经理。务使闾阎均沾实惠。该部即遵谕行　　

○是日起。上以常雩祀天于圜丘。斋戒三日　　

○己巳。谕、前以调赴川省之满洲兵二百名。黔兵五千名陕甘兵六千名。远道跋涉。曾经加赏一月钱粮。今据李煦奏、续调之贵州兵三千名。业自毕节起程赴川。并据文绶等奏报。续调之陕甘兵三千名。亦经陆续起程。各该兵丁等起行迅速。甚属勇往可嘉。著一体加恩、于伊等到军营日。各赏给一月钱粮。即在川省军需项下支发　　

○军机大臣等覆奏、查明州县捕蝗不力案内革职人员。有因特恩起用、有经督抚保奏、俱经录用在案。此次赏给降等职衔、内有愿捐原官者。臣等亦于带领引见时。将案由叙入。恭候钦定。至特旨革职人员。例不在查办之内。此次具呈捐复。现有奉旨革职拏问之员。应请旨遵行。得旨此等捕蝗不力人员。原因其玩视民瘼。是以定例綦严。概行革职拏问。但所犯情节。亦有不同。如境内蝗蝻生发。匿不呈报。及不力为扑捕。以致蔓延邻境。多害田禾。其情罪较重。若州县遇有蝗蝻。或适当奉差公出。未得即办。或立时禀报上司。随即亲身扑捕。虽一时未能净尽。而所伤禾稼无多。或自他处飞来。未即截捕者。其情自有可原。著交军机大臣、将摺内所有各员查明原案。分别核办具奏。再降谕旨　　

○庚午上诣南郊斋宫斋宿　　

○辛未。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○壬申。谕军机大臣等、桂林奏、续又攻得格乌、巴桑、那隆三处。现在觅间进攻僧格宗。所办甚好。此时兵气益扬。惟盼擒渠扫冗。速得捷音。至另摺奏报。革布什咱之地。全行收复。办理颇为迅速。惜所筹未能妥合。前遣陈定国、往绰斯甲布。调令发兵。占据甲尔垄坝。该酋业已发兵。今既尽得革布什咱之地。正当乘胜进剿金川。攻其无备。乃宋元俊饬令绰斯甲布番兵。暂驻界上。听候调遣。失此极好机会。甚为可惜。盖宋元俊见革布什咱全行收复。其意已足。遂不复计及金川。尚不免狃于绿营习气。使宋元俊即乘官兵新胜之锐。径捣金川。据彼噶拉依诸险。其功绩为何如朕赏功之典。又当何如。惜乎所办仅止于此。此次全行收复革布什咱。本应予以优叙。因此一失。功过只可相抵矣。又摺内称、该地当人心初定。自应于要隘之处。驻守官兵。以资防范等语。桂林所见亦误。革布什咱之地。久为金川侵占。今经官兵收复。节次歼其防守番众甚多。又杀其头人三名。索诺木岂有不知。况闻索诺木已将帮助小金川之贼兵彻回。必系知官兵复其侵地。惧而自防。尤当乘其未备之时。出其不意。先发制人。今宋元俊办理既错。桂林即应就近申饬。不当听其坐守观望。桂林在军营。节次所办事务。悉能妥合。惟此一节。则不免于失算。至索诺木从前敢于占据革布什咱。已与僧格桑、占据沃克什之罪无异。且又潜发贼兵。帮助小金川。更属党恶不法。即使僧格桑就擒。金川之事亦难歇手。与其待彼匿凶拒命。再为擒剿。何如及此时豫办之为省力乎。朕非必欲穷兵黩武。但就现在情事而论。大兵既彻之后。岂能保索诺木之日久不出滋事。是此贼不除。终为番地之患不可不筹一劳永逸之策。以靖边圉。今既有可乘之势。昨又传谕文绶、备调兵三千名。兵力不为不厚。岂可稍事因循。仍贻后患耶。温福、桂林、惟当竭力相机妥办。勿止图擒获僧格桑、便思完事　　

○又谕曰、温福等奏、进攻美美卡。虽贼人恃其地险碉坚。亦当用计攻取。于事庶为有益。朕向虑此路兵少今兵一万二千有余。亦属不少。温福等、但能一心前进。自易奏功。再据投出沃克什番人供称、桂林已夺取墨垄沟。又将革布什咱收复。是僧格桑处得信甚为迅速。索诺木亦必彼此相通。我兵正宜乘其未备。速将僧格桑擒获。即进兵缚取索诺木、始为有益。否则僧格桑逃入金川。索诺木豫为准备。嗣后不无费手。即如从前追捕阿睦尔撒纳时。我兵已逼近贼营。而阿睦尔撒纳、即于遣人禀话之际。乘间远扬。此等逆酋。惟在乘机速办。而数千里以外。朕虽降旨训示。仓猝之间。原无定象。朕旨即到。其中亦未免稍有不合之处。但当熟察情形。相机筹画。以伫成功　　

○又谕曰、温福奏、进剿金川各路情形。著于应进兵时酌量妥办。至前谕以僧格桑逃往金川。索诺木若不擒献。即一面向索。一面进攻。今观两酋党恶情形。极为深固。索诺木、断不肯将僧格桑献出。若攻破美诺。逆酋逃入金川。即统兵尾随追捕。不必复向索取。徒致辗转稽延。兵贵神速。惟在温福等、随时相机办理。朕不能于六七千里外。一一代为筹画也　　

○又谕、前以桂林一路。无带兵得力之人。因令明亮同侍卫章京等、往彼相助。但桂林于清文向未谙习是以节次传谕之旨。皆用汉字缮发。今明亮用清字奏摺。桂林未能明晓。转非和衷集益之道。嗣后明亮遇应奏事。即同桂林具奏。列衔在桂林之下。汪腾龙之前。不必另用清字。桂林此次筹画军务。悉合机宜。明亮在彼。止须协同办理。不必自出主见。致滋歧误。至于马上驰骋。身先士卒。原非桂林所长。自系明亮之责。惟当督同侍卫等、实力奋励。克期奏绩　　

