<!-- { "loadSidebar": true } -->
○谕、朕览实录、载英亲王阿济格。秉心不纯。往追流贼。谎报已死。又擅至沿边索马。且向巡抚嘱托公事。过迹昭著。虽前此亦有微功。究不足以抵其罪。黜爵实由自取。至其子孙。前俱降为庶人。削其宗籍。皇祖御极之初。曾加恩将伊次子傅勒赫、复还宗支。追封公爵递袭。其余诸子。仍行除籍。嗣于康熙五十二年。复蒙恩将伊第三子伯尔逊、第八子佟塞、第十子鄂拜、第十一子班进泰、各支。赐给红带子。附入玉牒。今思傅勒赫一支。既已作为宗室袭爵。其有后之伯尔逊等各支。及无后之和度等。同系英亲王之子孙。似毋庸复为区别。因推广皇祖恩意。著交宗人府一体查明。复还黄带子。列入宗谱　　

○又谕、热河地方。朕每岁木兰秋狝。先期驻跸。数十年来。户口日增。民生富庶。且农耕蕃殖。市肆殷阗。其秀民蒸蒸向化。弦诵相闻。现已兴建学宫。议定庠额。并命设立考棚。将来人文日盛。俨然成一大都会。而称名尚仍热河之旧。殊于体制未协。因思热河从前曾称为承德州。嗣后应改为承德府。即以热河同知改设。其余六厅。如八沟较大。应改为知州。喀喇河屯等厅。酌量改县。均隶新设之承德府管理。并隶热河道考核。著交总督周元理、将应行酌改事宜悉心筹画妥议具奏　　

○丙子。上诣奉先殿、寿皇殿行礼　　

○谕军机大臣曰、周元理汇奏盗窃己未获各案一摺。已于摺内批示。各省汇奏事件。其应于年内、及正月具奏者。前经军机大臣、分别酌定限期。行知各省。该督抚等具摺时。自应将于何时陈奏之处叙明。庶可一目了然。今周元理所奏盗窃各案。系正月内应行具奏之件。而摺内转叙列年底开单汇奏字样。殊欠明晰。著传谕周元理、嗣后汇奏各款。或应于年内具奏。或应于正月具奏之处。俱于摺内声明。毋致牵混　　

○又谕、前因缅匪业经送出苏尔相。其事已完且有纳贡还人之说。现更无可筹办。惟当严查关隘。勿使奸民等出入偷漏等因。已屡谕李侍尧遵照妥办。昨李侍尧奏、缅夷自懵驳死后。内讧外衅。日无休息等语。缅酋赘角牙、新袭父职。其亲属邻疆。彼此构争。或所不免。即果有其事。亦止可置之不问。盖乘人之乱。理本不顺。且缅甸气候水土。并皆恶劣。实非可用武之地。朕筹之已熟。断不宜以我有用之将士。轻为尝试。是以决计不复于缅甸加兵。即使蛮触自斗。竟至内溃外侵。有隙可抵。而其天时地利。并无改易。岂可因此轻举妄勋耶。且缅匪梗化多年。近既知送还苏尔相。尚稍有悔罪之心。亦可藉以完从前之局。若此时并将杨重英送出。遣使纳款进贡。固属甚善。自应即行奏闻。加恩准其开关通市。设仍冥顽不悟。并不献出杨重英。亦于事无关轻重。止须付之不理。贼匪自无从揣测。惟缅境既有内乱之事。或其头人等、有脱出来投者。不妨概行收留。一面具奏请旨。彼既未献杨重英等。更不得怨我之纳彼逋逃。况并育兼容。矜抚穷困。乃天朝一视同仁之道。理所宜办。李侍尧当随时酌量妥为之。至于严查关隘一节。实为驭边最要之事。李侍尧惟当董饬所属。实力诘查。勿使内地奸民。及沿边犬□罢夷等一人出入。致探洩事机。偷漏货物。庶令缅匪稍知窘畏。此事专责之李侍尧。务须善体朕意。始终如一。不可任属员日久玩懈。有名无实。谅李侍尧必不掉以轻心。致负委任也。将此由六百里传谕知之。仍将缅匪近日情形、所谓内讧外衅者何事。有无信息。即行覆奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十八


大清高宗法天隆运至诚先觉体元立极敷文奋武孝慈神圣纯皇帝实录卷之一千四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。正月。丁丑。谕、前据户部议驳、富勒浑等题销陕甘余丁支给本色米石。及滇、黔、湖广、三省绿营余丁。仍照长夫之例。支给米石。又自灌县雇骡。运送楸底米、一万四千五百余石。照商运开销脚价。均与例不符。难以准销二摺。户部所驳。俱为得理。因谕令富勒浑等将实在情形。明白回奏。兹据富勒浑等奏称、当日办理军需。因余丁有实带未带之异。其口粮遂有本色折色之分。有实丁者。支给本色。无实丁者。即支折色。其长夫一项。未经奏定折价以前。西路兵丁。业已照旧支给。当时事势。实难裁彻。乃军营共见共闻之事。至骡运一项。实缘彼时军粮孔急。用骡协济。承办各员。均系实支实发。皆臣等所深知各等语。所言自属实情。并非托词浮冒。所有富勒浑等题销军需余丁长夫、及骡运各案。俱著加恩准其开销。此后富勒浑等、务须实力稽核报销。不得因此次恩旨。任听各员违例冒销。致干咎戾也　　

○谕军机大臣曰、李侍尧奏、把总李有贵、在蛮墩卡盘获进口之奸民番起云。讯供解京等因一摺。所办皆合机宜。已于摺内批示矣。番起云、既系腾越州民人。乃敢潜赴缅地。转为贼匪进口探听内地信息。其情罪甚为可恶。俟解到时。严讯办理。看来奸匪进关探信。习以为常。前此虽有稽查关隘之名。而彰宝、图思德、各任内。皆未能实力整饬。各员弁因遂视为具文。漫无稽诘。致奸民无所忌惮。得以肆意出入。今该犯番起云、甫经进口。即被盘获。可见李侍尧认真董率之效。果能常如此留心。自不致有偷越漏洩之事。至所称缅匪现与暹罗打仗。木邦等处兵少。畏惧内地进剿。自属实情。因令沿边一带各镇协。于驻劄处所。每日施演枪炮。扬播军威。并令腾越州采买粮石。豫备军储。俾该匪闻风堤防悚息。亦可迫其恐惧输诚之意等语。所见亦是。兵法原贵虚虚实实。今虚张声势。实则静镇如常。使贼匪无从揣测。未为不可。但缅匪业已送出苏尔相。其事已完。所云纳降进贡之说。原可置之不问。俟其遣人到关。再行随机酌量办理。现在缅境、虽有与暹罗交兵之事。恐内地乘隙进攻。在匪众自不得不为此虑。但天朝抚驭外夷。全以威信为主。昨岁该匪送还苏尔相。其纳贡之请。亦曾檄饬允许。今若闻其有隙可抵。无故加兵。实属无名。朕必不为也。且缅地气候水土恶劣。我兵从前到彼。多因病伤损。实不值以有用之将士。轻掷疠乡。况军士如或临阵退缩。不难立寘重典。以申纪律。若疾病死亡。即本人亦非所愿。朕又安能以法绳之。是缅地之不宜用兵。朕计之甚熟。屡降谕旨极明。今虽闻缅地有内讧外衅之语。而该处天时地利。自当如故。断不可轻举妄动。昨亦谕知李侍尧矣。惟当严查关隘。时刻经心。勿以地广而或疎。勿以日久而或懈。所责成于李侍尧者如此。该督务宜善体朕意。时时董率所属。严查勤诘。一切妥协为之。至此次盘获番起云之把总李有贵。甚属出力。著交该督、即以千总用。俾沿边各员弁闻之。共知勉励。将此由六百里传谕知之。仍将询问线瓮团供词。及缅匪近日有无信息之处。即行覆奏　　

○宗人府、军机大臣等、议奏睿亲王等爵号事宜。一、睿亲王多尔衮、本无子嗣。从前曾将豫亲王之子多尔博、承继为嗣。后因定议罪案。业令归宗。今睿亲王既复宗支。应仍令多尔博一支继嗣。所复睿亲王爵。即令多尔博之四世孙淳頴承袭。世袭罔替。至淳頴承袭之公爵。毋庸另袭。其亲王应设佐领、及护甲等项。并交该衙门照例议办。其应补入玉牒之处。即查明补入。并交国史馆、将所著功绩。于原传添叙。其园寝。交该衙门、照亲王例勘估改葺。春秋致祭。一、豫亲王多铎、应遵旨追复亲王。还号为豫。一体配享太庙。其豫亲王爵。即令现袭信郡王之修龄承袭。亦世袭罔替。其应添改护卫等项。交该衙门、照亲王例办理。一、礼亲王等原封爵号。应永绍嘉名。勿令改易。所有现袭之康亲王。应复号为礼亲王。简亲王、复号为郑亲王。显亲王、复号为肃亲王。平郡王、复号为克勤郡王。至改复旧号之亲王、郡王。止就现在袭爵者为始。永远遵循。其从前原袭已故之康亲王等封号。俱无庸追改。一、通达、武功、慧哲、宣献、四郡王。应请交国史馆、查明事实。各补列传。一、睿亲王追复原封。并令世袭。信郡王改复豫亲王。均应照例另给册宝。至康亲王改复礼亲王。简亲王改复郑亲王。显亲王改复肃亲王。平郡王改复克勤郡王。其原给宝文、印文。应交礼部改镌。其册内。止须将奉旨年月、及改复封号增镌。毋庸另制。一、礼亲王、睿亲王、郑亲王、豫亲王、肃亲王、克勤郡王、现俱配享太庙。所有东庑叙次。礼亲王、应在宣献郡王之下。睿亲王等五王。以次叙列。从之　　

○戊寅。谕军机大臣等、据通政司奏、本月十三日。接收贵州巡抚图思德题本一箱。咨明于十二月十五日拜发。及查验本箱。系用河南巡抚封条。标明正月初六日期。开箱检查。内仍系贵州原箱。所贮本章包封等项。俱各损坏。再将传牌查看。系南阳县递至李岗桥地方。马惊跌坏。另换套箱。至裕州、叶县、襄城县、许州、尉氏县等处驿站。并无填注传牌等语。本章关系紧要。不容沿途私拆阅看。因著军机大臣、将原箱检阅。则随本夹板黄绳。俱已割断。副本包封。全行拆开。正本封套。亦拆动一半。即云马惊失跌。止应擦损外层包裹。不应绳断封开。明系途中有偷拆情弊。复令细检图思德原题四件。系汇报常平、社仓、京铅工价等三件。其一、系题升同知王雨溥、知县蔡五锡。查系直隶、浙江、两省人。均非河南籍贯。既无与该省关涉之事。又无参劾官员之本。何以途中欲行拆看。其故殊不可解。而割绳拆封。断非跌磕所致又难言无弊。未便颟顸了事。著传谕荣柱。即速逐站挨查。严讯确情。据实覆奏。并将裕州等州、县、相隔七日。因何未注传牌。及另加套箱之站。因何不出结申报。该抚加贴封条。因何不咨报通政司之处。一并查明具奏。将此由五百里传谕知之。仍著荣柱即速确查。毋致草率干咎。所有通政司原摺。著钞寄阅看。其拆动之夹板包封。一并发交查对审讯　　

