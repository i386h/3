<!-- { "loadSidebar": true } -->
○谕、安徽从前被灾地方所贷耔种牛草等项银米。节经该督抚题明分年缓带。今秋既获丰登自应按限催徵。但朕念该处连岁歉收。带徵之项。递年积累为数孔多。若应徵银米。并集一时。小民既须措办本年正供。又应交还带徵欠项恐力有拮据。著加恩、将凤阳府属之宿州、凤阳、临淮、怀远、虹县、凤台、灵璧、颍州府属之阜阳、颍上、霍邱、亳州、蒙城、太和、泗州并所属之盱贻、及宿州、泗州、凤中、长淮、四卫、未完乾隆十年以前所借之耔种口粮银米等项、共十九万八千余。宽至乾隆己巳年麦熟后起限。仍照原限、分作三年带徵。又凤阳府属之宿州、凤阳临淮怀远虹县、凤台灵璧颍州府属之霍邱亳州蒙城太和。泗州属之盱眙泗州、长淮二卫未完乾隆十一年所借之耔种口粮银米、共三万七千余。照原降谕旨、递缓一年徵还。再、凤阳府属之宿州、怀远、虹县、灵璧、定远、滁州属之来安、并宿州卫、未完乾隆十二年所借之耔种口粮、及定远一县未完乾隆四年借项、共一万八千余。宽至己巳年麦熟后起限。分作二年带徵。如此、则民力既得宽纾。灾区元气渐复。该部即遵谕速行。　　

○四川按察使宋厚奏。查从前各州县运米。皆至桃关交卸。桃关外设台站。递运卡撒。谓之正运。后因站夫逃亡。经军营大臣筹酌。招商包运。无如美诺至卡撒。虽五站余。而山径难行。商人运至美诺而止。复令各州县、照商运例、给价挽供。而州县及商人。俱未有督催奖励之法。是以卡撒粮日见乏。臣设法劝谕各商。令直运卡撒。并饬各州县。优恤运夫。选差查押。始皆踊跃。近已积一月之粮。一切章程。稍为酌改。其附近军营及粮运要区。各拨银解贮。至各州县、悉系动拨仓谷、摊给里民、碾米起运。而里民以领谷无几。或先自办米起运。后赴仓领谷。亦有竟不赴领者。臣思此谷久贮在仓。必滋弊窦。令各州县将未给谷、竟给折价。兹十月十二日。新任高越到任。已将办理情形详细告知。得旨。是。知道了。　　

○丙子。上诣皇太后宫问安。　　

○谕。向来各处本章。有题本奏本之别。地方公事。则用题本。一己之事。则用奏本。题本用印。奏本不用印。其式沿自前明。盖因其时纲纪废弛。内阁、通政司、借公私之名。以便上下其手。究之同一入告。何必分别名色。著将向用奏本之处。概用题本。以示行简之意。将此载入会典。该部通行传谕知之。　　

○又谕。带领船厂兵丁之协领等。既皆赏给花翎。其盛京、黑龙江、之城守尉、总管、协领等。领兵到京时。亦著照例赏给。　　

○丁丑。谕军机大臣等。据傅尔丹等奏称、前赴党坝、与岳钟琪会商由卡撒、党坝、两路夹攻一摺。虽系遵旨会议。现在经略大学士傅恒已抵军营。一切机宜调度。自有成算。摺内所有事宜。毋庸另行筹办。著抄寄经略大学士。听其酌量。至所称制造帐房二千顶。自系军营必需之物。经略大学士、就便檄行该布政司调取。分派各营应用。又、傅尔丹等具奏、罗于朝、与革松结、商通俄木丁、诱致班滚一事。罗于朝、革松结、果能将班滚擒获。则不惟可赎前愆。且应行优叙。但罗于朝系内地营弁。保无豫知将伊拏解来京之信。借此迁延。未必实能办理。可传谕经略大学士。当为留心。　　

○又谕。舒辂奏称、＜山更＞汉卡兵被杀。原因安南追逐匪徒、黑夜未能区别所致。而该国王向称恭顺。今又遵照押犯候审。惟以过误、再三恳求赦宥。请俯允所请。略加宽典等语。外夷戕害中国卡兵。罪无可赦。封疆大臣。自应执法定拟。朕或念该国王恭顺有素。量为末减。以昭柔远之仁。则系格外加恩。可传谕舒辂。令其按律具题。听候谕旨。　　

○经略大学士傅恒覆奏。接奉谕旨。以陕甘兵不甚得力。令臣过陕时酌量停止。并楚兵亦一并酌量。臣前在西安。已奏明停调督抚标兵一千名。兹据陈宏谋言。虽云兵丁料理起身、已一万四千名。但尚未为确据。今行文令查明实在起身兵数。或尚未起身者。即行停调。如果全起程。则将湖北之四千名停调。查此次调兵三万五千。今停调湖北兵。连前所停陕省标兵。共减五千。已为敷用。得旨。览。诸事精详。实堪嘉悦。然而甚劳精神矣。　　

○护川陕总督傅尔丹、署四川巡抚班第、四川提督岳钟琪、会议覆奏。臣傅尔丹、臣班第、于十月二十三日、自美诺起程。同臣岳钟琪赴党坝。即至康八达、革什戎冈、陡物党噶、及新克跟杂等处、履勘。地远山重。若节节攻坚。不惟旷日持久。且恐士卒多伤。兵法奇正兼行。虚实互用。是以臣岳钟琪、有欲以万众水陆并进、直捣腹心之请也。臣傅尔丹等、勘得康八达坡下。河身平阔。遍询土番。佥称从此径达勒乌围。不过四五十里。又可为甲索、党坝、两路策应。但贼番能否阻截。尚须筹画。因查甲索、与勒乌围止隔一河。若党坝、甲索、两路联络。河道方能无阻。张广泗未审情形。止留兵千余防守。以致党坝势孤。今臣岳钟琪议以兵一万、由甲索进夺马牙冈、乃当、两沟。直抵河边。会党坝兵前进。由水路突攻勒乌围。贼必惊扰。还兵自救。而我陆路兵掩杀。可冀全胜。逆酋除甲索一途。亦无后路可逸。臣等意见相同。似应如数给兵。以当一面。至卡撒一路。臣岳钟琪拟留兵八千堵御。俟夺踞勒乌围后。会击刮耳崖。意为节兵省饷起见。臣傅尔丹等以为、勒乌围、刮耳崖、两处贼巢。本为唇齿。我兵须犄角。勒乌围距刮耳崖、八九十里。中多碉寨。道路亦险。从勒乌围攻至刮耳崖。与从刮耳崖攻至勒乌围。亦属相等。不如两路夹攻。可期速捷。然阿利山、巴朗、各寨。并腊岭、石城、喇底、等处。贼皆死守。向以兵单。纷纷抽拨。贼先豫备。今已添兵三万。应分遣并进。将腊岭、喇底、二道三道左右山梁各碉、并力攻取。再派奇兵。直取奎角、干登、及木冈等处。从上直压刮耳崖。贼本无多粮。火药渐罄。自无不破。若马奈一路。止可虚张声势。并防戎布寨之章谷一带。正地、本革布什咱旧境。自能保守。再留兵一千弹压。尽可无虞。臣等通筹全局。似有成竹可恃。至臣岳钟琪所制火器喷筒。已有成效。应就近多办。并于成都现制棉牌试用。又、臣岳钟琪已试造大船。制度坚稳。现陆续制用。惟帐房、因日久雨多。尽皆破烂。请敕布政使、制帐房二千顶分派。得旨。另有旨谕。　　

○又覆奏。罗于朝、先经张广泗差往、会同汪结、革松结等、密诱班滚离巢。兹罗于朝遣千总刘洝禀称、班滚之弟俄木丁。愿同革松结谋班滚。又有德尔格土司彭作丹巴。亦愿同办。于九月二十五日。俄木丁报称、班滚家属。已往德尔格所管之常坦地方居住。班滚随后前来。俄木丁派土番六十人、送班滚至常坦。因革松结偶患伤寒。俟病稍痊。亦往常坦与班滚同居。彭作丹巴自有料理。故罗于朝留德尔格境内候信等语。臣等密谕罗于朝。如能生致班滚。即由里塘一路派兵护送。倘已杀死。亦同革松结将首级送验。仍将逆酋妻子解赴成都。若不能擒获。即带领革松结速赴军营。臣等现商。俟罗于朝若不能擒献班滚。即遵旨密行拏解。断不致泄漏疎纵。得旨。另有旨谕。　　

○又奏。固原提督段起贤。年老伤病。应令回籍调理。及副将高雄等三人。皆精力衰颓。应勒令休致。报闻。　　

○又奏。军前有功把总马汉臣等九人。请逾格补用。下部议准行。　　

○又奏。请颁发药丸。并于成都等处募良医数人。疗治患病士卒。得旨允行。　　

○又覆奏。细察地势军情。卡撒地方辽阔。分设营卡二百八十余处。官兵仅堪驻守。士气积馁。进辄遭伤。党坝兵气较盛。而山广径歧。在在皆须布置。甲索原系绰斯甲巢穴。仅副将王世泰、带兵千余防守。该处存粮六千余石。恐启贼觊觎。美诺系小金川官寨。为我粮饷总汇。今止留兵一百名。不足弹压。现今各路、并无可调之兵。因会商于川、陕、二省。调取补额兵二千名。分防甲索、美诺。臣岳钟琪又传谕杂谷土司。令将伊驻守卡寨之番兵。选调二千。协同招募之新兵。竭力进取。得旨。汝等实出无奈。尚非讷亲、张广泗、误事者比。今经略大学士已抵军营。汝等和衷共襄。速图成功。以慰朕念。　　

○四川提督岳钟琪覆奏。党坝招募新兵。于九月内攻克跟杂一带。地方辽阔。系党坝至勒乌围大路。兼近泸河。距恶尔溪不远。防守不可不严。是以拨汉土兵一千名驻守。以致官兵不敷调遣。臣访得杂谷土司。尚有精健土兵。自护本境。臣传齐土司苍旺等。宣谕恩威。令调遣土兵二千名赴营效力。苍旺等感激圣恩。即豫备调齐。俟一到军营。臣即选拨新旧官兵。督率前进。报闻。　　

