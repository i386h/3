<!-- { "loadSidebar": true } -->
○又谕、现在福建福宁府属。有西洋人倡行天主教。招致男女。礼拜诵经。又以番民诱骗愚氓。设立会长。创建教堂。种种不法。挟其左道。煽惑人心。甚为风俗之害。天主教、久经严禁。福建如此。或有潜散各省。亦未可知。可传谕各省督抚等、密饬该地方官。严加访缉。如有以天主教引诱男妇。聚众诵经者。立即查拏。分别首从。按法惩治。其西洋人、俱递解广东。勒限搭船回国。毋得容留滋事。倘地方官、有不实心查拏。容留不报者。该督抚即行参处。　　

○户部议覆、黑龙江将军富森疏称、呼兰左近温得亨山。地土宽广。水草佳美。可设官庄。请于奉天将军查送愿种地开户人内、能种地之壮丁。每十名设官庄一座。仍归旧官庄领催管辖。应如所请。从之。　　

○安西提督李绳武奏、哈密三堡之西南、西喇诺尔地方。西通准夷鲁克察克、辟展之来路。自彻卡后。准夷多有从此潜过被获者。防范不可不周。请照旧设卡。又乌拉台卡座之北五十里。有毕柳大坂一处。系走盐池通哈喇溪洛等处之路。而乌拉台卡座。瞭望未能及远。亦请添设卡座。得旨、军机大臣议奏。寻议、应如所奏。西喇诺尔地方。准设一卡。派兵二名。间以缠头三名。每年八月起、至次年四月止。坐守瞭望。毕柳大坂地方。亦准设一卡。派兵二名。间以缠头二名。从之。　　

○调福建海坛镇总兵官哈攀龙、为漳州镇总兵官。　　

○辛卯。谕、据江苏布政使安宁奏称、自免米豆税银以来。弊窦丛生。不可枚举。即如豆饼应税。今则载豆过关作饼矣。香油有税。今则载芝麻过关矣。此据大关而言。至其余口岸。藉称免税。不服查验。往往恃众抢关。只得任其所往。莫可如何。且商贾维利是图。受免税之恩。不肯减数以售之民。胥役乘奸作弊。以饱无厌之槖。米数日多。国课日少。而米价之贵。较甚于前。应请仍照旧徵收等语。朕思加惠商民。恩施格外。于乾隆七年四月内、特降谕旨。将各关向来例应徵收之米豆税课。悉行蠲除。原因小民朝饔夕飧。惟谷是赖。免其输税。则百谷流通。粮价必减。民食可得充裕。恤商正所以惠民也。乃自免税以后。各关所报过关之米。果日见较多于前。而价值并未平减。且反增加。朕细加咨访。皆因商人惟利是图。不知朕恩。并不肯因免税之故。稍减价售卖与民。且过关之时。隐匿夹带。种种偷漏。胥吏又乘势为奸。刁蹬勒索。以致米价转昂。百姓并未受益。安宁所奏。确系实情。此亦臣民所共知。即朕亦不能谓彼言非是也。是减税之举。惠未及民。徒使奸商胥吏。饱其欲壑耳。崇本抑末。乃古帝王治天下之常经。商贾贪利病民。亦国法之所当惩者。但朕念众商、乃无知愚人。当先加以化导。冀其醒悟。不忍于未经晓谕之先。降旨遽循旧例。著各该督抚、仰体朕心。恺切训谕。俾各商感发天良。悉除私弊。督抚等仍设法查察。妥协办理。庶几足食便民。闾阎均受其福矣。嗣后如果年岁歉收。而米价昂贵。尚属情理中事。若遇丰收之年。米粮贩运者多。其价仍未平减。则明系奸商教而不改。怙过不悛。此减赋之恩。专为商人之所垄断。不能使草野均沾。是朕以国家之制赋。为无益之蠲除。转不如照例徵收。使帑项有余。得以大沛恩膏。民受实惠。为挹彼注兹之用也。但轻徭薄赋。朕之本怀。凡受赐者。果能改其嗜利欺公之恶习。勉为良善。自可永承惠泽。朕实有厚望焉。　　

○军机大臣议奏、定边副将军额驸策凌。将自准噶尔投来之俄罗斯人伊番解京。查雍正十二年。俄罗斯妇人伊纳博克来投。因向与俄罗斯定议。不相容留逃人。仍命送还。今应照此例。令理藩院行文俄罗斯。并派员将伊番解送至恰克图地方。交俄罗斯守边头目。从之。　　

○癸巳。上诣畅春园、问皇太后安。　　

○谕军机大臣等、据那苏图奏称、通仓运宣粟米。因道路泥泞。车马重载。坑堑难行。暂请停运等语。从前原因宣化被灾之后。恐米粮不能接济。是以酌筹拨运。以备仓储。今自闰三月以来。该处连得雨泽。田禾茂盛。可望丰收。将来米粮、自不至于缺少。可传谕询问那苏图。此项运到之米。若已敷用。则通仓之米、即可停其转运。或尚须拨济。令其酌看道路、及本地情形。相时办理。其已经运到若干。尚须转运与否。一并奏闻。寻奏、宣属自闰三月以来。雨水调匀。田禾茂盛。口北一带。均可有秋。臣前因时届农忙。复以夏雨过多。拟俟高秋路坦。再行运米。与顺天府府尹蒋炳札商。意见相同。暂令缓运。复谕宣化府知府。就近酌看秋收情形。米粮是否充余。近地可否购买。口外买运。较通仓运脚、节省若干。从长核计。俟秋成后。详酌定议。奏请办理。或尚须拨运若干。彼时再为起运。又据宛、大、二县。及宣化府。各报到运送过禄米仓米、一千九百四十八石。接收贮仓。得旨、既有此意。何不早奏明耶。　　

○又谕、据苏昌奏称、奉天所属地方。六月初旬。大雨连绵。承德等县。山水骤发。禾稼被淹。夏麦歉收。现在设法赈恤等语。朕上年降旨。将奉天海禁、展限一年。以接济畿辅民食。今直隶雨水均调。秋成可望。而奉天有被水情形。若将海禁俟九月限满之时、方行停止。恐商贩众多。本地米价、必致昂贵。有妨民食。可传谕达勒当阿、苏昌、斟酌本地情形。应否即行停止之处。速行奏闻办理。至于赈恤灾荒。原以惠养本地土著民人。各省定例、以造入烟户花册为凭。流寓之人。不在赈恤之内。不知奉天向来此等之人。一体赈恤与否。著苏昌、查明旧例。速行具奏。待朕降旨。寻达勒当阿、苏昌、会奏。奉属自被水之后。粮价日增。若俟限满始停海禁。恐两月余源源贩运。米价益昂。有妨民食。似应即行停止。臣等酌议行文沿海地方。查商贩米粮已载船者。听其贩运。其囤积存贮者。令即在奉属、照市价粜卖。于商民两有裨益。报闻。　　

○甲午。谕军机大臣等、据鄂弥达、开泰、所奏拏获襄阳居民王荣、崇奉邪教、捏造谣言一摺。朕已批谕。前据张广泗奏报、云南张保太、贵州魏斋婆、四川刘奇等、彼此勾结为奸一案。朕已降旨抄录。寄与鄂弥达、开泰、阅看。留心办理。今览鄂弥达等、搜出邪书。内中所载。与张广泗所奏邪书相同。看来此等匪犯。显系彼此连结。声息相通。蔓延各省。非一乡一邑之邪教、诱人钱财者可比。著鄂弥达等、严加审讯定拟。不可稍有宽纵。并将单内所开姓名。抄录寄去。务将实情究出。若有他省之人。即行关会该督抚、缉拏审理。勿令兔脱。　　

○议政王大臣等议覆、先据云南总督张允随奏称、滇省永顺东南徼外。有蛮名卡瓦。其地茂隆山厂。因内地民人吴尚贤、赴彼开采。矿砂大旺。该酋长愿照内地厂例。抽课作贡。计每岁、应解银一万一千余两。为数过多。可否减半抽收等语。臣等以卡瓦远居徼外。吴尚贤越境开矿。似属违例。并有无内地民人、前往蛮地滋事之处。行令该督查明具奏。兹据复称、滇省山多田少。民鲜恒产。惟地产五金。不但滇民以为生计。即江、广、黔、各省民人。亦多来滇开采。至外夷虽产矿硐。不谙煎炼。多系汉人赴彼开采。食力谋生。安静无事。夷人亦乐享其利。查定例止禁内地民人、潜越开矿。而各土司及徼外诸夷。一切食用货物。或由内地贩往。或自外地贩来。不无彼此相需。是以向来商贾贸易。不在禁例。惟查无违禁之物。即便放行。贸易民人。或遇赀耗。欲归无计。不得不觅矿谋生。今在彼打＜?石曹＞开矿。及走厂贸易者。不下二三万人。其平常出入。莫不带有货物。故厂民与商贾无异。若概行禁止。此二三万人生计攸关。况内外各厂。百余年来。从无不靖。以夷境之有余。补内地之不足。亦属有益。今生蛮卡瓦葫芦酋长蚌筑。虽化外未通职贡。其献纳实出诚悃。请照孟连土司、输纳募乃厂课、减半赏收之例。准其减半报纳。仍将所收、以一半解纳。一半赏给该酋长。应如该督所请办理。至民人往来番地。巡防宜密。或有逃犯奸徒。私人外番厂地滋事。仍令该督、严饬汛口官弁。实力稽查。从之。　　

○以直隶张家口副将何祥书、为陕西延绥镇总兵官。　　

○是月。奉天府府尹苏昌、条陈灾赈事宜。一、奉属州县、所辖辽阔。每遇散赈。赴城领粮。往返维艰。请将应赈粮石。分贮四乡适中之区。脚价、每石每百里、给银五分。一、查办粮务。一切吏胥纸笔饭食。向无公项。请定以大州县四名。中州县三名。小州县二名。日给银一钱。自勘灾日起、至赈竣止。一、委员车马旅费。亦所必需。请将试用知县、现任经历、州判、教职、每员日给银三钱。准带跟役二名。每名给银五分。巡检、典史、每员给银一钱五分。准带跟役一名。均于库贮杂项内动支。得旨、所议尚属可行。而实力稽察。妥协办理。则汝一人之责也。勉之。　　

○直隶总督那苏图覆奏、唐登芳一犯。臣密饬司府等官、设法侦缉在案。查大乘教、系大成教改名。大成教、又系空子教改名。从前天、河、等府被旱时。臣曾遍访得各邪教。如闻香、桥梁、伏魔、抹抹、等名色。严行示禁。臣现在饬令密查。如唐登芳实系保定人。断不令漏网。得旨、又闻此人已死。但根究其有无室家妻子。并传受伊教之人可也。　　

○又覆奏、昌平、通州、各属。六月十二日。地中微震。民间并无惊恐情形。得旨、览奏俱悉。保定究属微觉耶。抑无耶。此等处、汝摺奏中行文总不明悉。以后留心。寻奏、前奏昌平等处。地觉微动。摺内将保定等属。未曾地动之处。遗漏声明。实属疎忽。臣自念受恩深重。学问未遑。惟矢此愚诚。断不敢于君父之前。少存粉饰。得旨、虽未尝学问。心之思虑所及。告之幕宾。彼岂不能行文耶。若一听幕宾主张。失之多矣。　　

○又奏报、直隶通省、雨泽沾足。禾稼将次登场。民情欢忭。并多伦诺尔地方。雨水均调。游牧水草畅茂。蒙古一带边疆。禾黍丰盛。贸易安贴各情形。得旨、所奏光景。京师亦同。较汝处、有过之无不及也。然此际朕尚不敢谓即定丰收之象。维祈天恩。照此清朗旬余。俟万宝告成之后。幸五台时。与卿相见。我君臣之喜。当何如耶。　　

○直隶提督马尔拜奏、巡查直省各营。须三载方能一周。未为严密。请将臣所辖前、昌、蓟、永、河屯、五协营。按春秋两季出巡。改为年半一周。得旨、惟在实力行之。若随例了事之巡察。反不若在镇加意之整顿也。此奏知道了。　　

