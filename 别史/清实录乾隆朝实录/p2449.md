<!-- { "loadSidebar": true } -->
○又谕、前据周元理奏、永定河南头工漫口。定于本月二十六日合龙。如果依期竣事。自当迅速奏闻。乃待至今早。未见奏到。或该处漫口、尚未堵筑齐全。深为廑念。前因二十五日。热河微雨半日。雨势自西南而来。恐口内之雨更大。于合龙稍有稽阻。并恐碍及田禾。曾传旨询问。昨早及今早。此间又频得雨。未知关内雨势若何。著再传谕周元理、将永定河究于何日合龙。并近日雨水庄稼情形。及被水地方成灾分数。一并详悉查明。据实迅速覆奏。将此由五百里谕令知之。寻奏、永定河南头工漫口。因二十五六日、雨大水涨。直至二十九日己刻合龙。不期是日午后复雨。至三十日更大。复冲开原筑口三丈。赶紧接筑。幸值天晴水落。一二日内、即可筑竣。至各属被水地方。成灾轻重不等。现委员分路确勘。其田禾、高阜地亩。及上游未被水淹者。俱极丰茂。得旨、览奏俱悉。　　

○是月。直隶总督周元理奏、现在红旗将到。军报紧要。滹沱河、山水陡发。舟莫能渡。办有皮袋水带等物。令习水者。束皮袋于肩。系水带于两腋下。外添习水者四五人。于波浪中夹护而渡。虽不无稍迟。而涓滴不漏。得旨嘉奖。　　

○又奏、直隶通省州县。丰收者多。所报水灾。不过一隅。亦未及十分之二。批、办理尚易否。又称、本年十月遇闰。距大赈之期尚远。恐被灾重者。觅食为难。已令查赈各员。于清查户口时。遇有贫民。先行登记。于九十两月、酌量摘赈。得旨、览奏俱悉。一切妥为之。　　

○湖广总督署四川总督文绶奏、南路章谷一带。存粮甚裕。应将供运站夫酌减。查南路自雅安、至打箭炉、十七站。每站设夫三百名。今于十七站中。将富庄至打箭炉十一站。每站裁夫一百。雅安、荣经、清溪、三县。每站亦裁夫一百。惟观音铺、黄泥铺、长老坪、三站。山高路远。站夫仍循旧额。合计裁站夫一千四百。得旨嘉奖。　　

○广西巡抚熊学鹏奏、安南窜回内地厂徒一案。缘前次奏开由村隘通商。是以前往者众。现今督臣李侍尧、将由村隘封闭。又将给照之例暂停。防守甚严。报闻。　　

○定西将军阿桂等奏、西路受伤患病各兵。留营调治。转需官兵照料。且糜粮饷。应分别查验、令各回旗籍调理。现已分起启程。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十七


大清高宗法天隆运至诚先觉体元立极敷文奋武孝慈神圣纯皇帝实录卷之九百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。八月。丙子朔。日食。　　

○谕军机大臣等、据留京办事王大臣及顺天府尹等奏七月二十八日酉戌刻。京师仍复下雨。虽不甚大。颇觉绵密。二十九日晚暂停。夜间时雨时止。迄今尚未开霁等语。是京城雨势。较热河稍密。为时亦较久。本日此间天气已觉大晴。不知京城本日晴雨情形若何。庄稼有无妨碍。深为廑念。著传谕留京办事王大臣、即速查明。据实由驿覆奏此旨著由四百里发往。　　

○留京办事王大臣、会同宗人府议覆、御史宗室炳文奏称、定例宗学学生内、挑取十二名、为贴写笔帖式。不开原缺。仍领公费俟补实缺后、再行开缺另补。因此出缺甚难。挑补阻滞。请照八旗官学生例。凡考取笔帖式者。即开缺另补。亦不得仍领公费。再宗室实缺笔帖式二十四员。贴写笔帖式仅十二员似未画一。请再增设贴写笔帖式十二员均应如所奏。惟所称挑取贴写笔帖式后、即不得支领公费一节。于办公不无拮据。应仍照原例。年终每人支银、三十两。再照实缺例。每月支公费一两。从之。　　

○丁丑。祭先师孔子。遣协办大学士、官保行礼。　　

○谕军机大臣等、前因七月初旬以后。雨水稍多。恐于庄稼不无妨碍。又因永定河漫口。恐被水之处不免成灾。屡经传旨询问该督。兹据覆奏、七月间各河泛涨。近淀之霸州等七处。俱有低洼村庄。积水未消。成灾较重。其余宛大等十九州县。又续报之赵州等九州县。又漳河漫入之大名、元城二县。被水等处。现在委员确勘等语。此次被潦各属。计有三十余处。似较上年天津河间二属被灾之处稍多。但上岁系旱灾。到处皆同。此次被水。惟低洼当之。其高阜处仍可无恙以此较彼未知成灾分数、比上年孰轻孰重。赈恤所需孰少孰多。著周元理、将实在情形。即速核明覆奏。其应行抚恤之处。并著董察所属。实心妥协经理。毋致被潦村民。稍有失所。将此谕令知之。　　

○又谕曰、阿桂等奏、攻克隆斯得贼寨。系贼藏贮铅药之所。现获其火药一百余篓。其枪子堆贮屋内、自数寸至二尺余深。此必系贼人前岁在木果木劫取者。今经官兵收得。实为快意。此寨一得。贼人铅药无资。自更难于守拒。官兵攻剿。尤当迅捷。至明亮处、攻夺扎乌古山梁。派委之屯土兵丁。及引路之降番阿布僧格太、霍尔甲、阿咱拉等。甚为出力。自应予以奖励。著明亮、即传旨将阿布僧格太、霍尔甲、阿咱拉、三员。酌赏缎疋。其屯土勇锐兵丁。著各赏一月钱粮。俾伊等益知鼓舞。至于番地路径。土兵固所熟悉。然用为向导则可。若攻坚越险。则索伦、吉林、兵丁。皆所优为。即绿营中、亦有可供驱策者。遇攻打碉寨之事。自应将满汉兵丁、与屯土各兵、一体选派。业已节次传谕。何以明亮此次进攻。仍专选屯土兵四百名、独当一面。并不派令索伦、吉林、及绿营精锐兵丁。合力前往。殊属非是。又明亮摺内、称后队官兵进攻。倘少存畏难之见。则在内屯土兵丁。竟无一人得脱等语。是明亮未尝不知此地之危险。而令降番土兵。前往尝试。倘使若辈窥破。必私相抱怨。谓将军不惜伊等身命。令其前驱冒险。岂肯复安心出力。且同系番人。其为贼死守抗拒者。实堪切齿。必当歼戮无遗。若既已投诚。即与内地之人无异。自当一视同仁。至屯土兵众。均系效力随征。尤不应稍存歧视。将军等若专于满汉兵丁。优加体恤。而于降番土练。视为无足重轻。不稍顾惜。如此即为不公。此事甚有关系。著传谕阿桂等、一体遵办。　　

○戊寅。祭大社大稷。遣怡亲王弘晓恭代行礼。　　

○上奉皇太后幸卷阿胜境。侍早晚膳至壬午皆如之。　　

○赐扈从王公大臣、及蒙古王公台吉等食。至壬午皆如之。　　

○谕军机大臣等、前据嘉谟奏、重运全过台庄一摺。似以运河水小为言。因正当伏秋雨水较盛之时。曾传谕姚立德、将微山等湖多为潴纳以济来年春运。旋据姚立德覆奏、据运河道陆燿禀称、济宁一带。于七月初六、七、八、等日。连得大雨。汶河报长水四尺七寸。泗河长水尺余。府河长水二尺五寸。俟尾帮挽过南阳。畅开西岸十四单闸。俾汶泗入运之水。由各单闸分洩。以达微湖。务使多为潴纳。以济来年重运等语。似姚立德已饬该道陆燿筹办。今据嘉谟奏、韩庄迤上长河水有来源。无虞浅小。而八闸全赖微湖之水下注。本年底水无几。目下雨水调匀。曹、单、金乡、一带。必有坡水下注微湖。若能敷定制一丈一尺之数。筹蓄深畅。来岁重运、得资利赖等语。是嘉谟仍以微湖蓄水为言。著再传谕询问姚立德、将微湖现在存水尺寸若干。是否足敷嘉谟所奏之数。即行查明。据实覆奏。寻奏、湖中原蓄存水。因接济漕运。宣洩日久。止存底水七尺一寸四分。臣复令运河道陆燿、于西岸十四单闸开放外。又添启水口七处。引东岸独山湖水、穿运入微山湖。七月下旬。连值阴雨。汶泗河水增长。曹、单、金乡、鱼台、一带坡水下注。现在连底水、已有八尺一寸七分。若此后水势加增。益形宽裕。得旨、好。　　

○又谕、据嘉谟等奏、七月二十一日。已将全漕帮船。催过济宁。仍由水路分头严催前进等语。向来重运全抵天津。漕臣例赴行在陛见。目下已届八月初旬。计嘉谟到热河时。朕已启銮进哨。著传谕嘉谟、俟漕艘全数抵通后。即由该处督饬回空各帮南下。办理冬间受兑等事。毋庸前赴行在。　　

○又谕、据留京办事王大臣覆奏、京师于八月初二日早、天气凉爽。晴象大定。拟于初三日、停止祈晴等语。所有派令祈晴之回子等。应各赏纱一疋。著传谕舒赫德、即向总管太监王成、传取赏给。　　

○吏部议覆、署山西巡抚巴延三奏称、朔平府理事同知握升额、系署布政使农起胞弟。例应回避。请照例由部掣定省分。咨发到日。给咨赴补等语。握升额、应令回避。至由部掣定省分一节。查理事同知。额缺甚少。不同抚民同知。若一体改发。如签掣缺少省分。竟至补用无期。应令给咨握升额赴部。俟有各省理事同知缺出。吏部带领引见补用。嗣后理事同知回避。照此办理。从之。　　

○己卯。谕、据钟音奏、温州镇总兵林俊、染患腿疾。非数月可以就痊。请予回籍调理。员缺另行简放等语。林俊、著准其解任、回籍调理。所有浙江温州镇总兵员缺。著孟兆熊补授。所遗员缺。著洪元补授。　　

○谕军机大臣等、据顺天府尹奏、自八月初一日起。天气开霁。现在风日高爽。从此晴明旬日。高低田亩、结实益当饱满。即低洼被水之区。疏消更易等语。此次直隶被水之地较多。并经周元理奏、低洼处不免成灾。今摺内但称被水之区、易于疏消。而于各该处成灾与否。及轻重分数若何。未据详悉奏及。著传谕该府尹等、即速确切查明。据实覆奏。　　

