<!-- { "loadSidebar": true } -->
○谕军机大臣等、据李绶奏考试情形一摺。称考试瑞州府属。查出年貌不符之文童李九皋、熊珍聘、胡煌、胡经吉、四名。夹带武论之武生黄元贵一名。武童龚焕彩一名。考试临江府属时。查出年貌不符之文童李廷弼、蒋维新、二名。考试袁州府属时。查出年貌不符之文童袁震、周光典、孙昂、邹元亨、李定衡、方学富、六名。又查出冒名混入之广东人李文耀、崇仁县生员吴元抡、二名。覆试卷与正考卷文理不符之文童章廷筠一名。考试吉安府属时。查出年貌不符之文童王庭植、罗文锦、萧进、罗鲁堂、彭腾、袁炜、彭作霖、七名。夹带诗稿之生员王朝仪一名。枪手二名。考试南昌府属时。查出年貌不符之文童徐曰遴、邹钟岳、二名。当交各该府严审。并咨督抚照例办理等语。李绶到任。甫及半年。仅考过五府。而拏获生童枪冒等弊。前后已有十案。岂此等情弊。李绶到任后始有耶。该省士子遇考舞弊。已成习惯。前任学政胡高望、在任三年。按历各府岁科两次。查阅所奏考试情形之摺。前后虽有数次。而摺内俱称生童遵守场规。尚无枪冒代倩情弊等语。胡高望身为学政。乃于士习文风。毫无整顿。每考一处。竟视为照例办理之事。全不留心觉察。胡高望、著明白回奏。至郝硕系该省巡抚。于各府士风。尤宜随时整饬。乃竟诿为学政专责。毫不加意体察。并著明白回奏。将此各传谕知之。李绶摺。均著钞寄阅看。　　

○又谕、据都察院衙门奏、有江西南昌府武宁县民徐珣、赴京呈控县书张澄清等。侵欺仓谷。事后弥补。经伊父徐忠孝、在各衙门控告。反将伊父照诬告治罪。又银匠邱璧田等。违例重徵。伊父曾在府三次呈控。并不提审。二案虚实。均应查究等语。兹据萨载奏称、前赴江西查阅营伍。而伊星阿此时亦当到任。如萨载尚在该省。即著会同伊星阿、提集案卷。秉公审讯。定拟具奏。如该督业经起程。不必复回江西。此案即专交伊星阿审办。其赴京呈控之徐珣、著都察院堂官。照例交部。解往该省质讯。将此传谕萨载等。并谕都察院堂官知之。所有原摺。及徐珣呈词钞案。俱著发交萨载等阅看。　　

○又谕、据毕沅奏、现已飞咨李世杰、调川北镇兵二千名。前来凤翔。并飞咨农起、调山西兵二千名。来至西安。听候调遣。所办甚是。此时贼匪蔓延。必得重兵办理。方能速就殄灭。而堵塞后路。尤关紧要现已续派京兵一千名。令复兴带领前往。著传谕李世杰、即于附近陕省之川北镇各营内。挑选精兵二千名。令川北镇总兵高禄、带领分起行走。由云栈一带。速赴凤陇。会同西安副都统敷伦泰、在汧陇一带。弹压防堵。兼策应三德后路。其所调之山西兵丁。并著传谕农起于附近陕省各镇协标属。挑选兵二千名。令太原镇总兵福敏泰、带领分起行走。速赴西安。听候毕沅调拨。　　

○以户部左侍郎福长安、为銮仪卫掌卫事大臣。　　

○以兵部尚书庆桂、为正蓝旗满洲都统。　　

○壬午。谕、昨据署镶白旗满洲都统克勤郡王雅朗阿等奏称。该旗记名以知县用之工部笔帖式明住、前经吏部以该员有无亲老、能否久于外任之处。咨查该旗。时值明住患病。该领催询之伊兄明兴、据称伊母现年八十一岁。明住不能久任外省。该领催即呈明该参佐领。咨覆吏部去后。嗣明住病愈。复在雅朗阿处呈称、伊母虽系年老。身体尚属康健。可以随任。情愿外用。雅朗阿、即据呈准其仍以外用、咨行吏部。并请将参佐领。交部察议。领催责革等语。所办甚属错谬。夫求忠臣必于孝子之门。明住之母。年既八十有余。该员自应在京当差。以便朝夕侍养。况现据伊兄明兴、告知该旗。伊弟不能久于外任。则其母之衰迈可知。乃明住犹称可以随任者。其意不过贪图外任。多得廉俸耳。设使明住选授远省。以八十一岁之老母。迎赴任所。衰年跋涉。岂无意外之虞。若明住仅携其妻孥赴任。转留其母在家。不得侍奉。于心又何以自安。县令为亲民之官。一经除授。即当教民以孝悌之义。似此忘亲贪禄。又安能训迪斯民耶。至都统为统辖一旗大员。平日应以忠孝训励旗人。雅朗阿等如果明晓大义。当明住具呈时。即应将该员严行训饬批驳。何得复为据呈咨部。且伊等之意。尚以明住、为该旗参佐领等所屈抑。奏请将参佐领等察议。领。催责革。有是理乎。朕以孝治天下。近因提督李国梁之父、年逾九十。曾往湖南任所一次。缘该处炎热。水土潮湿。仍回直隶原籍。朕体恤伊父年迈。特将李国梁调任直隶。以遂其就养之私。又副都统敷伦泰之父母。俱已年老。皆在西安。先因新疆地方紧急需人。不得不令敷伦泰前往。旋以该处业经事竣。即将伊调任西安。使得就近侍养。朕于大小臣工。欲其尽力宣猷。必令其克供子职。是以无不曲加体恤。至于出征行阵。原不在此例者。记云。战阵无勇。非孝也。盖以勤劳王事。即所以显扬父母。不得以私情而废公义。若寻常服官。凡身为人子者。岂可贪恋禄位。而不一动桑榆之念耶明住、停其十年升转。永不许保送知县。以示惩儆。嗣后各旗文武官员。如有父母年至七十五岁以上者。均不准保送外任。庶旗员共知禄餋承欢。克敦内行。亦移孝作忠之一道也。雅朗阿、诺穆亲、将明住咨部、仍以外用之处。实属糊涂不晓事理。著将伊等申饬。交部议处。其参佐领。毋庸交部察议。领催令照旧当差。此事于我满洲风俗人品。大有关系。为此明白宣谕中外知之。　　

○谕军机大臣曰、阿桂奏、查办新旧教回民。必须分晰明确。但回民有一家祖孙父子兄弟。各从新旧两教者。一时骤难区别。若概予骈诛。恐人人自危。不免闻风疑惧。惟有于现在逆回剿除净尽后。即将贼匪所经过、及煽诱之处。实力搜缉。有形迹可疑者。多加殄戮。此外各州县。惟责成该督。饬属善为化导。缓图消除之法等语。自应如此办理。朕用福康安之意。即为此也。已于摺内批示。阿桂到甘省时。各路所调官兵。陆续齐集。军势已盛。贼匪自当速就扑灭。阿桂于剿除净尽后。所有安定、会宁、通渭、及官川、盐茶厅、各处。凡贼匪经过煽诱地方。务宜会同福康安、派员详细访缉。实力搜捕。遇有形迹可疑之人。歼戮务净。勿使匪徒得有一人漏网。此外各州县回民。竟宜严饬地方官。多方晓谕。善为开导。仍当随时周密防范。缓图消灭。所谓为之以渐也阿桂、福康安等。当详悉熟筹妥协。密为办理。不可洩漏。又前据李侍尧等奏、正月内。田五至靖远掌教哈得成、头人哈彦家。商同谋逆。哈得成于三月十五日。趁众新教回人齐集礼拜寺。将田五纠从谋逆情节告知。勾令临期内应等语。前此阿桂等。于苏四十三剿灭后。办理善后事宜。已奏将新教所建之礼拜寺。尽行拆毁。何以此次新教回匪。又得齐集礼拜寺。潜为勾结。是否系李侍尧因循不办。将旧有新教所建之礼拜寺。未经饬属毁去。抑系新教回匪。于拆毁后。又私行建盖。而李侍尧及地方官等。竟漫不经心。毫无觉察。并著阿桂、福康安、查明。据实覆奏。将此由六百里加紧、密行传谕知之。阿桂摺。并著钞寄福康安阅看。　　

○以工部右侍郎伊龄阿、为正蓝旗蒙古副都统。调正蓝旗蒙古副都统伍岱、为正红旗满洲副都统。　　

○癸未。谕、前因郝硕于江南行在陛见。询以地方事务。奏对茫然。不中肯綮。曾降旨申饬。又闻伊在巡抚任内。操守平常。令萨载于赴江西查阅营伍之便。访查据实具奏。兹据萨载奏到、查得郝硕、声名甚属平常。性情猜忌。竟有勒派属员之事。现据藩司冯应榴等说出。郝硕前因进京陛见。短少盘费。又因应交海塘公项。屡次向各司、道、及各府、州、县等。勒派银各一千余两、至数百两不等。其各府、州、县、所送银两。先后交南昌府知府汤萼棠黄良栋、南昌县知县龚珠、富森布、同知郑邦柱、徐联奎、李洗心等收存。随时取用等语。郝硕受朕厚恩。擢任巡抚。理应实心任事。洁己奉公。乃于地方事务。置若罔闻。輙藉进京盘费。海塘交项。屡向属员婪索。以致合省承风。公帮私派。统计收受馈送银两。竟至累万盈千败检辜恩。莫此为甚。从前国泰在山东时。情性乖张。屡向属员需索。其时首府吕尔昌、冯埏等。为国泰收存银两。一经败露。无不水落石出。此事系在四十七年。其时郝硕岂不闻知畏惧。乃仍敢效尤。复有此贪婪派累之事。核其款迹。竟与国泰无异。郝硕现在来京候旨。已另有谕旨。交直隶、山东、督抚。沿途迎截。革职拏问。解至热河审讯治罪。至藩司冯应榴、臬司吴之黼、广饶九道额尔登布、均有奏事之责。乃于巡抚贪婪劣迹。并不据实奏闻。且曾馈送银两。岂可复胜司道之任。冯应榴、吴之黼、额尔登布、应与馈送银两之盐法道杜宪、粮道舒希忠、吉南赣道边学海、一并革职。其馈送银两。复代为收存之南昌府知府黄良栋、同知徐联奎、李洗心、原任同知郑邦柱、南昌县知县富森布、俱著革职。交萨载严审定拟具奏。其余各府、州、县、并著萨载审明。照国泰案内。属员馈送银两之例。分别办理具奏。候朕另降谕旨。　　

○又谕、江西布政使员缺。著李承邺署理。按察使员缺。著姚梁署理。著各速赴新任。不必来热河请训。　　

○又谕曰、冯光熊、前于江西按察使任内。曾馈送、郝硕银两。难以复膺藩司之任。冯光熊、著革职。仍留甘省。戴罪效力。协办军需事务。其甘肃布政使员缺。著浦霖补授。　　

○谕军机大臣等、郝硕前已令其来京候旨。于五月初四日。在江西起程。此时谅已行抵山东、直隶一带。著传谕刘峨、明兴、即速沿途侦探迎截。将郝硕传旨革职。拏解热河。审明治罪。并将伊随身所带赀财行李。一并严密查封。毋稍徇隐。再郝硕系汉军人员。父子久任督抚。直隶地方。伊家所置田地房产、及寄存物件。谅亦不少。并著传谕刘峨、饬属详细查明。尽数入官。勿致稍有遗漏。将此由五百里各传谕知之。　　

