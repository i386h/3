<!-- { "loadSidebar": true } -->
○又谕、据河南巡抚蒋炳奏称、豫省黄河秋汛水涨。于八月二十五日。原武一带漫滩之水。下注阳武。漫过月石堤三坝格堤。将十三堡大堤漫决。臣闻信即驰赴阳武堤工查看。一面委员堵塞上游。一面委员查勘被水居民。随宜抚恤。其疎防之该管河员、有地方官。会同河臣查明。另行严参外。臣不能先事豫防。请饬部严加议处等语。本年豫省沁黄并涨。以致阳武堤工漫溢。蒋炳闻信即亲往该工查办抚恤。尚属黾勉。其自请交部议处之处。著加恩宽免。余俟查明参奏到日。俱著交部察议具奏。　　

○谕军机大臣等、今岁淮扬等处水灾。朕经节次降旨、截留漕粮四十万石。又拨运川米二三十万石。并令豫东二省、酌量拨给漕米。以资赈济。昨日又据鄂容安奏、拨谷二十万石。碾米运济。统计不下百万。为数已多。今据布政司郭一裕奏请、再行截漕三四十万石。盖不知有各省协济之谷也。朕于赈恤灾黎。原所不惜。但漕粮关系天庾。亦不可过多截留。著将此传谕策楞、刘统勋、鄂容安、庄有恭等、公同筹酌现在情形。所拨米石。是否已足敷用。如必再为截留。据实奏闻。另行降旨。再据富勒赫奏称、淮徐两府印官。多系委署。而协办之员。寥寥无几。该管道府亦未上紧督催。以致将及九月。赈务尚无头绪等语。灾民亟须赈恤。自不容刻缓。淮徐于七月被灾。该抚已委许松佶前往查办。何以迄今尚无头。著策楞等、即将该处赈务情形。速行查明具奏。并一面上紧督催查办。无致灾黎或有失所。以慰朕轸念之意。寻奏、淮扬被水灾区。臣等酌定规条。委员协办。据该管道府及各州县陆续详禀。被灾顷亩。已经查竣册报。应赈户口。清查已及八分。是今岁办理灾务。实较每年俱早。并非漫无头绪。惟是印委各官。分投查灾。富勒赫经过。未及迎接。亦未将办理本末报知。故有漫无头绪之语。查被灾正赈。例止四月。来年五月始有麦收。为日正长。是以除先行抚恤一月外。余俟秋尽冬初再给。得旨、所见虽是。但未免有与富勒赫私较是非之意。　　

○是日驻跸巴颜木敦大营。　　

○癸亥。上诣皇太后行幄问安。　　

○上行围。　　

○是日驻跸英图昂阿大营。　　

○甲子。上行围。　　

○谕曰、何圣烈等、潜附猺匪谋为不轨一案。从前失察地方文武各员蒋锡寿等、著交部分别议处。现在拏获逆匪、及查审办理文武各员徐铎等、著交部分别议叙。总督硕色、巡抚爱必达、著一并交部察议。　　

○又谕、内廷行走之县丞张宗苍、监生徐扬、杨瑞莲、效力皆已数年。甚属黾勉安静。张宗苍、年已及暮。著加恩赏给户部额外主事。徐扬、杨瑞莲、著加恩赏给举人。一体会试。　　

○吏部议覆、署湖南巡抚范时绶奏。岳州府属巴陵县东北杨林街。居万山之中。人民散处。该县查察难周。必须专员巡缉。请将同城县丞、移驻杨林街。又沅州府属芷江县榆树湾。为黔楚水陆通衢。苗民错处。每易藏奸。该处离县城九十里。势难稽察。亦应将同城县丞、移驻榆树湾。应如所请。从之。　　

○兵部遵旨议覆、署陕甘总督尹继善疏称、查保安营远处口外。向隶附近之循化营管辖。嗣因改守设都。与游击衔次不远。是以隶于镇辖。但保安距河镇遥远。凡有文报。必须经过循化。而后达河州。纡回数百余里。往返稽迟。请将保安营、改归循化营游击兼辖。应如所请。从之。　　

○以翰林院侍读学士程景伊、侍讲宋邦绥、充日讲起居注官。　　

○命詹事府少詹事陈浩、提督湖北学政　　

○散秩大臣公伊通阿故。派散秩大臣一员。带领侍卫十员。往奠茶酒。赏银五百两治丧　　

○是日驻跸伊逊萨尔巴里哈达大营。翌日如之。　　

○乙丑。上诣皇太后行幄问安。　　

○上行围。　　

○丙寅。上诣皇太后行幄问安。　　

○上行围。　　

○是日驻跸安巴赳大营。　　

○丁卯。上行围。　　

○谕、今日行围。随从侍卫等、率多怯懦。甚或有畏缩不前者。身为侍卫。于行走之处。理宜争先奋勉。不失满洲旧习。今徒步山林。即如此怯懦。若遇军阵。尚何足观。丰安系扬古利额驸之孙。朕因念及伊祖。屡经施恩用至领侍卫内大臣。当感朕恩。法祖效力。且身任管辖之责。不能以身表率侍卫。反畏缩不前。朕前尚且如此。则平日又何能管辖侍卫耶。丰安著革去领侍卫内大臣副都统公爵。作为三等侍卫。效力赎罪。再扬桑阿、朕念伊父。用至侍卫班领副都统。伊系随护之人。并不奋力前进。尤属非是。著革去侍卫班领副都统。作为蓝翎侍卫。效力行走。随从侍卫田国恩、著革去侯爵。　　

○谕军机大臣等、策楞等覆奏、现在道厅各官。更易者多。看守钱粮。经理案卷、在在需员等语。此番清理南河积弊。业已剔除其既往。尤当慎重其将来。现在道厅各员。俱系新手。从来新旧更代之时。弊端百出。河工一切备防事宜。自属各员分理。而提纲挈领。则系策楞之责。务当精密周详。不可稍有疎略。尤宜出之镇静。以为善后经久之计。倘有不能妥协。以致宿习未能净尽。并别滋流弊。将惟策楞是问。至另摺所奏高斌赎罪之处。错谬已极。前因高斌、张师载、在工日久。亏帑各员。是否能于限内全完。伊二人必深悉其底里。是以传谕询问。要知各员之亏空。即系伊二人之亏空。如各员限内不能全完。则该员固应正法。而未完之项。即应著落伊二人。如亦不能完。即将伊二人正法。朕法在必行。非空言也。试思高斌等、平日受朕深恩。而获咎至此。此何等罪。而乃谓损赀可赎耶。即高斌等糊涂。而策楞、刘统勋、所办何事。乃即具摺代奏。著严行申饬。现在二闸尚未堵塞。即当令高斌、张师载、驻工上紧勒限完竣。方与留工效力之旨相符。何以并不如此办理。致下河尚不能断流。灾民靡有宁居。朕心深为轸恻。将此一并传谕策楞等知之　　

○又谕曰、开泰、范时绶奏、酌筹接济江省米谷两摺。庄有恭办理灾赈。殊属张皇。今年淮扬被水。不过数府偏灾。何至四出告借。纷纷不已。此特庄有恭借此以见其留心灾赈。令人称颂其德耳。江省备赈米石。屡经朕降旨截漕。并传谕四川、山东、河南、等省。拨运米麦接济。核计不下百余万石。当已尽足敷用。所有湖广代买之米。可以不必。即或江省尚在必需。亦祇可各以十万为率。其多余米石。即留楚省。以补仓储。至庄有恭办理如此张皇。殊属不识大体。有意沽名著传旨严行申饬　　

○盛京刑部侍郎吴达善奏、请定告病开缺之例。查盛京五部司员。有因病开缺者。该部并未将告假月日。先行咨部注册。迨至开缺时、祇于文内声明该员病逾六月。应行开缺。与在京官员告病。豫行咨部注册之例不符。不无容隐废弛之弊。请嗣后盛京五部官员。除偶尔患病、酌量给假外。其有调理须经数月者。应照在京各部之例。查明患病属实。豫将告假月日。行文盛京兵部。咨部注册。限满未愈。照例取结移咨盛京兵部。转咨吏部开缺。下部议行。　　

○赈贷山东兰山、郯城、二县水灾饥民。并予缓徵。　　

○是日驻跸僧机图伯勒齐尔大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十六


大清高宗法天隆运至诚先觉体元立极敷文奋武孝慈神圣纯皇帝实录卷之四百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。九月。戊辰。月食。　　

○上诣皇太后行幄问安。　　

○上行围。　　

○谕、各省学政。已届差满。浙江学政著雷鋐调补。江苏学政著梦麟去。山西学政著欧堪善调补。贵州学政著李师中调补。云南学政著葛峻起调补。四川学政著王宬调补。顺天学政著徐以烜去。江西学政著张映辰去。福建学政著汪廷玙去。湖南学政著庄存与去。山东学政著于敏中去。陕西学政著张拜赓去。广东学政著陈桂洲去。广西学政著许道基去。安徽学政良诚、湖北学政陈浩、河南学政孙灏、俱著仍留原任。　　

○调工部侍郎张泰开、为礼部右侍郎。转礼部右侍郎邹一桂、为左侍郎。调补部左侍郎董邦达、为工部右侍郎。　　

○是日驻跸齐尔伯库昂阿大营。　　

○己巳。定甄别教谕训导例。谕、向例各省教职。六年俸满。该督抚学政公同甄别。堪膺荐举者。保题送部引见。其年力衰迈者。咨部休致。但督抚陋习。既不肯轻保举。亦不肯多咨革。是以保题者固属寥寥。而休致者亦不多见。惟使龙钟衰老之辈。滥竽恋栈。无所区分。盖视教职为无足轻重。初不计及为造士之根本也。前以选拔贡生为教职之阶。曾降旨训谕各督抚学政。令其加意慎重。嗣后教职除有劣迹者、随时参劾外。至六年俸满。堪膺民社者保题。其年尚强壮、精力未衰、可以留任者。出具考语。送部引见。若准留任。俟六年再满。仍如是甄别。如年老人员。即著咨部休致。有愿来京引见者。照大计之例。该督抚声明。给咨引见。至训导一官。例止得升县佐。该上司尤多忽略。嗣后甄别之例。与教职同。著为令。　　

○又谕曰、阿里衮此次于朕前未能骑射。不胜领侍卫内大臣之任。此缺即著简亲王奇通阿兼管。其正白旗领侍卫内大臣员缺。著弘昇补授。所遗前锋统领员缺。著努三补授。　　

○以镶黄旗副都统保平、为正蓝旗护军统领、兼副都统。　　

○是日驻跸博里哈达大营。　　

○庚午。上诣皇太后行幄问安。　　

○遣官祭历代帝王庙。　　

○遣官祭都城隍之神。　　

○谕曰、皇后至盘山。海望不必随往。著舒赫德为领侍卫内大臣。管理内务府大臣事务、随往。　　

○又谕、江南扬徐各属、被水成灾。屡经降旨加意抚绥。截留漕粮。拨连川米。以资赈恤。又恐拨运过多。致各省米贵。并令银米兼赈。但照定例、又虑灾地不敷籴食。著加恩每石增给银二钱。俾灾民买食宽裕。该部即遵谕行。　　

