<!-- { "loadSidebar": true } -->
○工部等部议覆。大学士伯鄂尔泰奏称。详勘湖河宣洩。堤坝防御事宜。一天然二坝。原不须开。乃河员旧习。凡遇湖水盛涨。三滚坝尚未过水。恐高堰全堤危险。即将天然二坝。掘与地平。俾湖水尽行东注。复因高宝邵伯诸湖。低于高堰数倍。不能容受。又开高邮南关、五里、车逻、等三坝。洩入下河。兴化、盐城、七州县。尽被淹没。不知湖水涨溢。滚水三坝。足分水势。高堰石工完固。万无可虞。请将天然二坝。永不许开。一黄河北徙。河涯去毛城铺。不下三十里。河臣高斌。将官庄、杨家楼、等处。迎溜逼堤支河。尽行堵御。仅由郭家口、定国寺、引河二道。同入毛城铺。于毛城铺旧坝口门内。另作草坝。口门宽三十六丈。堆填乱石。约二里许。以减黄涨。但南注水少。助清之力益微。且盛涨无地可容。转虞垫溺。请于郭家口之西。增挑引河一道。长二千八十三丈。郭家口之东。增挑引河一道。长七百六十丈。每岁麦秋后开放。至毛城铺之草坝。口门太窄。应将草坝乱石。尽行平彻。仍复靳辅、石砌裹头大坝旧规。其毛城铺迤下引河。及燕子口、谢家沟、等处。亦应挑浚。以资灌注。并请嗣后黄河减下之支河。每岁秋冬。责令河员勘浚。其桐柏、淮、泗、及七十二溪。间岁冬春。勘明形势。分支合流。可引可截。豫为筹定。一历来河臣。凡于顶冲迎溜。惟以堤埽为急。不知抢埽则水长数尺。加堤则溜逼堤根。一经湾处改直。大溜自平。又经洼处放淤。顶冲立退。河臣高斌。于邳州厅属之卜家湾等处。所开引河。已有成效。其铜沛厅属之杨家洼。邳睢厅属之贾家庄引河。现在勘估。至近海之大通口。地名佃湖。与南岸之北沙村相对。系归海之路。河身尤宜径直。应于迎溜处开引河一道。约长七百余丈。此外应截应引。令河臣次第办理。再于引河无用之处。放淤培岸。其法于缕堤后。将月堤帮戗坚固。择背溜处。开倒勾槽二道。一放入黄水。令其停淤。一放出清水。仍令归河。今铜沛厅属南岸之七里沟。北岸之茅家山。外河厅属南岸之杨家马头。放淤已成。桃源厅南岸之颜家庄。外河厅南岸之真武庙。海防厅南岸之大菱陵。龚家营。童家营。山安厅北岸之大飞。现在放水。皆未成淤。南北两岸。应行放淤之处。此外尚多。若开引放淤。实力奉行。因势利导。每岁抢修埽坝工费。可省数十万两。以上三条。均为治河切务。应如所请。从之。　　

○以侍郎班第。仍兼管理藩院事务。　　

○庚辰。上诣畅春园。问皇太后安。　　

○户部议覆。云南总督庆复疏称。曲靖府设附郭南宁县。一应经徵钱粮户口、以乾隆四年为始。归县管理。至各税口抽收课项。每年盈缩不齐。该府截长补短。以敷定额。请照永昌等府、钱粮归县。商税归府之例办理。应如所请。从之。　　

○又议覆。山东巡抚法敏疏称。历城、海丰、乐陵、滨州、利津、沾化、蒲台、泗水、八州县。被旱成灾。应令该抚按照大小户口。量给一月口粮。并按亩借给耔种银两。得旨。依议速行。　　

○兵部侍郎班第奏。遵旨察审参革山东按察使白映棠。贪纵酷刑。参革盐法道杨宏俊。勒派营私。得旨。三法司核拟具奏。白映棠劣迹种种。法敏身在地方。不能觉察于前。又不题参于后。且自用为巡抚以来。全无整饬地方、察吏安民之效。而一味粉饰务外。甚属负朕倚任之意。著来京候旨。　　

○调四川巡抚硕色。为山东巡抚。以四川布政使方显署巡抚。大理寺少卿高山署四川布政使。　　

○辛巳。大学士等议覆。安徽布政使晏斯盛奏称。安省上年秋旱。现今采买接济。但江北州县。向多游食之人。每遇歉岁。轻去其乡。惟寓赈于工。大兴工作。人必争趋。查江北凤颍二府。以睢水为经。庐江一府。以巢湖为纬。他如六安州旧有堤堰。滁泗等属。亦多溪壑。概应及时修浚。请照淮扬水利。动帑兴工。又安省仓储未能充裕。请将减三收捐之例。行令江广两省。并在南省作宦贸易者。准赴灾属报捐。其应行展限之处。统俟部议遵行。均如所请。从之。　　

○户部议覆。漕运总督托时疏称。乾隆元年分江淮等卫。派截漕船。所有三修月粮银。应照例全支。查漕船停运截留。支给钱粮。有全支减半之别。请嗣后、如米石未经受兑。照停运例。止给减半月粮。受兑开行者全给。至受兑上船。尚未开行。若何酌给之处。令该督详议具题。从之。　　

○刑部议覆。浙江按察使郑禅宝疏称。各省盗案。向例首犯未获。州县道府。一并查参。至命案限缉。道府既无初参处分。似不便题参于后。请止将州县议处。该管上司。均无庸议。从之。　　

○工部议覆。直隶河道总督顾琮疏称。沧州、青县、两减河。自乾隆二年估挑之后。积年停淤。拟挖水面四尺。底宽三尺。照以工代赈之例兴工。并请每年秋汛。查勘估挑。至闸下一带。尤为全河扼要。必须坚筑桩埽。方能抵御。南北两岸。应建苇坝各一座。护住堤头。以挑大溜。下接雁翅草工。再接修护堤、防风、埽由。其北岸地势更洼。应加帮半戗。坚实签筑。共估银六千九百五十一两零。拨帑兴修。从之。　　

○又议覆。直隶河道总督顾琮疏称。曹家务建筑分水草坝。其出水一带。俱系卑洼盐地。浑水一过。即成膏壤。但清水无归。恐致积涝。查曹家务以下郭家务、小梁村、等处。向有遥河一千七百丈。年久淤塞。今间段疏浚。浑水淤地。清水归淀。共估银一千八百六十两零。请帑兴修。从之。　　

○壬午。上御勤政殿听政。　　

○谕九卿等。今日据元展成奏报。甘省于五月十三十四等日。得雨沾足等语。现在各省。先后奏报。已蒙上天降祐。雨泽普遍。朕心甚慰。从前因各省得雨稍迟。朕忧勤莫释。尔等仰体朕心。颇存修省儆惕之意。办理政务。勉矢勤慎。近今甘霖遍沛。或因我君臣交儆。上苍默鉴之所致。但前患雨少。嗣后又恐雨多。夏秋之交。倘得雨旸调协。则大田定可丰收。虽麦收稍歉。民食不致缺乏。朕仰承嘉贶。倍切诚虔。敬天勤民之心。未敢一息稍懈。尔等亦当益加黾勉。勤修职业。不可因丰收有象。略萌侈然自足之念。或致少弛政务。大凡立心办事。敬之一字。最关紧要。必时时返躬体验。常存敬畏之心。乃可导迎善气。感召嘉祥。我君臣当共勉之。　　

○户部议覆。两江总督那苏图、安徽巡抚孙国玺奏称。各属米歉价昂。捐足州县、如有愿捐之人。仍令收捐。查州县储谷、俱宜均派。若足额再行收捐。则未足地方。必难充裕。应令仍照原题办理。至孙国玺奏请安省现需米石。暂准他省商贾。一体报捐。查江安现在本折兼收。又复减三收捐。本籍生俊。自必踊跃争输。应毋庸议。得旨。尔部议覆那苏图、孙国玺、所奏生俊捐谷一摺。内称江安二省。报捐生俊。已有足额州县。准于原额之外。仍听收捐。又请外省贸易之人。亦准在安省一体报捐。尔部议驳固是。但江省上年秋收歉薄。今岁秋成。尚在未定。若通融收捐。多贮谷石。亦于地方有益。著今年暂照该督抚所请行。后不为例。余依议。　　

○又议。广东道监察御史包祚永奏称。滇省逼近猓夷。兵制不足。请令各州县添设土练。查滇省原有土练。丽江等处地方。额兵果否不敷调遣。应行添设之处。令该督抚妥议具题。得旨。滇黔二省。均属苗疆。地方风土。大略相似。贵州亦有土练。应与云南一体办理。著张广泗一并确查妥议具奏。　　

○又议准。长芦盐政官达疏称。长芦场库大使等官。前准照淮浙例。改为正八品衔。请一体按品食俸。从之。　　

○刑部疏请。承办张凤领票采参任意行私之户部郎中福玺、应拟绞监候。户部侍郎申珠浑。令主事石袭、曾赴县私催出结。并任家人探听招摇。均属不合。得旨。福玺依拟应绞、著监候秋后处决。申珠浑虽无受贿确据。而徇私作弊。情节显然。深玷侍郎之任。著革职。　　

○都察院奏请。添派查旗御史。每旗各设一员。如八旗挑选官兵等事。详叙缘由。造册知会该御史。俾得逐案稽查。其寻常事件。该参领豫行咨报。议定结案。仍送注销。报可。　　

○调刑部右侍郎岱奇。为户部左侍郎。工部右侍郎杭奕禄。为刑部右侍郎。以右通政杨嗣璟。为都察院左佥都御史。　　

○予故云南鹤丽镇总兵顾纯祖署都督同知衔。撰给诰轴如例。　　

○癸未。军机大臣议覆。署马兰镇总兵副都统布兰泰奏称。外省驻防。顺治康熙年间、开户人等子孙。念伊祖父曾经出力。仍准挑补马甲。雍正年间开户者不准。查前议准赵国政条奏。八旗马甲额兵。应挑取正户。开户者不准充当。又兵部议准将军王常奏。右卫驻防。另户人少。开户人多。兵额准于分户内选充。查八旗兵额定制。止许另户充补。王常所奏。系因右卫驻防。与在京多少不同起见。嗣后各省驻防兵额。仍请遵照定例。先将另户壮丁挑补。其另户中虽年力未及。验其可以造就者。亦准挑补。倘再不敷。方准于开户内酌量选用。又称从前陵寝八旗满洲。只有披甲。续经添设骁骑校二员。但定例兼设领催。应请添设四名。办理粮饷档案。俟骁骑校缺出推升。查前议覆法尔善奏。添张家口等处骁骑校。并未请添领催。其应否酌量兵数。一并添设之处请交兵部会同八旗定议具奏。从之。　　

○刑部议覆。山西巡抚觉罗石麟疏报。民人许直。扎死胞兄。照例拟斩立决。该犯援例留养。应请改为枷责。得旨。凡弟杀胞兄之犯。本应立决。而遇有孤子。因父母年老家贫。无次丁例得留养者。此法外之仁也。若遽行宽免发落。罪止枷责。又未免过轻。许直改为应斩、著监候秋后处决。嗣后如有此等案件。即照此办理。　　

○调归化城都统塔勒玛善、往鄂尔坤军营、参赞大臣上行走。以护军统领玛尼。为归化城都统。　　

○甲申。刑部议覆。湖北巡抚崔纪疏称。黄冈县民赵耀卿。杀害同祖弟兄之子二命。将赵耀卿拟以绞决。奏请定夺。应如所请。嗣后如有杀死功服缌麻卑幼一家非死罪二命者。俱问拟绞决。著为定例。从之。　　

○乙酉。上诣畅春园。问皇太后安。　　

