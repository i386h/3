<!-- { "loadSidebar": true } -->
○云南昭通镇总兵官徐成贞奏、滇省岁收歉薄。昭通府属。自七分至三四分不等。因报明官兵回营。附摺奏闻。得旨、总兵乃封疆大员。岂有水旱而不以实入告之理。即地方中有不能达之民隐。不能白之奇冤。亦赖汝等据实陈奏。则督抚有所畏惧。不至上下相蒙矣。所谓不可越位者。不可用己私而干与民事耳。大清高宗法天隆运至诚先觉体元立极敷文奋武孝慈神圣纯皇帝实录卷之三十一



大清高宗法天隆运至诚先觉体元立极敷文奋武孝慈神圣纯皇帝实录卷之三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。十二月。庚申朔。上诣皇太后宫问安。　　

○谕总理事务王大臣。前令布兰泰往北路管理粮饷事务。闻布兰泰之母。年已七十有余。著将伊留京侍养。其粮饷事务。著常安自备资斧。前往管理。　　

○兵部议覆、马兰镇总兵官永常疏言。左营窄道子。前经奏准、添兵防守。请于邓厂地方。添建营房。应如所请。从之。　　

○工部议准、江南河道总督高斌疏言。江南徐属等厅。额收外解河银。应改归河库道收贮。备料抢险。从之。　　

○以孝陵左翼副总管喀都立、为孝陵总管。　　

○以故四川长宁安抚司苏文耀之孙苏永锡、松林土千户王德洽之子王国卿、阿坝土千户春皮之弟达格、袭职。　　

○辛酉。户部议覆、湖北巡抚钟保疏言、汉阳县滨江被水冲坍屯地五顷六十二亩有奇。应纳更名租饷。又下税地七十三亩有奇。应纳民赋条饷。共摊丁银十九两有奇。请予豁除。应如所请。从之。　　

○理藩院奏、据巴林多罗郡王桑里达报称、伊等四旗。今岁亢旱。地亩未种。请派员、于户部支银五千两。前往赈济。得旨。著派侍卫旺扎尔去。银五千两。恐不敷用。著带一万两速去。　　

○以故五经博士朱坤之孙朱世润、袭职。　　

○赏川省赴黔协剿之阵亡病故土兵夭格等七十七名、银两如例。　　

○旌表守正捐躯之江苏大河卫军吴兴隆妻、刘氏。　　

○壬戌。上御乾清门听政。　　

○礼部疏请乾隆二年元旦、行朝贺礼。得旨、今岁元旦。乃朕御极元年。朝正大典。礼制攸关。且在皇考大事百日之外。是以勉从诸王大臣所请。御殿受朝。明年元旦。尚在二十七月之内。升殿受贺。朕心不忍。皇考雍正二年升殿。原系补行元年朝正之典。至雍正三年。仍未升殿。乾隆二年元旦。不必升殿行礼。皇太后前、照例行礼。　　

○谕总理事务王大臣、杨凯任内。屡次具摺奏事。连篇累牍。动辄数千言。皆非伊职任所当言之务。躁妄乖张。私心显露。已于伊摺内、严切批谕申饬。及访其在任办事。多不妥协。不胜楚省提督之任。正欲令其解任来京。面加训谕。而史贻直参奏适至。是以一并降旨。乃伊不知省愆思过。反以督臣之参奏、为奸险倾陷。忿激渎奏。希冀报复。其性情乖戾。举动狂肆。即此可见。杨凯著革职交部议罪。　　

○截留湖北潜江等五州县额漕。赈汉川等十一州县卫水灾军民。　　

○以原任四川提督黄廷桂、为銮仪卫銮仪使。　　

○癸亥。上诣皇太后宫问安。　　

○禁督抚受土宜。谕总理事务王大臣、朕闻近日督抚中。于属员馈送土宜物件。间有收受一二者。此风断不可长。夫吏治以操守廉洁为本。而持廉之道。莫先于谨小慎微。是以悬鱼留犊。前史著为美谈。而陆贽亦云、鞭鞾不已。必及珠玉。古名臣持身之谨恪如此。我皇考世宗宪皇帝宵旰勤劳。日以整饬官方。澄清吏治。为惠养斯民之要道。十余年来。直省督抚。类能禀守训谕。砥砺清操。用使大法小廉。以贪墨为惧。而闾阎共受其福。朕继绪以来。实冀中外臣工。恪遵圣训。实力奉行。一如皇考临御之时。岂可以交际之微。开苞苴之渐。且从前州县陋规未革。所入本丰。即馈送上司。亦非尽剥削小民所得。自酌定养廉。各有定数。多者千金。少者数百金。仅足为养赡家口。延致幕客之资。安有余力交接上司。势必额外巧取。吾民深受其患。督抚为一省表率。既收州县土宜。则两司道府馈遗。又不可却。而州县既送督抚土宜。则两司道府馈送。又不可少。层累递及。督抚所收有限。而属员之费已不赀矣。且我皇考著定养廉之意。原欲使上司下属。无丝毫之授受。则举劾悉出公心。无所瞻徇回护。至督抚养廉之项。颇为宽裕。一丝一粟。不必取办于有司。而属员亦不得藉端献媚。俾督抚得洁己秉公。尽察吏安民之职。设因些微土产。而于黜陟之间。稍干物议。抑岂远嫌之道。我皇考澄清整饬之良规。万世所当遵守者。何忍稍有踰越。渐致纵弛。是用特申诫谕。务各凛遵。如有暗中收受者。或经朕访闻。或被风闻参劾。必严加议处。以为簠簋不饬之戒。　　

○兵部议覆、江南总督赵宏恩疏言、通州狼山镇右营游守。先经原任总兵王安国、题准移驻吕四余西等场。查狼镇右营汛地。自海门旧址金沙起。至余西吕四等处。俱系陆地。烟墩台寨。棋置星罗。与州城呼吸相通。尽可弹压。吕四等场。尽属灶产。又无隙地安置营房。仍照旧制为便。又中营管辖之徐家渡镇场二汛。与右营交错。应令改归右营。又江场大港二处。不可无员驻防。请将吕四外委。移驻江场。其江场外委。另带兵十名。驻防大港。并添建营房。应如所请。从之。　　

○予故太子太保内大臣谥恪僖哈世屯、户部尚书谥敏果米思翰、入祀贤良祠。本家赐祭。　　

○旌表守正捐躯之安徽怀远县民宋三之子妻、齐氏。　　

○甲子。缓征江苏娄县水灾额赋。分别赈恤。　　

○乙丑。孝惠章皇后忌辰。遣官祭孝东陵。　　

○户部议覆、湖北巡抚钟保疏言、沔阳州清丈田亩。较原额共增出一万一千五百五十一顷五十四亩有奇。请免增赋。按照上中下则。将通属额征摊派起科。又沔阳卫实丈田亩。亦照各则均摊起科。应如所请。从之。　　

○赈江苏溧水等十二州县被水灾民。　　

○以王无党实授贵州提督。　　

○以缘事削黜三等。公兆德之弟哈达哈、袭爵。　　

○旌表遇贼捐躯、一门三烈之甘肃陇西县生员罗在堂妻、马氏。女、罗氏。媳、李氏。　　

○广西巡抚金鉷疏报、雍正十三年分、郁林州开垦田共二十顷。　　

○丙寅。谕礼部、仰惟皇考世宗宪皇帝。德并高深。恩覃海宇。骏烈鸿功。垂裕万世。允宜配享郊坛。永崇禋祀。朕思来年三月之吉。梓宫奉安地宫。山陵事毕。升祔太庙之后。配享之礼。理宜敬谨举行。第其时夏至伊迩。冬至尚遥。若先奉配方泽。恐前后之未协。若俟冬至南郊。然后举行。又觉时日之久旷。敬稽我朝旧制。顺治十四年三月。世祖章皇帝、恭奉太宗配享圜丘。翼日、配享方泽。康熙六年十一月丁未。时届南郊。圣祖仁皇帝、恭奉世祖配享。越十日、配享方泽。两朝典制。均系特行。礼隆仪备。灿垂史册。且稽之经传。成周郊祀后稷以配天。宗祀文王于明堂以配上帝。即月令所谓季秋大享。帝也。召诰载三月丁巳。用牲于郊。释者谓非常祀而祭天。以告即位也。又宋仁宗皇祐二年。以大庆殿为明堂。合祭天地。三圣并侑。一如圜丘南郊之仪。则是古来因事郊祀之礼。不必定在二至之时、明矣。我朝旧制。尽孝尽诚。与古符合。来年世宗宪皇帝配天大礼。宜遵照举行。其应行典礼。尔部会同总理事务王大臣、内阁、九卿。敬谨详议具奏。寻议、乾隆二年三月初五日。世宗宪皇帝升祔太庙后。谨遵两朝旧制。于夏至前、敬选吉日。恭奉世宗宪皇帝配飨圜丘。夏至、配飨方泽。三年孟春上辛日。配飨大飨殿。从之。　　

○定朝鲜贸易之制。谕、朝鲜归顺我朝。恪守藩封之职。累世恭谨。向来八旗台站官兵。于每年二八月间。携带货物。前往中江、与朝鲜贸易。朕思旗人等、俱有看守巡查之责。原无暇贸易。且亦不谙贸易之事。远人到边。恐致稽迟守候。多有未便。嗣后著内地商民。与朝鲜国人贸易。即令中江税官。实力稽查。务须均平交易。毋得勒掯滋扰。以示朕加惠远人之至意。该部并将此传谕朝鲜国王知之。　　

○吏部等部议覆、调任山东巡抚岳浚疏言。沂州已改府治。所有旧设之兖州府沂郯海赣同知。应改为沂州府沂郯海赣同知。管辖七属水利。仍兼管禹王台、竹络、石坝、工程。并海赣捕务。其新设之盐捕通判。移驻兰山县向城地方。旧设之向城巡检。移驻兰山县青驼寺地方。并各添建衙署。应如所请。从之。　　

○户部奏、乾隆二年分、蒙古王以下、扎萨克头等侍卫台吉以上。正俸银两。应照例给与。其恩加一倍之俸。及寻常头等台吉等。应否赏给。伏候钦定。得旨、著加恩赏给。　　

○兵部议覆、江南总督赵宏恩疏言、江北庐、凤、颍、亳、六、泗、一带。地广兵微。不敷调拨。寿春、六安、等营。向归狼山总兵统辖。窎远难以控制。应将寿春营副将。改设总兵。标下分中左右三营。每营设游击一员。守备一员。千总二员。把总四员。兵六百名。其原设中军都司。改为中军游击。兼管中营及城守事务。添左右营游击各一员。均驻寿州。中营添守备一员。专防城池关厢。原有左军守备。改为左营守备。仍驻宿州。右军守备。改为右营守备。仍驻凤郡。原有千总三员。把总六员。再添千总三员。把总六员。分防各汛。以千把为专汛。游击为兼辖。寿春总兵为总辖。所设兵丁。除现有一千四百十五名。再添三百八十五名。以足一千八百名之数。其六安、庐州、两营。拨归寿春镇辖。六安营原防无为、巢县、二汛。应改归庐州营辖。至亳州营都司所辖之颍州一汛。向系把总分防。今颍州既改府治。把总难资弹压。应添设千总一员。令其同原防把总。驻劄颍州府。防守汛务。仍听亳州、营都司辖。添建衙署营房。均应如所请。从之。　　

