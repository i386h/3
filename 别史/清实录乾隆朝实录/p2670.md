<!-- { "loadSidebar": true } -->
乾隆四十三年。戊戌。十一月。壬寅。谕军机大臣等、昨据赵钧瑞供称、乾隆四十年。叶尔羌、因雅德、玛兴阿、俱有发卖官玉万余觔。所以陆续收买四千二百余觔。俱经给有官票等语。现谕永贵、详细查奏。兹复询据雅德称、四十年间采办大玉。除挑选进呈外。其余零碎平常玉块。于摺内声明。照例变价。分给官兵认买。尚未奉到朱批。即奉调喀什噶尔。所有叶尔羌官玉变价之事。系玛兴阿、淑宝、接办等语。此项玉石。虽经雅德奏明变价认买。但原定之价。为数过轻。若再照高朴所定之价出售。则伊等渔利尤重。更不成事体矣。总之发卖官玉。实开影射私玉之端。从前所办。本属未妥。而日久弊滋。遂致高朴勾串官商。赃私狼籍若此。不可不彻底严惩。至叶尔羌官兵。与喀什噶尔、阿克苏、无异。劳逸亦同。何以他处俱无。独叶尔羌酌赏。亦未平允。永贵前奏。仍欲官为变价。是未知去弊之根源也。前已谕令永贵、嗣后将官兵回子议给赏玉之处。一并停止。并谕知永贵、将密尔岱山。即行永远封禁。丝毫不许夹带偷漏。方为正本清源之道。永贵深体朕意。妥议行之。至玛兴阿等、从前办理此事。是否照所定官价发卖。抑系轻价收买官玉。重价发给商人。从中牟利染指。及雅德尚未经手。即交给玛兴阿办理之处。是否确情。并著永贵详悉确查。据实迅速覆奏。所有军机大臣、询问雅德奏片。并著钞寄永贵阅看　　

○癸卯。谕军机大臣等、据向导处奏、乾隆四十五年春南巡。所有自京至浙江杭州府。沿途水陆路程。绘图进呈。请旨办理等因一摺。从前四次南巡。皆豫派向导前往查勘。原因山东、江南、尚有行营数处。是以必须向导相度核定。今春高晋、国泰、在京。面请江南、山东、各添建行宫数处。以供憩息。俱已酌定地面。并称现在各行宫。均有移拆材料。足数添用。不致多费。因允其所请。饬令勿事浮靡。是由京至江南登舟处陆程。沿途俱有行宫。毋庸武备院备带大营城分、及氊庐等项。以省驼驮之烦。并不必复派向导前往。其沿途尖营。向日本有章程。只须酌量道路远近安设。远者设尖营两处。若近在四十里以内者。止设尖营一处。均非难办之事。各督抚自能经理裕如。著传谕各督抚、将南巡跸路所经。一应桥梁道路。尖营行宫。按站开明。总列一摺。并详晰绘图贴说呈进。其两省交界之处。并须彼此照会。将何处行宫、及何道路。系何省何州县所辖。明白声叙。自可一目了然。又水程所安大营。上四次南巡。江浙两省。久经办熟。近年直隶、山东、间有于水营内。备板房坐落数楹。朕因回銮时。天气渐热。且北方岸旁宽阔。尚可扩充。若江浙河岸窄狭。实无可容板房之处。且自登舟至回程。不过春末夏初。亦无取凉爽之所。断不可仿照山东、直隶、办理。至山东水营。旧料尚存。原不妨听之。直隶并不必备水营也。其余各省古迹行宫。有由督抚承办者。有由盐政织造承办者。均著一并开列清单。绘图贴说呈进。总宜善体朕意。勿稍踵事增华。致耗物力　　

○又谕、本日闵鹗元汇奏、甄别六年俸满千总。止于摺内总叙。并未另行分款开单。殊属不合。甄别员弁。乃每年照例汇奏之件。各督抚等、俱系开列清单。将千总若干员。留任者几员。勒休者几员。分项详列。便可一目了然。闵鹗元、简任巡抚数年。何于此等体例。尚属未知。任意率略若此。闵鹗元、著传旨申饬。仍著开列清单。另行具奏　　

○又谕、据索诺木策凌奏、查讯密赖里木、所控吐鲁番郡王素赉璊、向回人科敛银两。挑选幼女等情。种种属实。素赉璊肆意妄为。自应革去王爵审办。但由彼处革其王爵。则似大臣等过于权重。著传谕索诺木策凌、接奉此旨。即晓谕素赉璊、言此事业经奏闻。交部办理。将伊及所有应质人犯。派员解送来京。沿途密为防范。毋致疏脱。　　

○以奉天辽阳城守尉安临、为锦州副都统。　　

○缓徵浙江归安、乌程、长兴、德清、仁和等五县。本年霜灾地亩额赋　　

○甲辰。上御乾清门听政　　

○谕军机大臣等、本日据步军统领衙门奏、湖北黄州府广济县、已革监生刘经邦、呈控伊嫂张氏、与故夫旌弟刘道高通奸。控县不为审究。反将伊衣顶详革。是以来京呈控等因一摺。细阅原告刘经邦供词。所称张氏年已六旬有余。而刘道高年止三十。则其指为通奸之处。殊非情理所应有。且于该署县是否得赃。袒护被告。又无指实。或系刘经邦、被该署县审出诬控情节。因而逃匿来京。捏词具控。亦未可知。但此事甚小。不值特派大臣往讯。已令刑部拣派明干司官一员。押带刘经邦、驰往湖北会同三宝、秉公查办矣。至所供县役陈皓等、向其称说该署县杨仁誉、系大学士于敏中外甥。能作威福。现今寿诞。何若送银祝寿。可以早完此案。因我不肯。遂将我详革等语。杨仁誉如果有此事。即应查明究治。或系县役招摇指撞。亦当讯实严究。至该署县查审此案。因何不即完结。又该犯有要拏我严审治罪之供。刘经邦是否应行治罪。并著三宝、会同刑部司员。一并审明。据实覆奏。三宝、务须秉公查办。不得稍有瞻徇　　

○以户科给事中图思义、为内阁学士兼礼部侍郎　　

○乙巳。谕、前据浙江提督李杰龙、条奏鸟枪兼用铁砂一摺。据称、每枪装药二钱六分。大铁砂六钱。仍加三钱重铅子一颗。其准头力量。仍与单放相同。若在六十弓以内。上靶愈多。力量愈大。一枪可当数枪之用。请饬各省通行等语。朕时临幸盛京。于途次披阅奏章。即以所言不甚合理。盖鸟枪朕自幼留心肄习。每于山庄。用以获鹿。其火药铅弹。配合催送之法。素所洞悉。素知铅砂不可并用之一枪中。但该提督既有此奏。不可不交部议。曾向军机大臣面谕及之。嗣据该部议覆时、大学士公阿桂留京办事。暂兼兵部事务。议以二钱六分之药。催发九钱重之铅砂。与以一催二之成例不符。随于健锐营内。择施放鸟枪娴熟之官员兵丁。照所奏演放。则百弓至八九十弓。全无著靶。自五六十弓至三四十弓。始间有飞砂著纸。亦不能穿透。随经议驳。并恐该提督、或仅据属员之言。即行入告。或该处官兵。另有别法。可以致远。行令该提督亲加试验。如果与原奏符合。即将该处放枪之弁兵内。择一二人送京演试等语。此议覆摺。朕亦于行在批阅者。因复谕军机大臣云。阿桂果能办事。如此询问。看李杰龙如何措辞。因谕令明白回奏。意该提督必以为误信人言。自行引咎。本不得谓之大过。且提镇奏办鸟枪铅砂。尚属留心营务。并可置之不问。乃该提督覆奏、以为实系屡经亲试。加砂实无碍铅子之致远。并派弁兵三名。携带枪药砂弹。赴部候试。朕随令福隆安、奎林、监视演放。据奏、令送来弁兵施放。于六十弓设立牌靶。每放一枪。看其铁砂、于二三十弓外。多有落地者。连试数枪。靶上只中有一砂。尚未入木。至铅子均未中靶。与该提督所奏。迥不相同。请将李杰龙交部议处等语。朕意如此完结。李杰龙、必尚有后言。且恐外间无识之徒。或疑福隆安等试验。自然傅会阿桂等原议。并恐喜事生风妄逞臆说者。甚以为李杰龙、未经贿通兵部。故既驳其条陈。复抑其技艺。不特无以服李杰龙之心。且有为之抱屈者。其何以示公允。因亲御紫光阁。令该弁兵。面为试验。则所放之枪。与福隆安等所奏无异。众目所共见。李杰龙实无从复行置吻矣。此事虽小。或以帝王不必亲细务。则殊不然。事机之乘。每由小以致大。语云。涓涓不息。将成江河。古圣王所以有谨小慎微之戒也。况鸟枪乃军火重器。本非不急之务。兵可百年不用。不可一日不备。若以此为小节而忽之。必如何方为切要之图乎。朕临御四十三年。事无钜细。必躬必亲。故得纲纪肃清。是非不紊。非好劳。亦不肯惮劳。此为君之所以难也。若明季诸君。狃于燕安之习。一切视为细故。诿之臣下。以致太阿下移。事归权幸。朝臣又各持门户。伐异党同。遂使军政边防。日益堕废。其君终惛然罔觉。因而溃败难支。是以我太祖、太宗、得以乘时举事。创成大业。设彼时为君者。能如朕之乾纲独揽。诸事亲裁。则非但胜国之社。未必遂墟。即辽沈要区。岂能为我祖宗克取乎。朕所以兢兢业业。虽小弗遗。不敢稍自暇逸者。实深有鉴于此也。至李杰龙、尚属可以办事之人。而所见不免卑琐。伊前任处州镇时。曾奏鸟枪所用铅子。不必拘定销三捡七之成例。请尽给兵丁。实用实销一摺。经该部议驳。朕并未加责备。此次所奏铅砂并用。若伊自知错误。亦可不与处分。乃既轻信冒昧于前。又复饰词回护于后。而覆奏之摺。又涉于尚气取巧。难胜提督之任。其浙江提督员缺。著刘鉴补授。李杰龙、仍加恩以总兵衔。往伊犁代刘鉴管屯田事务。将此事始末明白宣示。通谕中外知之　　

○以云南粮储道海宁、为甘肃按察使　　

○旌表守正捐躯江苏丰县民刘路妻张氏　　

○丙午。谕曰、李杰龙、著以总兵衔、管理屯田事务。浙江提督员缺。已降旨令刘鉴补授。但刘鉴尚在伊犁。到任尚需时日。所有浙江提督印务。著李奉尧即赴浙江署理。其寿春镇总兵员缺。著阎正祥前往暂署　　

○谕军机大臣等、据永贵奏、审拟高朴一案、将达三泰拟以斩决。委员解京办理一摺。已批交该部议奏矣。达三泰、系该处办事司员。乃敢怂恿高朴。派累回人。开采玉石。串商牟利。伊即从中婪索多金。实属助恶之尤。情节甚为可恶。伊与高朴之罪。虽斩决不足蔽辜。但律止于此。更难加重。然亦不值解京办理。著传谕勒尔谨、即派大员。前往嘉峪关一带。俟达三泰解到何处。即放该处、将该犯正法。并将其尸骸。抛弃野外。不准收殓。以示惩儆　　

○又谕曰、桑斋多尔济、诸事奋勉。矢心诚恳。今闻溘逝。深为轸恻。著派阿玉玺、前往奠醊。仍赏银五百两、经理丧事。即著土谢图汗车登多尔济。前往库抡。协同博清额办事。其寻常事件。令博清额、掌钦差大臣关防。如遇给俄罗斯文移。著车登多尔济、列名在前　　

○定伯克等官谒见驻劄大臣仪注。军机大臣议覆、嗣后回子伯克等、除回事外。定于每月朔望日、谒见驻劄大臣。寻常不准私谒。其相见仪注。伯克中兼公爵贝勒贝子者。大臣加礼貌。阿奇木、伊沙噶、及四五品伯克。初次谒见。请安。朔望及因公进署。不准叩头。六品以下伯克。大臣初到。公谒准叩头。常时不叩头。土尔扈特王公贝子等、以常礼见。台吉以下。侍坐随行。金川各土目。照屯练礼行。明正各土司。按其品级。照伯克礼行。从之　　

