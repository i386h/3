<!-- { "loadSidebar": true } -->
○工部尚书署四川总督阿桂奏、乾隆九年。督臣庆复、于郭罗克善后事宜案内。请令松潘泰宁派遣千、把、各一员。各带兵二十名。于郭罗克、革赍、两处地方。侦察巡驻。并派兵十五名。于小阿树等五处。安设塘递。以通消息等因在案。乾隆十八年。又经督臣黄廷桂。以革赍原驻把总一员。兵二十名。数少难以兼顾。请令泰宁协副将。转饬德尔格等三土司。加派土兵。交驻防官兵督率。于夏秋数月。一体巡防。其驻防郭罗克把总一员。兵二十名。移驻阿坝之色住卡地方。以资防护。塘兵十五名。酌留九名。分设三塘以通文报等因亦在案。臣此次巡边。查得色住卡地方。在黄胜关外十有余日之程。而革赍亦去打箭炉窎远。自设防兵以来。不惟郭罗克抢劫如故。而被劫之案。亦从未有经防兵缉获者。盖孤悬番地。力弱兵单。每岁徒费口粮盐菜等项银。一千余两。竟成虚设。应请将此两处弁、兵、及安设台站之处。均行停止。酌令该镇、协、于每年八九月夹坝肆行之时。各派谙练千把。一员。各带兵二十名。酌给口粮盐菜。赴色住卡革赍地方。令阿坝。及德尔格等土司。就近添拨土兵。协同于郭。罗克接壤地方巡查一次。其有控告盗劫之案。易于查办者。该弁即为剖断完结。倘案情稍大。即报明该管镇、协、秉公速办。均于十月内即行彻回。得旨允行。

　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十七


大清高宗法天隆运至诚先觉体元立极敷文奋武孝慈神圣纯皇帝实录卷之七百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。九月。庚戌朔。上诣皇太后行幄问安　　

○行围　　

○豁山西平陆县坍没地、十二顷有奇额赋　　

○是日、驻跸安巴究和罗大营　　

○辛亥。上行围　　

○谕、刑部奏、审讯朱文呈首新选秦州知州赖宏典书写逆词一案。将朱文拟以斩决。而于赖宏典仅定以充发辟展。拟议乖谬。深堪骇异。在朱文以撞骗挟制。诬人叛逆。拟以斩决。自所应得。若赖宏典身膺牧民之官。乃欲行贿求升。即云字约内填写隐语。何许不可。乃有点兵交战。不致有失军机等字样。此何等词。居然著为契券。懵不知所儆畏。此在市井无赖小人。语稍涉此。即为乱民难宥。何况身为县令。膺国家禄命者乎。则即此隐语。实已与悖逆无异。而其以财谋干迁官。虽亦干犯功令。较之本罪。特其小小末节耳。舒赫德等、以大臣身司三尺。见此等逆词。并不为发指。转摭其末节问拟。而将此重大关系之情罪。竟若视为儿戏。其心尚可问乎。如以此语为无足深怪。使舒赫德自作隐语儿戏。亦可用此等语句乎。大臣谬戾至此。不知其具何肺肠。岂又以朕行幸木兰。未必于此等寻常案件。细加检阅。遂至任情颠倒乎。著将刑部堂官。交部严加议处。此摺掷还。另行定拟速奏。寻议上。得旨、朱文著即处斩。赖宏典著改为应斩监候。秋后处决。余依议　　

○谕军机大臣等、舒赫德等审拟赖宏典一案。甚属乖谬。已降旨交部严加议处。此案填写逆词。虽供由未经到案之钱忠。但核其情形。必系图贿之朱文。暗与钱忠串通造谋。以为后来挟制之计。否则用银二千。何至写为壮兵二千。此亦事理之易晓者。舒赫德等、并未令彼二人对质。何称信谳。著将此情节严加刑讯。在朱文诬人反罪已定。一得确情。即一面奏闻。一面将该犯正法。至钱忠虽未提到。而赖宏典之罪。总在知此语即应重罪。而现在不至立决。何妨待钱忠到案质明。朕于凡事。惟期平允。不知舒赫德等、亦如此存心否乎　　

○是日、驻跸库尔图察罕大营　　

○壬子。上诣皇太后行幄问安　　

○行围　　

○浙江巡抚熊学鹏疏报、乾隆二十八年分、镇海、嵊县、龙游庆元、安吉等、五州、县、开垦田地、山、荡、五顷四十亩有奇。又嵊县以地山改垦田地。二顷有奇　　

○是日驻跸鄂伦索和图大营　　

○癸丑。上行围　　

○是日、驻跸额勒苏锡纳大营　　

○甲寅。上诣皇太后行幄问安　　

○行围　　

○谕军机大臣等、舒赫德等奏、秋谳情实人犯内。将伤毙缌麻尊长之杜廷顺、黄煊权、赵亚九、三犯。均请改为缓决一摺。办理深为乖谬。凡有关服制之犯。不得改拟缓决。盖以重伦常而昭法纪。正明刑弼教本义。是以向来督抚原拟。九卿核定。并未有轻议更张之事。惟朕于勾到时。量其案情稍轻。念缌麻与期服有间。自可酌予缓勾。是以现在招册内。每年递缓之案。有积至七八次者。权衡折衷。固已不惮再三审慎。且此等人犯。缓决已久。将来或遇国家大庆。或特降恩旨。未尝不可省录减等。并与矜全。若当秋审。竟用奏牍请定缓决规条。则由此推类旁通。如官犯等、亦将曲加议缓。是临期勾到册内。并无一二情轻之犯。待朕别择。大典不几同具文乎。昔人称皋陶曰杀之三。尧曰宥之三。是必先有皋陶之执法。而后可以施尧之矜恤。正所云忠厚之至。其理古今莫易也。舒赫德喋喋议缓。惟恐不及。是已举三宥自居。朕将无所庸其矜恤。岂不转以议杀归过于上乎。昨定拟赖宏典一案。舒赫德办理颠倒。方降旨申饬议处。此奏随接踵而至。尤堪骇怪。前秦蕙田以病假归。朕意舒赫德素性好名。必将有挟其故智。另立局面。以博庸愚无识之人谬为称誉者。今果然故智复萌矣。且舒赫德为满洲尚书。今乘汉尚书之南归。而亟亟改其章程。以博宽厚之名。庸愚者因为称许。而有识者且将笑骂矣。夫执法之司。必以明允协中为尚。宽严本无成见。若但存猥鄙之末见。欲以宽自处。则严将谁归。其居心行事。尚可复问乎舒赫德屡以乖谬干谴。均邀矜宥。不但不知惩艾。又从而加甚焉。小有才而未闻大道。将来设自罹重避。他人之与秋谳者。恐未必敢于情实中为伊请改缓决也。舒赫德著传旨严行申饬。摺掷还　　

○是日、驻跸阿济格究和罗昂阿大营　　

○乙卯。上行围　　

○谕军机大臣等、昨舒赫德等、请将伤毙缌麻尊长之杜廷顺等三犯。改入缓决一摺。深属乖谬。已降旨严行申饬。此等服制攸关人犯。每当秋谳。刑部。九卿详慎核拟。历年具有成案。今舒赫德竟行具摺奏请。伊既称有例可援。著传谕舒赫德。令其将十年以来。此种案犯。有经督抚列入情实。而刑部。九卿。驳改缓决者。前后凡有若干案。即速查明核实核奏　　

○是日、驻跸伊绵峪大营　　

○丙辰。上诣皇太后行幄问安　　

○行围　　

○豁免浙江仁和、海宁、二县坍没民灶沙地。六十四顷有奇。又海宁坍没钱江公租地。十一顷有奇额赋　　

○是日。驻跸扎克丹鄂佛罗大营　　

○丁巳。上行围　　

○谕曰、提督李勋奏、新宁县民刘周祜等、控告书役舞弊。经府发县锁禁。致街民散帖罢布一摺。此等投散匿名揭帖。纠众罢市。实属莠民刁悍之尤。为从来所仅见。非按律重惩。何以靖人心而肃法纪。第核摺内前后情节。刘周祜控告书役。其事即干连本县。为知府者。或亲提审究。或别委他县查讯。庶为秉公合理。乃该署府王锡蕃。仍发交本县办理。而该县李腾渊。因商议调处。甚将原告禁押。置其事于不问。则府之庇县。与县之庇役。固不问可知。其实无以折服众心。致起事端。是固地方官之不能辞咎者。向来外省抗官之案。虽事涉有司。应行参处。亦必首惩纠众之人。而于官员应得处分。不即汲汲究治。诚虑匪徒因此长奸。不可不防其渐也。今该府县等、既以心存袒护。而措置乖方。是先不能守其正已临民之本。又岂可与仅系稽查不力。弹压不严者。竟予一律论乎。使复持缓治之议。有意为之姑息。将穷檐冤抑。终无由上闻。覆盆尚可言耶。然小民畏官奉法。自属闾阎常分。果以困吏蠹而控之府。又何难以受府县之覆护摧折而上控督抚乎。岂得因一朝挟仇。胆敢醵金闭户。公然玩视王章。国家三尺具在。又岂能以一二有司之不职遽为刁顽曲贷哉。朕治官莅民。事无钜细。皆详悉权衡。折衷至当。不使稍有畸重畸轻之弊。此案所有投帖罢市各情节。著该督。抚。即行确究首从。按法定拟。其王锡蕃。李腾渊等、亦即查明参处。以昭平允。将此通谕中外知之　　

○是日、驻跸巴颜沟大营　　

○戊午。上诣皇太后行幄侍早膳　　

○赐扈从王公大臣、及蒙古王公台吉兵丁等食　　

○是日、驻跸鄂尔楚克哈达大营　　

○己未。上行围　　

○谕、据乔光烈奏、湖南新宁县传帖罢市一案。显有徇庇属员。化大事为小事之意。若果如所奏、该县已革蠹役。而刁民犹不服。以致挟制罢市。则罪在民不在官。又何必参处该令。此案疑窦甚多。著派刑部侍郎阿永阿。驰驿前往。会同该督吴达善、秉公查办。所有随带之司员。并著驰驿　　

○又谕、昨据李勋奏、新宁县民传帖罢市一案。已明降谕旨。并传饬乔光烈矣。今挋乔光烈摺奏、于地方刁徒纠众抗官大案。全不知事理之轻重。种种纰缪。已于摺内批示。如刘周祜具呈控府。名为控役。实即控县。乃署府王锡蕃。既不亲审。又不委员。将案犯竟发本县。是直以原告交被告矣。知府职在率属。而庸劣无能至此。该抚仅以参处知县了事。而于王锡蕃并无一语指劾。且以现犯不齐。意为开脱。试问犯即不齐。何难自往提鞫乎。即乔光烈身为巡抚。于寻常案牍。固不妨在省坐理。若此等大案。即当减从星速自行督办。庶奸民不致漏网。庸吏亦知所提撕。乃仅卸责监司。深居不出。籍词敦体。有意养高。是朕以封疆畀该抚。而该抚自待。曾一巡道熊学骥之不如矣。其徇庇怯懦。实为深负简用之恩。乔光烈。著交部严加议处　　

