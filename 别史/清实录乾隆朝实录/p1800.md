<!-- { "loadSidebar": true } -->
○幸瀛台　　

○兵部议准。署两广总督杨廷璋奏称、粤东西各营。惟南村汛守备。有三年无盗保题之例。该汛非边地苗疆可比。不应独邀幸进之阶。应停止。从之　　

○甲辰。礼部先期奏、乾隆三十一年元旦庆贺礼仪。得旨、是。照例行礼。奉皇太后懿旨。停止筵宴　　

○乙巳。上御乾清门听政　　

○谕、前据都察院奏、浙江诸暨县民人钱名标等、呈控该县官吏。将已徵钱粮捏报未完。通同侵蚀一案。朕特派刑部侍郎四达。前往会同熊学鹏审理。今据奏到。先有诸暨县生员陈驹、赴巡抚衙门控告。经该抚熊学鹏、饬委绍兴府知府高象震、审系妄控。该抚以所讯未确。复行委员会审等语。高象震审理此案。不无回护徇庇之处。著即解任质审。至该县黄汝亮、适在此案发觉之际。不前不后。告病回籍。其中显有情弊。黄汝亮著革职拏问。交原籍地方官解赴浙省。与案内有名犯证。一并审拟具奏　　

○谕军机大臣等、浙江诸暨县民人钱名标等、控告该县官吏。将已徵钱粮捏报未完。通同侵蚀一案。现据四达等覆奏、原任诸暨县告病回籍知县黄汝亮。应到案质审。业经飞提等语。该员不前不后。适在此案发觉之时。告病回籍。其中显有情弊。已有旨将伊革职拏问。著该抚明山。饬委妥员。沿途小心防范。即速锁解柱浙省候讯。毋得令其兔脱。或畏罪自戕　　

○又谕曰、明瑞等奏称、哈萨克霍集伯尔根。带兵千名。越境居住。伍岱带兵。将霍集伯尔根等擒获。罚其牲只。复将众哈萨克牲只。一并收取等语。前据安泰奏、霍集伯尔根等、恃强内徙。伍岱将伊擒获。收取马匹。霍集伯尔根等、恐惧请命。痛加训饬遣回。朕以伍岱办理妥协可嘉。已交部议叙。并赏给大缎。今览明瑞等奏。似觉伍岱多事。近来办事之人。过于姑息者多。过于勇往者常少。然亦有以区区劳绩。张大其词者。如霍集伯尔根、果系恃强内徙。伍岱乘其不备。前往擒获。收取牲只。甚合机宜。即阑入游牧。非有他意。伍岱将伊擒获。亦无不可。若赚之内徙。擒拏以为已功。则是邀功妄奏。此事务必彻底查明。始可定其功罪。前令阿桂前赴雅尔。更换安泰来京。谅安泰此时尚未起程。著传谕阿桂、安泰、将此事彻底查明。据实奏闻后。安泰再由伊犁来京。并著传谕明瑞等知之　　

○以辅国公永玮。为宗人府右宗正　　

○丙午。上御太和殿视朝。文武升转各官谢恩　　

○诣皇太后宫问安　　

○谕、据镶黄旗满洲都统奏称、坐台笔帖式乌登额病故。所有长支盘费银两。伊子无力交还。亦无家产可抵。请由伊胞侄德元等钱粮内坐扣等语。乌登额所欠银两。著加恩宽免。此项盘费银两。原应按月支给。若不豫支。何至拖累伊等子孙。此皆该管大臣官员等办理错误。嗣后此项银两。有豫支不能交还者。俱著落该管大臣官员等赔补。将此通行晓谕驻劄办事大臣等知之　　

○丁未。孝惠章皇后忌辰。遣官祭孝陈陵　　

○谕军机大臣等、周琬平日情性乖张。妄自尊大。而归州盗犯张洪顺一案。办理错谬。因将伊发往伊犁效力赎罪。但此案情节。系爱必达始终回护所致。周琬止有前案率行批结之咎。后案则与伊无涉。使周琬在巡抚任日久。充其刚复乖谬之伎俩。其匿非护短。未必不更甚于爱必达。然就此案而论。周琬究系离任之员。情罪较爱必达稍为轻减。且发遣已二年余。应加恩释放回籍。但其为人究难深信。或在遣所私有记撰。语涉怨尤。亦未可知。安泰现在前往伊犁。可密至周琬住处。严行搜查。如其并无怨望字迹。即令明瑞将伊放回。并将此旨传示周琬。俾知朕于臣工。赏罚一秉大公。而其人之优劣。罪之轻重。皆洞鉴其情。处以至当。若有显然背谬字迹。则是怙恶不悛。罪无可逭。著一面奏闻。一面即行正法。亦将此旨传示于彼。俾知朕虽加恩。罪仍由彼自取。倘字句介在疑似之间。安泰未能明晰。即将周琬拘禁诚处。以所有字迹封固进呈。候旨定夺。周琬原系朕令明瑞管束之人。前曾传谕明瑞、令其将周琬有无怨言字迹之处。查明覆奏。安泰如恐查出字迹。与明瑞有碍。因此心存瞻顾。不据实办理。目前即可掩饰。日后必致贩露。试问安泰能当此罪名耶。可将此传谕安泰知之　　

○礼部奏、顺天等五省中式试卷。磨勘各官。及覆勘大臣。并无挂漏者。例应议叙。得旨、磨勘各官。有无遗漏。经覆勘大臣指出。分别议处议叙。自属允当。至覆勘大臣所阅各卷。设再派大臣检阅。亦难保其必无挂漏。但以覆勘为不足凭。更复需人详看。辗转吹求。势将何所底止。令覆勘大臣。既无人复加核勘。其中即有挂漏。亦何由而知。是功与过皆无可论。既无议处。则何必予以议叙耶。嗣后覆勘大臣议叙之例。不必行　　

○戊申。谕曰、阿桂此次办理乌什地方。甚无章程。暂且不必来京。所有工部尚书员缺。著蕴著补授。蕴著所遗绥远城将军员缺。著嵩椿补授　　

○又谕曰、副都统书泰。前往叶尔羌。已满三年。著令其回京　　

○户部奏、派拨各省修理城工银两。开单呈览。得旨、此项兴修城垣。费繁工钜。朕特发库帑。以期办理迅速。各该督抚。务饬属悉心经理。俾工程巩固。帑归实用。并著遴委道府大员。或藩、臬、两司。分管督办。以专责成。其派出之员。即行指名具摺奏闻。将来奏报工竣后。朕当特派大臣前往查验。如有浮冒开销。草率了事。及藉工扰累等弊。惟派出督办之员是问。即各该督抚。亦难辞咎　　

○赈贷甘肃红水、靖远、会宁、山丹、东乐、武成、永昌、镇番、古浪、平番、中卫等、十一县。本年旱灾饥民。并蠲应徵额赋。缓徵蠲剩、及旧欠钱粮有差　　

○己酉。上诣大高殿行礼　　

○旌表守正被戕之河南新乡县民马良妻王氏　　

○庚戌。上诣皇太后宫问安　　

○谕、直隶二十六年以前。被灾积欠银粮。叠经降旨加恩豁免。而霸州。固安。永清、三州县屯户领粮。及随带地亩。应交未完租谷。未经与民地一并予豁。伊等所种地亩。即与民地相连。迩年虽属丰收。而新旧并徵。屯民生计未免拮据。所有霸州、固安、永清、三州县屯户、及为民屯户、未完二十四、二十六、两年租谷八百余石。著一体加恩豁免。该部遵谕速行　　

○命工部尚书蕴著、正蓝旗蒙古都统达色、俱在紫禁城骑马　　

○辛亥。谕军机大臣等、闻佛郎机亚国巴姓、专治外科。其人于今岁到广东。在佛郎机行内。郎世宁等、称其愿来京居住。著该督杨廷璋、即派员照看。由驿送京。但不可令其惊惧　　

○又谕、据刘藻等奏、邓川州民饶宗正、殴父致死一案。请候朱批到日正法等语。所办非是。蔑伦重犯。原属决不待时。该督抚等、自应遵照原奉谕旨。一面奏闻。一面即行速办完结。即从前令该督抚亲提研鞫。务期情节益加确实。并非于审明后复稽显戮。今该犯饶宗正。既经提讯。并无疑义。自当速正典刑。何必俟朱批至日办理。此等案犯。乃两间戾气。罪不容诛。向来外省奏到。俱不批发。亦不交部存案。该督等岂未之知耶。刘藻。常钧。俱著传旨申饬。并将此谕令知之　　

○吏部奏、教职六年俸满题升者。例不准逾限半年。原以杜营求接任上司之弊。查教职保题。例应督。抚。学政。会同验看。或因督抚公出。或俟年终学政回省。或本员委办差务。势难如期具题。至接任上司。于所属贤否。宜从容试看。反恐因限期迫促。草率办理。各省州。县。同知。通判。等官。三年五年俸满保题。惟俸未满者议驳。而教职转碍于历俸有余。未昭公允。应即停止。其盐库大使五年俸满保题。不得逾限半年之例。应并停。从之　　

○壬子。予故大学士史贻直。入祀江苏乡贤祠。从巡抚明德请也　　

○癸丑。谕曰、五阿哥病症。医治数月。尚未痊可。据现在医生诊视。称系虚损所致。若从前起病时。据实奏闻。即可早为防范调治。而五月间。张如璠。宋国瑞等。并不将虚损缘由详诊具奏。实属因循朦混。张如璠。宋国瑞。著交内务府大臣治罪　　

○旌表守正捐躯之安徽阜阳县民张士则妻唐氏　　

○甲寅。豁除江苏元和。吴县。昭文。青浦。靖江等、五县。乾隆二十九年。坍荒占废田六十六顷六亩额赋　　

○旌表守正被戕之直隶武清县民曹封妻张氏。守正捐躯之新河县民朱子强女朱氏　　

○乙卯。上诣皇太后宫问安　　

○旌表守正被戕之江苏沭阳县民冯廷璧妻高氏　　

○丙辰。谕、前因山东济南。武定。等属。间有被水地亩。经该抚题请分别赈济。兼令借给麦本。现在时届隆冬。赈期已满。而屈指麦秋尚远。民食未免拮据。著加恩、将被灾稍重之济南府属齐河、济阳、长清、临邑、德平、武定府属惠民、乐陵、青城、商河、滨州、阳信、利津、沾化、蒲台、青州府属高苑等、十五州县。极次贫民。概予加赈一月。该抚其董率所属。实心经理。务俾穷黎均沾实惠。副朕加惠元元至意。该部遵谕速行　　

○又谕、据四达。熊学鹏奏、查审诸暨县民人钱名标等、呈控该县官吏。将已徵钱粮捏报未完。通同侵蚀一案。业经审出情弊。请将知县黄汝亮。革职严审。并请将不行审出实情之知府高象震。同知彭元玮、解任严行究审等语。前已降旨、将高象震解任质讯。黄汝亮革职拏问。锁解浙省严审。彭元玮、亦著照所请解任。交四达等、一并质审具奏　　

○又谕、据明瑞等奏、本年伊犁绿营兵丁。所种田禾。收获比去岁较多。可否照上年之例。绿营官员。交部议叙。兵丁。赏一月盐菜银两之处。请旨等语。著照所请。将承办官员。俱交部议叙。兵丁等、每名赏给一月盐菜银两　　

○又谕、绥远城、向驻家选兵。因伊等家口无多。口粮较他处稍减。后移驻满洲、蒙古、兵丁。伊等家口众多。额米已觉不敷。近因均齐右卫兵数。以向食十口粮兵。移于绥远城。支给五口粮。尤属不均。著加恩。将绥远城兵丁。俱增给口粮。俾资养赡。其应如何增给之处。著军机大臣详议具奏。寻议。绥远城马兵一千五百。每名月领五口粮。步兵、养育兵、各二百五十。步兵、每名领四口粮。养育兵、领三口粮。查他省驻防马兵。领十口粮。步兵、养育兵、领五口粮。绥远城兵、应一例增给。从之　　

