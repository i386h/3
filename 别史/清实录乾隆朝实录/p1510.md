<!-- { "loadSidebar": true } -->
○御保和殿。筵宴朝正外藩。左翼。科尔沁亲王垂扎布、色旺诺尔布、郡王齐默特多尔济、贝勒古穆扎布、贝子班珠尔、多尔济瑚、辅国公喇什纳木扎勒、拉礼第、哈达、玛哈玛育尔、固山额驸索诺木、古穆、二等台吉巴勒珠尔、敖汉郡王垂济喇什、喇什喇布坦、贝子垂济扎勒、和硕额驸密扎特多尔济、固山额驸旺扎勒、喀喇沁郡王喇特纳锡第、贝子瑚图灵阿、扎拉丰阿、一等塔布囊丹津达尔扎、翁牛特贝勒朋苏克、固山额驸车布登、二等台吉桑济扎布、茂明安贝勒裕木充、一等台吉根敦扎木素、土默特贝子哈木噶巴雅斯呼朗图、和硕额驸纳逊特古斯、鄂尔多斯贝子纳木扎勒多尔济、一等台吉衮布喇什、扎鲁特镇国公纳逊额尔克图、二等台吉朋苏克、巴林辅国公和硕额驸德勒克、多罗额驸丹津、右翼。喀尔喀亲王桑寨多尔济、齐巴克雅喇木丕勒、郡王车布登扎布、德木楚克、车木楚克扎布、贝勒阿裕尔、沙克都尔扎布、贝子车木伯勒、贝子品级一等台吉齐旺多尔济、镇国公旺舒克、公品级一等台吉三达克多尔济、齐巴克扎布、车布登、车登敦多布、海都布、敦多布多尔济、根扎布、翁牛特郡王布达扎布、额鲁特郡王罗布藏多尔济、绰罗斯郡王罗布扎、阿噜科尔沁贝勒达克丹、鄂尔多斯贝子喇什色楞、科尔沁三等台吉济克济扎布、敏珠尔多尔济、喀喇沁辅国公温都尔瑚、和硕特辅国公色布腾、一等台吉特默齐、和托辉特一等台吉三都布多尔济、郭尔罗斯固山额驸苏玛第、敖汉三等台吉色布腾多尔济、土默特四等台吉巴勒丹多尔济、回子公额色尹、一等台吉玛木特、图尔都和卓、及领侍卫内大臣等宴。召科尔沁亲王垂扎布、色旺诺尔布、郡王齐默特多尔济、敖汉郡王垂济喇什、喀喇沁郡王喇特纳锡第、翁牛特贝勒朋苏克、敖汉贝子垂济扎勒、鄂尔多斯贝子纳木扎勒多尔济、扎噜特镇国公纳逊额尔克图、科尔沁辅国公喇什纳木扎勒、拉礼第、喀尔喀亲王桑寨多尔济、齐巴克雅喇木丕勒、郡王车布登扎布、翁牛特郡王布达扎布、喀尔喀郡王德木楚克、车木楚克扎布、额鲁特郡王罗布藏多尔济、阿噜科尔沁贝勒达克丹、喀尔喀多罗贝勒沙克都尔扎布、公品级一等台吉三达克多尔济、一等台吉齐巴克扎布等、至御座前。赐酒成礼。　　

○军机大臣等议奏、近议官兵移驻巴里坤。岁需口粮。该处现虽屯田。止产青稞一种。是以臣等原议、以加增兵丁。粮价自行购买。殊费周章令该督等、查明屯田岁收若干。足敷官兵口粮与否。通行筹议具奏。今安西提督刘顺奏称、辟展等处。收获即敷口粮。而运费亦繁等语。查提督原驻安西。系总督杨应琚、奏请移驻巴里坤。但巴里坤以外。西至伊犁。西南至叶尔羌等回部。幅员广衍。而辟展、乌噜木齐、一带。地土饶沃。水泉充裕。现在驻兵屯田。交通贸易。久成内地。莫若将移驻之提标五营内、酌留兵丁。足敷巴里坤城守外。其各营官兵。即移驻乌噜木齐。或辟展等处。于岁收屯粮内、就近支给。既可省挽运之劳。而于新疆适中之地。控制更为得宜。其如何建设衙署营房、及一切妥协商办之处。该督杨应琚、现在出关查勘。应令其详悉定议具奏。从之。　　

○是月。兵部侍郎兼管顺天府府尹事熊学鹏等奏、春耕将届。请照捕蝗例。委佐杂官。分行该处村落劝农。得旨、甚是。依议行。　　

○直隶总督方观承奏、漳河上游。本年盛涨。河流改趋大名府城。查临漳县丽家村旧道。止五里淤塞。应于新冲河口迎溜处、挑通。接入旧河。并筑大坝。护以土堤。以断南流。从之。　　

○山东巡抚阿尔泰奏、续查济、登、莱、青、四府所属墩台。均令添建营房。务敷兵丁栖止。兵有家室者。带往同居。无使瞻顾疎防。与通省画一。得旨嘉奖。　　

○陕西巡抚钟音奏、延、榆、二府属额赋。偏灾蠲缓。所有应支兵米。请于各州县常平仓借支。俟应徵年徵还。蠲数作正开销。从之。　　

○两广总督李侍尧奏、粤东额设外海战船。可裁四只。内河额设橹桨等船。可裁十五只。得旨嘉奖。　　

○是年。予准噶尔出师阵亡之笔帖式依楞额等三员。察尔哈总管三都布等二员。二等侍卫福绍一员。三等侍卫提奇图一员。蓝翎侍卫崇布达查等三员。委署营总奎素德伊一员。前锋参领科凌阿等十四员。副参领纳玛一员。佐领玉穆等二员。防御扎库齐等九员。前锋校九住等五员。护军校策布腾等十七员。骁骑校图秉阿等十二员。蓝翎长三保住等十员。及领催、护军、披甲、马步兵等、五百十二名。祭葬恤银如例。俱入祀昭忠祠。　　

○旌表孝子。浙江等省黄昌期等二名。孝女。江苏吴氏一口。守节合例。八旗满洲佛保妻富氏等九十口。蒙古锡住妻吴氏等十二口。汉军李廷章妻周氏等二十口。吉林等处驻防汉岱妻库雅拉氏等一百十六口。直隶等省吴好正妻郑氏等四百三口。夫亡殉节。满洲成魁妻那木都鲁氏等十七口。未婚守志。直隶等省丁鼐聘妻赵氏等十五口。百岁寿民妇。江苏等省李清海等二十三名口。各给银建坊如例。　　

○一产三男。直隶等省邓秉贤等十二家。　　

○会计天下民谷数。各省通共大小男妇、一万九千四百七十九万一千八百五十九名口。各省通共存仓米谷、三千一百七十八万四千八百四十石一升五合二勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三


大清高宗法天隆运至诚先觉体元立极敷文奋武孝慈神圣纯皇帝实录卷之六百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。春。正月。丁未朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御太和殿。赐王公臣工等宴。　　

○御乾清宫、赐宗室王公等宴。　　

○戊申。谕、来岁恭逢圣母皇太后七旬万寿。今年为朕五十诞辰。仰荷上苍福祐。西陲大武告成普天同庆。自壬申特开万寿恩科。于今十载。当此懋祉频臻。宜锡鸿恩。用昭盛典。著于本年八月。举行恩科乡试。来岁三月。举行会试。俾多士并得观光益宏嘉禧该部即遵谕行。　　

○又谕、甘省自军兴以来。连年叠次施恩。豁免正杂钱粮。及一切展赈缓徵。酌增运脚所有正赋。已蠲至二十五年。俾边民溥沾渥泽。现在大兵凯旋。军务全竣。正宜与民休息。且上年岁收未能丰稔。朕心尤深轸念著再加恩。将甘肃省乾隆二十六年应徵地丁钱粮。通行豁免。俾得共安耕凿。永承乐利之休。以示朕优恤边黎。有加无已至意。　　

○又谕、甘省上年夏田秋禾均被偏灾其较重之皋兰等十厅州县。及次重之静宁等八州县。已降旨分别加恩展赈。其灾轻之渭源等十七厅县。亦经照例蠲缓赈恤。并于春初借粜兼行。以资接济。惟念勘不成灾处所。夏田被旱。改种秋禾。小民已费工本。未免拮据。著再加恩。将所有春借耔种牛价。缓至麦熟后徵还。仍于青黄不接之时。酌借耔种口粮。俾得尽力耕作。至该省被灾等处。尚有无业贫民。艰于觅食者并著饬令地方官或设厂煮赈。或开工佣作。俾资糊口。以示体恤。该部遵谕速行。　　

○又谕、西陲大功告成。统计办理军需。前后甫及五年。款项易于稽查。现在自乾隆二十年以前。各案动用钱粮。俱经分晰办理。其乾隆二十年九月、至二十四年凯旋之日。办理军需各项钱粮。口内予限一年。口外予限年半。该督抚等督率承办地方各员。分别案款。详悉造册报销。毋任迟延。以清案牍。　　

○是日起。上以祈谷于上帝。斋戒三日。　　

○己酉。谕、甘省兰、凉、平、庆、一带。上年偶被偏灾。已加恩一体赈恤。但念边氓生计拮据。春耕在即。而例赈将停。恐不足资接济。著再加恩。无论被灾分数。极次贫民将皋兰、金县、平番、古浪、会宁、安定、固原、靖远、环县、盐茶等、十厅州县。于正赈之外。再加展赈。至麦熟后停止。静宁、隆德狄道三州县。再加展赈四个月。灵州花马池、中卫、河州、碾伯、五厅州县。再加展赈三个月。俾小民得以糊口力耕。副朕念切痌瘝至意。该部遵谕速行。　　

○又谕、甘省被灾各属。仓储未能充裕业令该督抚拨运本省及陕省粮。共四十余万石。分贮灾属备用。但春间赈粜兼行。恐有不敷。著于巩昌、宁夏、西宁、秦州、四府州、仓储有余之处。除留本地备用外。再酌拨十余万石。就近运赴被灾各属。俾赈恤借粜。宽裕储备。该部即遵谕行。　　

○庚戌。上诣南郊斋宫斋宿。　　

○谕军机大臣等、安泰等奏、现在乌噜木齐等处屯田。与哈萨克交易请赏给关防及派员办事等语。著照所请赏给关防。仍著陕、甘、两省拣选满洲道员一人同知、通判、州、县、四员。县丞杂职八员。发往乌噜木齐。道员总办收支各屯粮饷。同知等官。分办各屯粮饷、地方事务。其凉州等处驻防。有熟习满汉文字之领催前锋。著拣选十名令其协办事务。伊等若行走勤慎。即照台站委署笔帖式之例办理。效力出众者。行文各该处。以应升之缺。开列补用。　　

○命赏驻劄叶尔羌总兵容保、驻劄英吉沙尔总兵杨宁、戴孔雀翎。　　

○辛亥。祈谷于上帝。上亲诣行礼。　　

○诣皇太后宫问安。　　

