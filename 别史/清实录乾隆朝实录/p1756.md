<!-- { "loadSidebar": true } -->
○甲寅。召大学士及内廷翰林等茶宴。以雪象联句　　

○谕军机大臣等、步军统领衙门奏、据尚书陈宏谋、送交二保控原任武威县知县永宁、前自任所。驮回银十余万两。开设当铺一节。随令军机大臣、会同陈宏谋查审。因思永宁、系布兰泰之子。永贵之弟。布兰泰曾为巡抚、提督。永贵又经身任巡抚。伊家现在赀财。亦非必不应有之物。且永宁不过一县令。分例所得。即极为撙节。亦何至积有十余万两之多。至其办理军需。正当黄廷桂为总督之时。稽查不可谓不严。亦安得听其恣意侵蚀。是二保所控情节。原意其必无是事。今据军机大臣等审讯。则二保全不能指出实据。显系计图陷害。然即治以诬告之罪。不足以服其心。著传谕杨应琚、将永宁前在武威所任、承办军需。其经手钱粮。有无侵蚀亏空。及得赃受贿情弊。秉公详确查明、据实覆奏。原摺并钞寄阅看。寻奏、永宁系二十一年到任。值连年办理军需。间因车辆不敷。添雇骡头运送。实无驮银十余万两、潜运往京之事。其任内经手军需。并地方钱粮。俱经接任知县。接收结报咨部。报闻　　

○军机大臣等议奏、吉林将军恒禄等奏称、吉林八旗佐领四十八员。内锡伯世管佐领一。喀尔喀巴尔虎佐领七。旧例瓜勒察等。升阶不过骁骑校。喀尔喀巴尔虎等。不过佐领。嗣瓜勒察等、移驻盛京。因当差奋勉。加恩不拘旧例升用。今巴尔虎等、差使亦勤。请一体破格、赏给升途。再吉林等处员弁。应各随地势酌请。请将锡伯。巴尔虎佐领。俱作为蒙古佐领。其打牲乌拉协领二员。裁一员。作为吉林蒙古协领。蒙古协领缺出。于锡伯、巴尔虎、蒙古瓜勒察、佐领内拣补。吉林满洲协领缺出。将此项蒙古协领调补。至八旗佐领四十员。镶黄旗六。正白旗四。应拨匀、令每旗各五员。又宁古塔现设员弁。不敷差防。请将打牲乌拉防御八员。酌留四员。余四员、调赴宁古塔。均应如所请。从之　　

○乙卯。上诣大高殿行礼　　

○诣皇太后宫问安　　

○丙辰。谕军机大臣等、此次南巡。衍圣公孔昭焕、尚书嵇璜、俱现在制中。不必前来接驾。如伊等尚未起程。该督尹继善、该抚崔应阶、可传谕停止。如业已在途。亦即令其回籍　　

○丁巳。谕、前经降旨。八旗三品以上大臣子弟。果有娴熟国语、练习弓马者。遇考试之期。该父兄自行奏明。准其入闱。原因八旗淳朴素风。近来未免沾染虚浮。艳心诡遇。且从而钓弋其名。渊薮其弊。是以示之节制。俾知崇实黜华。非概从禁制。遏其进取之途也。乃迩年来八旗大臣。竟无奏请子弟应试者。未免多生顾虑。因噎废食。伊等既不潜心力学。而于国语骑射。又未见专攻娴习。顿觉出色。自不如兼收并进。犹可为造就之资也。我国家满洲世臣。宣力赞政者多。原不藉文章一途。但承平百余年。满洲词臣。文藻黻饰。亦不可少。大臣子弟中。果能于国语骑射之外。兼习文艺。在伊等延请师资。扩充闻见。较之寒素之家。成材自易。嗣后所有八旗大臣子弟。仍准一体考试。无庸奏明请旨。倘伊等仍不以实学就考。如前怀挟。或进身之后。仍蹈虚浮陋习。托名斯文。无裨实用。朕又何难随时惩治。俾知所儆惕乎。可将此通谕知之　　

○戊午。谕军机大臣等、今日新选柳州府知府何朝福请训。召见询问事宜。应对殊不明晰。该员前在江西安仁县任内。祇一年有余。即行捐升知府。于居官临民之道。大概未必熟谙。看来不过一损赀富户。不甚了事之人耳。虽柳州尚非繁剧。但知府有表率之责。若庸闇无能。亦难胜任。著传谕冯钤。令其留心察看。如果不能称职。即行据实具奏。勿致贻误地方　　

○是日起。上以祈谷于上帝。斋戒三日　　

○己未。谕、户部议覆、黑龙江将军富僧阿奏、索伦进贡貂皮。毋庸自行呈送。并停鄂伦春等赏赉一摺。虽属简便。但向来索伦进贡貂皮。不特及等者、例有赏赉。即不及等者。朕亦加恩减半给赏。以示体恤。历有年所。今若停其赏赉。则伊等无由沾受朕恩。殊非嘉惠远来之意。嗣后著仍照旧例行　　

○庚申。上诣南郊斋宫斋宿　　

○是日、立春。顺天府进土牛春山宝座　　

○谕、昨杨锡绂奏摺内。御史德成、列名在总漕之前。朕以为外省奏事。旧例如此。今日李宏奏摺。则巡漕给事中温如玉、又列名于总河之后。可见向来原无成例。不过该督等意存谦牧。则让御史居前。而奉差人员。自以为皇华出使者。遂俨然署衔其上耳。科道等官。果奉特旨钦差。查办事件者。遇有会衔具奏之事。自应以奉差专办之员居首。若南北漕差。每年一派。虽属轺车直指。亦几与定额设官无异。督抚为国家封疆大臣。不当转列于台臣之后。即如台湾巡察。亦有钦命巡方之责。而其奏事列衔。又岂得遂先闽浙督抚乎。此虽章奏中小节。朕亦不肯轻忽。必须明白指示。定以程式。俾皆知所遵循。以昭画一。嗣后三品以下。奉差外省。非特旨有钦差字样者。概不准在督抚前列名。该部可通行传谕知之　　

○辛酉。祈谷于上帝。上亲诣行礼　　

○诣皇太后宫问安　　

○御箭亭。赐朝正外藩等宴。召科尔沁和硕亲王固伦额驸色布腾巴勒珠尔、和硕达尔汉亲王多罗额驸色旺诺尔布、多罗扎萨克图郡王纳旺色布腾、固山贝子多罗额驸班珠尔、喀喇沁多罗都棱郡王喇特纳锡第、固山贝子多罗额驸扎拉丰阿、镇国公丹津达尔扎、乌珠穆沁多罗额尔德尼贝勒达什衮布、鄂尔多斯多罗贝勒栋多布扎木素、喀尔喀和硕亲王诺尔布扎布、多罗郡王车木楚克扎布、厄鲁特多罗郡王多罗额驸罗布藏多尔济、吐鲁番多罗郡王额敏和卓、回子郡王品级多罗贝勒霍集斯、辅国公图尔都、阿巴哈纳尔多罗贝勒达什敏珠尔等。至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十六


大清高宗法天隆运至诚先觉体元立极敷文奋武孝慈神圣纯皇帝实录卷之七百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。正月。壬戌。上奉皇太后南巡。车驾发京师　　

○诣皇太后行宫问安　　

○是日、驻跸黄新庄行宫　　

○癸亥。上诣皇太后行宫问安　　

○谕、朕此次巡幸江浙。所有经过直隶、山东、地方。本年应徵地丁钱粮。俱著加恩蠲免十分之三。该督抚等、务董率属员。实力奉行。俾小民均沾实惠。副朕爱养黎元之至意　　

○又谕、朕翠华南幸。经过直隶、山东、二省。办差文武各官、住俸罚俸降级之案。俱著加恩准其开复。如无此等参罚案件者。各加一级　　

○伊犁将军明瑞等奏、官兵移驻雅尔。绰克托、先领满洲、索伦、兵起程。讷苏肯领满洲、绿旗兵。护送粮饷农器等项。臣等领索伦兵六百名起程。于中途合队。绰克托总统前行。沿途驱逐越界游牧之哈萨克。并派散秩大臣硕通、及侍卫官员。领满洲、索伦、察哈尔、厄鲁特等、官兵五百余名。令爱隆阿统领。越阿勒坦额默勒。巡察勒布什、招摩多、一带。俟至雅尔时。将前勘定之额敏河沿、巴尔楚克、沁达兰、三处。安设大卡座。其沁达兰、与博罗塔拉、相接卡座。亦酌量安设。报闻　　

○是日、驻跸涿州行宫　　

○甲子。上诣皇太后行宫问安　　

○赐扈从王公大臣、及回部郡王等、并直隶大小官员等食　　

○谕、朕恭奉皇太后安舆。巡幸江浙。銮舆所莅。宜广慈仁。以昭盛典。所有经过直隶山东、二省之老民老妇。著照从前恩诏之例赏赉。用示优老引年之意　　

○又谕、直隶连岁收成丰稔。民间盖藏。自应充裕。但从前因灾未完积欠。新旧并徵。向恐艰于完纳。兹当銮辂南巡。道经畿辅。体察民隐。用沛恩膏。以广庆泽。著加恩、将直隶各属。自乾隆十九年、至二十五年旧欠。并二十六年未完缓徵银、共三万二千四百余两。米、谷、豆、共三百五十余石。一体豁免。该督其实力稽察。妥协办理。俾闾阎均沾实惠。称朕叠沛渥恩至意。该部即遵谕行　　

○是日。驻跸紫泉行宫　　

○乙丑。上诣皇太后行宫问安　　

○谕、此次南巡。所过直隶、山东、二省。派出办差兵丁。著加恩赏给两月钱粮　　

○又谕、昨伊勒图来京召见。清语较前生疎。大员乃管辖官兵之人。矧驻劄伊犁。不但清语当熟练。即蒙古语、亦宜留心。乃伊勒图清语。转不如前。想来伊犁大员。皆说汉话。全不以清语为事。夫清语乃满洲根本。即不会蒙古语。岂可不会清语。且现在陆续携眷。驻劄伊犁者多。尤当以娴习技勇清语为要。明瑞系彼处将军。嗣后大员回事接谈之际。务禁止汉话。演习清语。经朕训谕后。倘由伊犁来之大臣等。仍前清语生疎。惟明瑞是问　　

○是日、驻跸赵北口行宫　　

○丙寅。上诣皇太后行宫问安　　

○谕、朕因巡幸江浙。前经降旨、于江浙二省。冬兑漕粮内。各截留十万石。豫备临时平粜之用。此项减歇漕船。向例止给一半月粮。于该丁等生计。未免拮据。著加恩。于应给月粮之外。再赏给十分之二　　

○又谕曰、总管内务府大臣兼奉宸苑卿四格、所管之处甚多。其奉宸苑卿之缺。施恩著吉庆补授。并同德保、和尔精额、管理万寿山事务　　

○是日、驻跸思贤村行宫　　

○丁卯。上诣皇太后行宫问安　　

○谕曰、明德奏、据潼商道屠用中禀称、在朝邑县地方。盘获外来之江西僧人。形迹可疑。交该县知县、典史。查拏究讯。询系胡中藻之次子胡得玉等语。胡得玉系逆犯之子。久经隐匿脱逃。该道屠用中。能留心查缉。甚属可嘉。著交部议叙。知县汤尚箴、典史刘宏武、能实力盘究。不致漏网。亦属能事。俱著该部行文、调取来京引　　

○是日。驻跸太平庄行宫　　

○戊辰。上诣皇太后行宫问安　　

○是日、驻跸红杏园行宫　　

○己巳。上诣皇太后行宫问安　　

