<!-- { "loadSidebar": true } -->
○庚申。谕曰、御史张光宪奏、请设立大姓族长一摺。所见甚属乖谬。于事理毫无裨益。民间户族繁盛。其中不逞之徒。每因自恃人众。滋生事端。向来聚众械斗各案。大半起于大姓。乃其明验。惟在地方官实力弹压。有犯必惩。以靖嚣凌之习。政体不过如是。若于各户专立族长名目。无论同宗桀骜子弟。未必遽能受其约束。甚者所立非人。必致藉端把持。倚强锄弱。重为乡曲之累。正所谓救弊转以滋弊耳。至该御史所称、父兄之教不先。子弟之率不谨。此尤陈编庸腐之谈。按之全无实济。使由此类推。彼井田封建诸事。岂亦可仿而沿之耶。张光宪所请不可行。摺发还　　

○又谕、云南省城无甚紧要事件。著明德不必驻劄省城。即赴永昌。会同阿里衮、办理一切事务　　

○又谕、前据鄂宁覆奏、自称误听舒赫德之言。冒昧入告。因令舒赫德明白回奏。今据覆奏、则称鄂宁先已密交钱度办理。自书奏摺。邀同具奏等语。是伊二人所见乖谬相等。舒赫德。鄂宁并著交部严加议处　　

○又谕曰、舒赫德。著赏给都统职衔。前往乌什更换永贵。鄂宁俟到京日。再降谕旨　　

○协办大学士公副将军阿里衮奏、五月十六日。据游击巴勒塔等。由龙陵驿送贵州兵许尔功等。赍缅匪乞降文书。来到永昌。臣等详细根究据供。许尔功刘先元。杨清。系贵州兵。罗以德。系云南兵。俱随珠参赞驻劄木邦。本年二月。被贼拏至阿瓦。分给被拏我处官员使用。闻贼酋懵驳之母。不愿与天朝打仗。时常勤沮伊子。懵驳与其属下头人等。闻大兵到来亦皆望风生畏。是以商议乞降。其所呈文书。初意遣杨重英等赍送。后因伊头人眇旺模。劝沮。遂改派我等八人呈送文书。因一人病死。三人落后。是以我等四人前来等语。臣等拆看。一系贼匪呈递我大将军文书。因缅字难识。经杨重英译出汉字。其大概不过恳恩罢息干戈。仍通买卖之意。一系杨。重英等呈禀、内称、守备程辙。卢怀亮。马子健。王呈瑞等。于上年四月内。道府衔杨重英等。于本年二月内。俱在木邦遭擒。先后解到阿瓦。讵料缅王不杀。屡有投诚之议。且缅国各头目。俱愿投诚。是以苟延至今。又有内地人李万全。尹士份等。贸易缅城。熟悉夷情。与我等宣谕我国德威。极力招抚。先议遣官前来。后又改易。是以一同留住阿瓦。今具缅文。专差擒来兵丁许尔功刘先元等八人。赍呈祈恳。如蒙允准。望即差官兵持文前来。该国即办贡物。遣令缅目。同杨重英等解送前来等因。今将缅匪原文二件。并杨重英等译出缅匪文书。并伊等所呈文书。共三件。及讯问许尔功等供摺。一并呈奏外。窃思明瑞一队之兵。逼近阿瓦。又由猛笼等处往返杀贼。将及万人。复将蛮结。蛮化。二处贼匪痛剿。贼等畏惧。是以呈请投诚。但贼匪如果诚心乞降。理宜懵驳亲来。尚可代为奏请。今惟令我兵赍来文书。伊头人一名未到。缅匪狡猾难信。不过力竭什穷。为此缓兵之计。臣等公议此时仍当整兵前进。肃清边徼至赍文兵丁。四人内。择其能指贼之地势。及知贼等情形之许尔功。刘先元。解送军机处。以备讯问。至杨重英。程辙等。俱系职官被贼拏获。并不自裁苟且偷生。为贼译文甚属选愞无耻若经贼处送至。或脱身前来。即将伊等囚禁。奏请从重治罪。得旨、已有旨谕。谕曰、阿里衮奏、缅匪遣回兵丁许尔功等。呈送缅文。祈请投诚进贡。并拟斥驳文檄呈览一摺。所办尚于事理未协。前经传谕阿里衮等。以缅匪即有悔罪乞降之事。亦必该酋束身归命。或专遣大头目。赍表前来。始可酌量代为奏达。今该匪并未专遣一人。仅令内地被掠兵丁赍文投献。实属不成事体。此种猓夷丑类。即用檄严词指斥。其迹亦已同于酬答。于中朝体制。断断不应出此。现已传旨阿里衮。竟无庸给发回文。俟日后缅。酋作何行径。再为办理。并将原摺译汉发钞。令中外共知之。至杨重英世受国恩。身为大员。被贼拘执。不能捐躯致命。乃复典□见颜视息。转据贼情。具呈军营大臣实属丧尽天良。不得更齿人类。所有杨重英之子。著拏交刑部治罪。其程辙卢怀亮。马子健。王呈瑞等。身为守备。非微末弁兵可比。乃亦无耻偷生。随同具禀。情罪均为可恶。所有伊等之子。著一并查拏。解交刑部治罪　　

○谕军机大臣等、据阿里衮奏称、有被缅匪捉去绿营兵许尔功等四人。持缅匪乞降书而来。据称、贼匪懵驳之母。及伊手下头目。不愿与天朝打仗。彼此商议。派来赍献降书。观其书词。大约停止进兵。祈请照旧贸易之意。此可不必发给回书。缮写驳回咨文。一并呈览等语。缅匪甚属狡猾。殊难凭信。今来请降。并未遣伊处之人。止遣我兵献书。显系尝度于我。此不惟不可发回书。亦不必给驳回咨文。竟可置之不问。嗣后若复遣我兵来。仍照此办理一面奏闻。若伊等诚心畏惧。遣其人来献书。即行奏明。应如何发给回书之处。再为另议。如遣杨重英与伊处人同来阿里衮等仍遵前旨。问明杨重英。一切得有实据即于贼前将杨重英正法。如独遣杨重英。并无伊处人同来。则亦问明正法再杨重英等禀内所称李万全者。常在缅匪地方行走。竟系顺从缅匪之汉奸矣。伊系腾越州人。彼处必有伊家口。恐彼此勾通。理宜查办。此外有无似此等之人。阿里衮等。亦加意查察。务宜慎密　　

○又谕、著传谕阿里衮、明德、如缅匪复遣人探问因何不发回信。阿里衮等即谕伊等云。尔等并不使汝人来。惟使我处人。我处无发回书之理。汝等如诚心乞降。或是汝国王懵驳亲来。或遣大头目人来。我等始可奏恳大皇帝施恩。如仍遣寻常人献书。我等亦无即奏大皇帝之理。况并不遣汝处人来。只遣我处之人。甚属不合。尔等复敢探问乎。尔等归时。明告与尔懵驳知之等语。晓谕遣回。此际如使杨重英与伊人同来。阿里衮仍遵前旨。问明一切。当伊人前正法。如无彼处人同来。可将杨重英解京。但须严防为妥。杨重英妻子。俱已治罪。家产亦俱抄没。伊若闻知。途中恐致自尽。阿里衮务派干员防护解京。切勿令其知觉。再贼处尚有被擒守备等数人。此等俱系微员。非杨重英可比。贼匪或独遣伊等。或遣伊处人同来。无庸在彼正法。俱解送来京。再杨重英等所呈书内。尚有尹士份一人。既与李万全一党。亦当查办。但不知系何处人。如亦系腾越州人。即照李万全办理。如系别处人。查明奏闻。候朕另降谕旨　　

○又谕永昌地甚紧要。现在满洲兵闲住滇省。莫若酌派数千。移驻永昌。防范贼匪。甚属有益。再此际腾越州。亦属紧要。彼处之兵。恐不敷防守。著于永昌满兵内。派一千名。再派贵州兵一千名。同赴腾越州驻劄。既可壮腾越兵威。而办理粮饷。亦属便易。再腾越仅有副将一员。今既遣兵前往。著阿里衮另派总兵一员。往腾越管辖绿营兵。再于领队大臣内。酌派一人遣往。道员钱受谷。甚有才干。腾越如无道员。即令伊在彼驻劄。其腾越州知州。才具如何。著阿里衮查察。如可。则仍留彼处。如平常。即另选贤员遣往更换　　

○辛酉。上诣畅春园、问皇太后安　　

○谕、奉皇太后懿旨。庆妃、著晋封贵妃。容嫔、著封为妃。贵人钮祜禄氏、著封为嫔。钦此。所有应行典礼。各该衙门察例具奏　　

○谕军机大臣等、昨已降旨阿里衮等、令将缅匪遣回兵丁许尔功四人送京。复阅摺内有许尔功等供称、尚有三人。因病落后之语。计此时亦可续到永昌。著传谕阿里衮等、并即派人续送来京。以备询问　　

○壬戌。谕、据明德奏、四川贵州办解滇省马匹。均膘壮适用等语。阿尔泰、良卿、自办理军需以来。一切俱能悉心筹画。节次办送马骡。尤属妥速。著交部议叙。所有该省承办属员。并著该督抚等查明。一并交部议叙　　

○谕军机大臣等、据阿尔泰奏到九节铜炮图说。按所开炮身、炮子、均较京城炮位加重。著传谕阿尔泰、于川省现存铜炮十尊内。先将四尊运往永昌。交与阿里衮、豫行演试。其炮子一项。据阿尔泰单开。计重三斤以上。并未分晰铜铁。而京城所有炮子。纯铁者仅重一斤八两。其铜包铅子。虽大小一样。而分两重至二斤八两。若川省三斤以上炮子。原系纯铁。则依铜包铅法制造。分两自可更重。况滇省铜铅素多。制用自必甚易。著阿里衮于收到炮位后。择地做架木城。将两种炮子演放试看。铜包铅子。是否得力。并此项炮位。果否宜于攻打木城之处。即行明晰奏闻。再将川省余炮。应送应停。酌量办理。寻阿尔泰奏、遵旨将川省九节铜炮拨出四尊配炮子四十个委员妥解。至炮子重三斤以上俱系纯铁制就。报闻　　

○以直隶清河道周元理为直隶按察使　　

○癸亥。谕军机大臣等、普福有应行查询事件。著苏尔德派委妥员伴送来京。交军机大臣询问。其河东盐政员缺。著萨哈岱前往。暂行署理。将此传谕苏尔德知之　　

○又谕、据尤拔世奏称、上年普福奏、请豫提戊子纲引目。仍令各商每引缴银三两以备公用。共缴贮运库银。二十七万八千两有零。普福任内。共动支过银八万五千余两其余现存十九万余两。请交内务府查收等语。此项银两。该盐政等。何以历来并未奏明私行动用。甚可骇异。因令军机大臣检查户部档案并无造报派项用数文册可稽。显有朦混不清。私行侵蚀情弊。且自乾隆十一年提引之后。每年提引自二十万至四十万不等。若以每引三两计算。二十年来银数。应有千万余两。自须彻底清查。但阅年既久。其中头绪纷繁。恐尤拔世一人不能独办。著彰宝密速前往扬州。会同该盐政详悉清查。务使水落石出。毋得丝毫隐饰。此事虽系尤拔世陈奏。现在查办缘由。并未豫令知悉。所有原奏。及军机大臣奏片。均著封寄彰宝阅看。该抚自行带至扬州。见尤拔世后。再行告知。会同办理。即速据实覆奏。不可畏难姑息了事。亦不得少有瞻徇。可将此传谕知之　　

○甲子。上诣畅春园、问皇太后安　　

○乙丑。谕曰、额驸色布腾巴勒珠尔现在患病。理藩院尚书员缺。著伊勒图补授　　

