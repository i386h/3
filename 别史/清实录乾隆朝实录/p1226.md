<!-- { "loadSidebar": true } -->
○戊寅。谕军机大臣等、前自北路脱出之索伦跟役布颜图供称、伊主遣往哈萨克、现被擒拏看守等语。当即传谕达勒当阿等、讯问布颜图确供具奏。并令将遣往哈萨克之侍卫德善等。暂行停止。今据策楞奏称、自伊犁前来之呼尔璊台吉萨喇勒告称、遣往哈萨克之侍卫达勇阿、顺德讷、带领哈萨克使者。同至伊犁。哈萨克情愿投顺等语。看来哈萨克阿布赉。甚属恭顺。并无可疑。著哈达哈等传谕德善等。仍遵前旨。前往哈萨克。并将布颜图从前所供。果否实情。审明具奏。　　

○以故奉恩将军昂阿图子经宁、袭爵。　　

○豁除广东丰顺县原兴坑铁炉一座额银。　　

○己卯。上诣皇太后宫问安。　　

○还宫。　　

○谕军机大臣等、前因北路进兵。令丹津在哨探队行走。今已暂行停止。丹津在军前无事。著遣回游牧。令其休息。伊游牧距军营甚近。有事即可调遣。喀喇巴图鲁阿玉锡。今年自军营回来。未得休息。亦著遣回游牧。俟有遣用时。再行降旨。　　

○旌表守正捐躯之河南河内县民李建功妻陈氏。　　

○庚辰。上御乾清门听政。　　

○谕、军营文报。关系紧要。须特派大员督率稽查。方无玩误。直隶著派永宁。山西著派富尼汉。陕西著派武忱。甘肃著派明德。各于所辖境地。沿途往来督察。如有稽延。惟伊等是问。　　

○谕军机大臣等、定长奏请拣发人员一摺。内称知府悬缺、委用乏人。请敕部拣发等语。各省距京路远。或以差委需人。奏请拣发。不过同知以下等官。至于知府。遇有缺出。经该部请旨。朕俱亲加酌用。从无拣发之理。定长何得违例奏请。已于摺内批示。著将此旨通行传谕各省督抚知之。　　

○又谕、据玉保奏、伊犁逃出喀尔喀马甲诺哈图、所禀伊犁情形。班第尚在。亦未可定。策楞至伊犁加意访获。即传旨晓谕。伊虽一时懵懵。为贼所欺。但向来颇著劳绩。令其来京。尚有问伊现在情形之处。再萨喇勒若在。仍令为右副将军。领兵擒拏阿逆。其右副将军印。现在扎拉丰阿掌管。萨喇勒著以将军衔进兵。至逃出之喀尔喀马甲诺哈图、著赏银二十两。留于伊犁效力行走。嗣后有似此者。均照此例赏给。著传谕策楞等知之。　　

○又谕、前自伊犁脱出人等。虽称萨喇勒、被锡克锡尔格擒获。但非亲见。适据策楞奏到。诺海奇齐克等告称、并未见送往伊犁。则萨喇勒果否被擒。尚无实据。但伊与将军等、同在伊犁办事。而惟伊脱逃。或自觉无颜与策楞相见。潜身远避。亦未可定。策楞进兵后。加意咨访。寻获时、即传旨晓谕。伊系受恩深重之人。虽以脱逃负罪。然能带兵擒获阿逆。即可自盖前愆。已有旨令其仍掌定边右副将军印。一同进兵。惟宜益加奋勉。效力赎罪。俟寻获时。策楞即速行奏闻。　　

○又谕、前虑阿逆逃窜。或投入回人部落。因派纳噶察往阿克苏城等处传旨擒拏。今据诺海奇齐克等告称、阿逆尚在博罗塔拉地方居住。著纳噶察前至巴里坤侦探。如阿逆未往伊犁。而策楞已剿灭阿巴噶斯、哈丹、游牧。由彼处直进伊犁。堵截叛贼投回之路。则纳噶察不必前往回部。即往策楞处协同办事。其侍卫哈清阿、默德库、听候策楞调遣。官长保将彼处情形详悉问明。回京陈奏。若策楞虽已剿灭阿巴噶斯等。尚候噶勒藏多尔济等、未入伊犁。而阿睦尔撒纳、已经往据。纳噶察等应仍往回部。遵照前旨办理。　　

○又谕、现在调拨陕、甘、山西、各镇、协、标、营马匹。陆续解赴军营。所有营伍驿站原设额马。关系紧要。未便日久悬缺。自应及时设法购补足数。近据方观承等奏称、各营摘缺之马。速为购补。其已补若干。未经奏明。著传谕该督、抚、将军、提、镇、等。将所属营驿。先后摘缺马匹。已经陆续购补若干。即速查明。自行具奏。嗣后并著每月奏闻一次。　　

○军机大臣等奏、理藩院尚书纳延泰、询问达瓦齐。据达瓦齐禀称、我系俘囚。蒙恩不加诛。捐糜顶踵。不足报效。闻阿睦尔撒纳逃窜。恨不能身擒。拟寄信杜尔伯特台吉伯什阿噶什、库本诺雅特台吉诺尔布等。令协力擒献等语。求臣等代奏。报闻。　　

○以故云南楚雄县土县丞杨世勋子天泽、袭职。　　

○豁除安徽怀远县雍正八、九、十一年、捏报开垦田地六十一顷四十五亩有奇额赋。　　

○辛巳。上诣皇太后宫问安。　　

○谕、向来满洲名氏。惟取清话之与汉字对音者。书写汉字。不得依附汉姓。故意牵混。从前屡次晓谕。上年因蒙古有以甘珠露命名者。复经降旨训饬。并谕吏兵二部。旗员中凡有似此者。令悉行改正。乃今日兵部进呈本内。有喀尔吉善题调都司之何督一员。朕初意其为汉人。及阅该员履历。则系镶黄旗满洲人。伊既系满洲出身。或和或赫。何字不可书写。乃必牵混汉姓。此种陋习。断不可长。著再通行晓谕。嗣后倘有仍前混写者。必当重惩其罪。和督著送部引见。　　

○命编修朱佩莲、以原衔充日讲起居注官。　　

○旌表守正捐躯之直隶怀来县民顾文铨妻徐氏。浙江德清县民钱应其妻费氏。江西南城县生员邱维邠妻黄氏。山东益都县民管凤苞妻周氏。　　

○赠故云南开化镇总兵官吕九如加一级。予祭葬如例。　　

○缓徵陕西榆林、怀远、定边、靖边、吴堡、等五县。本年霜灾地丁钱粮。　　

○壬午。圣祖仁皇帝忌辰。遣官祭景陵。　　

○上诣奉先殿行礼。　　

○奉皇太后诣寿皇殿行礼。　　

○云贵总督爱必达、署云南巡抚郭一裕奏、滇省东川府。承运昭通一路京铜。设七站。查大水塘站。泉涸。傍岭路冲刷。现于附近硝厂河。修道移站。报闻。　　

○调安徽巡抚鄂乐舜、为山东巡抚。以安徽布政使高晋、为安徽巡抚。原任杭州织造托庸、为安徽布政使。兼管江宁织造事务。　　

○调广州将军锡特库、为巴里坤驻防都统。以户部侍郎李侍尧、署理广州将军。镶白旗汉军副都统五福、为户部右侍郎。革任漕运总督蕴著、为镶白旗汉军副都统。　　

○癸未。谕、前因准噶尔夷部。数年以来。篡夺频仍。所属诸部。率众内向。接踵而至。朕为天下共主。既不忍拒而不纳。将为之经理游牧。即因其地处之。为长久计。而两朝未竟之绪。亦乘此事机。一劳永逸。此用兵之本意也。至达瓦齐之立为台吉。不过外夷自相篡窃。原可不必声罪致讨。从前所降谕旨甚明。但以达瓦齐进贡请安。尚居然以噶尔丹策零自处。是以降敕切责。旋复遣使叩关。情词恭顺。则大军已入其境。未得至京。将军等取其书奏之。及王师进取伊犁。伊畏避逃窜。亦情理所有。是达瓦齐、原无获罪于天朝之处。伊之残酷暴虐。亦皆出于阿睦尔撒纳之口。迨俘获来京。视之则一庸悫可悯之人耳。且言久思归顺。特以阿睦尔撒纳领兵前往。实不便于其军前纳款。此其肝膈本怀。非由饰说。古者异国降王。或优以封爵。示无外也。达瓦齐、著加恩封为亲王。赐第京师。奉朝请。朕抚驭万国。一秉大公。仁育义正。惟听人之自取。可将此宣示达瓦齐。并晓谕中外知之。　　

○谕军机大臣等、朕已将达瓦齐宥罪施恩。封为亲王。赐第京师。带领伊子居住。伊旧日属人。著查出四五十户。令其来京役使。并著策楞晓谕台吉噶勒藏多尔济等、及准噶尔人众。从前进兵擒拏达瓦齐。止因阿睦尔撒纳、愬其暴戾无状。凌虐准夷。朕轸念群生。拯救水火。是以声罪致讨。今拏解来京。乃一庸愚无用之人。即伊种种虐行。其初亦皆系阿睦尔撒纳从中相助。非伊一人之罪。且达瓦齐原系绰罗斯台吉。朕怜悯其愚。备藩京邸。断不令回至游牧。现在达瓦齐感戴朕恩。思图报效。缮写书信。寄伊亲信之库本诺雅特台吉诺尔布、杜尔伯特台吉伯什阿噶什、宰桑约苏图、车凌多尔济等。令其协擒阿逆以彰国法。具见诚悃。著策楞即行转交。仍将伊等接到达瓦齐书信后。言语情形。速行奏闻。并传谕纳木扎勒、舒明等。将用兵准夷。及加恩达瓦齐之处。宣谕车凌齐木库尔等知之。　　

○命传谕库本诺雅特台吉诺尔布曰、前将军大臣等、戡定准夷。汝即望风归顺。回心向化。已传旨令汝前来入觐。俟汝到时。广示鸿恩。后因阿睦尔撒纳负恩逃窜。中途间隔。今朕已施恩达瓦齐。备藩京师。伊感激朕恩。思图报效。因汝从前有抢掳阿睦尔撒纳游牧之事。义切同仇。达瓦齐又素知汝之为人。不与叛贼为党。奏请寄书于汝。汝能奋勉效力。协助大兵。擒拏叛贼。朕必重加恩赏。　　

○又谕、据扎拉丰阿奏称、准策楞咨、将现在所到马匹二千。赶赴军营。俟陆续解到马匹后。无论兵丁多寡。随即继进策应等语。办理马匹。固属紧要。但策楞以轻兵深入额林哈毕尔噶。剿杀阿巴噶斯、哈丹、等游牧。扎拉丰阿、能即将现在所有兵丁。迅速前进。会同办理。尤为合宜。若俟各处马匹催齐。然后进发。则已缓不及事。此旨到日。量扎拉丰阿。业已领兵继进。如至彼处。策楞又往前行。扎拉丰阿、即驻劄额林哈毕尔噶。以作声援。并加意督催台站。稽察文报。将此详悉传谕知之。　　

○甲申。军机大臣等议覆、署安西提督冶大雄奏称、遵旨调派安西兵。驻防巴里坤。应否照哈密防兵例。酌给行装等语。查九月内。冶大雄奏报调派绿营官兵。续经停止。现在防兵。奉旨即于原派安西兵内酌拨。由安西至巴里坤路近。且系暂防。非哈密驻防三年更换可比。应减半给与。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百


大清高宗法天隆运至诚先觉体元立极敷文奋武孝慈神圣纯皇帝实录卷之五百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。十一月。乙酉。上诣皇太后宫问安。　　

○嘉贵妃薨。谕曰、钦奉皇太后懿旨。嘉贵妃患病薨逝。著追封皇贵妃。钦此。一切丧仪。该衙门察例敬谨举行。　　

○又谕曰、钦奉皇太后懿旨。本年冬至次日。著停止行礼。　　

