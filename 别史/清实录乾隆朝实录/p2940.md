<!-- { "loadSidebar": true } -->
○辛亥。谕、据庆桂奏、拏获私行挖参人犯一摺。吉林等处。私行挖参人犯。既有如许之多。则盛京等处。亦必有此等私挖之人。何不严行查拏。永玮、因朕巡幸。办理供应事宜。是以见未及此。著将庆桂奏摺。钞录寄永玮阅看。并著伊即行派委妥干官兵。于产参山厂。通衢要隘。及山溪僻处。严行搜缉查拏。近年封厂停采。原期护养参苗。令其滋长。今据吉林等处、拏获私挖人犯。至百余名之多。则深山僻隅。兵弁巡查未周。恐尚有私挖之人。是有封闭之名。而无其实。反令不肖之徒。得以幸获。何若仍行放票开采之为愈也。著自明年为始。仍行放票开采。另行降旨饬谕该部外。其放票事宜。宜早为办理。将此寄知永玮、庆桂、一面严行查拏私挖人犯。一面将明年开采事宜。妥议具奏。寻永玮奏、查每年五月。即进山采参。臣即于此时、出派铁岭城守御六十七、前往产参山根查访。本年自六月以来。三次拏获偷挖参犯七名。臣以人数无多。照例交盛京刑部审办。未经奏闻。兹奉谕旨。即添派贤能官兵。协同原派城守御等。前往通山要隘查拏外。仍遵旨自明年为始。仍放参票。照旧办理。别无更张。报闻。又庆桂奏、臣接奉谕旨。即严饬巡察吉林所属大小产参山场之副都统、以及各员。务将私挖各犯。查拏净尽。所有要隘。一体加紧实力查拏。勿许少有透漏。臣查自从前拏获偷挖人犯奏闻后。今又拏获人犯五十二名。获参七两八钱。参须一两一钱。俟人犯解到时。审明从重治罪。另行奏闻外。所有明年应放参票。臣即晓喻吉林旗民人等。并令副都统乌灵阿、协领西德、即时招募采参人夫。妥备器用。查照定额。尽力散放。其宁古塔、三姓、阿勒楚喀、副都统等。亦令一体严查妥办。报闻。　　

○军机大臣等议覆、察哈尔都统乌尔图纳逊奏称、张家口、赛尔乌苏、两处台站。共计二十八处。因去年被旱。冬间复遭雨雪。倒毙牲畜甚多。于台站官兵生计差务。不无竭蹷。现将有业官兵查明不计外。其有原立牲畜、全行倒毙者。请赏借二年钱粮。其次者。赏借一年钱粮。其银即于该处同知库贮太仆寺右翼牧厂地租内动支。分作四年归款。再毕勒吉库等四台站人四十名。从前赏借银两。尚未扣完。请俟二年扣完后。续将此项银两扣还。再赏借之后。即派主事景泰等、详细确查。及时购买补立等语。查口外台站官兵。悉赖官立牲畜过活。所办尚属可行。请交乌尔图纳逊实力妥办。不可使有名无实。亦不可援以为例。从之。　　

○吏部议覆、给事中成德奏称、凡遇京察届期。吏部豫将一二三等定例四格考语式样。分录清单。咨送各衙门遵依办理。如移送册籍内。经考察衙门。查有四格考语。不符者。除咨送该衙门更正外。将承办之员。附疏参处。应如所请。从之。　　

○户部议准、江宁布政使刘墫奏称、徐州府属沛县、常平仓缺额谷石。请于江宁省仓贮南屯等米。积剩项下。照依市价出粜一万石。将价银发交沛县。于邻境丰收地方采买。补贮新仓。以实储备。又嗣后江宁省仓余存米石。如积至二万石上下。即详明督抚。酌量拨补州县。以抵采买还仓之数。将存价解司。或就近在省出粜易银。随时报部拨用。得旨、依议速行。　　

○壬子。谕、明年盛京吉林等处。仍行放给参票。著交户部查照向例。即行办理。　　

○又谕、科布多参赞大臣海宁、专管杜尔伯特、土尔扈特、乌梁海、厄鲁特等部落事务。勒保、系总办库抡事务。均著施恩赏戴花翎。　　

○又谕、昨据保成等奏称、前经喀什噶尔换班之甘肃兵丁内。步兵郭显宗、在途迷踪。寻觅未获。今复据保成等奏称、喀什噶尔换班兵丁。行至树窝子地方。有马兵许元正、又经迷失未获等语。郭显宗、系始行派出换班之人。或因避差逃遁。此次马兵许元正、系换班回家。仍迷路径。似属实情。可见绿营兵丁。究系无用。亦因领队之员。不能留心约束。又不派员照料。致伊等急欲回家。尽力赶行。以致散落迷失。应将领队官员等。照保成等所奏。交部分别议处察议。摺并发。仍著交驻劄各回城大臣。并总督李侍尧等。出派官兵。将郭显宗、许元正、访获。审明缘由。详细具奏。嗣后凡遣往新疆换班。及彻回兵丁。务令出派妥员。带领行走。著通饬遵行。　　

○癸丑。上御卷阿胜境。赐扈从王公大臣等食。至戊午皆如之。　　

○谕曰、各省学政。现届差满。应行更换之期。顺天学政金士松、浙江学政窦光鼐、山东学政赵佑、河南学政李楘、俱著留任。毋庸更换。　　

○又谕、湖南学政、著钱沣去。广东学政、著平恕去。广西学政、著于鼎去。四川学政、著钱樾去。云南学政、著曹锡龄去。贵州学政、著陈本忠去。　　

○又谕、安徽学政、著叶观国去。湖北学政、著王懿修去。俱著于试差事竣。即由该省前赴新任。不必来京请训。　　

○甲寅。谕、户部议奏凤阳关徵收盈余。比较短少银十万四千二百五十两零。除监督王懿德、请先交银五千两。尚短银九万九千二百五十余两。请著落该监督等照数赔补一摺。此次亏短银两。著落该监督等分赔。固属照例办理。第念该关短少缘由。因上年豫省收成歉薄。商贩稀少。兼之淮水异涨。贩运不前。自属实在情形。然似此年复一年。逐渐短绌。于榷政大有关系。但此项银数稍多。所有应赔银九万九千二百五十余两。著王懿德赔银一万五千两。臧荣青赔银五千两。其余俱著加恩宽免。　　

○以故五经博士朱世润子学彬、袭职。　　

○乙卯。谕、此次恭谒祖陵。驻跸盛京。所有盛京吉林黑龙江等处。应行引见、及大计卓异军政文武官员。著交行在吏兵二部。就近在盛京带领引见。　　

○又谕、盛京为王迹肇基之地。朕御极以来。敬惟祖宗开创艰难。佑启万年统绪。于癸亥、甲戌、戊戌。暨今癸卯。四诣盛京。恭谒祖陵。以申积悃。所历川原形胜。因见徵闻。并为诗以识。而于太祖太宗。缔造鸿规。耿光大烈。恭纪成篇。实足以垂法守。非仅托为吟咏。所有四诣盛京御制诗。著皇子等分年按次。各录一分。装成四卷。汇贮一匣。以昭觐扬垂裕之至意。　　

○又谕、大学士英廉患病。现在兼管刑部事务乏人。从前舒赫德、刘统勋、俱曾兼管吏刑二部。大学士阿桂、即著兼管刑部事务。　　

○又谕、据英廉奏、近日病势转增。急难痊愈。恳请开缺等语。英廉宣力年久。倚毗方深。自卧病以来。朕心甚为廑念。屡经降旨。谕令加意调摄。以冀就痊。今以病势缠绵。陈请开缺。情词恳切。英廉著以大学士在家专心养病。不必开缺。将来病痊时。仍照旧入阁办事。大学士从前本有六缺。即多一人。亦属无妨。现在内阁协办乏人。蔡新著补授大学士。梁国治著协办大学士。刘墉著补授吏部尚书。其工部尚书员缺。著金简补授。福长安、著转补户部左侍郎。诺穆亲、著调补户部右侍郎。其吏部右侍郎员缺。著玉鼎柱补授。所遗盛京礼部侍郎员缺。著宜兴补授。　　

○又谕、热河工程处备用银两。著拨银十万两。交热河道库应用。　　

○调镶红旗满洲都统雅朗阿、为正黄旗满洲都统。镶白旗蒙古都统绵恩、为镶红旗满洲都统。以协办大学士吏部尚书伍弥泰、为镶白旗蒙古都统。　　

○丙辰。谕军机大臣等、据萨载等奏、黄河水势盛长。抢护各工。及张家马路。相机酌放水戗。平稳情形一摺。已于摺内批示矣。此次伏汛。连前共长至一丈三四尺。大溜奔腾浩瀚。实为涨盛。上下各厅工程。如夏家马路、张家马路等处。在在险要。该督等督率在工员弁。或赶紧抢护。或酌放水戗。仰赖上苍嘉祐。河神默助。得以化险为平。各工保护安稳。以手加额。欣慰览之。朕感荷之余。益深虔敬。现在秋汛即至。新河下游。在在吃紧。萨载等尤宜倍加谨慎。督饬工员。昼夜防守。保护各工。俟秋汛奏报安澜后。再降谕旨。将该督并河东、江南、两总河。及在事出力员弁。交部议叙。以示奖励。再阅图内。张家马路堤后。塘内水深八九尺。至一丈一二尺不等。恐伤及堤根。亦为可虑。此时如能放淤。使水去泥澄。壅护堤根。固为尽善。否则、亦须设法疏消。毋令清水积存堤外。致贻后患。上届南巡时阅视河工。亦见数处堤后尚有积水。彼时曾谕设法疏消放淤。该督等并宜逐一留心查勘。一律妥办。或放于堤外。以为巩固堤工之计。至萨载等另摺所奏、李家庄口门外。黄水渐次增高。恐致漾入。淤垫新河。已于六月二十八日堵塞等语。杨庄口门出水既畅。自无须李家庄新河分溜。该督等相时堵闭。所办甚合机宜。但何以未经奏及。彼时萨载已赴东省。会勘运河工程。李奉翰何以亦未具奏。直至降旨询问。始行奏覆。伊等岂未知朕廑念河防。昕夕悬注耶。著传谕该督等、此后凡有关河务事宜。俱即随时具奏。以慰廑念。　　

○调正蓝旗汉军副都统勒保、为正蓝旗满洲副都统。以吏部右侍郎宗室玉鼎柱、为正蓝旗汉军副都统。　　

○丁巳。以工部右侍郎塔彰阿、为镶红旗蒙古副都统。　　

○戊午。谕军机大臣等、据朱椿奏、假冒千总巴钟仕、拟斩。即行正法一摺。已批交该部核议具奏矣。巴钟仕、私藏印劄。假冒职官。撞骗银钱。固属可恶。但核其情罪。尚不至于斩决。著传谕刑部堂官。将巴钟仕一犯、按律拟以斩候。入于本年秋审情实。已足蔽辜。　　

○已未。两江总督萨载等奏报、黄运湖河伏汛安澜情形。因本年张家马路。溜势顶冲。旧埽塌卸。一面将上坝埽工。补镶挑护。一面在下坝、挑挖进黄沟。掣其溜势。顺流下注。则上坝不致著重。并将大王庙后撑堤挑开。使水势灌满。下塘澄淤。由四道沟渠出清。仍归正河下注。以水御水。可无冲啮之虞。得旨、此法甚好。以手加额览之。秋汛即至。敬之慎之。　　

○是月、两江总督萨载等奏报、入秋后河水盛长。下游外河南岸。旧有木龙。因水大溜急。击断二架。漂淌木植。随即捞获赶扎。以资挑护。得旨、此必所縳不牢。应查参。或功过相抵。亦当记过。不得邀叙。　　

○河南巡抚何裕城奏报、本年伏汛虽过。秋汛正长。行抵商邱五堡地方。沿途上溯。查看新河。大溜东注。尾闾宣洩畅顺。得旨、欣慰览之。益当敬慎。　　

