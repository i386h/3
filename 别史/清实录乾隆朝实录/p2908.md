<!-- { "loadSidebar": true } -->
○两江总督萨载等奏、查黄河各厅、两岸迎溜顶冲埽坝各工。每年霜降水落。原系择要勘估。春融修整。以备桃伏秋三汛抵御。本非一律办理。今春因屡得豫工合龙之信。将两岸埽坝。择要修整。七月内。惟将必应镶做防风。及加高者。每厅每工。择其至要之三五段、及七八段、十余段不等。抢修完竣。余俱饬令扎枕搪护。列为缓修。八月以后。上游湖水骤涨。幸资抵御。今水势消落。查勘本年已修各工。现在高去水面数尺。至丈许不等。尚俱完整。毋庸再为修做。惟未经修做各段内。有为清水搜刷。坝底空虚。向外垂蛰。或较别段卑矮者。分别拆修加镶。撙节确估。一俟春融赶办。务于豫省放河以前。一律完整。其余再看水势大小。临时相机修办。报闻。　　

○丙寅。谕军机大臣等、昨披阅明史。袁崇焕、督师蓟辽。虽与我朝为难。但尚能忠于所事。彼时主昏政闇。不能罄其忱悃。以致身罹重辟。深可悯恻。袁崇焕、系广东东莞人。现在有无子孙。曾否出仕。著传谕尚安、详悉查明。遇便覆奏。　　

○又谕、据雅德覆奏、黄茂拒捕自焚一案。摺内称黄茂胞叔黄便、控告该犯逆祖殴叔。该县营弁往拏。该犯拒捕。枪伤兵役。经汀漳龙道姚棻、会同游击田蓝玉、带兵围守。该犯情迫自焚。当即扑救。抢出男女尸身四具。据原告黄便认明。系黄茂同妻子四人之尸。现委员前往。将黄茂等尸棺封记。听候查验办理等语。黄茂自焚身死。既系原告认明。更有何疑。若该抚前奏。即将此等情节查明。详悉声叙。自可毋庸降旨查询。可见该抚于地方紧要事件。并未留心。必待朕严切传谕。方始悉心究讯。今引案既经查有切实证据。自属可信。乃雅德又奏称、今将黄茂尸棺封记。再行亲往查验。试思该犯焚死已久。该抚即亲往查验。又凭何辨认其真伪。且又焉能如原告当场认明之亲切耶。雅德不过因前旨询问。聊以此奏塞责。何不谙事体轻重若此。著传旨申饬。　　

○举行本年八旗军政。卓异官九十九员。罢软官六员。年老官二十一员。有疾官二十一员。才力不及官四员。分别议叙处分如例。　　

○丁卯。兵部议覆、陕甘总督李侍尧奏称、酌定分贮添铸炮位事宜。查甘州、固原提属。河州、兴汉、延绥、凉州、西宁、宁夏、肃州等镇。各项大炮。共六百四十六位。实在堪用者。一百三十三位。内大神威炮、六十一位。又大将军、红衣、雷公等名目。共炮七十二位。共用与大神威炮相仿。即可抵作大神威炮之用。酌量于臣标、及西安抚标。各贮十六位。固原、甘州提标、各贮十四位。河州、兴汉、延绥、凉州、西宁、宁夏、肃州、七镇标。各贮十位。至劈山大炮一项。酌量止就督抚提镇大标枪手兵丁。每二百名。铸造一位酌给。并令各营。每年将存贮大炮。以春秋二季轮流演放。并将劈山炮、同枪手兵丁。时常操演。至陕甘两省。副将以下各营堡。均有旧存子母、威远、滴珠、各项小炮。现在演试堪用者二千六百一十三位。照数存贮该营。其炸裂损坏之大小各炮。尽行销毁。废铁变价充公。均应如所请。从之。　　

○豁除安。徽贵池县坍没田地、八顷五十亩有奇额赋。　　

○戊辰。孝惠章皇后忌辰。遣官祭孝东陵。　　

○谕曰、户部核议各省巡盐官兵。旧有盐规。酌量应给应停数目。分别定议一摺。所议是。已依议行矣。武职员弁。业经加恩。改给养廉。其巡缉私盐。乃分所应为。向得盐规。自应停止。至外委兵丁等、所得月饷无多。离汛缉查。饭食盘费等项。不无所需。自应照旧准其分别支给。以示体恤。此次定议之后。各省不得仍前派委候补千总、及额外外委等弁。应令均责成专汛员弁经管。而员弁等、既有盘费以资办公。更宜加意缉查。以尽职守。倘有懈弛误公。及额外需索等弊。即著该管盐务之人严查。据实参奏治罪。以示惩儆。将此通谕知之。　　

○谕军机大臣等、据雅德奏、接据杨廷桦等先后禀报、在台查办滋事匪徒一摺。看来此案。前后所获各犯。及现在黄仕简等、在该处搜捕余党。抚辑居民。办理将次完竣。惟是将来善后事宜。当妥为筹办。以期地方永远宁谧。此案匪犯。尽数拏获后。必须多办数人。以示惩儆。台湾孤悬海外。非内地滨海要区可比。尤当使匪徒绝迹。庶可安辑善良。黄仕简、杨廷桦、查办此案。前经谕令伊二人一并列名奏事。将来结案后。黄仕简、即回提督之任。杨廷桦、系本任台湾道员。驻劄该处。伊曾任藩司。今又特加按察使衔。自有奏事之责。如遇有台地紧要事件。即一面禀报督抚。一面奏闻。杨廷桦在彼。务须实心实力。随事整顿。庶不负委任之意。将此由五百里传谕富勒浑、雅德、黄仕简、杨廷桦知之。　　

○命兵部尚书周煌、在紫禁城骑马。　　

○己巳。命户部员外郎李楘、提督河南学政。　　

○庚午。上幸瀛台。　　

○谕军机大臣等、据金蟾桂奏、漳泉聚众械斗案内。首犯谢笑等、尚未拏获。现在饬查务获等语。谢笑等、胆敢于台湾地方。为首聚众械斗。自应严密查拏。克期弋获。但恐该犯等、因本地搜捕甚紧。未必仍敢藏匿漳泉附近地方。或海岸相通。逃入接壤之广东地方。亦未可定。著传谕尚安、于接壤处所。迅饬所属文武员弁。实力搜拏。毋使该犯等远扬漏网。将此传谕尚安、并谕富勒浑、雅德知之。　　

○辛未。上御乾清门听政。　　

○谕、前经降旨。将直隶旗租银两。俟足敷普赏八旗兵丁一月钱粮时。即行普赏一次。现在直隶解到租银。已足敷用。著加恩普行赏给八旗兵丁一月钱粮。以示朕加惠旗人。用普春祺之意。　　

○谕军机大臣等、据富勒浑奏、交卸抚篆。起程赴闽日期一摺。内称地方被盗十二案。已获盗犯二起。未获各犯。现严饬文武员弁。迅速设法缉拏等语。地方盗案。理应迅速查拏。尽数弋获。以安良善。乃浙省各属被盗。已获者仅止二起。其未获犯破案者。尚有十案之多。殊属懈弛。缉盗除奸。乃臬司专责。王杲、人本老实。年力已衰。浙江大省。臬司事务殷繁。恐致贻误。著传谕富勒浑、福崧、即将王杲在任办事如何。是否堪胜臬司之处。据实迅速覆奏。毋得稍涉瞻徇。　　

○又谕、本年九月内。据该抚奏、海塘工程。应用银两。除原估工料外。尚多余银三十九万九千余两。业经降旨。赏给该省。为四十九年南巡。粘修行宫等项之用。今查抄陈辉祖名下财产。现存银两。及各案估变物价。又约共银六七万两。亦可归入南巡应用项下。是浙省所存之项。已有四十六七万两。除豫备差务之外。尽有余存。今思江南南巡差务之费。前于应行解京项下。赏留银九万余两。现在又令萨载、于京口挑河。以利舟楫。是江南此项赏给银两。断不敷用。著传谕富勒浑、福崧、即于赏给浙省存备各项内。酌拨银二十万两。遇便派员解赴江南。交萨载、闵鹗元、存备支用。将此由四百里传谕富勒浑、福崧、并谕萨载、闵鹗元知之。　　

○又谕、昨福长安到京。奏及伊过江南。据萨载告称、江南运河入江口门。距金山行宫较远。今查有旧河身一道。若加挑浚。止有三里。经过更觉便捷。且可避中泓溜势之险。而于商贾舟楫往来。亦为便利。又往栖霞。向系经由陆路。不免舍舟登岸。今亦拟挑河一道。直达栖霞。一水可通。以省往返跋涉之劳等语。并带图说呈览。此议可行。俱应亟为办理。著传谕萨载、即将此二处。于明春迅速兴工挑浚。先动张鸾玉案留江银两应用。但恐四十九年南巡。粘补行宫。未免不敷。现已传谕富勒浑等、于赏给浙省办差多余银两内。拨解江南二十万两。萨载等、自能仰体朕意。妥协办理也。将此由四百里谕令知之。　　

○以直隶督标中军副将官福、为湖北宜昌镇总兵。　　

○壬申。谕曰、秋审各省官犯内。有情实十次以上未勾者。黎慕莲、黄廷兰、黄志勷、钱嵩芝、王纯一、五犯。俱著加恩。从宽释放。至五次以上。情实未勾者。核其情节。逆匪王伦案内。失守之把总孙云龙、夏克俭、二犯。情罪较重。难以宽免。仍牢固监候。所有王锡、杨辉先、牟毓才、冀国勋、刘启贤、五犯。俱著加恩。照例减等发落。　　

○谕军机大臣等、据李侍尧奏、上年剿捕逆回案内。滥用军需。断难开销各款。共计银三十余万两。全系无著之项。又前此报销各案。有奉部核减银两。均应筹补。请将总督两司、及道府养廉。每年各扣二成。陆续归补等语。所办未为允协。该省于上年调集官兵。剿捕逆回。一切军需。并未酌定章程。滥行动用。明知事多越例。而止顾目前之支应。并不虑日后之核销。至今无著银两。统计共有三十余万之多。又经前后部驳各款。恐尚不止此数。若如李侍尧所奏、请于两司道府养廉。坐扣二成。则以前任之滥用。而累及后任之摊赔。于事理殊未平允。即如冯光熊、新放甘省藩司。尚未到任。即将其养廉扣去二成。此事始终于伊毫无关涉。又何从而波及乎。且恐该省道府。因扣去养廉。所得者少。不足以养其廉。致有贪黩病民之事。更滋流弊。此内如李侍尧、所得总督养廉本厚。自应准其摊扣二成。福崧、原系该省藩司。此事系伊始终经手。且现又加恩升授巡抚。应著令摊赔五成。至福宁、于冒赈案内。滥行出结。本应革职查抄。发往伊犁。因其首先供出实情。且搜捕贼党。尚为出力。是以加恩。仍留臬司之任。已较他人为幸。此项摊赔银两。应即将其廉俸得项。全数坐扣。俟官项全清。方准支给。至承办道府州县各员。现在有尚留甘省者。自应分别数目。核实追赔。即案内革职查抄各员。现在有免死发遣者。其家产虽已查抄。尚不敌其侵冒之数。但伊等原籍。自有兄弟亲属。可以通那帮凑。著李侍尧、查明各该员承办时。滥应实数。逐一确核应赔分数。行文各该犯原籍。核实追赔。如有托故延宕。不行按数完缴。即将该犯。仍照原议治罪。并行文各犯所发地方。谕令知之。军机处及该部、亦令记档。又该督题销军需一案。内有督标官兵。按日支给盐菜一款。现在已交部议。该兵丁身隶督标。御贼守城。是其专责。且在本营堵御贼匪。并未离汛。该兵丁、既有月饷。何得复行支给盐菜。部臣必行议驳。此项不准开销。即著滥行支发之承办各员名下。按数追赔。如其人已经治罪查抄。即著该管武职大员摊赔。并各兵丁名下、坐扣归款。以上各条。著传谕李侍尧、通盘筹画。另行分晰条款。妥议具奏。将此由六百里发往。并谕福崧知之。　　

