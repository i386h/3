<!-- { "loadSidebar": true } -->
○军机大臣等议覆、据庆复奏请添调固原营兵一千名。查前派西南二路兵五千一百余名外。续调邻省各标镇兵三千为数已足。固原营兵骄悍。恐临敌不能用命。况近有聚众不法之案。甫经惩治。遽行调遣。难免在途滋事。不必派往。再川西粮运艰难。应令会同纪山妥商速办奏闻。从之。　　

○甲子。上诣南郊斋宫斋宿。　　

○谕、山东东平、聊城、莘县、东昌卫。上年被水成灾。业已加恩赈恤。但目下正值青黄不接之时。民食难免拮据。著将此四州县卫被灾贫民。再行加赈一月。俾得糊口有资。该部即遵谕速行。　　

○谕军机大臣等。山东、河南、二省。入春以来。虽据该抚等、各奏报俱得有雨泽。而未经沾足之处尚多。近日未见奏到。朕心深为廑念。未知此时均得透雨否。倘有仍未沾足之处。与二麦春耕有无妨碍。目下青黄不接。或有应需借粜赈恤、以资接济。该抚等自应先事绸缪。无致临事周章。可传谕阿里衮、硕色、令其将现在地方情形。并如何筹办之处。即速奏闻。　　

○又谕、前据爱必达奏。安邑县村民、聚众多至七八百人。拆毁牌坊。塞门放火。拒捕伤人一事。因爱必达于此等重大案件。不过照常办理。轻重失宜。随经降旨申饬。并令严拏速办。今据罗俊奏称、三月二十日。安邑县百姓、因追比钱粮、聚众数百人围城。臣即亲赴该县查拏。刁民俱已散去。据知县佟浚口禀、拆毁东门外牌坊一架。火燎北门。臣验看并未烧毁。本日申刻。又据知县佟浚、差人禀报、百姓聚众复来围城。随饬署连城都司魏杰、带兵前往查拏。民人仍复散去。现调附近兵丁二百五十名。倘刁民再敢聚众。星赴该县擒拏为首之人。照例治罪等语。刁民聚众多至数百人。围城放火。旋散旋聚。不法已极。自应立摛首事、及附和逞凶之人。或即行杖毙。或审明速奏。令凶徒知所畏惧。爱必达前奏。办理已属宽纵。今罗俊出巡之地。距彼处甚近。乃仅委微末员弁、以备弹压。并未迅速查拏首恶。竟若驱之四散。即可置之不问。罗俊身属总镇大员。其观望情形。皆由爱必达宽纵所致。该省提镇。于此等刁悍恶习。并不协力整顿。无以诘奸禁暴。申国法而警刁风。殊失大体。可再传谕申饬爱必达。令将此案确查。务获首恶。尽法速处。毋使奸徒漏网。并将现在办理此案情形。即速奏闻。再近来山西雨泽曾否沾足。民情若何。著一并奏闻。　　

○军机大臣等议覆、据纪山奏称金川情形。应分路夹攻。将川西、川南、分为两路。派总兵、副将、带领汉土官兵。或直捣巢穴。或分击前后。更驻兵木坪。以为两路声援。于绰斯甲拨兵堵截隘口。以分金绰二酋之势。至所奏或系大兵齐集。或俟有隙可乘。即行进剿等语。伏思兵贵神速。敌气既慑。我力方锐。则一发制胜。所向成功。但必计出万全。此时庆复已经到川。应令商酌妥办。至川西川南两路。应派总兵二员。现有松藩总兵宋宗璋、奏请出口。而新调建昌总兵许应虎、又奉旨听该督抚委用。应即派分两路。又称统领应居中调度。请移驻雅州。督师进剿。查本年二月内、臣等因纪山奏派马良柱为统领。恐其未必胜任。是以议令纪山亲行。计此时庆复已到成都。一应军务。既有总统大臣。纪山应在省调度粮饷。提督印信。仍交新任武绳谟。从之。　　

○山东巡抚阿里衮奏、东平等四十二州县卫。除前奉旨缓徵八县外。其东平、金乡、鱼台、汶上、济宁、阳谷、滕县、兰山、城武、单县、聊城、莘县、临清、安邱、诸城、益都、平度、高密、胶州、定陶、曹县、钜野、峄县、宁海、福山、栖霞、荷泽、嘉祥、博山、文登、荣成、及东昌、临清、济宁卫、等三十四州县卫。上年旧欠钱粮。除已交外。余概缓至麦收后启徵。得旨。著照所请行。　　

○乙丑。常雩。祀天于圜丘。上亲诣行礼。　　

○诣皇太后宫问安。　　

○上幸圆明园。　　

○谕军机大臣等。据正定总兵海亮奏称、正定地方三月二十五六等日。各得微雨一寸。四月初一日、复得雨二寸。农民俱云、高地尚不能栽插。洼地可以播种。将见西成有望等语。所报雨泽分数。与那苏图所报相同。未知此时已得透雨否。或雨泽尚未沾足。于二麦春耕、有无妨碍。可传谕那苏图、令其一一查明。如有应行借给口粮耔种、以资耕作之处。著即先事绸缪。豫为妥协办理。并将办理之处。即速奏闻。寻奏、查正定属州县、于三四月之交、陆续得雨。二麦俱各畅茂。可望五六分收成。至井地、洼地、棉花、高粱、及秋禾。亦俱种齐。惟高地雨未深透。月内得雨。即可插种。将来倘需借给口粮耔种。随时办理。得旨。览奏稍慰。　　

○又谕、据巡抚纪山奏称、雅州府为形胜要地。今庆复、张广泗、抵川。会商进剿事宜。或同驻雅州。便于筹画调度。或庆复在雅州驻劄。张广泗更行前进、别据要害。以便调发统领大员。随宜进剿。同驻分驻。孰为妥便。俱听庆复、张广泗自为酌量。如庆复、张广泗俱驻雅州。或令提督武绳谟、总统前进。就近策应亦可。但武绳谟初任提督。甫经到川。未见其即能练悉军情。其官兵进剿、既用宋宗璋、许应虎、为统领。或令武绳谟专办提督事务。不必前往。亦听庆复张广泗相度机宜。悉心商酌。总以声援联络。计出万全。迅奏肤功为要。庆复俟张广泗一到。即行商定奏闻。总兵许应虎、于何日到川。亦一并具奏。　　

○军机大臣等议覆、纪山条奏粮饷事宜。一、汉土官兵口粮。宜分别酌给。查向例、内地祗给口粮。出口方支盐菜。此次应照旧办理。一、筹办粮饷。宜通盘核算。前经纪山奏请、于附近成都州县备办军粮。臣等议令于附近军营州县。较成都更为便捷之处。先为拨运。俟成都解到补还。今纪山议请、南路于打箭炉现存军米内动支。西路于温江等处、动支常平仓谷碾米五千石。并将保、茂、二处军糈案内、存余青稞、办成炒面挽运。至军糈银两不敷。请敕交户部、于附近四川省分、拨银四十万两。速解备用。一、酌设台站以速挽运。查由杂谷闹、西至党坝、程十二站。应于党坝安设粮务一处。中安十一台。又自杂谷闹、南至沃日、程七站。应于沃日安设粮务一处。中安六台。其运夫脚价。每名、每台、议给银八分。本色米面一升。一、请分设粮务人员、以专责成。据称此次用兵。打箭炉一路。系建昌道总理。杂谷闹一路。系松茂道总理。打箭炉以外。应以炉同知为正办。照磨为协办。将来再于两河口适中之地。安设正、协、粮务。其杂谷闹一路。必须专员办理。请以茂州知州为正办。再委佐杂二员协办。沃日党坝二处。俱安设正、协、粮务、各一员。至党坝一路。十一台、十二站、管台文官三员。沃日一路。六台七站。地尤险峻。亦应酌设管台文官三员。督催粮米。稽查文报。松茂道应移驻旧保县、居中调度。又打箭炉、杂谷闹、章谷、沃日、党坝、为粮运总处。应每处设护粮外委一名。兵十名。又称此次进兵。系在两河口、沙普隆、二处。并无夷塘。请照瞻对案内、里塘安设蛮塘之例。添设塘马、以速军务。均应如所奏行。从之。　　

○驻防哈密总兵官王能爱奏。臣于二月内奉旨。以准噶尔使臣玛木特、来京会议贸易熬茶事务。伊等原奏于九月中旬前来。经玉保令其于八月初旬、到哈济尔得卜特尔贸易。九月初即行进藏。玛木特等、因已经伊台吉奏明。未便遽定。俟归告台吉。若如所议。当于四月内遣人至哈密通信。若照前奏。即不送信。可传谕王能爱、令于夷使回巢经过时。将何时遣人。确切询明、具摺奏闻。臣于三月十一日、接见夷使。遵旨询问玛木特。据称进藏熬茶。已蒙大皇帝俞允。我台吉原奏于九月十五日前后到哈济尔得卜特尔地方、贸易毕、进藏念经。经天朝大臣等。仰体大皇帝体恤之恩。令于八月初旬前来。九月间进藏。天气温和。行走便利。我急欲回去。酌定日期。前来报信。现即启程。恳由乌克克岭行走。路途较近。必得于四月十五前回到伊犁。方不误事。臣问以四月十五前方到伊犁。报信人如何即能于四月内得到哈密。夷使云。我到伊犁定期后。遣报信人来。拣选好马。由我处卡座、昼夜兼行。四月内必到哈密。或仍照原奏于九月内前来。即不送信。臣谕以即使九月前来。亦应送信为是。夷使云。此当禀知台吉而行。臣察其意。亦欲于八月内前来。是以急于回巢。已照例护送出境。报闻。　　

○以天津盐运使辰垣、为直隶按察使。　　

○丙寅。皇太后驾幸畅春园。上诣畅春园问皇太后安。　　

○谕曰。湖北按察使徐琳、原系获罪之人。朕加恩起废录用。后复缘事降调。又加恩用至臬司。今据塞楞额奏。伊时存邀誉市恩之念。办理刑名。援引未当。且办事乖张。居心诈伪。深负朕擢用之恩。著革职。湖北按察使员缺。著洮岷道刘芳蔼补授。洮岷道员缺。著刑部郎中石柱补授。　　

○旌表守正被戕之山西永济县民甯孝妻李氏。　　

○丁卯。谕、前据山西巡抚爱必达、奏报解州安邑县刁徒聚众、拆毁牌楼。又万泉县聚众抢犯。现在查拏审拟等语。今复奏安邑致衅缘由。因该县知县佟浚、轻信衙役、锁拏欠粮民人。将伊题参革职。不职知县。原不可姑容。然何不查察于平时。而纠参于刁民聚众之后。使彼奸徒意必自谓得计。且当下拏获之三人。凶党竟敢挟势要回。其查拏首从各犯。经今半月。并未据擒获奏报。似此刁恶之风。若不迅速痛惩。何以警奸徒而禁凶暴。且何以安良善而靖闾阎。著侍郎雅尔图、驰驿前往。会同该抚爱必达、前赴解州。将案内首从各犯、查拏严审。分别定拟。应正法者、即于彼处正法。以申国宪。以正民风。至所参安邑县知县佟浚各款。亦令雅尔图会同爱必达审明具奏。其万泉县抢犯案内情节。一并会同查办。雅尔图有应带司员。即令带往。　　

