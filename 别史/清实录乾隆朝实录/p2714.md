<!-- { "loadSidebar": true } -->
○工部等部议覆、协办大学士前署直隶总督英廉奏称、北运河东岸吴家窰新建草坝。界在香河主簿、耍儿渡县丞、两汛间。查主簿原管堤工七千九百余丈。县丞原管五千二百余丈。多少本属未均。再主簿所管堤内。有王家务石坝一。水涨时。坝南堤岸。难于飞越巡防。请移主簿汛于草坝北。将石坝及草坝南堤工九十丈。就近归县丞经管。再草坝外。新筑南堤七百丈。北堤六百六十丈。每年培筑需兵。县丞汛旧设兵三十五名。不敷差遣。请拨通州州同、州判、二汛内。各战兵一守兵四。河兵五。并王家务千总汛内。额外外委一。归入该汛。协助修防。均应如所请。从之　　

○辛丑。谕曰、萨载、闵鹗元奏、查勘灾地情形一摺。据称亳州涡河以北。逼近武家河之宋家集等处三十保。直接豫省。受水既早。夏麦悉被淹浸。秋禾亦难望补插。其蒙城迤北之淝河两岸、板桥等集二十六保。亦同时受水。夏麦秋禾。均无收获。请再行酌借一月口粮。于司库正项内、折银放给。俟明岁麦熟后。分作两年带徵等语。前因亳州蒙城一带。为豫省下游。黄水漫注。被淹较重。屡经降旨。加恩抚恤。并赏给川米一万二千石。以资口食。但仪封漫口。至今尚未堵合。秋禾业已无收。贫民必倍形拮据。情尤可悯。著再加恩。将亳州被灾最重之宋家等集三十保。蒙城被灾最重之板桥等集二十六保。被水贫民。照夏灾之例。于八月内。再赏给一月口粮。以资接济。该督抚即督率各属。实力妥办。务使穷黎均沾实惠。毋任吏胥侵渔中饱。副朕轸恤灾氓。有加无已之至意。该部即遵谕行　　

○谕军机大臣等、亳州蒙城二处。被水情形较重。已特降谕旨。将所请折放一月口粮。即行赏给矣。仪封漫工。一日不堵。濒水田禾。一日不能耕获。今亳州蒙城之涡淝二河。因豫省下注之水过多。附近村庄民田。俱被淹浸。邻境下游且然。则豫省仪考以下。濒河地方。被水自必更重。今年四月中。据阿桂等奏、查勘被水州县内。仪封、考城、商邱、为最重。次即宁陵、睢州、柘城。如五月间即得合龙。则高阜之区。秋禾仍可收获。若合龙稍稽。大汛一临。不但低地愈淹。即已经涸出之高地。或亦不免冲漫。请先借给两月口粮。亦酌借耔种。以资接济。统俟秋徵之前。再将实在情形。查明分别具奏等语。已如所议行矣。今已七月中旬。漫工尚未堵合。且沁水曾经涨发。其汇河以后。漫注倍多。所有被水地方之高阜田禾。有无方碍。大局已定。不必更待秋徵之时。著阿桂等、迅即查明。据实速奏。候朕酌量降旨。以苏民困。至河南通省。除被水州县外。其余各属秋成分数。及粮价民食。较去岁情形若何。并著陈辉祖、妥速确查。即行核实覆奏。以慰轸念。至王家庄引河。业已挑成。前据阿桂等奏、必俟秋汛大至。方可开放。自属持重之见。只可听伊等审度形势。妥为筹办。是以久未咨询。而朕怀实未能一刻少释。今过处暑已将旬日。转瞬即届白露。过此以往。水势渐弱。其汛水未必能更甚于三伏初秋。则开放引河。当在河日。再无因今年汛水不大。听溃水漫流。复待至明年夏秋。方为引溜之理。阿桂等自前次奏报后。今已经旬。尚未见续奏。正不知该处现在情形若何。朕心甚为焦急。万一汛水竟不大长。引河开放无期。岂可守株待日。不急思所变计乎。或就现有坝工。照前此谕商之处。酌量妥速筑堵。或当将坝工再行移上。抑或圈过决口。稍为移下。并著阿桂等、通盘核计。务出万全。俾得迅速集事。阿桂平日尚属有主见之人。必能深体朕意。实心董办也。至前谕阿桂、于开放引河后。看其如果掣动大溜。畅流直注。而漫口渐已挂淤。阿桂即可起身前赴热河行在见朕后。再回京办事。此旨到彼。已及七月下旬。若引河业经放妥。漫口挂淤。则补完坝工。尚非难事。阿桂自可仍遵前旨至热河。然恐在途行程。未必能速。计到此、极早亦只在万寿前一两日。原不必以趋赴行在为急。若引河至今尚未开放。堵筑之事。必须改图。则系阿桂、袁守侗、陈辉祖、三人专责。而阿桂董司其事。尤不可轻离工次。务须悉心筹度。商择万妥之计。迅速堵合。以副朕怀。更不可因有前旨。急于趋赴热河。转置要工于不顾。想阿桂亦必不如此拘泥也。将此由六百里加紧传谕知之。仍著迅速覆奏　　

○旌表守正被戕山东利津县民李士超女李氏　　

○壬寅。谕曰、熊学鹏、平日办事。尚属认真。其在广西巡抚任内。审拟秦廷基一案。定罪后不行监禁。致该犯乘间自缢。实属袒徇。罪无可辞。念其系上司总辖。不至如广德、黄邦宁、敢于欺蔽舞弊。是以仅降旨革职。令往四川。办理军需报销。效力赎罪。兹报销事竣。数年来亦颇知出力。因令回京候旨。但现在患病。著加恩赏给三品职衔。回籍调理。俟痊愈后。再行来京候旨　　

○谕军机大臣等、据户部议、滇省承运铜觔。每多逾限。请交该督抚设法调剂一摺。已依议行矣。又据夹片奏称、京局本年实存现收。共铜二百六十万余觔。以每月铸铜三十余万斤核算。计可铸至明年二月。又有四十二年三运。及加运三起。一并计算。又可敷至六月。至六月以后之铸务。便觉棘手。请敕交该督抚详悉筹画。另行具奏等语。京局鼓铸。最关紧要。自应按限开行。衔尾续至。方无贻误。所有乾隆四十三年头运两起京铜。照大学士公阿桂等奏展之限。应于上年十月起运。何以该督等摺内称。现今尚未开行。逾限已将十月。迟延殊甚。倘至明年六月以前。此项铜觔。未能抵京。局中无铜鼓铸。尚复成何事体。李侍尧、曾任户部堂官。孙士毅、亦由户部司员出身。铜务素所熟悉。若不悉心筹画。致误鼓铸。恐伊等不能当其咎也。著传谕李侍尧等、速将上年头运两起京铜。即设法上紧趱运。务于明年五月内。抵京供铸。不得仍照寻常期限。致误铸务。至沿途加紧催趱之处。另降谕旨。传知铜船经行之各督抚。一并实力督催。勿稍稽缓。若此项铜觔。稍违所谕之期。致误铸务。惟李侍尧等是问。将此由六百里谕令知之。仍将如何筹画趱办。及何日开行之处。迅速由驿覆奏。户部奏片。并发寄阅看　　

○又谕、据户部奏、滇省解运京铜。节年迟误。所有乾隆四十三年头运两起。应于上年十月开帮者。至今未报开行。实属迟缓。此项铜觔。急需供铸。不便稽延。已传谕李侍尧等、设法上紧趱运。令其于明年五月内抵京。非向年运铜期限可比。著传谕铜船经过之各省督抚。即行豫饬各属。如此项滇铜到境。即上紧设法。或添雇小船剥载。或多备纤夫挽送。昼夜严催。衔尾前进。务于明年五月以前。全数到局。毋得视为泛常。解运倘有稽延。惟迟误之该省督抚是问。将此由六百里传谕各督抚知之　　

○又谕、滇省承运铜觔迟误各员。非寻常稽延解运可比。虽据该督等、将运员景椿、雷鼎浩、参奏革职。但滇省解运京铜。该委员等、几视为畏途。若迟误限期。仅予革职。劣员等或拚弃一官。图免重累。转得脱身事外。而将来仍可冀幸捐复。殊不足以示儆。著传谕户部堂官。将此项误运劣员。另行定议具奏。于革职之外。拟以发往新疆效力。庶将来承办之员。知所儆戒。不敢贻误。并谕令李侍尧等知之　　

○又谕、据特成额等奏、里塘土司丹津衮布禀称、所属热寨地方之麻塘寺。于五月十五日半夜。有瞻对夹坝二百余人。到寺焚劫殿宇住房。及佛像经典、衣服器皿等物。并杀死喇嘛二名。裹去一名。随即散去。现饬道协等、带领弁兵查办等语。瞻对番人。向来惯放夹坝。今两金川甫经剿平。该番人理应知所儆畏。乃敢纠集多犯。至里塘地方。乘夜焚劫。肆行杀掠。不法已极。不可不严行惩创。著传谕特成额等、即严饬瞻对土司。速将此案赃贼。全行拏献。如敢迁延庇匿。不即献出。则是该土司自取重戾。后悔无及。并派委明干大员。设法严缉。务将该贼番首夥。全数擒获。审明从重定拟。毋得颟顸了事。仍将如何查办之处。先行迅速覆奏。将此由六百里传谕知之　　

○癸卯。谕、据萨载等奏、江宁布政使孔传炣、精力衰惫。该司员缺紧要。未便因循贻误等语。孔传炣、著以原品休致。所遗江宁布政使员缺。著刘墫补授　　

○谕军机大臣等、据萨载奏、洪泽湖内。现已陆续消水一尺四寸。外河山安海防一带。已消水二尺余寸。淮扬运河归江之路。亦甚畅达。各工保护平稳等语。外河海防等处。水势消落。自系畅流归海所致。昨据杨景素奏、天津一带。因海河白露以前。不能受水。以致上游大清河、子牙河、亦难迅速宣洩。漫溢稍多等语。海河不能受水。此语久闻之。但海为众水所归。今何以在江南、则甫交秋汛。水势顿消。而在直隶、则白露以前。不能受水。其故殊不可解。著传谕杨景素。即速详悉查明覆奏。将此由四百里谕令知之。寻奏、天津海河。万派会流。清浑并注。伏秋水势浩瀚。是以下泻不及。向来每谓白露以前。不能受水。臣前任天津府知府时。亲往海门查勘。夏秋海气上蒸。宣洩甚艰。白露后。其气渐敛。始得畅流归海。就臣臆度。大概与浙省秋潮。较他省独盛者相似。故江南直隶。形势不同。报闻　　

○甲辰。谕、盛京吉林。均系国家根本之地。境壤毗连。盛京旗人。潜往吉林种地谋生。本无关碍。并非逃旗可比。从前弘晌奏请解回治罪之处。所办原属过当。伊等皆满洲世仆。盛京吉林。有何区别。其正身旗人六户。即著入于吉林当差。无庸解回盛京办理　　

○户部奏、滇省运解四十二年三运二起、加运三起铜船。在途迟滞。请并饬沿途督抚。设法严催。谕军机大臣等、此项铜觔。著交沿途各督抚。严饬地方文武员弁。上紧设法催趱。并遴派干员。于交界地面。协同运官。接递赶运。所有三运二起、加运一起铜船。务于今年九月、十月。运抵通州。其加运二起铜船。亦著上紧严催。务于今冬运至天津。来岁春融抵通。陆续交局。倘有稽延。惟迟误之该督抚是问。仍即各具摺速奏　　

○又谕、据伊勒图奏、明年班禅额尔德尼来时。土尔扈特汗策凌纳木扎勒等、情愿自备资斧。前来朝贺等语著传谕车布登扎布、明山等。如杜尔伯特、乌梁海等亦愿抒诚朝贺。著照土尔扈特、自贝勒以上前来。且其游牧。距热河甚近。俱著自备资斧。不必官为办理　　

○以河南南汝光道浦霖、为陕西按察使　　

