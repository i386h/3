<!-- { "loadSidebar": true } -->
○又谕、昨进剿逆回。总兵图钦保阵亡所有应得赏恤。巳交部照例办理矣。图钦保之父、护军参领福保。现在致仕闲居。伊子图钦保、三星保、三官保均致身行间。朕甚悯恻。将来部议图钦保应得世职。自应令其子承袭。但念福保。系业楚之子。著加恩授为散秩大臣。伊果精力尚健。即令行走如或不能当差赏给散秩大臣全俸。以养余年朕于效力奋勉官兵等、加恩之处。著阿桂等通行晓谕知之　　

○又谕曰、王廷赞著来京陛见甘肃布政使员缺著福崧调补。　　

○谕军机大臣曰。阿桂等所奏、同王廷赞守城之道员等。请酌量加恩现巳明降谕旨。但此事王廷赞始终并未奏及。在伊被困时匠发之摺或因仓卒未得详叙及贼人巳退奉到朕恩旨后自当以众人协同出力。而伊一人受恩于心有所不安。据实陈请。否则亦应将此情禀知勒尔谨代为陈奏方足以鼓励众心而王廷赞默无一言。竟尔一人独攘其功实属非是而勒尔谨回省城。亦竟无一言问及。当问伊无暇问及者所办何事。且阿桂等奏、王廷赞病体初愈。精力亦疲恐不能料理周到。而升任臬司福崧甚能出力。莫若竟以福崧转补。于事有益。现巳降旨。将福崧调补甘肃藩司。王廷赞来京陛见藩司为通省大员见勒尔谨如此错误。而伊竟随同观望。迁延误事如此行为。恐亦尚有不可信之事。且逆回滋事。总督之下即系藩司。王廷赞亦岂能辞咎著传谕阿桂。将王廷赞在任所办诸事。详细确查如有应参奏者。即据实参奏。　　

○钦差大学士公阿桂、尚书和珅奏、臣等未到兰州以前。即闻西南关外一带贼匪任意往来。抢掠牲畜口食并于烧剩民房内藏匿。乘间放火臣阿桂于二十一日抵省。查各路调到官兵。因无总办之人声势既不联络。纪律又不严整不能使敌人望而生畏。且绿营兵丁。因从前贼势猖獗时。未经揣量多寡强弱。催令零星打仗。伤亡实多。兼之新补兵丁。未经临阵心志不固遇贼即行惶遽。现在申明军律激励戎行派兵自西关外。从河岸迤南至山梁安设卡栅彼此接应又于山包上扎一大营照料各卡。断贼匪来路。将来攻剿时。即由卡营前进复简阅各营官兵。懦弱者守营或令诱敌强壮者向前打仗。令海兰察、额森特明亮总统各营臣察看贼人所占山梁。虽不甚高而坡墈陡险。路径一线可通。必须鱼贯而上。因飞咨四川总督文绶。速饬维州协副将李天佑。拣选曾经出师金川之屯练、并安插降番等兵。共一千名。兼程遄进。以备上山打仗。又思贼人抢掠马骡甚多。将来铤正走险。乘骑窜逸。此处兵丁。马上能追赶杀贼者。竟不能得。复行文阿拉善王罗布藏多尔济。于该游牧内择其近兰州者。拣派七百或五百名带赴甘省。以备追捕。再前奉谕旨。令臣等将贼匪占据山梁。何处得有口食。施放枪炮何从得有火药。马匹约有若干之处查明具奏。查贼匪自据河州。及焚烧省城关厢后。民间财物粮食并马骡牛驴。抢掠一空是以足敷口食。所用火药。则巳裁河州镇营旧贮原多。尽为贼有是以负固死守。且习于战斗。并命抗拒。容俟熟筹剿捕机宜。克期进兵。得旨逆匪起事以来。实在情形直到披阅此次奏函。方始详悉端委。甚增情懑。亦因此而略慰至阿桂等现在筹办各事宜。皆朕早降谕旨逐一查询者。何以从前勒尔谨全未奏及。今摺内所称该处因无总办之人。诸事涣散。又各营零星散处。声势既不联络。纪律又不严整。不能使贼人望而生畏等语。可见众人袖手观望毫无料理光景不出朕之所料。勒尔谨身为总督既因办理不善。致酿事端及自狄道回至兰州见贼巳击退上山。竟谓半月可以完竣而伊安坐城中衙署。一切毫无筹办。且将各路巳调之兵。全行停止。俾贼众得以迁延时日勒尔谨之罪尚可赦乎。又阿桂等奏、贼人皆习于战斗。勒尔谨之罪更大。甚至未经揣量贼势之多寡强弱。陆续到来不俟力齐即催令零星打仗以致节次伤亡日多。愈形畏怯。兼之兵不顾将。将不顾兵一遇贼匪惶遽退回太觉不成事体。若京兵不令中途停止则此时头起巳到。即所调四川兵阿拉善兵亦巳可抵兰州。乃勒尔谨辄以半月之内定能剿灭奏请彻回是勒尔谨之贻误军机尤为罪在不赦。今阿桂复檄调川兵一千。及阿拉善兵自不得不如此办理。就现在情形而论阿桂一人尽足料理。和珅不必同办。即遵前旨回京。毋稍迟延也。看来阿桂于灭贼大段情形。俱有节制。想贼人不久即可擒灭。且官兵设卡安营。贼不能复出肆掠。即从前所据之口食富足。亦岂能支数月。且贼人马匹既多。困守一山。草料亦易匮乏即使宰马为食亦必不能支持半载阿桂惟当整任士气。俟兵力齐集克期进剿一鼓歼灭。以副朕怀。　　

○内阁、翰林院、带领庚子科散馆修撰编修庶吉士、并戊戍科补行散馆编修引见。得旨此次翰林散馆之修撰汪如洋。编修孙希旦、江德量、程昌期。业经授职其清书庶吉士关槐著授为编修李奕畴、郭在逵。著授为检讨。汉书庶吉士陆伯焜、刘汝謩、许兆棠、陈有会初彭龄、高棫生、甘立猷。俱著授为编修。运昌筡鉴徐准俱著授为检讨。余德洋、王念孙、吴蔚光范鏊、徐文干。俱著以部属用。吴树萱、柴模、朱纫兰、温闻源、钟文韫、杨嘉材俱著仍归进士原班铨选。　　

○以河南按察使郑源璹、为广东布政使。　　

○以陕西靖远协副将合当阿、为陕西固原镇总兵　　

○予故绥远城将军宗室弘晌祭。如例谥勤肃　　

○是月。直隶总督袁守侗奏、上年直省被水各属内。武清、天津二县。虽尚有未涸村庄。但或系地处上游。或系附近海河。消退尚易。文安霸州大城宝坻、四州县。半月以来天气晴霁。渐次可涸者又有十之六七宁河静海保定新安、安州、五州县未消积水。自十余村至三四十村不等。现饬上紧设法疏消。随宜布种。得旨是。实力勉为之。　　

○江南河道总督李奉翰奏、黄河北岸王营减水石滚坝从前修造时。金门原宽三十丈。直长六丈一尺二寸坝面既窄坝底又高并离黄河仅二十余丈启放之际湍溜直下冲损桩石跌成深塘。堵塞甚费周章相其形势。应移下八十五丈距黄河缕堤一百丈。下至盐河一百六十余丈。另建石滚坝一座。金门仍宽三十丈。直长改至二十丈较旧坝放低四丈。上下两唇俱用碎石填筑。加钉关石木桩。以资拦御。共估银五万四千余两现届大汛。先行采办料物。秋后兴筑报闻　　

○伊犁将军伊勒图奏、塔尔巴哈台与哈萨克接壤遇有回人书信。皆系送至伊犁译妥呈递请于伊犁回人内。择其识认回字通晓回语者酌派一名。令其前往照别部落之例。一年一换。给与盐菜银两报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十九



大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。五月癸酉朔。以浙江粮储道王站柱、为河南按察使。　　

○甲戍。上御勤政殿听政。　　

○谕。从前逆匪滋事之初。因阿桂在豫省查勘河工。即传旨令其就近驰往督办。又因阿桂出差已久。于此案详悉情形及朕节次所降谕旨。未能深悉。复令和珅赍钦差大臣关防驰往。令与阿桂相见。同行三日。告知一切后。即回京面奏。后据阿桂奏称。疮疾发动。尽力遄行。未能迅速。而甘省现无大臣董办。是以令和珅兼程前进。同海兰察、额森特等。迅往带兵剿捕。今和珅于四月十七日始抵兰州。而阿桂亦于四月二十一日续到。所有筹办诸事。虽皆联衔入告。而自阿桂到后。经画措置。始有条理。即贼匪确信。亦以披览此奏。方得洞悉。此事阿桂一人。已能经理妥协。无须复令和珅同办且恐和珅在彼。事不归一。即海兰察、额森特等向随阿桂领兵打仗。阿桂之派调伊等。自较和珅呼应更灵。而朕启銮临幸热河为期亦近御前领侍卫大臣、军机大臣等。扈跸者现亦无多。是以传旨令和珅速行驰驿回京。而以剿捕贼匪及筹办善后诸事。俱交阿桂专办以期逆贼迅就歼除。明彰国宪。所有朕派办此案之先后原委。著通行宣谕俾中外共知之。　　

○谕军机大臣、前日据阿桂。和珅奏到兰州现在情形各摺。内称河州自裁去总兵。改设副将。兵数无几。而营中旧贮火药原多。皆为贼人所有一节。河州裁镇改协一案。约已二十余年。该处存营火药虽多。此二十余年中。该营演放枪炮。自将旧存火药。逐渐用完。岂有另配新药开销官项。反将旧药存营之理。若果如此是即勒尔谨办理不善之故又所称、绿营官兵随到。即催令零星打仗。以致伤亡甚多如此不量兵力。举动乖谬。勒尔谨固。罪无可赦。即伍弥泰仁和。马彪。俱系统兵大员。而仁和又系本省提督。从前设法带兵渡河时。尚觉其有料理。及至兰州。便与伍弥泰、马彪等。俱存观望。见勒尔谨种种错谬。并无一言阻止。任听其措置乖方。均属不合。著阿桂传旨。将伍弥泰。仁和马彪。严行申饬。　　

