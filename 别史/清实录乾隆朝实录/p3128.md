<!-- { "loadSidebar": true } -->
○癸亥。谕、户部议覆孙士毅奏、粤东省粮道衙门。历年外销公项银两。著落历任粮道等、按数分赔。并请酌定章程。嗣后归于报部册内。核实报销一摺。此事系富勒浑因其家人殷士俊等。招摇婪索。款迹败露。自知获咎。故以此奏为见好救过之地。彼时朕即洞悉其隐。是以传谕孙士毅、查办具奏。今既据查无捏报侵蚀情弊。且款项繁多。自乾隆二

十四年起。相沿办理。已非一日。若因富勒浑见长救过。而将历年外销过银五万九千余两。在于历任造册之粮道。及核销之督抚名下。著落按数分赔。是不过慷他人之慨。为取巧之计。即如雅德、□□□□尔□奏汀州镇武隆阿、废弛营伍。亦不过因未曾□□□□尔□奏富勒浑、反代为具保。欲以此为救过见长地步。同出一辙。朕岂能受其欺蔽。已屡次降旨通谕矣。今此项外销银两。历年久远。历任粮道。及核销之督抚。升迁事故。不一而足。亦何必逐一追赔。致滋纷扰乎。朕办理庶务。一秉公平。固不肯以人废言。亦不肯竟听罔以非道。此内外大小臣工之所共见共闻者。所有此项外销银五万九千余两。著加恩免其赔补。　　

○谕军机大臣等、据李世杰等奏、此次清江浦被淹。比之昔年老坝口漫水被淹情形。实为轻减。周家庄、已做有七八分工程。两三日内。即可堵合。此时漫口迤下运河。水已增长。渐次宽深。粮船足敷行走。未过江西各帮。现在上紧催趱。以次遄行出口。渡黄北上等语。览奏稍慰。惟阅图内所绘司家庄漫口。与洪湖仅隔一堤。现已联成一片。汪洋浩瀚。幸溜势未掣。亦无淹及田庐之处。亟应首先堵闭。庶河湖不至通连。而张福口引河。亦不致逐渐淤垫。此处最为紧要。该督等于何时堵筑完竣之处。即速行覆奏。其余各漫口。集料鸠工。以次堵筑。亦可克期集事。不致旷日持久。至二套引河。现已启放。掣动大溜。畅流归海。势甚通顺。其归海之路。亦较近捷。从来河不两行。从此倘能将大溜全掣。竟由此处入海。则灶工尾六套处所堤工。亦可□山戊不

□省修筑。自为两有裨益。此时天气晴霁。水已消退。其被水灾民。务须分投实力确查。妥为抚恤。周家庄漫口。现在自已堵筑竣事。所有未过江西各帮。该督等、应即上紧催趱。俾以次遄行出口。渡黄北上。及早抵通。方为妥善。再上年江苏、安徽、被旱成灾。拨用赈恤银。共七百余万两。此次各漫口。昨据该督等、约略估计。共需正杂料物夫工银五十余万两。即加以清河、安东、桃源、山阳等各属抚恤所需。合计似亦不过在二百万两以内。著传谕该督等、再行通盘约略覆算。据实覆奏。至李世杰病势。虽未见增。亦未能减。自因惊惧焦劳所致。此时大局已定。可以安心静养。不必过于劳勚也。　　

○又谕、前因雅德□□□□尔□奏汀州镇总兵武隆阿、在任七年。废弛营伍。任承恩。为福建陆路提督。该镇是其所辖。是以将任承恩交部严议。并谕令该提督明白回奏。兹据任承恩覆奏、于四十九年到任后。即将沿海泉漳汀建等镇。先后巡阅。查得汀州界接江广。各兵丁汉仗膂力。实不如漳泉之劲健。其弓马枪牌各技。亦未能出色。当经列为次等。并时嘱该镇武隆阿、加意训练等语。此事前经雅德□□□□尔□奏后。朕以该提督为专阃大员。汀州镇是其所辖。如果平日玩愒。有心贻误。自应照部议革职。但此事系雅德因不能□□□□尔□奏富勒浑。反代为具保。不免为救过见长起见、而有此奏。并非其实心整饬军伍也。安能欺朕。任承恩尚非有心玩误。部议上时。已将该提督从宽留任矣。任承恩嗣后务宜实力整顿。益加奋勉。若因此次邀恩宽贷。稍事玩愒。必当加倍治罪。不能再邀宽宥也。　　

○甲子。谕、据孙士毅奏、拏获外洋行窃盗匪谭华瑞等八名。搜获匪船一只。并过山鸟一杆。喷筒三枚。火药一斤。严究来历。据供、系外委赵承恩、兵丁吴有亮、得钱租卖。现从重究拟。请将该管员弁。及署镇副将王延春、革职示儆。提督窦瑸。交部严加议处一摺。海洋一带。奸宄潜

藏。盗劫固所不免。至弁兵等有缉匪安良之责。军火利器。藉以防奸捕盗。最关紧要。乃外委赵承恩。兵丁吴有亮、竟敢私将火器火药。租卖与谭华瑞等行使。此与藉寇兵而赍盗粮何异。其藐玩实出情理之外。所供因谭华瑞等、托称盐船防夜须用。实不知伊等为匪之语。断不可信。该督务须彻底根究。即使审无平日豢贼养奸。彼此分赃情事。亦应与盗犯一律科断。以示惩儆。至该管员弁。漫无觉察。所司何事。均著照所请革职。窦瑸系专阃大员。亦难辞咎。著交部严加议处。并著通行饬谕各省营弁兵丁。嗣后务知守法防奸。倘再有贪利不法。豢纵盗贼。偷卖火器火药等情。即照此案严办。各该管营弁。亦应时刻严查。毋得疎纵。将此通谕知之。　　

○谕军机大臣等、行在步军统领衙门奏、据江西民人童如忠、呈控旗丁方文华、贿买饶州帮押运千总邓昌禹、捏禀伊叔童赐诚等、系属军籍。经江西粮道审讯。勒令伊督帮给运费等款。请饬交江西巡抚何裕城审办等语。此案历年久远。讦讼不休。如童如忠果系民籍。自应详核究办。不得反令童赐诚等、帮贴运费。以致童如忠蓦远呈控。或竟有贿嘱枉断情弊。亦未可定。但据童如忠供称。伊系童以仲后裔。现有与伊同姓不宗之童以仁后裔。本属军籍等语。而其家谱内。则以义礼智信等字样排行。是其长房自应以仁字居首。何以居长者转名以仲。显有将仁字窜改仲字。为冒脱军籍之弊。不可不核实根究。著将原奏、及原呈钞案谱系。一并交何裕城、令其亲提案犯。秉公研鞫。定拟具奏。　　

○乙丑。谕军机大臣等、前据李世杰等奏、周家庄漫口。首先堵筑。已做有七八分工程。两三日内即可堵合等语。此时运河周家庄漫口。自已堵筑竣事。水势归入正河。粮船足敷行走。该督等、即应设法催趱。俾未过江西各帮。以次遄行出口。渡黄北上。至司家庄漫口。河湖相连。亦关紧要。亟应首先堵闭。屡经降旨。谕令妥速办理。该督等、将粮船曾否遄行。及司家庄何日可以堵筑完竣之处。即速行覆奏。以慰悬注。再该督等。前因河湖水势浩大。将仁义礼智信五滚坝。全开过水。又恐五坝减下之水。高宝诸湖。不能容纳。将南关、车逻等坝封土、全行起除。俾湖水下注。当洪湖盛涨时。自不得不广筹去路。以资宣洩。但一过秋汛。湖水自逐渐消落。又应将各坝以次堵筑。潴蓄清水。倘宣洩过多。清水弱小。不能敌黄。来年恐又有浅阻之虞。不可不早为虑及也。该督等、身任河防。全在相度机宜。节宣有制。务宜仰体朕诸凡先事豫防之意。不可徒顾目前。坐失事机。方为妥善。　　

○以礼部右侍郎朱圭、为江南乡试正考官。编修戴心亨、为副考官。翰林院侍读韦谦恒。为陕西乡试正考官。编修陈嗣龙、为副考官。　　

○丙寅。谕、据御史诺穆福奏、京仓开放八旗兵米。例于每月初一日。赴户部掣定旗分。即行开放。今于二十日前后。始行开放。无故迟延多日。殊非办公之道。请敕下仓场侍郎。严饬各仓。遵照定例办理。如有稽迟。即交查仓都统、及御史、□□□□尔□奏议处等语。所奏是。兵丁关支月饷。本月定期。乃各仓无故迟延多日。始行开放。以致兵丁等一时雇觅多车赴领。车户居奇昂价。非所以示体恤。著照所请。交仓场侍郎。严饬各仓。遵照定例。按期开放。毋得仍前迟延。并著查仓都统、及御史、不时稽察。如有稽迟。即据实□□□□尔□奏。交部议处。又谕、户部议覆、凤阳关徵收一年期满。短少正额银一万七千六百余两。盈余银七万二千九百余两。著落该监督等名下。各按经徵月日。照数追赔。并请将该监督王懿德、护理关务凤阳府知府乔人杰、交部从重议处一摺。固属照例办理。第念该关钱粮。全赖安徽、河南、秋收丰稔。商贩流通。过关报纳税银。始能丰旺。上年该二省被旱成灾。收成歉薄。实无余粮运贩出境。以致船只过关稀少。税课短绌。自系该关实在情形。所有此次凤阳关、短收正额盈余银、共九万零五百余两。均著加恩宽免。并免其议处。　　

○又谕、礼部奏、朝鲜国王李算、差赍咨官沈乐洙等、赴京投咨。称该国世子李＜日享＞、病故。请照例备物遣官致祭等语。朝鲜国王恪守藩封。□山戊不□修职贡。于属国中、最称恭顺。今闻其世子李＜日享＞病故。朕深为悼惜。著加恩于例赏祭品之外。加一倍赏给。以示优恤。该国王正在壮年。亦不必过伤。俟得有子嗣。即行奏明。册封世子。承续宗祧。用衍国庆。余著照该部所请行。　　

○谕军机大臣曰、李世杰等奏、近日水势略消。各漫口现在分头裹护。次第堵筑。以及抚恤灾民。筹送粮船各情形一摺。已于摺内批示矣。此时漫口渐次消退。大局已定。各漫口业经分头裹护。该督等上紧集料鸠工。务须遵照节次谕旨。将司家庄湖河连成一片漫口。首先堵筑。其余各漫口。亦以次兴工堵闭。克期集事。至运河周家庄漫口。据称现在昼夜加紧赶镶。务期一二日内堵闭坚实等语。一俟堤工坚实。溜势全归正河。该督等、即应上紧催趱。俾浅搁各船。跟帮前进。及未过江西各帮。以次遄行。渡黄北上。全数迅速抵通。方为妥善。其漫水所过。被淹民田庐舍。该抚闵鹗元、现已率同藩司袁鉴、分投周历各属。切实查勘。妥为抚恤。现在情形若何。是否不致失所。朕廑念灾黎。无时或释。著传谕该督等、将现在查办情形。作何抚恤。被水灾民。曾否均沾实惠之处。迅速据实覆奏。以慰悬注。　　

○丁卯。谕、朝鲜国王世子李＜日享＞、病故。著派工部侍郎苏凌阿、为正使。内阁学士瑞保、为副使。驰驿前往致祭。　　

