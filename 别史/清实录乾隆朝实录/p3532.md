<!-- { "loadSidebar": true } -->
乾隆五十六年。辛亥。十二月。丙辰。谕、据书麟等参奏、署青浦县知县何廷凤、于开仓之后。粮户输纳渐多。该县并不亲身临仓。以致书役斗级等、任意抛撒。扫集余米收存。不复给还粮户。经粮道汪志伊、知府李廷敬、查访密禀。请将何廷凤、革职拏问等语江南漕务。积弊最深。节经降旨、令该督等实力整顿。乃尚有书役等、乘机舞弊之事。不可不彻底根究。何廷凤、著革职拏问。交该督等、提同案内人证。严审定拟具奏。书麟在两江总督任内。为时已久。此等书吏舞弊之案。从前未据该督查办具奏。此次会衔入告。自必系长麟查出。所办可嘉至粮道汪志伊、知府李廷敬、能改装易服。潜赴该县查访密禀尚属认真。汪志伊、李廷敬、俱著交部议叙。　　

○丁巳。谕曰、姚棻奏访获在逃年久之军流人犯刘细贵、刘允南二名。并将夺犯殴差伤官人犯、全数拏获。分别办理一摺。已批交三法司核拟速奏矣。此案署县丞史相、访有年久在逃军流刘细贵、刘允南二名。潜回本籍。于夜间带役往拏。已将刘细贵拏获。复被刘胜组等、纠众夺犯。并将差役、及该县丞殴伤。该县丞即知会该县、亲往查拏。随将殴夺人犯之刘胜组等拏获。尚属可嘉。署都昌县知县方中、署县丞史相、俱著交部议叙。该抚接据禀报。即派委道将等、上紧访拏。将案内逸犯刘细贵、刘允南等、全数弋获。亦属认真。姚棻、并著交部议叙。　　

○以故三等子祥泰子福珠理、三等男福伦子海福、各袭爵。　　

○戊午。谕军机大臣曰、姚棻奏审拟革职侍卫严梦彪、包揽漕米一案。此事前经步军统领衙门具奏、严梦彪之弟呈控、伊兄被广丰县知县曹德元、诬禀被参。并知县将未完米石、勒令花户交银、及浮收仓粮、交仓使费钱文等事。有关勒派浮收。不可不查明严办。当即降旨、交刘峨、吉庆就近提集人证。秉公严审。今披阅姚棻摺内所奏情形。其中自相矛盾之处甚多。如所称严梦彪、代伊戚赴县求情。该县不见。严梦彪即于大堂下马。走进宅门。将米单交管门家人转禀一节。严梦彪回籍。两次以患病未痊、呈请该县详咨展限。是其患病自属实情。又岂能乘马往见知县。代伊戚说情交米。且前次姚棻参奏摺内、称严梦彪骑马入仓。踏伤完粮花户。兹又称严梦彪骑马至仓。见完粮米石拥挤。即下马步行。令工人牵马在后。因马吃担内粮米。花户喝赶。马惊脱缰。踢伤郑牙左腿等语。此事如严梦彪骑马入仓。踏伤花户。必系有意恃符强横。进仓闹漕情事。自应严办示惩。兹严梦彪所骑之马。系令工人牵拉在后。因马被花户喝赶。惊逸踢人。畜类无知。为事所常有。何得以此入严梦彪之罪。该抚既以严梦彪闹漕滋事。问拟发遣。又以该县不能约束家人。任其擅收米单。代为转缴。奏请革职。看来姚棻竟有回护地方官、令两败俱伤、而已无事之意。可以将就完事。此案情节。并未确实。若遽将严梦彪发遣。既不足以示服。又启外官通同瞻庇之渐。且严梦魁在京所控词内。有该县浮收勒折情弊。于地方漕务。尤有关系。如果属实。该县之罪。亦岂仅止革职。不可不查审明确。以成信谳。著将姚棻原摺、发交刘峨、吉庆阅看。按照折角处所。及以上指驳各情节。提集案内人证。秉公逐一研讯。毋任稍有隐饰回护。以副委任。将此谕令知之。　　

○又谕、据尚安奏称、巴里坤吐鲁番、支放满营官兵谷石不敷。请照例交地方官购买等语。此虽年例相沿之事。但此项谷石。不敷支放。若交地方官、照时价采买。恐胥役从中扰累小民。侵渔官价。莫若即将时价折给官兵。伊等既可自行购买。亦免采买交纳之烦。著传谕尚安、嗣后不敷谷石。可否停止地方官采买。即将时价折给官兵。令其自行购买之处。详细查明。务须酌量地方情形。期于官兵实有裨益。妥议具奏。　　

○赈贷奉天锦县本年风雹旱灾饥民。　　

○己未。补行乾隆五十五年大计。湖南年老官四员。才力不及官二员。不谨官二员。罢软官二员。分别处分如例。　　

○旌表守正捐躯河南洛阳县民黄某女黄氏。西平县民焦成才妹焦氏。安徽凤台县民王桡妻沈氏。四川达州民赵璠妾罗氏。　　

○庚申。谕、前因勒保驻劄西宁。办理赴藏驼马口粮等项。及口外安设台站。俱极妥协。节经降旨奖叙。兹据福康安奏、由西宁出口后。于初九日、行抵贡额尔吉地方。沿途马匹等项。均无贻误。其海兰察并巴图鲁侍卫章京、及兵丁等、各起应用之马匹口粮等项。俱经勒保豫为筹备。诸事定有章程。海兰察等、及后起兵丁、一到西宁。即可随到随行等语。此次福康安等、前赴卫藏。由青海行走。从前奎舒奏报请形。未免存畏难之见。嗣经勒保驰赴该处。督率所属。调度筹办。所有驼马军装口粮柴薪等项。一切豫备齐全。足敷应用。且口外一带应设台站。不分疆界。亦经分派各员。查照旧日章程。逐站安设。俾邮递得以迅速。办理诸事。井井有条。实属可嘉。除已交部议叙外。勒保、著加恩给予太子太保衔。以示优奖。　　

○谕军机大臣曰、福康安奏、出口以来。天气晴朗等语。青海一路。冬令严寒。今气候和暖。遄行无阻。此实上天嘉佑。欣慰之余。倍深敬感。惟望福康安、早抵该处。查明贼匪情形。迅速驰奏。以慰盼望。摺内称、口外台站。业经安设。及知会海兰察等、不必暂住西宁。等候索伦达呼尔兵丁。竟由西宁即行出口。其索伦达呼尔兵。亦令由青海前进。所见俱与节次所降谕旨相同。实属可嘉。本日正值封篆之期。接到此奏。朕怀嘉悦。具见事机顺利。佳兆先徵。迓岁迎禧。倍增喜庆。特解亲佩荷包一个以赐。用示优眷。　　

○辛酉。上幸瀛台。杜尔伯特汗玛克苏尔扎布、杜尔伯特扎萨克台吉布达什哩、土尔扈特台吉策伯克扎布、回部穆拉特伯克伊斯拉木、喀尔喀纳噜班禅呼图克图、归化城扎萨克喇嘛那逊格尔格图、伯克巴拉呼图克图、琉球国正使马继谟、副使陈天龙、安南国正使阮文琠、副使阮琎、缅甸国正使哑扎觉苏、副使得满觉等。于西苑门外瞻觐。　　

○谕曰、大学士嵇璜、年逾八十每晨趋直。策骑维艰。著加恩令其乘坐肩舆。以示优眷老臣、格外体恤之意。　　

○壬戍。上幸宁寿宫。御景祺阁。赐王、贝勒、贝子、额驸、大臣。蒙古王、贝子、公、额驸等食。并赏缎匹有差。　　

○谕军机大臣等、前据鄂辉成德奏、请再调土兵五千名。当经降旨。令其再行添调土兵三千名。仍著福康安通盘筹画。知会孙士毅办理。今孙士毅尚未接到此旨。即密饬德尔格、三杂谷、绰斯甲布、共挑备土兵三千。咨会福康安酌量檄调。所奏适与朕旨相符。至所称续调番练二千。出口时俱亲身挑验。并因数日以来。未接福康安由川赴藏之信。已飞檄南北两路。将续调夫马减撒。以节糜费等事。无不豫为筹及。动合机宜。览奏深为嘉慰。著赏给大小荷包。以示优眷。　　

○癸亥。上御抚辰殿大幄次。赐蒙古王、贝勒、贝子、公、额驸、台吉、及杜尔伯特扎萨克、土尔扈特台吉、回部伯克、归化城扎萨克、琉球、安南、缅甸等国使臣宴。　　

○以江苏按察使陈奉兹、为江宁布政使。　　

○甲子。谕军机大臣曰、郭世勋奏澳门夷人。口□庇哆嚧、戳毙民命。审明办理一摺。此案口□庇哆嚧、因斗殴连毙二命。自应按例。即行绞决。乃摺内又称、澳门地方。民番谋故斗殴等案。若夷人罪应斩绞。验讯明确。即饬地方官依法办理等语。所奏太不明晰。口□庇哆嚧既经按例绞决。是应绞之犯。何以又将夷人罪应斩绞之例。牵引声叙。该抚于此等审拟案件。何漫不经心。牵混若是耶。郭世勋、著传旨申饬。　　

○又江苏苏松常镇道汪志伊、为江苏按察使。　　

○乙丑。孝庄文皇后忌辰。遣官祭昭西陵。　　

○上诣慈宁宫、寿康宫行礼。　　

○谕、前因保泰奏、廓尔喀滋扰后藏时。扎什伦布庙内。有孜仲喇嘛、及四学堪布喇嘛。在吉祥天母像前。假托占词。妄称不可与贼打仗。以致喇嘛番众等、皆无固志。相率散去。贼匪得以乘虚占据。夫扎什伦布。为历辈班禅额尔德尼驻锡建塔之地。该喇嘛等、不思竭力保护。乃竟妄托神言。涣散众心。是扎什伦布、并非贼匪所能攻陷。竟系该喇嘛等、委之于贼。此等喇嘛、自叛其教。为王法所难宥。即为佛法所不容。节经降旨。令鄂辉等、查明为首之喇嘛。明指其罪。即行剥黄正法。其随同占卜之喇嘛。亦应查明解京。兹据鄂辉奏、查明该喇嘛等、占卜者共有五人。内罗卜藏丹巴一名。讯取确供。实系起意占卜妄言惑众之人。于审明后。传集众噶布伦、及各寺大喇嘛等、眼同将罗卜藏丹巴、剥黄处决。其罗卜藏策登等四名。遵旨解京。而达赖喇嘛、班禅额尔德尼、及济咙呼图克图等、皆感激敬凛等语。朕于黄教素虽爱护。但必于奉教守法之喇嘛等。方加以恩遇。若为教中败类。罪在不赦者。即当明正典刑。断不稍为袒护。设如元季之供养喇嘛。一意崇奉。漫无区别。致有詈骂者割舌。殴打者截手之事。令喇嘛等无所忌惮。尚复成何政体。此次办理占卜惑众之罗卜藏丹巴一事。即于卫护黄教之中。示以彰明宪典之意。著将办理缘由。通谕知之。　　

○丙寅。谕曰、勒保奏、青海扎萨克贝子罗布藏色布腾等、感激朕恩。以大兵进剿廓尔喀。情愿随同照料。亲往新设台站巡查。实为出力奋勉。殊属可嘉。著即加恩将贝子罗布藏色布腾、赏贝勒衔。公达玛琳、赏贝子衔。台吉达什车木伯勒、赏公衔。以示朕眷恤嘉奖之意。　　

