<!-- { "loadSidebar": true } -->
○又谕曰、李湖奏、耗羡充公银两一摺。殊未明晰。该省地丁正数本少。其额徵耗羡银数。每年祇三万四千余两。该抚以耗羡等项字样总叙。竟似耗羡有三十九万余两之多。细阅之。则由摺内将公件商税牙帖铜息各款。未经分别清数。率行笼统开报。以致眉目不清。著传谕李湖、嗣后奏报各款实数时。务将款项逐一叙列简明清单。附摺具奏。再该省地丁正项。向系留存本省备用。今此等杂项银两。每年支销有限。积存渐多。作何备贮稽查。不致日久滋弊之处。并著查明覆奏　　

○又谕、据勒尔谨奏、乾隆甲午年。伊犁等处、应需贸易绸缎。照例开明各项色样数目。请敕江宁、苏州、杭州、三处织造。依期解送甘省。以便分运等语。著传谕寅著、舒文、寅保、即照勒尔谨单内所需各绸缎。妥协制办。务使质地重厚。颜色鲜明。不得稍有粗率轻减。致滋挑驳干咎。并著遴委妥员。如期解运。以资新疆贸易之用　　

○察哈尔都统常青奏、察哈尔八旗。除镶白旗兵、无甚贫乏外。其镶黄等七旗。无室家畜产。穷苦不能当差者。一百九十名。若不早为办理。难保无逃窜为匪等事。请动用该处现存地租银一万一千余两。每名赏给三十两。饬各该旗总管、参领等、妥为经理。俾有室家。置备马匹畜产。再该处有无倚之寡妇三口。请各赏银十五两。令置产业谋生。从之　　

○辛巳。以辅国公兴兆、为正蓝旗护军统领　　

○壬午。上御乾清门听政　　

○御懋勤殿。勾到河南、山东、情实罪犯。停决河南斩犯二人。绞犯七人。山东斩犯二人。绞犯一人。余一百二十九人、予勾　　

○谕、据阿桂奏报、于十月初四、至初八等日。分四路进攻。将甲尔木山梁。全行占据。并前此未得之第四峰、第五峰、碉卡石城。亦俱攻克。杀死贼番百余名。并杀红衣贼目三名。抢获木城一座。碉卡二十余座等语。明亮等带领官兵。不避雨雪。破卡杀贼。甚属奋勉。所有此次打仗之侍卫员弁兵丁等。均著阿桂查明咨部议叙。以示鼓励　　

○又谕曰、副都统华山、著授为领队大臣。派往南路。交与阿桂差遣　　

○谕军机大臣等、阿桂奏、攻得甲尔木山梁一摺。我兵既据最高峰顶。自上而下。其势较易。若即出达乌之前。直压贼番所守要隘。则与阿桂处官兵、两路夹击。更无难乘间攻克。再现在我兵所据山峰。似已抄在阿桂对敌贼寨之上。即当设法截贼后路。断其粮食火药。使力不能支。必将自溃。而我兵应需口粮军火之资。务宜熟筹。即速继运。毋跟前辙。若皮船一节。原属攻其无备。出奇制胜之计。但黑夜渡河。亦须事出万全。慎勿冒险轻进。至官兵议叙之案。祇应将此次实在出力人等。造册报部。俾有功者益知感奋。其余亦可藉以激励。将来两路有应议叙者。均照此办理　　

○癸未。谕、朕阅三通馆进呈所纂嘉礼考内。于辽金元各代冠服之制。叙次殊未明晰。辽金元衣冠。初未尝不循其国俗。后乃改用汉唐仪式。其因革次第。原非出于一时。即如金代朝祭之服。其先虽加文饰。未至尽去其旧。至章宗、乃概为更制。自应详考诠次。以徵蔑弃旧典之由。并酌入按语。俾后人知所鉴戒。于辑书关键。方为有当。若辽及元。可例推矣。前因编订皇朝礼器图。曾亲制序文。以衣冠必不可轻言改易。及批通鉴辑览。又一一发明其义。诚以衣冠为一代昭度。夏收殷哻。本不相沿袭。凡一朝所用。原各自有法程。所谓礼不忘其本也。自北魏始有易服之说。至辽金元诸君。浮慕好名。一再世辄改衣冠。尽失其淳朴素风。传之未久。国势寖溺。洊及沦胥。盖变本忘先。而隐患中之。覆辙具在。甚可畏也。况揆其所以议改者。不过云衮冕备章。文物足观耳。殊不知润色彰身。即取其文。亦何必仅沿其式。如本朝所定朝祀之服。山龙藻火。灿然具列。悉皆义本礼经。更何通天绛纱之足云耶。且祀莫尊于天祖。礼莫隆于郊庙。溯其昭格之本。要在乎诚敬感通。不在乎衣冠规制。夫万物本乎天。人本乎祖。推原其义。实天远而祖近。设使轻言改服。即已先忘祖宗。将何以上祀天地。经言仁人飨帝。孝子飨亲。试问仁人孝子。岂二人乎。不能飨亲。顾能飨帝乎。朕确然有见于此。是以不惮谆复教戒。俾后世子孙。知所法守。是创论。实格论也。所愿奕叶子孙。深维根本之计。毋为流言所惑。永永恪遵朕训。庶几不为获罪祖宗之人。方为能享上帝之主。于以永绵国家亿万年无疆之景祚。实有厚望焉。其嘉礼考、仍交馆臣、悉心确核。辽金元改制时代先后。逐一胪载。再加拟按语证明。改缮进呈。候朕鉴定。昭示来许。并将此申谕中外。仍录一通。悬勒尚书房　　

○又谕、前因徐绩奏报粮价单内。各属多注价昂。当即批谕。今年山东既获丰收。何以米价尚昂者多。令其查明覆奏。今据奏到、该省所报粮价。因乾隆三十年、前护抚黄叔琳奏准、将贵贱昂平。分为等则。历来以次酌定。照此填注等语。所奏太属拘泥。徐绩平日尚属明晓吏治者。何以不通达事体若此。朕令各督抚按月奏报粮价。原以米谷为民食所关。期于市籴贵贱。时得周知。若如该抚所办。尚以三十年前定价为率。自是不过依样套写。全不足凭矣。于朕轸民依勤省岁之旨。毫无裨益。又安用此虚文敷衍为耶。昨萨载奏、江苏省秋收实有十分。而粮价单内。又注有价贵字样。曾经传旨询问。似亦系相沿旧式。恐各省类此者正多。不可不明白宣谕。米粮价值赢缩。固视乎岁收丰歉。及阅岁既久。生齿日繁。则用物广而需值自增。乃系一定之理。即各省买补仓粮。屡请增价可知矣。方今海＜?宀禹＞承平。一百二十余年。户口益滋。每岁难于数计。且不必以远论。自乾隆三年至今。亦已三十余年。当时之所谓贵价。即系迩来之所谓贱价。黄童白叟。当亦无不共知。乃欲执三十年以前之等则。为三十年以后之奏报。与胶柱刻舟之见何异况天下无不食米之人。米价既长。凡物价夫工之类。莫不准此递加。若固执前事。亦能一概比而同之乎。夫厚生利用。首以粒食为先。诚以民愈庶富愈难。不得不于丰亨豫大之时。切保泰持盈之儆。所谓守成之难。端在于是。此非朕厌闻米价之贵。盖期奏报之据实。各督抚莫错会朕意。嗣后当饬属周咨市价。率以三五年前后为准。核实详明。列单具奏。不得蹈袭积年陋习。徒以刻板具文塞责。著将此通行传谕知之　　

○又谕曰、护军统领公兴兆、著以领队大臣。赴阿桂一路军营带兵　　

○甲申。上御懋勤殿。勾到山西、直隶、情实罪犯。停决山西斩犯一人。直隶斩犯二人。绞犯八人。余一百二十三人、予勾　　

○谕军机大臣等、户部议彰宝等奏、黔省水银价值。请交湖广总督、湖北巡抚、确查据实具奏一摺。已依议行矣。黔省水银。自乾隆三十一年以前。每百斤、价银五十余两、至四十八两不等。行之几二十年之久。迨三十一年。减至三十九两。遂有高积私贩牟利之事。旋经宫兆麟查办价值案内。奏请定价四十二两之后。库存水银。并未发售。据彰宝等称、咨询湖北巡抚、访查汉口价值。乾隆三十三年以前。俱在五十五两以上。自三十四年起。忽减至四十两。本年正月起。又减至三十二两。其间价值陡落。适在查议定价之后。而减之又减。并在行查楚省之时。情节未免可疑。黔省商贩水银。俱系运至汉口发售。安知非即系该商等、与汉口行户牙侩。潜相勾通。明知官为定价。故将市值减落短报。希图贱买牟利。均未可定。黔省价值。虽视汉口为低昂。而汉口发运。尤以苏州为总汇。从前高积私贩水银一案。以三十九两领买之货。载赴苏州。每百斤、卖至五十六两八钱。是苏州行价。较黔楚加至十之三四。近年时值。谅不至大相悬殊。无难确访而得。著传谕高晋、萨载、密派妥干大员。就近详询体访确切价值。即行据实具奏。不得仅委之地方官。以致胥吏藉端滋事。亦不必通知湖北。稍有扶同。可将此传谕知之。寻高晋萨载会奏、确访苏州水银价值。本年四五月以前。每百斤、卖银三十八九两。及四十余两不等。七八月以后。减至三十一两。询据客商、及行户等称、贵州近来出产水银甚旺。贩卖来苏者多。销售有限。遂至壅滞价减。报闻　　

○又谕、闻得江苏地方优伶中唱旦之人。近日竟有蓄发不薙者。在若辈以学艺为生。或自留粗辫。以便簪饰之用。其事尚属近情。若竟全行蓄发。与妇人无异。既恐男女溷杂。易启奸淫之渐。甚或诡名蓄发。阴违国朝定制。此则更有关系。萨载现任巡抚。且兼理织造。务宜留心体察。严行查禁。如遇有此等蓄发唱旦者。勒令改薙。并以枷责示惩。毋任浇风渐长。但不必视为紧要事件。办理过涉张皇。致骇观听也。将此传谕知之　　

○户部议覆、浙江巡抚熊学鹏奏称、江南松江所、额销盐引七万九千六百三十三道。近因该处私盐充斥。商力微薄。不能及时行销。浙江绍所、商力充裕。销盐亦广。请添拨松所二万引行销。应如所请。但私盐充斥。系松所员弁、缉拏不力。应饬江南督抚、饬地方官严查。如不实力奉行。即行参处。得旨、地方私盐。承缉不严。官引必致壅滞。在江省各属文武员弁。又以所行乃浙省盐觔。未免意存歧视。虽有缉私之名。不肯实力从事。而浙省盐政。又以缉私官弁兵役。皆隔省所辖。呼应不灵。松所盐务之疲。率由于此。从前李卫、以浙江总督。兼令节制江南捕盗诸事。是以缉私尽力。盐法畅销。然亦间有过当之处。其后历任巡抚。兼管盐政。未尝无考核缉私之责。而令不能行之江省。地方官往往阳奉阴违。因循已非一日。不知行盐虽在隔境。而销引同属办公。司鹾者、固不便因盐务所在之区。越俎干与他事。其有关盐政者。原可随时核稽。如果江省地方官、视缉私为具文。不知留心整顿。以致枭徒充斥。则膜视误公。即当指参一二。予以应得处分。各员弁等、自不敢仍前玩忽干咎。若仅如户部所议。专责江省大吏督查。恐日久尚成故套。于浙盐仍无裨益。嗣后松所缉私之事。除交江省督抚、董饬各该地方文武、尽力严拏外。倘有稍分畛域。不肯实心缉私者。并准浙江巡抚、核实参奏。照例议处。该上司等、亦难辞督率不严之咎。如此则江省有司。既无敢膜视卸肩。而松所商人。亦无由推托藉口。方为两得。余依议　　

