<!-- { "loadSidebar": true } -->
○定边右副将军尚书公丰昇额、参赞大臣副都统舒常奏、攻扑达尔图大碉官兵奋勇。进至半坡。贼人放枪掷石侍卫佛伦泰等、首先冲至。砍断木栏。蓝翎侍卫富尔赛等、即掷火弹。将护碉短墙攻破。贼番惊窜。俱被官兵击毙。随进攻前面大碉。雪深冰滑。难以措手。贼番在濠中抗拒。自午至酉。杀贼约八九十名。弁兵等亦间有伤损。臣舒常、攻取日旁。派令侍卫普吉保等、带兵直抵濠边。濠堑甚深。用蜈蚣梯垂下。不能到底。因令官兵将所备柴捆排立。以御枪炮。用喷筒火弹。伤毙沟中贼番。碉卡内枪石紧密。复派参将马应诏、带兵从北涧箐林中潜往夹攻。毙贼三四十名。谕军机大臣等、丰昇额等派兵攻剿。虽未能破其碉卡。各员内如佛伦泰等、俱能鼓勇争先。击杀贼众。亦属奋勉。俟将贼碉攻得。再行议叙。其官弁兵丁内之受伤阵亡者。俱著查明咨部。照例赏恤。至于冰雪冻滑。官兵难以径进。亦只可如此相机酌办。现今已届春深。天气日渐和暖。大约闰月以后。雪霁冰融。自更易于用力。总之三路之兵。不拘何路得手。其余各路贼众。势将自溃。便可迅奏肤功。著传谕温福等、各宜努力筹办。伫听捷音　　

○吏部议准、安徽巡抚裴宗锡奏称贵池县碧潭村地方。距城二百五十余里。山深箐密。最易藏奸。应将该县县丞、移驻彼处。以资弹压。从之　　

○戊申。赐长芦商人等食　　

○直隶总督周元理疏报、乾隆三十七年分、开垦房山、抚宁、临榆、昌黎、涞水、曲阳等县。额外荒地二十九顷有奇　　

○旌表守正捐躯之直隶长垣县民阔发户妻刘氏　　

○己酉。上奉皇太后自天津回銮　　

○诣皇太后御舟问安　　

○谕、朕因永定北运两河工程告蒇。莅省成事。临幸天津。直省士子。夹道欢迎。输忱蹈咏。进献诗册者甚多。爰照从前巡幸江浙山东之例。命题考试。就其文义高下。量加录取。所有列在一等之生员顾堃李廷敬、贡生闵思毅、陆伯焜、俱著赏给举人。其举人杜兆基、著以内阁中书补用。其列在二等之进士张虎拜举人张方理、秦檙、邱桂芳、谢肇洄、吴裕德、祝堃、生员陆蓉、邱桂山、刘祖志贡监生邱人龙、杨炤、李宪乔、赵珍、俱著赏缎二疋。以示省方观风嘉惠誉髦之至意　　

○又谕、朕此次巡幸津淀。阅视永定北运河工。跸路所经见村民温饱恬熙。足为欣慰。而幸值丰余。更宜为之培养元气。业将沿途经过之宛平等二十州县及天津阖属未完节年缓带民欠银米豆谷概予蠲免。以昭恺泽但念乾隆三十六年被灾最重者二十四州县。其宛平等十五州县积欠。已在经过普免之例。惟通州、宝坻、三河香河蓟州宁河、丰润、玉田、宁晋等九州县。非銮辂经行所及仅免三十五年以前而其地多有与经过各州县界址毗连者。此徵彼免。小民尚未免向隅。著再加恩、将此九州县。三十六年分、未完缓带地粮、一万五千六百六十两三钱。本色豆、四百八十一石九斗九合。亦一并蠲免。俾前此积疲编户。均沐恩膏。以昭省方行庆、渥泽普覃至意。该部即遵谕行　　

○是日、驻跸兴福寺大营　　

○庚戌。谕、文安大洼。连络四淀。向来积水难消。前此曾命协办大学士公兆惠往勘。设法疏治。水即退涸。三十二年、经行阅视。业已遍种春麦。弥望青葱。省览实深忻慰。迨三十五年、巡阅所经。又多积水。此次所见。仍复汪洋一片。若久远难以涸出。恐妨民业。致完无田之粮。朕心深为轸念。特命周元理、查明水占顷亩钱粮数目。并交军机大臣、将作何筹办之处。会同该督核议。兹据奏称、此项洼地。每遇积水未消时。村民捕鱼为业。水涸后普种稻粱。即成沃壤。是以从前康熙年间、甫经题豁钱粮。旋即陆续报垦请复。盖小民既资为恒产。不肯轻弃其业。即水占未涸。尚可收鱼虾之利。若将粮额概行豁除。则水涸人思报垦。转无定界。易启争端等语。所奏虽属近理。但念各业户等。所有地亩。本藉耕艺资生。若积水占田。粮从何出。虽该处赋则本轻。水小时尚可佃渔觅利。究不若力田收获之多。倘令照常输将。民力仍不免拮据。自应查明。分别酌办。以恤民艰。嗣后著将此洼地。视积水之多寡。以定赋粮之等差。水大则全行蠲除。水小则量为减赋。若水涸耕种有收。仍按额徵输。如此、则恒业不致有失。民力并得常舒。俾濒洼黎庶。永沐恩膏。共臻安阜。以示观民行庆至意。其如何查核地亩纳粮确数。酌定章程。仍著周元理、派委明干大员。实力详查。妥议覆奏　　

○又谕曰、于秀调补甘肃总兵。虽未及一载。但在新疆。办理屯田一切事宜。颇知出力。今闻溘逝。深堪轸惜。著加恩赏赠提督衔。以示优恤　　

○以故广西太平府罗阳县土知县黄宏宪子焕琮、袭职　　

○予故参赞大臣内大臣副都统巴图济尔噶勒祭葬如例　　

○豁免江西省、沉溺漕米一千一百五十二石有奇　　

○是日、驻跸忭观屯大营　　

○辛亥。上诣皇太后行宫问安　　

○祭先农之神。遣諴亲王允秘行礼　　

○谕军机大臣等、彰宝等奏、交趾人博三、因伊土目阮玉勋等、缘事在逃。博三挈带家眷。投入内地。经卡兵盘获。请将博三及眷口、发回该国。自行查办等语。所办是。博三既经讯明。在交趾扛帮已革土目阮玉勋生事不法。自不便容留内地。应即将博三等、速行发回该国。听其查办。仍照从前解回阮玉汉之例。由广西发还。仍檄饬该国王、委员在交界接收。著将此由六百里传谕彰宝李湖知之　　

○河南巡抚何煟奏、豫省各州县仓谷。向例以二百三十一万余石为额。此外赢余。为地方储备、并协济邻省之用。节年通省溢额四十四万。仓廒不敷存贮。请将溢额四千石以外者。变价解司。遇有平粜应买之谷。先尽该年息谷抵补。如抵不足数。再动粜价采买。以免额外多买之弊。于仓储益加慎重。从之　　

○又奏。豫省有漕谷一款。系节次截漕赈济所余。现存七十九万余石。又蓟米一款。系每年漕米拨出。为直隶兵米之用。乾隆三十年、直隶改支折色。奉旨存贮。以备协拨邻省。现存二十九万余石。以上二项。分贮各州县。多寡不均。往往借民房庙宇存积。既恐浥烂。且有压借滥粜之弊。计漕谷、存数较多。应于接连邻省之安阳、河内、陕州、灵宝、闅乡五处。各存二万石。附近水次之祥符等三十六州县。各存一万石。又禹州等四十八州县。各存五千石。以为定额。蓟米、仍于祥符等三十六州县。各存一万石。倘额贮外有余。照常平之例。变价报拨。庶通省存贮适均。统归实用。从之　　

○是日、驻跸桐柏村行宫　　

○壬子。上阅视永定河下口堤　　

○谕、此次考列二等之陆蓉等十四名。内有愿在四库全书处效力者。准其在誊录上行走　　

○吏部议准、伊犁将军舒赫德奏称、凉庄地方。移驻京兵。旗民杂处。防守弹压。经理需员。应仍设理事通判一员。定为简缺。归部拣补。从之　　

○赈恤甘肃皋籣、金县、渭源、狄道州、靖远、陇西、安定、会宁、平凉、静宁州、华亭、泾州、隆德、镇原、固原州、盐茶厅、安化、环县、平番、宁夏、灵州、平罗、中卫、巴燕戎格厅、西宁、大通、肃州、高台、乾隆三十七年分、被灾贫民口粮有差　　

○是日、驻跸洛图庄行宫　　

○癸丑。上诣皇太后行宫问安　　

○谕军机大臣等、绰斯甲布、现在需兵。而党坝之兵。又不宜减彻。自应酌量抽拨川兵。以备防剿之用。但丰昇额等、所奏屯兵。平时以耕种为常。未必精于训练。恐与新募之兵无异。即使能登山越险。而技击未娴。亦于军营无济。著传谕刘秉恬如川省旧兵内、尚有勇壮可选者。即派五百名令其迅赴绰斯甲布军营。听丰昇额等拨用如旧兵不敷。即调屯兵。亦无不可　　

○是日驻跸桐柏村行宫　　

○甲寅。上幸南苑行围　　

○谕、前在天津引见之副将雅尔哈、系参将七年期满补行引见之员。但该员升任河间协副将。已届二年。著再留三年。扣满五年之限。该部照例调取来京引见。其通州协副将常德、在外年久。著来京补授二等侍卫　　

○是日、驻跸南红门行宫　　

○乙卯。吏部议准、御史沈咸熙奏称定例同知、直隶州、推升知府。遇有才不胜任者。改为加一级、仍回本任。查同知系府佐闲曹。尚可黾勉供职。直隶州知州、刑名钱谷。本有专司。又有表率稽查之责。与知府职任相同。未便以不胜知府之员。仍留直隶州之任。应令该督抚、详加考核。或酌以对品同知改补。以重官方。从之　　

○兵部议准、马兰镇总兵旺保禄奏称、陵寝重地。理宜稽查严密。以防偷窃树株。向来失察等案。例无专条。请嗣后、后龙风水禁内。窃贼潜入。并未伤损树木。或偷砍海树。旋被专管官兵拏获者。免其察议。如本汛不能查拏。经别汛捉获者。将专管官革职。兼统各官。照不实力稽查盗贼例、降二级调用。兵丁责革。如系总兵派查官兵缉获。该上司免议。倘将砍树偷出。别经发觉。专管官革职。兵丁革退。交刑部治罪。兼统各官革职。总兵官、照不实力稽查盗贼例议处。加级纪录。概不准抵。如能拏获别汛贼匪者。酌予议叙。首犯、加一级。夥犯、每一名纪录一次。兵丁酌量奖赏。以示鼓励。从之　　

○开采四川兴文县斗毛岩铁矿。从前任总督文绶请也　　

○是日、驻驿新衙门行宫　　

○丙辰。上回銮。奉皇太后居畅春园　　

○幸圆明园　　

○丁巳。祭先蚕之神。遣妃行礼　　

