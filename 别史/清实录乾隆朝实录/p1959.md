<!-- { "loadSidebar": true } -->
○又谕、前因匪犯偷割发辫一事。传谕各该督抚、率属悉心缉捕务尽根株。此事蔓延山东直隶。各省而江浙。实为首先发觉之地。为大吏者。果能一有见闻。即行严督地方有司实力擒拏。自可得其端绪。正犯不致漏网。乃始则因循贻误。不即据实入告。希冀化有为无。及朕严切训谕。始行饬属查办。虽据山东、安徽、江、浙、各有所获。朕恐其中有刑求屈抑者。因命提犯解京质讯。经军机大臣。会同刑部。步军统领衙门。详悉研鞫。则供词多涉游移。并有畏刑屈指者。可见各该省隐瞒于前。复又塞责于后。而实在首恶。究属未得。徒使差役四出。滋扰闾阎。于政体殊未允协。此案现在竟可无庸查办。其江浙两省。养痈贻患之督抚有司。不可不明示惩创。以饬吏治。高晋、明德、彰宝、冯钤、熊学鹏、永德等、俱著交部严加议处。至苏尔德。在江苏最久。渐染恶派。锢习尤深。此案初发。既不行陈奏。及擢任山西巡抚。该省犯案累累。仍复踵其故智。不知悛改。此岂可副封疆重任。贻误地方。苏尔德著以按察使衔。前往新疆。与五讷玺更换办事。吴坛素日办事。尚知黾勉。在江苏。到任未久。而督办亦属延缓。著与浙江前任按察使殴阳永＜?礻奇＞。现任按察使曾曰理。一并交部察议。至邵大业、申梦玺、乃屡经获罪复用之员。在江南、久任方面大员。号称能事。其实薰染上和下睦之颓风。素性模棱两可。谓可自居无过。从不肯实心任事。以致地方酿成匪案。又一切置之不问。其情更为可恶。俱著革职。发往台站、效力赎罪。所有江浙承办缉犯旋告旋释之州县等官。均著交与该督抚、逐一查明。请旨革职。仍出具考语。送部引见。再降谕旨　　

○谕军机大臣等、查拏割辫匪犯一事。始因江浙等省。不知及时查办。早绝根株。以致蔓延各省。经朕叠降谕旨。上紧缉拏。各省地方官。又复办理不善。所有拏获到官之案。不无刑求者。因命提解来京。则供情多涉游移。俱非首恶正犯。多有累及无辜之事。此皆江浙地方官。养痈贻患之所致也。如再纷纷缉捕。徒为闾阎滋扰。于政体殊为未协。现已明降谕旨。将此事停止查拏矣。但封疆大吏。或因有此旨。自幸可以息肩。遂不留心体访。则大不可。且此等奸匪巨恶。探知躧访严密。因而销声匿迹。及闻禁网稍宽。势必形迹疏漏。转致易于败露。该督抚仍当密饬所属。时刻设法根寻。一得正犯根线。即为迅速擒治。庶可缉匪安良。而前愆亦可藉以自赎。著将此传谕知之　　

○又谕、据观音保奏、奉旨勾决官犯吴龙光。时因臬司周元理公出未回。观音保即亲往监视行刑一摺。所办甚是。藩臬均驻省城。事同一体。原不应稍存彼此之见。嗣后各省官犯勾到时。如臬司现在省城。自当遵旨亲往监视。专摺覆奏。或因公出省。即著藩司代办。仍行具摺奏闻。著为令。将此遇便传谕各省藩臬知之　　

○又谕、昨据尤拔世奏前在九江关任内。并无另徵余平银三分。并称伊系接唐英之任。伊子寅保、系代办之人其任内曾否另行徵收。现可询据等语。因令军机大臣传询寅保、亦据称向来。汇总弹兑时。或间有平余。然并无于正耗外。另定分数加徵之事。所有尤拔世原摺。及询问寅保情节俱著钞寄吴绍诗令其一并查办。将此传谕知之　　

○又谕、前因江浙现有查拏割辫匪犯一事。谕令崔应阶以巡查为名。亲赴浙省。密行查办。该督接到谕旨。自应即日起程。著再传谕崔应阶。一到浙境。即将巡抚印务。暂行兼署。永德著即来京陛见。将此并谕永德知之　　

○以前任广西巡抚鄂宝、为山西巡抚　　

○正白旗领侍卫内大臣达色休致、以西安将军福禄、为正白旗领侍卫内大臣。调黑龙江将军富僧阿、为西安将军。以前锋统领傅玉、为黑龙江将军。正白旗护军统领乌勒登、兼管前锋统领　　

○调宁夏将军穆尔泰、为杭州将军。以凉州副都统伟善、为宁夏将军　　

○命镶蓝旗蒙古都统色布腾巴勒珠尔、镶白旗蒙古都统扎拉丰阿、管理健锐营事务　　

○停徵湖北孝感、京山、安陆、云梦、应城、应山、六县、武昌、武左二卫、德安所、本年旱灾应徵地丁屯饷钱粮　　

○庚戌。谕、前据吏部议覆、吴坛条奏、卓异即升之知县。升任京员者。于引见时声明。如有才具出众之员另以同知、知州、等官升用。已依议准行但此等卓异。即升人员。其中果有才具出众者该督抚早应题请擢用。即升任京缺时。其中遇有实在人地相需者。亦未尝不可专摺奏留。若必另立科条。于引见升授京职人员。一一声请简定。事例既属纷繁。兼恐耽恋外任之人。意存冀幸。于政体官方。均无裨益。嗣后仍著照旧例行。所有升任京员声明请旨之例。著停止　　

○谕军机大臣等、据崔应阶等奏、福建海澄县境内。有被割发辫三人。现在饬属查拏等语。已于摺内批谕。应竭力饬属查办。以靖地方。但所奏被割之人。先闻背后说话。看时又无人迹之类。其语颇涉奇诞。未免传闻附。会过甚。即或有之。而督抚等身司法纪。惟当以缉匪安良为事。岂可因此稍涉游移。启有司胥吏等。藉词委卸之渐。前曾传说被割之人。恐毒气传染。竟将辫根全行剃去者有之。此其中必有恶匪。包藏祸心。将此说潜行传播。以为发辫全去。即非满洲臣仆。用此煽惑人心。后经密行饬禁。被割者并自无恙。著将此传谕崔应阶等。即行访查闽省被割之人。有无将辫根全剃之事。并有无传播此语之人。通饬各属。令地方官。口谕百姓以辫尖被割。断无致死之理。不可轻信妄言。擅剃辫根。如执迷不悟。一经查出。将本人及代为剃辫之人。一并究处。庶得事理之正。至此事蔓延各处。皆因江浙两省。首先发觉之地。不能及时查拏。以致养痈贻患。及山东等处所获各犯。解京质讯。供情又多狡展。并非首恶正犯。徒使差役纷纭四出。累及无辜。殊于政体未协。昨已降旨。将江浙督抚等。分别处分。并通行停止查办。仍谕各该督抚、一面悉心密访根线。毋得因此稍有懈弛。著一并详谕崔应阶。鄂宁。知之　　

○兵部等部议覆、闽浙总督崔应阶等奏、部议裁汰福州将军标左右二营官兵案内。实应裁兵一千五百五十三名。未能一时尽裁。请照从前办理出旗汉军之例。于督抚两标。城守两军。及附近各营。遇有千把外委缺出。即将裁弁拔补。其兵缺。视各营缺出多寡轮补。应裁副游都守各员。仍照原议办理。至将军、副都统、衙门。额设书吏。各裁一半。均应如所请。从之　　

○以奉恩将军德克精额弟敏俊。袭职　　

○辛亥。上诣畅春园、问皇太后安　　

○诣大高殿。寿皇殿。行礼　　

○还宫　　

○谕军机大臣等、巴尔品奏、近日哈萨克阿布勒比斯、来文。殊欠明晰。且有交付字样。业经所呈文件。分别申饬等语。所办甚是。阿布勒比斯、果形骄蹇。即非承受朕恩之人。自应明白晓示。严行申饬。但兵弁等。亦须严加约束。如近日喀尔喀卡座人等。盗取哈萨克马匹一事。设非经朕洞鉴。严行查办。哈萨克等。不几至被诬乎。著传谕巴尔品。加意弹压兵弁。如有盗窃等事。一面奏闻。一面从重治罪。不可姑息　　

○又谕曰、永贵等奏、据素勒坦沙所使探信人回称、爱乌罕之兵已退。素勒坦沙收复拜苏巴特等城。臣现使人前往探听。并令访布拉呢敦子萨木萨克下落。又额敏和卓现亦寄书。询问素勒坦沙等语。爱乌罕之兵既退。素勒坦沙游牧已复。即可完局。不必遣人探问。素勒坦沙素性。每欲争夺土地。此次收复游牧后。倘不知足。欲请兵进取。永贵等断不可许。务驳回以绝其望。再布拉呢敦之子下落。亦不必访查。即使萨木萨克来至巴达克山。岂能至喀什噶尔。叶尔羌乎。即使能至。亦无难临时拏获。再永贵等寄书于素勒坦沙。何妨公同列名。乃仅书额敏和卓者。盖恐素勒坦沙请兵。难以驳回耳。此又过虑矣。叶尔羌现无应办事件。永贵常驻彼处。反觉声张。著即回乌什。俟舒赫德到时。交代来京　　

○调工部尚书蔡新、为刑部尚书。以河东河道总督嵇璜、为工部尚书。江苏淮徐道吴嗣爵、署河东河道总督　　

○壬子。孝慈高皇后忌辰。遣官祭福陵　　

○谕军机大臣等、据定长等奏、查审道人邬文才等五名。俱系游方卖药。实非割辫匪党。并查验袁加九所带药料。一系熬熟硫磺。一系整个泽泻。并非麻药等语。该犯所带药味。既验系泽泻硫磺。前此何以竟指为麻药。著传谕定长等。查询原拏兵役。究其因何知系麻药。曾否试验。有何凭据。据实讯明。以成信谳。仍将讯明缘由奏闻　　

○又谕、据阿思哈奏、查拏普阔所供之张文栋。张明等。业经差员赴固始县。逐细搜查。并无张文栋其人。并无翦割发辫。邪书符药器具等物。又经查出名姓相同之张明。现有两人。俱无同夥翦辫之事一摺。看来普阔所供。全无指实。其中必系平日素有嫌隙。是以到案诬扳。冀图陷害情事。前经传谕定长等。令将普阔一犯。解京候讯。著传谕阿思哈、饬查探听。此时如已过境。则已。若尚在豫省之南。或未出该省境内。即著阿思哈就近截留提讯。是否仇扳。或别有缘由。即询取确供具奏。毋庸解京办理。至摺内又称、普阔所供。历历如绘。似非凭空捏造。现令藩司星往该县。严拏匪党等语。不过因朕屡次传谕。是以如此措词。以见其实力查办。初非由衷之言。将此一并谕令知之　　

○又谕、据定长等奏、拏获传贴谣词一案。系黄国中在黄佑均之甥王辅翼家。见伊妹夫杨大章。携有此词。因取带在身。转给李天佑等语。此案造作谣词。编写异字。既经逐节追寻。黄国中得自杨大章。则杨大章正系案内紧要之犯。是否首先编造。抑或另有转相传述之人。俱不可不严切根究。务得确情。现在曾否拏获杨大章、及黄佑均、王辅翼、到案。讯取实在情节。俱著该督等。即行据实具奏。寻奏杨大章。黄佑均。王辅翼等。业经拏获严讯。均系转相传钞。并非首先编造要犯。应照例分别杖责发落。其正犯、再行访缉。报闻　　

