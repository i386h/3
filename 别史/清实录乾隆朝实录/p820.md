<!-- { "loadSidebar": true } -->
○谕军机大臣等。川、陕、现在军务未竣。陕督驻劄西安。不能遥制。当分设总督。以专责成。而其人颇为难得。曾降旨商之经略大学士傅恒。昨据奏到。意亦相同。称舒赫德尚可。但又恐军机处乏人。现今陕西督务。朕已令尹继善前往暂署。经略大学士具奏之时。尚未及知。朕思尹继善历任封疆。用之陕西。尤为驾轻就熟。川省军兴旁午。将来筹办善后事宜。总督必须得人。应即令策楞、以总督管巡抚事。足可胜任。舒赫德现办部务。军机处亦实在须人。步军统领、时有特交事件。尹继善、策楞、于外任事宜。尚为熟练。若令办舒赫德所办之事。又未必如其妥协。业经降旨。以尹继善补授陕西总督。策楞补授四川总督、管巡抚事。舒赫德调补户部尚书。其兵部尚书员缺。朕思瑚宝、于甘抚之任。未必见长。令其来京。再加试看。且使经历部务。是以授为兵部尚书。鄂昌虽不克胜川抚。而伊曾为甘肃藩司。地方情形。当所熟悉。已降旨授为甘肃巡抚。以上诸人。皆朕中夜思维。逐一审量而定者。至舒赫德将来审理讷亲案件。起身之后。户部尚书需人署理。朕中夜辗转筹酌。实无其人。忽念及海望。人虽糊涂。近亦颇觉颓唐。但前任户部有年。尚可暂行署理。且迁就用之。实出无可如何。转不觉失笑也。将此一并传谕经略大学士知之。　　

○又谕。此次满兵经过地方。一切台站车马供应之事真隶总督那苏图。料理最为妥协。那苏图素能急公。躬亲督率。不辞劳瘁。沿途往来。与藩司朱一蜚迭相更代。是以属员亦遵奉约束。奔走供事。那苏图之实心任事。实为督抚中所难得。已交部议叙。著再行传谕嘉奖。山西台站、既未安设妥当。大站马匹、亦复疲瘦。当因该抚阿里衮、于经略大学士经过之后。旋即回驻太原。未经往来督察。以致属员亦相率懈弛。著传谕严行申饬。仍遵照前旨。带领马匹官役。逐站整饬。其河南署抚鄂容安。于军行情形。仅奏报一次。不知近来如何办理。是否亲身往返照料。能以那苏图为法。为往从事。董率官弁。著传谕询问。令其据实回奏。毋得因系科目出身。渐染汉人习气。偶一亲行。虚应故事。　　

○又命传谕经略大学士傅恒。今日召见军机大臣等、面降谕旨。伊等从清晨直办至未末、方行进呈。而词旨殊多未当。复烦朕大加改削。直至申正始毕。经略大学士、途次逐日驰驱。尚能办如许事件。又皆精详妥协。则经略大学士实为劳瘁矣。而朕此间之佐理需人。实不可不廑念。惟望开春早奏肤功。迅速来京。赞襄左右也。　　

○都察院等衙门议覆。吏部奏、请定满汉御史分道之例。查满汉御史。职守相兼。汉御史既照江南等十四省、分为十四坐道。满御史自应亦分十四道。定为坐缺。其协道。向系都察院衙门照资挨转。以致甫协一道。尚未熟悉。又转协别道。于公事无益。应照各道事务之繁简。以定协道之多寡。嗣后遇有新补御史。按照所补坐道缺底。在原道内协理。得旨。御史向有坐道协道之分。坐道徒属空衔。并不办本道之事。协道则以次递迁。其制沿自前明。纠纷无谓。今既定为二十八缺。与满御史画一。应就现在十五省。即以此二十八员分理之。省分事繁者。多分员数。并令稽察在京各部院衙门。则可省纷更而专职业。于体制方为允协。其如何酌定之处。著另行定议具奏。余依议。　　

○四川提督岳钟琪覆奏。党坝与贼逼近。其未尽克之木耳金冈、革什戎岗、陡物党噶、康八达等处。贼互援应。必官兵足敷分布。方可夺取。今招募新兵。实属勇敢出力。但后无接应。臣已调杂谷土兵二千。俟到营即当进攻。至臣昔剿西藏青海时。年力正壮。身先士卒。官兵无不共见。今年力已衰。进藏时染受寒湿。左手足麻木不仁。后虽痊愈。时时复发。金川山高路险。不可乘骑。是以向攻火烧梁、木耳金冈、革什戎岗、康八达、贼卡水泉共三十余处。臣俱策杖扶人。徒步督战。至于攻跟杂、葛布基、系由山僻小径。攀藤附葛。滚崖而下。臣实未能亲临。得旨。览奏俱悉。以后应勉之。　　

○是月。署两江总督策楞、署江苏巡抚觉罗雅尔哈善、覆奏。江苏积欠钱粮。现在清查。而乾隆十二年地漕钱粮、仍复欠至三十余万之多。缘上年水旱潮灾、共四十九州县卫。除灾缓外。其不成灾地。民力不克输将者多。又有上元等县低瘠请减赋则、句容等县续报坍荒、淮、扬、徐、等属水利挖废等项。现在委勘未定。欠数仍悬。是以致有三十余万。唯是向来催科杜弊之法。多未尽善。今酌定三条。一、州县实徵粮册。必豫造齐。较对上届原册。如有买卖推收分并户粮。务吊契券分书验实。以杜花分、诡寄、飞洒、隐漏、等弊。即将徵册存署。凡注销、完串、按欠摘比等事。俱令幕友在署查办。如遇交代。即将徵册、簿串、由署对交。不许假手胥役。一、立滚单。每单五户。以粮多者为单首。发给按限完清。粘串同缴验销。改滚次户。法亦如之。如有停单不缴不完。除拘比本欠外。仍罚催同单各户。不完同比。绅衿则拘比家属。如寄庄人户、田坐本邑而人居他县者。令佃户扣租完赋。一、胥蠹收侵之弊。不出假串、白券、二项。今既行验串改滚之法。则假串之弊可破。惟白券私收。在官无从查察。因向例、白券私收、与假串诳侵者同予追抵。是以私相授受者多。嗣后有白券之项。概于原户名下照欠追纳。得旨。览奏俱悉。　　

○大学士管南河总督高斌、协办河督张师载、奏南河徐城东门外石工。蛰裂三十六丈。该工系明季所筑。年久底桩朽烂。亟应修筑。报闻。　　

○闽浙总督喀尔吉善议奏。浙省额设水艍、赶缯、大战船。应否照闽省例分别裁改。廷议令详悉具奏。查双篷、快哨、等船。利于浅水。不能施之大洋。水艍、赶缯、等船。利于大洋。不能施之浅水。浙省未若闽省洋面之大。然浙省大号战船。止五十六只。较之闽省。未及三分之一。定海镇洋面最大。额设一十七只。其次黄岩八只。温州七只。此三处、皆洋艘要道。防守巡徼。非大舰兵众。难资捍御。此外、瑞安协四只。为巡防南麂一带大洋。玉环营三只。为三盘大洋。象协昌石汛二只。为南韭大洋。镇海营二只。为蛟门、七姊妹、东霍、西霍、大洋。提标左营二只。为统巡各洋。乍浦绿旗营二只。为黄盘大洋。皆有因而设。其满营九只。系满洲甲兵操演水师之用。与绿旗所设情形不同。均难裁改。报闻。　　

○福建提督武进升、奏制办军装情形。得旨。览奏俱悉。惟在实力操防。安辑地方兵民。正不在外饰也。看汝似错会意矣。　　

○山东巡抚准泰奏。山东连年灾歉。盗案积多。臣严行文武。设法缉拏。议立赏罚规条。编审保甲。参劾玩误官员。得旨。是。阿里衮办此事过宽。汝从严之意、是。　　

○新授山东布政使卫哲治奏谢。得旨。览奏俱悉。所以加恩用汝者。以汝办赈得宜也。东省灾伤之余。元气未复。尤宜加之意也。　　

○山西巡抚阿里衮奏。云梯官兵、于十月二十、及十一月初八等日、俱陆续入境。经略大学士傅恒、于初七日入境。得旨。汝此奏可谓虚应故事矣。大学士是朕信任倚用之重臣近臣。汝亦系向来日侍左右之近臣。大学士如此为国家仔肩重任。不辞劳瘁。朕所萦念。即满洲军士。为国家前去出力灭贼。一路清吉平安之处。汝视之若秦人视越人之肥瘠。何哉。如是、则汝岂欲学汝兄乎。抑为汝兄获罪、而有不平之心乎。且汝奏汝兄之摺。朕已批示。汝何不回奏。看来汝一家福尽矣。　　

○兼办陕甘总督署甘肃巡抚瑚宝、奏请圣训。得旨。目下要务。惟以派兵料理一切妥协为上。至抚臣之事。乃刑名钱谷。汝若不谙。朕再酌量。然一日有一日之责。正不可以摄篆而忽视之。　　

○陕西巡抚陈宏谋奏。陕省榆林、葭州、怀远、神木、府谷、靖边、定边等七州县。沿边农民。每遇春耕。出口种地。向于司库岁拨银内、借给牛具耔种。秋收后照时价收粮。抵补仓储。嗣因捐监收本色。仓储充实。每岁于常平出三粮内粜存粮价、为次年出借之需。不复动借帑项。查从前借银还粮。原为仓储未实之故。今仓储已裕。沿边粮价平贱。照时价还粮。不敷常平原数。请自乾隆十四年为始。即于常平出三粮内、酌量借给粮石。秋后照原数还仓。得旨。览奏俱悉。　　

○又奏。耀州等处、被灾七分八分者、加赈一个月。九分十分者、加赈两个月。得旨。览奏俱悉。　　

○广西右江总兵魏文举奏。交趾匪徒莫保、莫康武等。从前互相依恃。分攻夷地。自莫康武被杀。莫保势孤粮乏。现踞保乐。而李绍龙等、则占住隘盖、暮峒、等处。并无举动。该国夷官怯懦。并不兴兵擒剿。得旨。但当严我边防。不必好功喜事。　　

○贵州布政使恒文奏。贵省提溪司、印江、青溪、二县。及古州、都江、一带。夏间偶被山水。冲淹田舍城垣。业经委员抚恤。补种秋荍。不致成灾。古州、南笼、等处。秋间多染疟痢。兵民损伤。饬施药救治。业已安定。报闻。　　

大清高宗法天隆运至诚先觉体元立极敷文奋武孝慈神圣纯皇

帝实录卷之三百二十九


大清高宗法天隆运至诚先觉体元立极敷文奋武孝慈神圣纯皇帝实录卷之三百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。十二月。辛巳朔。谕。御史钱度、张惟寅、尚可胜道府之任。著以道府用。丛洞、张孝□□呈、彭肇洙、在御史任内无所建白。即有一二陈奏。亦皆摭拾陈言。且人甚平常。著休致。其余御史内。或有如钱度等之堪胜道府。及丛洞等之平常者。都察院堂官、平日必有所知。著据实举出。朕所指此五人者。或当与否。亦皆据实奏闻。并将各该御史等任内所有降罚事故。开列名单、一并注明具奏。　　

○工部议准。大学士管南河总督高斌奏称、山安厅属云梯关下二套。长出沙滩二十余里。大溜直趋南岸。海防厅属之天后宫、辛家荡、等处堤工。正在危险。请开引河。从之。　　

○壬午。上诣皇太后宫问安。　　

