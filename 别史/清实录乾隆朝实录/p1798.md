<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之七百四十八


大清高宗法天隆运至诚先觉体元立极敷文奋武孝慈神圣纯皇帝实录卷之七百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。十一月。丁亥。上诣皇太后宫问安　　

○幸瀛台　　

○谕、据理藩院奏、辉特属人。习于耕作。请编为一佐领。颁给扎萨克印信。令其交纳贡赋等语。著照所请。铸给印信。交台吉拉克沁噶拉掌管。附入巴勒达尔盟内。伊等归附未久。著照杜尔伯特扎哈沁之例。交纳贡赋　　

○刑部参奏、信郡王如松轿夫犯赌。经部提审。该王府长史安图。不即交出。并捏称该犯脱逃。请将安图交部议处。并将如松交宗人府察议。得旨、安图。著革职。拏交刑部审拟治罪。如松纵容轿夫犯赌。已有应得之咎。乃于刑部传唤赌犯。复隐匿不即交出。且安图赴部。捏称脱逃。伊岂有不知之理。甚属不合。如松不必在乾清门行走。仍交与宗人府严加议处　　

○又谕曰、五吉纵容轿夫聚赌。著交部严加议处　　

○戊子。上御乾清门听政　　

○己丑。谕曰、王大臣等擡轿人夫。聚众赌博。其风甚陋。前经严禁。今信郡王如松。尚书五吉。因擡轿人夫赌博。朕另降谕旨。将如松五吉议处。王等擡轿之人。与大臣擡轿之人。必须雇觅者。难以类比。王等俱有包衣名色官属人等。擡轿所用人无几。尽可于此辈选用。况王等之分例。所得蓝甲甚多。即分蓝甲之钱粮。与伊等擡轿食用。或用伊等包衣人等。毋庸另觅人夫。二者皆为有益。但王等惟计省俭蓝甲之钱粮。雇觅人夫应用。而雇觅之夫。又不多给工价。再王府甚深。如有此等赌博之事。谁能进其角门拏缉耶。嗣后若欲坐轿。俱用伊等包衣之人。不可雇夫。即如和亲王。简亲王。即用伊等包衣人等擡轿。有何不可。若欲省俭。即骑马亦可。又可学习武艺。所有坐轿之大臣。亦必俱各严饬所雇人夫。禁止赌博。若仍有此赌博之事。朕必严加治罪。断不宽恕。著交步军统领衙门严查。一遇此等。即行参奏　　

○旌表守正捐躯之江西临川县民刘胜陇妻陈氏　　

○庚寅。谕、伊犁领队大臣无多。富虎。著授为领队大臣。携眷前往伊犁驻劄　　

○又谕、恰克图贸易一事。近因俄罗斯不遵旧制。违背禁约。甚且多收货税。苦累商人。是以降旨停止。原以俟其自知悔过。抒诚祈请。再准其通商贸易。恐桑寨多尔济。身系蒙古。未能深晓事宜。复派大臣前往稽查弹压。协同办理。其所以责成者甚重。当桑寨多尔济起意私通交易时。丑达系特派大臣。理应正言阻止。阻之不从。即应据实参奏。乃不惟不行阻止参奏。并且通同舞弊。贸易多次。核其赃私。竟至数千两之多。藐法营私。殊出情理之外。及经拏解来京。尚敢冀稽显戮。在途延捱。负恩丧心。实属可恶。此断不可以一日容留。丑达已依议正法。至额尔经额。系随往司员。若丑达等恪遵禁令。严绝贸易。则额尔经额。决不敢自行罔利。其情罪较丑达稍轻。是以改为应斩监候。此中轻重权衡。朕惟一秉至公。毫无成见。期协乎情罪之至当而已。可将此晓谕中外。并军营办事大臣知之　　

○谕军机大臣等、明瑞等奏称、前奉旨将乌什回众。解往内地。赏给大臣官员为奴。此项回众。俱系附逆之人。沿途逃窜盗窃。恐解往内地。滋生事端。因将回众二千三百余名。尽行正法。至分解回众路费。前奉旨令臣等赔交。今应如何分赔。请旨遵行等语。前因明瑞。阿桂等、办理乌什回众。姑息从事。是以降旨申饬。并令赔缴路费。今尽诛回众。尚属无罪。但已无需用路费之处。复请示如何赔交。看来明瑞等、将回众尽诛。竟因路费起见。殊属不堪。即如收乌什城时。所有库贮米银等物。皆当搜查。乃并未经理。而于此等小处用心。是何意见。前已降旨查问乌什仓贮。著再传谕明瑞、阿桂等、令其即速奏闻　　

○察哈尔都统巴尔品奏、京城八旗官马出牧。例派在京副都统二员。察哈尔副都统一员。太仆寺两翼总管二员。察哈尔乾清门侍卫二员。参领、副参领、二员管理。查官马共六万余匹。出厂时、俱系察哈尔官兵牧放。应即选察哈尔参领、副参领、二员管理。两翼总管停派从之　　

○辛卯。上诣皇太后宫问安　　

○幸瀛台　　

○谕曰、书通阿。年已老迈。著留京。其三姓副都统员缺。著福珠礼调补。所遗吉林乌拉副都统员缺。著永安补授　　

○礼部议准。本部侍郎德保奏称、江西省经房卷数。书经、春秋、礼记、不甚相远。惟易经一千七百余卷。诗经四千五百余卷。易经四房。每房分校四百余卷。诗经五房。每房九百余卷。多寡悬殊。目力恐有不给。应将易经裁去一房。添入诗经。从之　　

○加赈山东章邱、邹平、齐河、济阳、临邑、长清、德平、惠民、青城、阳信、海丰、乐陵、商河、滨州、利津、沾化、蒲台、高苑等、十八州县。本年水灾饥民。并缓徵新旧钱粮　　

○赈甘肃河州、狄道、陇西、泾州、安化、宁州、永昌、平番、中卫、巴燕戎格厅、西宁、碾伯等、十二厅州县。本年水雹霜灾饥民。并蠲应徵钱粮。缓徵狄道、渭源、金县、岷州、秦州、静宁、正宁、灵州、碾伯、大通等、十厅州县。本年额赋。及旧欠钱粮　　

○山东巡抚崔应阶疏报、新城、汶上、临淄、寿光等、四县。乾隆二十八年、开垦水田八十五顷九十八亩有奇　　

○壬辰。封皇五子永琪。为和硕荣亲王　　

○以宁夏将军达色。为正蓝旗蒙古都统　　

○癸巳。谕军机大臣等、新疆赴京。沿途设立台站。凡递解人犯。及斋送进京物件。自应按站传送。以免迟误。乃近如阿克苏递解丑达到京。甚属迟延。即新疆各处赍送物件。亦多有愆期者。此必解送之员。任意逗留。新疆台站。皆陕甘总督所辖。著杨应琚通饬沿途。严行查察。嗣后遇有解京物件。及递送人犯。随到即行应付。不得任其托故疎误。亦不得因有此旨。致奉差官役。借端矫枉过正。骚扰地方。及任意驰骋。伤损驿马。此事总责成该督杨应琚。随时留心稽察妥办。并传谕新疆各城办事大臣。及经过地方各督抚知之　　

○又谕曰、阿桂等、为索取纳喇巴图。将付额尔德尼文。及额敏和卓与额尔德尼书。钞录具奏。阿桂等所办。又复姑息。伊等行文额尔德尼。应严厉其词。乃仅谓纳喇巴图。不可容留。有似祈求。额尔德尼岂肯听命。且既已行文。何必令额敏和卓寄书。伊书内称、将军欲带兵前往。经伊阻止。不但伊等不知畏惧。且启骄蹇之意。于事何益。著传旨严行申饬。一切遵朕前旨办理　　

○以正蓝旗蒙古都统达色、署正白旗领侍卫内大臣　　

○以直隶古北口提督永泰、为宁夏将军　　

○换给洮岷营副将、岷州、旧洮、文县、西固、保安、等营都司、阶州、巩昌、循化、等营游击、各关防。及起台堡守备条记。从大学士管陕甘总督杨应琚请也　　

○山东巡抚崔应阶疏报、新城、寿光、等县。乾隆二十九年。开垦水田七顷八亩有奇　　

○甲午。谕、宗人府奏、请将右宗正如松革职。并革去王爵。如松著革职。其应革王爵之处。著加恩宽免　　

○又谕曰、普福来京召对。据奏、在籍御史蒋和宁。以起复进京。亲自投谒。欲其谕令众商佽助等语。绅宦来往淮扬。自向商人求助。已属可鄙。若欲借本管上司势力以相要挟。更于功令有关。此等恶习。向来原所不免。但未经败露。已往姑弗深究。前此即稍有所闻。亦仅微示儆戒。使其人自知愧悔。兹当鹾政更换之时。即有乘机干谒之事。此风断不可长。况蒋和宁身为御史。律已宜严。益当远嫌自爱。乃竟卑求盐政。希藉吹嘘沾润。尤属卑鄙。蒋和宁。著交部严加议处。不知者或谓普福与交好之人。则为之掩护隐讳。而蒋和宁与伊不甚契洽。故尔奏及。果尔。则在京御史。岂无风闻。不妨指名参奏。即该盐政亦更知所顾畏。著将此通谕知之　　

○谕军机大臣等、据阿桂等奏称、审明回犯呢雅斯。即行正法。阿什默特等犯。请分别办理等语。阿什默特。受朕殊恩。赏给公爵。补授大伯克。乃附从逆酋霍集占。又用呢雅斯滋扰回众。著将阿什默特。并伊妻子。解京候旨。呢雅斯之子赫伊雅斯。及回人玛玛底敏。教唆阿什默特妄为。罪实难逭。著将伊二人。并其妻女。及呢雅斯诸子。俱解京分赏王大臣。图拉叶密锡爱资雅尔。捏称拍尔浑为霍集占之子。与爱资赞霍卓拉克。惑众图利。情殊可恶。俱著革去伯克。并伊妻子解京。分赏王大臣。其余无干人等。不必究办。著传谕阿桂。永贵等、遵照办理　　

○吏部议奏、理藩院尚书五吉。轿夫聚赌。不行约束。又向步军协尉嘱托。实属知情故纵。应照例革职。得旨、五吉著革职　　

○以西安将军新柱。为理藩院尚书。调江宁将军容保。为西安将军。以成都副都统富椿。为江宁将军。四川松潘镇总兵托云。为成都副都统　　

○调贵州提督冯哲。为直隶古北口提督。以贵州古州镇总兵谭五格。为贵州提督　　

○调贵州镇远镇总兵诺伦。为古州镇总兵。以广西庆远协副将李连仲。为镇远镇总兵。调四川重庆镇总兵德兴。为松潘镇总兵。以靖远协副将达兴阿。为重庆镇总兵　　

○乙未。上诣皇太后宫问安　　

○丙申。皇太后万寿节。遣官祭太庙后殿　　

○上诣寿康宫。行庆贺皇太后礼。王大臣于慈宁门。众官于午门。行礼　　

○奉皇太后幸寿安宫。侍宴　　

○谕、现令富虎携带家口。前往伊犁。著施恩赏给银一百五十两。收拾行装。即行起程　　

○丁酉。上诣皇太后宫问安　　

○幸瀛台　　

○工部议奏、潘桃口木税事务。归并张家口监督管理。一切章程。应令口北道。会同该监督。即赴多伦诺尔。确查情形办理。得旨、著观音保前赴多伦诺尔。会同定议办理　　

