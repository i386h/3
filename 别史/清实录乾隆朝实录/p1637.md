<!-- { "loadSidebar": true } -->
○礼部议奏、贵州学政汤先甲奏称、都匀府属荔波县。向未开设廪增。请自乾隆二十八年为始。开设廪增各二名。四年一贡。应如所请行。从之　　

○工部议覆、江南河道总督高晋奏称、山安厅属安东汛高家庄一带。因对岸生长大滩。河溜北趋。加以上年伏秋大汛。全黄直射兜湾。滩崖尽塌。直逼堤根。危险堪虞。请建筑埽坝。挑溜护卫。应如所请。从之　　

○予故内大臣理藩院左侍郎旺扎勒。祭葬如例。谥恪慎　　

○旌表守正捐躯之山东堂邑县民刘祥妻苏氏。河南滑县民刘成名妻胡氏　　

○甲寅。遣官祭火神庙　　

○军机大臣等奏、八旗都统查报。旗人并无借放私债之事。请交八旗都统。传集旗人等。令将并无私债。在各名下画押存案。此后如有控告债负。不准归还。并将放债之人。照讹诈例。从重治罪。谕、近因富德奏、请查办旗人私欠。命军机大臣等、议交八旗都统清查。原欲伊等据实呈报。按其轻重。酌量加恩。乃以并无借放私债为词。殊未识朕体恤之意。此非特旗人无知。隐瞒不敢呈报。明系八旗都统等、拘泥历年奏报。并无借放重利私债之事。勒令不报。希图避罪。全不念旗人生计。一味含糊。此等习气。甚属可恶。岂复冀其养育旗人耶。见朕此旨。当自怀惭耳。伊等既称并无借放私债之人。著即照军机大臣所奏。传知八旗外。并交步军统领。出示通行晓谕知之　　

○谕军机大臣等、旌额理等奏称、内地送到屯田民人四百余户。俱知勉力耕作。因雨泽稍歉。又有野鼠食禾。被灾自一二分。至七八分等语。内地民人。颇知力作。偶值偏灾。伊等俱系新迁。并无积蓄。若不加以接济。则伊等拮据口食。不能尽力耕耘。现在乌噜木齐。尚有余粮。其作何加给升斗。俾无失所。著传谕旌额理等、一面办理。即行具奏　　

○户部议奏、月选文武各官。在京支借养廉。原欲使该员无重利称贷之累。乃近日月选各官。仍有逋欠累累。致酿事端者。况查借过养廉各员。或遇事故。有展限扣缴者。有通省摊扣者。帑项既易虚悬。同官转致受累。请嗣后豫支养廉之处。概行停上。从之　　

○乙卯。上诣畅春园、问皇太后安　　

○谕、前因直隶雨水稍多。低洼地亩。不免有积水被灾之处。曾经降旨。于天津以南附近水次州县。截留漕粮二十万石。以备拨用。但念现在被水各属。收成不无歉薄。将来需米之处尚多。前次所截粮石。恐不敷用。著再加恩。于抵津各帮内。截留十万石。一并存贮北仓备用。该部遵谕速行　　

○以户部右侍郎钱汝诚。为江南乡试正考官。编修载第元。为副考官。御史吴绶诏。为陕西乡试正考官。编修王燕绪。为副考官　　

○丙辰。户部议奏、八旗积存地亩一万五千余顷。请择可编官圈者。分设整分半分庄头数百名。即于现在庄头子弟内。选择安放。得旨、户部所有八旗积存地亩一项。摺内酌议分设庄头之处。著照所请行。但安放庄头。需地不过三四千顷。所余尚有一万顷之多。此等皆系老圈旗地。且发帑赎回者。十居七八。原系应行入官地亩。徒交地方官徵解。适滋胥吏侵肥。旗与民两无裨益。著将此项。交内务府派员。经理徵收。俟原帑按数归清之后。即将地亩。赏给八旗。作为恒产。其将来如何酌定章程。妥协办理之处。临时著该部会同内务府八旗大臣。悉心详议具奏。现在内务府查办时。并著八旗各派干员会同经理。将来该员等、亦俱熟练。即可接手承办矣　　

○丁巳。谕、天津地势低洼。近因雨多积水。柴米价值稍昂。兵丁买食。未免拮据。著加恩将存津左右城守三营。现操马步守各兵。每名借给米一石。俾资接济。于明年应得饷米银内。再行分作四季扣还。以示体恤　　

○又谕、据巴尔品奏称、敕书内有大同。宣化。二镇。听伊节制之语。请将应如何节制。及与督抚如何会办之处。交部详悉定议等语。从前令大同。宣化。二镇。听察哈尔都统节制者。原因绥远城将军。有节制二镇之例。新设察哈尔都统。驻劄张家口。与大同。宣化。二镇。驻劄地方。相距甚近。若仓卒有事。易于调遣。今已无事。徒存节制之名而已。所有二镇事务。应呈报总督。提督者。仍著照旧呈报。不必另行定议　　

○谕军机大臣等、高晋奏、伏汛水势情形一摺。所称嗣后洪湖水长。即将清口东西坝。以次拆宽。此系遵朕今春谕旨办理。但今夏黄水倒漾。势又不同。此因江南雨泽较少。湖水不能盛旺所致。此时虽力量充足。可以敌黄。而黄流一经倒漾流沙。运河即不无淤滞。朕意与其拆东西坝。莫若于天妃闸入运之水。相机多为节宣。令积淤尽涤。乃现在应行相机办理者。可传谕高晋、勘明实在情形。熟筹妥办。总期运口淤沙。既毫无停壅。而湖水势益畅流。庶为两有裨益。所有应行启闭事宜。著该督一面斟酌办理。一面奏闻　　

○旌表守正被戕之浙江松阳县民魏文瑞妻周氏　　

○戊午。以故四川建昌道属下临卡石土百户纳期弟林青扎什。袭职　　

○己未。上诣畅春园、问皇太后安　　

○庚申。谕、各省漕粮。向例于交纳正供外。每石有应交仓余米。上年江苏。浙江。各州县中。有因秋雨过多。米粒潮润者。旗丁兑运在途日久。不无折耗。若令照例交纳。回空未免拮据。著加恩将松江九帮。浙江二十一帮。应交仓余米。缓其交纳。令于癸未年新运。一并带交。俾回空旗丁等、食用充裕以示体恤。该部即遵谕行　　

○是月。江苏巡抚陈宏谋奏、六塘河筑堤。现已兴工。臣在工所。督率道府分段查催。层土层硪。期于坚实。已完者签试。未完者赶筑。七月内可竣。盐河草坝。已开入海。尾闾通畅。骆湖之水。循河东流。可以容纳。即或涨发。有堤足资捍御。得旨、欣慰览之　　

○江南河道总督高晋奏、清口东西坝口门。秋汛后收窄时。层土层料。镶压坚实。方免蛰陷。拆宽时。厅营办理不善。不能直拆到底。往往有名无实。且启除刨挖。器具不利。臣饬厅营。将所需钩镰斧锚等器。另选锋利重大者。备贮工所。今湖水递长。已于六月十七日。周逾五坝水志一尺。遵旨先将清口拆宽十丈。用新置各器。颇为得力。此后再看水势。以次拆宽。得旨、近又有商酌运口之旨。总在汝相机办理。毋拘泥也　　

○又奏、六月十七日。高堰五坝水志。计逾一尺。已将东坝拆宽十丈。湖水连日递长。二十二日。又逾水志一尺。遵旨再将清口拆宽十丈。连前所拆。并旧存口门。共宽四十丈。湖水直抵惠济祠后。会黄东注。宣洩甚畅。得旨、甚好。天妃闸运口内。以下有淤浅否。或经清水刷深否。速奏来　　

○湖南巡抚冯钤奏、前经奏准。宝南局加铸钱。以余息充修益阳等十八处城工之用。近因矿厂。开采年久。铜苗未能全旺。局内余铜。仅敷本年加铸。来年只供正卯。及拨协北省之用。若因加卯。又向别省采买。再加运费。则余息无几。计二十六年加铸起。至本年底。可得鼓铸余息银七万四千余两。加司库原存铜价砂税等银。共有银十三万二千余两。以之充修安仁。未阳等十二处城垣。并茶陵等三处。护城堤岸。已足敷用。惟益阳、攸县、平江、三处城工。需费无出。但俱在腹地。尚可稍缓修理。请将癸未年加卯。暂行停止。每年正铸钱文。除搭放兵饷外。尚得余息八千余两。连每年所收铜价砂税银一万四五千两。积至四年。即可将益阳等三处城垣。陆续修整。从之　　

○河南巡抚胡宝瑔奏、夏间雨水过多。道涂间有积水。现严饬疏消。幸秋禾尚属无碍。若此后多晴数日。便得丰收。各工次亦可无骤涨之虞。得旨、今京畿自六月十一晴定。想河南不致过虑矣。今若何　　

○山东巡抚阿尔泰奏、六月二十四日。卫河水陡长。又兼风浪震撼。抢卫不及。德州卫民埝、冲汕二十余丈。臣随星赴漫溢之处查勘。高梁尚无妨碍。谷豆已被淹浸。现督同运河道。将漫口竭力抢修。得旨、其有成灾者。善为抚恤。不可讳饰　　

○陕西巡抚鄂弼奏、西安各属回民。素相联络。每恃心齐力众。欺凌汉民。强横无礼。盗窃公行。闾阎实受其害。偶有发觉。不过照常完结。甚且庸懦有司。遇回民相殴。未致伤命。遂不通报。以致养成凶横。查回民聚族而居。各村必有教长。不无读书明理之人。臣现将回民所犯各案。并治罪律例。刊刻告示。发交各村教长。令在教堂县挂。并责成教长。如遇种种不法。能先期首报。按次优赏。若徇隐不举。先将教长治罪。至此等凶顽。惟有从严惩办。若有司匿不通报。从严参处。得旨、甚是。然应为之以徐。而持之以久。不可操切欲速。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十五


大清高宗法天隆运至诚先觉体元立极敷文奋武孝慈神圣纯皇帝实录卷之六百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。秋。七月。辛酉朔。享太庙。遣和亲王弘昼恭代行礼　　

○上诣安佑宫行礼　　

○谕军机大臣等、托庸奏、含山县丐僧道省。用符咒叫人生魂。并续获李文显等。现在严审究拟。示谕沿江地面来往客商。不准单身雇船等语。所办虽是。于事理尚有未尽。地方遇有此种蛊毒魇魅。邪术害人者。自应密速躧拏党恶。并严究符咒来历。传自何人。按律尽法惩治。以靖地方。然办理自当镇静详慎。若概于所属。责令保甲出结。并示谕客商人等。不得只身雇船。未免迹涉矜张。无识愚民。不知事理缘由转因此易生疑惑。亦恐恶犯闻风潜窜且使商旅阻滞不前。殊非戢匪安良之道。著传谕该抚。令其严密根究。务尽根株。毋庸徒事张皇。或滋纷扰　　

○豁免江苏靖江县。乾隆二十五。二十六年分。坍没折实平田。七百三十顷有奇额赋　　

