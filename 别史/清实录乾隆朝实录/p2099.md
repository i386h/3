<!-- { "loadSidebar": true } -->
○以浙江布政使富勒浑、为浙江巡抚。山东按察使王亶望、为浙江布政使　　

○壬申。谕、向例应封宗室。特派大臣等考试。按照等次授封。原欲使宗室勤习骑射繙译。伊等得以承受国家优恤隆恩。但此内业经考试。与应封之例不符者。若下届仍准考试。未免太无区别。不足以昭劝惩。所有此次考试、例不应封之永修、永封、景焕、和伦泰、除此次停封外。嗣后俱不准其再入下届考试之内。将来应封宗室等。如有考试与应封之例不符者。俱不准其再入考试。将此永著为例　　

○以江南淮徐道姚立德、为山东按察使　　

○是月。直隶总督杨廷璋奏、沧州捷地减水石坝。年久屡经汛水冲激。今年麦漏秋漏。冲刷更甚。现值水落。请拨项修理。得旨、为时已十月。即刻兴工。亦恐上冻不牢。此事殊未妥也　　

○署河东河道总督吴嗣爵奏、东省运河。今岁轮届小挑。查挑河工程。全以河中所钉志桩为准。工完照桩量验。臣现赴各属。按土计夫。按工扣限。挑淤筑坝。务归核实。得旨、挑河原属有名无实之事。若再不详查。更不可问矣　　

○湖广总督吴达善等奏、宜昌通判、所属白洋河。川船总汇。凡上游疎纵之私盐。必由此处经过。现虽设卡。巡役祇十名。距通判一百余里。鞭长莫及。巡缉最易懈弛。而上游巡役。因该地稽查疎懈。竟可得钱买放。请于该处添巡役二十。巡船四。遴干员专司其事。倘拏获私盐船。查系上游疎纵。即将该卡官严参。再巴东。归州。兴山。长阳等县。地连蜀道。岭峻滩高。溯流非易。盐船当夏秋封峡之际。既不能运行。秋冬水落。挽运亦难速捷。请照旧例。如遇不能接济时。零星食盐。十斤以上。免其缉捕。得旨、著照所请行　　

○陕甘总督明山奏、甘省每年春耕之际。民皆仰给官仓。常平仓贮。虽连年买补。频买频支。所余无几。明春耔种口粮。自宜早为筹办。查通省收成六分有余、并七八分之户。皆负载市集出售。请乘此市有余粮。采买六十万石。仍令各州县于被灾较轻、与未经被灾各处。及时采买。以裕边储。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七十三

大清高宗法天隆运至诚先觉体元立极敷文奋武孝慈神圣纯皇帝实录卷之八百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。十二月。癸酉朔。谕、据诺穆亲奏、已故黑井提举黄辅、任内亏缺存仓监四百四十四万余觔。又已发薪本堕煎余盐二百四十六万余觔。又亏缺薪本银一万五千余两。前署白井降调提举高其人、亏缺薪本银二万四千余两。又豫放柴薪脚价各款无著银六千余两。请将高其人革职。并提已故提举黄辅之子黄京荣等、严审等语。盐觔薪本。俱为国帑所关。乃竟亏空如许之多。珠干法纪。高其人、著革职。与黄辅之子黄京荣、及经手家人书吏等、俱交该督一并严审定拟具奏　　

○谕军机大臣等、据诺穆亲奏、已故黑井提举黄辅。降调白井提举高其人。亏空额盐数百万斤。薪本银数万两一摺。已降旨将高其人革职。并提黄辅之子黄京荣等、严审究拟矣。该犯等职任提举。竟敢亏空国帑。数逾钜万。殊干法纪。除该犯等任所赀财。已经诺穆亲委员封贮外。其高其人在旗家产。现交镶黄旗汉军都统。照例查办。至黄辅籍隶安徽。著传谕装宗锡。即委员将伊原籍赀产。一并查封。毋任稍有隐匿寄顿　　

○又谕、向例满洲督抚、陈奏地方公事。俱令称臣。诺穆亲补放云南巡抚。业经传谕。何以此次奏到摺内。尚未遵改。实属拘泥。将此再行谕令知之　　

○甲戌。上御乾清门听政　　

○诣皇太后宫问安　　

○谕本年正月。曾降旨将各直省厅徵钱粮。通行蠲免。并蠲甘省临边各属番粮草束。其河东、河西、额徵屯粮草束。亦予蠲免三分之一。因思乌噜木齐新疆户民。均有拨种地亩。业经扣限升科。所徵额粮。著一体加恩、照内地河东、河西、额徵屯粮草束。蠲免三分之一。俾新疆编氓。普沾渥泽。该部即遵谕行　　

○谕军机大臣等、昨据诺穆亲奏、已故黑井提举黄辅、降调白井提举高其人、亏空额盐数百万斤。薪本银数万两。业经降旨、将高其人革职究审。并查封黄辅等旗籍赀财。今据该旗都统奏、高其人在旗。并无赀产可查。亦无的亲家属。及管事家人可询等语。向来汉军人员。多有潜于近京地方。涿州、良乡、一带。置买庄地房屋者。今高其人亏缺帑项。数至逾万。不应竟无寸田尺宅。甚且亲属全无。殊非情理。或伊自揣亏蚀官项。久必败露。因于近京地面。潜置产业。以图隐匿。亦未可定。著传谕杨廷璋、即行密速严查。务得实迹。具摺覆奏。永贵等原摺。并钞寄阅看　　

○又谕、据诺穆亲奏、已故黑井提举黄辅、降调白井提举高其人、亏空额盐数百万斤。薪本银数万两一摺。已降旨将高其人革职。并提黄辅之子黄京荣等、严审究拟矣。提举官职卑小。所司盐务无多。何以亏空竟至逾万。其情殊不可解。看检必系逐渐侵亏。断非近日始有此弊。而诺穆亲在臬司任内。早有风闻。今始查明据实纠劾。所办固是。但明德前任该省巡抚。为日颇久。非如彰宝尚有兼办军务。钱度亦两任藩司。地方此等情弊。理宜随时整饬。何竟姑息养奸若此。即彰宝身为总督。亦何以漫无见闻。著传谕彰宝、诺穆亲各将此案情形。即行据实覆奏。毋得稍有瞻徇隐饰。将此传谕知之。寻诺穆亲奏、查黄辅、于乾隆二十九年九月。到黑井提举任。高其人。于三十一年十月。署白井提举事。及提举装灼文到任。于三十三年被参。高其人复行署理各任内均有亏欠。因连年办理军需。未及盘查。该提举等、将行销存贮各数。照常造册呈报。故未败露。本年闰五月、黄辅病故。委知县徐应衡。署黑井事。四月、白井新调提举郎嘉卿。接任。臣九月护抚篆。该两井交代未清。檄催委查。始据详报得实。至明德、钱度、从前有无闻见。并未向臣言及。得旨、览。又批、将来如不能完项。应于此二人内。钱度、代赔十分之七。明德、代赔十分之三　　

○又谕、据明山奏、接奉拏解苏尔相家属谕旨。当即委员将伊父、母、及伊弟苏尔忠、苏尔福、押解赴省。并查得伊弟曾经过继四川谭姓。业经飞咨川省拏究等语。苏尔相甘为贼匪拘留。并敢诡词进说。丧心病狂。实为国法所不容轻恕。其妻子自当加以罪谴。昨据彰宝奏到。现已严行饰拏解部。俟解到之日。照例治罪。至伊父母兄弟。原可毋庸缘坐。著传谕明山将现在拏解之苏尔相父、母及伊弟苏丙忠等并予开释。不必解京。至其过继之弟。并著咨明川督。毋庸办理　　

○又谕、据明山奏、新疆壬辰年贸易备赏缎疋。伊犁需用五千疋。叶尔羌需用二百疋。并将绸缎色样。分晰开单。请饬山东抚臣、及三处织造、办解甘省。以便分运各该处应用等语。著传谕富明安、及江宁、苏州、杭州、三处织造。照单内所开名样数目。加意织办。依期解送。务使颜色鲜明。质地厚重。不得稍有草率轻减。自甘咎戾。所有明山原摺及清单。一并钞寄　　

○又谕、据西宁奏、本年长芦应徵额余引课。遵照部议。已追完银五十五万一千八百八十三两零。未完银一万二千六百四十八两零。仍一面勒追完报等语。前据西宁奏请展限。经户部议、以长芦引课五十六万有余。仅完银三千余两。不及百分之一。驳令速饬该商依限完纳。计该盐政接奉部覆以来。为期未久。已追完银五十五万余两。未完仅止一万二千余两。各商交课难易情形。不应前后回判。何以一经部驳。催追输纳。竟能迅速若此。则西宁前此冒昧奏请展限。尤不可解。著传谕西宁、令其据实明白回奏。寻奏、本年六七月、坨盐被淹。盐穰蓆绳脚价倍昂。商等另措赀本。恐误奏期。故请展限。及奉到部驳。传齐各商。将部文晓谕。设法严限追比。各商多方措办。重利借贷。故得交课四十万余两。臣庸愚无能。轻信商众。冒昧奏请展限。恳交部严处。得旨、该部察议具奏　　

○以内阁学士富察善。为镶蓝旗汉军副都统　　

○补行河南省乾隆三十四年大计。罢软官一员。年老官八员。有疾官五员。才力不及官五员。浮躁官一员。分别处分如例　　

○乙亥。谕、今日偶有询问四阿哥之事。遣人至书房传旨。知四阿哥因祀神竟未进内。祀神行礼。原在清晨。祀毕、仍可照常进内。乃四阿哥藉此为名。一日不进书房。殊属非是。但较之夏间八阿哥、自圆明园擅行入城者。其过稍轻。此次姑从宽免责。向后如不知省改。一经查出。不能再为曲恕。其师傅。谙达。所司何事。著即查参议处　　

○内务府奏、审讯鹰户谢天福等、与民人高士杰、强拔三教庵内木植。卖钱分肥。请将造意僧人吉庆、及谢天福、高士杰等、照例拟徒。查赞天福、边德、杨廷栋、均系旗人。请枷号两月。满日责革。得旨、此案鹰户谢天福等、与民人高士杰等、擅将三教庵木植拔毁。卖钱分肥。内务府审拟。将高士杰等、拟以杖徒。谢天福等、因系旗人。折加枷号完结。固属循照向例。但鹰户人等、虽隶内务府旗籍。而散处近京各州县。实与民人无异。若犯事到官。不当与在城居住当差之旗人。一例问拟。今于民人高士杰等、拟以实徒。而赞天福等、则援旗人例折枷发落。同罪异罚。不足以示平允。且使若辈恃有此便。以为虽罪犯流徒。仍得从轻枷责。不致离家远徙。势必任意滋事。毫无畏忌。所谓爱之适以害之。嗣后内务府所属庄头鹰户海户人等。如犯军遣流徒等罪。俱照民人一例定拟。俾各知所儆戒。畏法安分。未始非因事成全之道。所有此案内谢天福、边德、杨廷栋、即照此例行　　

