<!-- { "loadSidebar": true } -->
○经略大学士公傅恒等奏、大兵围攻老官屯。贼势窘迫。贼目诺尔塔。致书恳乞解围。经臣等传谕饬。嗣又遣小头目节缀。赍呈懵驳书函。吁请停兵。词颇恭顺。诺尔塔复谒见哈国兴。叩求回书。臣等查其情词。似非狡诈。遂缮书晓谕。令其具表求降。送出内地被留之人。其投诚土司。嗣后不得侵扰。若能悉遵约束。即当奏请彻兵。付书遣去。得旨、知道了。另有谕旨。傅恒又奏、臣自抵腾越以来。领兵前进。惟期迅奏肤功。讵意戛鸠渡江后。官兵多苦瘴疠。臣到老官屯。即患腹泄。至今未痊。诚恐有误国事。更念此次用兵。众以为难。独臣执意请行。致负委任。应请从重治罪。得旨、另有谕旨。谕、缅甸僻在炎荒。不足齿数。向来潜踪岩箐。从不敢侵轶边界。而中朝亦惟以化外置之。乃历任总督。自张允随。即已废弛边备。不能整饬营务。嗣是爱必达吴达善等。亦因循不振。致缅匪易视内地。绿营与沿边土司。渐滋事衅。而刘藻办理莽匪。侵扰九龙江一事。既已畏葸无能。由思茅退回普洱。辄行畏惧自戕。缅匪遂尔鸱张无忌。此历来贻误情形也。至命杨应琚往彼接办。调度乖方。致贼匪阑入关内。骚扰土司。虽衅端不由伊肇。而其种种欺谩。屡饬不悛。其取罪实在于此。及再命明瑞前往。仍令以总督经理边情。并未遽欲兴师远涉。而所统八旗劲旅。不过二千。且又分其半与额勒登额、由旱塔一路。取道合剿。迨明瑞自锡箔蛮结。拔寨杀贼。乘胜冞入。转战至小猛育。为时已久。屡促额勒登额、移兵往援。乃敢抗延不赴。又复纡道回内地。明瑞等犹沿途接仗。力期殿护全师。竟以策应不前。捐躯以殉。其事遂难中辍。彼时缅酋懵驳。虽曾具书军营。恳停进剿。而所遣乃内地被留之兵丁许尔功等八人。并未专派大头目赍表乞降。此则国体所关。岂宜轻纳。是以置之不答。然犹冀其悔罪输诚。果能请命如礼。尚可宥其既往。并非必欲劳师动众。为犁庭扫穴计也。讵待至一载。逆酋仍顽梗怙终。而我国家当全盛之时。岂可任小丑跳梁。竟不示之惩创。况滇省绿营。恇怯积习。久为贼匪所轻。而阿里衮、阿桂、在彼亦未能相机部署。是以调遣吉林、索伦等、惯能杀贼之人。并闽省水师。同赴滇省。水陆夹攻。又因大学士傅恒屡请前往督办。情既恳至。谊亦难辞。且其实心体国。经画有方。至彼体察形势。所言始为可信。遂命为经略。往莅其事。此朕不得已用兵之苦心。屡经筹议。不特军机大臣闻之至熟。即王大臣等亦尝谆谕及之也。至傅恒于七月间。自腾越进兵。视前此师期较早两月。贼匪未及豫为防备。因得由戛鸠一路。统兵直进。收取猛拱猛养。而其所经山径崎岖。江河纡阻。越险济军。备尝劳瘁。且因敌刈粮不藉内地转饷。及至新街会兵。策励将士。无不贾勇争先。于江岸沙洲。已连夺贼砦。歼贼五百余。并殪其头目。获取舟航纛械。贼皆望风披靡。如此殚诚宣力。不畏艰阻。实从来领兵大臣所罕觏者。及进次老官屯。率众攻剿。而贼人守拒甚固。猝未能下。遂克彼屯西一寨。诛戮贼众。绝其粮援。复悉力围其大寨。势可计日而取。但其地水土恶劣。官兵在彼。多生疾病。即领队大员。亦间有染患身故者。现今冬令瘴退之后。顿驻尚不相宜。则当阳生春至以后。虽得老官屯。不可以深入明矣。且将士等为国抒诚效力。义应不避锋镝。若对敌畏却不前。尚当治以军法。其能杀敌致果者。虽殁于行阵。朝廷自有优恤之典。即伊等亦安于分谊所当然。顾以我勇敢士卒。不用之于战阵。而徙令其尝试毒疠。于心实有所不忍。前经傅恒等节次奏到。朕以国威固不可不伸。而叠经夺砦狝贼。殄彼渠凶。亦既奋扬我武。况瘴乡绝徼。气候与内地迥殊。我兵之不宜久留彼土。实属地势所限。非兵力不足。军储不充也。朕筹办军国重务。一切惟顺天而行。今审时度势。自当知难而退。不宜复执直抵阿瓦之说。是以于半月前即迭传谕旨。决计彻兵。惟谕傅恒等将善后事宜。妥协经画。实朕熟思慎处。久定于中者。今据傅恒等奏、缅酋懵驳。奉有蒲叶书。遣老官屯大头目诺尔塔。赍诣军门。吁请贷其声讨。傅恒等移檄使受约束。义正词严。前既谆谕彻兵。此时自应姑从所请。以完此局。在么＜?麻骨＞丑类。反覆不常。原难保其经久驯服。但贼众甫经创衄。谅不能遽萌故智。即或迟至数十年后。复有蠢动。自可随时措办。以靖边圉因以原摺令王大臣等阅看。在众人未尝不以为此事为机会适合。或有喜动颜色者。而朕实觉恧然。若竟以此举遽为欣幸。则与众人之见何异。至傅恒另奏请罪一摺。若仅以攻寨未能迅克为歉。则阿桂亦同时任咎。尚为近理。乃以为力违众议。执意请行。将此次出兵。引为一人之罪。殊为未喻朕意。此次出兵。原属万不得已。并非好大喜功。而傅恒承命经略。职分应尔。设以为办理非是。朕当首任其过。其次方及傅恒。岂宜独以为己责。昔我皇祖于吴三桂一事。谕令廷臣集议。众意佥以为不可遽移。而主彻藩者。惟米思翰。明珠。数人。后逆藩抗命。众皆归罪议彻之人。甚有以请诛之说进者。皇祖深辟其非。宣谕云。朕自少时。以三藩势焰日炽。不可不彻。岂因吴三桂反叛。遂诿过于人。大哉圣言。足为万世法守。朕惟仰绍祖训。奉为权衡。傅恒此事。即可援以为例。前于傅恒收服猛拱时。曾赐三眼孔雀翎。以示褒宠。傅恒即具摺恳俟功成后。再行戴用。今既未经攻克贼巢。前所赐翎。即著缴回。仍用伊原戴之翎。即此于伊请罪之意。适足相当。想王大臣等亦当诚心允服。将此宣谕中外。并将原摺音汉发钞。所有彻兵各事宜。著傅恒等悉心妥议具奏　　

○改建陕西延安府安寨县城。从巡抚文绶请也　　

○戊申。谕曰、萨喇善。著赏给副都统衔。前往库尔喀喇乌苏。更换五吉　　

○谕军机大臣等、据傅恒等奏称、懵驳遣人呈书。并诺尔塔叩见哈国兴、吁请彻兵解围等语。前因缅地水土毒恶。官兵不耐瘴气。曾经降旨彻兵。今懵驳又遣使乞降。自应照所请办理。但此后须定规模。不可令缅酋骄纵。即如书内恳求通商一事。尚应斟酌。懵驳如愿为臣仆。纳贡输诚。则缅地皆我版籍。贸易无妨相通。倘止求彻兵。未请纳贡。通商断不可行。著传谕傅恒等。即将此旨明切晓谕。再严禁内地商贩。不得出关交易　　

○军机大臣等议奏、查向例庆贺之期。福晋命妇。均应齐集行礼。现在不到者多。殊乖礼制。嗣后凡遇庆贺。例应行礼之命妇等、如实有事故。令其由该旗咨报礼部。于年终汇查。除丧服残疾免议外。其余一年内三次不到者。将各本夫交部查议。得旨、依议。但大臣命妇。谅非敢违例不到。或因无朝服所致。著加恩交内务府。制备朝衣二十分。其品秩较崇者。不准给领。若副都统。内阁学士。及子男命妇。如无朝服者。临期行礼。准其服用。嗣后倘仍托故不到。即照例将各本夫查议　　

○吏部议覆、甘肃布政使蔡鸿业奏称、新疆丞倅各缺。向例于甘肃拣员调补。查乌噜木齐、额设同知一。通判一。仓大使一。特讷格尔、额设县丞一。呼图毕、及迪化、惠远、绥定、三城。各设巡检一。每遇缺出。甘省丞倅无多。一时难得其人。请嗣后除衔缺相当者。照例调往外。其衔大缺小者。准借补。衔小缺大者。亦准借署。俸满畤仍照原衔升转等语。应如所请。从之　　

○兵部奏、向来拣选武举。不分等第。汉军以门卫千总用。汉人以卫千总用。呈请随营者。由部考验。发省标学习。查武进士拣选。按照等第。分别营卫。武举亦应画一办理。请嗣后汉人武举。一二等、以营千总用。三等、以卫千总用。愿随营者。仍照旧例。汉军武举。一二等、以门千总用。三等以卫千总用。无庸分发随营。至随营武举报满时。即由该督抚咨发邻省拔补。不须再送部考验。再臣部差官。旧例拣选武举。俱准挑补。嗣后应于三等武进士。及一二等武举内签掣。三等武举。不准掣补。从之　　

○是月。直隶总督杨廷璋奏、口外四旗仓贮。历今四年有余。未经动拨。必须设法出易。查热河各处。应买兵米。现固市价较昂。定价不敷采买。请将四旗存米。就近拨给。俟热河价平。再行买补归仓。得旨、允行　　

○两江总督兼署江南河道总督高晋奏、清口坝工。前经接筑五十丈。留口门十二丈。十月间。黄水增长。回注清口。势将倒漾。当即饬属将东坝接筑四丈。收窄口门。使清水足资抵御。裴场。天然等引河。亦疏瀹深通。现已完工。俟盐河柴船过竣。并将盐闸口坝堵闭。节逾小雪。黄水自必渐消。洪泽湖水。应为潴蓄。以备来春济运。今清口东坝。只留口门八丈。正合机宜。得旨嘉奖。　　

○护理河南巡抚布政使何煟奏、军营文报。现关紧要。豫省中隔黄河。荥泽渡口。溜缓水停。遇河冻冰坚。必须守渡。查孟津河口。在三门下游。溜势湍急。向来不冰。由郑州。至孟津。达卫辉之新乡县。计程五百二十余里。向无台站。现届冬至。恐猝然冰冻。已饬属于孟津两岸。安设马头三处。并正腰站十九处。各备马十六匹。夫十六名。黄河若不冻塞。仍由荥泽渡河。倘遇坚冰。即由孟津飞渡。得旨嘉奖。　　

○陕甘总督明山奏、穆垒一带。应移民户。现已招募齐全。原派屯兵等、自应彻退。惟是新疆积贮。愈多愈善。新移户民。亦需人照料。请将原派沙州等营兵五百名内。酌留一百。又建修房屋之穆垒营兵一百二十名。除看守仓库。安设塘卡。需兵七十名外。余兵五十。共兵一百五十名。留千把外委三员管辖。仍令屯田。岁可收粮三千六七百石。其彻兵所遗地亩。将中吉布库地三千余亩。拨给现留兵丁屯种。奇台、并东葛根、开种地七千亩。酌给明岁新移户民耕种。至各兵原领牲畜农具。即分给屯兵、及新户应用。其拽磨马。亦仍留屯所。并于彻退各项匠役内。酌留钻磨石匠一名。一切事宜。即令穆垒营守备兼理。将原派守备彻回。得旨、览奏俱悉　　

○经略大学士公傅恒等覆奏、彰宝现办马骡一千二百余匹头奉旨令臣等酌量需用与否。行知解送。查马匹从内地解至军营。路长山险。水草不佳到营俱难适用。前此续送马骡。仅挑取供应驮载。余均发回。现议彻兵。更可无需。已知照彰宝。停止办送。报闻　　

○署云贵总督彰宝覆奏、军营失药铅弹。前已运过五万五千余觔现在腾越。存贮尚多。又趱运药铅二万斤。火绳六千六百盘。似足备用。臣即于十一月十二日。由腾越前赴老官屯办事。得旨、知道了。朕审时度势。定当彻兵。善后事宜。汝当尽心与军营经略将军等料理妥协。勉之　　

