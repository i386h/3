<!-- { "loadSidebar": true } -->
○浙江巡抚杨廷璋奏、宁波府属镇海县。临海险要。旧设单层石塘捍卫。嗣被潮冲塌。改建夹层。其迤西一带。因涨沙绵远。尚仍其旧。日就矬卸。业经题请一律改建外。查旧塘漫石单层。又不凿榫。龙骨亦无槽口。石多离缝。易致冲坍。现饬将漫石上下凿榫。龙骨开槽镶嵌。漫石下、概用块石填实。报闻。　　

○云贵总督爱必达奏、奉部议、滇省生息银。未归本者。九万五百余两。即拨黔省存息五万八百余两归滇。得息、代滇还本。查黔省每年赏兵所需。以一万二三千为率。需本银七万数千。生息以供支用。若遽将存息拨滇。仅存以息作本五万余两。获息不敷所用。请先将二万九百两解滇。余仍留黔营运。嗣后黔省本银。以八万为定额。每年余息。再行拨滇。得旨、甚妥。　　

○云南巡抚刘藻奏、滇省夷多汉少。地广山高。夷性喜食杂粮。高原宜种荍麦。常平向例。谷荍兼贮。缘有司办理拘泥。以致现在存仓。多系米谷。春夏借粜。既违夷民食性。买补时、又必卖荍籴谷归仓。查向例、每荍一石。抵谷一石。每麦一石四斗。抵米一石。且荍性耐久。既便民食。更益仓储。现据曲靖、南宁、沾益、宣威、马龙、陆凉、武定、和曲、镇南、镇雄、永善、等十一府州县。按该处情形。或请全数贮荍。或请谷荍兼贮。应准其按年出易。陆续改收。得旨、因地制宜。甚可之事。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十一


大清高宗法天隆运至诚先觉体元立极敷文奋武孝慈神圣纯皇帝实录卷之五百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。冬。十月。甲寅朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○颁乾隆二十四年时宪书。　　

○顺天府行乡饮酒礼。　　

○谕军机大臣等、昨据兆惠奏报、霍集占自库车败回阿克苏。伊亲信之伯克阿布萨塔尔、将城外数百户、相随向西等语。阿布萨塔尔之叔、伯克霍集斯、业已归附。此时伊或与霍集占相绝。自行来归。或仍随霍集占。俱著兆惠查明具奏。　　

○乙卯。上诣畅春园、问皇太后安。　　

○幸圆明园。　　

○谕、山西今岁收成。至七八分以上不等。但夏秋间、有雨泽缺少之处。虽不成灾。而秋收歉薄。朕心甚为轸念。如太原、汾州、平定、及大同、朔平、宁武、忻、代、保、所属之清源、榆次、等四十二州县。所有旧欠常平、社、义、三仓谷石。例应徵还。若按限输纳。民力未免拮据。著将各府州属借欠谷石。如乾隆二十一、二十二、两年内均有旧欠者。先徵二十一年未完之项。共余缓至明岁麦熟后起徵。如止一年者。即于本年先徵旧欠。其新借谷石。概缓至明岁秋成后起徵。以纾民力。该抚查明分别妥协办理。该部即遵谕行。　　

○谕军机大臣等、据吴达善奏称、自哈密至辟展。共运送米面一万四千七百余石。又自辟展至库车。分三起转运。巳行文黄廷桂、购驴五六千头。于来春送至托克三、哈喇沙尔、与驼只同运粮石等语。从前因增派兵丁。谕伊等趱运粮饷。今回部诸城。迎降相继。逆酋计日可获。所至俱有口粮接济。不须内地运送。可传谕黄廷桂、吴达善等。现在巳送之驼骡。即于水草佳处牧放。备运伊犁驻防屯田兵丁口粮。未送者、即在肃州等处饲秣。其驴头一项。著停止采买。　　

○又谕、昨以办理回部将竣。谕车布登扎布、回游牧休息。富德候兆惠信息。如霍集占既获。亦即来京。今回城相继降附。自不必多烦兵力。但相距辽远。现在如何办理。尚需富德之兵否。可传谕兆惠、酌量兵力。如必资协助。即调富德领兵前进。若实在可以不须。亦行文富德。将所领官兵、彻回游牧。即遵前旨来京。但不可因有谕富德来京之旨。揣摩拘泥。仍将现在情形、作速奏闻。　　

○丙辰。上御山高水长幄次。赐布噜特使臣车哩克齐等宴。　　

○谕军机大臣等、据钟音奏、榆、延、绥、三府州、被灾十二州县。除现在抚恤外。应需加赈、借粜粮石。请于附近山西州县、碾拨四万石。以应急需等语。地方偶遇偏灾。邻省协济。原应彼此通融筹办。但两省边邑毗连。均属歉收。与其取办于邻省之内地。何如就本省之内地办画。岂不近便。看来钟音、不无坐待他人之意。著该抚等、将地方米粮多寡。及程途远近情形。公同详酌。如自晋省内地州县运往。较省于陕省内地州县之运往。则塔永宁自当视同一体。不可稍存畛域之见。若陕省内地丰收之处。可以就近拨用。则何必借资他省。兼可省转运之烦。其如何妥协办理。俾灾地及时接济。该抚等一面办理。一面奏闻。至定边等县、与宁夏接壤。既据黄廷桂咨覆、该处粮石。尚属有余。令农民自备车辆。前往挽运。事属可行。即会同黄廷桂、妥速筹办可也。将此传谕各该督抚等知之。寻塔永宁奏、准钟音咨、陕省内地丰收。仓粮原有可拨。但距被灾之绥德、米脂、等州县。山路险远。转运脚费、较晋省近陕州县、多三分之二等语。查晋省沿河之石楼、宁乡、祁县、文水、等县。均有溢额谷可拨。距陕省灾区近。现饬各该县、拨谷六万六千六百六十余石。碾米四万石。听陕省转运。得旨、甚妥。如所议行。　　

○丁巳。上诣畅春园、问皇太后安。　　

○还宫。　　

○谕、山东上年被水地方。积歉之余。虽遇丰收。元气未能骤复。朕心深为轸念。所有济宁、鱼台、二州县。上年被淹田亩、巳涸巳种者。应徵二十二年缓徵各项。著再予展限二年徵还。其带徵各项。分作三年二年徵还者。俱著展限二年。至今岁金乡、兰山、郯城、曹县、单县、馆陶、武城、临清、等八州县虽被灾较轻。亦著酌量加恩。其节年缓徵各项。俱著展限一年。至分限三年二年带徵各项。亦著展限一年起徵。以示优恤。再今春所有借给川米一项。亦概著分限二年。俾得从容输纳。以纾民力。该抚其董率属员。悉心实力查办。以副朕加惠民生至意。该部即遵谕行。　　

○谕军机大臣等、布噜特入觐使臣等奏、特穆尔图诺尔、系伊等旧游牧。恳请赏给。朕谕云。虽尔等旧游牧。久被准噶尔所侵。岂可仍视为尔土。但尔等既为臣仆。此地颇属宽闲。或附近游牧之处。酌量赏给。以禆生计。尚属可行。俟交将军大臣等查奏后。再降谕旨。可传谕兆惠、富德、若遇布噜特使人。即遵照宣示。兆惠等、若知此地原委。即指明具奏。如未深悉。可派员详悉查勘。除附近伊犁、及尚可屯田之处。断不轻与。或附近伊等游牧。荒废无用者。酌量指给。仍须详定边界兆惠、富德、若仍有回部未竣事务。即令纳木扎勒到伊犁时、遵照办理。　　

○广西庆远府南丹州土知州莫遐龄、因病告休。以其子敌、袭职。　　

○戊午。上御太和殿视朝。布噜特使臣车哩克齐等、随班行礼。　　

○谕、朕今日御殿。布噜特来使朝贺时。鸣赞等赞引行礼。声既平常。字亦不能清楚。夫鸣赞一官。不论一切材技。专择声音宏亮者充补。何至选用此等声音平常之人。此皆该管大臣、平时演习不勤。于挑选时、又不详慎挑选之所致也。伍龄安、塔永阿、著交部察议。今日赞引之承泰。著革去鸣赞。仍在原差使上行走。其余现在各鸣赞、赞引声音如何。及所有应行挑选鸣赞之人。一并交军机大臣等、会同该衙门堂官、验看拣选。应留者留任外。应驳者、即驳回原差使上行走。至拣选应挑之人。不论满洲、蒙古、新满洲乌拉齐、惟择其声音好者补用。　　

○又谕、朕于本月二十五日启銮。由汤山至盘山。赐右部哈萨克来使筵宴。回至南苑驻跸。大阅八旗官兵。所有应行豫备事宜。著各该衙门照例豫备。　　

○谕军机大臣等、据永贵奏称、奉到饬谕图伦楚等、速剿阿巴噶斯、哈丹、余孽之旨。已派员赍送。据图伦楚、达礼善、敏珠尔多尔济等云、尔等且先回。俟到乌噜木齐。再行呈报。又据达礼善报称、现在往会巴禄等语。伊等所报。甚属糊涂。前申饬图伦楚之旨。曾谕令于赍送人员之便。即行回奏。乃迄今杳无信息。且达礼善等、与巴禄何日分兵。亦未奏及。可传谕巴禄、图伦楚、达礼善、此时曾相会否。至办理厄鲁特余孽。巳饬催数次。何以未见奏报。一并作速奏闻。　　

○吏部议准、大学士管陕甘总督黄廷桂等奏称、甘省渠宁、瓦亭、苦水、镇羌、大靖、等五驿。前各设驿丞。乾降二十年裁汰。该处俱回汉杂处。距县城甚远。需官弹压。请改设巡检五员。兼司驿务。从之。　　

○己未。上御懋勤殿。勾到福建、广东、情实罪犯。停决福建斩犯二人。广东斩犯一人。余八十八人、予勾。　　

○谕、昨日御殿。大学士史贻直、未及侍班。在史贻直年老之人。一时迟误。情犹可谅。朕亦不为深责。至都察院堂官。侍立西陛。职司纠举。大学士等、东班侍立。举目可睹。非朝集各官、远列丹墀者比。何以竟不参奏。若谓该堂官等、因大学士史贻直而有所瞻顾。谅亦不敢。然侍仪纠察之谓何。岂不竟同木偶耶。吴拜、归宣光、孙灏、俱著交部察议。　　

○谕军机大臣等、成衮扎布等奏称、和托辉特之乌梁海等、抢夺阿噶尔等卡马驼。即行知舒明等、派莫尼扎布、同公多尔济车登查拏。伊亦就近驰赴和博克萨哩等处。搜捕哈萨克锡喇等语。舒明等昨奏、乌梁海抢夺卡座。即谕令悉力查拏。今成衮扎布、巳派遣谙练之员前往。甚合机宜。至右哈萨克节经奏报、并无哈萨克锡喇信息。成衮扎布、不必前往。即遵旨回乌里雅苏台办事。　　

