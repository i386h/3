<!-- { "loadSidebar": true } -->
○又谕、御史马锦文、请令各省学政稽察藩库一摺。甚属非是。藩司为方伯大员。综理出纳。有督抚为之稽核。是皆历任年久。特加简用之人。体制相维。已自周备。至于卢焯、明德、蒋洲之事。本不数见。即偶一有之。亦必即行败露。自可按法纠绳。以申宪典。不可因此一二人。而遂谓各省督抚藩司之尽不足信也。且使督抚藩司举不足信。又安见各省学政之必尽可信。不为之瞻顾徇隐乎。况学政专司文衡。钱谷非所素悉。而一年之间。按临各郡。亦何能稽察藩库。仍属有名无实耳。从来有治人。无治法。即如前明设立巡按。逐年更替。徒滋扰累。若令为君者不能亲揽朝纲。达聪明目。而徒寄耳目于使臣。则外省大吏作弊。委巡按以纠察。设或巡按亦通同作弊。又当另设一官以纠察巡按。是相为耳目于无已时也。成何政体。马锦文原摺著掷还。并将此通行传谕知之。　　

○谕军机大臣等、昨车布登扎布奏、请添派绿旗兵丁。接续进剿。已命黄廷桂等、于屯田兵内。酌量抽调三千名矣。今阿里衮、额敏和卓奏称、领兵至哈喇和罗。捉生询问。知敦多克哈什哈等。同沙喇斯得木齐都噶尔、玛呼斯得木齐根色等。带领游牧。由库车向叶尔羌、和阗逃去。已遣人从库车间道、引兵堵截等语。看来办理回部一事。伊等既知觉豫备。则兵势更须壮盛。可传谕黄廷桂、于前抽调兵丁外。添派绿旗兵五千名。即在甘肃等标营内调拨。于来年春尽夏初前进。其粮饷马匹。俱应速为料理。带领前后绿旗兵八千名。著派马得胜、丑达、再派总兵一员同领。仍晓示官兵。务须顾惜颜面。奋勉效力。并传谕军营将军大臣等知之。　　

○又谕、据阿里衮、额敏和卓奏称、领兵至哈喇和罗。知沙喇斯、玛呼斯游牧。已逃往库车等处。现在遣熟识路径之人。取近堵截。颇合机宜。伊等遇贼游牧。收其马驼牲只。固可以增兵力。但与贼众相持。则带兵尚觉其少。朕心颇为廑念。阿里衮等、惟相机行止。如势难猝办。即可彻兵。倘额敏和卓、确见库车可取。亦不必遽回游牧。　　

○又谕、据吴达善等奏称、由台站呈报、随满福进剿之索伦署领催逊坦等。因满福被害。伊等力战不支。至日暮时脱出。已送往军营。并于吐鲁番派兵二百名。接应阿里衮等语。所办尚是但逊坦等之言。未足深信。若果力战得脱。其情自有可矜。如临敌即逃。岂可颟顸不问。盖大臣剿贼。所恃官兵拥护。若大臣方奋勇向前。而官兵乃弃将先遁。以致势孤被害。尤为军法所不宥著传谕兆惠、富德、阿里衮等。将脱出人等、加意体访询问。有无此等情节。查明具奏。　　

○庚午。上御乾清门听政。　　

○诣皇太后宫问安。　　

○谕、据方观承奏、直隶河工效力。额设三十五员。现在仅有十二员。计缺少二十三员。工程不敷差委。恳请拣发等语。著照所请。派鄂弥达、李元亮、秦蕙田、会同该部。于候补候选应用人员。照例拣选。带领引见发往。其摺内所请、将候选州判王治岐、及朱澜、陈芳远、三人入于缺额二十三员内。准其在工效力之处。此等人员、既在工随行学习年久。自不妨量才录用。但不由吏部拣选。而竟从督抚奏请。此例一开。又成捷径。不可不防其渐。著将王治岐等、咨送吏部。归入此次拣选。如果人才足录。一并带领引见。嗣后有似此者。俱照此例行。　　

○辛未。谕、翰林院所进撰拟闽浙总督喀尔吉善碑文。殊属草率。喀尔吉善、历任中外。宣力有年。在大臣中、实属老成练达。勤劳素著。而为人亦内外如一。言行克顾。勒碑纪绩。为国家优恤茂典。撰拟自当慎重。乃既讹弗胜之弗字为勿。而由闲散超登西掖之句。尤为舛谬。夫起用于罢职之后。究系曾任大僚。岂得竟谓之闲散。其意或以为满洲大臣碑文。不必检点。使汉大臣中、有如此令名完节。始终匪懈者。当不致轻忽若此矣。朕于满汉臣工。从无歧视。考行饰终。务期徵实。唐宋以来制诰。视草者往往于告身内、以私意隐寓抑扬。本朝百官封典。皆定有成式。词臣文墨标榜恶习。已无所施。其随时撰拟者。惟碑文祭文。若复于此而稍存轩轾。此风断不可长。从前皇祖时。曾以杨瑄撰文悖谬。加以重谴。所以防微杜渐。具有深意。谢墉前此撰文。敷衍潦草。已经察议。今又措词失当。虽属文学肤浅。未必出于有心。而率尔操觚。何其误之屡耶。则不得谓之无意矣。谢墉著交部严加议处。该掌院等、另行改拟碑文进呈。　　

○鄂尔多斯扎萨克多罗郡王扎木扬故。赐祭如例。　　

○喀尔喀头等台吉罗布藏喇布坦休致。以其子玛克苏尔、袭职。　　

○旌表守正捐躯之山西凤台县民刘廷栋妻徐氏。　　

○壬申。谕、州县为亲民之官。凡遇词讼。自应随时受理。为之剖断曲直。分别完结。使良懦不致冤累。而刁健之徒。亦可知所警戒。定例每年四月至七月、农忙停讼。至于隆冬岁暮。正值农隙。并无停讼之例。乃外省州县。多于隆冬以后。亦悬牌停讼。不收呈词。是通计一年内。理事之日甚少。在民淳事简之区。尚恐不能释其争端。若江浙等省。讼狱繁多。必致事益壅积。且日久弊生。事外生事。或至酿成人命重案。此岂息事安民之道。嗣后除农忙停讼外。不得再沿隆冬停讼之陋习。应准理者即行准理。应完结者即予完结。以免稽滞。至各省巡道。原有督查讼案之责。分巡所至。并宜严行查核。不得视为具文。务期政平讼理。案牍肃清。以副整饬地方吏治至意。可将此通行传谕知之。　　

○赈恤福建台湾县旱灾贫民。　　

○癸酉。定寻常私罪案犯、不得赶入本年情实。谕曰、李春明刨掘义冢枯骸。三法司核拟绞候。补入本年秋审。请旨即行正法。夫情实官犯。令补入本年秋审。此专指贪酷败检。侵亏狼籍。及有心狡诈。不尽臣职者而言。若此等寻常私罪案犯。情罪虽亦属可恶。然非法难姑待者可比。李春明著牢固监候。以俟明年秋审。以后有似此者。该部照此办理。著为例。　　

○谕军机大臣等、据纳木扎勒奏称、阿勒坦诺尔之乌梁海、宰桑特勒伯克、扎尔纳克等。新经归附。请照察达克等之例。于来年入贡等语。乌梁海等、输诚入贡。甚属可嘉。宰桑特勒伯克、扎尔纳克、授为三品总管。赏戴孔雀翎。得木齐奇尔吉斯、敦多克、车楞、巴哈雅克、俱授为佐领。赏戴蓝翎。准于来年入贡。至伊等贡物数目。已较旧时裁减。仍加以赏赐。嗣后每贡貂鼠十个。赏缎一端。灰鼠二十个。赏布一疋。察达克入贡。亦照此例。纳木扎勒、即传谕车木楚克扎布等。明白宣示。俾边隅臣仆。咸知德意。　　

○又谕、据富德奏称、过鄂尔和楚克山。至摩和尔岱地方。有贼众三十余户踪迹。派鄂博什领兵。追至达尔达木图河。官兵奋勇攻击。剿杀男妇二百余。收其马驼军器等语。此次剿贼效力之委署营总玛津泰、署骁骑校温泰、托新、著戴奖赏翎。仍同各官兵、造册送部。照例议叙。又据奏、喀喇沁台站、署章京旺楚克、带兵从济尔哈朗。护送行礼。并无失误等误。旺楚克、著赏戴孔雀翎。亦同官兵等、送部议叙。　　

○又谕曰、黄廷桂奏称、来春乌噜木齐屯田。准巴里坤大臣。咨取耕牛五六百只。甘、凉、肃、等处牛只。仅敷耕种。难于购办。除将收取厄鲁特等牛二百余只备用外。请与巴里坤牧放之拣剩马匹。一同解送等语。骒马、菜马、不堪乘骑者。虽可资耕犁之用。但军营马匹。关系紧要。巴里坤牧放之马。即有膘分不齐。总宜留备乘骑。不得因牛只短少。遂为迁就。至乌噜木齐一带地方。自宜广为开垦。已传谕管理屯田大臣。令其不必拘泥。即以人力犁锄。亦无不可。如绿旗兵果能出力。自当量为奖赏。黄廷桂可并知此意。随宜办理。至甘省现存马五千匹。朕意尚须豫备马一万匹。方足供缓急之用。昨归化城副都统法起奏称、狭省营马。已买补万余匹等语。黄廷桂可饬令各营。善为餧养。以备来年三四月间调遣。其价值草料。或于定例外、因时量为加增。总期实足济用。可将此传谕知之。　　

○河南巡抚胡宝瑔奏报、封邱县淤出古荒地。尚可耕种。深淤地一十七顷七十六亩。浅淤地四十五亩。花淤地八十三亩。共徵银一百八十两五钱。于乾隆二十二年为始。　　

○以协领王炎、为西安右翼汉军副都统。　　

○以贵州上江协副将田金玉、为湖北宜昌镇总兵。　　

○命喀尔喀亲王成衮扎布之子、瞻楚布多尔济、为世子。赏给册封如例。　　

○赈恤长芦青县灶地、秋禾被灾灶户饥民。　　

○改筑直隶河间府景州城垣。从总督方观承请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十二


大清高宗法天隆运至诚先觉体元立极敷文奋武孝慈神圣纯皇帝实录卷之五百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。十二月。甲戌。上诣皇太后宫问安。　　

○谕、总兵一官。有表率营伍、弹压地方之责。每遇缺出。甚难其人。前经降旨、令各省督、提、将堪胜总兵之副将。各保数员。以备简用。年来渐次升擢。所余无几。再著各省总督、提督、于现任副将内。历俸五年以上。胜任总兵之员。各保一人。或二人亦可。其参游、都、守、等官。如果才略出众。足膺专阃之寄。不拘资格。并各保举一人。一体送部引见。以储将材。　　

○谕军机大臣等、据富德奏称、察哈尔护军鄂罗斯拜、于十月二十五日夜。骑牵马匹逃走等语鄂罗斯拜、派往军前效力。反向哈萨克逃去情甚可恶。但伊虽哈萨克种类。来投之后。即作为护军。给与产业。豢养二十余年。家属俱在察哈尔。有何被迫情事。只身逃往哈萨克耶。向来兵丁迷路。则该管官罪重。若逃走则罪轻。或该管官员。希图避罪。以逃走详报。亦未可定。除将伊家属、交该总管。暂行严加监禁外。著富德将鄂罗斯拜、或系迷路。或实系逃走。查明具奏。此时伊或潜回察哈尔。著该旗亦严行缉捕。　　

