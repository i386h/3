<!-- { "loadSidebar": true } -->
○壬寅。谕、喀尔喀土谢图汗车登多尔济、因擅给发乘骑乌拉照票。经理藩院议奏、革去汗爵。朕格外加恩。留其汗爵。惟革去御前行走及其盟长。仍留花翎黄马褂。车臣汗车布登扎布、系私放图萨拉克齐。罪较车登多尔济微轻。朕加恩量予罚俸五年。余俱宽免。朕如此曲为施恩。而伊等俱系御前行走之人。仅呈驻劄库抡大臣。转奏谢恩。即属了事。车登多尔济、虽未出痘。不当来热河乎。车布登扎布、系已出痘之人。遇年班常来京、及热河朝觐。即不来京。岂不当赴热河乎。昨乌珠穆沁亲王玛哈索哈、因被伊旗台吉伊玛控告得罪。经理藩院议奏、罚王俸五年。朕加恩宽免二年。玛哈索哈、因感激深恩。赶赴盛京途次谢恩。殊属可悯。故格外加恩。挑在乾清门行走。车登多尔济、车布登扎布、所犯之罪。视玛哈索哈较重。玛哈索哈系散走之人。尚知礼仪。车登多尔济、车布登扎布、在御前行走。受朕重恩多年。岂反不知礼仪。伊等罪重。而朕格外加恩。并未从重治罪。伊等亦不知感激。由此观之。二人甚属糊涂。车布登扎布、亦著革去御前行走及其盟长。彻去花翎黄马褂。车登多尔济、花翎黄马褂亦著彻去。并严行申饬。朕如此降旨后。伊等不必赶来谢恩。各按年班再来朝觐。　　

○癸卯。谕军机大臣等、工部奏驳何裕城题销运河抢修工程一案。或系该处实有冒销情弊。或系该总河声叙不明。以致该部指驳。总俟福康安查勘奏到后。即可详悉矣。朕复思工部书办。凡遇奏销之案。向俱需索使费。无论各省督抚题销工程。必须纸笔之费。即盛京各处工程报销。亦必随案给与使费。从前曾经犯案。现在河东题销抢修一案。虽系司员富森阿、王念孙等主稿议驳。焉知非该部书办需索不遂。因而从中怂恿。亦未可定。著传谕福隆安、密为访察。是否该部书吏。有似此情弊之处。据实具奏。　　

○又谕曰、三宝因轿夫之事。接奉谕旨。令其明白回奏一摺。称轿夫住址。距伊稍远。是日傅大等与回民斗殴时。伊并未闻知。事后家人始行告知等语。此奏尤属非是。三宝身任大学士。所养轿夫。何不令其近处居住。即伊住宅不能容纳。亦应于住宅左近置房数间。令其居住。似此纵令远离。则安保其无赌博等事耶。今三宝接奉谕旨。奏称轿夫住处隔远。即能免罪乎。著传旨申饬。　　

○谕、现今英廉患病未痊。所有正黄旗满洲都统事务。著雅朗阿署理。　　

○甲辰。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕军机大臣等、据朱椿奏、续获混元邪教案犯。搜出宗派牒文审讯一摺。内称许明德牒文。系广东翁源县道人汤鼎学所传。朱云华牒文。系广东曲江县道人陈明德所传等语。此案传徒得贿首犯。俱籍隶广东。且牒文复又注明钞自广东罗浮山荣林观。是该处定有倡立邪教之人。暨牒文底本。前经巴延三等奏、派委臬司李天培等。前往查办。现在曾否获犯。著传谕巴延三等。饬令该司等。务将汤鼎学、陈明德、二犯。拏获讯明。传自何人。有无夥党。彻底根究。尽数缉获。严审办理。以示惩创。至粤西现获各犯。即著朱椿严审实情。按律定拟具奏。将此由五百里各谕令知之。寻巴延三等奏覆、访查博罗县罗浮山。止有酥醪、黄龙、白鹤、九天、冲虚、五观。并无荣林观名。各观道士。从不出外云游。续拏获汤鼎学、讯其牒文。向有熟识之火居道士何书生。托名罗浮山十三代宗派。自熬膏药。往各处摆卖。汤鼎学亦欲摆卖膏药。随拜何书生为师。钞给牒文一张。填写十四代汤鼎学字样。并盖用何书生做道场用的木戳。后至粤西荔浦县。遇乡亲许明德、见其带有道牒。向伊询问。伊将托名罗浮山道士缘由告知。许明德随拜伊为师。转托店主照钞牒文一张。填写十五代许明德字样。今据该犯坚供。实系卖药营生。并非邪教惑众。但系一面之词。尚须解赴广西归案办理。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十四


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。七月。乙已。谕军机大臣等、行在户部议覆、长芦盐政徵瑞奏、封船备剥情形。应设法调剂一摺。已依议速行矣。杨村剥运事宜。从前方观承、办有成规。于速运通商。两无妨碍。本属妥协。近年以来。直隶督臣屡经更换。适遇青龙冈决口未堵。漕运紧急。需剥甚多。该道府办理不善。胥役必藉端勒索。纷纷封禁。守候无期。并将重载货船。差押起卸。概令腾空备剥。以致客货闻风裹足。船户畏惧不前。不特盐运无船。贻误帑课。并恐商货壅滞。京师百物昂贵。于民间日用。大有妨碍。尤属不成事体。徵瑞所奏甚是。著刘峨速即亲身前往天津。会同徵瑞、督率道府等、实力妥办。酌定章程。具奏遵行。以垂永久。至徵瑞既为此奏。自必有所见闻。如该道府等、果有办理不善。及纵容胥役需索滋扰情弊。即著告知督抚。据实严参。以示惩儆。毋稍瞻徇。　　

○丙午。谕曰、舒常等奏、湖北因上游川江水发。内湖宣洩不及。兼之江西发水。灌入内湖。以致黄梅县属之青江等镇、广济县属之泰东等乡、黄冈县属之还和等乡。滨江沿河地亩。多被浸淹。房屋间有倒塌。并江夏、兴国、汉阳、黄陂、蕲水、五州县。亦因江水泛涨。间有淹及田禾之处。现在亲往确勘等语。黄梅各州县。被水偏灾。民食未免拮据。朕心深为廑念。著传谕该督等、查明被淹轻重。设法疏消。如有应行抚恤。及酌借耔种之处。务须饬属加意妥为查办。毋致一夫失所。以副朕轸念灾黎之至意。　　

○又谕、前据舒常覆奏、沅州协副将黄秉淳。于训练操防各事宜。俱能实心办理。营伍亦颇整饬。其才具尚可胜总兵。之任等语。黄仕简之子黄秉淳、才具既可胜任总兵。自应给咨送部引见。现在黄仕简奏请陛见。已令其于腊底到京。黄秉淳、亦应于彼时来京。可以顺便见伊父黄仕简。著传谕舒常、届期给发黄秉淳咨文。令其于十二月到京引见。　　

○又谕、阅留保住查奏、前辈东科尔呼图克图圆寂后。四川地方。出有呼毕勒罕一人。因不明确。其徒俱未往迎。又西宁陇窝地方。出有呼毕勒罕一人。其徒以旧有经卷铃杵等物与看。皆能认识。且能呼各徒名字。业经迎到寺中坐床。现今在藏学艺。前班禅额尔德尼来时。又称去年四川所出呼毕勒罕属真。伊二人究竟不知孰真孰假。著传谕章嘉呼图克图查明。并将二人所学孰胜之处。遇便奏闻。　　

○丁未。谕军机大臣等、据兰第锡奏、兰阳以下新河。于初三四日。长水一尺九寸。幸河尾各引渠。畅达刷深。水势奔腾东注。得以随长随消。两岸埽坝工程。及新堤防风。相机镶护。均属平稳等语。览奏实为欣慰。今岁新河、初次经伏秋大汛。堤岸俱系新工。尤为吃紧。全赖河尾各引渠。畅达刷深。水势奔腾东注。随长随消。工程平稳。可冀顺轨安流。新堤巩固。甚慰廑怀。所有各引渠、皆系阿桂督率筹办之事。谅必时为系念。著将兰第锡原奏。钞寄阿桂阅看。伊亦必同深庆幸也。　　

○戊申。谕曰、三宝换班起身之后。著派福隆安、留京办事。　　

○以江苏按察使李庆棻、为河南布政使。　　

○己酉。以广东粮储道李廷扬、为江苏按察使。　　

○庚戌。谕曰、阿拉善亲王罗布藏多尔济、内廷行走多年。向在军营。亦曾奋勉出力。兹闻溘逝。甚属可悯。朕心深为轸念。著施恩遣乾清门侍卫佛尔卿额、往奠茶酒。并赏给银一千两。　　

○谕军机大臣等、据郝硕奏、查改通鉴纲目续编。遍行明白晓谕。旋据金溪县坊贾、呈缴书板一副。现在照本逐条铲改。俟改竣日、覆核明确。同板片一并发还该坊。听其售卖等语。自应如此办理。通鉴纲目续编。流传已久。在北五省及边省。或未必翻刻。至江苏、安徽、浙江、福建等省。书肆本多。必有翻刻板片。刷印售卖。希图获利者。若于刻板内铲改。则既可免抽换之烦。而改正流传。更可永远画一。各该省曾否如此办理。何以未据奏及。著将郝硕原摺钞寄。令各该督抚阅看。务再留心访查刻板。一体铲改。毋致遗漏。亦不得滋扰。寻浙江巡抚福崧奏覆、遵旨访查书肆。将通鉴纲目续编。照奉发改本。逐一抽换铲改。详加磨对。发还该坊售卖。又福建巡抚雅德奏覆、并遵照改本更正。均报闻。　　

