<!-- { "loadSidebar": true } -->
○谕军机大臣等、舒赫德等奏称、铜山漫口。软镶坚固。日进二埽。月余可以合龙先开引河二道。试加引放。日来分溜畅流。差人探视百余里、俱源源接续等语。看来挑河引溜。渐可奏功。但此时北岸大引河、尚未穿成。即行试放。得无过早。所有已成之引河。宽仅数丈。深仅数尺。水势微弱。不能冀其湍迅冲刷。使大溜全归中泓。不如于将近合龙时。再行开放。俾并力东注。庶可望掣溜归旧河耳。但此乃悬揣之词。舒赫德等、亲在工次。目睹情形。自必筹之已熟。可传谕伊等、令其悉心妥酌。据实奏闻。再两坝软镶各埽。虽皆坚固平稳。但至合龙之时。全河奔注。势甚湍急。径直镶埽。骤加防遏。恐难奏功。不如迂回之以杀其势。朕意若于合龙时、将东西埽工。左右交互。令口门溜势稍缓。然后南北斜对进埽合龙。如此办理。不过多下数埽。多迟数日。而堵御回溜。较之遏截奔流。实为省力。可将朕朱笔、一并寄发舒赫德等、令将是否可行。及现在是否即系如此办理。抑或别有成算。可克期迅速堵闭之处。即行奏覆。　　

○赏恤福建台湾运饷沉溺官、兵、如例。　　

○旌表守正捐躯之河南桐柏县民贺良甫妹贺氏。　　

○壬申。上御乾清门听政。　　

○军机大臣议覆、贵州巡抚定长覆奏、黔省不便会哨情形。查本年四月内、经调任湖广总督永常、以两湖地方辽阔。接壤江南、江西、河南、陕西、四川、贵州、广东、广西、八省。内多邃谷深林。崇山叠嶂。奸匪易匿。奏请就所辖地方。与邻省订期会哨。曾降旨传谕江南等省督抚商办。不能如此者、令其覆奏。今定长以该省与邻省联界之地。苗夷居住甚多。从前未加兵威。平日绝少出入。若与邻省会哨。恐苗人猜惧。致滋事端。但会哨一事。前旨原专指湖南北地界毗连之处。并非令各省概行会哨。若误会谕旨。每岁遣官兵深入苗寨会哨。必致惊骇滋事。再查乾隆十一年。据云南等五省督抚定议。将各处接壤要路。添设台汛。并每岁巡哨。已自严密。应请交与该抚定长、除与湖南靖州接界之开泰县等处。查明并无苗寨地方。仍遵前旨与楚省督抚、酌量办理。其余苗地。无庸分咨邻省会哨。四川等省。一体遵行。至所称道府将领等官、分别岁巡季巡事宜。应饬交各督抚按照该省情形妥办。从之。　　

○以吏部右侍郎裘曰修、充经筵讲官。　　

○以詹事府詹事奉宽、为内阁学士、兼礼部侍郎。　　

○旌表守正捐躯之浙江长兴县民杨某妻蒋氏。河南长葛县民鲍承恩妻张氏。　　

○癸酉。谕军机大臣等今据进呈福建武乡试题名录内。武举李邦石开弓二十二力。朕思历科武殿试举子开十数力之弓。尚多竭蹷从未有如此膂力者此或系缮写之讹亦或出于粉饰。可于喀尔吉善、陈宏谋、奏事之便。传谕询问。令其据实覆奏。如李邦石、果能开弓至二十二力。则其技勇必有可观。著即咨送来京。候朕亲试。寻奏武闱校士。弓力俱照例较准。李邦石、系将十力、十二力、两弓并开。虽觉勉强。合计实二十二力。但闽省风土潮湿。弓力虽准。究不能如北地强劲。现已调取来省。给咨送部。报闻。　　

○吏部议准、浙江巡抚雅尔哈善奏、归安县主簿、已奏准移驻菱湖镇。请建衙署。从之。　　

○甲戌。上以二十五日祀天斋戒豫行庆贺皇太后圣寿节。遣官祭太庙后殿。　　

○上诣寿康宫行礼。王大臣于慈宁门众官于午门、行礼。　　

○奉皇太后幸静怡轩、侍宴　　

○谕。前因堵筑铜山决口。需料孔殷。降旨令豫东二省购运协济。署山东巡抚杨应琚督率所属。迅速办齐。甚属奋勉可嘉。又因船只稀少。加意筹画。借用徐州回空停泊漕船。接运工次济用。亦甚得轻重缓急之宜。杨应琚现在将次服阕。著即实授山东巡抚。仍交部议叙。　　

○又谕、前因上江宿、灵、虹、泗、旴＜日台＞、等属。被水成灾。降旨将徐属之长淮、大河、二卫漕粮五万石。截留安省备赈。今据卫哲治奏、长淮、大河、等帮。本年均被水灾。现议缓徵。请即于凤、颍、泗、三属未被灾田。应徵米石。及安、庐、等属漕粮内、截留五万石。以抵苏省应派之数。至上江已截留五万石。则下江只应截留五十五万石等语。长淮、大河、二卫漕粮。既被水缓徵。著照所请。即于安、庐、凤、颍、泗、等属。应行起运漕粮内、截留五万石。以备安省赈恤之用。至下江著仍遵前旨、截留六十万石。不必因上江另经拨截。遽议扣除北运。今岁淮、扬、徐、海、各属。被灾甚重。灾黎嗷嗷待哺。朕心深切轸念。虽已多方筹济。但使有资民食。朕无所爱。该部遵谕速行。　　

○谕军机大臣等、定边左副将军成衮扎布等奏报、准噶尔杜尔伯特台吉车凌、车凌乌巴什等、率所部三千余户来降。暂驻于额克阿喇勒。遣使相闻。已将军营豫备各游牧之兵、调遣防范。朕观车凌等来降。似非叵测。何也。达瓦齐与讷默库济尔噶尔、构兵不已。俱令车凌等相助。两家胜败。既难豫定。即幸而所从者胜。亦仍受其约束。自不若归降大国。冀得安生。伊等既经来至边卡。将情事实告。应即令其入内休息。可速传谕成衮扎布、即遣军营明白历练大员、前往晓谕。告以尔等率众投诚。业经奏闻大皇帝。大皇帝念尔等俱准噶尔台吉大员。率领部众。谕诚向化。甚可嘉悯。今所驻额克阿喇勒。乃我边卡外地。倘有追兵至此。未便应援。或有所失。朕心深为不忍。即可移入卡内驻劄。今冬将军成衮扎布来京。伊等自必恳求赴京。瞻仰朕躬。即将车凌、车凌乌巴什、及其头目。酌带数人同来。从前准噶尔台吉阿喇布坦、丹济拉、等投诚。俱封以显爵。优加赏赉。其宰桑及部落人等、皆授官分产。至今安居乐业。伊等入见后。朕自格外加恩。此时先令成衮扎布、动用官项牛羊、赏给伊等、以为接济。其驻牧处所、另行酌定。至准噶尔素称狡诈。因宜派兵防范。但伊等天性好疑。亦不可启其猜嫌。倘车凌等、愿留卡外居住。我虽豫备。无庸宣露。若已入卡内。则更无可疑。不须过为防范。今特遣侍郎玉保驰驿前往。并加恩将朕所用元狐帽。赏给车凌、车凌乌巴什、各一顶。端罩各一件。成衮扎布、可即遵旨办理。　　

○又谕、朕闻准噶尔小策凌端多布之孙讷默库济尔噶尔、与达瓦齐、互相征战。是以台吉车凌等率所部来降。可寄问萨喇勒、讷默库济尔噶尔、是否即系小策凌端多布之孙、其识见力量。果否能与达瓦齐相持。并令将伊所知车凌。车凌乌巴什之处。明白、具奏。　　

○乙亥。调两淮运判杨重英、来京引见。　　

○是日起。上以冬至祀天于圜丘。斋戒三日。　　

○丙子、谕、据温州总兵施廷专奏称、所属早稻。收成均有八分。惟玉环山岙、非系高坡。即属沙鹻。被晒日久。收成仅有二分等语。玉环乃海疆斥卤之区。灾至八分。实非他邑偏灾可比。亟宜确按情形。豫筹接济。从前该督抚奏报摺内。虽称旱灾稍重。但未奏及成灾分数。且喀尔吉善奏、蠲缓钱粮。借给口粮耔本。系指通省大局而言。而雅尔哈善、亦祇称运米备用。均未将玉环灾地、现应作何办理之处。分晰声明。著该督抚等、将该处实在成灾分数、及应如何筹画抚恤。一面据实覆奏。一面督率所属。妥协办理。毋使失所。该部速行传谕知之。　　

○谕军机大臣等、舒赫德等奏称、山盱高堰砖石等工。亟需办料兴修。兹闻山东、江南、所办石料。输运亦属艰难。似应仍于徐州云龙山等处开采。现在飞咨两江督臣、会商江苏山东抚臣、作速派员前赴徐州采运等语。云龙山吕梁等处。采办石料。由黄入湖。可以直抵工次。若如所奏。自属便捷。但山东所办石料。现据杨应琚奏到。已经雇集工匠。开山采运。若将东省办料官员、派往徐州。则伊等从前所费帑金。恐将来不准销算。不能无所瞻顾。转致掣肘。其江南想亦办有头绪矣。可令鄂容安、杨应琚等、公同速为商酌。不必拘定何省。惟以能济急工为妥。若江南东省、现在所办。果能源源接济。不致贻误。则不妨仍于本处采运。如徐州实较近便。则两省开山所需帑项。将来仍著准其报销。总之此次办理工料。非常时可比。即稍多费用。朕亦不惜。惟不可听其浮冒耳。两省督抚、断不必少存彼此之见。务期迅速济用。无误要工。以慰朕南顾悬切之念。鄂容安、杨应琚等、会商妥协。一面即行办理。一面再将办理情形奏闻。不必具奏候旨。以致往返稽缓。可一并传谕舒赫德等知之。　　

○又谕曰、舒赫德等奏、现令堰盱一带。五坝俱已断流。二闸水势消落。已咨河臣饬催派员集料。次第堵闭。以期下河田亩渐涸。无误春耕等语。前因五霸水势盛长。若将二闸堵闭。恐转致漫溢。是以暂停堵筑。俾资畅洩。今五坝既已断流。该处水势消落。则二闸决口。于下河民田。实关紧要。急宜乘时堵闭。现在铜山张家马路。有舒赫德、刘统勋、分驻漫口东西。督率进埽。谅可不日竣工。其邵伯二闸。即著策楞带同高斌前往。速行堵筑。务克期合龙。庶下河田亩。得以渐涸。明春耕种无误。于灾黎实为有益。　　

○又谕。据成衮扎布奏。台吉车凌。车凌乌巴什。已入边止。朕昨遣玉保抚慰。此时尚不能到。观伊等急求入卡。其诚心愈益可见。著传谕成衮扎布。令其即派大员接应。至来降之台吉。自宜暂缓来京。约束部众。先将伊等大员。轻骑减从。带领前来。其余仍遵朕前旨行。　　

○丁丑。上诣南郊斋宫、斋宿。　　

○戊寅。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵、端慧皇太子园寝。　　

○上诣皇太后宫问安。　　

○谕、铜山漫口工程。堵御甚关紧要。兵弁人等、俱甚黾勉出力。所有在工兵丁。著加恩赏一月钱粮。各员弁中奋勉急公者。著舒赫德等记明、于工竣日奏请分别议叙。以示鼓励。　　

○又谕曰、孙嘉淦、现在患病。不必管会典总裁事务。吏部侍郎裘曰修、著充会典馆副总裁官。　　

○谕军机大臣等、按察使杨廷璋、所奏请定承追赃罚之限期处分一摺。承追赃罚。原系臬司衙门专办之事。果能实力查办。尘案自可早结。即如粤西旧欠。杨廷璋一经办理。遂已无多。可见原系一臬司足任之事。不必另立章程。即使交部定议通行。而所司不能实力奉行。仍不过视为虚文故事。亦属无益。著于各督抚奏事之便。将杨廷璋原摺钞寄。令其各饬所属臬司、实心整顿。无使年复一年。徒繁案牍。　　

