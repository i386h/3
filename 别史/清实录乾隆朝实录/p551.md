<!-- { "loadSidebar": true } -->
○辛卯。命直省督抚提镇、严饬属弁专习骑射。谕、营伍以弓马为主。将备以表率为任。未有将备之弓马平常。而能训练兵弁。使之勤加服习。以底于纯熟者也。朕闻各省武弁。自副将以下。以及千把总。其弓马虽不至于十分生疎。然欲求一骑射出色者。竟属寥寥揆厥所由。良因该管之大员。甄别属弁。惟于趋走应对之际。定其贤否。初不于弓马生熟之间。分其优劣。独不思武职官员。身列戎行。骑射乃其专责。岂容视为具文。置之不习。其何以鼓群弁而励多士。朕已屡经训谕。今再颁此旨。著各直省督抚提镇。严饬所属将备。专心弓马。务极精良。倘将来或命大臣前往查阅。或引见官弁到京考验。若骑射仍有生疎者。定于该管之督抚提镇是问。该部可即通行传谕。　　

○四川巡抚纪山奏参副都统永宁各款。一、借制甲面营运。一、捏开报部马价。一、那移马价放账。一、私开铺面贩卖。得旨、四川巡抚纪山、特参永宁狡诈欺罔图利营私各款。永宁著解任。回四川候审。其成都副都统员缺。著卓鼐调补。将摺内款迹。并案内有名人犯。交与卓鼐会同纪山。逐一严审定拟具奏。　　

○壬辰。谕、科场首严怀挟。而不肖丧廉者流。竟有于衣裘中藏匿文字者。是以有皮衣去面、毡衣去里之例。朕思春月会试。风檐之下。非衣裘不足以御寒。若将制就皮衣。悉令去其裼袭。应试多人既不免改造之费。亦非所以饰观瞻也。著将皮衣去面之例停止。但于入场之时。悉心察视搜检。以防弊窦。为士子者。更当感朕体恤从宽之意。人人自爱以从前恶习为深戒。况既登贤书。又非生监可比。岂可为此穿窬之事。丧其已成之功名既负朕恩。又罹国法。谅不若是之愚也。知贡举可即通行晓谕之。　　

○又谕、上年户部侍郎李元亮、奏请加增捐款一摺。朕降旨交原议之大臣议奏。今思捐例乃一时权宜之举。去春因直隶少雨歉收。故允廷臣所请。酌开捐例以备赈恤。幸于五月得雨。禾稼有秋。而各省亦俱丰稔。唯余直隶兴修水利一事。无俟加增捐款也。李元亮所奏。不必议覆。　　

○以直隶按察使陶正中为山西布政使。山西布政使严瑞龙、为直隶按察使。　　

○癸巳饬直省各督抚提镇亲验兵丁充补粮缺。谕、国家养育兵丁。将责以披坚执锐。陷阵摧锋之用。故当召补之始。必择其身材强壮。技艺可观者。方准入伍。朕闻外省兵粮缺出。惟马粮系督抚提镇亲行拔补。至步粮则由营员验放。因而徇情市惠。往往将猥弱不堪之人。混行收录。虚糜粮饷者有之。又向例兵粮缺出。先尽余丁顶补。余丁不足。始募民人充伍。查余丁一项。原系将营中清出火粮。收养兵丁子弟。每名月给粮银五钱。既可贴补兵丁之不足。且以造就人材。立法本非不善。乃兵丁因饷银有限。凡子弟之壮大者。多令别业资生。而以幼小羸弱之丁。充补其数。徒然占食半饷。难以造就成材。国家何能收养兵之实用。直省督抚提镇等。宜思设兵者经国要略。简募者教练先资。既往者姑不究。兹后遇有兵粮缺出。无论马步战守余丁。务须亲自验放。不可惮劳。委之营弁。倘一时事冗。不能亲阅。亦必令亲信大员代看。庶有一兵即得一兵之用。于诘戎之道。方有裨益。其不实力奉行。或经科道查参。必重处不贷。该部即遵谕通行。　　

○调广西镇安协副将刘问政、赴部引见。　　

○甲午。军机大臣议覆、甘肃巡抚黄廷桂奏、请修葺通省城堡边墙一摺。查城垣为地方保障。应如所请。仿照豫省之例。凡工程在一千两以内者。令各州县动支额设公费银。分限五年修竣。在一千两以外者。无论新坍旧坍。俱确估造册。取结存案。俟水旱不齐之年。以工代赈。自一万两至十万有余者。难一时并举。应酌地形缓急。次第兴修。至边墙大堡。亦应一体修葺。但各项工程。必须遣大员确勘。方可核计无浮。得旨、著派户部侍郎三和驰驿去。巡抚黄廷桂、亦著前赴应行查勘处所等候。会同查勘估计具奏。余依议。　　

○户部议覆、浙江巡抚常安奏、浙属被水。其沙冲石压之田。请宽粮额三年。窃思免粮以作开垦资本。定限三年。未必即能成熟。应令该督抚查明亩数。题请豁除。仍劝各业户陆续开垦。按年勘报。依限升科。又称、现经题豁之田。如有新涨渐坚者。先尽原业户开垦。应如所请。从之。　　

○川陕总督公庆复奏、哈密留防兵丁。原议两年一换。往往抵防交代。五月十月方得换回。盛夏人马乾渴。严冬夜无栖止。情殊可悯。请将四月应换之兵。改于三月抵防。九月应换之兵。改于八月抵防。则换回之兵。各早一月起程。既体恤戍卒。亦无误边防。得旨、著照所请行。　　

○乙未。谕、朕奉皇太后懿旨。贵妃诞生望族。佐治后宫。孝敬性成。温恭素著。著晋封皇贵妃。以彰淑德。娴妃、纯妃、愉嫔、魏贵人。奉侍宫闱。慎勤婉顺。娴妃、纯妃、俱著晋封贵妃。愉嫔、著晋封为妃。魏贵人、著晋封为嫔。以昭恩眷。钦此。特行传谕。该部将应行典礼。察例具奏。　　

○停会试榜后拣选例。谕、为政务在得人。牧民先于择吏。古者任官必加辨论。所以慎其选也。国家抚育黎元。简用亲民之吏。期于循良报最。教养兼资。铨用多在科目。而需次年久。每致衰老昏庸。不能胜百里之任。其日渐废弛。贻误地方。皆人人所共知共见者。是以上年朕命大学士九卿等定议。于每科会试发榜之后。拣选年力强健。质地明白者。列为一等。以县令用。若年力精神。堪司教职者。列为二等。以正谕铨选。其应用训导者。与岁贡分缺选补至年力衰迈。不堪复就训导者。以应得之衔休致。如此分别。庶几人称其职。于吏治自有裨益。但朕复再三筹度。拣选之法。自不可易。然人材难以豫料。若一经验看。即为定衡。则入选者焉保其必称循良。更恐逾时或又不堪任用。况才具尚不能一望而知。而心术又岂能外观即定。所可知者。不过年岁状貌耳。与其定于数年之前。不若审于选官之日也。今当会试之年。士子云集京师。初次拣选。人数必多。恐汰除者众。此等举子。未免绝其上进之望。志气隳颓。更非鼓舞人材之意。向来月选之后。原有九卿验看之例。引见之时。朕又量材改调。或补教职。或令休致。临时自可区别。毋庸豫为拣择。著将新定会试榜后拣选之例停止。嗣后惟令九卿秉公验看。详慎去取。勿徇情面。勿事姑容。候朕于引见时。再加酌定。自不使庸材滥司民社。而吏治亦可收得人之效矣。该部即通行晓谕知之。　　

○又谕曰。安宁、著回江苏布政使之任。爱必达、著回吏部郎中之任。　　

○大学士鄂尔泰、以病势日剧。疏请解任调理。得旨、卿忠直老成。经纶谙练。简任机务。兼总中枢。领侍卫内大臣。掌翰林院事。正资倚毗。著在任调理。不必求请解任。该部知道。　　

○丙申。上还宫。早膳后。幸圆明园。　　

○谕曰。大阿哥生母哲妃。著追封皇贵妃。所有应行典礼。该部察例具奏。　　

○建甘肃古浪县典史衙署。从甘肃巡抚黄廷桂请也。　　

○丁酉。上奉皇太后居畅春园。　　

○还宫。　　

○宗人府疏请。此次应封宗室。将原任三等奉国将军拉善之子书锦阿、授为奉恩将军。三等镇国将军伊克塔哈之子同麟、授为三等奉国将军。三等镇国将军嵩阿里之子素勒登额、授为三等辅国将军。三等奉国将军白祥之子广宽、授为奉恩将军。奉恩将军启昭之子鹏韬、仍授为奉恩将军。从之。　　

○戊戌。皇贵妃高氏薨。谕曰。皇贵妃高氏。著加封慧贤皇贵妃。　　

○又谕曰。皇贵妃富察氏。著追封哲悯皇贵妃。　　

○又谕、此次春季经筵。著停止。　　

○己亥。谕、据湖南巡抚蒋溥奏称。原任镇筸总兵冶大雄被参一案。今已审明。并无贪纵情事。止于兵丁等犯赃。应照失察例开复原职。降一级留任。现在题覆。听候部议等语。冶大雄一案。该部照例议覆之后。著蒋溥将冶大雄、给咨送部。带领引见。　　

○准噶尔台吉噶尔丹策零、遣使臣哈柳赍表奏曰。前奉旨、接济我等前往西藏念经之人牲畜路费。念经之时。又俯准所请办理。不胜欣喜感激。但准噶尔现在新立法性教。所有西藏请来好喇嘛。大半亡故。存者年皆衰迈。若由土伯特地方。拣选通于经咒者。赏发前来。立法可期永久。为此奏请。余言令使臣口奏。附进玉椀、木椀、各一件。貂皮三十张。犬、马、各二。奏入。上命尚书海望、传询哈柳曰。表内令来使口奏何语。哈柳奏称。噶尔丹策零、令将请发喇嘛事口奏。又我等熬茶之人。由藏回来。颇罗鼐办给牲畜路费。不甚妥协。颇罗鼐原系拉藏汗属下书写之人。大抵仍念旧讎。所以如此。乞谕颇罗鼐、照前例办理。报闻。　　

○庚子。命尚书海望等、传谕夷使哈柳曰。尔噶尔丹策零本章。朕已观览。尔等口奏之言。大臣等亦经奏闻。观噶尔丹策零所奏。为尊佛法。立法性教。欲请藏内喇嘛。实属善事。其词意诚笃。朕甚嘉之。但尔等到藏熬茶。即欲邀请喇嘛。颇罗鼐未曾给发。尔等回后。颇罗鼐奏到。准噶尔来使欲请喇嘛。未奉大皇帝谕旨。未曾给发。伊等回去。或又奏请给发。亦未可定。但从前准噶尔人等。扰乱藏地。拆毁寺庙。有侵害土伯特之讎。俱不愿前往。乞大皇帝睿鉴。尔等又称熬茶之人。颇罗鼐办给诸物。不甚妥协。想因尚念拉藏汗之讎。是以如此。朕为天下共主。不分内外远近。一视同仁。因从前尔等有乱藏之事。彼此猜疑。至今未息。众喇嘛皆佛门弟子。伊等不愿前去。朕岂可迫遣。此事不便降旨。理应停止。　　

○以协办大学士刘于义、暂署直隶总督。　　

○辛丑。上诣畅春园、问皇太后安。　　

○幸圆明园。　　

○御山高水长大幄次。赐准噶尔使臣哈柳等宴。　　

○壬寅。上诣畅春园、问皇太后安。　　

○还宫。　　

○谕、据漕运总督顾琮奏。刑部尚书张照、丁忧回籍。于正月十九日。行至江南徐州地方病故。已差员料理。送回原籍等语。张照才品优长。兼谙法律。且学问充裕。词藻清新。二十年来。侍直内廷。勤慎素著。前闻伊父讣音。抱病星驰。朕切谕其以礼节哀。勿致毁瘠。今闻在途溘逝。朕心深为悯悼。著加太子太保吏部尚书。所有应得恤典。该部察例具奏。　　

