<!-- { "loadSidebar": true } -->
○谕、广东徵收粮米。支给本省兵食。民间因名为兵米。闻向来州县官。皆折收银两。每一仓石。照时价多收银六七钱至加倍不等。收银之后。另买稻谷。碾米给兵。其买谷、或派富户。或派米铺。每石又照时价短发一钱。或数分不等。甚至有富家希图结交。因事请托。并不领价者。似此一出一入之间。多收少发。小民何堪赔累之苦。即云山居遥远之地。折徵银两。亦可免其输将。量议加增。以为运脚。亦民所乐从。然借端需索。为数太多。则事之必不可者。著该督抚悉心查察。务令公平办理。倘有仍前滋弊者。即行严参。毋得姑容。　　

○除狭西醴泉县加算粮。谕、朕爱养黎元。有应行减免之赋税。无不查明豁除。以纾民力。今闻狭西醴泉县。旧额实徵粮、二万四十二石九斗零。顺治十三年清丈时。因弓口窄小。积有余地。加算粮、二百五十六石二斗一升零。后遂造入全书。著为定额。其实有粮无地。小民输纳维艰。著该督抚出示晓谕。从乾隆四年为始。将此项永远宽免。俾百姓均沾实惠。　　

○户部议准。两淮盐政三保疏称。江西饶州一府。地广人稠。前于乾隆二年。纲盐不敷销售。题请暂拨吉安积盐一万五千引。今奉部咨。酌量加增。应请照原拨之数。另增新引。按饶州现行则例。纳课一万六千六百六十五两零。并择良商。会同办运。新增盐引。照数刷印给发。从之。　　

○盛京工部侍郎希德慎。降一级调用。以办理城工迟延巧饰具奏故也。　　

○丙戌。谕大学士等。据工部奏称。直隶山东甘肃等省。开报城砖石灰等项价值。较原定之价。或少一倍。或少数倍。前后多寡。甚觉悬殊。请将原定价值浮多款项。行文各省督抚。确查本处实价。一一更正。凡类此等款项。一并查改报部等语。朕思今日开销之价值。既大减于前。则从前所报之价。显系浮开。工部何以不行指参。而但请行查各省。照实价改正。夫前此所开之价。既不足凭。则此番改正之价。又岂可以为据乎。假有狡猾之人避重就轻。以开价少者为错误。以开价多者为实数。该部又何以辨其虚实耶。总之百物价值。原属随时增减。各省不同。即一省之中。各郡县亦不画一。今豫定数目。永远一例遵行。则价贱之年。必有余资。以饱官吏之私橐。弊在侵渔钱粮。为害尚小。若价贵之年。采办不敷。势必科派闾阎。弊在苦累百姓。为害甚大。惟在各省督抚。遇有办理物料之处。留心访查。详确综核。既不使承办之员。恣意浮冒。虚糜国帑。又不至苛刻从事。过于减少。贻累官民。庶为公平之道。又岂豫立成式。所能杜绝弊端乎。其应如何酌量定例之处。著大学士九卿。会议具奏。　　

○以故喀尔沁扎萨克都楞郡王依达木扎布子拉克西第、袭爵。　　

○丁亥。吏部议覆。盛京刑部侍郎吴拜疏称。本部额设蒙古笔帖式三缺。久无应补人员。请将现在暂理之前锋布特穆济、借补一缺。再照理藩院设立汉军繙译主事之例。以本部汉军外郎耿业勤、补授一缺。并请拨理藩院候补笔帖式充补一缺。查笔帖式人员。满洲蒙古。俱有定额。不得借补。而清文译汉。汉军不及满洲。至理藩院现在学习之员。尤未便即行补放。应将繙译一员。改为八旗公缺。余以上年特恩考试繙译取中未经补缺者。暂行补用二缺。仍令该部于调取时酌量。本地如有考试之员。径行补授。否则知会臣部。会同挑取。从之。　　

○工部议准。直隶河道总督顾琮疏称。永定河金门闸石坝、暨长安城草坝、应挑引河。查自出水护坝排桩外。至韩家营北。由常家等庄至长安城。又与长安城草坝。引河合流。若两坝水势。仅一引河宣洩。恐迅发难容。今酌分东西两股。西股、由小杨青务牤牛河至南洼。入中亭河。东股、由小杨青务牤牛河至杨青口。入津水洼。应挑引河工程。共需银四万八千六百三十六两零。他如堤埝、草坝、木桥、涵洞、俱应量加修筑。共需银三千三百七十七两零。照例支给。从之。　　

○戊子。上诣畅春园。问皇太后安。　　

○户部议准。浙江巡抚兼管盐政卢焯疏称。台州、温州、镇府营场。及崇明、袋山、等处。经领帑银。收买灶盐。支放解存各项。按年造册题销。然盘查之法。未定章程。请自乾隆三年为始。每年岁底截数。责令文武各官。迭为盘查。从之。　　

○己丑。厄鲁特扎萨克多罗郡王和硕额驸阿宝病故。遣官致祭。赏银一千两。　　

○旌表守正捐躯之河南舞阳县民张永恭妻、王氏。　　

○庚寅。月食。　　

○命喀喇沁公罗布藏策布登、乾清门行走。　　

○大学士等议覆。正蓝旗汉军都统永兴疏称。各衙门笔帖式、按品食米。自十六斛至十斛。向例通仓支领。车价不无需费。请照骁骑校护军校例。京仓支领。应如所请。从之。　　

○添设江南山阳县县丞一员。主簿一员。从巡抚张渠请也。　　

○祀故明四川道监察御史赵撰、于其原籍昆明县忠孝祠。谥曰忠愍。从山东道监察御史傅为詝请也。　　

○建山西偏关营中军守备衙署。浑源城都司衙署。各一所。从巡抚觉罗石麟请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十四　　


大清高宗法天隆运至诚先觉体元立极敷文奋武孝慈神圣纯皇帝实录卷之九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。六月。辛卯。谕曰、苏霖泓系朕从知府内简用两淮运使之员。前闻伊不胜两淮之任。特令调补太通道。以观其后效。乃闻伊到任以来。仍不悛改旧习。如开挑淮扬河道一事。关系民生切要。督臣委令与监督挑浚场河。因运司徐大枚。以场河原系商人捐挑。详请委商、协同场员办理。苏霖泓辄生忿怒。将工程钱粮。弃置不问。率尔越境赴淮。经督臣闻知。严加申饬。勒令回工料理。仍然不知儆惕。与前任运司衙门之书吏。往来亲密。行止卑污。官箴不谨。深负朕简用之恩。著革职。其太通道员缺。著王云铭补授。　　

○户部议准。福建巡抚王士任疏称。闽省府厅州县。定捐监谷一百万石。加以旧贮。缓急似可敷用。若于不通舟楫之地。再为买贮。恐本省产谷不敷。转妨民食。请于不通水次州县。俟原定足额之后。按大中小治。增捐监谷。以五千四千三千石为定。应如所请。从之。　　

○先是镶红旗满洲佐领保住乞休。上命给与前锋参领全俸。以养余年。至是该都统奏请佐领员缺。或以族人拣补。或以伊子承袭。应将现俸停其支领。得旨。知道了。嗣后退任人员内。若有曾在军前出力。本身有世袭佐领者。俱照此食俸之处请旨。若本身无世职佐领之官员。曾在军阵出力者。食俸之处。仍照定例请旨。将此颁行八旗。一体遵行。　　

○壬辰。以云南昭通镇总兵官郑文焕。为四川提督。调广西左江镇总兵官杜恺。为云南昭通镇总兵官。直隶宣化镇总兵官李质粹。为广西左江镇总兵官。　　

○癸巳。上诣畅春园。问皇太后安。　　

○调江西南赣镇总兵官苗国琮。为直隶宣化镇总兵官。　　

○建直隶遵化州罗文峪口外西半壁山地方。蓟州黄崖关中营地方。新设巡检衙署各一所。从总督孙嘉淦请也。　　

○甲午。上御勤政殿听政。　　

○诣畅春园。问皇太后安。　　

○正白旗蒙古都统叶楚、以病乞休。得旨。卿才技优长。简任都统。正资料理。著照旧供职。不必以衰老求罢。该部知道。　　

○礼部议准。吏部咨称。乌逊珠勒阵亡之委署参领穆尔图、克尔吉楞、骁骑校胡登秀、领催色楞泰、委署参领傻色、护军校福禄、果泰、瑚什巴、安泰、乌占、夸色、儒宝、富僧、和顺、额勒庆额、六格、多鼐、九达色、达硕色、兴亮、丰阿拉、石德、旺楚克、百楞泰、衣七、富德、七雅图、八永、黑达色、鄂米、衣马齐、永泰、留保住、马色、明山、珠禄、萨哈连、成明、四黑、黑达色、常平、五十九、那尔泰、关东、偏图、和伦泰、那兰泰等四十七员。一体制牌。列入昭忠祠。从之。　　

○安徽巡抚孙国玺奏。潜山、太湖、六安、英山、四州县。雍正六年至十一年。开垦虚捏不实田地。九百九十七顷四十二亩有奇。又虹县。雍正二年、三年、六年、报垦荒地。被水沉废。一百三十六顷四十二亩有奇。应请开除。下部议行。　　

○正蓝旗汉军副都统蔡永文降调。以散秩大臣海格、为正蓝旗汉军副都统。　　

○乙未。谕、览兵部所奏驿站月摺。由奉天三处移住京师之新满洲、索伦乌拉齐等。接取家眷。照驰驿例。应付廪给口粮。夫赏给伊等驿马。原系特恩。接取家眷。乃伊等私事。非奉差之人可比。伊等得乘驿马。已属有益。复应付廪给口粮。殊觉太过。嗣后有似此接取家眷者。只准应付驿马。　　

○兵部议准。直隶总督孙嘉淦疏称。据泰宁镇总兵公元奏请。添设广昌营矾山堡官兵。查广昌营原设都司一员。外委一员。马步兵七十七名。矾山堡原设守备一员。外委一员。马步兵八十七名。今请广昌营添设马兵五名。守兵十八名。矾山堡添设马兵四名。守兵九名。各足百名之数。查现将官座岭口汛马步兵十三名。移驻孔各庄。而孔各庄尚有镇标兵丁。足敷巡查。应彻回以补新添之数。尚不敷马步兵二十三名。另行招募。并添设额外外委、千总、各一员。从之。　　

○户部议准。直隶总督孙嘉淦疏称。提镇协营。及各驻防。本年夏秋兵饷。支放不敷。请拨部库银三十万两。从之。　　

○又议准。奉天府府尹吴应枚疏称。复州陆续开垦荒地。二千八百二十三亩有奇。向未输粮。雍正五年。丈量地亩。造入地册。按则起科。该户等所获之租。不敷纳粮。弃地抛荒。远扬觅食。历年钱粮。皆经徵之员。赔垫归款。应请开除。从之。　　

○丙申。谕曰、安徽优生陶敬信所进周礼正义一书。经朕披览。其注解尚属平妥明顺。著赏缎二疋。令其在三礼馆纂修上行走。　　

○理藩院奏。呼伦贝尔总管那木札勒。控告总管色卜腾。冒领钱粮。勒索属下等情。应请遣官察审。得旨。策凌现在马厂。即于彼处前往审理。　　

