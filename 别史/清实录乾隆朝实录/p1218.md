<!-- { "loadSidebar": true } -->
○又谕曰、哈达哈等奏称、九月十一日。选派索伦、喀尔喀、兵丁。令虚衔蓝翎蒙固勒岱带领。自库布克尔起程。探取班第等信息等语。哈达哈等、较西路尚知奋勉。所奏从四十八台脱出之喀尔喀达瓦、厄鲁特巴颜等告称、随从阿睦尔撒纳人众。念其妻子。群相怨恨。看此情形。惟速带兵进剿。即可擒获。达瓦、巴颜等、被掠脱出。著酌量赏赉。至根敦扎布、负恩背叛。情罪可恶。将伊妻子近属拏解来京。其仆人分赏索伦、喀尔喀等。前命喀喇巴图鲁阿玉锡、在哨探队行走。今哈达哈奏称、遣往齐木库尔游牧。此际应已接奉谕旨。即遵照前旨。速赴军营。　　

○又谕、前据冶大雄奏、准刘统勋、策楞等。札调安西标兵二千名。又续调各营兵二千名。随降旨将续调官兵。停其派往。其安西安兵。业已进发。不必停止。嗣经冶大雄覆奏、续据刘统勋等密札。停止调遣。因将先进官兵。调取回营等语。今复据永常等、奏请派安西官兵一千名。前赴军营。看来伊等。忽调忽停。茫无定见。徒使官兵往返。马力疲乏。现在巴里坤有兵五千余名。足敷调遣。著传谕冶大雄。此时永常等所调官兵。若已前往。即赴巴里坤军营驻劄。如尚未起程。即无庸派往。　　

○又谕曰、永常策楞奏、接到噶勒藏多尔济等、送交游牧书信。已饬令车布登、交与诺尔布琳沁。其沙克都尔曼济等七处书信。因各游牧俱在诺尔、纳林、斋尔、等处。俟噶勒藏多尔济到时。再为送交等语。办理殊属糊涂。此等书信。特为安慰伊等游牧。自应随到即行交送。始于事有益。何得迟留贻误。又伊等通信班第。亦交车布登、令转交诺尔布琳沁、扎那噶尔布送往。直不能一同前去。即此可见伊等怯懦性成。毫无定见。著车布登等、至诺尔布琳沁处。派厄鲁特兵一百名。同赴伊犁。布图库若在伊游牧。亦著同往。并将沙克都尔曼济书信。亦交车布登设法传送。如诺尔布琳沁处、有便道可以送交。即令派人分送。其拏获之阿巴噶斯属下得木齐班咱。著即妥协防范。解送来京。　　

○癸卯。谕军机大臣等、据哈达哈等奏称、车布登扎布、起程已久。现著喀尔喀贝勒纳木扎勒、车素隆、率领喀尔喀兵八十名。索伦兵二百名。防护阿睦尔撒纳属人。送至通肯呼裕尔地方等语。昨已降旨。将阿睦尔撒纳、班珠尔等户口。分赏喀尔喀为仆。谅哈达哈等。此际已遵节次所降谕旨办理。纳木扎勒处、兵数过少。恐少敷用。喀尔喀兵八十名。仍交纳木扎勒照管游牧。索伦兵二百名。著交哈达哈、带往军营听用。　　

○吉林将军傅森奏、乾隆十八年奏准。瓦浑、姚吉、二处。应于二十一年。移五百户。各立四庄。瓦浑取材近。姚吉距十六里。木料远。造房垦地、难兼顾。查瓦浑东四里。有阿卜齐沟。请将姚吉四庄移建。得旨嘉奖。　　

○甲辰。上御依清旷。勾到山东、河南、情实罪犯。停决山东斩犯三人。河南绞犯二人。余一百三十三人、予勾。　　

○以户部右侍郎阿里衮、为户部尚书。吏部左侍郎纳木扎勒、为户部右侍郎。其未到京以前、以吏部右侍郎苏昌署理。以都察院左副都御史舒明、为吏部左侍郎。工部左侍郎德尔敏、为左副都御史。　　

○以广西巡抚卫哲治、为工部尚书。奉天府尹鄂宝、署广西巡抚。　　

○以云南永北镇总兵田英、为开化镇总兵。　　

○命授管理伯得尔格鄂拓克回人伯克阿底斯、为三品总管。乌苏卜、阿卜都喇伊木、为二等侍卫。吐鲁番回人伊必里野木、为三等侍卫。　　

○予故乌喇特镇国公索诺木扎木三、致祭如例。　　

○丙午。上御万树园幄次。赐王公大臣并蒙古王公台吉等。观火戏。　　

○御依清旷。勾到直隶、山西、情实罪犯。停决直隶绞犯二人。余一百二十一人、予勾。　　

○谕、浙江嘉、湖、等属。与江苏毗连。该处今年蚕收歉薄。又于七八月内、间被雨水。宁、绍、等属。均有风潮。秋禾不无淹损。前于该督抚等奏报。谕令加意抚恤。著再传谕该督抚、查明灾地钱粮。有应行蠲免及缓徵者。体察情形。分别办理。一应抚绥之事。务宜董饬所属。实力为之。毋俾灾民稍有失所。其该省本年应运漕粮。前已有旨截留十万石。著再加恩截留五万石。分拨存贮备用。该部遵谕速行。　　

○谕军机大臣等、哈达哈等奏、令郡王青滚杂卜、同扎勒杭阿等带兵。追捕阿睦尔撒纳等语。朕因和托辉特兵尚可用。曾将青滚杂卜。暂停拏问。近闻其暗结阿睦尔撒纳。而所请明年派兵进剿之语。显系迟回观望。是以仍令拏解来京。但哈达哈等、业已派令带兵前进。又复调回。必生疑惧。著传谕哈达哈、若接到拏问谕旨。尚未举行。即速赴伊营。留心察看。倘诚心奋勉。仍免其拏问。将前旨及奏摺密封进呈。若情形叵测。哈达哈先酌定堪以管辖和托辉特兵众之人。即将青滚杂卜拏解来京。此际最宜斟酌妥协。详慎办理。从前班第等、参奏阿睦尔撒纳。伊尚闻知。暗中通信。今伊自知罪愆。必多顾虑。尤宜加意慎密。　　

○又谕曰、哈达哈等奏、令郡王青滚杂卜等带兵前进。伊等亦陆续进发。又据从台站脱出人等告称、于铿格尔、西喇托辉等处。曾遇阿睦尔撒纳等语。看来阿睦尔撒纳。情形甚为窘迫。若督兵速进。自当擒获。朕已将分队带兵之处降旨。伊等自当遵照办理。阿睦尔撒纳、抢掠台站时。塔本集赛人等。亦至额尔齐斯等处抢掠。今大兵前往。务将从贼党羽。悉力搜捕。如塔本集赛等游牧。更宜剿绝、以壮军威。若能直至伊犁地方。通信班第等、并力夹攻。固为甚善。或须俟西路兵力。即据形势之地、以待声援。相机进剿。哈达哈等、固不可稍存畏葸。亦当计出万全。妥协办理。至从台站脱出之喀尔喀、及讷默库、巴图博罗特等属人。劳悴可悯。哈达哈等、即酌量赏赉。以示鼓励。　　

○又谕、前因杜尔伯特部落人众。已分为两翼。各授盟长。看来盟长二员。尚属不敷。著将车凌、车凌乌巴什、讷默库、俱授为盟长。并著色布腾、为车凌之副。车凌孟克、为车凌乌巴什之副。噶勒藏多尔济、为讷默库之副。辉特部落。人既无多。即著齐木库尔为盟长。和硕特部落。著沙克都尔曼济为盟长。俱不必副。　　

○又谕、今日永常、策楞奏到。尚未进兵。前有旨令阿敏道带领精兵。探取班第等信息。亦未遣行。畏懦已极。著传谕扎拉丰阿、玉保、即速驰至军营。一应事宜。俱遵节次谕旨办理。其务体委任之意。加意奋勉。以奏肤功。　　

○以兵科给事中恩丕、为奉天府、府尹。　　

○丁未。上御万树园幄次。赐王公大臣并蒙古王公台吉等宴。　　

○军机大臣等议覆、革任协办陕甘总督尚书刘统勋奏、先后解到军营马匹。足供七千兵。恐有疲乏。仍将陕甘存马挑解。军营存驼。计四千余只。再购调拨。粮饷应募殷商。分别程途。给值转运。俱交吴达善办理。又请于兰州司库。拨银二十万两。分贮甘肃、安西、道库。均应如所请。从之。　　

○命封亲王讷默库子喇嘛扎布为贝勒。　　

○戊申。上奉皇太后自避暑山庄回銮　　

○诣皇太后行宫问安。　　

○谕、浙江杭、湖、绍、等府属。今秋雨水过多。偶被偏灾。朕屡降旨。令该督抚加意抚绥蠲缓。并截漕备用。现今已届冬令。灾民口食维艰。朕心深为轸念。著将被灾较重之山阴、会稽、余姚、上虞、安吉、五州县。极贫加赈三个月。次贫加赈两个月。仁和、归安、乌程、德清、长兴、武康、诸暨、萧山、八县。曹娥、金山、鸣鹤、下砂、四场。湖州守御一所。被灾稍轻之处。极贫加赈两个月。次贫加赈一个月。并准其银谷兼赈。该处现在粮价。未免稍昂。若照例折给。犹恐贫民不敷买食。再著加恩每谷一石。折银七钱。每米一石。折银一两四钱。该督抚等分委妥员。实力查办。毋任胥吏乘机侵克。务俾灾黎均沾实惠。该部遵谕速行。　　

○又谕曰、富勒赫奏、赵永德、呈首原任郎中程执□金、作诗诽谤悖逆。现交布按二司严审一摺。朕阅程执□金钞刻诗册。肤浅本不成诗。但其中并无讥讪悖逆之语。而送王大一首。系钞袭古诗。以为己作。则富商无识务名之习毕露。看来此事。明系赵永德索诈不遂。挟嫌诬害。富勒赫为其所愚。据以入奏耳。从前胡中藻身为翰林。心怀怨望。竟作种种悖妄之词。刊刻分送。若不重加惩治。无以正人心而端风纪。是以不得不行办理。倘因有此案。动于语言文字之间。指摘苛求。则狡黠之徒。藉以行其诬诈。有司不察。辄以上闻。告讦纷繁。何所不至。迨至辨明昭雪。而贻累已甚。此等刁风。断不可长。赵永德、著交该抚庄有恭、严审定拟具奏。寻奏、赵永德审系讹诈。提讯朋谋人等定拟。得旨、知道了。此必待朕谕而后敢如是办理。可谓不知朕意。亦不识大臣之体矣。可愧。　　

○以杭州副都统德馨、乍浦副都统卓鼐、对调。　　

○是日、驻跸喀喇河屯行宫。　　

○己酉。谕军机大臣等、据策楞奏称、杜尔伯特台吉班珠尔来禀、班第、萨喇勒等。带领达什达瓦兵丁。由珠勒都斯觅路而出等语。班第、萨喇勒、鄂容安、玛木特、仅率兵数百。骤值贼匪为变。朕心实为廑虑。是以屡降谕旨。催趱永常、策楞、赴援。今闻班第等已出。深堪轸恤。将朕所佩荷包发去。班第、萨喇勒、鄂容安、玛木特、各赏给一个。目今擒捕贼匪。最为紧要。计班第、萨喇勒到时。扎拉丰阿、玉保、噶勒藏多尔济。谅皆可到。伊等公同商议。所有兵众。归并一处。或由额林哈毕尔噶地方搜捕。或径行平定伊犁之处。询问鄂勒哲依、相机办理。布库努特、库图齐讷尔、阿巴噶斯等、鄂拓克人户。俱著歼戮。其宰桑头目。悉从诛夷。马匹牲畜。分赏兵众。以壮军力。杜尔伯特台吉班珠尔。闻知即为送信。沙津巴图、自伊犁通信。均属可嘉。班珠尔、著加恩封为公爵。沙津巴图、授为三等侍卫。达什达瓦属下人等。交班第等按其劳绩。分别奏请加恩。班第如尚未到。策楞可即传谕班珠尔、沙津巴图、令其忻喜。一面抄录谕旨。迎路发与班第。　　

○又谕、据班珠尔来告、伊犁出来之沙津巴图禀称、驻劄伊犁将军大臣等。皆由珠勒都斯、觅路而出。此信未得以前。朕曾命哈达哈、迅速进兵。计奉到谕旨。当即进发。此次进兵。西路最为紧要。北路皆系空地。寒冬路远。一时难至塔尔巴哈台地方。哈达哈等如已前去。著到额尔齐斯驻劄。与西路遥为声势。设有未便。即率兵于卡座左近防驻。若应两路夹攻。西路信到时。即合力并进。著寄与达勒当阿等知之。　　

