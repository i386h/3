<!-- { "loadSidebar": true } -->
○又奏、严缉藉灾贩私之枭徒。暨密察积枭窝藏处所。豫为处置解散。至各处流民。有过江赴丰稔地方趁食者。饬各属听其自便。随地安插稽查。得旨、所奏俱悉。　　

○漕运总督顾琮奏、筹办漕运事宜。一、饬州县亲收漕粮。以免胥役藉端累民。一、杜卖富签贫。包丁代运之弊。一、受兑未经开行之帮船。速催开行。一、粮船过淮之后。分员催趱。以速漕运。一、河道旧有横浅。豫为疏浚。以免阻滞。一、严催疲玩丁舵逗遛。一、汛地绵长之处。酌添浮汛。一、各闸俱照漕规。随时启闭。一、江、广、漕船。携带竹木。限地解卸。一、回空三升八合余米。速给副丁。以济回时食用。得旨、如此留心。方是。仍须妥酌实力为之。　　

○江南苏松镇总兵张天骏奏、海外汛兵。非同内地有保甲之稽。关津之诘。全藉巡哨船只防范。不可概行彻回。得旨、所奏俱悉。实力稽查可也。　　

○江南狼山镇总兵陈伦炯奏、江省查赈事宜。已通饬被水各营。协助有司料理。勤加巡逻。臣俟水势平定。地方稍宁。即赴淮扬一带巡阅。得旨、诸凡俱属妥协。已授汝为浙江提督矣。汝其勉之。至一应料理之事。告之新任林祖成、令其照此加意实力为之。　　

○江西布政使彭家屏奏、通省平粜、及拨运米石。本年应行买补。共三十七万六千五百七石零。惟时价日昂。若听州县官畏难不买。则仓谷空虚。若必令照先年定价。则实属不足。累官必至累民。惟饬令斟酌时价。据实从公。与民间交易。务期官民两全。储贮充实。得旨、所见甚是。妥协为之。　　

○又奏、查赈南昌一带情形。得旨、所奏俱悉。此等奏报。惟应以实。不可稍有粉饰也。　　

○浙江巡抚常安奏、传奉谕旨。以臣办理诸事。不能振作。闻命渐悚。窃思补过。得旨、勉力为之。非章奏所可了事。亦非一番振作。应承奉旨故事。所能胜任而愉快者也。　　

○又奏、提标中军参将杨世元、经原任提臣裴鉽题参。兵丁争送米粮。积至四十余石。象山协副将李士宏、于案内附参。铺户亦欲为之罢市。臣已饬地方官、速查确实。严行审拟。得旨、所见甚是。此风皆德沛酿之。不可不革。　　

○又奏、缉获私贩内米七十八石赴洋之奸民。得旨、是。应如是留心稽查者。　　

○福建布政使张嗣昌奏、福、兴、泉、漳、四府。上年暨本年平粜。未经买补各谷、约共四十六万五千九百余石。现在设法买补。尚缺二十万石有奇。然明春青黄不接之时。尚可稍资接济。得旨、所奏俱悉。地方有司。视积谷为畏途。若汝等再不留心。则仓谷无足额之日矣。　　

○福建海坛镇总兵黄锡中奏、阅视官兵情形。得旨、所奏俱悉。然闽省武备。甚属废弛。兵丁不守法纪。汝应加意整饬可也。　　

○又奏、督巡期满。海疆宁谧。得旨、所奏俱悉。平日亦应留心。不可以满巡期而有懈也。　　

○湖北巡抚范璨奏、黄梅、广济、一带。毗连江省。为流民入境之所。原应照例赈济。但楚省本境。亦被偏灾。仓粮不敷拨赈。应将制钱照银折给。俾在本处买食。统俟事竣。动云公项报销。其有愿回本籍者。照例资送。不愿回籍者。赈至来岁三月终。随地安插。庶流民不致失所。而本境办理画一。亦无人众滋事之虞。得旨、所办虽妥。然须查察属员。使无冒滥方可。　　

○湖北巡抚许容奏、及时督修被水堤塍情形。得旨、办理甚妥。知道了。　　

○河南巡抚雅尔图奏。接准部咨。令拨粟米二十万石。运赴江南备赈。臣思若专在各属派拨。恐存贮无几。明岁借粜无资。有妨本地民食。谨按各属积贮多寡。拨谷碾米。共足前数。以十五万石、运贮颍州各属。五万石、拨给凤阳各属。至豫省运过仓粮。应俟明春麦收后。酌动正项。买麦收贮。易谷还仓。如一时未能买齐。亦于秋成后买还。得旨、所办甚妥。知道了。　　

○山东巡抚晏斯盛奏、兖州府属、被水灾民。今虽得赈。仅资目前糊口。必须先期采买麦种。俟播时借给。至兖、沂、等属。本境内现有被水灾黎。而时届隆冬。江省饥民。复纷纷来集。不惟一邑仓廪有限。且恐滋事。应将被水最重之鱼台、滕县、各留养二百名。以次之金乡、济宁、峄县、各留养三百名。其余州县。俱留养五百名。如留养已足。即令该州县给以口粮。移送接壤之邻邑。邻邑数盈。再移送未盈之邻邑。统俟春融。资送回籍。得旨、所见甚妥。难为你甚。应实力办理。　　

○又奏、临清关所徵之铜补、商补、二项。系于正补外加增。并非原额则例所有。亦无题准增收之案。请长远革除。以苏商困。得旨、俟汝至京时。与部臣面议。　　

○河东河道总督白钟山、奏报趱堵石林口情形。得旨、知道了。今年挑浅。不比往年。石林之水。恐碍运道。可寄信与顾琮等、一切应留心、以慰朕忧。　　

○又奏、泇河厅属之运河纤道。现在水渰弥漫。应设法修垫。其微山湖、临湖土石工程。水退后难免残塌。应酌量修补。黄河南岸胡家屯、黑堽、二处。溜近堤根。应加帮里戗。北岸荆隆、杨家桥、等处。最险要。应多贮料物。以备修防。得旨、所奏俱悉。　　

○又奏、济宁以北运河。今岁原应照例、于十一月初一日煞坝小挑。但淮、徐、等属。现拨运赈米。酌缓十日。定期于十一月十一日煞坝。犹恐米船来迟。至期未能全数过济。已严饬各员趱运。至今岁虽系小挑之年。因伏秋汶河各山水涨发。淤淀颇多。必须一律深浚。俾重运遄行无误。得旨、知道了。应如是办理者。　　

○山西巡抚喀尔吉善奏、晋省舟楫不通。今值丰收。应广为储备。现共添买加买谷一十七万石。于节年耗羡项下动给。得旨、所奏俱悉。应如是留心者。　　

○护理西安巡抚署布政使帅念祖奏、延安府丰收粮贱。应及时采买。其余各府州所属。收成八分以上者。如有旧欠仓粮。及应采买粮石。即催买完备。其收成五六分者。均请暂缓。俟来岁麦熟后、酌量催徵采买。得旨、所奏俱悉。　　

○陕西凉州镇总兵王廷极奏、与抚臣黄廷桂会商事宜。一、边储为河西第一要务。必当先事绸缪。一、番夷界址。宜急为清理。一、边地民情。当于抚绥中寓以理法。一、边隘险要。不可擅议开通。得旨、所奏俱悉。　　

○甘肃巡抚黄廷桂奏、甘省市集谷多。已将原派采买数目买足。伏思积贮最要。今既谷多价贱。自当不拘原数广买。俟价昂、即停止。得旨、所见甚是。嘉慰览之。　　

○又奏、口外地方。多藉牧养为生。查安西所属。自沙州、赤金、迤南山、等处。距镇远城。远者二百余里。近或百里、数十里。水草甚多。北则各卫所地方。广有湖滩。俱可牧放。今安西兵粮。需用浩繁。供支不易。已动项采买羊一万只。发五卫所牧养。俟三五年后。孳生蕃息。择口齿老者。酌量按季搭放兵粮。便可扣存粮石。以资储备。得旨、甚善之举。妥协为之。　　

○驻防哈密安西提督永常奏、夷使吹纳木喀等、自哈密起程赴京。所带货物。恳恩准其在肃交易。并派文武大臣照料。得旨、军机处已议准矣。汝查办可也。于伊回去时。将朕恩晓谕之。　　

○四川巡抚硕色奏、口外乍了所属地方。番民共一百八十六户。所种青稞。俱被雪霜打坏。虽不能同内地编氓。一体优赈。然久经向化输诚。亦应就近酌动军需银两。分别赏恤。得旨、口外难夷。随时酌赏。亦无不可。但郭罗克近经抢夺行旅。而汝等不能讨。恩威并用之谓何。与松潘总兵等、共留心料理。以靖地方。毋姑息以酿害。毋欲速以偾事。慎之。　　

○广西巡抚杨锡绂奏、民间晚稻登场。得价即行粜卖。不知多留有余。而有力之家。又藉此屯积。至来岁青黄不接时。图重利卖与客商。已檄饬各属。劝民珍重盖藏。亦不得屯积居奇。再种稻之外。并不知兼种杂粮。每多旷土。亦责成各地方官劝种。其缺乏耔种者。酌量借给。得旨、谷乃民天。应如是留心者。　　

○又奏、缉获桂平县奸民施广盛等、煽惑愚民。敛银给劄。已加严讯。务获余党。得旨、是。此等恶风。所宜严禁。　　

○署云南总督印务巡抚张允随奏、会勘金沙江通川河道。实可开修。得旨、既可开通。可详酌妥协为之。以成此善举。　　

○又奏、滇省丰收。劝民各崇节俭。以裕盖藏。得旨、览奏曷胜欣慰。至节奢禁耗。尤为有年之要务也。　　

○贵州总督兼管巡抚张广泗奏、酌筹采买屯苗余粮事宜。一、各屯军收获余米。请照时价。官为收买。每户一石。约计年可得米八九千石。一、各屯百户、总旗、小旗等、年给米石。折给银两、将米石存支兵米。年可得米四千余石。一、各屯户每年上纳屯粮。亦官为收买。凑支兵食。年又可得米一千余石。一、新疆各苗人。数年来每种粳米杂粮。可就近收买。且苗疆兵丁。亦有能食糯米者。亦可酌买。搭支兵食。年又可得米数千石。如此多方筹画。每年共可获米二万余石。再现议新疆共裁减兵一千六百余名。俟一二年内。裁减足额。又可节省月粮五千七百余石。嗣后楚、粤、二省。每年祗须运米一万余石。即敷供支。现在动项试买。俟买获若干石。即飞咨楚、粤、二省。于来年额运四万石内。照数减运。如此递年采买。祗视上年买获若干。以定下年减运之数。帑项既可节省。于苗疆邻省。两有禆益。俟再行之数年。苗疆日益奠定。兵食尚可酌减。且屯户生齿日繁。种植益广。则产米渐多。收买自易。苗疆兵粮。即就苗疆筹济。庶楚、粤、二省。稍可息肩。得旨、所见甚属妥协。然行之苗疆。尤应酌其轻重。而不可徒为节省之见。则善矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十七

大清高宗法天隆运至诚先觉体元立极敷文奋武孝慈神圣纯皇帝实录卷之一百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。十一月。丙辰朔。谕、戴临从前因其懒惰。朕曾降旨永行停俸。今著赏给原俸。嗣后若仍然懒惰。不思黾勉供职。不但停俸。必将伊从重治罪。　　

