<!-- { "loadSidebar": true } -->
○谕、本月二十日。豫妃薨逝。著辍朝三日。派皇八子、皇十二子、七公主、及七额驸拉旺多尔济穿孝。并著皇六子质郡王、内务府大臣金简总理丧仪。所有应行事宜。著各该衙门察例具奏　　

○又谕、前以富勒浑覆奏、发川人员。不即前赴军营缘由。系由上年军需局司道议将现任者、调赴口外。而以拣发者、分别委署。所办殊为错谬。即谕该督、查明彼时承办局务司道。俱系何人。其倡为此议、出自何人之意。据实参奏。今据富勒浑奏称、查询各司道、实系公同商定。因公起见并无别项情弊。恳恩俯免查参等语。所奏甚属荒唐。此事前经富勒浑覆奏时。显系军需局员、有玩公沽誉之处。是以特交该督查参。富勒浑自应详询确核。将首先倡议之人。据实指劾。乃仅以公同商定之语。颟顸了事。殊属非是。凡事必有一人倡议。众始从而照办。断无合口同声共为一议之理。而所奏免其查参之请。妄冀为属员开脱。尤属大谬。该督向来办事。虽觉拘泥。然尚不失为谨慎。不意其竟敢以罚不治众吓朕。乖张一至于此。富勒浑、著交部严加议处　　

○定西将军尚书阿桂、参赞大臣领侍卫内大臣色布腾巴勒珠尔奏、据贼人投禀。称僧格桑拘禁病重。请差一位大人来。即将僧格桑全尸献出。至头人七图安堵尔、末利阿什咱、已为小金川百姓所杀等语。贼番狡诈百出。僧格桑是否病重。断难凭信。且谓小金川头人七图安堵尔等、业经杀死。其为容留贼目。更属显然。况欲请大人前往。意在彻兵后。方始送还。实为可恨可恶。谕军机大臣等、贼人投禀。敢于如此狂吠。真堪发指。逆酋以臣服土司、竟敢负恩反噬实为覆载所不容。此乃贼众恶贯盈满。天夺其魄。使之肆为狂吠。以速灭亡金川之必应剿灭。揆之理势。均难中止。若使稍涉游移。贼酋必尽将各土司蚕食。并成都亦且可虑。更复成何事体。思及此、尚可存不办之说乎。今满汉屯土各兵。已调至七万有余。阿桂如尚以为不敷分用。即奏闻再添兵一二万、亦非难事只要大功必成。多费实所不惜。现在所拨军需银两。核算可供至来年三月。又因川运开捐。约计可收千万。是明岁一年之用。宽然有余。至阿桂令额森特给以回檄。在彼时兵驻美诺。尚无妨酌用权宜。使其不能揣测。迨至进兵之后。贼或复至营门具禀。无论其是否借僧格桑以为词。总宜置之不理。并立将其赍禀之人。设法擒获。如系稍涉紧要之犯。即交文绶。派委妥干员弁管押解京讯究。且一经进兵即当宣示各土兵。令其传播此次劲旅云集。分剿金川。惟当乘我胜兵之力约会进攻。务期擒歼索诺木及其兄莎罗奔等、方完此局并非仅欲擒捕僧格桑。此时金川即将伊献出。已属迟延。无禆于事。贼酋更何必借此以为欺诳。如此、则可以破贼居奇之意并可杜其狂诞之词。至阿桂另摺所奏称询之穆塔尔、据云进兵之始。功噶尔拉、昔岭、仍应留兵作进攻之势。以牵缀贼人。方能有益等语。与朕前谕相合朕前令奎林、在当噶尔拉进攻。富德、在功噶尔拉进攻。今思明亮往马奈、马尔邦一路。尤属紧要。富德若同明亮前往。更可得力。功噶尔拉一路。即令富兴往彼带兵亦可。前曾谕令奎林、富德、以功噶尔拉、当噶尔拉、不仅牵缀贼势。若能诱贼抄出后路。我即回兵掩击。可以多歼贼众。自为最善之策。富兴、亦当依此行之。至丰昇额、现赴党坝一路。伊所带兵数。不过三千余。尚觉单弱。曾谕其即得碉卡。只可在山梁驻守不宜轻进。仍须通知阿桂、及色布腾巴勒珠尔等、如彼处有续到之兵。方可会齐进剿。著再传谕丰昇额、务须慎重妥酌而行　　

○又谕曰、富勒浑奏、俟定议移营。即将新路各台。赶紧安设等语。所筹未为妥协。现在新定之马奈、马尔邦、及谷噶、凯立叶各路。原系间道前进攻其不备。非若当噶尔拉、功噶尔拉之牵缀贼势。故作声张者可比。昨已谕令阿桂等于腊月二十七、八等日。择吉进兵。为期甚近须俟功噶尔拉、当噶尔拉之兵到彼。虚张声势。使贼尽力拒守。然后从间道分兵前进。于事方为有益若官兵所至。即已尾随安台。贼人闻之。转得豫为准备。所关非细所有新路进攻之兵。起程时自应酌带口粮。兼程而进俟攻得地方后。再就各路近处。续运军粮。方为妥善。著传谕阿桂、将如何裹带之处。速行妥办。仍密通知富勒浑、毋稍疎略贻误　　

○又谕、据富勒浑奏、沃克什收贮粮石。因站夫失火。烧去米五十余石。请将站员张世渌察议。并著落赔交一摺。所奏已迟。此事早经郝硕等参奏。已降旨将张世渌革职。交富勒浑查讯。并令明白回奏矣。军营粮运。富勒浑有总统稽查之责贮备米石。理宜小心防护。何竟任站夫等、失火焚烧。且沃克什、系伊驻劄之所。既有此事。自应即时据实参奏。何以具摺转在郝硕等之后。此或富勒浑知郝硕等、已经参劾。始为此奏。更属非是。富勒浑、著传旨严行申饬。仍将因何不即奏闻缘由。明白回奏。寻奏、彼时具摺稍迟。恐有别情。必将站米逐一清查。始得烧毁实数。而郝硕等、遂先行参劾。得旨、如今正以办理军需为急。岂暇问及尔等口舌是非。此奏知道了　　

○吏部奏请、大学士李侍尧、应定何殿阁。及兼衔。得旨、李侍尧、著为武英殿大学士。兼兵部尚书　　

○命降调福州副都统伯忠、前往辟展、更换达桑阿、降调福州副都统噶勒炳阿、前往英吉沙尔更换舒泰　　

○旌表守正捐躯之陕西奇台县民李成伏妻秦氏　　

○乙巳。礼部议准、江苏巡抚萨载奏称、遵查江苏学政彭元瑞、请裁金山卫学原额。均摊各县。查金山卫、业经裁改金山帮。自应汰去卫学。请将额进文童十二分拨华亭娄县、南汇、各三。廪增生缺各三上海金山各一廪增生缺各一。武童进额如之其已进各生即饬令住居之县学教官。就近管束从之　　

○予故贵州威远镇总兵王万邦、赏恤如例　　

○丙午。礼部议覆、湖南学政褚廷璋条陈学政各事宜。一、考试经解诗古。向例与正场卷同印坐号。是经古之后。正考坐号。即已先知。保无贿嘱代倩情弊。请嗣后另派坐号一廪生报劣。照例支食廪饩。不足以示惩别请照四等廪生例。停其支领。一、马兵乡试。向由该营送闱。今既议准于各学进额。应照武生例。由学臣录送。至每月教官考试之例。恐往来有防营务。不必定限。均应如所请。从之　　

○兵部等部议准、大学士管两江总督高晋奏称、自海门厅、分设茅家镇地方。该镇向设驻防外委一员。兵十名。不足以敷弹压。请将官河汛千总、移驻海门厅署旁。即于官河汛防兵内抽二十。与原派茅家镇之十名共资戍守。原驻外委彻回。其官河汛、即以协防大港之外委移驻。应建衙署。确估兴工从之　　

○丁未。谕、前据陈辉祖奏、此次办理兵差旁近地方。民夫运送军装火药等项。俱各急公协助。特降旨令过兵各直省督抚、一体据实查奏。嗣据图思德奏、黔省所属之平远州、及平越、贵阳、镇远、三府民人均为出力。因令该抚、将各该府州县地丁钱粮。及改徵米石。量予缓徵十分之几。分别奏闻。兹据奏、平越府民、协助平越县。平远州民、协助大定府。差务较多。最为出力。应请缓徵十分之二。贵阳府民、协助贵筑县。镇远府民协助镇远县差务较次。请缓徵十分之一等语。著照该抚所请。分别加恩缓徵。以昭奖劝。如本年钱粮米石。业已全完。即著于次年应徵项内。照数缓徵。该抚其董率所属。悉心妥办。毋致吏胥滋弊。以副朕体恤民劳至意。该部即遵谕行　　

○又谕、据李侍尧奏、现在川省办理军务。广西商众李念德等、吁请照东省之例。捐银二十万两。洋商潘振承等、亦请照两省埠商、捐银二十万两、稍佐军需等语。该商等既属踊跃急公。情词恳切。姑允所请。著该督将各商捐银数目核定等次。即行咨部。照例分别议叙。原摺交户部核存　　

○是日、甲午年立春。顺天府进土牛春山宝座　　

○戊申。铸给江西赣州府定南厅同知、及督粮通判兼管水利关防并定南厅照磨、儒学等图记。从巡抚海成请也　　

○己酉。孝庄文皇后忌辰。遣官祭昭西陵。上诣皇太后宫问安　　

○谕、前据富勒浑奏、查米商田济国一案。原系刘组曾招商。若无分肥情事。何至一任奸商等、辗转包揽。逐层剥削。竟不查究。反代奸商捏词具禀。显有官商串通、层层克扣侵渔情弊。况刘组曾、经手军需银两。至二百四十余万之多。屡经饬催。并不逐款分晰造册恐其中浮冒侵肥之处。尚不止此。自应彻底根查。尽法惩治等语。因谕该督严切查审。若刘组曾、实有扣冒情弊。即当立行正法今据文绶查奏、审明该员任内。经手军需银多至二百二十八万余两收支军米、一十八万余石。不但查无侵扣情事。并有该员因军米紧急。自向茶商、借银二万四千余两。垫发脚价。并无串通分肥等语所查各商供词众口如一。并皆确有证据。是刘组曾、以同知微员。承办军需。竟能出纳无弊。尚属奉公守法。与富勒浑原参情节。迥不相同。至其经手一切款项。将来或有例应核减追赔之处。亦属事所常有。恐现在川省办理军需各员。均所不免。何独罪刘组曾一人。朕于大小官员功罪从不肯稍涉颟顸。致有屈抑。此案刘组曾、既查无情弊。其从前招商运米之处。咎止办理不善。革职已足当其罪。刘组曾、著革职。仍留同知之任。所有原籍及任所家产赀财俱著加恩赏还。将来该员、或有核减应赔之项另行照例办理。至富勒浑、前此因何并不确查。遽将刘组曾严切劾参之处。著即明白回奏　　

○又谕、今日批览方略馆所进金史内有圈点讹错数处。并有诚字讹写城字。所有承办之编修宋铣、著交部察议　　

