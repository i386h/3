<!-- { "loadSidebar": true } -->

○谕军机大臣等、前据高晋奏、豫省黄河漫口下注之水。均归贾鲁河、东注洪泽湖等语贾鲁河系元时所开。其时黄水即由此河经行。自行归入江南。必非径穿洪泽湖下注。其后贾鲁河于何时梗塞。改用今河。豫省必有可考。著传谕袁守侗、于仪工合龙之后。将贾鲁河经由故道。及兴废源委。详细查明奏闻。至昨岁豫省漫下之水。赖有贾鲁河容纳。黄流不至旁溢。是贾鲁河。未尝不可留以有备。但未知其河现在是否全行淤阻。或尚可通流。受何处来水。消归何处。及元季开河时。由何处归入江南。是否于洪湖无碍。均须逐一查明。或可酌量疏浚。即据实勘估。绘图贴说具奏。核实兴举。以备不虞。亦未尝非善后之一策。将此传谕袁守侗、遵照查办并令阿桂等知之　　

○戊申。孝慈高皇后忌辰。遣官祭福陵　　

○谕、明岁又届庚子乡试正科。各省正副考官。应行陆续简派。而云贵省、向例。于四月中旬进本。其时朕南巡尚未回銮。不能豫行考试。而今岁考差后。尚有陆续到京销假。及升补各员。应与考者。亦颇不少。未便独令向隅莫若于今冬、再行考试一次。除本年已出各省差。及上年会试。曾经分校人员。毋庸考试外。著交吏部、查明各衙门应行考试人员。开具清单。于十月中旬。奏请考试。以备简用。其不愿考者听　　

○又谕、据李侍尧奏、普洱镇总兵张和、冒瘴染疾。病势沉重。一时恐难痊愈等语。张和患病甚重。难冀速痊。著解任调理。俟病痊奏闻。另行简用。其普洱镇总兵员缺紧要。著喀木齐布调补。所遗鹤丽镇总兵员缺。著罗江鳞补授　　

○又谕军机大臣等、普洱镇总兵张和、于土夷仇杀细故。不加审察。轻率带兵前往。致士卒触瘴患病者多。本欲治其冒昧之罪。念其心尚近勇往。姑免深究。今既冒瘴染疾。势甚沉重若竟因此不起。究属没于王事。亦属可悯。著传谕李侍尧、如张和因病身故。即行奏闻。候朕酌量加恩以示优恤是日起上以孟冬享太庙斋戒三日　　

○己酉。谕前因文绶覆奏查催滇铜开帮一摺由五百里驿递李湖奏、督催铜运及截解广西殴阳鈀二摺。亦由四百里驰递。均属非是。当经传谕各省督抚非遇地方要务。及应请旨速办之事不得擅动驿马。今日图思德等奏、滇铜头运第一起船只入境日期。由驿驰奏。已觉无谓。而黄模因缉获逃兵。解省审办亦由四百里驰递。更属不晓事体黄模著传旨申饬两人所奏皆属寻常案件止应差人赍进岂可纷纷滥用邮传。著再明白通谕各督抚转行例得具摺之各衙门嗣后奏摺除地方紧要事件。应即请旨速办及询问晴雨情形并交查新正展赈借种等事。谕令由驿覆奏者。方准酌量轻重缓急。由几百里驰递。其余概不许滥动驿马违者照例议处　　

○又谕。户部奏、淮关、凤阳关、盈余均属短少。请查照三年中亏短最多之数。淮关。计十六万五千余两。著落寅著。照数赔补。凤阳关。计十三万九千五百余两。著落福保、基厚、名下。按照经徵日月。照数赔补二摺。固属照例办理。但各该监督所称、上游歉收。漫工未竣。以致货船稀少。亦属实在情形。著将淮关短少之十六万五千余两。凤阳关短少之十三万九千五百余两。加恩令各该监督、赔补十分之一以示薄惩。后不得援以为例。　　

○命吏部尚书永贵、在紫禁城内骑马　　

○庚戌。孝敬宪皇后忌辰。遣官祭泰陵　　

○谕、户部议署陕甘总督毕沅奏、请将皋兰等三十七厅州县被灾地亩。应免银粮。于四十四年补蠲之处。毋庸议一摺。甘肃地丁额徵银粮已于乾隆四十三年。普行蠲免。恩无屡邀自属照例议驳。第念甘省地瘠民贫。与他省情形迥异。著再加恩照三十六年之例将皋兰等三十七厅州县。夏禾被灾。应免正银一万三千一百七十余两番粮七十四石四斗零。于四十四年补行蠲免。以示朕轸念边氓。有加无已之至意　　

○是月。署江南河道总督李奉翰奏、邳睢厅属峰山迤上。向来黄河坐湾。形势兜曲。计长二十余里。南岸张家瓦房、及小三堡两处。建筑埽坝抵御。每岁修防上年黄水盛涨。于滩上冲刷河形一道。溜势直趋小三堡、瓦房工一带。现勘旧河沙积。河底仰高。新河较滩面、已深一丈有余。河形径直。下注颇顺。应乘此水涸时。于旧河头、筑坝拦截。不令通流。俾大溜全归新河以期冲刷宽深。畅流直注其旧河尾仍令黄水倒漾入内一律淤平。查该处黄河北岸。俱系山根。溜向北趋。并无妨碍。旧河淤高后不但小三堡、瓦房工埽坝。可以停修。并南岸堤工。亦资稳固现饬道厅、克日趱筑。得旨嘉奖　　

○江南提督李奉尧奏、莅任后。通阅各营技艺。陆操、以提标中左前后城守五营。及福山、刘河、吴淞、三营为最。右营、川沙、南汇、柘林、金山、五营次之。太湖、平望、青村、三营又次之。水操、以外海缯艍各船为最。太湖为次。再查定例。出洋船只。书刻船甲字号。于桅篷船旁。又船主或倩人代驾。须赴地方官呈明。如有为匪情事。事主可默记字号。并有档案可稽。不难查缉今江省出洋船只。船旁字号。仅用油书。匪船易于铲刮。桅篷亦不遵奉书名又私自令人代驾。迨犯案缉捕。辗转根求。实由奉行不力。业咨督抚、转饬照例遵办。报闻　　

○安徽布政使农起奉、安省因河南仪封漫口。尚未合龙。黄水下注。亳州、蒙城、怀远、凤阳、灵璧、凤台、寿州、宿州、泗州、五河、旴＜日台＞等州县。及凤阳、长淮、泗州、三卫被淹。蒙恩赏给川米一万二千石又八月分一月口粮。民情均极宁贴。现查核被水重轻。分别给赈。期于无滥无遗。得旨、一切给赈之事。妥慎为之。俾灾黎均受实惠。安徽按察使汪圻奏、谢调任恩。得旨、以汝不肯实力。故调用。莫自以为得计。慎之　　

○浙江巡抚王亶望奏、仁和、海宁、一带海塘内。东塘韩家池逍字号、至莽字号。共长二百八十丈。年久柴桩朽坏。本年夏秋。塘外护沙被刷。柴埽抽卸。请动项修整。报闻　　

○云南按察使徐嗣曾奏、谢调任恩。并请陛见。得旨、不必来。又批、办铜一事尤宜上紧督催勉之。与总督看　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十一


大清高宗法天隆运至诚先觉体元立极敷文奋武孝慈神圣纯皇帝实录卷之一千九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。冬。十月。辛亥朔。享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○颁乾隆四十五年时宪书　　

○谕曰、朕明春巡幸江浙于正月十二日启銮。所有一切事宜。著各该衙门、照例豫备　　

○又谕曰、朕明春巡幸江浙所有供宿顿次皆出自帑项。丝毫不以累民第扈从官兵。以及外省接驾人等。辐辏云集。经过地方。米粮价值。恐一时或致腾踊。著照从前之例。于江浙。二省、冬兑漕粮内各截留十万石。在水陆驻跸地方。分厂平粜。即令漕运总督。及各该督抚妥协办理该部即遵谕行。　　

○壬子上御乾清门听政　　

○谕、据李侍尧奏、普洱镇总兵张和。因野匪召斋、与喇鲊占烘讐杀滋事。带兵追捕。回至思茅。冒瘴染病身故等语。张和、于土夷讐杀细故。不加审察。轻率前往难免冒昧之咎。但念其心尚近勇往。今既因冒瘴染病身故。究属没于王事。亦为可悯。张和、著加恩照从前瘴亡之例、议恤　　

○实授庄存与为礼部右侍郎　　

○以哈喇沙尔办事大臣海成、太仆寺卿玛兴阿、俱为内阁学士、兼礼部侍郎　　

○癸丑。贵州重安司土吏目张夔、缘事革职。以其子若龄袭职　　

○甲寅。上御懋勤殿。勾到湖广情实罪犯。停决斩犯二十六人。绞犯五人。余九十八人予勾　　

○谕军机大臣等、前据陈辉祖奏、豫省现有堵筑工程。及查勘赈恤等务。所需差委办事之员。倍于往昔。查有原任湖北荆州府知府永福。现在丁忧回旗。旗于百日后、照例引见时。发往河南。差遣委用等语。今日该旗、将永福带领引见。仍令在原衙门行走矣。旗员由外任丁忧回旗。百日后。该旗带领引见。例应在原衙门行走。近年来、复令吏部、查明此等人员。于每岁十月。带领引见一次。如有堪胜外任者。仍记名简用。从无各督抚奏请、指发外省补用之例。陈辉祖以豫省现办工赈。请将永福发往。不过借此为词。其实豫省、现在工次人员甚多。遇事足供委使。岂专恃永福一人办事乎。若此端一开。旗员必视督抚奏留为捷径。纷纷恳请。日久必致滋流弊。并致旗员无一回旗守制、在原衙门行走。于情理亦未允协。如冬间引见时。朕看永福、若尚能胜外任。原可记名候简。然亦须俟得缺后。方可发往。并非一经记名。即得邀简发也。陈辉祖前奏不可行。将此谕令知之　　

○大学士等议准、成都将军特成额等奏、两金川宁谧。额设兵四千余名。可裁千余。将米折一项酌增。本折兼支。不另给盐粮。岁收足敷搭放。仍于川省腹地各营。酌裁兵千五百名。以其粮资边饷。再裁兵后、并应如所请。将所设粮务厅七员、留五员。裁原驻阿尔古知州、归美诺同知辖。存兵并为五营。责成总兵一、游击二、都司一、守备四、千总外委四十四员管领。换班屯练兵并裁。从之　　

○礼部奏、请钦定祭北海神庙官。得旨、著山海关副都统致祭　　

○刑部议奏、例载伤人夥盗。姑准自首。未将事未发自首。及闻拏投首者。分晰注明。应请嗣后事未发而自首者、拟军。到军逃者、加等。闻拏投首者。发黑龙江等处、给披甲人为奴。逃者、请旨即行正法。从之　　

