<!-- { "loadSidebar": true } -->
乾隆三年。戊午。六月。丁酉。大学士鄂尔泰等奏、满汉本房。贴写中书。所司繙译缮写。俱各紧要。吏部奏准、不论现任笔帖式食俸年分。及闲散举人中式科分。只拣能繙译、缮写清字者顶补。今满汉本房中书。所司之事。较贴写中书。尤为紧要。若不考试清字、繙译。只按旗论俸。挨次补用。倘不善清书之人。挨次补为满本房中书。不善繙译之人。挨次用为汉本房中书。恐致有误。请嗣后照吏部原奏、每旗中书九缺内。分出四缺。补用文举人。繙译举人出身之笔帖式。亦照吏部选补之例。移送内阁。公同拣选。能缮写清书者。用为满本房中书。能繙译者。用为汉本房中书。从之。　　

○户部议准、安庆巡抚赵国麟奏、庐、凤、颍、泗、等府州钱粮。请于麦后五六七月徵收。从之。　　

○戊戌。谕内阁。这纠参六法官员内。年老之郑怀德等。内阁拟票带领引见一签。朕若依带领引见票签。或有不情愿者。致往返需用盘费。徒滋劳苦。若依不必带领引见票签。有情愿者。又不得来京。朕从前于绿营军政内。有年老官员。著询问伊等。有情愿来京者。再行送部引见。所降谕旨甚明。此举应照绿旗武员之例。另写票签进呈。嗣后此等案件。著照绿旗武员之例办理。　　

○大学士等会同九卿科道遵旨议覆、湖广道御史陶正靖条奏、近日钱价转昂。皆由经纪从中阻挠。兵役搜查扰害。请一切革罢。凡银钱交易。悉听民间自相买卖。即各当铺质当钱文。多寡听便。舟车运载。无庸拦阻。钱价自平。应如所请。至所称钱贵由于盗销。而铜禁未宜遽弛。请不必收铜以滋扰。第严禁制器以绝盗销。不知从前禁铜之时。钱价未见甚平。则禁铜亦属无益。若严禁制器而不令官收。则民间仍得使用。奸徒必暗中打造。是禁犹不禁也。至谓民间必需之青铜镜。专委工部开局铸造。以国家庀材鸠工之地。为小民铸造之所。颁发各省。既不免脚运之费。赴部购买。又不无跋涉之劳。既属非体。事更难行。至左通政李世倬奏称、黄铜与制钱相表里。仍请添设铜行经纪。按照钱文觔两定价。买卖悉凭经纪。不论制器之精粗。概定以三分递算之工价。所请尤易滋弊。不特货物贵贱悬殊。致亏商本。且奸民恃有官价。轻价强买。必启争端。惟狭西道御史朱凤英奏称、钱法必以铜觔为本。而铜必以足民为先。未有民铜贵而官铜得饶者也。今云南铜虽大旺。然祗足供鼓铸拨解之用。何能以其余推暨民间。近闻海关无赴洋买铜之商。而江苏亦无可收之铜。实因官价与民价悬殊。孰肯冒越风涛。以资本赔垫。请敕该督、抚、除洋人自带铜觔。应照部议平买收贮外。其有商民过洋购来者。听其售卖。不必官收。一切领照认充、包揽需索等弊。严行禁止。如此、则官民铜觔俱足。钱价自平。应如所请。从之。　　

○以内阁学士陈大受、为浙江乡试正考官。编修赵青藜、为副考官。兵部侍郎凌如焕、为江西乡试正考官。编修于振、为副考官。侍读张映辰、为湖北乡试正考官。检讨仲永檀、为副考官。　　

○广西思恩营原防田州汛之外委。兵、五十名。移驻平马汛。以右江镇、添设中营故也。　　

○己亥。上诣畅春园问皇太后安。　　

○谕大学士鄂尔泰等。据山东巡抚法敏、河东总河白钟山、奏称、本年南米重运粮船。较昔年迟一月有余。臣等恐回空冻阻。有误冬兑。拟将东者省本年停运。及已经回次之粮船。通融接运。即令南船自东回次受兑。以免迟误新运等语。今年南船北上。较昔稍迟。法敏、白钟山等、筹画通融接运之法。于漕务甚有裨益。著即照所请行。朕思山东停运之粮船。令其转运南粮。尚属分内之事。若已经回次之船。复令北上。是一年出运两次矣。应加赏赉。以示奖励。著法敏、白钟山、会同查克丹、将运丁、运弁、及水手等。作何加恩之处。速行定议。一面办理。一面奏闻。　　

○大学士鄂尔泰等遵旨议奏、参领鄂托奏、各仓米斛。恐渐缩小。请制铁斛为式一疏。各仓米斛。俱照制斛制造。原无大小。但恐木斛年久。于旧式不无稍异。应令仓场、依制制造铁斛。给发各仓。制造木斛。放米时、派员质对。量米时、遵用木荡平量。不得用簸箕挖浅斛面。至开仓之日。应请派委旗员。由监督处领取米样。如有不堪米色。准其详明本旗都统具奏。从之。　　

○御史陈豫朋奏请、修吏、户、二部则例。下大学士鄂尔泰等议行。　　

○举行军政卓异官。直隶三员。福建二员。广东一员。陕西四员。四川二员。分别升赏如例。纠劾贪酷官。陕西二员。罢软官。直隶二员。年老官。直隶一员。陕西二员。有疾官。陕西一员。四川一员。才力不及官。直隶一员。陕西一员。浮躁官。陕西二员。四川一员。分别处分如例。　　

○庚子。谕、养民之道。莫要于积谷。积谷之道。必先去其耗谷者。是以前年有禁烧锅之旨。后因内外诸臣议称。用酒之人。比户皆然。一时骤禁。不无滋扰。不若禁止造麯。其事简而易行。朕思移风易俗。自当行之以渐。禁麯之举。正属渐次转移之法。恐各省督抚。视为具文。今春特再申饬谕。期于实力奉行。乃尚书孙嘉淦、复又奏称禁麯之事。多有未便。著直隶、山东、河南、江南、陕西、山西、各督抚。悉心妥议。毋得以朕曾降谕旨。稍有迎合。亦不必瞻顾孙嘉淦。依违迁就。务斯秉公熟筹。于民生确有裨益。不负朕拳拳咨询之意。寻据直隶、山东、河南、江南、山西、陕西、等省督、抚、奏覆、凡系开厢躧麯。运贩射利者。俱请一概禁止。其民间零星制麯自用者。俱免查禁。惟甘肃巡抚元展成、则以边地风雪严冽。穷民需酒。以资温暖。奏请毋庸查禁。下大学士会同九卿议行。　　

○兵部议奏、福州将军隆昇奏、军政年老官郑怀德等二员照例休致。得旨。郑怀德等著休致。前绿旗军政时。朕曾降旨。此等六法被劾官员。著询问伊等、有情愿来京者。该督抚送部引见。此本内纠参年老官员。著该将军照绿旗之例。询问伊等、有愿来京者。即给咨赴部带领引见。嗣后驻防六法官员。俱照此办理。　　

○予故领侍卫内大臣宗室额腾义祭葬如例。谥勤恪。　　

○辛丑。谕大学士鄂尔泰等。一月以来。京师喧传尚书孙嘉淦、密参在朝大臣多人。如大学士鄂尔泰、张廷玉、徐本、尚书公讷亲、尚书海望。领侍卫内大臣常明。皆在所参之内。是朝中大臣。得免者鲜矣。诸臣皆系朝廷简用之人。守法奉法。实心尽职。并无可指摘之处。而鄂尔泰、张廷玉、尤系皇考特简之大学士。为国家之栋梁。以孙嘉淦较之。识见才猷。岂能与二人为比。朕特以其操守廉洁。向有端方之名。故屡次加以擢用。非以其才识在二人之上也。如果其才识在二人之上。朕何难即用为大学士。而仍在尚书之列乎。且朝庭政务繁多。正赖宣猷佐理之群彦。岂有将诸人悉行罢斥。而专用孙嘉淦之理乎。至于伊密参之语。毫无影响。如果诸臣有可参之事。孙嘉淦身为大臣。何不可登之露章。而乃见之密奏。既云密奏。则惟有孙嘉淦自知之。伊又岂肯漏洩于人。以招众怨乎。朕不知造作讹言之人。是何肺肠。或忌嫉孙嘉淦之人。见朕将伊升用。而造为此说。以排挤之耶。或趋附孙嘉淦之人。欲相引重。而造为此说。以扬其特立独行之直名耶。此语朕闻之已将一月。而都察院堂官、及科、道等。遇此等应行参奏之事。何以默无一言也。若置之不问。则造言生事之人。方且以为得计。而无知之官员。或且疑为实有是事。将见党援门户之风。从此而起。无所底止矣。前我皇考、因都下讹言甚多。曾降谕旨。令步军统领、五城御史等。访拏重惩。此风稍息。今复蹈故辙。于国体大有关系。但此事传言已久。目前姑不深究。祗令步军统领、巡城御史、严行禁止之。嗣后如有此等造言之人。必当查拏根究其所自来。重置于法。以杜人心风俗之害。至于大小臣工。有陈奏事件。既不见之明本而用密摺。便当加意谨慎。不令一人知之。方合谋猷入告之义。乃如朕降查奏旗人入官房产之旨。而外人即知为尹继善所奏。且云尹继善从前。曾奏过清查亏空之案。过于刻薄。今为此举以忏悔之。又如出征阵亡官兵之妻室。朕降给与半俸半饷之旨。而外人即知为户部郎中杨晏所奏。夫查奏入官房产之事。由军机处办理。或办事司员人多。偶尔宣洩。亦未可定。尔等当严行诫饬之。至于杨晏所奏。若非伊自向人言。外人何由而知之。且朕见诸臣、有参奏弹劾之类。外人每不能得其确耗。而加恩沛泽之举。则谕旨未发之前。或谕旨既发之后。外人往往传播。知为某人之奏。岂非向人陈说。以为居功干誉之计乎。朕为天下主。一切庆赏刑威。皆自朕出即臣工有所建白。而采而用之。仍在于朕。即朕之恩泽也。岂以诸臣市惠为嫌。而较量一时之称道。但国家办事有体。名不正。则言不顺。如事之不当密者。即应明见之章奏。如用密摺封达朕前者。必系当密之事。而又宣露于人。其居心尚可复问乎。事君之道。当如是乎。朕御极以来。崇尚宽大。内外臣工。当倍加恪慎。益矢公忠。以成朕宽大之治。若因禁令稍疎。始而废弛。渐且流于荡闲踰检。是诸臣自干罪戾。国法具在。岂能曲为宽假耶。此意朕于雍正十三年即宣示臣工矣。奈日久怠生。今因一二近事。并将朕衷宣谕。令内外诸臣共知之。　　

○户部议奏、山东巡抚法敏遵旨议覆、收谷捐监各事宜。一、常平仓谷。应酌量原贮多寡。定捐增之谷数。一、纳谷计谷价低昂。抵部例之银数。一、应照湖北纳谷例。定仓廒铺盖、户部、藩司、饭食纸张之费。一、应专委道员。各于所属盘查。毋致浮收包揽一、捐足一百一十万石。即行停止。应如所请。从之　　

○予唐儒韩愈世袭五经博士。　　

○壬寅。礼部议奏、贵州总督张广泗疏奏、黄平州民李之顗之妻郭氏。遭遇逆苗。骂贼被害。幼女二姑。同殉母节。家童关保。年十二岁。能负幼主避难。均宜给与旌表。惟家童不合旌表之例。奏明请旨。得旨。依议。关保亦著加恩旌表。　　

○工部奏、上年直隶总督李卫。将所属州县内雨少歉收地方。择紧要城垣堤岸。应修筑者。于今春兴工代赈。乃迄今未经汇总具题。尚有以工代赈之案。节次咨报。况目今正当耘耨之时。入秋又值收获之候。若使兴作。不无有妨农事。请敕下、除紧要必应急修者。照旧修理外。其各属可缓工程。已经兴工者。遴员确勘。将已竣未竣。核实具题。至已经估计。尚未拆卸。无关紧要者。悉行停止。得旨。依议即行。　　

