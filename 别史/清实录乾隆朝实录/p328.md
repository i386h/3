<!-- { "loadSidebar": true } -->
○加赏防边兵丁谕、闻兵丁前赴绥远城。沿途需用盘费。及至彼处。置备器具。并偿还宿欠。所费甚多。每月钱粮。余剩无几。甚为艰窘。等语此项兵丁。系豫备边外仓猝调遣。若遇有事故。随即起身。方于事有济。今伊等生计艰难如此。若一遇有调拨之处。安能遄速启行。且用度不敷。年复一年。积渐愈深。更加穷困。殊非朕优恤戎行之意矣。朕思兵丁专赖钱粮养赡。若将伊等所借之债清还。俾每月钱粮得有赢余。撙节度日、自至饶裕。著加恩每兵一名、赏给银二十两。交与该将军等。其如何将伊等所借之债清还。并食用可资接济之处。详加筹画。即行奏闻。此特格外加恩。伊等理宜将赏给银两。不妄为花费。偿还宿债。量入为出。以图生计。若但顾目前。顷刻花费。又致借债。不但负朕之委曲爱恤。而格外之恩。亦非可频邀也。著通行谕各兵丁。该大臣官员等。仍不时稽察教训。寻覆奏、每兵一名、扣银三两存公生息。一年后、察看其有窘迫者。将滋生利息赏给。至现赏之十七两。令尽偿宿逋。无得妄费。从之。　　

○大学士会同工部议覆、闽浙总督宗室德沛奏称。浙省海塘。绵亘百余里。前因被潮冲刷。用柴抢筑。原属保护一时。并非一劳永逸之计。恐风潮不测。水势由此直趋内地。关系七郡生民。为患匪浅。请自宁邑之老盐仓迤西。至仁邑之章家庵一带堤塘。改建石工。四千二百余丈。估需工科银九十余万两。在于盐务公费银内动支办理。应如所请。得旨。福森依拉齐、公同监造。余依议。寻据杭州将军福森、织造依拉齐、覆奏、接准部咨后。即同至海塘查勘。此堤现在两面沙壅。既宽且固。江流海潮。渐向南移。居民甚为宁谧。今将草堤改建石工。诚万世永久之利。俟物料备齐。即动工修筑。得旨。所奏知道了。从前所降旨内之事。仍需留心。　　

○户部议准、原任广西巡抚方显奏称。广西省开捐常平仓谷。镇安府、暨归顺府、地气潮湿。谷易霉烂。请改收连杆禾谷。以五百石建仓一间。并改妇新设天保县管收。从之。　　

○又议覆、甘肃巡抚元展成奏称甘省地处边陲。凡山头地角欹斜逼窄砂碛。即试种杂植。收甚微。应听民自种。永免升科。其平原空地。或动帑兴修水利。或民间自出工费。引灌认垦者。应照六年起科之例按则起科。如开垦未及直科之年。地有砂鹻。许呈报勘免。应如所请。从之。　　

○工部等部议覆、直隶总督孙嘉淦疏言。张家口添设骁骑校四员。应建衙署二十四间。以奉裁防御章京衙署拨给。其添设满兵一百四十名。共应建营房二百八十间。应如所请。从之。　　

○以翰林院侍读彭树葵、充日讲起居注官。　　

○予故甘肃提督韩良卿、祭葬如例。　　

○甲辰。上诣长春仙馆、问皇太后安。奉皇太后幸同乐园、至己酉皆如之。　　

○谕曰。许仕盛。著往陕西。交与总督尹继善。遇有总兵官缺题补。　　

○军机大臣等议覆、管理台站总管觉和托等奏称。自张家口、至鄂尔坤。大台二十九。中台十五。北路既经彻兵。应量汰。查大台中台。里数无异。宜令一体当差。勿分彼此。请两台共用章京一员。骁骑校一员。参领四员。领催四十四名。轮流管理。每台酌留十五户。马甲五名。乌拉齐二名。马二十匹。驼二十只。又第一台至第十台。当京城军营往返。及察哈尔左右翼、苏尼特、四子部落、茂明安、归化城、诸处、传递事件总路。不可照他台裁减。其间十大台。七中台。各用马甲十名。乌拉齐十名。马三十匹。驼三十只。章京骁骑校领催等。酌量存留。应如所请。其西路台站、应否裁减之处。俟准噶尔熬茶事毕。彻给密兵时。再行定议。从之。　　

○刑部议准、西安按察使图尔炳阿奏称。军流人犯、已聘未娶之妻。愿同签遣者听。如不愿、毋得勒令同签。从之。　　

○工部奏、直省一应工程。多有兴修而未题销。及已议覆。而做法工料。仍未分晰造报者。悬案至一百余件。请敕下各省督抚。勒限销算。以清积案。得旨。所奏甚是。依议。　　

○准噶尔部人、鞥可济尔噶勒达克巴等来降。命赏给安插如例。　　

○蠲免直隶霸州、文安、大城、东安、武清、宝坻、宁河、延庆、万全、怀来、等十州县。乾隆五年被水灾民额赋有差。　　

○乙巳。署福建巡抚王恕疏请。将前任福建总督高其倬入贤良祠。得旨。览王恕请将前任闽督高其倬入祀贤良祠一本。朕记忆皇考临御时。以高其倬平日居官。瞻顾游移。不肯实心办事。曾降谕旨。屡行训饬。特命大学士等恭查档案。旋查出数案。皆严饬高其倬之昆。或言其素性悠忽。避忌嫌怨。总为一己之私。辗转莫定。或言其沽一己之虚名。而不肯宣朝廷之德意。或言其好为两歧之说。以遂其推诿之心。严谕甚多。与朕所记忆者相符。夫国家之所以设立贤良祠者。原以旌贤表绩。树之风声。为百僚之仪型模楷。乃高其倬当日之居心为政如此。若滥邀优崇之祀典。不但不乎舆情。即伊有知。亦应抱愧。王恕之代为题请者。不过欲尽。厚于前官。以为己身将来援例邀恩之张本耳。高其倬不准入贤良祠。王恕著饬行。该部知道。　　

○丙午。予故蒙古副都统王府长史兼佐领托保、半祭、葬如例。　　

○丁未。大学士等议覆、直隶河道总督顾琮奏称。凤河双口以下。至平家庄旧河。仅宽三四丈。难资宣洩。亟应展挖宽深。计长九百余丈。于葛渔城迤东之北埝。加培高厚。以障北趋之势。即以筑堤取土方坑。挑切成河。又各工堤岸卑矮危险之处。请各加子埝。高二三尺不等。均应如所请。即动要工银两。鬃融赶办。得旨。依议速行。　　

○实授乔学尹、为湖北布政使。　　

○旌表守正捐躯之江苏高邮州民闵忠良妻、张氏。河南汝阳县民刘贵女、刘氏。　　

○戊申。谕、马尔泰现丁母忧。广东广西总督印务。著云南总督庆复前往署理。云南总督印务。著巡抚张允随署理。寻据庆复奏、滇省固属极边重地。两广尤为滨海要区。节制整饬。地广政紧。愈滋陨越之惧。请从贵州镇远取道常德赴粤。先由常德驰赴阙廷请训。得旨。卿不必来京粤省今年有旱歉之处。须卿速往弹压料理。至此署任。最久不过二三年。俟卿回任时。先来陛见。再赴滇省可也。张允随奏、滇省百蛮环处。夷多汉少。兵防边备。关系綦重。得旨。汝署黔督。甚觉实心。今在本省。更易为力。然滇省当交趾多故之秋。金江开工之始惟应以庆复为法。诸事熟筹。妥协为之。而不存畏难苟安之念。则得矣。　　

○修理河东运学文庙。从山西巡抚喀尔吉善请也。　　

○准噶尔部人罗布藏来降。命赏给安插如例。　　

○己酉。谕。殿陛韶乐音律。与乐章有未协之处。典礼攸关。尚须审定。著大学士礼部会同内务府。详酌妥拟具奏。　　

○又谕、八旗记名人员内。看来不无人材可用者。著大学士等传齐考试。或能诗文。或能繙译各就所长。不拘一格。考试后、分别等次。进呈朕览。　　

○刑部等衙门、会同九卿科道议奏、升任御史仲永檀。参奏原任提督鄂善、于俞廷试家发掘银两、受贿婪赃。照律科断、应拟绞候、一疏。谕、此案情节。朕从前所降谕旨。甚为明晰。鄂善婪赃受贿。已在朕前自认不讳。毫无疑窦。国法断不可恕。朕尚欲以礼待大臣而存国体。不忍明正典刑。令其自处。又令讷亲、来保、前往传旨。鄂善此时。或以罪当监候。恳切哀求。未尝不可缓其须臾之死。乃伊无耻丧心。将在朕前面认之语。肆行抵赖。此尚不谓之欺罔乎。尚不谓之大不敬乎。经王大臣等、将伊拟绞立决。实属情罪相符。朕所以复命九卿科道会议者。原欲使诸臣共知此宋情节。亦处治重罪。例应三覆奏之意。今九卿科道等、忽改为拟绞监候、以为婪赃之罪。律当如是。独不思鄂善之重罪。在于欺罔、大不敬。今止照伊轻罪定拟。而置重罪于不问。有是理乎。从来案情介于疑似之间者。臣工或从重定拟。以待奉旨改轻。谓为恩出自上。朕尚以为不可。岂有全无疑义之事。而反议从轻者。将竟视朕为姑息优柔之主乎。此则大非朕所望于九卿者也。朕于此案、再三斟酌。未尝不欲从宽。即遣王大臣向鄂善降旨时。亦非必不可暂缓其死。无如伊辗转狡狯。自陷重辟。若照九卿改议。则朕前旨。不且为无著之空言乎。宽纵至此。何以御臣工而昭国宪。鄂善本应照后议即时处绞。但刑于市曹。朕心始终不忍。著新住、五十七、前往刑部。带鄂善至伊家。令其自尽。余著照原议完结。至于九卿此议。错缪已极。是何意见。著大学士传旨严行申饬。　　

○户部议覆、四川巡抚硕色奏称。利川县、向配万县井盐。嗣因万县并无余盐。云阳县云安厂、增加煎办。足供运销。应如所请。改配销监。从之。　　

○又议覆、漕运总督常安奏称。江苏育婴堂。近缘地方官奉行不善。委任非人。借名侵蚀。应如所请。严饬地方有司。择殷实谨厚之人管理。仍令各州县率同佐贰。不时稽查。以归实效。并请通饬各直省一体遵行。从之。　　

○刑部议准、云南按察使张坦熊奏称。律载窃盗初犯。于右小臂膊上刺字。再犯、刺左小臂膊。三犯者绞。嗣定例停其臂膊刺字。初犯即明刺面上。请嗣后窃贼初犯。仍照原议、于右小臂膊上刺字。再犯有怙终之势。即于左面深刺。从之。　　

○以西安府城内籍没入官房屋。拨作督标左右前三营游击公署。从川陕总督尹继善请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。四月。庚戌。上诣长春仙馆、问皇太后安。　　

