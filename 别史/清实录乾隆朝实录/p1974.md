<!-- { "loadSidebar": true } -->
○以故苏尼特多罗贝勒甘珠尔子恭桑扎勒、照例袭封　　

○调河南巡抚阿思哈、为陕西巡抚。以哈密办事大臣文绶、为河南巡抚　　

○调四川川北镇总兵福昌、为松潘镇总兵。以湖南衡州协副将长清、为川北镇总兵　　

○丙寅。谕军机大臣等、崔应阶奏、据布政使钱琦禀称、盘获奸僧觉圆。并傅元禧所开夥犯董乃福等一案。现已获二十二人。惟赖子性。高永彪。未获等语。此案在事官弁等。办理尚属奋勉。其中有应送部引见及分别酌量议叙者。该督即行查明具奏。其赖子性、高永彪、二犯。即速上紧缉拏务获。以净极株。毋任延缓远扬。将此传谕知之　　

○又谕、宋苏轼有凤翔八观诗。如所称石鼓诅楚文。开元寺王维吴道子画。天柱寺维摩像。东湖真兴寺阁李氏园。秦穆公墓诸处。皆秦汉以来相传旧迹。内惟石鼓文。久经移置国子监。其余所有。尚在凤翔境内。后人曾否修葺至石碣塑像画壁。阅时既久。是否尚可追寻抑已俱就湮没。著传谕明山。随便留心体访明确。并将历来兴废缘由。遇奏事之便。附摺奏闻　　

○又谕、昨已降旨、将阿思哈调补陕西巡抚。但须俟文绶到豫后。方能赴任。现在陕西抚篆。系勒尔谨护理。为时尚久。一切俱宜勉力。不可稍有懈弛。至明山已升任陕甘总督。有统辖两省之责。于阿思哈未赴任前。陕西事务。该督更宜加意照管。无或略存畛域之见。著将此传谕明山、并勒尔谨知之　　

○又谕曰、文绶现在新疆。到豫尚须时日。阿思哈来京陛见后。仍暂回河南办事。俟文绶到豫交代。再赴陕西新任。将此传谕知之　　

○以杀虎协副将阿明阿、署山西太原镇总兵　　

○丁卯。上诣皇太后宫问安　　

○谕曰、盛京将军明福、有面问事件著驰驿来京所遗印务。暂令额尔德蒙额署理　　

○谕军机大臣等、鄂宁奏、查出闽海关税银那新掩旧一摺。已传谕令明福。由驿来京先行询问。关税尽收尽报原属一定之例。如有徵收偶遇短少。不能足额之年。经部驳令督抚等。查核覆奏属实。亦无责令赔完之理。何得将下年税银。提补前额。其中若非侵蚀舞弊。何至自甘那移掩饰若此。况下年之税补入上年下年再有不足。辗转提补。无谕后任之人。难以接受。且由此日就亏缺。势又何所底止。又所短止有一万二千余两之数。而提补乃至一万七千有余。虽委员供系拨补石玛等口缺额。此等各口课项。何以又不归入闽海关正数之内。种种殊不可解。著传谕鄂宁。即将那掩情由。彻底清查。务使水落石出。毋任稍有隐匿。所有委员彭誉。即一面革职。并关口书吏人等。严行究讯。此摺暂停交部。俟审有大端。具奏到日。再降谕旨。先将此传谕鄂宁。速查奏闻　　

○又谕、刑部议驳尹嘉铨奏、窃盗满贯。及三犯窃盗。赃至五十两以上拟绞各犯。再加监候一年。照别项可矜人犯减流之处。毋庸议一摺。所驳甚是。已依议行矣。寻常可矜罪犯。例得减等拟流。若此等窃贼拟绞匪徒。多属积猾。又经屡犯不悛。即赃数未满。尚应拟遣。乃因多禁一年。即由外遣改易内地。是为贼犯开徼幸之径。而囹圄亦徒滋聚匪之虞。岂明慎庶狱本义。尹嘉铨所奏外。若加严。而实则有意从宽。未改沽名家习。尹嘉铨著传旨申饬　　

○以两广总督李侍尧、袭封二等昭信伯爵　　

○以大理寺少卿欧阳瑾、为太仆寺卿　　

○予福建出洋巡缉遭风淹毙外委吕梅、兵丁柯国凤等八名。赏恤如例　　

○戊辰。上御乾清门听政　　

○谕、各省甄别教职佐杂。及千总等员。六年俸满各摺。前经谕令吏兵二部。于年终核较。汇奏一次。但各省地方大小不等。额设员弁多寡不同。其在地狭员少之省。每年酌量甄别一二员。即不得谓之姑息。若大省员数众多。而其甄别斥退者。不过略举数人塞责。即较之小省。为数稍多。而统计该省员额。所去尚不及百之二三。且并有全行留任者。势必致衰颓庸劣之员。姑容恋栈。而年壮应用者。反阻升进之路。岂核实澄叙之道。嗣后吏兵二部。于汇奏时。各按省分大小。属员多少。核其去留之数。列单呈览。并统核三年内。该督抚有无全未甄别。及甄别过少之处。一并奏闻。则各督抚之是否实力察核抑或宽徇沽名。底里皆可立见。著为令　　

○又谕、据鄂宁奏、台湾道张珽。于办理逆匪黄教一案。平日既不能率属稽查奸宄。及贼匪蔓延。又复安坐郡城。并不亲往督捕。且一味存心讳饰。捏混欺朦。请旨革职等语。张珽著革职。仍留台湾。令其自备资斧。协拏逆匪。俟事竣之日。另行降旨。所有台湾道员缺紧要。必须熟谙强干之员。方足以资整饬。孙孝愉著以按察使衔。管理台湾道事务。其四川按察使员缺。著刘益补授　　

○谕军机大臣等、各省奏到甄别教职佐杂千总等摺。叙次多未清晰。惟阿思哈所奏各摺。条款较为明妥。嗣后该督抚、俱应仿照豫省办理。所有阿思哈原奏摺底。著钞写式样。于各省奏事之便。寄令知之　　

○己巳。谕曰、良卿奏、据高积详请添建按察使监房。收禁官犯一摺。所见甚属舛谬。前经降旨。令各省情实官犯。在臬司监内收禁。实法制所当然。况该犯等身为职官。干犯国法。其情视平人为重。则在监羁禁。何得转较常犯为优。若因提解司狱。动项添建监房。使此等劣员。虽系囹圄。犹得优游安处。又岂所以肃宪典而示创惩。伊等不过欲藉隔别稽查之名。阴示曲庇市恩之实。似此官官相护。最为明季恶习。此风断不可长。高积辄敢以此详请良卿亦即据以具奏。明系巧为尝试良卿。高积俱著交部严察议奏　　

○谕军机大臣等、良卿奏、据按察使高积详称、秋审情实官犯。提解司监。请添建监房六间。于司库余租银内动支一摺。所奏甚属舛谬。已降旨将良卿。高积。交部严察议奏矣。官员身犯国法其情且较平人为重。何得于犴狴之中。复令安顿得所。使劣员罔知惩创。名为隔别稽查起见。其实有意曲庇市恩。不惜蹈前明官官相护恶习。曾不思身为大员。乃敢假公济私。巧为尝试若此。虽动项无多。而此风断不可长。良卿。高积。如自度必应添建监房。即多构数楹。亦听其各出己赀。自为营度可耳。将此传谕知之　　

○又谕、据崔应阶奏、查审浙省滥制鸟枪一案。永德家人王六。何姓。亦有扣克银两情弊等语。昨永德到京陛见时。曾询及制造鸟枪一事。伊彼时。若即将家人王六。何姓。需索之处陈明。请并案审究。其应得处分。不过失察家人而止。何竟隐饰不言。仅委之经手同知。及书办等串通作弊。今既据崔应阶查出王六等扣克索赃。现有张铎供词可据。自应一并解京严行质讯。著传谕永德。即派妥干员役。速将伊家人王六。何姓。押解来京。若永德尚欲稍为回护。任伊授意串供。指使狡卸。断无不水落石出。则罪上加罪。惟其自取。至沿途倘有疎虞并自戕之事。则是欲以身徇其家人。无难立将伊革职拏问也。所有摺内附参司道等员。俟审明日再降谕旨。并谕令崔应阶知之　　

○又谕、本日阿里衮由六百里加紧驰奏、达礼善。海兰察等。于南坎登拐地方。各剿杀贼二三百名。将粮米器械。尽行烧毁一摺。朕详加披阅。南坎登拐地方距边境不及百里。达礼善等。并未深入贼巢。辄将附近犭□罢夷。滥杀塞责。此等犭□罢夷。与缅匪何涉。从前珠鲁讷。妄杀犭□罢夷四十余名。因而走险附贼。即前车之鉴。达礼善等。理应加之抚慰。取其牲只粮石。以资进兵之用。乃概行杀戮。并将现有粮石。无故烧毁。实属不晓事体。达礼善等。著严行申饬。阿里衮等于伊等回时。并不严斥其非。反以为功。加紧奏捷。亦属非是。著传谕阿里衮等。仍派达礼善。海兰察。前往奋剿。阿里衮亦即多带劲兵。随后策应。如获有粮石。即为往来口粮。勿得烧毁。仍将如何办理之处。速行奏闻　　

○吏部等部议覆、前任广西巡抚钱度奏称、平乐府属贺县地方辽阔。有大会、大宁、两墟。五方杂处。俱离县窎远。须专员弹压。该府原设经历。司狱。二员府属解犯既少。司狱事务。可归经历兼理。请裁司狱缺。改为贺县会宁巡检。移驻该地管理附近墟寨编甲赌博等事。嗣后缺出。归部铨选。司狱原设禁卒十二名。留四名。拨供经历管司狱之役。余作为巡检弓兵。所遗司狱旧署。作经历署。其巡检署。于会宁两墟建造。均应如所请。从之　　

○乌梁海散秩大臣图布慎故。以其子伊苏特、袭职。

大清高宗法天隆运至诚先觉体元立极敷文奋武孝慈神圣纯皇帝实录卷之八百二十四　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年戊子。十二月。庚午。谕军机大臣等、昨因台湾道员缺紧要。必须明干之员。方克胜任。已降旨令孙孝愉以按察使衔。管理台湾道事。今该督以蒋允焄熟悉该处情形。奏请调补。朕观孙孝愉。尚属明白勇往。于现在整饬诸务。似属相宜。著该督再行酌量。如台湾地方。必须蒋允焄办理。即据实奏闻。将蒋允焄调补台湾道。孙孝愉即以升衔管理汀漳道事。亦无不可。将此传谕知之　　

○又谕、昨以阿里衮奏报。达礼善等剿杀犭□罢夷之处。办理错谬。已降旨训饬矣。朕思此等犭

□罢夷。并未抗拒王师。原属无辜。达礼善等不分轻重。概加诛戮。从此坚其附贼之心。可谓糊涂已极。达礼善、著革去头等侍卫。降为三等侍卫。驰驿来京。有面问事件。其员缺另候简派。并著传谕阿里衮等。速赴腊戌等处。相机进剿。勿少退阻。设遇犭□罢夷人等。务宜温言抚慰。并明白晓示。令其协助大兵。事竣尚当施恩。不得仍行混杀报功。自干咎戾。近日进兵已抵何处。速行奏闻　　

