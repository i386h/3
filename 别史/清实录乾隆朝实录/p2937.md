<!-- { "loadSidebar": true } -->
○吏部议覆、升任广西巡抚朱椿疏称、思恩府新设督捕通判。系桂林府粮捕通判裁改。移驻思恩。嗣后缺出。应照桂林府粮捕通判例。归部铨选。其通判关防。仍照平乐、柳州、通判例。由藩司刊发。应如所请。从之。　　

○加赈山东利津、沾化、乐安、寿光、昌邑、潍县等六县。永阜、永利、官台、王家冈、富国等五场。乾隆四十七年。秋禾被水灾民口粮。　　

○辛卯。谕军机大臣等、据阿桂福隆安具奏、工部奏驳淮徐道属抢修工程一案。核对萨载、李奉翰、上年奏到原摺题册。与原奏前后不符。请交萨载、李奉翰、逐加确勘删减各摺。上年黄河未归故道。各该处抢修。虽经该督等专摺具奏。亦应较往年节省。乃止就年例抢修一项。较之往年。又几增一倍。则当黄水下注。伏秋大汛时。又当如何。此等情节。自干部驳也。又阿桂另摺奏覆、运河南岸抢修工程。究竟有无情弊。摺内称本年春间。查勘至济宁城南新店闸迤上。堤顶露出之处。曾记沈启震告知。有该处去年水大时。堤岸几至冲塌。极力防护。始能保固之语。果尔、该道亦应禀知河臣。专摺奏明。另案题销。不应列入年例抢修请销。致干部驳。著将阿桂、福隆安、奏到各摺。并工部奏驳原摺。发交福康安、萨载、详悉阅看。秉公确核。据实具奏。上年黄河工程。系萨载奏明估办。即可就近询明。核实删减。谅萨载决不扶同捏饰。福康安毋庸前往江南。再加履勘也。总之此二案未必有大弊。而声叙不明。河东不能辞其责。江南次之。尔等以为何如。将此由五百里谕令知之。　　

○又谕、丹巴多尔济、七月内伊父百日孝满。必前来请安谢恩。但丹巴多尔济、非他蒙古可比。伊父之丧。甫满百日。若来避暑山庄。正值看戏之时。于伊不便。且见伊前来。朕心转悲伤。著传谕丹巴多尔济、此时伊游牧中。正有应办事件。不必前来。俟朕八月十六日启銮时。著在边地首站接驾请安。伊母亦不必谢恩。百日服满后。即由游牧处回京。　　

○吏部议覆、江南道御史孟邵奏称、官员议处降级。以加级纪录议抵。向来原有限制。嗣后外省各官。有议处降级之案。其捐纳加级纪录。上库日期。查系在该督抚未经奏咨之前者。准其抵销。若已在该督抚奏咨之后。概不准抵销。以杜取巧规避等弊。应如所请。从之。　　

○壬辰。谕军机大臣等、据何裕城覆奏、彰德、卫辉、怀庆、三府得雨情形一摺。内称据阳武、内黄、汲、淇、滑、考城等县。均报于六月十五、至二十二等日。得雨自二寸至四五寸、及深透不等。并称询问村农。于六月下旬。七月上旬。如得透雨。秋成仍属丰稔。现饬再为致祷等语。览奏稍慰。已于摺内批示矣。该处大田。现在虽无妨碍。必须续得透雨。禾苗方足以资长发。本日据刘峨奏、顺德、广平、磁州等处。又于六月二十六七等日得雨。豫省河北三府。与直隶接壤。是否一律普沾。朕心实为廑念。该抚现已接奉谕旨。起程前赴山东。会勘工程。著即饬属查明河北三府。曾否续得雨泽。及是否深透之处。迅速覆奏。以慰廑注。将此由四百里传谕何裕城知之。　　

○又谕、据舒常等覆奏、两湖承缉逃兵。限满未获。例应降级调用文武各员一摺。前因金川军营逃兵未获者尚多。特再加恩展限一年。扣至明年九月为满。已明降谕旨。所有承缉各员。屡次邀恩展限。自应感发天良。实力奋勉。上紧查缉。庶不负朕格外矜全之意。若仍视为具文。怠玩从事。至限满时。未能多所缉获。则是该员等不知感激朕恩。自取咎戾。届期必照例予以实降。断不能再为曲贷。该督抚务严饬所属。实力查拏。毋得稍存懈弛。将此传谕知之。　　

○又谕、据刘峨奏准山西巡抚农起咨会、镇门口把总张孝等。串通兵丁。受贿纵放偷马贼犯马之玉等、进口一案。现在提犯赴省究讯等语。贼犯马之玉等、在蒙古地方。夥众肆窃马匹。至数十匹之多。情节甚为可恶。不可不究拏夥党。严行惩治。至守口弁兵。稽查匪类。系其专责。乃把总张孝等、竟串通兵丁。受贿纵放。尤属大干法纪。无论得赃之多寡。自应一律从重治罪。著传谕农起、遵照审办。至刘峨所称直属弁兵。难保必无贿纵情事。已密札宣化镇等、一体严密查察等语。守口弁兵。俱系镇将所管。未免心存回护。现在该督巳提贼犯马之玉等赴省。该犯系行贿之人。著即严切究讯。令其据实确供。如直隶所属守口弁兵。亦有贿纵情事。该督立即严参。一律从重治罪。将此各谕令知之。　　

○癸巳。谕曰、农起参奏大同镇标外委张孝、效力武举樊万里、先后署理镇门口把总。胆敢通同兵目。节次受贿。纵放大夥偷马贼匪马之玉等入口。实属目无法纪。现已斥革究审。其该管参将来格、并未禀报。及至饬查。又不即行究出实情。恐有徇隐故纵情弊。请旨革职拏问。并自请与失察之大同镇总兵富成、一并交部严加议处等语。来格著革职拏问。交该抚提同张孝、樊万里、及案内人犯。逐一严审定拟具奏。农起、富成、俱著交部分别严加议处。该部知道。　　

○谕军机大臣等、昨据刘峨奏、拏获偷马贼犯马之玉等、提至省城究审一摺。已有旨谕令严切究讯矣。该犯在蒙古地方。夥窃马匹。入口贩卖。直隶所属守口弁兵。亦必有贿纵情弊。未便仍交该省审办。且从前顺天府。有奏交刑部审讯之私赶马匹孙八等一案。正犯在逃未获。就现在贼犯设法研讯。或即究出孙八等之正犯。亦未可定。著传谕刘峨、即将此案贼犯马之玉、周雨、田以公、三名。迅速解京。交留京办事之王大臣、会同刑部、严审定拟具奏。沿途派委妥员。严密管解。留心防范。毋致有疎虞自戕等事。致干咎戾。　　

○礼部遵旨议奏、本年恭送玉册、玉宝、至盛京尊藏仪注。臣部、工部、各派堂官一员。司官一员。随同派出之亲王。敬谨送往。先期、工部设彩亭于太庙大、殿外。銮仪卫备黄盖龙旗御仗于丹陛下祇竣。届时、派出之亲王朝服。诣册宝箱匣案前。行一跪三叩礼。臣部堂官。并太常寺承办官员。具朝服。恭捧箱匣安设彩亭上。行一跪三叩礼。校尉舁亭。黄盖龙旗御仗前导。派出之亲王、并臣部、工部、堂官司员随行。由东长安门出。朝阳门外、俟彩亭更换行驾毕。行一跪三叩礼。行驾启行。王公以下。有顶带官员以上。朝服。按两翼齐集跪送。经过地方。文武各官、咸朝服。出郭跪迎跪送。经过桥梁道路。工部行文该地方官修垫。每站歇宿之处。地方官相度宽平洁净处所。搭盖彩棚安奉。带领兵丁巡防。其沿途应用之员弁兵丁。由兵部行文派拨。出关后。由盛京将军派员、率领满洲兵丁。护送行驾。至山海关外常家屯地方。派出之亲王、同皇子等。恭送行驾至盛京奉天府城外。除有行宫差使之大臣官员外。其余大臣官员。俱出郭跪迎。盛京工部豫备彩亭。更换行驾。奉天府府尹、豫备鼓乐派官导引。至太庙前。送往之大臣官员。率同盛京居住宗室官员。暨五部大臣官员。恭捧箱匣入殿内、遵照奏准位次。敬谨尊藏。皇子、亲王、行一跪三叩礼毕。即赴兴京跟随行礼从之。　　

○豁免遭风漂没之奉天锦州运通船户杜大来、米一千二百十三石有奇。　　

○豁除甘肃皋兰、静宁、固原、盐茶厅、张掖、古浪、宁夏、宁朔、灵州、中卫、平罗、碾伯、秦安、礼县、崇信等十五厅州县。乾隆四十五年。秋禾水灾额赋。　　

○江西巡抚郝硕疏报、新建、奉新、分宜、峡江、庐陵、永丰、泰和、永宁、金溪、铅山、雩都等十一县。乾隆四十二年分、开垦田地山场一十七顷二十九亩有奇。　　

○甲午。兵部奏、亲老改补近省人员。例准捐免坐补原缺。盖恐候缺需时。不得及锋自效。是以准其通融补用。乃此等人员。尚未养亲事毕。即行捐免坐补原缺。既得升用。又复占补近缺。未免过优。请嗣后亲老改近人员。于养亲事毕。方准捐免坐补原缺。其现在已经捐免。及捐免后业经升用者。俱俟养亲事毕。再行升用。得旨允行。　　

○乙未。谕军机大臣等、据刘峨参奏、中仓监督刑部员外郎赵元搢、喝令家人皂役。将民人计国相、殴伤身死。请旨革职究审一摺。此案昨据仓场侍郎参奏。巳交刑部审拟矣。该员由刑部司员。现任监督。本年京察一等。曾经记名。非不谙律例者可比。尤应安分守法。该监督之父。因取鸭起衅。与民人口角。已属失体。即有违犯等事。该监督止应移送地方。讯明究治。乃辄令家人等、妄拏擅责。鞭棍交加。以致计国相伤重毙命。恃势滥刑。殊属暴横。赵元搢即系刑部司员。未便专交刑部审拟。著交留京办事王大臣、会同刑部、严审定拟。即按照平人律拟抵。入今年情实。彼系刑部人。若致自戕。惟本部堂官是问。将此传谕留京办事王大臣、刑部堂官、并谕刘峨知之。　　

○丙申。工部议覆、江南河道总督李奉翰奏请、丰砀营铜汛工程紧要。必须添设弁兵。查有安阜营北岸汛。事务较少。可裁把总一员。铜沛营大坝汛。亦属事简。可裁外委效用一名。百总二名。河兵四十名。改归丰砀营铜汛添设。又里外河二营。汛地绵长。请将安阜营北岸汛、裁兵三十名。改归外河营南岸汛添设。中河营安东汛、裁兵二十五名。改归里河营清江汛添设。应如所请。从之。　　

○丁酉。谕、从前高晋、曾请移杨庄中河口于下游之李家庄地方。嗣经萨载奏、中河溜势畅达。应仍其旧。上届朕南巡时。亲莅履勘。杨庄河口。原可毋庸移改。高晋彼时。原为避黄河横冲抵溜起见。设或中河遇夏秋异涨。则由李家庄新河分洩。亦为有益。曾面谕萨载、斟酌妥办。去年微山湖水涨。运河水盛之时。曾由李家庄分洩得利否。现在河流已复归故道。杨庄中河口门。是否能畅达下注。应否尚须李家庄新河分其溜势。其粮艘及商旅船只。有无从新河行走之处。著传谕萨载、李奉翰、将中河口。及李家庄新河。各该处现在水势情形若何。详晰绘图具奏。　　

