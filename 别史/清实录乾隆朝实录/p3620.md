<!-- { "loadSidebar": true } -->
○又谕、前因各省查禁删本经书。惟山西广东两省。所办较为认真。其余各省收缴无多。不过以一奏塞责。曾经降旨饬谕。本年据朱圭奏、安徽省先后查缴删本经书共六十七种。计八百二十四部。板片二十八块。查禁尚为实力各省督抚。自应如此一体查办。但此等删减经书。现在虽经通行禁止。收缴。销毁。尚难保无留存传布等事而督抚等以业经查奏。遂漫不经心日久禁弛。坊贾射利之徒。复又仍踵前弊。私行翻刻。皆所不免。著该督抚等、于此次查禁后。仍当随时留心。饬属实力收缴。毋得始勤终怠。视为具文。以致有名无实。并著该督抚等将各属每年收缴若干之处。于五年汇奏一次。以副朕整饬士风。崇尚实学至意。　　

○又谕曰、吉庆参奏江南委员常镇道梁群英、与山东委员登莱青道曹芝田、前赴江南山东交界之日照县。会勘黑水洋系何省洋面。梁群英并不订期出洋。固执支吾。旋自行南回。曹芝田亦即回东请旨一并交部严加议处一摺。所参甚是。梁群英经该省督抚委赴山东。会勘洋面。并不订期出洋。乃竟推委自便。此不过洋面被劫。勘明分管界限。该道即心存畏葸。设洋面有匪徒滋事之案。该道亦如此退缩不前。尚复成何政体。仅予严议不足示惩。梁群英著革职发往军台效力赎罪。曹芝田于梁群英南回时。即应自行出洋前往详看乃亦遽尔回东。亦属无能负职。曹芝田亦著革职。以为监司规避玩误者戒。至黑水洋面。究系何省所管界内即照吉庆所请。派江南狼山镇总兵、会同山东登州镇总兵带领水师将弁亲往该处详晰查勘。究明何省管界。即将该管疎防之地方官、严参办理毋得稍存委卸。设遇洋盗。即共捉拏若再推诿。定行治罪。　　

○丙戌。上还宫　　

○御乾清宫。召读卷官入。亲阅定进呈十卷甲第。　　

○丁亥上御太和殿传胪。赐一甲潘世恩、陈云、陈希曾三人进士及第。二甲陈秋水等二十九人进士出身三甲朱瑞椿等四十九人同进士出身。　　

○幸圆明园。　　

○戊子。谕、朕仰蒙昊苍眷佑。缵绪凝庥临御以来海宇敉宁。遐方向化肤功熙绩。幸跻十全。践阼年满六十。实二十五即位之人君所难得也。前曾降旨。于六十一年归政。允宜恺泽覃施与海内臣民歛时敷锡。而嘉惠士林之典。尤应预为举行。著于乾隆五十九年秋。特开乡试恩科六十年春。为会试恩科。至六十年秋。即为嗣皇帝恩秋乡试。丙辰春间。即为嗣皇帝元年恩科会试。所有应行事宜。著该部照例豫备其各直省举人大挑亦著于六十年会试后该部奏请办理。但此时虽距归政之期不远。朕惟有日益孜孜。不敢稍存盈满以期与天下苍生共迓天眷之福。将此通谕知之　　

○又谕、向来顺天乡试。及礼部会试。同考官分列十八房。校阅时自应各就所分之卷。尽心详阅呈荐。原不得彼此互看。至生弊端。并将本省应行回避之卷扣除。自属可行。至于正副考官。系朕特派大臣。必当将各房呈荐之卷。悉行批阅。如彼此意见相同。方能取中。何得亦同房考之例。各人分看。且正副考官。将本省之卷回避不阅。则外间举子。更可豫拟某主考分看某省。转致揣度钻营。是防弊而适以滋弊。况各房考呈荐之卷。至多亦不过四五百本。主考三人在闱一月之久。何难逐卷共相品评。以期弃取允当乎今闻此次会试考官。系属分省阅卷。殊属非是姑念相沿旧例。不加深究。嗣后顺天乡试及会试正副考官。务当将各房考呈荐之卷。公同批阅。庶不至以一人意见。遽为定评。以致佳卷或有黜落。而文理平庸者得以幸取。设考官等。经此次训谕之后。尚敢仍前分阅滋弊。或经监试科道纠参。必将该考官重治其罪。决不宽贷。并著将此旨载入科场条例。永远遵行。以副朕遴选真才。慎重登畯至意。　　

○又谕、据穆和蔺奏、查明河北各属未完银粮。委系实欠在民。并无官吏侵那情弊请分别缓徵带徵等语。豫省河北各属。地土硗瘠上年被旱成灾收成歉薄。今岁甫经得雨。民力未能骤纾。若新旧并徵。小民输将。究恐不无竭蹷河北之安阳等二十五县。除新旧应徵未完地丁钱粮。仍按限催收外。所有历年借欠耔种口粮。及借欠常社等谷。均著缓至五十九年。麦熟之后开徵。其二十五县内之汤阴、临漳、林县、汲县、新乡、辉县、获嘉、淇县、滑县、浚县、修武、阳武、原武等十三县本年徵收新漕之时。著仅令带完五十六年缓徵漕粮。其五十七年一半漕粮。统归五十九年一并带徵全完。以纾民力。该部即遵谕行。　　

○又谕、前因俘习浑、雅满泰、鄂辉、办理廓尔喀事务未妥。将伊等在彼永远枷号。以示炯戒。今廓尔喀业经蒇事。藏务均已完结。著加恩释放回京。　　

○旌表守正捐躯河南遂平县民刘克娄妻李氏。　　

○己丑。豁免遭风沉溺贵州运京铅五万九千一百斤有奇。　　

○庚寅。上御勤政殿听政。　　

○谕军机大臣曰、和琳奏、接到拉特纳巴都尔来禀。以廓尔喀东边。交界拉结、撒党、两处地方。原系廓尔喀所管。恳求查明赏给。又译看寄班禅信内。以唐古忒与廓尔喀、从此两家和好。所有底玛尔宗地方。原是给了藏内的。可即差人前来管理。经和琳查明拉结、撒党、两处俱在热咙桥鄂博以外。本系廓尔喀地方。已谕令噶布伦转饬绒辖营官。仍听廓尔喀管理。不许越占滋事。其底玛尔宗。亦系廓尔喀地方。现在该部落既附藩封。未便仍照前次和议。令萨嘉呼图克图收受。已面谕戴绷堪布。毋得差人前往接管。并传知班禅。一体札饬遵照等语。所办甚属公当。诸凡妥协览奏深为欣悦。惟阅拉持纳巴都尔禀内称、拉结撒党两处。原系廓尔喀所管地方如今该处营官。不许廓尔喀管理等语后藏与廓尔喀交界处所。上年业经福康安派员带同第巴、前往勘明。在热咙桥设立鄂博为界拉结、撒党、既在鄂博之外。何以该处营官。又不许廓尔喀管理。即或因营官职分较小。不敢专主给与。亦当禀明驻藏大臣定夺。何得恃我兵威。私占外域之地。和琳接到拉特纳巴都尔来禀。自应一面查明办理。一面将该营官量加惩处。使知畏惧。何以未经想及此一节。办理尚未周到。或和琳之意。以营官系达赖喇嘛属下。是以未经究治但藏内正当整饬之际。凡属前后藏各务。俱归驻藏大臣管理。其营官人等。即与所属无异尤应赏罚严明。用昭惩劝。若因营官系藏内所派之人。稍存岐视不加约束。转不足以示公允。著传谕和琳、即将该管官酌量惩责示儆。嗣后务宜一体留心。统率勿存回护之见。方为妥善。又据惠龄奏、阵亡各土兵请照屯练降番之例。一并赏恤一摺。自应如此办理。前经降旨。以察木多迤西军需。有孙士毅、和琳、在彼足资料理。令惠龄即启程回川。本日惠龄奏到之摺。尚在前藏拜发。想因未经接奉前旨。故未起程。但惠龄系四川总督。有应办地方事件。自应回至成都。未便在藏久驻。著传谕该督。即遵前旨。速行回省。此时察木多以西军需。计已办有头绪。又有和琳在彼可以就近核办其察林多以东军需。孙士毅回程之便。即可一路查办。及至成都。祇须与惠龄公同会商。得其大端。余亦可交与惠龄逐细查核。孙士毅即可回京供职。伊已年老。亦不必在外久留也。将此由六百里各谕令知之　　

○又谕、前据福康安奏、途中加站行走感寒触瘴旧病顿发。暂在巴塘调理。当即降旨。令其缓程调摄。并派御医前往诊视。先令惠伦驰往迎看矣。数日以来正深廑念。今日福康安续有报到。拆看时至于手战。及阅至病势轻减。业自巴塘起行等语。朕心始为稍慰。此次福康安远涉边徼。劳苦备尝。复因途次感冒风寒。旧症复发。现在虽据称神气清爽。尚可支持。而趱程行走。未免又增劳顿此时安南人心镇静。可无他虑福康安惟当缓缓调理。按站行走。不必稍为勉强。计惠伦到川时。福康安已可回至成都。内地天气和暖。身体自当日就强健。而屠景云亦可随后赶上诊视。更易于调养复元。至福康安接伊母病逝之信。自必心怀悲痛。但事已如此。总当为国爱身。节次所降旨甚明。福康安务须仰体朕心。不可过于哀毁也又本月连得透雨。极为优足。昨又微觉过多。今早方得放晴。向来北方四月内。乾旱祈雨之时甚多。兹转因雨足祈晴。亦为罕有之事。况今早天气开霁。而福康安病痊之摺。适至朕心深为欣慰。然盈满之戒。未尝一日去诸怀。福康安谅亦深知朕意也。将此传谕知之。　　

○命户部侍郎松筠、在军机处行走。　　

○以太仆寺少卿顺海、为太仆寺卿。　　

○旌表守正捐躯湖北枣阳县民张为杰妻张氏。　　

○辛卯。内阁、翰林院、带领庚戌科散馆编修庶吉士引见。得旨、此次翰林散馆之编修王宗诚、业经授职。其清书二甲之庶吉士李如筠、著授为编修。三甲之庶吉士庞士冠、著授为检讨。汉书二甲之庶吉士张师诚、钱学彬、洪梧、钱福胙、郭淳、王苏、蒋祥墀、辛从益、祝曾、俱著授为编修。三甲之庶吉士赵未彤德文、叶大观、张问陶、熊方受、杜南棠、陈尧华、恩普、俱著授为检讨。陈预、顾王霖、牟昌裕、盛安、卡云龙、延弼、俱著以部属用。　　

○又谕、据陈淮奏、拏获淫恶逃凶。审明办理一摺。此案彭际会一犯。因图奸幼童不遂。放火烧毙二命。淫恶已极。复敢脱逃。情罪尤重。该抚当即督饬所属。严密查缉、获犯正法。俾凶徒不致漏网所办尚属认真。陈淮前因拏获黔省逃凶李老五一犯。甫经交部议叙。此次不便再行交部。该抚惟当倍知感奋。嗣后诸事益加认真。始终不懈。方为不负委任。其缉获凶犯之署赣州府知府达本、著交部议叙。访获之差役。亦著陈淮酌加奖赏。以示鼓励。　　

○又谕、宁夏将军。管辖本城驻防满洲官兵。且与蒙古游牧较近。隆兴不宜此任。著来京候旨。永琨乃近派宗室。亦不宜在汉人地方。著调补宁夏将军。所遗荆州将军员缺。著庆桂补授。庆桂至荆州。永琨交代后。再赴新任。更换隆兴来京。　　

○以两广督标中军副将德敏、为山西大同镇总兵。　　

○是月。钦差大学士公管两广总督福康安奏、本月十二日、自巴塘进口。经过各土司管辖地方。远出迎接。佥称此次征剿廓尔喀。保护黄教。自军兴以及凯旋。番民等并无丝毫扰累。且察看所经寨落。往来负贩。光景恬熙。即冷落处所。青稞现已出土。可望收获。得旨、览奏欣慰。　　

