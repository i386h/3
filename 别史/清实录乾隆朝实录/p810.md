<!-- { "loadSidebar": true } -->
○谕军机大臣等。纳敏奏安徽省自乾隆元年起、至十三年三月止。未获新旧盗案、共一百二十六起。又续报盗案八起。勒捕躧缉。陆续拏获新旧盗案共三十六起。俱讯明供认。起有赃据。但其中有一盗行劫三四案者。亦有供出窃劫邻省之案者。均须关供质讯等语。安省劫盗繁多。纳敏所奏拏之案。不及四分之一。此等行劫凶徒。若不严拏务获。速正典刑。何以弭强暴而安善良。至所奏其中有一盗行劫三四案、均须关供质讯之处。向来盗犯。一经审明。恐即行正法。往往有借案拖延之弊。又有代认别案、致真盗脱逃之弊。若任其狡供。悬案不结。凶徒何由示惩。况既已供认。赃据确凿。纵有别案。亦宜究明速结。毋令迁延岁月。至或并非本案盗犯。而地方官急图销案。捕役为之授意。该犯自知法无可贷。甘心代认。转使正凶漏网盗风因之日炽。任封疆者、不可不知。纳敏于该省盗案。并不上紧躧缉。办案又复延缓。殊非戢盗宁民之道。可即传谕。令其将已经审明者、速行定案。其未获案犯。选差设法。勒限严缉。务期弋获。毋致脱漏远扬。庶使盗风止息。以绥辑地方。　　

○壬子。冬至祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○幸重华宫。赐经略大学士傅恒宴。　　

○谕、今日恭祀天坛。右翼行礼处。声气甚大。右翼监礼之御史等。所司何事。著交部察议。　　

○又谕、山东邹平等二十州县。本年秋禾被水。现在查明赈恤。所有银谷兼赈之处。向例每谷一石、折银五钱。但思各该州县频年歉收。粮价昂贵。并或挽运维艰。折价不敷买食。未免拮据。著加恩每石增给银一钱。俾灾黎得资糊口。该部遵谕速行。并传知该抚留心察看。董率属员务令均沾实惠。　　

○又谕、山东莱州府属之高密、平度、胶州、昌邑、即墨、五州县。当积歉之后。本年复被水灾。民间牛只不敷犁种。若不豫为筹画。更恐坐误春耕。著加恩、照乾隆十年直隶庆云等县之例。于东省库贮本年赈济用剩银两内、酌量动拨、购买牛只赏给俾小民力作有资。以示惠济穷黎之意。　　

○谕军机大臣等。哈攀龙、冶大雄、哈尚德、三人。年力正强。尚属骁勇。可备驱策。特发往金川军营。令及时自效。乃伊等到营。并未闻有克获建功之处。所领兵丁。作何布置。作何攻取。亦未有一摺奏闻。仅于此次傅尔丹摺奏中、具名请安。不知伊等在彼。所办何事。武弁身临行阵。而坐守经年。不能攻坚陷阵。能无愧乎。可传旨询问。令伊等明白回奏。寻署松潘镇总兵哈攀龙、覆奏扺营后防战情形。得旨、览。汝尚在可嘉。有旨谕部。昭通镇总兵冶大雄覆奏。得旨、览奏俱悉。罪皆讷亲、张广泗之所致。汝等能改过奋勇。仍论功行赏。勉之。古州镇总兵哈尚德覆奏。得旨、汝此番颇不满朕意。竟不似汝从前之奋勇。以后勉之。　　

○陕西巡抚陈宏谋奏。陕西境内。自豫省阌乡驿、至四川神宣驿。计程一千三百余里。内西安至宝鸡、四百余里。尚属平坦。余皆栈道。请于西安之京兆驿、武功县、宝鸡县、凤县、留坝驿、褒城县、沔县、安台七处。每台备马八百匹。共需马五千六百匹。通省驿马、可调拨一千二百六十五匹。营马、可调拨二千七百三十五匹。尚不敷马一千六百匹。应需雇备。再、每台需车三百辆。自京兆驿至宝鸡县。尚可行车。自宝鸡至四川神宣驿。不可行车。酌议以骡三头、代车一辆。共计五台。需雇骡四千五百头。向来陕省每一头、每百里、给脚价银二钱。今以路径险阻。兼之岁歉。草料昂贵。应照兰州甘肃事例。给银三钱。民运每百里、亦给银三钱回日、一钱五分。官兵住宿、并招徕铺户货卖。俱已妥协。得旨、览奏嘉悦。颇见汝急公之诚。勉之。　　

○又奏、陕西自凤翔府属之宝鸡县、至汉中府属之宁羌州黄坝驿、扺川境。计一十六州县。驿站俱在栈道中原设额马仅五十余匹。夫马工料额价甚少。自金川用兵以来。司驿各员。难于支应。臣于本年五月陈奏请增夫马。经原任大学士公讷亲、以陕省马较川已多。川省业堪驰应。陕省未便加添。惟是川、陕、二省。界虽毗联。道路平险各别。栈道在陕境者。十居其八。驿马劳伤。实较川省为甚。自本年五月后。各驿又添腰站。在在紧要。无可通融。更值连年歉收。草料昂贵。请准臣原奏。将汉中府属之宁羌、黄坝、大安、沔县、黄沙、褒城、青桥、马道、武关、留坝、松林。三岔、凤县、草凉等、十四州县驿。每站暂添马二十匹。马夫十名。每马一匹。无论新旧。均照例日支草料银八分五厘。马夫一名。日支工食银五分。其凤翔府属宝鸡、东河、二驿。骡马易雇。毋庸添马。草料、亦请每日支银八分五厘。马夫工食、每日支银五分。俟军务竣。即将添设马彻去。夫、马、工料。照旧额支领。得旨允行。下部知之。　　

○又奏、陕境台站需用马骡、不下一万二千余匹。前后在站。应计一百余日。所需餧养之豆料。为数繁多。沿途买供。难免腾贵。查潼关厅仓内、有支剩存贮之莞豆一万石。应出粜交价。于省城就近采买、备贮道仓。请借给各驿。俟明年豆收后。令照数采买、运交道仓。至凤翔、汉中一带州县。距潼关较远。查二府、暨邠州所属长武等县、尚有存贮候拨、及常平应用出易之豆。可就近借支。得旨。好。知道了。　　

○护川陕总督傅尔丹奏。臣前在北路军营。见满兵俱用丝棉长甲。抵御枪子。颇觉有益。又解送到营之糌粑拉鸟枪。食药三钱。铅子五钱。质轻形短。既能致远。又于山林密箐、背负为便。请敕令制造备用。下军机大臣等议行。　　

○署四川巡抚班第覆奏。臣前论奏张广泗摺内。未将讷亲过失述及。蒙降旨训谕。惶悚无地。查讷亲抵营时。各路官兵俱已调齐。正可进攻。而张广泗迟回不进。犹驻美诺。经讷亲再四勒催。始来军营。但讷亲不能细察形势。督催过激。以致布置疎虞。任举买国良、相继阵亡。自此一切军务俱不敢主持。仍听张广泗调度。而张广泗遂无论事之大小、动云面奉经略指示。其实皆出张广泗之意、而讷亲不知也。张广泗之居心委卸。举动乖张。讷亲未尝不知。臣亦尝与言及。总因讷亲以军旅之事、素未谙练。倚仗张广泗。希图成功。是以明知其非。曲为徇隐。此讷亲之咎。臣不敢稍为隐饰。得旨。军机大臣会同该部严审定拟具奏。　　

○癸丑。经略大学士傅恒出师。上亲诣堂子行祭告礼。经略大学士、及诸王大臣官员等、俱随行礼。上亲祭吉尔丹纛、八旗护军纛、于堂子大门外。经略大学士、及出征大臣官员等、俱随行礼。上还。至东长安门外幄次。亲赐经略大学士傅恒酒。命于御幄前上马。上还宫。经略大学士傅恒出阜成门。上命皇子及大学士来保等、送至良乡。视经略大学士傅恒饭罢。乃还。　　

○谕曰、武维藩、著赏银一百两。驰驿。即于明日起身。随大学士傅恒前往金川。至彼处。将卲正文换回。　　

○甲寅。上诣皇太后宫问安。　　

○至静安庄孝贤皇后梓宫前奠酒。　　

○遣官祭先医之神。　　

○谕大学士等。据浙闽总督喀尔吉善奏称、汀州府属之宁化县。有罗教余党严友辉等。经江西石城县关拏。宁化知县周天福。带役亲往缉获严友辉。其同教严玉等。纠众拒捕。围屋焚烧。抢夺人犯经像。该县仓皇回署。禀称拨役查拏等语。闽省民风。素称犷悍。建宁老官斋一案。甫将首恶魏现等正法完结。而严玉等辄敢围屋抢犯。目无法纪。实为国宪所不容。且近年以来。各省聚众生事之案。不一而足。总因地方官平日威信不足服众。以致酿成事端。临事又复措置周张。望风退怯。刁徒无所畏惮。肆意妄行。即如此案。严友辉已经弋获。知县周天福、现有随往民壮百余人。当刁徒抢犯之时。惟当奋不顾身。勇往直前。严玉等乌合之众。自不至于猖獗。即或事出意外。国家宁不为地方官剪除凶逆、以慰忠愤乎。乃该县以亲身擒获之人犯经像。拱手而授之凶徒。转称拨役缉拏。岂捕役数人。力转胜于一邑之长耶。此不过以空言塞责。自掩其贪生畏死之实耳。该知县著喀尔吉善查参。夫地方本系安静。而官役无端滋事。自属不可。若刁民势凌其上。非大加振刷。不足示警。小惩大诫。刑法本以施于小人。谚称大事化小、小事化无者。实则无事酿成有事、小事酿成大事、养痈贻患。悉由于此。近来风气。非惟州县以此藉口。即督抚大吏。亦所不免。良由膜视地方。苟幸无事。不肯实心实力为国家禁邪除暴、以安良善耳。此等畏葸无能、不知大义之州县。若恐启刁风、为之姑息容留。适足以废法长奸。于民生有何禆益。各督抚皆有封疆之责。吏治民风。时当留心整顿。不可稍有懈弛。著通行传谕知之。　　

○谕军机大臣等。大兵奏捷。向有告祭陵庙之典。明岁经略大学士傅恒捷音一到。朕当亲诣泰陵祭告。仰慰皇考在天之灵。便道巡行畿辅。前往展礼五台。所有应行经历之处。恐临期豫备。匆忙不及。著传谕那苏图、阿里衮、密行豫为留心。俟临期一二十日之前。另颁谕旨。　　

○又谕。八旗护军之纛。既经致祭。自应带往军前。著于京师四拨兵丁起程时。分令带往。俟到军营后。著经略大学士、酌量分给现在军前满大臣傅尔丹等。以壮军威。将此传谕大学士傅恒知之。　　

○又谕。京师满兵。于本月二十日、即可全行起程。应令船厂、黑龙江兵、接续前往方是。可速传谕永兴等。将彼二省所派兵丁。作速催趱起程。伊等即由京师驰驿前往。则行装俱可从简。惟令轻骑来京可耳。　　

○赈恤江苏铜山县被水灾民。湖北汉川、潜江、沔阳、天门、江陵、监利、六州县、并沔阳、荆州二卫、先被夏灾复被水灾民。　　

○乙卯。谕。朕闻大学士傅恒、沿途行走。部伍甚属整齐。兵丁安静守法。无一人生事者。此皆大学士尽心办理。故能妥协如此朕心甚为欣慰。达清阿、随军备办诸务。亦能竭力黾勉。著授为头等侍卫。令伊从此益加奋勉。悉听大学士指示。加意勤慎。不可恃恩、稍自夸张。在大学士前效力。与在朕前效力无异也。大学士所过地方程途。达清阿一一记明。俟至军营后、再行奏闻。可传谕大学士傅恒知之。　　

