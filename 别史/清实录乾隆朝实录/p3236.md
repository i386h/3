<!-- { "loadSidebar": true } -->
○癸卯。谕、据都尔嘉、特成额等、照例年终汇奏各该管处并无私造鸟枪。亦无隐匿一摺。所繙造字。竟讹为铸。如系镕铸炮子。应用铸字。若鸟枪只可用造字。何以用铸字。都尔嘉、特成额、身为管辖兵丁之将军副都统。不但不晓满文。且兵器如何造作。全然不知。都尔嘉、特成额、著饬行。　　

○甲辰。谕曰、宁夏将军积福、年力衰迈。著留京。所遗员缺。著旺沁班巴尔补授。达明阿、调补宁夏副都统。所遗镶黄旗蒙古副都统员缺。著富昌补授。令其协同鄂勒哲特穆尔额尔克巴拜办理事务。　　

○谕军机大臣等、据工部奏、核覆李奉翰等、题报黄运两河各处漫工堵筑。用过工料钱粮内、司家庄等处漫工。例外多用银七万七千二十一两零、并未豫行奏明。率援照该省从前张家马路之案。于册内声明开报。殊属不合。请著落该督等、及承办各员名下。将例外多用银两。照数赔缴。并称豫省节年办理漫工。有例外需用、并加价等项银两。俱经阿桂等先行奏明办理。请嗣后各项工程。所用料物价值。如有必须逾例加用之处。务须先行专摺奏明。以杜浮冒等语。前此豫省堵筑漫口。原因工程较大。需用物料甚多。为期紧急。且因该省连岁荒歉。经阿桂等据实奏明。于例价外复有加价。是以格外加恩准行。而所加之价。比照例价多至数倍。他省原不援以为例。此次南河司家庄等工。本非若豫省堵筑漫口大工可比。即漫口工程。水势湍迅。需用物料紧急。较之寻常岁修抢修。似未免稍有加增。亦当定有限制。今该部以豫省所用例外加价。系豫行专摺奏明。而司家庄等工。并未将应行加价之处。先行陈奏。不准报销。虽若慎重钱粮起见。但将来该省如遇此等工程。若因此奏。辄援豫省之例。豫行奏明。亦以藉口物料昂贵。请于例外加价。该部于豫省既办有成例。则于南河工程。势不能不准其报销。是以此次司家庄等工。例外加价银两。虽令其照数赔缴。而将来转得援照豫省之例。多加价值。豫行奏明。以为加倍浮销地步。是名为严之。实所以宽之。况此案自乾隆十八年以来。成案可循。似非创见。该部所奏。殊觉止知其一。未知其二。著将工部原摺。发交阿桂阅看。即将所驳情节、详晰查明。有无浮冒等弊。据实具奏。再行交部核办。如查无弊端。嗣后南河如有堵筑工程。所用物料。设有加价。总当以历年办过成案。核定数目为准。不得再有加增。以杜浮冒。亦属可行。将此谕令知之。　　

○又谕、据明兴奏、收获盐池数目、及配运事宜一摺。内称、河东大小盐池。今岁春间。开工治畦起、至秋后停工止。共收刮盐二千一百六十六引。不敷盐三千三十三名五十二引。查明实系五六七等月。阴雨较多所致。请照例在于积年存余陈盐内拨补等语。晋省盐务。向来所产。固不如别省之旺盛。但前经农起、实力整顿。历年收获盐觔。有盈无绌。何以明兴到任后。本年收刮盐觔。即致短少至三千余名之多。幸而农起办理妥协。积年收获丰盈。存余陈盐。尚有一万三百余名。足敷拨补。设使皆如该署抚所办。则此项盐觔。日形短缺。递年积压。伊于何底。可见明兴实属无能已极。著传旨严行申饬。嗣后务须实力妥办。俾盐务日有起色。不致短缺。方为妥善。若再仍前怠玩。藉口年岁歉收。以为委卸地步。朕必重治其罪。恐明兴不能当其咎也。　　

○又谕、吏部议覆、山东巡抚长麟奏、才不胜任之兖州府知府李载阳、应令送部引见。或以府佐改补。或勒令休致。恭候钦定。并请将原保之书麟、照例降级抵销一摺。已依议行矣。督抚大吏。保举属员。自应择其才具出众者。照例保奏。以备简擢。若察其才具不过中平。将来升用后。不能胜任。即不应遽行保奏。乃书麟于本年保举道府如钱金殿、臧荣青二员。经朕召见时。看其才具均属中平。又昨据贵州省奏请勒令休致知府王惟一、系安徽同知任内推升。由该抚出具考语。咨部升用。今李载阳一员。又系书麟因其拏获盗犯、保奏送部引见。以致升后才不胜任。经长麟据实参奏。可见该抚于保举属员。竟不留心。或无知人之明。或有胆徇之处。著传旨严行申饬。至书麟现已擢用两江总督。统辖三省。更非巡抚可比。务须实力整饬。遇有保荐人员。尤宜秉公察看。开扩识见。毋使庸才得以滥竽。方不负朕委任。若仍前滥行保奏。使才不胜任之员。幸邀升用。以致贻误地方。则是书麟自取罪戾。一经查出。恐不能当其咎也。　　

○又谕、向来各省布政使、于年终将银号有无侵挪情弊。具奏一次。此事原因从前直隶省究出银铺何彪年、承领倾换银两。私行挪用。是以传谕各藩司留心防范。于年底奏闻。以专责成。今各省俱经奏到。而直隶转未奏及。此等虽属印板文字。但系该藩司分内应办之事。何以迟延若此。将此传谕知之。　　

○又谕曰、李世杰等奏、据发往伊犁充当苦差之参革知府施光辂、呈请捐罚银一万两赎罪。自备资斧。前赴闽省效力一摺。所奏不可行。施光辂前在知府任内。督办运闽米石。关系军糈。乃任意耽延。非寻常疎玩可比。岂可准其捐赎。现在李世杰、已由安徽前赴四川新任。著传谕闵鹗元、即派员押令施光辂、即日前赴伊犁。毋得任其逗留。以示惩儆。　　

○又谕、本日据孙永清奏到二摺一单、装贮一封。朕次第披阅。其第一摺、系请将知州陈章、升署百色同知。第二摺、系照例奏明动支耗羡银两。又一件、则系陈章参罚清单。叙次参差。殊属淆混。该抚所奏升署烟瘴原缺。自应将参罚清单。附入一封。方合体式。何以又将动支耗羡之摺。搀入其中。前后舛错若此。孙永清向在军机司员上行走。岂于此陈奏事件。亦不谙体制耶。孙永清、著传谕申饬。　　

○乙巳。上御乾清门听政。　　

○谕、据尚安奏、宜禾、奇台、二县内。偏被霜灾。请将各户应徵本年粮食。及借耔种等项缓徵等语。著加恩将宜禾、奇台、二县内被灾各户。应徵本年正耗草折粮石。并所借耔种口粮带徵粮石、及房马价银等项。一并缓至明年秋后徵收。其借给被灾四分以上户民接济口粮。著分年带徵还项。以纾民力。尚安务须实心经理。以副朕加惠灾黎至意。该部即遵谕行。　　

○又谕、户部议驳毓奇奏、台州等帮守冻漕船。每船请借银五十两之处。因此项新漕。明岁徵收齐全后。即由海道运往闽省。该帮无受兑之粮。毋庸赶紧南下。一切费用节省。是以议驳。固属照例办理。第念该帮守冻北河。回次尚需时日。且明岁既经停运。月粮减半支给。丁力恐不无拮据。著加恩每船借给银二十两。以示体恤。　　

○大学士九卿议覆、顺天府尹吴省钦奏、定例军流子弟、入籍考试。并未立有年限。请嗣后除配所生子。准作军籍。其生于本籍者。发配随行。十年后入籍考试。应如所奏。并请嗣后如已生亲子。又立有继子者。止准亲子随配。只有继子者。准其生有亲子后。继子归还。该督抚备案稽查。以杜跨考之弊。从之。　　

○予出师台湾阵亡原任浙江温州镇总兵贵林、赠恤如例。入祀昭忠祠。　　

○丙午、谕、据闵鹗元奏、本年扬关、由闸、徵收税课。比较上三届。共短少盈余银六万五千六百八十余两。请著落管关之员。分别赔补等语。扬关由闸。系地方官管理。并无别样差使。此项盈余。比较不敷。自应著落分赔。以清帑课。但念该关由豫东二省歉收之后。商贩无多。又兼上年湖河漫溢。货船稀少。以致盈余短绌。若令全行赔补。为数较多。所有扬关、由闸、共短少盈余银六万五千六百八十余两。著该管道员。各按经徵月日。分赔一半。其余一半。著加恩免其赔缴。　　

○两广总督孙士毅奏、数日以来。于各海口探闻福康安杀散贼匪之后。分兵前进。直剿大里杙。现在贼众惊惶。势已解散。谕军机大臣等、孙士毅所奏情形。系得商贩传闻。自属确实。想福康安奏到之摺。竟因风阻滞。未能速达。看来福康安于抵县城后。会兵进剿。声势壮盛。贼匪自必纷纷溃散。返顾巢穴。而舒亮又与徐鼎士、于大甲一路。进兵夹攻大里杙之背。此时贼势穷蹙。自必聚集一处。希图保护巢穴。今大兵四面环攻。正可聚而歼擒。惟大里杙系属贼巢。闻贼人负嵎恃险。竭力防护。筑有城堡。刨挖沟濠。围以莿竹。以为抵死抗拒之计。此时福康安统兵进攻。若能即时摧破。无须用炮轰击。固属甚善。倘察看情形。该处亦与金川之勒乌围、噶喇依相仿。官兵攻捣。或需时日。不若用炮轰摧。更为得力。或将军营所带小炮。施放攻打。可期一举摧破贼巢。迅速集事。目下已届年节。正迎禧集祉之时。福康安等、务须倍加奋勉。克期蒇事。　　

○丁未。谕曰、长麟奏、访闻钜野、汶上等处。有巨窝纠窃之事。随密委寿张县知县王毂等、会同游击王文雄等、前往查拏。旋即缉获巨窝捐职运判田玉堂、并夥贼王位三等十一名。又于包家庄等处。拏获积窝包五、并贼犯包四等十五名。分别问拟绞决发遣一摺。已交三法司核拟速奏矣。长麟到山东巡抚之任未久。即访得钜野、汶上等处。有窝棍包庇肆窃扰害地方。密委妥干员弁。实力查拏。即将田玉堂、包五等、拘拏到案。讯出历年叠窃多案。获犯三十六名。足见该抚于地方缉捕事务。实心整顿。戢匪安良。殊属认真。长麟著交部议叙。所有拏获窃匪之地方文武员弁。著一并交部议叙。至明兴前在山东巡抚任内有年。于地方此等巨窝积棍。肆窃累累之案。不能严饬所属。随时实力查拏。所司何事。可见诸事废弛。无能已极。著严行申饬。并交部议处。仍令该抚将此等案犯何以不能访拏之处。明白回奏。　　

