<!-- { "loadSidebar": true } -->
○己卯。上御太和殿。筵宴朝正外藩。左翼、科尔沁和硕亲王恭格喇布坦、旺扎勒多尔济、多罗郡王和硕额驸齐默特多尔济、多罗郡王喇什噶勒当、固山贝子班珠尔、和硕额驸敏珠尔多尔济、辅国公哈达、纳逊巴图、公品级台吉拉旺、一等台吉敏珠尔多尔济、二等台吉锡第、班珠尔、喀喇沁多罗郡王喇什纳赐第、辅国公拉扎布、和硕额驸永库尔忠、索诺木巴勒丹、固山额驸敦珠布色布腾、一等塔布囊丹巴多尔济、翁牛特多罗郡王旺舒克、镇国公恭格喇布坦、四子部落多罗郡王喇什雅木丕勒、喀尔喀左翼多罗贝勒阿裕尔、喀尔喀右翼固山贝子车木伯勒、巴林固山贝子萨木丕勒多尔济、和硕额驸布颜图、一等台吉索特纳木多尔济、敖汉固山贝子垂济扎勒、和硕额驸密岳特多尔济、辅国公桑济扎勒、二等台吉济克济扎布、鄂尔多斯固山贝子色旺喇什、扎噜特镇国公色棱扎布、郭尔罗斯辅国公恭格喇布坦、奈曼一等台吉素弥喇、阿噜科尔沁一等台吉阿尔达锡第、右翼、喀尔喀和硕亲王固伦额驸拉旺多尔济、和硕亲王诺尔布扎布、多罗郡王蕴端多尔济、辅国公拉旺多尔济、德哩克多尔济、伊什扎木楚、噶尔玛、贡楚克达什、扎萨克一等台吉索诺木敦多布、车登扎布、齐巴克扎布、纳旺伊什、杜尔伯特和硕亲王车凌乌巴什、四等台吉固尔固木、浩齐特多罗郡王齐苏咙多尔济、敖汉多罗郡王齐默特噜瓦、二等台吉班珠尔喇布坦、回部郡王品级贝勒霍集斯、辅国公和什克、额色尹、托克托、扎噜特多罗贝勒衮布扎布、茂明安多罗贝勒衮楚克扎布、阿巴哈纳尔固山贝子达克丹朋素克、绰罗斯固山贝子纳木扎勒、厄鲁特公品级台吉旺沁班巴尔、吐鲁番协理旗务伯克色依普拉、二等台吉丕尔敦、及领侍卫内大臣等。召科尔沁和硕亲王恭格喇布坦、旺扎勒多尔济、多罗郡王齐默特多尔济、喇什噶勒当、固山贝子班珠尔、辅国公哈达、喀尔喀和硕亲王固伦额驸拉旺多尔济、和硕亲王诺尔布扎布、辅国公拉旺多尔济、伊什扎木楚、杜尔伯特和硕亲王车凌乌巴什、喀喇沁多罗郡王喇什纳锡第、辅国公拉扎布、翁牛特多罗郡王旺舒克、浩齐特多罗郡王齐苏咙多尔济、敖汉多罗郡王齐默特噜瓦、固山贝子垂济扎勒、辅国公桑济扎勒、固部郡王品级贝勒霍集斯、辅国公和什克、额色尹、扎噜特多罗贝勒衮布扎布、茂明安多罗贝勒衮楚克扎布、阿巴哈纳尔固山贝子达克丹朋素克、巴林固山贝子萨木丕勒多尔济等。至御座前、赐酒成礼　　

○是日、庚子年立春。顺天府进土牛春山宝座　　

○是月、大学士管闽浙总督三宝等奏、钱塘县知县唐若瀛。访获冒充新选休宁县知县王家干之汪普如。严审究拟。唐若瀛可否送部引见。得旨、朕即至杭州。尔等咨部引见可也　　

○湖北巡抚郑大进奏、潜江县长一垸。逼近襄江。连年溃决。积沙深厚。堤根不实。请就地势较高之董家台。筑月堤一道。又钟祥县浪堤观、殷家湾、刘公庵、三处。亦应筑月堤。草庙原堤、应修补。均请于公项借给领办。分年于钟祥、潜江、及下游之天门、京山等县、有业民。分别按年徵还。得旨、知道了　　

○暂署两广总督广东巡抚李质頴奏、安南国王咨称、该国土目黄文桐、惧罪迁延。已令宣光等镇目、提兵合剿。恐窜入内地等语。臣严饬广西沿边一带。及广东钦州地方员弁。加意防范。如遇黄文桐。及其党羽。立即擒拏。谨将该国王咨文进呈。得旨、知道了　　

○是年、追予出师金川阵亡之外委张士伦一员。祭葬恤赏如例。入祀昭忠祠　　

○旌表孝子。安徽等省、文世震等三名。孝女。江苏等省、姚氏等二口。守节合例。八旗、闲散宗室伊克唐阿妻那拉氏等四口。满洲、护军进保妻那拉氏等九十三口。蒙古、前锋良德妻王氏等二十二口。汉军、闲散聂先荣妻何氏等十七口。内务府、副都御史完颜伟继妻董氏等六口。奉天等省、驻防披甲衣蓝保妻乌扎拉氏等九十六口。直隶等省、民郝雍秀妻王氏等四百三十九口。未婚守志。江苏等省、民陈基为聘妻贡氏等十四口。夫亡殉节。山东等省、民公肇亨妻秦氏等十四口。百岁寿民、妇。直隶等省、武积儒等十四名口。各给银建坊如例。　　

○一产三男。山西等省康＜王巳＞等六家　　

○会计天下民、谷、数。各省通共大小男、妇、二万七千五百四万二千九百一十六名口。各省通共存仓米、谷、二千八百八十七万二千九百五十八石三斗六升六合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十七
大清高宗法天隆运至诚先觉体元立极敷文奋武孝慈神圣纯皇帝实录卷之一千九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。春。正月。庚辰朔。上诣奉先殿行礼　　

○诣堂子行礼　　

○御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御太和殿。赐王公臣工等宴　　

○御乾清宫。赐皇子、皇孙、亲王等宴　　

○上以七旬万寿。颁诏天下。诏曰。朕统御寰区。勤求郅治。茂时育物。畏惧滋深。仰赖上苍眷佑。列圣贻庥。海宇敉宁。舆图式廓。孜孜夙夜。于今四十五年。春秋正届七旬。缅维皇祖圣祖仁皇帝。法天行健。久道化成。我皇考世宗宪皇帝。丕继鸿谟。厚泽深仁。沦肌浃髓。朕祇遹寅虔。不敢暇逸。以承前烈。惟冀实心实政。永底昇平。至如臣工庆贺繁文。概所弗取。第念中外臣民。企慕瞻依。弥形笃挚。已于乾隆四十三年降旨。普免天下钱粮。并特开乡会试恩科。以宏乐利之庥。以广作人之化。今兹履端协庆。率土咸熙。允宜俯惬舆情。溥施大泽。我皇祖六旬万寿。曾特颁恩诏。遐迩均沾。朕惟以皇祖之心为心。覃敷闿渥。嘉与天下臣民。共跻仁寿。用称朕敬天法祖。加惠黎元之至意。所有应行事宜。开列于后。一、五岳四渎等祀。应遣官致祭。著察例举行。一、历代帝王陵寝。先师孔子阙里。应遣官致祭。著察例举行。一、自王以下、宗室觉罗十五岁以上者。俱加恩赐。一、满汉大臣年六十以上者。俱加恩赐。一、内外满汉文武各官。俱加一级。一、内外大小各官。除各以现在品级、已得封赠外。凡升级改任者。俱照新衔封赠。一、凡试职各员。俱准实授。一、国子监贡监生、及各官学教习。免坐监期一月。一、各省儒学。以正贡作恩贡。以次贡作岁贡。一、满汉孝子顺孙、义夫节妇。该管官细加咨访。确具事实。奏交礼部、核实旌表。一、满洲兵丁。原系披甲效力行间。因病年老闲住者。著加恩赐。一、八旗满洲蒙古汉军兵丁、及内扎萨克喀尔喀等蒙古、年七十、八十、九十以上者。分别赏赉。至百岁者。题明旌表。一、军民年七十以上者。许一丁侍养。免其杂派差役。八十以上。给与绢一匹。绵一斤。米一石。肉十斤。九十以上者倍之。至百岁者。题明旌表。一、凡岳镇海渎庙宇、有倾颓者。该地方官估计工料。具奏修葺。以昭诚敬。一、各省道路桥梁。间有损坏者。地方官查明修理。以利行旅。一、直省有坍没田地。其虚粮仍相沿追纳者。该地方官查明咨部。奏请豁免。一、从前各省偏灾地方。所有借给贫民耔种口粮牛具等项。查系实在力不能完者。著予豁免。一、各处养济院、所有鳏寡孤独、及残疾无告之人。有司留心、以时赡养。毋致失所。一、内外官员。有因公诖误、降革留任者。该部查明奏请开复。一、各直省军流以下人犯。俱著减等发落。于戏。惠此万方。俾缉熙于纯嘏。敛时五福。用敷锡厥庶民。布告天下。咸使闻知　　

○辛巳。谕、上年豫省仪封、考城、一带。因漫工堵筑未竣。濒水田禾。被灾较重。节经降旨蠲赋截漕。以资接济。又前后拨运两淮盐课、及户部课银五百六十万两。交该抚饬属办理工赈。第念今春正赈已毕。青黄不接之时。若按例停赈。贫民糊口。未免拮据。著再加恩、将被灾较重之仪封、杞县、商邱、宁陵、永城、鹿邑、睢州、考城、柘城、汲县、淇县、浚县、延津等十三州县、十分灾之极贫。加赈两个月。十分灾之次贫、与九分灾之极次贫民。加赈一个月。其被灾八分以下各州县、极次贫民。有需借给口粮耔种者。并著该抚查明。分别妥协办理。务俾均沾恺泽。用溥春祺。该部即遵谕行　　

○又谕、上年因豫省堵筑漫工。曾降旨将应徵地丁钱粮。缓至秋后开徵。第念该省、自仪、考、数州县、被水成灾外。其余各属。虽获有收。而元气初复。户少盖藏。若将地丁及旧欠并徵。民力不无拮据。著再加恩、将该省四十四年分、应徵地丁钱粮。除被灾各属蠲免外。其余俱自四十五年为始。分作三年带徵归款。用昭体恤穷黎至意。该部即遵谕行　　

○壬午。上诣雍和宫行礼　　

○以正蓝旗满洲副都统额森特、为镶白旗护军统领　　

○癸未。敕谕达赖喇嘛呼毕勒罕。朕统御万邦。抚绥天下。祇期寰海苍生。共享昇平。益宏黄教。尔呼毕勒罕、仰体朕意。振作释宗。精勤经卷。意念虔诚。如前世之达赖喇嘛。阐扬释教。推演宗风。以祝三宝。朕甚嘉悦。兹遣使恭进丹舒克请安。具见真诚。朕仰荷天眷。禔躬安好。谅尔体履。自必清吉。黄教攸系。冀望甚殷。尔其勤习诸经。恢宏前业。普济群生。广垂释氏之鸿慈。以副朕优待黄教至意。勉之敬之。勿怠厥志。所有赏赐。交来使发去。特谕　　

○谕、上年江苏阜宁、清河等处。因夏雨稍多。洪湖水涨。兼之上游沂蒙诸水下注。致成一隅偏灾。节经降旨。令该抚实力查勘。蠲赈兼施。灾黎自可不致失所。第念东作将兴。当青黄不接之时。正赈将停。灾民口食维艰。著再加恩、将灾重之阜宁、清河、桃源、安东、盐城、宿迁、海州、沭阳、大河等九州县卫、七分灾以上极次贫民。俱加赈一个月。其无庸加赈之五六分灾贫民。有应行酌借口粮耔种之处。并著该抚察看情形。分别妥协办理。俾灾黎均沾实惠。该部即遵谕行　　

