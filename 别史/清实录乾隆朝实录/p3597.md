<!-- { "loadSidebar": true } -->
○癸亥。谕、据富尼善等奏、遵朕训饬。将殴死亲兄之回子托呼塔立行斩决等语。从前富尼善等、奏到此事因摺内将内地及回子之例。烦琐开录。是以将伊等严行申饬。此次摺内。止应将遵办之处。具奏完结。乃复拉杂陈奏。殊属不晓事体。富尼善等、仍著严行申饬。再驻劄新疆大臣。办理事务。自应揆度事理处置。即如回子内苟有亲侄杀死亲伯叔。亲弟杀死亲兄。亲侄孙杀死亲伯叔祖之事。自应照内地律例拟罪。若系远族命案。仍应照回子之例办理。不可拘泥内地服制律例。概行办理。著通行驻劄新疆大臣。一体遵照。　　

○调正蓝旗汉军副都统额勒春、为镶黄旗汉军副都统。以署散秩大臣田国荣、为正蓝旗汉军副都统。　　

○旌表守正被戕山东潍县民姚钦妻高氏。　　

○甲子。谕曰、军机大臣议覆福康安等奏、丹津班珠尔之妻子、呈缴庄田五处。准令归公充用一摺。丹津班珠尔、为藏内噶布伦。乃于五十三年廓尔喀滋扰藏界一事。听从巴忠指使。许银说合。以致复生衅端。实有应得之咎。但念其究系听从指使。且事属已往。经朕格外加恩。不治其罪。今其妻子请缴庄田。代为赎愆。自应准其呈缴。第此次命将出师。转输军饷。不惜数百万帑金。原为保护卫藏。绥辑僧俗番众。俾得永安乐利。岂转于番兵添补支给之需。斤斤较量。况闻达赖喇嘛、每年钱粮所入。并不赡给唐古忒番兵。以致难资其力。所有此项呈缴庄田。不必归公。即著交驻藏大臣。给与达赖喇嘛商上。作为养赡唐古忒兵丁差防口粮之用。以示体恤。　　

○谕军机大臣曰、福康安等、讯问鄂辉等大概情形一摺。此案前据普福供称、与雅满泰联衔具奏、严廷良由廓尔喀回藏日期。鄂辉令其写迟几日等语。是鄂辉竟豫为地步。故令普福等具奏、将严廷良到藏日期。填迟数日。以便发觉后。借词起身在前。贡到在后。希图诿卸。当即降旨令福康安等、讯问鄂辉。今福康安等、所讯鄂辉供词。并未据实供出。自系因普福在京。该处无人质证。故尔狡展。看来此事。竟系鄂辉一人主见。俘习浑、雅满泰、亦俱隐忍因循。外番进贡。从无责令凑齐件数。并需贵重物品。方准呈进之理。即云廓尔喀表贡。系附严廷良带来。未经专使到藏。于体制不合。亦当一面奏闻。何得私自压搁。匿不具奏。殊出情理之外。再前据和琳奏称、五十五年秋间。廓尔喀遣大头人苏必达、多喇拉木。同小头人二名来藏。呈递表贡。至冬底方回等语。今命军机大臣讯之普福、据称五十五年七月内。曾有大头人二名到藏。原系贸易之人。后严廷良回藏时。曾说随后另有专差贡使等供。廓尔喀既差大头人苏必达、多喇拉木、同小头人二名到藏。即系赍贡使人。岂有不往见鄂辉之理。且向来藏内。并未闻有苏必达、多喇拉木、在藏贸易。自即系廓尔喀差使进贡之人。若如伊等所供。苏必达、多喇拉木、并非进贡之人。则又必须何等样人。方谓之贡使乎。此等情节。均须切实根究。著福康安等、即将鄂辉、照俘习浑之例。先监责四十板。再行枷号。将节次谕旨指驳之处。严切讯究。勿使再有隐饰。　　

○大学士两广总督公福康安等奏、官兵由济咙聂拉木彻回。道路险仄。应分起行走。现在各兵按照到藏先后。酌定起数。除巴塘副土司成勒春丕勒、带领土兵先回外。其由正路行走者。索伦达呼尔兵。分五起。令领队大臣乌什哈达、乾清门侍卫阿尼雅布、管领。四川省标、及建昌兵。分五起。令副将五十一、参将扎尔杭阿、管领。派拨前行。其甘肃随征兵、及降畨屯练、并川北等镇兵。分八起。令总兵彭承尧、朱射斗管领。接续起程。其由草地行走者。三襍谷、孔萨、绰斯甲布巴底巴旺、革布什咱、瓦寺、沃日、党坝等处土兵。分六起。令总兵诸神保、袁国璜、管领。再严饬带兵各员。约束安静。不许沿途扰累。报闻。　　

○旌表守正捐躯直隶建昌县民孙赶子妻尹氏。　　

○是月、河东河道总督李奉翰、巡视东漕御史阎泰和等奏、本年大汛时。汶水旺盛。塘长各河停淤。应请估挑。除派额设兵夫。挑浚土方外。应添募民夫办理实需银七千二百四十两零。其汶河入运口门。业经堵闭。并将蜀山湖之永泰、永安、永定各闸。及马踏湖之李家、徐建等闸开放。收水归湖。存济来春漕运。俾应挑河底空乾。以便兴工。报闻。　　

○山西巡抚觉罗长麟奏、河东运盐余引。向例如有滞销。准令匀拨。查本年凤台、南召、南阳等县。存盐积滞。应将该三县乾隆五十五六等年余引五十一名。改拨唐县销售。余利归公。报闻。　　

○陕西巡抚秦承恩奏、本年咸宁等州县被灾。各该处常平仓所存粮石。不敷来春借粜。现于盩厔、鄠县等十六州县常平仓。动拨米麦十六万三千石。鄜州、洛川、宜川三州县。拨米二万三千石。分运接济。报闻。　　

○四川总督惠龄奏、现在进剿廓尔喀官兵凯旋。经过川省。臣等及两司道府。养廉丰厚。应按名分别捐赏。酌定索伦达呼尔兵。经过成都。每名给银三两。降畨屯土兵。回至本寨。每名给银二两。绿营兵丁。每名给银一两。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十七



大清高宗法天隆运至诚先觉体元立极敷文奋武孝慈神圣纯皇帝实录卷之一千四百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。十二月。乙丑朔。上诣大高殿行礼。　　

○旌表守正捐躯贵州遵义县民马漋瑞妻马氏。　　

○丙寅。谕曰、户部议驳、仓场衙门奏请经纪等脚价银两。缓扣旧欠一摺。所驳甚是。此项银两拖欠既多若复停缓扣缴。年复一年。伊于何底本应照部议行。第念今岁截漕。为数较多。明岁办理新漕。经纪等未免稍形拮据。此次姑准其缓扣十分之六。其余四分。仍著照例坐扣。已足以纾役力。嗣后务须年清年款。不准藉词再请停缓。　　

○丁卯。礼部等部议覆、湖北学政李长森疏称、湖北安陆府属荆门州。改为直隶州。辖当阳、远安、二县。请将安陆府额进文武生各二十名。裁去三名。拨入荆门州学二名。合旧额文武各取进十七名。拨入当阳学一名。文武各十三名。远安文风少逊。毋庸议拨。至从前荆门州等属。拨入府学之廪增文武生俱改归原籍教官约束。廪增改为候廪候增。岁试后。照例间补。与本籍廪生较食饩先后。按期出贡。均应如所请。从之。　　

○戊辰。谕、据覆勘乡试试卷大臣等奏、本年各省乡试取中之卷。除陕西、湖北、湖南、三省。正副考官。俱有批外其余顺天等八省。有正副考官总批一卷。及同考官未批者。办理疎忽。请将考官及内帘监试。交部议处等语。前因乡会试同考官等阅卷时。于指出疵颣处所。仅自登记。不于卷上批写。易滋弊窦。曾降旨令同考官、将诗文优劣。均在卷内注明。其正副考官于原中、暨搜出取中者。亦应将取中之故批注。并令礼部通行各直省。将此旨悬示至公堂。俾知所遵循。今顺天等八省正副考官、同考官、及内帘监试。并未敬谨阅看前旨。遵照办理。疎忽之咎。实所难辞。本应予以议处。但念此次初定章程。奉行伊始考官等或未尽明晰。以致各省办理参差。彼此不能画一。且应议考官、及内帘监试。共有八省。人数不免较多著加恩此次姑从宽免议。嗣后各省正副考官、及同考官。于取中之卷。皆当细看至公堂之旨。务须各自加批。毋得任前疎忽。如再有遗漏。必将该员等照例议处。不能再邀宽宥。并著将此旨、与前旨一同悬挂各直省至公堂上。明白晓谕。至所称湖南省张力卓一卷。同考官原有蓝笔批语。原勘官误认未批。应另行照例议处一节现在各省考官。既经免议。所有原勘官错误之处。亦著加恩宽免。　　

○谕军机大臣等、前因直隶、山东、河南等省。本年夏秋缺雨。间有被旱成灾地方。业经降旨、令该督抚查勘情形。将明春应否展赈、及酌借口粮之处覆奏到日。候朕于新正酌量加恩。所有山东、河南、陕西等省业据各该抚查明奏闻。而直隶省尚未经奏到。虽据梁肯堂奏称由天津河间一带。查毕再行覆奏等语但直省距京甚近。何以迄今尚未查明。所办究属迟缓。著再传谕该督、即将被灾各属。明正应否加赈之处。迅速覆奏。毋再迟缓。　　

○又谕曰、姜晟奏兵丁凶杀三命。审明办理一摺。已批该部知道矣。此案兵丁杜世勇、因赌博输欠钱文启衅。辄敢挟忿持刀。砍毙三命。经该抚审明将杜世勇即行正法同案兵丁分别革粮枷号完结。固属照例办理。但此案漫无约束之该管营弁现已据毕沅与该抚等会衔参奏。而姜晟于此等凶杀重案。何以不迅速办理。直至此时。始据奏到。所办殊属迟缓。姜晟、著传旨申饬。　　

○礼部奏、嗣后乡会试墨卷。仍令士子自记添注涂改字数。以防改窜。其朱卷内不必誊写。从之。　　

○旌表守正捐躯河南洧川县民张某女张氏。　　

○己巳。谕前经降旨、直隶解到旗租银两。足敷普赏八旗兵丁一月钱粮。即行普赏一次前在直隶解到租银。足敷赏赉之用。著加恩普赏八旗兵丁一月钱粮。俾生计益臻充裕。以示敷锡春祺。有加无己至意。该部即遵谕行。　　

○户部议准、大学士署四川总督孙士毅疏称、卭州茶株繁盛、现查打箭炉边岸番民。生齿日众请增茶边引一千张。配运济食。从之。　　

○庚午孝惠章皇后忌辰。遣官祭孝东陵。　　

