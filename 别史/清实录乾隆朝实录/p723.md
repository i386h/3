<!-- { "loadSidebar": true } -->
○大学士等议覆、川陕总督张广泗奏、绥辑边营各款。一、兵丁积欠。除各营新借、及未还生息银两。并制办铅药。借领银两。均应扣还。其雍正年间、派往军营、并各处驻防、长支盐菜草料。并少交马价。未扣银一万七千九十余两。又乾隆元二三等年、派往哈密等处驻防、借支制办行装。未扣银六千二百九十余两。又自雍正十三年、至乾隆九年、护送喇嘛夷使进藏。少交马匹锅帐等项。未扣银九百三十余两。以上各项。可否豁免等语。查此项阅年既久。若按年坐扣。兵力不免拮据。但帑项攸关。应否豁免、候旨遵行。一、给发粮饷。于前三日、将应扣朋马等项示谕。此外分毫不许摊扣。至军械小有损敝。令各兵自行修理。年久朽坏。及铅药不敷。俱于公粮内动支。号衣盔甲。收贮公所。非大操不许穿用。因公远差。准于公粮内动支盘费。新官到任、上司过往、不准离汛送迎。督提镇将员弁公出。不许多随兵丁。违者照例议处。一、选补兵丁。凡余丁缺出。验其人材壮健。无过犯者。取具父兄邻佑保结。新兵、取具原管旗队什长保结。方准顶补。收伍后、责成旗队什长约束。如有生事。什长隐匿。经旗队查出。什长责革。旗队记功。旗队隐匿。千把外委查出。旗队责革。千把外委记功。千把外委隐匿。该管上司知情徇隐。一并参处究拟。一、训练兵丁。枪炮、以命中击远为主。弓、以六力为上。箭、以中的为要。至操演之期。每年春季大操。于二月十五日开。四月十五日止。秋季大操。于七月十五日开。九月十五日止。开操后、每十日内。三日演弓箭。三日演枪炮。三日演技艺。一日演阵式。将备千把、身先士卒。提镇大员、十日亲阅一次。大操停止后。仍每五日小操一次。盛暑严寒住操。一、兵丁缺乏。岁底诸逋毕集。更为艰窘。请令该标协营。查其每季应领饷银若干。于冬季领饷时。将春季饷银。豫支若干。即于次年分作四季扣还各等语。均应如所请。得旨、未完欠项。有旨谕部。余依议。谕曰、甘省各标协营。及陕提标内兵丁积欠。有雍正七八九十等年。出征西路军营。派往哈马尔、达巴汉等处。长支盐菜草料。并马乾马价。乾隆元二三等年。所派驻防哈密。赤金等处。并豫备战兵制办行装。及雍正十三年、至乾隆二五六七八九等年、护送夷使进藏。少交马匹锅帐羊价等项。借支未扣银、共二万四千余两。例应于每年饷银内。按季扣还。但念边省生计艰难。现在兵丁尚有应扣之项。若将历年积欠。一例坐扣。未免拮据。著加恩令该督抚、查明豁免。以纾兵力。该部即遵谕行。　　

○命福建建宁镇总兵陈汝键、来京陛见。调浙江黄岩镇总兵薛瓀、为建宁镇总兵。以原任福建金门镇总兵孟伍进、为黄岩镇总兵。　　

○辛丑。上诣皇太后宫问安。　　

○谕、翰林院检讨阮学浩、所奏贡生阎若璩孔庙从祀末议十一条。朕粗加披阅。大概多前人所已经议及。非有卓然至当不易之论。有裨典制。必当见之施行者。即如议乐舞宜用八佾、笾豆宜用十二、一条。其意谓尊崇祀典。宜用天子礼乐。夫孔子道德高厚。与天地参。即备天子礼乐以奉之。亦未足以昭崇报。我朝列圣、隆礼致敬于先师。至矣尽矣。而乐舞仍用六佾。非略而未讲也。朕谓季氏八佾舞于庭。孔子斥其是可忍也。孰不可忍。今顾以孔子所非者。祀孔子。是得为敬孔子乎。在他人则议之。在己则受之。于圣人之心安乎。谓孔子生未尝为诸侯。六佾亦岂所固有。此乃本之宋臣王安石、谓史记不当列孔子于世家。不过文人翻新立说。岂足据为定论。且天子尊师。所贵宣明德化。敦叙彝伦。实能行圣道以端治理。明圣教以淑人心。坐而言。起而行。使天下无一人不与被圣人之泽。至于乐舞之仪文。笾豆之度数。其末节耳。而以此为尊师首务。岂所谓能知轻重者乎。又所称、两庑先贤先儒。位次凌躐。宜请厘正一条。两庑从祀诸人。累朝互有出入。盖书生习气。喜逞臆断而訾典章。就其一偏一曲之见。言人人殊。考之前史。甚至有迎合时事。党护乡曲者。汉臣议礼如聚讼之讥。良有以也。阮学浩所信者、阎若璩之说。而阎若璩此条。如何厘正。若者宜先。若者宜后。在阎若璩即无定论。况孔庙祀典。于雍正二年、奉皇考世宗宪皇帝谕旨。令廷臣集议。所有应增祀复祀之先贤先儒。已经一一厘正。阎若璩所谓西多于东者。盖未厘正以前之旧。今定从祀东庑六十二人。西庑六十一人。位次秩然。初无凌躐。现载大清会典。阎若璩固未及见。阮学浩、何备官而亦未之闻耶。祀典关系重大。若祗凭其私心浅见。率议更张。忽进忽退。忽东忽西。成何政体。以朕观之。此二条即不可施行。是以明切晓谕。令众知之。其余各条。或有应议之处。大学士会同该部、详议具奏。寻议、该检讨所奏阎若璩末议。第三条、复祀秦冉、颜何。补祀县亶。第四条。增祀乐正克。第七八两条。增祀诸葛亮、范仲淹。第十条。增祀黄干。均蒙圣祖仁皇帝、世宗宪皇帝、采择廷议。先后举行。第二条。升祀有若于庙庭。又于乾隆三年、议准尚书徐元梦条奏举行。俱毋庸再议外。其第二条内、议升祀公西华于庙庭。据阎若璩、以论语孟武伯问仁、子路曾皙等侍坐、两章为断。查论语所记四科诸贤。盖专指从于陈蔡者而言。唐开元中、据此遂定为十哲。升祀庙庭。其实史记载孔子之言。谓受业身通者、七十有七人。皆异能之士。则知圣门高贤。原不止此数。故宋咸淳中、升祀子张。本朝乾隆三年、升祀有若。皆以补唐礼所未备。至公西华之贤。固不下于季路、冉有。然七十子之中。如子贱、子羔、原思、南容、漆雕开、皆为圣人所深许。较之公西华、亦难为轩轾。即以阎若璩、据问仁一章。谓与由求并称。当升公西华。而所据侍坐一章。则曾子升配。已不能复进曾晳。是议礼纷纷如聚讼。转不如姑仍其旧之为安也。再第四条、议增祀公明仪。第五条、增祀曾申、申详。第六条。增祀汉河间献王刘德。查公明仪、曾申、申详、见于孟子、及檀弓等书。皆能守家传。谨师法。以不背于圣贤之徒。但授受渊源。既罕明证。其阐明圣道。亦别无考据。汉河间献王刘德、修学好古。所得皆古文先秦旧书。如周官、尚书、礼记之属。事迹具载汉书。但当暴秦之时。转徙流离。藏遗经于焚书坑儒之会。诸儒实为其难。及挟书之禁已弛。以藩王有土之尊。出其力以搜求图籍。献王实为其易。若因子张之弟子。增祀公明仪。则曾子高弟。尚有乐正子春、子襄、公明高。若因曾子之孙。子张之子。增祀曾申、申详。则孔氏子孙之贤者。尚有孔斌、孔穿、以下多人。若因有功经籍。增祀刘德。则藏书壁中、避祸嵩山之孔鲋。亦未列俎豆。事阅数千年。博议者未之及。非有阙遗。实重之也。又第九条、议改祀蔡元定于两庑。其意以为蔡元定、自有功圣门。非以子重。果如所言。不但无以处曾晳。即程珦、朱松、于圣道亦各有体认。岂皆以子重者。此其为臆说无凭。又不辨而自明。以上各条。俱毋庸议。从之。　　

○谕、昨据工部摺奏、芜湖工关。较去年短少。行令查核。业经降旨依议。今日户部议称、芜湖户关。盈余较去年有余。毋庸置议等语。此案工关盈余。虽较上届不足。其户关较上年盈余之数。足敷抵补。如将有余者、毋庸置议。不足者、再加行查。于考核功过之意未合。即使行查。亦徒多往返登答。工部再行查核之处。不必行。嗣后著该部照此办理。如一人而兼两关。其比较上年盈余之处。俱有不足。再行议令该督抚、据实查核。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二


大清高宗法天隆运至诚先觉体元立极敷文奋武孝慈神圣纯皇帝实录卷之三百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。十一月。壬寅。上诣皇太后宫问安。　　

○癸卯。上诣皇太后宫问安。　　

○谕、据管理阿尔泰军台副都统罗山等、以坐台原任都统佟世茂、年老患病。伊子佟泰呈请、愿代伊父效力军台等情奏闻。佟世茂、坐台亦经五载。既年老患病。著加恩准其回京。不必令伊子佟泰往代。该部另行派人前往。　　

○总理行营王大臣等议、直隶总督那苏图奏、筹备东巡事宜。一、自德州至天津、两岸纤路。酌归河员修整。查运河两岸。每年本有岁修。此项修理。自应专归河工。无庸交地方官重办。一、请定豫备船数。查应用船只。业奏准于天津、及内务府、分别备办。无庸再议。至渡纤等项。现在设有垡船。应令于此内拨用。一、请拣选纤夫。恭查御座、及随侍等船。应需纤夫。于驿夫内、拣选六百八十名。其余侍卫等船。于附近州县、分募民夫伺候。酌给口粮。一、纤夫号衣。应东直二省通融。据奏、皇船、及内庭船。纤夫需用袍带、氊帽、鞵袜、纤板、纤绳等项。已准阿里衮咨明酌办等语。应令东省供用后。即交直省更替备用。其侍卫等船。纤夫衣帽等项。一体酌备。一、更换马匹。请酌加草料银两。查此项马匹。原议于圣驾将至德州时豫备。更换后、即应回营。并无守候耽延之处。应毋庸议。一、修垫驼马经由道路。据奏、除德州及运河两岸纤路。无庸另修外。其余道路桥梁。现饬酌动公项拨修等语。应听自行办理。从之。　　

○户部议准、山东巡抚阿里衮奏称、奉天运米十万石。分拨青、莱、武定等府属。除先运米三万三千石外。其未运米六万七千石。现值隆冬。挽运维艰。且青、莱、二属。尚有仓谷漕粮。岁内似可无虞。已咨会奉省、将未运米石。采办齐全。俟来岁春融。即委员雇船、赴奉领运。一切运米事宜。仍照今岁赴天津截拨漕米成例办理。从之。　　

