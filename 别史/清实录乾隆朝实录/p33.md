<!-- { "loadSidebar": true } -->
○总理事务王大臣等奏、据平郡王福彭奏言、盛京系开创要地。居住宗室、觉罗、三百余人。内资质可成就者颇多。惟离京遥远。不知勤学。而族长等、复不能悉心训导。请照京城两翼宗学之例。设立宗学。饬交将军、府尹、慎拣满汉教习令其讲读满汉文。练习步骑射。后有文学成就。弓马娴熟者。准赴京考试。艺射精者、可备选侍卫。再盛京居住宗室等。向无专管之员。现遵旨会议。于宗室公内、派出三人、赴奉天祭谒陵寝。当即令其巡查管束。并稽查族长等贤否。如果才能称职。遇有陵寝员缺、酌量升用。应将所奏。交宗人府详细定议。得旨允行。　　

○大学士鄂尔泰等奏、直隶总督李卫移称、中书舜岱、自广西赍诏回京。路由庆都县。因细故殴打马夫。咆哮公堂。应交部察议。得旨、从前皇考时、凡官员出差在外者。俱谨守法度。今朕即位之初。舜岱辄敢生事滋扰。甚属可恶。总督李卫、不为隐匿。据实移文内阁。甚是。舜岱著交部严察议奏。　　

○以原任河东总督王士俊、署兵部侍郎。　　

○庚寅。孝庄文皇后忌辰。遣官祭昭西陵。　　

○上诣雍和宫梓宫前、行岁暮告祭礼。　　

○诣皇太后宫问安。　　

○谕总理事务王大臣、京城有普济堂二处。育婴堂一处。收养无依之穷民、及抛弃之婴孩。由来已久。其经管之人。实心行善。有存孤恤老之风。从前皇考曾两赐帑金。并锡温纶。以旌义举今朕即位。广沛恩膏。而辇毂之下。乐善良民。敦行不怠。朕心嘉悦。三处、各赐银五百两。以助其赡养之费。著内务府、即行给发并将朕旨宣谕知之。　　

○辛卯。以恭上崇庆皇太后尊号。遣官颁诏朝鲜国　　

○谕总理事务王大臣、皇祖妣仁皇后外家。俱蒙恩赐公爵。惟孝昭仁皇后外戚。未曾加封。二等公讷亲、向蒙皇考嘉奖。以为少年大臣中、可以望其有成者。今朕即位以来。讷亲行走勤慎。实心供职。著晋封一等公、世袭。以示推锡恩荣之典。　　

○又谕、朕闻淮安府阜宁县所属射阳湖地方。于雍正五年。经齐苏勒、题升淤地八千一百余顷。升租银四千余两。又康熙五十九年。查丈射阳湖北岸淤滩案内。有民人周士孔、杨景希、升地四百余顷。应升银一百七十两。俱系有粮无地。小民赔累难堪。是以向来积欠累累。从未清完。今各项旧欠、虽已蠲免。然将来新赋无出。势必仍行徵比。甚属累民。著将前项升地八千六百五十顷四十九亩零。租银四千二百六十一两零。俱行豁除。以苏民困。该部即遵谕行。　　

○又谕、朕前闻蒋国祥、居官声名不好。是以谕令解任、来京引见。今据巡盐御史三保参奏、蒋国祥扣克倾销银两、苦累工匠等情。蒋国祥、著革职。并伊家人。交与该督李卫、审明定拟具奏。若蒋国祥任内、再有亏空挪移勒索等弊。著三保、一并查明题参。　　

○禁督抚无故传唤属官等积习。谕曰、督抚之于属员。体统虽分尊卑。均有办理地方事务之责。属员惟当实心供职。不宜以趋走逢迎为尚。督抚亦当体恤属员。减其传唤。恕其末节。俾得纾暇、以理本任之事。朕闻附省之首府首县。不论有无紧要公务。每日伺候督抚衙门。侵晨而往。日午未归。率以为常。恬不知怪。其督抚同城者。抚传未归。督传又至。仆仆于道。左走不遑。夫附省郡县、催科狱讼。较他处更为殷繁。即令专心致志。犹恐精神不逮。乃似此竭蹶趋承。必至废弛本任事务。是以抠谒为重。而以职事为轻矣。朕更闻闽广督抚司道等官。彼此宴会。废时失事。属员效尤。此处至今未改。凡诸积习。甚非大吏之所以董率属员。与有司之所以恪恭厥职也。嗣后各宜留心改易。凡附省郡县有司。督抚非有面悉之事。不得无故传唤。其离省各属官。尤不得轻离职守。如有逢迎应酬。作无益以害有益。并启夤缘弊窦者。更玷官方。朕必加以严谴。　　

○总理事务王大臣议准、江南总督赵宏恩奏、查出年希尧管关徵课。以十足纹银、作九七扣算。又货税外加平色。通计每两加至四钱四分有零。又楼税、每货百斤。私收银一厘五毫。又巧立客费、揽头、看舱、照票、验票、捍量、算手、抽单、桅封、小饭钱、各种名色。总曰饭食。以避各色苛取之名。请立定章程。嗣后除正额盈余、及加一火耗外。毋许丝毫多取。从之。　　

○是日起。上以岁暮祫祭太庙。斋戒三日。　　

○壬辰。谕总理事务王大臣。祖鲁、居心险薄。行事乖张。著革职。发往台站效力。耿韬既无子嗣。将伊本身发往台站效力赎罪。　　

○纂修明史总裁大学士张廷玉等奏、纂修明史告成。得旨、明史纂修多年。藁本今得告竣。但卷帙繁多。恐其中尚有舛讹之处。著展半年之期。该总裁率同纂修官、再加校阅。有应改正者、即行改正。交武英殿、刊刻陆续进呈。其在事大臣官员生监等。著交部议叙。　　

○总理事务王大臣议覆、定边大将军庆复疏报、乌逊珠勒之战。贼以大队冲击时。有调赴驻防兵三百、营总敦珠克、扎尔布、二人率之。力战杀贼。奋不顾身。存者五十四人。内受重伤者四十九人。均属义烈可嘉。应将阵亡者加恩。负伤者议叙。从之。　　

○以署奉天将军柏秀、为正蓝旗满洲副都统。　　

○三等伯黑格、缘事革职。以其弟李坦袭爵。　　

○召署湖广永州总兵官催起潜、来京引见。调马兰镇总兵官吴正、为湖广永州总兵官。以副都统永昌、为马兰镇总兵官。　　

○癸巳。以岁暮祫祭。前期遣官祭太庙中殿。后殿。　　

○上诣皇太后宫问安。　　

○谕内阁、今日礼部奏进元旦于皇太后前行礼仪注。朕谨奏闻。皇太后谕令停止行礼。朕复行奏恳。仍未允行。朕以乾隆元年元旦、率同诸王大臣等、于皇太后前行礼。关系国家大典。礼不可阙。再四恳请。始奉懿旨俯允。并谕王妃命妇等、免其行礼。　　

○甲午。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵。　　

○遣官祭孝敬宪皇后。　　

○遣官祭太岁之神。　　

○乙未。上诣皇太后宫问安。　　

○是月。苏州巡抚高其倬奏查勘阜盐等五州县、分别成灾不成灾。照例蠲赈。得旨、赈济贫民。务须殚心奉行、以防弊窦。俾闾阎均沾实惠。其余应题请者、照例具题。　　

○苏州织造海保奏、江南田赋繁重。请免耗羡、变通以筹经费。得旨、汝奏请全免钱粮之耗羡。而以关税赢余、为各官养廉。独不思商贾亦吾民乎。近来大以税重为苦。伊等不当蒙宽减之恩耶。汝有司榷之责。但当以清弊恤商为本。不当为越位之谋。至于减耗养廉之事。目前尚无良策。俟朕徐徐经理之。　　

○漕运总督顾琮奏、请将各关税务所有盈余银两。据实归公。得旨、关税之弊。朕所素知。近日条奏者亦多。现交廷议。当徐徐经理之。一时不得良法、奈何。即如税差一事。有谓宜交地方大吏者。有谓宜遵旧制差旗员者。朕意尚在未定。而姑舍是。汝若有意见。可密奏闻。年希尧参后。淮关向后光景若何。确察具奏可也。　　

○大学士总理浙江海塘事务嵇曾筠奏、敬陈海塘章程事宜。一、＜??锍-釒＞挖南岸沙洲、以导水势一、采办江浙条石、以济工用。一、广购桩木、多委干员量收。一、委办柴朿、革除殷户经管。一、详定土价、发帑金鸠工儹筑。一、办运块石、给工价、毋许扣克。一、甄别两营塘兵、责令厅营督率。一、选调练习工员、分委监工抢筑。得旨、以上数条。可谓措置咸宜。朕实庆海疆得人。从此永永宁谧。安澜底绩。卿功可垂诸竹帛矣。　　

○巡察山西刑科给事中黄祐奏、请敕下直省督抚。严饬属员。凡审案固不可怀挟私意。袒势恶而屈平民。亦不可巧执偏心。纵刁顽而凌绅士。得旨、朕遵奉皇考圣训。以中平之道治天下。期于仁渐义摩。久道化成。庶无偏轻偏重之患也。汝此奏未尝不是。然会意一差。或奉行不善。则流弊从此始矣。思之。　　

○陕西延绥镇总兵米国正奏。延绥镇领办恩赏息银。四年来尽皆捏饰。据实陈明。仰恳酌量变通。得旨、此皇考加惠兵丁非常之旷典也。惟是奉行不善。易滋弊端。汝摺中所奏、俱是实情。但朕展转思维。总无良法。且不悉地方情形。可将此奏、及朕旨。告之查郎阿、刘于义、令其悉心筹画。尔等会同定议具奏。勿以加恩兵丁。转成累兵之举。或致商民受累。皆万万不可者。边地营运既难。若减少利息。量入为出。以惠兵丁可乎。　　

○四川总督黄廷桂奏、黔省调拨兵丁、派员统领前往。得旨、黔省若再有咨调。即照此一面办理、一面奏闻。兵弁原提督之专责。不可以现解总督职衔、有所歧视。致黔省或有所掣肘也。乌蒙虽无事。不可稍涉疎忽。若防范微有丝毫不密。当此逆苗接壤。易为煽动之秋。略生事端。则汝与杨馝、不能任其咎也。　　

○定边大将军公庆复等、具摺请安。得旨、朕体安。尔等好。据奏哈尔丹策凌之使臣充奇纳喀等、于十一月二十二日、自巴里坤起程来京。事体情形、可以顺竣。此皆赖皇考在天之灵。仰邀天贶。垂佑后人深思。朕甚怆怀。且加感悦。是以特降谕旨。令额驸策凌、率领王丹津多尔济、酌议定边一切事宜。额驸策凌来京后。大将军庆复、仍小心防范。不得稍有疎懈。与副将军等、一心防守。平日无事时。尤当警备。朕所悦者。并非为伊请和。自此无事。况两国和好之名。朕尚不准。朕仰赖天恩。为中国之主。岂屑与伊微小部落台吉和好耶。但息兵乃仰体皇考抚恤生灵至意。朕所悦者也。故朕但议理政事耳。　　

○是年、旌表孝子、直隶等省马尔毅等二十三人。孝妇、直隶省李氏一口。孝女、江苏省方氏一口。守节合例、八旗满洲保格妻傅氏等八十口。蒙古布达里妻五齐雅尔氏等四十四口。汉军郎应毕妻宜氏等二十二口。内务府镶黄旗方策妻王氏一口。奉天等省驻防哈尔吉纳妻瓜尔佳氏等十口。直隶等省胡行谦妻刘氏等七百二十口。夫亡殉节、汉军白有文妻杨氏一口。浙江等省庄明扬妻潘氏等二口。未婚守志、汉军何琏妻张氏一口。江苏等省承王言妻徐氏等十一口。义民、陕西王名裔一名。百岁寿民、安庆等省杨士英等三名。各给银建坊如例。　　

○一产三男郭若文等、二十二家。大清高宗法天隆运至诚先觉体元立极敷文奋武孝慈神圣纯皇帝实录卷之九



大清高宗法天隆运至诚先觉体元立极敷文奋武孝慈神圣纯皇帝实录卷之十　　

