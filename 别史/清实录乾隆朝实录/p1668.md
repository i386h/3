<!-- { "loadSidebar": true } -->
○陕西巡抚鄂弼奏、自乾州以西。至长武。地瘠民勤。鲜刁悍气习。近省地方繁庶。俗浇难治。自潼关至临潼县、西、同、二府所属略同。蒲城、大荔、朝邑。同州府属。亦繁庶。而俗较训。亦知务本。地多回民杂处。上年大惩后。凶殴者渐少。地方官守法勤职者不多得。或地剧才短。现同司。道商调。长武等处。为西陲极冲。各驿夫马额虚。及衰弱者。查明另参。得旨览。具见留心。　　

○以正蓝旗满洲参领成德。为西安右翼副都统　　

○己亥。孝康章皇后忌辰。遣官祭孝陵　　

○谕、户部议覆、御史顾光旭条奏、资送贫民回籍一摺。援引前驳成案。以此例一开。恐致无业之徒。混冒虚糜。于灾黎无益为言。是仅推其流弊。而未深究夫有名无实之本源。无识者。将未免仍疑为节省帑项起见。非朕轸念穷氓。熟筹调剂之苦心也。从前臣工等奏请。咨送回籍。曾经降旨允行者。原因此等灾民。如果本籍自有田庐。固不当听其播迁失业。今经日久。体验流民中远出谋生者。悉系故土并无田庐依倚之人。而必抑令复还。即还其故乡。仍一无业之人耳。且无论一领路费。潜移别。处去而复来。有何查验。即责地方有司实力奉行。则必押解。滥及无辜。亦非政体也。朕因直属两年秋霖过多。加恩蠲赈不啻再三。又念京师为五方聚处之会。令五城加厂平粜给赈。即费正供钜万。无所靳固。又何有于区区资送之一节。然已洞悉其一无实济。而犹曲徇陈言。矫情示惠。必不出此也。且流民故乡。既无生计。四出佣趁。即揆之古人无常职转移执事之条。未始不可俾之并生并育。又何至束缚驱策。强以势所不能堪。朕意以为与其资送无实际。不如加赈济之期。俾民获实惠之为愈也。救荒无奇策。惟以体恤民隐为要。设令被灾至重。甚至有田之户。亦概远徙。则所以筹抚绥。必更有大设施者。又岂特此资送虚文。所能济其万一哉。摺内已降旨依议。并将此通谕中外。使明知朕意　　

○河东河道总督张师载奏、杨桥河势。于上游来童寨。分二股。一直入引河。溜势汹涌。一分趋南去。势弱而小。约十之二三。由十七堡一带。至杨桥大坝西北。合流东注。全恃引河吞纳。渐次成河。得旨、欣慰览之　　

○庚子。上诣畅春园。问皇太后安　　

○谕曰、高其倬之孙高焜。现系世职。在侍卫上行走。因念伊祖。从前历任封疆。出力有年。其孙应令学习部务。以资造就。高焜。著加恩以六部郎中用　　

○谕军机大臣等、前军机大臣议准。将凉。庄。满兵移驻伊犁。所有汉军人等、或入绿营当差。或入民籍。俱听其自便。已行知该督。及凉庄将军矣。该督等、此时想久经接到。其现在作何饬令移驻。及如何按额充补之处。著传谕该督。一面作速妥办。一面即行奏闻　　

○辛丑。谕军机大臣等、据达色奏、长芦商人沈朝安等呈称、张湾至京城之广渠门。计程四十七里。系大宛二县引盐车运通衢。近年叠遭坍塌夏秋雨水积聚。车运艰难。今因各门现在修治道途。情愿捐银二万两。稍勷广渠门土道工程之用等语。已于该盐政摺内批谕。交方观承。派人即行修理矣。因思明琦近在通州。经管最为妥便。著方观承。即将此项银两。派交明琦承修。但该道有地方之责。往来督率稽查。或有未能独任之处并令户。工二部内务府。各派贤能司官一员。会同该道悉心妥办。可将此传谕方观承知之　　

○又谕前经降旨。令集福更替福德前往迎接哲布尊丹巴呼图克图之呼毕勒罕。现在西宁无事不必特派大臣驻劄。著传谕留保住。令其自彼处带领喀尔喀等、前往迎拉哲布尊丹巴呼图克图之呼毕勒罕。即令福德仍遵前旨回京请训。以便前赴库抡。同桑寨多尔济办事。此际福德。若已经起程。谅亦不远。留保住。即驰赴多伦诺尔。更换福德速行回京。集福在何处得此信。即回京　　

○又谕曰、巴尔品等奏、察哈尔八旗总管。副总管及官员等、去岁捐助移驻伊犁兵丁马驼。此次虽不能如去岁捐助之数。现在察哈尔人等呈称情愿出驼二百只。马一千匹。资助派往驻防兵丁等语。察哈尔官兵情愿捐助派往伊犁驻防兵丁马驼。情词恳切。甚属可嘉宜加恩奖赏著交巴尔品等、将去岁捐助马驼。及今岁助马驼之官兵。由彼处租银内动用。酌量奖赏　　

○湖北巡抚宋邦绥奏粮。驿二道经手钱粮款项奏销交代。均责成督抚请嗣后督抚到任与藩库一体盘查。得旨、著照所请行　　

○壬寅。谕现今物价稍昂。此次恭谒陵寝随往官兵应得路费著施恩加一倍发给。　　

○又谕前经降旨于五城内外增设煮赈各厂并添给米石俾就食贫民咸资糊口。但向年俱于三月二十日停止朕念现在虽届春和而时值青黄不接贫民生计。犹未免拮据。所有今岁五城内外各厂著加恩展赈一月。以示轸恤　　

○军机大臣等议奏、查西宁特派大臣驻劄。原为噶斯一路蒙古兵柴达木等处立卡及照料青海蒙古会盟。今准夷回部平定西域各卡兵裁彻青海蒙古番子。安静多年除会盟外平日无事查西宁向系一年一次会盟后经都统众佛保奏请改为二年。青海蒙古等游牧地方。距会盟处远者颇多。如改为三年。事体并无贻误蒙古等、亦可省往返费。应遵旨裁西宁办事大臣。交理藩院。至三年会盟之年开列在京侍郎副都统。御前侍卫、乾清门侍卫、职名具奏。恭候钦派。驰驿至西宁。由西宁出口令彼处总兵道员照会明例所需赏项。筵宴。缎疋等物拨发派官兵随往再查西宁除办事大臣。尚有理藩院章京一员笔帖式三员。转递青海蒙古报部事件迎送藏内来使来京。承办玉舒番子事件。不可无人请仍留办事章京一其笔帖式裁二。从之　　

○乌噜木齐办事副都统旌额理奏、乌噜木齐屯田牛马。每年准销倒毙分数。照巴里坤作二分销算。查屯田非马力所习。且例不支食料豆。伤损者多自一二分至五七分不等。请嗣后马准销二分半。牛一分半若数太多。仍著赔补。至屯田牛为优现存牛一千余。再将哈萨克等所带牛补额。马可渐减。报闻　　

○豁除安徽贵池县。乾隆十一年至二十三年。未完丁摃。豆折银。千一百二十两有奇。米一千六百七十石有奇　　

○癸卯。谕、刑部监禁人犯内清馥之子福俊。车布登之妻爱氏子常福。著从宽释放。看守制造库五麟保之雇工王积。黄四。亦著从宽释放其阿睦尔撒纳所部之鄂罗斯托罗拜。著赏给功臣之家为奴永远监禁之陈朝盛、周绍珍、康三、著发往伊犁赏给回人。及厄鲁特为奴　　

○以镶黄旗汉军参领高廷栋。为镶白旗汉军副都统。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十


大清高宗法天隆运至诚先觉体元立极敷文奋武孝慈神圣纯皇帝实录卷之六百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。二月。甲辰。上诣畅春园、问皇太后安　　

○遣官祭黑龙潭昭灵沛泽龙王之神玉泉山惠济慈佑龙王之神　　

○谕军机大臣等、据明德题参猗氏县知县王封渭。疎防脱逃发遣伊犁人犯伊三太一案已有旨将王卦渭革职矣。此等发遣人犯。其情罪本属去死一间。乃从宽减死。仅予发遣。已系法外之仁。今该犯胆敢诡计脱逃。务须拏获正法。以示惩儆。现已令步军统领衙门。严行躧缉。著传谕该抚。作速上紧躧缉。毋任该犯远扬。致逃法网。现在曾否弋获。并著具摺奏闻　　

○又谕曰、海明在阿克苏年久。著授盛京礼部侍郎卞塔海为正红旗汉军副都统。前往更换。卞塔海。接奉此旨。即速来京请训。其所遗盛京礼部侍郎员缺。著永宁调补。永宁所遗兵部侍郎员缺。著旌额理补授　　

○兵部议奏、查俸满回任千总。壅积多员。既碍把总升途。又启劣员恋栈。请嗣后六年俸满千总。下次甄别。改为三年。凡系上次甄别平等、咨部留任者。果弓马练习。较前奋勉准保送引见。分别曾否出兵。照例录用。其弓马本平常。差操行走。亦不勉力者。即咨部开缺。得旨、向来直省俸满千总。于引见发回后。定例概应开缺。是虽有升擢之名。转致无任可回。情理亦堪悯惜。因敕部分别定议。优者保送回任。候补候推。劣者休致。其人列平等者。俱仍留原任。再俟六年甄别。用资斟酌调剂乃近见督。抚。提臣等、自改议留任以来。虽随时分别。缮单汇奏。其中所举所黜。不过数人。余则均入咨部留任条内。在把总既不能及锋自效。即千总亦未免恋栈姑容。是救弊适以滋弊。皆封疆大吏。不肯实力甄别之所致也。兹谕该部详核前后俸满各项千总之数。则定例以后止有保送已升者七员。休致者三十员。而其回任候补候推。及平等留任者。积至三百九十余员。其例前。候补候推者数又如之。以此七八百员。陈陈相因。非悉心厘剔。何以疏升途而重营务。该部奏请。嗣后千总等既经俸满其下次无庸更待六年。即改为三年一次。据实甄别之处。应如所议。行第念频年壅积员数过多。现在即应通行甄别。而其去留等次。又当就年力以为断。盍武弁所业者弓马。所饬者戎行。必年力壮盛。始可能于其任。非如俸满教职。苟不至暮齿颓唐。犹可从容司铎。不当概以年格限之也。所有直省各项年满千总。及例前尚在需次各员。著即一并悉心秉公。分晰甄别。有年在六十以上者。候补之员降为候推。候推之员降为留任。俱俟下次甄别以次递降。至六十六岁即予休致。其咨部留任之员。一至六十岁以上者。概令休致。其年虽未及期。而技艺生疎。人材阘。茸不堪造就者。并即勒休出缺。毋得稍存。迁就之见如此则把总升用之途。不致过阏。而营政官常。亦均有裨益矣。著为令　　

○乙巳。兵部议准。浙江巡抚熊学鹏奏称、浙江海盐、平湖、二县石塘。一线危堤。风潮冲激请将盐、平、二汛堡夫。改复守饷塘兵。令澉、乍、二汛把总。督率修填。仁、宁、二汛。遇要工。仍拨赴帮修。粮于原裁兵米按支。从之　　

○又议准广西提督王进泰奏称、永宁州。系轮派备兵巡防。未能实在应增设永宁营。分提标。千、把、外委。四员改驻。以派防兵三百八十名为额兵。从之　　
