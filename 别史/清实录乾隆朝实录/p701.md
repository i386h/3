<!-- { "loadSidebar": true } -->
○以内阁侍读学士积德、为太常寺卿。监察御史德尔格、为光禄寺卿。　　

○调热河副都统那兰保、为镶蓝旗蒙古副都统。以原任领侍卫内大臣马尔泰、署理热河副都统。　　

○癸酉。谕军机大臣等。从来兵贵神速。名将折冲。未有不以师老重费为戒者。大金川之事。调兵逾半载。拨饷过百万矣。前据庆复、张广泗、奏报。迄今已几两月。所调陕兵。何时到齐。庆复张广泗于何时前进。宋宗璋、许应虎、进兵以来。军声若何。贼人见大兵云集。情形若何。何时可捣贼巢。俱宜不时奏报。何以尚未具奏。深用廑念。其鉴瞻对前车。迅奏肤功。所有近日军情。作速详悉奏闻。　　

○闽浙总督喀尔吉善奏、台湾客民搬取家口。请定限一年。地方官查明、给照过台。逾限不准滥给。得旨。著照所请行。该部知道。　　

○甲戌。谕、本年七月内出口行围。著庄亲王、履亲王、大学士讷亲、张廷玉、在京总理事务。其月选之文员内、通判州县等官。武员内、八旗护军校、骁骑校、及外省送到之补放水手官、骁骑校等官。并年满千总。俱著王大学士照从前之例验看。可传谕该部知之。　　

○又谕、马端临文献通考一书。综贯历代典章制度。由上古以迄唐宋。源委了然。学者资以考镜。明王圻取辽金元明事迹续之。烦芜寡要。未足与三通并。且至今又百五十余年矣。我朝监古定制。宪章明备。是以搜择讨论。以徵信从。其自乾隆十年以前。会典所载。令甲所布。金匮石室所储。与夫近代因革损益之异。上溯宋嘉定以后。马氏所未备者。悉著于编。为续文献通考。大学士张廷玉、尚书梁诗正、汪由郭、经理其事。惟简惟要。所有纂辑事宜。酌议以闻。　　

○刑部议奏、病故宁海县知县崇伦永、亏空库银、应著落家属勒限究追。得旨。州县官侵蚀仓库。非因公挪用可比。此等贪劣之员。多有身故事发以后。不过于家属名下、勒限著追。迁延一二年。率以家产全无。保题豁免。且并有父殁而子乘机盗帑。移罪于父。己仍得坐拥厚赀者。故无以儆贪风。夫父子一身也。子代父罪。亦理之宜。崇伦永既经身故。著将伊子崇元诵监禁追比。嗣后侵贪之案。如该员身故。审明实系侵盗库帑者。即将伊子监追。著为例。余依议。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十二

大清高宗法天隆运至诚先觉体元立极敷文奋武孝慈神圣纯皇帝实录卷之二百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年、丁卯。六月乙亥。谕、朕此次行围。所有外省督抚提镇等奏摺。著照旧例。自起銮之日为始。俱赍赴在京总理事务王大臣处、加封交内阁随本呈送行在。候朕批示。随本发回。仍于总理处。交付赍摺人祗领。该部即通行传谕知之。　　

○丙子。上诣畅春园、问皇太后安。　　

○谕据大学士庆复、川陕总督张广泗奏。征剿大金川现已悉心筹画。分路进兵。捣其巢穴。附近诸酋。输诚纳款。则诸事业有就绪。酋首不日可以殄灭。嗣后征剿事宜。张广泗一人即可办理。现在大学士高斌、出差在外。内阁办事需人。著庆复回京、办理阁务。　　

○谕军机大臣等。据庆复张广泗奏。小金川土司泽旺、率众投诚。并退还抢占沃日三寨。大金川外援隔绝。官兵驻防其地。可以直捣大金川大寨。又收复毛牛、及马桑地方。西南两路。俱可进攻。庆复张广泗现已分路。令统领宋宗璋、许应虎、等订期会剿等语。此番官兵调集布置得宜。计可指期克捷。至小金川望风迎附。乃迫于大兵势盛而然。但既已来归。自当乘机安抚。安可遽信为革心向化耶。从前办理土蛮。总未能得经久长策。即如瞻对之役。调兵二万四千。糜饷几至百万。亦仅歼厥渠魁。何尝得其一人寸土。乃甫经竣事。而大金川又复见告。将来即使计日剪除。而徵兵筹饷。劳费业已相等。若荡定之余。仍以属之土目。纵令震慑余威。目前俯首恭顺。而蓄养气势。日后仍必鸱张。国家动众伤财。适为伊等重事权而增气势。迨至兵力稍足。又复环视而起。旋起旋灭。何有已时。在国家全盛之时。视之不啻蚊蚊蜂虿。而糜脂膏于荒箐。屯兵革于蛮烟。曷若熟筹善策之为得也。小金川现虽归顺。安知其意不谓金酋殄灭。其地不授之小金川而谁属。信如此、是又增一大金川矣。即如土备汪结、乃庆复所信为领兵出力者。在本身尚能帖服。而伊子若孙、果可保耶。盖番性叵测。如康熙雍正年间。郭罗克番众征剿帖服。久之仍复滋事。乃其明验。然谓必不可制。则青海蒙古、附近土番。西藏即系番类。一经办理。宁谧至今。可见筹画有方。无必不可化诲慑服之理。朕观金川情形。虽不可遽照苗疆之例。改土设流。或分置卫弁。统辖汛兵。或亦派大员弹压。田赋狱讼。听其经理。简节疎目。驯扰羁縻。期于绥靖地方。约束蛮众。不致如土司之专有其人。易于蠢动。可以永除后患。朕意如此。是否于该省情形相合。著庆复张广泗悉心从长商酌。详悉具奏。如于该处不甚相宜。或如何始为尽善。别有经画之处。著一一密行奏闻。　　

○大学士公庆复等。奏请军营驰报事件。口外由塘马口。内由驿递得旨。著照所请行。该部知道。　　

○丁丑。谕、江南沛县、铜山、二邑。于本年夏初。禾麦被雹。间有损伤之处。该督抚借给一月口粮。以资补种。朕念铜沛二邑。连岁歉收。若照例于秋后缴还。民力未免拮据。著加恩将现在借给口粮。作为抚恤之资。免其秋后还项。　　

○谕军机大臣等。朕闻江苏华亭县生员姚培谦、江阴县布衣是镜、此二人皆力学有素。闭户著书。不求闻达。尹继善、安宁、既为江苏督抚。谅必知二人之梗概。可寄信询问之。或其人才具可用。或学问可膺师儒之任。据实奏闻。候朕降旨。俟奏摺之便寄去。寻安宁奏、前闻华亭县生员姚培谦、好书籍。多著述。后据呈送所纂各书。亦未见根柢实学。且闻伊于各衙门呈送。恐系好名之人。又闻该生富而好客。一切著述。亦不尽出其手。布衣是镜、实阳湖人。在江阴开有讲堂。闻学臣尹会一、造其庐。与谈理学。称为先生。时论迂之。访知该生向谈道学。亲没庐墓三年。两人梗概。臣所闻者如此。至其人之才具可否录用。及是否可膺师儒之任。尚容细查。报闻。尹继善奏、生员姚培谦、粗有词章。著述数种。不过捃摭陈言。无关精蕴。察其素行。喜浮夸。竞声气。士论薄之。至江阴布衣是镜、曾究心儒先诸书。聚徒讲学。著有孝经图颂。词多肤浅。性醇谨。不竞声利。考其言论识见。虽近迂拘。尚能自立。得旨。所奏甚公。安宁亦如此陈奏。又批姚培谦、言此人之善者。出于沉德潜。亦可异也。岂为其所愚乎。又批是镜如此、则尹会一造其庐。犹不失为善善欲长。　　

○以兵部右侍郎王会汾、为浙江乡试正考官。刑部主事周渼、为副考官。刑部左侍郎钱陈群、为江西乡试正考官。监察御史冯秉仁、为副考官。詹事府少詹事裘曰修、为湖北乡试正考官。翰林院编修朱荃、为副考官。　　

○戊寅。谕军机大臣等。此次准噶尔使臣玛木特来京奏称、从前伊处赴藏熬茶人等。颇罗鼐并未照旧例帮助牲畜口粮等语。经朕以颇罗鼐虽系受封号之人。究属远方部落。非内地臣民可比。不便降旨令其资助。但此次或照前量加资助。亦未可定。详悉晓谕该夷使等。并于玉保前往时。令其向珠尔默特那木扎勒、公同商酌妥协办理。著再传谕傅清、令其转谕珠尔默特那木扎勒。此次夷使到藏时。虽毋庸循照旧例、二十日即行办给一次。著于初到给资之外。酌量驻藏日期多寡。再行办给一二次。俾夷使等咸知感悦。　　

○军机大臣等奏。雍正十二年。北路军营、拏获准噶尔乌梁海宰桑鄂鲁什野勒之子扎勒布解京。奉旨将扎勒布暂且留养。俟后来再定。至今在圣华寺十余年。年近三十。前因军务未竣。未经请旨。今准夷恭顺。军前宁谧。扎勒布毋庸看守。又不便发回游牧。请照投诚厄鲁特、给与娶妻立产银两之例安插。报闻。　　

○己卯。谕军机大臣等。据阿里衮奏称、山东营伍废弛。急须整饬。请将晋省参将都司四员、敕发东省等语。定例、督抚奏请将平日所知人员带往备用。概不准行。今所奏与定例有违。业已批示。但朕看东省情形。营制废弛。相沿已久。所当整顿。已特降谕旨。将勒图、萧奏韶、调往东省。并敕部拣选人员发往。著传谕阿里衮、将弁内有才力不逮、不能称职者。即行查参。所遗员缺。将拣发之人调补。　　

○大学士等议准、闽浙总督喀尔吉善、福建巡抚陈大受奏称、闽省各镇协营。原领买谷银。本应按年买谷。借给兵丁。嗣因买谷艰难。竟将银给兵自买。在青黄不接之时。兵虽得藉以籴买。至秋收时米价未平。领出饷银。又须如数扣还。转多拮据。嗣后如值年丰。即行买谷实贮。青黄不接之时。谷价尚平。不必出借。俟价昂再借。如遇歉收。商贩稀少。准其暂存原价。价平买还。其未经买谷以前。仍准以存价借兵。得旨。依议速行。　　

○又议覆、喀尔吉善等奏称、闽省积储。每岁出陈易新。原属良法。惟是迩年米谷价昂。平粜银不敷采买。虚悬仓额。查闽省原额、徵本色米一十二万六千余石。例于春夏二季。将存仓谷碾米给兵。秋成徵收色米。又买谷贮仓。殊多周折。请嗣后按各府州县徵收色米之数。统于仓内全行碾米。放给兵粮。秋收后、以一米改徵二谷还仓。其所需碾费。向例不准开销等语。碾米既无所费。徵谷又无弊端。官民两便。应如所议行。又称延、建、等府。运省兵米、二万五千余石。又兵米改折、将本色解省项下米、四千四百余石。如令以谷解省。则运费倍多。仍令徵米。则米谷参错。亦应如所奏。令原徵州县一体徵谷。即于本地碾米解省。得旨。依议速行。　　

○免广东崖州乾隆十一年分、水灾额赋。　　

○旌表守正被戕之直隶万全县民张云交妻江氏。　　

○辛巳。上诣畅春园、问皇太后安。　　

