<!-- { "loadSidebar": true } -->
○以礼科给事中增绶保、为光禄寺卿。　　

○以吏部左侍郎蒋溥、充经筳讲官。侍读学士齐召南、充日讲起居注官。　　

○是月。直隶总督那苏图奏、蓟、永、昌、河、四协营。前于提标余息内。分别营运。查四处、除原给本银外。共积存利银四千五十余两。请将蓟、永、河、三协。原本及积存利银。交典商营运。昌平营、原开米粮店铺本利银两。仍照旧营运。俱照提标例。二分起息。俟取息日丰开赏。得旨、知道了。　　

○两江总督尹继善等奏、下江被灾地方。现已照例赈恤。除灾轻州县、所得正赈。均可支持外。其灾重之区。尚须加展。正在商酌奏恳。蒙谕令将吉庆所奏、灶户加赈月分。照民户酌量查奏。随即札询吉庆。据称、伍祐一场。灾伤极重。新兴场次重。若从荡地计算。止成灾七分六分。例赈止两月一月。刘庄、庙湾、二场。止成灾五分。例不加赈。但四场非于例外加赈。不足以资接济。故先行密请。至通州淮安分司所属。被灾七八九十分之场灶。应否格外加展。原俟赈务将毕。再看情形。并俟民户大势。一体斟酌等语。应如所请。将伍祐一场。无分极次贫民。俱加展两月。新兴之极贫、加展一月。其次贫、同刘庄、庙湾之极次贫。俱加赈一月。其余各场灶。分别酌定加展月分。一并汇入民户摺内办理。得旨、览。　　

○福建漳州镇总兵马负书奏报、巡察漳镇地方。并训练各营伍情形。得旨、览奏俱悉。漳州民风刁悍。负气而不知礼义。实不比他处。汝宜加之意也。　　

○湖广襄阳镇总兵齐大勇奏、巡察襄阳各营伍。途次接奉谕旨、调任陕西兴汉镇。现在巡察已毕。恭摺请训。得旨、览奏俱悉。兴汉为边陲重地。武备更宜实力整顿。然亦不可不顾兵丁劳苦。为之过甚也。　　

○山东学政于敏中、以调任浙江奏谢。并恳进京聆训。得旨、不必来京。汝在东省。颇属安静。此则律己之道得矣。至于浙省文气浮华。汝当挽其流而示之的。此外更何训汝之有。　　

○调任陕西学政胡中藻奏、陕甘每考一棚。周行至千余里。臣办理四年。非案不彻烛。即骑不停鞭。仗恃强壮。不敢顾惜其身。然病且死者二次。向来议设此省两学政。皆梗不能行。不过为省一学臣养廉。然与其潦草塞责。即一学臣养廉。如同虚耗。诚不若分设为愈。得旨、汝奏尚属据实。但未免自表之意多。而且语不得体。岂敬慎事君之谊。至于此事。另有区画也。　　

○川陕总督张广泗奏、前奉谕旨。班滚诡计兔脱。舍大金川而何往。臣查上年攻剿瞻对。果如庆复所奏、拆毁战碉。分割其地。则班滚无可容身。自必潜逃他境。今查李质粹初临贼境。尚攻克碉寨十余处。迨兵过如郎。仅焚空碉二座。及围烧泥日一寨。余皆完好如旧。至分地之议。各土司因班滚现在。无人敢领。悉仍为班滚所踞。至班滚所踞大碉。并未烧毁。其党羽亦并未擒拏。班滚安肯舍其巢穴。远赴金川。但现在进剿金川。必须全力。应俟殄灭金酋。再移师瞻对。不难迅为扫除。又奉谕旨。汪结现在军前。尤宜事事密为留意。不可稍露机宜。臣查汪结、不过一巧滑小人。因其熟谙夷情。在众土司中最为明白。故庆复信而任之。现今来至军营。臣面加诘询。伊颇知畏惧。恳请效力。但番情叵测。谨当密为留意。俟事定另思处置。至崇喜土司被杀一节。系俄木劳丁挟仇报复。与汪结、安本、无涉。亦非所属番人不平所致。得旨、览奏俱悉。　　

○广东按察使署布政使吴谦鋕奏报、晚禾收成分数。并陈南海等一十三县偏灾。经督臣策楞题报。委员确勘。俱加意抚恤。再粤东海口猺疆。督臣苦心调剂。镇静弹压。得体有方。得旨、知道了。此奏未免有迎合督臣之意。大不可也。　　

○广东韶州镇总兵毕映奏、臣属八排一地。周四百五十余里。俱系猺人聚处。外环七百四十余里。毗连湖广粤西。查傍猺之连山、阳山、屡被猺贼行劫。臣属曲江、乳源、英德等县汛内。均住有猺人。虽曰良猺。而频年劫窃。即皆此辈。惟守固驭严。庶可安帖。凡猺人贸易等事。必须刻定限期。违者即绳以重法。而于散居各邑之良猺。亦当设法严加钤制。得旨、制驭此等苗猺。惟应去其扰累。宽其小节。而凛然示之不可犯之国威。则得矣。切不可生事也。　　

○广西右江镇总兵魏文举奏报、番地匪徒李绍龙等、节次带兵。互相杀伤。屯聚处均与内地相近。边隘宜加谨严防。已禀督抚提臣。并飞行沿边各员。相机扼要。镇静游巡。得旨、览奏俱悉。彼虽不敢犯边。然内地防御。自当严谨。以静地方。慎之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三


大清高宗法天隆运至诚先觉体元立极敷文奋武孝慈神圣纯皇帝实录卷之三百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。十二月。丁巳朔。军机大臣等议覆、直隶总督那苏图奏、八旗下屯种地、稽查董率之方。一、拨受房地。四至造册。交理事厅稽查。一、屯户原系理事厅衙门应管。其命盗等案。不得专责州县。仍会同理事厅办理。至窝赌、窝逃、私宰、私烧、斗殴等事。一体稽查。一、旗户屯地。私行典卖与民人。已有定例。至旗人转相典卖。一体查禁。其另派旗户顶种。及出银典买之人。按律治罪。一、屯户领受房屋。如有些小渗漏破损。自行粘补。均照所请。一、雇工佣耕。应听自便。亦照所请。如将田亩出租召佃。则非令其种地习劳本意。应严禁。豫行交租认佃者。民人照例治罪。旗人追租。一、旗户如探亲他出。往返在五日以上者。给假票。如私自远出。及逾限不回。分别惩治。但该户倘任意逗遛。该旗如何稽查。及理事厅如何查催之法。尚未议及。应令于迁移安集后。察看情形酌办。从之。　　

○礼部议覆、湖南巡抚杨锡绂奏称、湖南乡试。自雍正初年、与湖北分闱后。士子应试、多至七八千人。今科酌定科举。较前已少其半。请量减帘员等语。查湖南、同考官十一员。外帘官十六员。今既应试人少。应如所请。裁同考官二员。外帘官三员。从之。　　

○戊午。谕、各省督抚保举俸满教职。理宜慎重拣选。以冀得人。从前尹会一、张楷、到任未久。亦滥举教职多员。经朕降旨交部议处。以为沽名市恩者戒。昨引见教职内。有直隶总督保举之杨昑、河南巡抚保举之郭丕、二人皆属平庸衰迈。不称知县之职。已降旨令回原任。那苏图、硕色、尚与尹会一等、到任未久。保举多人者有间。著该部传旨申饬。定例教职六年俸满保题。原以其人才品出众。堪膺民社之寄。是以许其格外保荐。为督抚者、自应一秉虚公。核实保题。方不负人臣以人事君之义。若将平庸之员保荐。用为知县。一二年后、不能胜任。仍请改教。是不以民社为重也。于吏治民生。实有关系。嗣后如有不称保题。该督抚滥行保荐者。朕必加以处分。该部传谕各该督抚知之。　　

○军机大臣等议覆、漕运总督今任浙江巡抚顾琮、覆奏湖河地亩一摺。前总河完颜伟奏称、各处低洼地亩。交地方官查明。免其升科。遇水淹歉收。毋庸赈济。今顾琮奏称、办赈原系挨户稽查。如本村有赈。而所种高地无灾。力能糊口。即有湖河地亩失收。赈亦不及等语。两人所奏不同。查灾赈虽按亩计算。但未经升科之地。不能按亩报灾。而实有被灾户口。无业贫民者。亦令查明一体赈恤。并不在地亩有无。暨升科之免与不免。完颜伟所奏、毋庸议。至顾琮所称、湖滩听民开垦。有妨水道。若私垦未报者。准令升科。必致筑圩围堰。壅水专利等语。查乾隆九年、浙江布政使潘思榘、奏请禁垦湖地。业经议准通行。现在各省遵照办理。顾琮所奏、亦毋庸议。报闻。　　

○己未。上诣皇太后宫问安。　　

○幸瀛台。　　

○谕军机大臣等、据西安巡抚徐杞奏、高陵县捏名揭帖。系马宏财结首。有拜板杰等、窝留李开花、及鲜杰私封职衔一摺。经朕批示、即问之被揭者。向日与何人结仇。今徐杞奏、讯据马宏财、拜板杰、与马子龙、宋成云、讦讼成仇。随将二犯先后挐获。俱不事刑求。直认捏写不讳。照例律拟招解等语。办理匿名之案。为督抚者、即应先从被揭之人。平日有何仇怨。跟究捏写主名。而徐杞初奏、但称查汛被揭之人到案。力辩其毫无影响。即据禀另缉写揭诬陷奸徒。而其有无仇恨之处。并未讯及。迨经朕批示。乃讯明马子龙、宋成云、二人。平素挟仇。而二人果亦直认不讳。该抚所奏、其为二人捏写。已属无疑。但承办此案之初。何以但问被揭之人。有无叛逆情节。而于挟仇诬告重情。并未严行跟究。即州县草率具禀。而该抚及两司衙门。何以无一人见及于此。直至奉到朱批。始行遵照办理。看此情节。其是否确系马子龙、宋成云、二人捏造。转亦不能无疑矣。况若此造言生事。捏写悖逆情事。煽惑流传。以致酿成事端。其贻害地方甚大。是以康熙年间、曾奉圣祖仁皇帝谕旨。凡捏造悖逆言词。妄行投贴者。即行处死。该抚既经审明。的系马子龙、宋成云、所为。应即奏明立毙杖下。以惩奸徒。以靖地方。而仅照例具题。似此不知事理轻重。封疆大吏。其道固如是乎。著传旨严行申饬。令该抚再加研究。如果确凿无疑。照例即行杖毙完结。如尚未出本。著不必具题。　　

