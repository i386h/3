<!-- { "loadSidebar": true } -->
○户部议覆。湖南巡抚冯光裕疏称、粤苗聚众滋事。城步横岭等寨顽苗。恣逞凶顽。横捉官兵绑禁。准提臣杜恺、咨会。调拨湖南各营官兵五千六十余员名。飞速起程。前赴城步。听总统镇筸镇臣刘策名调度。分布擒剿。请敕应付。所有一切军兴事宜条款。开列具题。一、行兵应立总统大员。调度事宜。会同武员料理。拟以辰永兵备道杨辅臣。为军需道。赞理军务。总理粮饷药弹赏号盐菜长夫工食等项。并抚循良苗。以衡永道刘应鼎、为监纪。专稽官兵劳绩。粮饷支给虚实。并审理擒获苗猺。其银米出入。委宝庆府知府张琳专司会计。又一切杂移差遣。拟委桂东县典史俞振起。善化县典史程廷元。益阳县典史沈去浮。醴陵县典史郭明。祁阳县太平司巡检韩高华。衡山县永春司巡检郭敬民。攸县凤岭巡检王谦等七员。听军需监纪二道派用。并令司会计之知府。将随营支放银米。亦交此七员办理。至军前需员办差。仍听军需监纪二道就近调遣。再或不敷。移司派调。一、官兵起程。就近在官库内借支钱粮。制备行装盘费等项。照出师黔省。及蒲寅山案之例。副将每员借支银一百二十两。游击一百两。都司六十两。守备五十两。千总三十两。外委十两。马兵六两。步兵三两。事竣于应领军饷内四季扣还。一、官兵过往。照出师黔省例应付。每员名日给米一升。柴三斤。马每匹。日给豆三升。草十斤。无豆给谷五升。米谷豆草。俱照时价实给买用。其解送药弹军装等项人夫工价按各地平险。照应付黔省。及蒲寅山案之例发给。至装兵船只。亦照协剿黔苗。及城绥官兵之例。大号花扒杆等船。装兵十六名。中号六仓扒杆等船。装兵十二名。次中号四仓扒杆等船。装兵八名。小号小倒划等船。装兵四名。大小船只。俱准装米算。自长、衡、以下至常德者。每百里为一站。米一石。给银一分。兵回装载相同。自常德以至辰、沅、等处。皆每六十里为一站。米一石。给银三分。回时大号四钱。串号三钱。次中号二钱。小号一钱。此番用兵进路。水道颇多。西由洪江。本在常德以上。东由益阳。湘潭。等处收口。俱系溪流滩险。应照常德以上给价。一、官兵盐菜银两。除就近调遣未经出境者不支外。其余俱照例。自起程之日起。彻师回营之日止。千总日给银四分。把总二分。兵丁一分五厘。一、赏号银牌。头等重一两。二等重五钱。三等重三钱。各一面。临阵掠杀首恶者。赏银十两。如功绩甚大者。破格奖赏。一。官兵有带伤阵亡。及军前病故者。例应事竣赏恤。但为时稍缓。今亦照例。如兵丁阵亡。赏银五两。伤重者一两。伤轻者五钱。病故者三两。所赏之银。在军前无承领之人。应令领兵官一面报明。一面移司、令本地方官查其的属。不拘动用何项。会同营员先发。仍造册报司、领正项归补。外委官悉照兵丁例恤赏。守备以上等官。如有带伤病故之事。分别资助。千把总伤亡病故者。资助银二十两。亦令地方官同营员给发。一、官兵入山搜箐。随带一切军装器械火药铅弹等项。需用长夫。应照例。每官兵一百名。需夫四十名。今派五千名。共应需长夫二千名。于附近雇募。靖州。绥宁。城步。武冈。新宁。各三百名。会同二百五十名。通道二百五十名。照例每夫一名。无论行住。自雇募日起。彻师日止。每日给银五分。米一升。兵数加添。长夫亦随增。一、火药铅弹。就近于城步、绥宁、武冈。三州县尽数解用。不足。听军需道于沅州府库取用。再或不敷。或拨北省局药应用。一、官兵及长夫粮米。将附近仓谷先为碾用。查靖州现存谷九千余石。会同七千余石。城步、绥宁、各三千五百余石。宝庆府四千五百余石。邵阳县六千余石。就近拨用。再有所需。查明路径拨运。陆路进山。照蒲寅山案例。以六十里为一站。每夫一名。运米五斗。每站日给工价银六分。米一升。照市价折给。但时值农忙。暑雨炎夏。山箐深险。易生疾疫。民夫惮往。应稍加回费。每站折半。给银三分。使其踊跃趋事。水路西由辰河、洪江、而抵靖州。东从益阳进口。由邵阳、而抵武冈。均属逆流险滩。应照岁运黔米例。六十里为一站。每米一石。每站给水脚银三分。挑钱碾费蓆纸神福等项。概照旧例行。押运官日给银一钱。随役雇募者。日给银二分。制役除每日额编工食外。仍补足二分。一、城步等州县。随官兵入山剿捕之向导壮役乡勇。及派防各要路之声援诸勇。出力与兵相等。应无论远近。每名日给银二分。米一升。一切赏号。论功绩大小。照黔例或给牛酒。或赏烟盐花红银牌。一、递送军需公文。飞报军情。自宝庆府北至湘潭。路径略宽。应设马塘。其城、绥、靖、宝、一带山路崎岖。马不能驰。原无驿递。应照蒲寅山案之例。设健夫急递。但彼案逐日雇募。每名日给银三分。今此案比前重大。官兵众多。且时值农忙。日逐雇募。倘一时应募无人。必致误事。自宝庆府城起。历邵阳。靖州。等处。俱系山僻小径。应按三十里为一站。每站健夫四名。令沿途地方官。召募年力壮捷之人充补。彼地米价。每升一分五厘。应再加给银三分。共约银六分。俾其赡养家口。以免内顾。专心当差。一、逆苗蠢动。附近城。绥。一带居民。或有惊惶逃散。已饬各该地方官加意抚绥。安插得所。应即于逃居地方。请建棚房。给予栖止。并动仓谷碾米。每大口日给米八合。小口四合。时值酷暑。病症恐多。更应拨医调治。病故者买棺收殓。大口给银一两。中口七钱。小口四钱。其医生每月给银三两。一、城步丛山峻岭。岚雾薰蒸。时当炎夏。外营兵丁。保无水土不宜之虞。应请选募良医二名。日给辛力盘费。但深入军营。与医治难民不同。应每名每日给银二钱。一、委赴军前各员。虽有本分养廉。可供衙门日用薪水。今在军营办事。人役随从。各有奖赏食用需费之处。今拟道员日支薪水银一两。准带人役三十名。知府八钱。准带人役二十名。州县六钱。准带人役十二名。佐杂四钱。准带人役四名。各役无论雇募经制。每名概日给银一分。至于官役日食。深入苗地。无处购买。应即于军粮内每员名支米一升。马匹应需豆草。照官兵例。一体支给。一、所用钱粮。均请在于乾隆五年春拨册报后续收四年地丁银内动支。如不敷用。再于春拨留协邻省兵饷银二十万两内动支。事竣。分晰造册汇销。现今即动春拨册后续收乾隆四年地丁银三万两解交应用。如再有需用。一面支发。一面续题。以上各条。均应如所请。得旨、依议速行。　　

○又议覆、川省地方。原属边徼。而保宁、雅、龙、茂、达、等府州。并叙永、松潘、越巂、雷波、各厅卫所。又为川省之极边。积储尤为紧要。先据该按察使李如兰、奏请令外省商贾人等。一体报捐。臣部以调任川抚硕色。从前题请将松潘等处。令本省之各府州县生俊赴捐。并未叙及令外省商贾人等一体捐纳。或因地处边远。不产米谷。恐外省商贾人等争先报捐。以致米价昂贵。有妨民食。是以行令该署抚方显。查明各地方情形。详悉妥议具题。到日再议。今该署抚方显。既称川省地方。外省商贾贸易之人。实居大半。令买本地之粮食。即充常平之仓储。价归于民。粮交于官。下无不足。上即有余。非贩运出境者可比。况各该处地方出产杂粮。屡获丰收。土著农民。尽敷籴食。若按数采买。源源上纳。足额而止。断不致有妨民食。应如所请。从之。　　

○又议准。署四川巡抚方显疏称、高县、垫江、彭水、内江、四县。请增水陆盐引四百七十七张。应徵税银二百六十七两有奇。自乾隆五年为始。照数徵收。从之。　　

○广西巡抚安图疏报。乾隆四年桂林、南宁、思恩、三府属之灌阳、宣化、武缘、宾州、四州县。续报垦熟旧荒民水田地八十五亩有奇。　　

○辛亥。以吏部侍郎喀尔吉善。为山西巡抚。以甘山道图尔炳阿。为西安按察使。　　

○壬子。谕大学士等。湖南城、绥、苗猺、与粤苗勾结滋衅。前已降旨。责成巡抚冯光裕。提督杜恺办理。而该督抚等会奏、以镇筸总刘策名。统领擒剿事务。朕因刘策名平素办事。颇有干济。是以批允照该督抚等所请行。今闻湖北湖南先后派发之兵。已及万余。而管兵将弁。皆系各标之人。非该镇所属辖。凡有调遣。多不能如期会合。恐致有误军务。所系匪轻。用是特谕该督抚提等。务各严饬本标将弁。凡派往军前者。均受总兵刘策名约束。刘策名亦须军令严明。不得稍有瞻顾。有应参揭者。即行参揭。庶得肃军威而振士气。如或总兵刘策名。实有不能节制之处。则著提督杜恺。亲往统领。仍令刘策名协同参赞。杜恺既亲往军前。常德乃通衢要路。不可无大员镇守。即著襄阳总兵张天骏。暂移驻常德。以资弹压。至调兵运饷事宜。听抚提二人办理。务须早奏肤功。毋致因循师老。可传谕班第。冯光裕。杜恺。等知之。　　

○又谕、昨据户部会同都统等议条例。八旗秀女。年已及岁。阅看后再令出嫁。若阅看时遇有事故。不及阅看。候下次阅看。其未经阅看之秀女。虽年逾二十。不准擅自出嫁。朕思秀女三年一次阅看。若阅看时有事故迟误。及下次阅看时。又有不便阅看事故。则二三次候至数年。有误婚嫁之时。嗣后阅看秀女时。遇有事故不及阅看之秀女内。年未及岁。尚可候者。著候下次阅看。若十八岁以上。至二十岁之秀女。阅看时迟误不及阅看者。著该旗都统等查明迟误缘由。请旨具奏、或补阅看。或即令出嫁之处。另降谕旨。　　

○又谕、据江苏巡抚张渠摺奏、准刑部咨。拏获钻谋复开煤窰案内之犯许瑞。已押解河南巡抚收审。但取有供情。未经奏明。不便叙入咨内等语。可将张渠原奏、并朕朱批谕旨。一并抄录。寄与雅尔图详阅办理。如有案内应提人犯。在江苏者。即行文关提可也。寻据雅尔图奏覆。准刑部。暨江苏抚臣。先后押解人犯到后。逐加研讯。据各犯将钻营谋干。并转求履亲王。諴亲王。供认不讳。至大学士赵国麟条奏、是否该犯等嘱托之处。反覆严鞫。坚供并无其事。俟行文提到李锦质讯。自得实情。得旨、知道了。只可就事论事。不宜吹毛求疵也。　　

