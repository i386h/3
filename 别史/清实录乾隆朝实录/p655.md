<!-- { "loadSidebar": true } -->
○定边副将军额驸策凌奏、乾隆五年遵旨议定。将喀尔喀游牧。安设内卡之齐克济等处。鄂尔海地方为中。南至博罗椿集等处。北至额得尔、齐得尔之伯勒齐尔、等处为外界。此内游牧居住。各按指定之界。不得踰越。但今戈壁地方。连年少雨。水草甚乏。该处游牧者俱移居杭爱。地狭人稠。水草愈觉不足。蒙古生计拮据。请将该处游牧地方。少加展放。令在安设内卡之扎卜堪等处内游牧。仍饬驻劄乌里雅苏台参赞大臣。不时巡查。得旨军机大臣议奏。寻议、令额驸策凌、与喀尔喀副将军等、将喀尔喀游牧。指定何处起止不许踰界。仍令参赞大臣巡查。遇有越界游牧者。查出治罪从之。　　

○丙申。上诣皇太后宫问安。奉皇太后居畅春园。　　

○上幸圆明园。　　

○遣官祭历代帝王庙。　　

○遣官祭都城隍之神。　　

○移太仓州州同驻茜泾城、铸给印记。从两江总督尹继善请也。　　

○丁酉。上诣畅春园、问皇太后安。　　

○谕、朕前降旨。截留下江漕粮二十万石。以备赈粜之用。今思上江凤、颍、泗、各属地方。亦多被水。虽视淮、徐、海、较轻。而该处积歉之余复遭水患。亦应豫筹接济。著将安省起运漕粮。截留十万石令该督抚、酌量分运被灾州县。以储民食。该部遵谕速行。　　

○谕军机大臣等、朕览庆复荐举游击冯天锡本内、所开事实。称本官每逢朔望。宣讲圣谕广训。开导士卒。咸知大义。守法奉公等语。宣讲圣谕。乃文员专责。然亦不能深明义蕴。悉心开导。实力奉行。不过每逢朔望。蹈常袭故而已。冯天锡武途出身。何能为士卒宣讲。使人人皆守法奉公乎。朕若召冯天锡面询。料伊必不能通晓意义。今开此虚词。并非实迹。殊非荐举之道。近来诸臣办事。多不务实。惟尚虚文。庆复亦蹈此习。何能表率僚属。整饬地方。以期臻于上理。尔等可传谕庆复知之。　　

○大学士等议覆、川陕总督庆复等奏、西藏复设台站官兵案内。除里塘业经酌设土兵三百名、毋庸更添外。其巴塘向驻守备一员。今既移驻乍了。即请以乍了之把总、移驻巴塘。至从前赏给蛮兵牛羊滋生银两。今蛮塘既彻。自应将前项追缴。但蛮兵安设二年。颇为出力。恳请宽免。均应如所请。得旨、从前赏给蛮兵牛羊滋生银两。著免其追缴。余依议。　　

○礼部议准、江西巡抚塞楞额题覆、布政使彭家屏奏、棍徒诱买秀才。应定提调官处分一摺。缘江西积棍。素有尾随学臣。按试各郡。哄诱士民。营求入学。设计掉骗等弊。该提调官、缘向未定有处分。多存玩忽。诚如该司所奏。必应严定处分。请嗣后棍徒诱买掉骗。该提调官不行查拏。过后别经发觉。请照失于查察例、罚俸一年。从之。　　

○奉天府府尹苏昌参奏、已故宁海县知县崇伦永。亏空库银一千九百四十七两。应请查抄押追。得旨、这所参崇伦永、亏空库银该府尹著落伊子究追具奏。奉属官员。被参亏空案件甚多。皆系霍备任内未经发觉者。此皆由霍备不留心查察。吏治废弛所致。如被参官员亏空。日后不能完补。俱著落霍备赔补。俟、赔补完日。再照伊所降之级补用。该部知道。　　

○调广东连阳营游击郑得元、来京引见。　　

○戊戌。训大臣实心行政。谕曰、致治兴化。必本于诚。凡为大臣者。能事事克殚其实。则易俗移风。自骎骎于上理。朕常以实心实政、训谕臣工。而诸臣仍多尚虚浮。少实际。内犹较可。外则尤甚。朕亦自愧率先之未能也。即如督抚为全省表率。凡文武官弁。皆奉其指示。若惟事虚文。则属员相率效尤。其于国计民生。有何裨益。朕看近来督抚。其心思智虑。多用于簿书考成。其实在政事。所以仰答乎上、而敷布于下者。往往不以为要务。不过沿袭旧文。为粉饰润色之具而已。如川陕总督庆复、荐举游击冯天锡、本内所开事实。有朔望宣讲圣谕广训。开导士卒咸知大义。守法奉公等语。夫国家整理戎政。以将略材武为尚。必能训练技勇。和辑兵民。始可登之荐牍。以储干城之选。若以武途出身之冯天锡。而谓其能讲明文义。阐发万言之精蕴。其谁欺乎。此不过向来荐本中套语。填写成文。然庆复则不应亦如是也。又如广西巡抚鄂昌、乃大学士鄂尔泰之亲侄。竟于请祀名宦疏内、称为甫申周召、稷契夔龙、服教畏威、行所无事等语。在大学士鄂尔泰、为宣力之大臣。朕加恩令入祀京师之贤良祠。并伊久任之云南。亦已展祀。酬庸之典已备。可以传之不朽矣。至于广西一省。有之不足加荣。无之亦不为缺。而论其实、则鄂尔泰当日本系云贵总督。后暂兼粤西者。不过一时弹压苗疆。岂必有殊勋惠绩。沦洽人心。足以媲美召棠。远轶郇雨也。而鄂昌本内称颂之词。有古贤臣所不克当。而非圣人不能者。若鄂尔泰有知。必以为溢美。而不安于心。料此亦不出于鄂昌之笔。皆伊之属员。欲结欢于上司。竭力称扬。不知其立言之过。鄂昌即据以入告。亦谓此系本章。自然照常批发。未必经朕全览耳。不知朕日理万几。于诸臣章奏。及一切庶务。无一事不经心。亦无一字不过目。岂有丝纶重务。而偶有疎忽者乎。鄂昌、初加恩复用之人。宜事事勉力。而亦视进奏本章、为奉行故事。即此可见各督抚中、似此存心者不少。是平日之董率属吏。训迪闾阎。此以虚求。彼以虚应。又安望其去伪以存诚。化民而善俗乎。是以福建上杭刁佃。因蠲免正赋。自定田租。与业主四六均分。抗不交纳。遂敢聚众拒捕。而江南宿迁。奸徒闹赈。挟制罢市。习俗浮嚣。民风骄肆。地方官平素不能化导可知。此皆由虚饰成习。未尝以至诚感人所致也。朕因见诸臣多蹈此习。指其一二。当知自愧。继自今。其各崇实黜浮。俾诚心相浃。而吏治民风。进而日上。是所望于督抚诸臣也。　　

○工部议准、河东河道总督完颜伟奏称、兰阳县汛北岸耿家寨堤工。本年入春以来。大溜北趋。势甚危险。查南岸西湾朱家庄南。坐成兜湾。河头已有吸川之形。下至东湾何家庄。滩势回曲。河尾又有建瓴之势。亟宜乘时挑挖引河一道。分顺水势。庶耿家寨一带堤工。化险为平。并于河尾抽沟二道。以资宣洩从之。　　

○赈贷山东滕县、单县、平度州、三州县。被水灾民。并予缓徵　　

○赈两淮海、赣、二州县属。板浦、徐渎、中正、莞渎、临洪、兴庄、等六场。被水灶户。并蠲缓新旧额赋。　　

○己亥。上幸静宜园。驻跸。至壬寅皆如之。　　

○谕、今年山东被水。虽不过一乡之内。间有数区。而州县颇多。恐仓储所贮。不敷赈粜之用。著将该省本年漕粮内、截留十万石。令该抚酌量分派各州县卫。以为备用。　　

○谕军机大臣等、朕前降旨、询问喀尔吉善、山东被灾州县内、有嘉祥、菏泽、钜野、称为勘不成灾。而单县、滕县、峄县、三处。未经奏及。令其覆奏。嗣据喀尔吉善覆称滕、单、二县。已经题报。其钜野、菏泽嘉祥、峄县、等处。现在委勘查办等语。至今尚未覆奏。今闻曹县沂水、二县。被灾亦重。从前喀尔吉善、但请借给耔种。恐抚恤未周。尔等可传谕、令其再加确查。如果灾重。作速一并题报。此外或更有未报州县。亦著查明奏闻。　　

○大学士等议奏、奉天将军达勒当阿、奏请派员。查勘新开鹞鹰等河一摺。查奉天所属广宁等处、地势低洼。而新开鹞鹰等河。向无河身。遇雨水过多。漫衍四出。若开一大河。引水归海。不特孔道乡村。可保无虞。于旗民荡田。均有裨益。但盛京发祥之地。开挖河道。创兴大工。不可不详细查勘。请钦派大臣一员。并带钦天监善看风水人等、会同该将军查勘定议。得旨、依议。著派高斌驰驿前往。伊所带章京官员。亦著驰驿。　　

○礼部议覆、建威将军补熙等奏称、各省驻防将军之随印笔帖式。例于本省考取。臣现将绥远城八旗兵丁内、考试满汉繙译。就中拣阅。祇有三卷粗通。此皆由未谙汉文之故。臣前奏请城内设立、蒙古学。将近三年。俱各发愤勤学。甚属有益。请于绥远城内、照蒙古学之例。设立满汉繙译官学。令其教习等语。应如该将军等所请、于绥远营八旗左右两翼。各设教习一员教导。从之。　　

○以内阁学士介福、为盛京刑部侍郎。　　

○庚子。谕曰、大学士张廷玉、现今在京总理事务。朕念其年逾古稀。若照例直宿。未免过劳。著日间进内办事。不必直宿。　　

○又谕军机大臣等、邪教煽惑多人。延蔓数省。皆藉经堂为藏纳之所。此番严拏党羽。务绝根株。所有斋堂祠庙。若仍留故迹。恐将来不法之徒。复藉此招引惑众。尔等可传谕办理邪教之各省督抚。令其将现在查出之经堂。酌量地方冲僻。或拨作堆铺。分给兵丁。或改置社仓义学。令地方官不时查察。毋使余烬复炽。俟伊等奏事之便发去。　　

○大学士等议覆、奉天将军达勒当阿、奉天府尹苏昌、条奏清查流民事宜。内称山海关、至喜峰口、边墙坍缺甚多。游民势必冒越。请令直隶总督、古北口提督、再加汛守巡查又九关台、松子岭、两处边壕外。与塔子沟地方相接。每多私越入境者。亦请令督提等、严饬巡查。又关口稽察既严。其由海道随赴奉天者。势所必有。请无论商船人渡。俱著于有官兵处停泊。以便稽查等语。均应如所请办理。至所称奉属寓民。应入籍者、准其入籍。不愿入籍者、令其依限还乡。如有作奸犯科。断难姑容。嗣后无论新报入籍、及商贾匠作佣工等、一经犯法。除例应题报者。候部覆遵行外。其余细事杂犯。悉行递回原籍安插等语。查奉天乃根本之地。向来风俗淳厚。今流民杂处。恐其渐染浇漓。现在入籍。必循分守法者。方为良民。其作奸犯科之徒。固难宽纵。但所犯科条。自有轻重。今该将军所奏。无论细事杂犯。皆递回原籍。未免竟无分别。押解亦不胜烦。应令按审情罪。分别办理。从之。　　

○铸给直隶唐县管理水利主簿钤记。新城县水利县丞关防。满城县方顺桥、兼管河务巡检司印信。从总督那苏图请也。　　

○旌表守正捐躯之湖北谷城县民文朝元妻刘氏。　　

○辛丑。上御静宜园勤政殿。赐随从诸王侍卫、并防守官员等宴。　　

○谕、今年朝审秋审情实各犯。著停止勾决。　　

○又谕、江南河道总督员缺、著福建巡抚周学健补授。福建巡抚员缺、著江苏巡抚陈大受调补。江苏巡抚员缺、著布政使安宁署理。江苏布政使员缺、著浙江布政使王师调补。浙江布政使员缺、著唐绥祖补授。陈大受、著速赴新任。周学健、俟陈大受到任后。即赴江南。顾琮、刘统勋、各回原任。　　

