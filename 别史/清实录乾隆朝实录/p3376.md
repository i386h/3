<!-- { "loadSidebar": true } -->
○又谕曰、李世杰奏、巴塘汛弁李伸、管解西藏饷银十万两。共计一百鞘。至察木多交卸。经管台官员、眼同拆兑。内有一鞘。少银三封。查明共短银二百十六两六钱。因在乍丫一带。乌拉不齐。分起行走。前后不能兼顾。致被掉窃。除将该汛弁李伸、照例责革。并提讯押解兵丁、有无知情同窃等弊、究拟咨部外。其都司徐南鹏、守备李元勋、虽据分赔完项。但于押解饷银。不能慎选弁兵。致中途掉窃。请交部议处等语。打箭炉口外。地方辽远。山径丛杂。遇有应解多银。原应分开陆续运解。并多派弁兵、照料护送。以防疎失。乃以十万两之饷银。仅交汛弁李伸管解。前后不能兼顾。遂致途次被窃。实属不成事体。李世杰何竟未计及此。嗣后务须酌减银数。多分起数。并添派官兵小心护送。以昭慎重。至此次短少银二百余两。虽已据都司徐南鹏、守备李元勋、分赔完项。但该员等于运送饷银。不能豫为防范。倍加严谨。以致中途掉窃。仅予议处。不足示儆。徐南鹏、李元勋、均著交部严加议处。　　

○又谕曰、李世杰奏、四川垫江县民卢朴先、现年一百二岁。泸州民孙丕权、现年一百岁。均精神强健。乐业安居。请旨旌表等语。卢朴先等、俱年届期颐。康强矍铄。洵为昇平人瑞。所有应行旌表、及赏给银两缎匹之处。著该部照例具题。用示优奖耆年至意。　　

○丁巳。秋分。夕月于西郊。遣和郡王绵偱行礼。　　

○青海扎萨克郡王纳罕远尔济等七人、杜尔伯特扎萨克贝子罗布藏萨木坦等三人入觐。上御卷阿胜境召见。同扈从王公大臣、蒙古王贝勒贝子公额驸台吉、及安南国使臣等赐食。　　

○祭先师孔子。遣仪郡王永璇行礼。　　

○谕曰、何裕城奏、宁都州生员曾镜、现年八十岁。五世同堂。可否给予扁额银缎等语。曾镜年臻八秩。五世同堂。实为昇平瑞应。著该抚给予扁额。并赏给缎匹银两。以昭锡福推恩至意。　　

○谕军机大臣等、前因全德参奏护江西盐道恒宁、虚报捏饰。请旨将恒宁交部议处。嗣又思各商销售引盐。按引纳课。若以少报多。则虚报之引课。又从何而出。复降旨令何裕城、全德、据实具奏。本日据何裕城奏、调查案卷。并传询商店。佥称商等因恒护道严谕。只得将五月上旬销数、划补四月下旬、以副定限。随后又将五月赶销足数。并非凭空多报。况盐与引不离。引与课相随。有一引之盐。即有一引之课。如果虚报销盐九千余引。按引纳课。应解课银十一万两有零。何人代为赔纳。所有现报销数。俱系实销。商等愿甘具结等语。所奏又与全德前奏、迥不相符。总之课随引出。朕前降谕旨甚明。今江西春季夏季之课。既俱如额交纳。若其中并无苛缴挪移情弊。则恒宁所办。尚为出力奋勉。全德不通盘查明。遽行参奏。殊属失之冒昧。若何裕城因见全德参奏。心存回护。通同弊混。竟将别项库银。于事后挪移作抵。或押令该商、将虚出之数。按引输交。并勒出甘结。则该抚之咎更大。此事关系甚重。现在睢宁漫工堵筑事宜。大局业经筹定。且有兰第锡、康基田在彼。足资董率办理。书麟接奉此旨。著即驰赴江西。提齐案卷。并传集商众。将此事恒宁究竟有无捏报。是否何裕成为之垫课袒护。抑系全德前此参奏、竟有未当之处。秉公详悉查明、据实具奏。勿稍瞻徇。将此由五百里谕令知之。　　

○又谕、前因全德奏、护江西盐道恒宁、因盐数少销。恐致查诘。令盐店虚报销数、多至一倍。殊属捏饰取巧。已将恒宁照部议降三级调用矣。本日又据何裕城奏、该护道夏季实销引数。委与造报相符。并无以少报多。及以多报少之弊等语。与全德所奏、情节互异。盐务系全德专管。其于捏报销数之处。自必确有见闻、始行参奏。但引随课出。现据何裕城查明、该省春季夏季盐课。均依额交纳。此项课银。又从何而出。若恒宁现报销数、俱系实销。并无别项情弊。则全德前此所参捏报。非冒昧即系挟嫌。将恒宁予以降调。未免屈抑。倘何裕城因回护属员。曲为开脱。其该商所交引课。或通融挪垫。或别事苛徵。商人系该盐政所管。其如何弊混之处。该盐政断无不知。著将何裕城奏摺、钞寄全德阅看。令其将从前所奏恒宁捏报一节。是否冒昧挟嫌。抑或确有所见。即行据实覆奏。不可回护前奏。将此由五百里谕令知之。　　

○又谕曰、伍拉纳等奏、温州大门洋盗匪拒伤官兵一案。现在督饬文武员弁。并带同兵丁柴日茂、作为眼目。赴泉州一带。及各海＜氵义＞。分投缉拏。以期迅速就获等语。此案节经谕令该督等、上紧缉拏盗犯。务须全数弋获。尽法惩治。伍拉纳等、现俱驻劄该处。各镇将道府等、自必倍加紧密。设法分投于水陆地方。并各犯本籍。跟踪躧缉。但恐日久懈生。又涉颟顸了事之弊。不可不慎。该督等务宜同心协力。认真督捕。以靖根株而清洋面。又另片奏、总兵丁朝雄等禀报、在于北门洋、暨霞浦县地方。缉获洋盗李孝全等九名。现委员严审等语。此等匪犯。一经缉获。即应按律正法。亦无可质讯之处。若将该犯等羁候监禁。必待案内逸犯、全行拏到、再行办理。设使有越狱脱逃情弊。更属不成事体。著传谕伍拉纳等、于该犯等审讯明确时。即一面办理。一面奏闻。　　

○湖广总督毕沅奏、向来水贩赴汉商买盐。汉商给与盐道印票。名曰水程。水贩卖盐后。即将水程赴该管州县呈缴、报道查核。迩来并不随时呈缴。以致官私不分。臣现令南北二省。将节年水程。尽行查缴清楚。以后俱责令一月一缴。并饬盐道将水程豫先发交商人。以便水贩随到随给。不得俟水贩买盐后始发、致令守候。得旨、毋始勤终怠可也。　　

○戊午。祭大社、大稷。遣克勤郡王雅朗阿恭代行礼。　　

○上御卷阿胜境。赐扈从王公大臣、蒙古王贝勒贝子公额驸台吉、及青海扎萨克郡王、杜尔伯特扎萨克贝子、安南国使臣等食。至辛酉皆如之。　　

○谕军机大臣曰、安南贡使阮光显等、于送驾后。令其回京。所有颁给敕印。仍交礼部赍捧回京。俟该贡使到京后。著留京办事王大臣、择日颁发。令该贡使在太和门内丹墀下行礼祇领。阿桂捧印。嵇璜捧敕。并派赞礼郎照例赞礼。俾得瞻仰阙廷。并睹礼仪整肃。该贡使祇领后。只须住二三日。即令委员伴送回国。不必又候回銮。　　

○己未。遣官祭关帝庙。　　

○谕军机大臣等、据汪新奏到贵州省六月分粮价清单。内开各属上中米价。均与上月相等。该省所辖十余府属。即使米粮时价俱系中平。然通省境壤辽阔。市价岂无偶有参差之处。乃一律开作相等。毫无轩轾。竟成刻板文章。可见汪新于此等事件。全不留心。一任幕友照样填写。未经寓目。殊属疎忽。汪新、著传旨申饬。　　

○顺天乡试。以兵部左侍郎伊龄阿、户部右侍郎汪承霈、为监临官。兵部尚书孙士毅、为正考官。工部右侍郎邹奕孝、内阁学士图敏、为副考官。　　

○庚申。遣官祭昭忠祠。　　

○谕曰、福康安奏、广东新宁县寿民李适本、现年一百二岁。淳良谨厚。孝友可风。请旨旌表等语。李适本年逾期颐。康健矍铄。洵为昇平人瑞。所有应行旌表。及赏给银两缎匹之处。著该部照例具题。用示优奖耆年至意。　　

○调任贵州巡抚郭世勋疏报、思州府黄平、麻哈、二州。湄潭、瓮安、毕节、三县。乾隆五十三年分、开垦田土七十亩有奇。　　

○辛酉。命刑部左侍郎穆精阿、在紫禁城内骑马。　　

○壬戌。太宗文皇帝忌辰。遣官祭昭陵。　　

○命礼部尚书常青、纪昀、兵部尚书孙士毅、左都御史李绶、在紫禁城内骑马。　　

○癸亥。上御万树园大幄次。赐扈从王公大臣、蒙古王贝勒贝子公额驸台吉、及青海扎萨克郡王、杜尔伯特扎萨克贝子、安南国使臣等宴。并赐缎匹有差。　　

○谕曰、富纲奏、太和县民赵世望、现年一百一岁。精神强健。孙曾绕膝。请旨旌表等语。赵世望、年逾期颐。康强矍铄。洵为昇平人瑞。所有应行旌表。及赏给缎匹银两之处。著该部照例具题。以昭优奖耆年至意。　　

○西藏办事大臣巴忠奏、巴勒布王子、名喇纳巴都尔。其总办事务。系王子之叔。名巴都萨野。感恩入贡。不日抵扎什伦布。恳将来使赐以顶戴。至带领进京、已由提臣成德奏明。但该番等语言。成德未能通晓。或交臣带领进京。谕军机大臣等、据巴忠奏、巴勒布赍表进贡头目。不日将抵扎什伦布。或听成德带领进京。抑或交巴忠照料行走。请旨遵行等语。前降旨令巴忠回至扎什伦布。原欲其面见沙玛尔巴呼图克图。将节次所降恩旨。并赏赉物件。详晰宣示。今巴忠驰赴扎什伦布。或已会晤沙玛尔巴呼图克图。将诸事逐一办妥。而巴勒布贡使适至。则竟交巴忠带领进京。倘沙玛尔巴呼图克图业已转回。必须遣人传唤。巴忠尚须在彼守候。则该贡使等。即交成德带来。务于岁底到京。俾得与朝鲜、琉球等国贡使。一同瞻觐。毋致稍有迟误。至巴勒布部长。此时尚未给予封爵。若遽将所遣头目、赏给顶戴。转觉未协。现交军机处存记。俟该头目等到京后。再为酌量施恩。又此次随从各番目内。是否带有该处乐工。如有此项人等同来。固属甚善。否则亦不必令其携带。并无庸向伊等询及也。　　

