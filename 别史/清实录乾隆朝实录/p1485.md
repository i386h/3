<!-- { "loadSidebar": true } -->
○癸丑。定西域祀典。谕军机大臣等、努三奏称、博克达山、在乌噜木齐之东。为西陲重镇。前年将军兆惠、于察罕郭勒曾经致祭。嗣后未见举行。请颁祭文香帛。令驻劄大臣、每年春季。于乌噜木齐之巴尔哈达致祭等语。所奏甚是。著照所请行。除祭文香帛。由内颁发。交该处驻劄大臣敬谨致祭外。其所用牺牲品物。即于该处虔办。著为例。嗣于是年、定额林哈毕尔噶山、祀典。二十五年、定穆素尔山、格登山、伊犁河、祀典。二十六年、定博罗图山、祀典。二十八年、定阿布喇勒山、塔勒奇山、洪郭尔鄂博、阿勒坦额默勒山、察罕赛哩木诺尔、崆吉斯河、哈什河、察罕乌苏、阿里玛图河、策集河、萨玛勒河、奎屯河、祀典。三十一年、定塔尔巴哈台山、巴尔鲁克山、额彬格逊诺尔、裕勒雅尔河、阿拉克图古勒诺尔、额敏河、祀典。均岁以春秋致祭。　　

○又谕曰、清馥奏、搜捕玛哈沁。行至格根。与努三相遇。知讷克衣等已获。伊即向哈布塔克、拜达克前往等语。昨已谕清馥回巴里坤、管解军营马匹。若归途之便。遇有玛哈沁。即行就便办理。不必远行搜捕。　　

○礼部等部议准、湖南学政郑虎文奏称、向例考试武童外场。不分差等。概令入试内场。每有文童兼考武童。希图代倩者。请照武闱乡试例。分双挑、单挑、合式、三等。入等者、许试内场。不入等者、扣除。至乾州、凤凰、永绥、三厅俱系新辟苗疆。查乾、凤、二厅。已经设学。惟永绥未设。该处苗童就学者颇多。应一体设学。从之。　　

○礼部议准、广东学政吴鸿奏称、嘉应州文童应试者。四千余人。额少人多。佳文未能尽录。请将该州属之兴、平、长、镇、四县拨入州学五名内、酌减三名。添补州学。余二名、仍在四县酌拨。从之。　　

○以直隶大名协副将雷霖、为云南普洱镇总兵。　　

○是日、驻跸哈里雅尔大营。翼日如之。　　

○甲寅。上诣皇太后行幄问安。　　

○行围。　　

○赐扈从王公大臣、并蒙古王公台吉等食。　　

○谕、御史袁芳松奏、请外省谷价平减之处。动帑多行采买。以裕储备一摺。所见非是。今岁惟直隶数属。夏前得雨稍晚。入秋大田仍获有收。至江、浙、福建、江西、湖广等省。均属收成倍稔。民间谷价。自必平减。此在各该督抚、就地方情形。随宜酌量。奏请采买。既于民食有裨。亦不致市价翔涌。此皆封疆大臣、分所应为之事。若如该御史所奏。行令各省一例用帑买贮。是闾阎不得丰收之益。而转受采买之累。其事尚可行乎。至截留漕粮。虽非定例。然朕轸念灾歉地方。不惜抚绥接济。亦何至遂虑及天庾。现在太仓正供。足余三年之备。众所共知。而该御史乃以兴平仓、已放至二十二年米石。鳃鳃过计。殊不知此一仓、特就其分查所偶及。真一隅之见耳。安可据以议漕储、讲积贮耶。所奏俱属不知事理。原摺著发还。　　

○又谕、御史观成摺奏、民人张九、违禁躧麯一事。经朕阅看摺内情形可疑。交鄂弥达究出挟嫌情事。因降旨将观成交部治罪。御史职司风宪。乃敢借公言以逞私忿。情罪甚属显著。该部理应按律定拟。以儆官邪。乃仅以弹事不实。诬重反坐。问拟发遣。独不思御史犯法治罪。成案具在。皆朕所办理熟悉者。前此如常禄一案。其罪本无可逭。特因审案情节。稍未明确。是以姑予监候。若褚泰之情罪确实。已于秋审正法。此皆近在十数年间之事。中外无不共晓。该部岂转不知。而于观成之罪。比拟失伦若此。所谓执法者安在。著刑部堂官明白回奏。本案仍著另拟具奏。　　

○又谕、据刘藻奏、滇省乡试朱墨卷。与新颁式样。稍有不符。已咨明礼部。请今科暂就现办之纸制用。经部咨驳等语。前因周人骥奏请更定卷式。部臣议准通行画一。但滇省奉文既迟。卷纸已经购备。则今科暂准仍前制用又有何关系。且短狭不符。仅止分寸。而该部并不揆情理。惟知一驳了事。似此胶柱鼓瑟。最为相沿陋习。屡经训饬。何以不知悛改。著礼部堂官、明白回奏。　　

○又谕曰、杨缵绪司臬有年。毫无陈奏。一经交部察议。乃复摭拾难行之事。聊以塞责朕知其平日必非留心政务之人。是以传谕钟音、令其将杨缵绪在陕、办事如何是否胜任之处。据实具奏今据奏、该员才本中平。年逾六旬。办理案情不能周到等语。臬司职任刑名。所关綦重。杨缵绪既已年力衰庸。不称司谳之任。著休致所遗员缺。著阿永阿补授。　　

○贵州威宁镇总兵海冲阿、患病解任。以云南寻沾营参将八泰、为威宁镇总兵。　　

○乙卯。上行围。　　

○谕军机大臣等、据德舒奏称、由阿克苏送来回人等、行至赛哩木。遇玛哈沁二十余人。把总徐天成、及兵丁二人被害。掠去回妇一人。马十四匹。驼四只。外委把总一员得伤又兵丁一名。回人一名。不知踪迹。今选派库车绿旗回人兵丁、前往追捕等语。此等玛哈沁贼人。肆行抢掠。殊可痛恨。伊等或藏匿穆素尔岭等处。亦未可定。必须搜剿净尽。德舒既未谙戎行。而绿旗回部兵众。亦复何济。著传谕努三、选派兵丁百名。给以哈萨克马二百匹。前往库车搜捕倘德舒尚未获贼。即宜趱行。昨努三请将收服之玛哈沁等安插乌噜木齐等处屯田。俾招其党众之藏匿者。朕已命侍卫巴朗、前往办理。看来此等贼人。不可豢养。努三即将奋勉向导人等酌给钱粮。如著有劳绩。或编入京师旗分亦可。其余人众努三既许以不死。俱解赴京城备赏现在可用之人。暂行带往招抚。事竣后、再行酌量办理。　　

○是日驻跸巴颜陀罗海大营。　　

○丙辰。上诣皇太后行幄侍膳。　　

○行围。　　

○赐扈从王公大臣及蒙古王公台吉等食　　

○谕军机大臣等哈喇沙尔、地居辟展、阿克苏之中。既有查办粮运屯田事务。近又安插多伦回众。书山一人。未能兼顾。著派和其衷、前往协同办理。努三已回乌噜木齐。著永瑞前往辟展。协同定长办事。　　

○是日、驻跸硕隆哈达大营。　　

○丁巳。赐扈从王公大臣、及蒙古王公台吉等食。　　

○谕、据富德等奏称、布噜特之希布察克、哈布察克等部落。见小贪利。每盗取马驼。骚扰台站。宜示以惩创。因派兵二百名。令总管布尼等、访缉贼踪。分三队围守七村庄。将头目阿布巴斯等擒讯。据供偷盗属实。随将阿布巴斯、岳勒多锡等、三十余人正法。其余部落。皆知警畏。再议安插等语。所办甚合机宜。著加恩将总管布尼、交部议叙。在事官兵等、俱酌量赏给。　　

○谕军机大臣等、沙喇斯、玛呼斯、余众内。有达什达瓦之人二十九口。或伊等不知从前迁移人等。现蒙恩养。或因无力迁移。为逆贼所迫胁。今军前效力之总管鄂齐尔等、既恳请查交管束。著一体赏给口粮。归入伊队。若有妄行滋事者。即严拏正法。　　

○定边右副将军富德等奏、巴达克山衮都村伯克沙莽苏尔来见。据称霍集占、逃入伯克沙穆尔游牧。臣等因令追擒。勒限回报。又据沙穆尔来人赛特多罗特、告称巴达克山汗、现调沙穆尔协剿霍集占。并云、素勒坦沙汗、在阿勒浑楚哈岭。遇霍集占交战。霍集占退住齐纳尔小河。其地通布哈尔、萨玛尔罕、鄂汉等、三处。此时未知擒获否。臣等谕以速行擒献先派哨探兵、与伊等同行。随令副都统伊柱、巴图济尔噶勒、领兵前驻。谕军机大臣等、览富德奏、沙穆尔来人、所告巴达克山素勒坦沙。追袭霍集占情形。设当日派兵穷追。贼已早获。此时巴达克山。若尚未将逆贼擒献。富德等既彻兵转回。来年再行进兵。亦仍是伊等前往。总之道路遥远。朕虽多方指示。亦已后时。伊等惟当应机速办耳。　　

○以前锋参领敦柱、为甘肃庄浪副都统。　　

○予故杭州将军萨尔哈岱、祭葬如例。谥温穆　　

○是日、驻跸济尔哈朗图行宫。　　

○戊午。上诣皇太后行宫问安。　　

○谕军机大臣等、据杨应琚等奏、甘省钱价稍昂。解济搭饷。需用甚繁。楚省存局余钱尚多。请敕下湖广督臣、委员解甘济用等语。著传谕硕色、将该二省存局钱文。查明现存若干。尽数拨解。派委妥员。由水路陆续运至陕省之龙驹寨。交该处地方官接收。转运西安藩库。另解甘省。其一切运价钱本、及解送接收各事宜。该督等彼此咨商。一面妥协办理。一面将查明存局余钱若干。先行奏闻。　　

○又谕、蒙古人等、皆赖牲畜度日。故定拟偷窃牲只之罪。较内地加重。但今之蒙古律、凡偷窃无多之犯。拟绞监候。数年后仍减等释放。此辈习于为盗。一经释放。仍在蒙古地方。偷窃为害。嗣后此等贼犯。若行窃甚多。情节可恶者。当即入于情实。其情罪尚轻者。亦按偷牲多寡。量其远近。分别发往内地。则蒙古地方。既可肃清。而匪徒亦知警惕。其应如何改拟之处。刑部会同该院议奏、寻会议、嗣后蒙古等、除抢夺四项牲畜、杀人伤人者。仍照旧例办理外。如偷十匹以上、首犯拟绞监候。秋审时入于情实。六匹至九匹、发云贵、两广、烟瘴地方。三匹至五匹发湖广、福建、江西、浙江、江南、等处。一二匹发山东、河南、等处交驿充当苦差。其民人在蒙古地方、偷窃九匹以下者。照此分别充军。为从人犯。仍照旧例办理。至行围巡幸地方。如有偷窃马匹者、不分蒙古民人。五匹以上、拟绞立决。三匹至四匹、发云、贵、两广、烟瘴地方。一二匹、发湖广、福建、江西、浙江、江南、等处充军。从之。　　

○调广州将军舍图肯、为福州将军。江宁将军福增格、为广州将军。以正蓝旗蒙古都统伍弥泰、为江宁将军。福州将军新柱、为正蓝旗蒙古都统。　　

○是日、驻跸波罗河屯行宫。　　

○己未。军机大臣等议覆、甘肃总督杨应琚奏称、陕甘二省。分派朋餧马五千匹。膘分已壮。又屡次拨解巴里坤备用马、可择取五千匹。合计得战马万匹。先期调至甘、肃、二府州属分餧。就近转解。至沿途草豆。俱已筹备等语。查各处马匹甚多。挑解军营。既资接济。而内地亦省饲秣之费。现据该督查明一路刍豆。俱足供支。应如所奏。即将各处马、调至近地。速解哈密。现在奉旨派清馥、及侍卫等管解。应先解送五千匹。随后续挑五六千匹。其如何分起行走、及沿途照料。令该督会同清馥等商办。得旨、依议速行。　　

○是日、驻跸中关行宫。　　

○庚申。上奉皇太后驻跸避暑山庄。至壬戌皆如之。　　

○诣皇太后行宫问安。　　

