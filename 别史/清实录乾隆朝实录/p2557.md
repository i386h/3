<!-- { "loadSidebar": true } -->
尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。三月。丁卯朔。吏部议覆、户部咨称、广西布政使孙士毅。以粤西官荒地土。请清厘界址以后。如有争控不清案件。即行参处。臣等详查旧例。凡失察械斗、及藏匿逃犯。并命盗等案、互相推诿。俱有降革处分。至报垦升科。或有隐漏。及捏报。并不按年分起科者。定例悉有专条。惟争控地土未清案件。未经定有查勘不实处分。应请嗣后粤西官荒地土。自立石定界后。遇有争控未清案件。其从前查勘不实之州县官。降一级调用。该管上司。罚俸一年。从之。　　

○戊辰。上诣九经三事殿、大行皇太后梓宫前供奠。　　

○谕、据陈辉祖奏、湖广提督段秀林。入春以后。饮食渐减。已成噎膈。医治难期速痊等语。段秀林、著准其解任回籍调理。所有湖广提督员缺。著窦瑸调补。其贵州提督员缺。著敖成补授。　　

○又谕、理藩院办理蒙古王公额驸格格台吉等俸银俸缎。于二月支领后。如在三月三十日以前病故者。仍令缴回。但业经由库支领。又令其回缴。未为允当。且京师各王公大臣官员等。亦无如此办理者。此例应删去。嗣后王公额驸格格台吉等。俸银俸缎支领后。如有病故。俱不必缴回。　　

○谕军机大臣等、据彭理于军机处具呈。内称缅匪性情疑惑。贪利无知。惟伊母尚知尊卑上下。嘱令断不可违背天朝。今既投降。仰恳转奏。与伊母稍加恩赐。使其畏威戴德。又云南省城等处。江西湖南人居多。缅匪投诚后。倘蒙恩准其交易。其江西湖南人。应请不许过云南省城。并令永昌等处各关口。严查禁止等语。经军机大臣据呈转奏。彭理此呈。不过希图见长。其呈内所称。亦系众共闻知之事。著传谕阿桂、李侍尧、留心确访。彭理所言缅匪之母。是否实系劝令伊子投降。从前懵驳何以不听。今赘角牙是否听从懵驳之母。投诚纳贡。若果如此。自应酌量加恩赏赐。以示奖励。其江西湖南人。如何设法严禁。不令过关之处。并著阿桂、李侍尧等。悉心筹酌。妥议覆奏。再前据图思德等奏。得鲁蕴等、约于二月十五日到关投诚。计今已半月有余。何以尚未见奏到。日内有何信息。并著据实速奏。将此由五百里传谕知之。　　

○户部议覆、河东盐政瑺龄奏称、盐务仿照两淮。行盐引张。分别给验。晒盐畦地。责成运商稽查。及稽查私盐。宜设总巡。应如所请。其卤耗请加。与例不符。不准行。得旨、依议。至该盐政请仿照两淮。每引量加耗盐之处。户部照例议驳。但据该盐政奏称、河东盐觔。陆运易于损耗。又遇夏秋雨水。亏折尤多。自属实在情形。著加恩准其仿照两淮。于五、六、七、八、等月。酌半加添。每引量加耗盐五斤。以示体恤。　　

○又议覆、贵州巡抚裴宗锡疏称、普安州属连发山。产有白铅。现在开嶆试采。获矿颇旺。每月约出铅四五万斤。应准其开采。仍照例抽课采买。以资鼓铸。从之。　　

○己巳。祭先蚕之神。遣怡亲王福晋行礼。　　

○定严查只身民人私赴奉天例。吏部等部议覆、山东布政使国泰奏称、只身流民。积渐成夥。较携眷就食者。更易作奸。请由地方官、给票出口之处查禁。应如所请。嗣后如有藉称寻亲出口赴奉天。并无确据者。不许给票。如滥给、滋事发觉。即将给票官、降二级调用。至该布政使称、偷越总由船户。亦应如所请。嗣后山东登莱等处有票船只。如有夹带无照流民。私渡奉天者。杖九十。徒二年半。船只入官。从之。　　

○以湖南永顺协副将卢光裕、为贵州镇远镇总兵。　　

○庚午。谕曰、多鼐奏称、围场总管诺尔本、于二月二十九日病故。诺尔本前在军前。著有劳绩。兹闻溘逝。殊堪悯惜。加恩赏银一百两。著多鼐、由该处库内支给。　　

○吏部议覆、调任湖南巡抚敦福奏称、岳州府属临湘县。滨江近湖。盗贼出没。军七民三。风俗刁悍。永州府属零陵县。系附郭首邑。水陆交冲。差务纷繁。郴州属宜章县。为川陕黔楚赴广捷径。商贩络绎。讼狱繁多。以上三缺。现在情形。非强干熟练之员。弗克胜任。又衡州府属清泉县。与衡阳县同城。事务昔繁今少。与中简各缺相等。永顺府属桑植县。境内土苗。久经薙发。衣冠与汉人无异。易于治理。长沙府属湘潭县县丞。分驻朱亭。近年商贩稀少。地方安静。以上三缺。均非繁剧。请将临湘、零陵、宜章、三县。俱改为冲繁难兼三要缺。在外拣选调补。其清泉、改为疲难中缺。桑植、删去苗疆字样。改为简缺。与湘潭县县丞、均归部选。查地方繁简。今昔互异。自宜随时酌改。应如所请。从之。　　

○裁虹县归泗州。以其城为泗州治。从安徽巡抚闵鹗元请也。　　

○辛未。谕、今年京察届期。吏部开列在京各部院三品以上大臣。暨各省督抚等。奏请甄别。内阁大学士。以领袖班联。向不与列。第念大学士舒赫德等。或赞襄机要。兼统部曹。或扬历封疆。勤劳懋著。均能敬公称职。宜加优叙。以昭恩眷。舒赫德、高晋、于敏中、李侍尧、俱著交部议叙。　　

○又谕曰、吏部开具在京部院三品以上官。请旨甄别。以重考绩大典。协办大学士尚书阿桂、程景伊、署协办大学士尚书英廉、尚书丰昇额、袁守侗、福隆安、绰克托、奎林、侍郎福康安、梁国治、和珅、庆桂、均勤慎称职。宜加优奖。著交部议叙。其左都御史素尔讷、大理寺卿尹嘉铨、精力就衰。难以供职。均予原品休致。余著照旧供职。　　

○又谕、今年京察届期。吏部将各省督抚。开列名单进呈。请旨甄别。总督周元理、钟音、文绶、杨景素、河道总督萨载、巡抚三宝、陈辉祖、毕沅、裴宗锡、均宣力封疆。克称厥职。著交部议叙。余俱照旧供职。　　

○又谕、据阿扬阿、高晋奏、遵旨前往安徽之滁州。查办琨玉亏空一案。将该州仓库。逐一盘查。俱无亏缺。惟乾隆四十年春粜谷价钱文款内。经琨玉动用制钱三千五百八十千零。垫发本年办赈纸张饭食等项。详明领回归款。乃琨玉于四十一年正月卸事后。在安徽省城。将此项银两。自行领出三千二百两。携带进京。至五月内。藩司将给过缘由。饬知该州李秉义。始知系琨玉捏详连名冒领。详请咨追。藩司王显绪、批令自行移催。巡道栋文、批候据情移查等因。琨玉于卓异交代到省之时。辄敢捏名冒领库项。居心巧诈。实出情理之外。琨玉、著革职。交军机大臣、会同刑部。严审定拟具奏。王显绪、栋文、于李秉义禀报时。并不严查揭参。一任琨玉冒领。以致亏缺库项。显系有心玩纵。非寻常徇庇可比。王显绪、栋文、俱著革职。交阿扬阿、高晋、国泰、派员解京。一并质审。　　

○谕军机大臣曰、户部奏、滇省运京年额京铜。开行迟延。节经行查。始终以泸店并无底铜一语抵塞。请将管厂各员。并专辖之司道。以及从前奏报不实之督抚职名。查明议处。并请饬交新任督抚。悉心详筹妥议。务使泸店多备底铜。俾各运开行例限。永无贻误一摺。已依议行矣。铜觔鼓铸攸关。最为紧要。自应依限赶运。如果铜厂缺少。亦应据实声明。豫为筹办。乃管厂各员。既不能办铜足额。专辖之司道。亦不上紧督催。据实详报。直至各运逾限。节次行催。该抚并未实力查核。设法调剂足额。徒以纸上空言。希图塞责。殊属非是。图思德、著传旨申饬。令其明白回奏。此后如何筹办足额。并多备底铜。以期赶赴例限之处。著传谕李侍尧、裴宗锡、悉心详筹妥议。据实具奏。　　

○吏部议覆、镶黄旗满洲都统参奏、安徽霍邱县知县琨玉。赴任逗留。迟逾三月。应照例革职。伊父萨郎阿。有心徇隐。降三级调用。失察之佐领那当阿等。分别罚俸。并请嗣后外任文武旗员来京。俱由各部院衙门。将该员来京缘由。并回任给照日期。咨明本旗。以凭查催。应如所请。得旨、琨玉已于另案降旨革职。伊所犯系外任之事。伊父萨郎阿、无由得知。其不催令伊子赴任。尚在情理之内。萨郎阿、著改为罚俸一年。免其降调。至该管佐领那当阿等。虽有失察之咎。但外任文武旗员来京。向不知照本旗。琨玉逗留情事。无凭查核。著加恩免其议处。余依议。　　

○江南河道总督萨载奏、旬日以来。臣驻劄清口。将旧河坝工。赶紧接筑。于二月二十四日。一律完竣。旧河即经断流。并于坝外、镶做边埽一道。以为外护。新河大溜。较原估刷深六七尺。往后日加冲刷。即可与旧河一律宽深。其善后事宜。新河之南。即系陶庄积土。应翻筑堤工一道。从新坝根起。直至河尾。以防漫滩水势。新河之北。旧有缕越堤工。缕堤近在河崖。应听自行塌去。使河身舒展。越堤离河较远。应加高培厚接长。以越作缕。俾资拦御。新河头下唇。溜势旋转著力。应俟滩土塌定。镶柴裹护。以顺其势。再清口旧有木龙七架。内五、六、七、三架。淤入土中。应拆起、以为改扎木龙之用。至头、二、三、架。正对新河。挑溜有力。第四架、已在新河口下。应移在二龙迤上扎做。更有裨益。谨绘图贴说。由驿奏报。得旨、诸凡妥协。嘉慰览之。　　

○闽浙总督钟音疏报、浯州场垦复盐埕三十二丘。升科如例。　　

○壬申。上诣九经三事殿、上行皇太后梓宫前供奠。　　

○谕、武英殿御书处。雍和宫事务。俱著八阿哥永璇管理。　　

○又谕曰、户部议驳、刘秉恬等题销旧案军需。内运送杂谷脑、梭磨、曾头沟等处米石。以官运开销商运脚价。计多银二万二千余两。与例不符。难以准销一摺。按例自应议驳。但据刘秉恬等称、当日运道初开。山路险窄。粮运均多停滞。军糈关系紧要。不得不设法赶运。以应急需。实无浮冒等语。所奏亦属实情。此二案。著加恩准其照商运例开销。此后不得援以为例。　　

○谕军机大臣等、据萨载奏、于二月二十九日赴京。所有总河关防。即交于李奉翰、暂行护理等语。总河关防。自应总督兼署。今高晋现赴安省。距工次既远。所有总河关防。著德保暂行兼署。将此传谕萨载、德保、知之。　　

