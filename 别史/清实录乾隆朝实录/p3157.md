<!-- { "loadSidebar": true } -->
○又值穆胜额、来行在陛见。复经面询。据奏富革浑、掺守平常。且有不能约束家人之语。复令军机大臣。详加询问。方将伊家人长随、在外居住。招摇生事情节指出。夫以封疆大臣。其声名掺守之平常。经两人具奏。不谋而合。则其言必非无据。朕若置之不问。又何以肃吏治而儆官邪。是以密谕孙士毅、据实查奏。彼时和珅、即在朕前奏称不如将富勒浑调回。徐行查案。即可不至遽兴大狱。是和珅未免意存消弭。为回护富勒浑地步。及孙士毅、节次查奏富勒浑、纵容家人殷士俊等。关通婪索。招摇舞弊。富勒浑漫无觉察。已属刑同木偶。且家人赃迹累累。家私巨万。焉得委为不知。又因点派各口岸。令书吏摊缴银、一万九千六百余两。交收入署。豫备赔补关税。迨事已败露。始行奏请归公。明系本欲希图肥橐。先侵后吐。试思管理关务各员。岂有先敛银入己。而藉口为将来短少弥补之地。有是办法乎。及派阿桂、前往审讯。定案时、止称其未经豫先奏明。于先侵后吐之处。并未切实根究而又于伊家人拟罪。失之宽纵。且富勒浑在粤时。经孙士毅□□□□尔□奏后。朕谕令查讯。即系特派之人。富勒浑身为大臣。理应安分待罪。听候质讯。乃敢咆哮剖辩。悖戾之气。形诸词色。并有我若得罪。合省官无一得免者。此何言耶。是今日富勒浑之随同众囚绑赴市曹者。实阿桂。和珅。心存回护。有以酿成。而亦富勒浑之罪由自取。自不顾颜面。朕尚为存其颜面乎然究念其非卖官鬻爵。贪黩不法。且历任封疆。宣力有年。尚知奋勉。而当金川用兵时。督办粮务。亦有微劳。是以从宽免其勾决。仍牢固监禁。富勒浑才具。本不如李侍尧。且性情刚愎。将来断不能复思又邀录用。令其待罪囹圄。愧悔思过。朕敬思皇考世宗宪皇帝临御十三年。纲纪肃清。内外臣工。亦俱小心惕励。其时封疆大臣。以奸贪犯法者。止年羹尧一人。朕御极五十余年。未尝不时时以整饬官方为务。而贪纵骩法。如恒文、蒋洲、良卿、方世俊、王亶望、国泰、陈辉祖、郝硕诸人。接踵败露。此皆朕水懦民玩。而用人不当。未尝不引以自愧。嗣后各省督抚。务宜整躬洁己。严肃驭下。以前事为戒。设有不知儆惧。仍蹈覆辙。一经败露。朕必执法重惩。毋谓宽典可以幸邀。朕恩可以长恃也。将此通谕知之。　　

○又谕、据永保奏、陕省乡试士子房颜贵、乔任、俱年踰八旬。又浦霖奏、湖南贡生叶有声年踰九十。生员何绍怡、王泽周、俱年届八十以上。均各三场完竣。未经中式等语。该生等、俱年登耄耋。尚能踊跃观光殊堪嘉尚。房彦贵、乔任、叶有声、何绍怡、王泽周、俱著加恩赏给举人。准其一体会试。俾胶庠耆耇。得偿穷经夙愿。用昭嘉惠耆龄。寿考作人至意。　　

○谕军机大臣等、据户部奏、两淮盐引。自乾隆四十六年。前任盐政图明阿、奏请豫提壬寅纲引目二十万道后未据该盐政复请豫提。经部行查。该盐政以历年尚有未销积引。至本年丙午新纲。亦以核计盐引。有盈无绌。俟畅销后。再行请领为辞。殊难凭信。请敕交新任盐政。详查具奏等语。两淮盐课。向来俱于正引之外。豫提下纲引目二十万。至四十万道不等。分带疎销。所以济民食而裕国课。该处淮南淮北引盐。本向湖广。江南、等省销售。上年湖北安徽、等处。年□山戊不□歉收。盐引积压。未能畅销。尚属事之所有。至四十七八九等年。湖广。安徽、收成丰稔。该处引盐。何至有积年滞销。不能豫提引目之事。看来系该商等额外夹带。私行销售。竟如骆愉所称加觔重捆。割引归商等弊。不为无因矣。否则何以积至四年额引。尚不能畅销。并未豫提引目。两淮盐引。国课所关。即以四十六年豫提盐引而论。系二十万道。以一引三两不等计算。应纳课银六十余万两若该商等以应提引目之盐。而于正引内私行夹带售销。以无课之盐。私销入己。复藉口于引监积滞。将提引停歇。是将课赋之羡余。为贾贩肥橐之私计。日复一日。伊于何底。不可不切实查办。但此事俱非李世杰、徵瑞、任内之事。与伊等并无关涉。即该商等果有夹带私销情事。亦不过责令赔缴。无所用其瞻顾回护。著传谕该督等、务须切实查察。并将骆愉所称、三百六十斤之外。私自通同割引加觔等弊。彻底详查。据实具奏。不可以人废言。俟查明后、再行降旨酌办。户部原摺。并钞寄阅看。将此谕令知之。由五百里驿寄。仍令先将大概情形速奏。　　

○旌表守正被戕山东新城县民王伟妻王氏。　　

○辛酉。谕曰、李庆棻奏、本年乡试诸生中。年届八十以上者。孙彦、葛维楠、李良栋、三名。俱三场完卷。未经中式等语该生等、年逾耄耋。踊跃观光。殊堪嘉尚。孙彦、葛维楠、李良栋、俱著加恩赏给举人。准其一体会试。俾皓首穷经者。得偿夙志。用昭嘉惠耆龄至意。　　

○又谕、据李世杰奏、汤家庄漫口。于十六日堵筑合袭等语。本年湖河并涨。以致堤工漫溢多处。曾降旨将该督等疎防治罪、及开□□□□尔□各员弁职名之处。加恩宽免。现届冬令。水落归槽。易于工作。该督等不能早为集事。今虽堵筑完竣。究属迟延。岂得仍邀议叙。原摺著交该部知道。　　

○又谕、据勒保奏、抵任后、有代州民孟鹏程。呈称孟木成、扎伤张光裕身死。问拟绞候一宋。从前指伊为证。系畏刑诬认。其扎伤致死。伊并不知情。理合禀明。现在孟木成一犯。奉到部文。业蒙勾到。案关出入。未便遽行处决。致有冤抑。请将孟木成暂缓行刑。提齐犯证。严讯确实。再行办理等语所奏甚是。此案孟木成扎死张光裕之后。从前定案时。原因孟鹏程指证确凿。是以将孟木成拟抵。今孟鹏程。复以指伊作证之处。系畏刑诬认。代为呈辩伸冤。恐其中尚有别项情节。人命重情。自应详慎。不可不彻底究讯。以成信谳。但事隔两载。孟鹏程、并无一言申诉。本年秋审时。孟木成又不自行鸣冤。直至此时、孟鹏程、方为辩诉。亦难保无贿嘱翻异情事。现在该抚、提讯各犯证。如果孟鹏程所控属实。自应即为平反。以申冤狱。若审系虚捏。即将孟木成、立行正法。并将孟鹏程、从重治罪。以儆刁顽。　　

○谕军机大臣等、据李世杰等奏报、汤家庄漫工。于本月十六日堵筑合龙一摺。览奏欣慰。　　

○已明降谕旨矣。前据阿桂到京时。曾面奏二套引河。于夏间挑挖完竣。适及上游湖河并涨。堤工业经漫溢。水由汤家庄等处旁洩后。二套引河始行开放。分减异涨不能大资冲刷宽深。专力东注。应于各漫口合龙后。将二套口蹔行堵住。再加收拾。豫备明年大汛时开放。若能黄河大溜。并一归注。则更有益等语。从来河不双行。且二套、较云梯关入海之路更为近捷。若大溜能从此直注归海。自属极好机会。但现届冬令。水力绵弱。恐易停淤以致明年大汛时流行不能畅达。不可不虑该督等正在办理善后事宜。务须悉心筹酌。将二套引河、筑坝堵住。详悉履勘。应大加展挑宽深。以资畅达。即行勘估兴工。妥协办理。务俾明年大溜。得以全行掣动。由此东注归海。方为妥善。仍将作何筹办之处。先行定议覆奏。　　

○又谕、据李庆棻奏。新疆改发内地遣犯高均添。陈长长、于本年八月。在配脱逃旋经该巡检差役。各处追拏。业于九月初一日。在湖南武陵县地方协同该县捕役拏获。请将疎防之巡检上官永昇。知县费承勋、交部议处一摺。已批该部议奏矣黔省脱逃遣犯。既在湖南武陵县地方拏获。何以未据浦霖具奏著饬行。且此等新疆改发内地遣犯。一经逃脱拏获。例应即行正法李庆棻摺内。虽有飞咨湖南巡抚就近提犯。照例办理之语。亦未声叙明晰。外省恶习。每遇缉获要犯。即称协同该县捕役同拏希图邀功卸罪最为可恶著传谕浦霖、即提该遣犯审讯明确。一面奏闻一面照例即将该犯正法。并将拏获遣犯。何以不行具奏之处。据实覆奏。　　

○以故和硕豫亲王修龄长子裕丰、袭爵。　　

○壬戌。上御乾清门听政。　　

○谕军机大臣等、据海绍奏、协造德纯自缢身死。遗存诉呈一纸。自认侵用浮开各弊不讳。现将应讯经手书役匠头等。申送抚臣审讯。并驰赴景德镇。检点窰厂库存物件等语。协造德纯、承管窰厂。所有烧造瓷件。系前任监督虔礼宝。自出己赀捐办。但已发过工价银四千数百余两。办理已属裕如。该协造尚可藉资沾润。何至侵用官项。又复畏罪自戕。其中恐另有别情。著传谕何裕城。率同该道。将应讯经手书役人等。严切究讯。据实覆奏。　　

○癸亥。以总管内务府大臣伊龄阿、为兵部右侍郎。　　

○甲子。谕、据毓奇奏、年满六十以上千总。例应勒休出缺。但卫千总职司漕务。与营制稍有区别。若拘定例。概与勒休于漕务无裨。请将各卫帮领运千总。年至六十□山戊不□者。察看精力如果就衰。仍照例勒休外。倘其中实有精力壮健。为漕运中得力之员。准令出具考语送部引见等语。年老千总。俱令勒休出缺。俾年力精壮。技艺出色者。得以及时效用。原所以饬营伍而励弁兵。至运弁职司办理漕务。非若营员之专事弓马者可比。倘其中实有精力壮健。谙练漕运之员。而限于定例。概与勒休。未免难资熟手。况一经引见。其人之应否去留难逃洞鉴。该督亦断不能行其瞻询姑息之私也。毓奇所奏。尚属近是。著照所请行。仍将应留各员。送部引见。　　

○谕军机大臣等、昨日委员解到徐克展一犯。令军机大臣严行审讯。据该犯供。于闰七月二十四日。由磁州彭城镇。绕道回至段文经家。复又商同逃往冠县城南宓家盐村、同教董玉麟家。因查拏紧急。不敢同行。遂与段文经、刘勤、分手行走。八月初三日。到董玉麟家而段文经等、已于初二日到董玉麟家要钱二千文。小车一辆。又逃至单县崇天寺。同教的黄亮公家去了。我由僻路、往东南逃走到亳州。就被拏获。至段文经、究竟到黄亮公家去没有。实不知道等语。董玉麟、既系八卦教内人犯。而段文经等、又由伊家逃往单县。虽系该犯一面之词。不可不严拏究讯。又崇天寺同教黄亮公。是否即系从前拏获候讯之黄连公。著传谕明兴、即迅速彻底查明。务究出段文经等实在下落。跟踪躧缉。无难弋获。至徐克展、既在亳州地方。潜匿盘获。则段文经或在亳州。及丰沛一带藏匿。亦未可定。并著传谕李世杰、书麟、仍上紧缉拏。不可因徐克展业经拏获。稍存疎懈也。将此由六百里传谕知之。仍即速覆奏。　　

