<!-- { "loadSidebar": true } -->
○总理事务王大臣等奏、理藩院所报内扎萨克沿戈壁防兵。及游牧处备兵之数具奏。奉旨。观内扎萨克王等所报沿戈壁防秋驻兵所需马匹糗粮。俱伊等自办。但此兵止令其务备。用与不用。尚介两可。若每年如此。则蒙古等不胜其累。倘必须远驻。人畜并困于往返。宜如何加赏。与其每年虚糜帑项。与出兵无异。不若令其在游牧处豫备。以候调遣。遇有调遣之处。倍加赏赉。办理启行。著详议具奏。并移咨询问额驸策凌。此兵在游牧处豫备。有益与否。令据所见奏闻。王大臣等覆奏。臣等伏思内扎萨克兵沿戈壁驻防。虽声援稍近。但六盟长下三千兵。分驻六处。相距数百里。力弱势单。即岁加恩赏。未必得收其用。不但虚糜帑项。而蒙古等往返如织。劳费殊甚。若令三千兵亦在游牧处豫备。于声援不致迟误。而伊等亦不劳苦。应行文扎萨克等。令防秋兵暂停启行。与游牧处豫备兵八千名。同听调遣。即于本处驻劄。其兵丁马畜军器。整理储备。闻调即行。无误时刻。又查前次调遣内扎萨克蒙古官兵。赏王贝勒俸一年。各台吉银一百五十两。章京银一百二十两。副都统银一百两。参领银八十两。佐领银六十两。骁骑校银四十两。兵丁银二十两。其盐茶口粮及仆从人役。悉分等支给。此兵若有调遣。请如前例赏给。移咨额驸策凌、令其具奏。俟奏到再议。得旨。依议速行。寻策凌等奏、游牧处所拨防秋兵丁。应令各游牧所在豫备。每年六月。该管盟长扎萨克等。各令兵丁整顿器械。候京城遣贤能大员、七月初间往勘。再令六盟长属下拨兵分二队。每队以大衔扎萨克一人统之。以西林郭勒、乌兰察布伊克招、三盟长兵为首队。招乌达、哲里木、卓索图、三盟长兵为次队。缓急有事。一面具奏。一面调遣。令统领之人。迅速率往。其每队由某路之处。臣等临时酌定而行。王大臣等议覆。应如所请。其请遣大臣往勘。每队应遣大臣一员。章京一员。俟临期令部臣开列侍郎副都统等职名奏请。得旨。内扎萨克等游牧处豫备兵丁。最为紧要。著今年即派大臣官员等往勘。余依议。寻命永兴等前往查勘。　　

○戊申。柰曼额驸敦多布之妻格格病故。谕理藩院、著赏给银五百两。派明白章京一员送往。其应行办理之事。令其指示额驸敦多布办理。伊等可急速料理起程。　　

○山东巡抚法敏、条奏赈恤事宜。得旨。若果如所奏办理。而汝等又不时查察。则饥民可以无流离沟壑之苦矣。此事亦交总理事务王大臣速议。寻议。一、踏勘被灾州县。宜分别方隅。查东省春麦被旱。原属偏灾。若不查明歉收分数。概行赈恤。恐滋冒滥。所奏派委郡守丞倅等官。分路会同地方官履亩踏勘。将被灾几分。亲注门牌。以便分别赈恤。倘假手乡保吏胥。即行参处。应如所奏行。一、查造户口。宜分别极贫次贫。豫给印票。以定赈数。查东省春麦虽有无收之处。而秋田多已播种。现今该抚奏报、已得透雨。可望有收。其在六七月之间。乏食贫民。宜量加赈恤。所奏委员查造户口。分别极次。豫给印票。交该户收执。以免移换添改等弊。俱属应行。应照所奏办理。将极贫赈三个月口粮。次贫两个月口粮。大口每月给谷三斗。小口谷一斗五升。统于六月为始。动用存仓谷石。文武生员。有真正赤贫者。亦一体赈恤。其商贾吏役绅衿大户之庄佃。及家有储蓄者。不准入册。再、东省歉收。已蒙圣恩。蠲免本年正项钱粮一百万两。此次赈给谷石。原指极贫次贫。应令该抚严饬委官确查。不遗不滥。该抚仍不时访察奏闻。一、散赈宜运谷四乡。先示赈期。以免请领守候。离城辽远之乡。即遵照平粜例。动用脚价运往。酌定某某村庄贫民。赴某厂请领。先期出示。某日赈某几村。于辰刻开赈。申刻停赈。男女分别。先赈某村。即将该村照票、先行查收。唱名给发。如老弱疾病。不能亲身赴领。许亲族邻佑。代为持票保领。倘敢冒领扣克。地保举报著赔。地保扶同分肥。一体坐罪。仓夫斗级人等。毋得抛撒克减。赈官徇庇失察者参处。所奏散赈之法。颇属详悉。均应如所奏行。一、籽种工本。宜照所种秋田亩数。酌定借给。查春麦歉收之后。借给工本籽种。俾得尽力南亩。以冀秋收。固属应行之事。但按照田数。每亩借给银一钱。恐民人只图目前之便。人人俱捏称借领。到手花销。转瞬秋收。即应照数徵还。少或延缓。势必徵比。且不肖官吏。亦难保无侵扣冒滥情弊。应令该抚饬行各州县确查。如果实系极贫。方准借给。缓至十月间。照数徵还。如有侵扣冒滥情弊。即照溺职例参处。其不愿借者听。一、查造赈济之册票。监查役员之盘费。宜行议给。查赈济攒造册票。官役应用盘费。俱属必需。今酌定数目。于存公项内支给。事竣归赈案报。应如所奏行。一、司赈各官。宜委道员。督率稽察。查赈济为格外圣恩。地方各官。自应实心实力办理。但不定以劝惩。恐不肖有司。草率从事。有名无实。所奏实心办事之员。保题优叙。办理不能妥协之员。严参治罪。派委各道稽查督率之处。均应如所奏行。从之。　　

○是日起。上以夏至祭地于方泽。斋戒三日。　　

○己酉。以湖北巡抚钟保署理工部左侍郎。　　

○庚戌。孝恭仁皇后忌辰。遣官祭景陵。　　

○谕总理事务王大臣、满洲进士选授庶常。向例俱学习汉书。去年因徐元梦条奏。满庶吉士。复令分习清书。朕思满语系满洲自幼所习。只须汉文通顺人人皆能繙译。且授职之后。自可令办繙译之事。清文亦不致荒废。何必于选馆之时。专令学习乎。嗣后满洲庶吉士习清书之例、著停止。　　

○又谕、昨据山东巡抚法敏。因雨泽愆期。将豫为筹画赈济事宜、一一陈奏。朕已交总理王大臣酌议。令其相机办理。朕思山东之得雨。较直隶为早。直隶之缺雨。较山东为甚。今法敏已将备赈事宜豫行陈奏。而李卫尚未奏到。朕心深为悬切。此时正当熟筹。以为先事之备。尔等可寄信询问之。　　

○辛亥、夏至。祭地于方泽。上亲诣行礼。恭奉世宗宪皇帝配享。仪与配天同。　　

○诣皇太后宫问安。　　

○谕总理事务王大臣、朕闻得广东琼州府知府袁安煜。不恤民间疾苦。贪黩不堪。声名狼藉。即如上年平粜一事。袁安煜移至海口发卖。民已不便。盖海口逼处海滨之地。其乡民之由东西南三处而来者。巳多十里之路。枵腹奔驰。而出粜又无定期。且衙役又复择人而卖。竟有忍饥终日、不得升斗者。而地棍奸贩。乘机作弊。转得其利。袁安煜又将粜米之钱。收入府署。不令民间兑换。以致钱米俱贵。民有怨言。传播道路。十月初三日散发米票时。民人群相推挤。以致踏毙老幼妇女孩童十二口。袁安煜又将卖米之钱。运至海北发卖、以图重利。私入已囊。袁安煜又发本银三百两。给与书办张凤翼。同私贩硝磺人林光美、贩卖谷石。前赴安南发卖。私贩硝磺运回。被营兵拏获。又袁安煜在省。买有家人陈洪。并母妻数口。来琼服役。因其妻少艾。欲行奸污。屡次差洪远出。洪商之同夥家人王瑸。欲赴上司告理。安煜闻知。于上省时途次相遇。将洪毒打。关压船舱。不与饮食。毙其性命。洪之母妻。与王瑸之妻。出署声冤。又有冯姓王姓家人、一齐出署。至同知衙门声冤。诉称伊等妻子悉被本主玷辱等语。此朕得之访闻者。查今春杨永斌参奏袁安煜本内。止载该员罔恤民瘼。平粜不善。及纵令书役私贩硝磺二事。请将袁安煜革职。将卖米之钱。不令民间兑换。竟自运至海北发卖。以图重利。及平日居官贪污。声名狼藉。奸淫仆妇。轻毙人命等情。本内俱未参出。至督臣鄂弥达。虽有会同字样。而总督乃通省表率。何以知府大员内。有此贪污败检之人。在任多年。平时漫无觉察。著鄂弥达明白回奏。其各款内、有应行查讯之案。著鄂弥达会同署抚王謩秉公察审具奏。　　

○户部议覆、兵部尚书甘汝来疏请、停徵各关米谷税银船料。经臣部议。应通行各关监督。并该督抚。确查妥议具题。今据三江两广四川该督抚监督报称、分晰查明。俱系题定科则。相沿日久。未便更张。但米谷为民食所资。与他货不同。请嗣后旧徵米税船料各关。除丰登年岁。照例徵收外。倘偶遇水旱地方。其附近省分各关口。令该督抚将被灾情形具奏。请旨宽免。凡米谷船一到。即便放行。俾米谷流通。不致增价。有妨民食。再广东开建、恩平、二县贩运米谷。每船税银一钱至三钱不等。该抚既称俱属零星商贩。不同外省大商巨舰、题请豁免。应将二县米税、永远停徵。从之。　　

○旌表守正捐躯之山东郁学进妻曹氏。　　

○癸丑。户部奏报各厂粜米。自本月初九日起。计至六月初一日。可卖米七八万石。监粜各官。屡称市价较减。而京师现得雨泽。各厂官米、似可暂停粜卖。得旨。附近京师一带。人烟凑集。户口繁多。已经减价粜过之米。不过七八万石。亦不为多。况近日虽得雨泽。尚未透足。著照前平粜。不必停止。至策楞所奏市米无人问及。不能流行之处。应作何料理。该部速行详议具奏。　　

