<!-- { "loadSidebar": true } -->
○大学士鄂尔泰等议覆、甘肃巡抚黄廷桂奏、准噶尔夷使进藏熬茶事宜。一、夷使进藏熬茶。各官兵沿途护送。请照上次之例。酌运四个月本色口粮。八个月盐菜银两。逮到藏驻劄。请令川抚饬驻藏管粮员弁。会同该副都统及郡王等。照进藏数目。办给四个月口粮。如事竣不至东科尔贸易。即由卡回巢。有不敷口粮盐菜。听领兵之将军侍郎等。酌议加增。在藏办给。一、选派西宁镇绿旗兵丁。前往哈济尔边卡。等候夷使。日期难以悬定。请令裹带六个月口粮。俾往返充足。一、侍郎玉保、带领章京官员。自京前往西宁。候夷使护送进藏。事毕护送回巢。然后还京。请照例按品级支给衣服银两。至驻劄东科尔等候。即请照驻宁之例支给。一、进藏满洲官兵俸赏。应量加宽裕。请于官员赏给一年俸银外。加借一年。兵丁各赏银三十两外。再各借半年饷银。回营后陆续扣还。一、西宁镇标派往哈济尔等候夷使之马兵三百名。路途遥远。往返需时。请每名赏银四两。以整行装。一、夷使如不至东科尔贸易。其照管留藏之夷使官兵。必俟熬茶事竣彻回。所需口粮盐菜。及夷使留人应给口食等项。请照噶斯案内供支坐台放卡之例。动支脚价。运送备供。一、夷使如不至东科尔。其应赏赉各项。请将口粮米面。顺便运送哈济尔。并就近购买牛羊。先赏一次。如赏过仍至东科尔。再于起程时赏一次。俟熬茶回日。又于青海附近处所赏一次。俱应如所请。查侍郎玉保。已蒙恩赏银二千五百两。无庸再给。如玉保等自西宁至噶斯。等候夷使回东科尔地方。亦应照例料理。得旨。依议速行。　　

○丁未。谕大学士等。福建南澳地方。甚属紧要。现任总兵官李琨。于外海事务。不甚谙练。台湾镇总兵官何勉。现已年满。应回内地。即著补授南澳镇总兵官。李琨、著调补衢州镇总兵官。其台湾镇总兵官员缺。著总督那苏图、于所属总兵内。拣选一员。请旨调补。　　

○户部议准、前任湖广总督孙嘉淦疏称、郴州、桂阳州、矿厂、铜铅夹杂。地非苗猺。尚可开烧。抽得税额。并收买商铜。于鼓铸国帑。均有裨益。从之。　　

○顺天学政林令旭、因病解任。命副都御史赵大鲸、提督顺天学政。　　

○蠲湖北汉川、潜江、沔阳、天门、荆门、江陵、监利、光化、八州县上年水灾田地塘额银七万七千七十两有奇。米九千三百八十一石有奇。沔阳、荆州、荆左、三卫上年水灾额银二千三百三十两有奇。并缓徵蠲余及勘不成灾额赋有差。　　

○戊申。上诣畅春园、问皇太后安。　　

○户部议覆、甘肃巡抚黄廷桂疏称、甘省茶政。未能疏通。请准民间以粮易茶。责成州判、县丞、典史、等员经理。各司库贮茶封。令司茶各员。按年分销。如各司多寡不均。准其彼此通融销售。均应如所请。其请设立印票。令商民领运之处。恐滋私茶夹带之弊。应毋庸议。至乾隆七年以后新茶。应令黄廷桂核价另题。从之。　　

○准噶尔部人巴图尔之妻鄂勒哲依来降。命赏给如例。发江宁随夫安插。　　

○己酉。户部议准、湖南巡抚许容疏称、上年夏被水勘不成灾各属。应备次年平粜。请于沅陵、泸溪、二县。拨谷三千石。备永绥厅用。辰州府仓、拨谷三千石。备乾州厅用。麻阳、黔阳、溆浦、三县。拨谷四千石。备凤凰厅用。俱暂存各该仓内。如次年米价平减。仓谷敷粜。毋庸拨运。价昂则运赴发粜。其价仍还拨谷府县。秋成买补还仓。运脚、于粜买赢余银内支销。从之。　　

○又议准、调任山西巡抚喀尔吉善疏称、文水县三门九则人丁。于乾隆元年查造丁归地粮之时。定以下下则输课。其土著新编人丁。自应一体办理。乃止将三门九则之丁。作为下下则。一切徭银。均摊入地粮。而土著新编等丁。复丁徭并列。并未明示开除。奸胥舞弊。日久相沿。请与三门九则之丁。一体止留实存丁数。不另徵徭。从之。　　

○命淮、徐扬、海及凤、颍、泗、之宣谕化导使。于麦熟后起身前往。　　

○调湖南镇筸镇总兵段起贤、为陕西凉州镇总兵。陕西凉州镇总兵王廷极、为湖南镇筸镇总兵。　　

○庚戌。春分。朝日于东郊。遣宁郡王弘晈行礼。　　

○孝昭仁皇后忌辰。遣官祭景陵。　　

○暂停江南牛税。谕大学士等。上下两江。上年被水地方。已经渐次涸出。此时东作方兴。正有资于牛力。查杂税款内。有牛税一项。虽为数无多。然以农民被灾之余。即减省杂费分毫。亦未尝无益。著该督抚即饬被灾地方官。将牛税暂免一年。凡民间买卖牛只者。但听其自相论价交易。不许牙行从中需索。有司亦不得视为细事。一任胥吏侵蚀中饱。该部即速行文传谕知之。　　

○又谕军机大臣等。朕览刘于义等、查奏德沛闽浙总督任内、提用藩库盐道库并罚捐银两。其开列应行追缴。与不应追缴之处。未为允协。可寄信伊等。令其按照清摺内粘签处。分别办理。除不应追缴外。其余照例行令缴还归款可也。　　

○户部议准、黑龙江将军博第等疏称、呼兰温得亨山。并都尔图一带。地广土饶。水草佳美。请安设官庄五座。并乾隆六年十二月内添设五座。俱于额丁内挑领催一名管理。钱粮一体给发。从之。　　

○工部议准、署直隶总督史贻直疏称、青县李家镇运河东岸。因上游淤嘴突出。挑溜西射。回冲东岸。河崖渐坍。应将东岸淤嘴。裁切顺流。西岸添建挑水草坝。接修雁翅。以为保护。从之。　　

○调广东降调知府屠用中、广西提标革职参将刘宽、赴部引见。　　

○辛亥。吏部议准、广西巡抚杨锡绂疏请、改议裁之阳朔县伏荔市巡检。设迁江县平阳墟。为理猺巡检。置攒典兵役如额。从之。　　

○户部议准、前任安徽巡抚张楷疏称、乾隆六年由和州拨运灵璧县济粜米船。于大江遭风漂没。今准部咨确查。于仪徵地方。遭风属实。请将漂没米六百七十石。照例豁免。从之。　　

○又议覆、贵州总督兼管巡抚张广泗疏奏、黔省办解京局铅觔事宜。一、应解宝泉、宝源、两局黑白铅觔。请分上下两运。依限解交。于当年十月起解者。于次年三月到部。于当年四月起解者。于九月到部。解员逾限。照例题参。应如所请。一、莲花、砂朱、等厂。矿砂既薄。食物俱昂。炉民无利可图。人散炉停。出铅日少。请将每觔一分有零原价。定为一分五厘。一面收买。一面发运。应暂如所请。如遇产旺铅多。即据实酌减。一、黔省加运铅觔。由威宁发运者。二十余万。运脚维艰。请照滇省题请运铜百斤。每站给运脚一钱二分有零之数。一例给发。查滇抚张允随、所题。经部咨行令确查。尚未题覆。今应令张广泗、一并会议具题。再议。一、莲花、砂朱、二厂铅觔。均由威宁一路雇运。因滇铜拥挤。必须陆续起解。额设人役。不敷稽查。每有脚户偷窃等弊。今请于威宁所属之威家湾。并毕节、永宁、二属。共设书役十三名。逐站注单递交。其工食于水脚节省项下动支。应如所请。一、黔省起运。俱于重庆雇觅大船。载至汉口更换。每有坏船之患。请照运铜之例。制备麻绳浮杠。以备沉溺标记。应如所请。其绳杠价银若干。如沿途无用。将来作何报销之处。均未详晰声明。仍令查明报部。一、黔省办运京铅。系沿途雇募船只。每多勒掯耽延等弊。请令各地方官协同雇给。责成行户具结承保。应如所请。至请将他省黑白铅觔。题请分解。查广西产铅。已题定留供本省鼓铸。湖南铅矿。开采多寡。尚难豫定。所有京局需铅。应仍令张广泗、照数采办。依限解部。从之。　　

○礼部奏。本年三月初九日。届行耕耤之期。礼节周详。仪文繁复。行礼时、更衣数次。今岁闰逢孟夏。节候既迟。余寒稍重。请照乾隆五年之例。暂停亲耕。遣官致祭先农坛。耕耤、令顺天府照各直省督抚之例办理。从之。　　

○革职礼部尚书咸安宫效力行走。赵国麟。年老有病。加恩准其回籍。　　

○壬子。户部议准、浙江巡抚常安题覆、绍兴府属之钱清场、西兴各围。乾隆六年被潮冲没入海各则田地荡亩。共三百七十五顷九十七亩有奇。请自乾隆六年为始。均予豁免。从之。　　

○兵部议准、署直隶总督史贻直疏称、马兰镇、为陵寝重地。差务殷繁。额兵无多。所有余丁二百名。请仍留防护。未便如提臣塞楞额、原奏议裁。从之。　　

○癸丑。谕大学士等。向来先农坛亲祭。始用中和韶乐。遣官、则同小祀之例。不用中和韶乐。查朝日夕月等中祀。虽遣官仍用中和韶乐。但不饮福受胙而已。朕思国之大事在农。先农宜在中祀之列。此次遣和亲王恭代。即著照朝日夕月等坛之例。用中和韶乐。永著为例。　　

○户部议准、浙江巡抚常安疏称、江山县额徵南米。一千九百二十三石零。坐拨枫岭营、及衢州镇标兵糈。嗣因关支路远。前督臣郝玉麟、题请每石折银一两。至今分款输将。民以为病。请自乾隆八年为始。将南米折徵银。并入地粮徵收。其枫岭等营。仍照例给发兵粮。从之。　　

○又议、准贵州总督兼管巡抚张广泗疏称、省城官发水银价值。上年陆续加至四十八两。其时较市价尚平。商贩乐于争买。今市价既减。商贩渐少。请仍减银四两。以符原值。从之。　　

○礼部议准、山西按察使张一□尢咎奏称、监生因事斥革。往往易名重捐。久之故态复萌。无所不至。请将从前有易名重捐者。俱令自首缴销。免其治罪。如有隐匿。以违制论。从之。　　

○甲寅。上诣畅春园、问皇太后安。　　

○前锋统领奏报、点阅本营军器。并无缺少。得旨。知道了。嗣后再遇点阅前锋营军器之时。著会同领侍卫内大臣等。一同阅看。　　

○缓山东西由场、上年分水灾灶地蠲余额赋。分年带徵有差。　　

○予安徽和州大江淹毙湖北帮漕船水手黄耀宗、恤银如例。　　

