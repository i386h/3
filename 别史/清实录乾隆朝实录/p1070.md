<!-- { "loadSidebar": true } -->
○又谕、将军七十五奏称、凉州庄浪满兵。照管准噶尔夷人两次赴藏。所有倒毙驼马内、除本身额马、及八年添拨马匹。业经赔补外。其八年、及六年倒毙驼马。请展限六个月。令其赔补等语。兵丁骑用驼马。并不加意照料。以致倒毙如许之多。本应按数赔补。但赴藏路途遥远。又值冬春雨雪。该兵丁等、业已赔补两起。若将八年六年倒毙之数。令其一时全赔。究恐兵力不逮。著加恩将未赔补驼马。全行免其赔补。此后兵丁遇有差役。务将官驼官马。加意餧养。若不留心。仍致倒毙。必令如数赔补。断不宽免。　　

○谕军机大臣等。据苏昌奏称、增城县匪徒王亮臣等、纠众结盟。欲图抢掠村庄。现获史恒玉、黄见刚、陈亚福、田开裕等、一百余人。并起出白布伪照、及刀械旗枪等物。因督臣驻劄。距增稍远。臣随亲带兵弁抵增。督率搜捕。严行究治。不敢稍有宽纵等语。此案前据阿里衮奏报、有据抚臣札覆。不过无赖棍徒。诈骗乡愚之语。当经传谕该督抚、令将实在情形。速行奏闻。今苏昌此摺。又与札覆督臣之词。迥然不同。且阿里衮摺内。已于二十六日进山搜捕。而苏昌又称二十三日到增。至二十六日拜发摺奏时。尚称督臣亦有来增之信。伊二人究系何人先到。甚不明晰。督抚同为封疆大吏。遇有地方要务。必宜声息相通。方能迅合机宜。看来苏昌于办理之初。显有本事化小。小事化无之意。后见其事难于销歇。始行亲身前往耳。所奏殊属取巧。但此案究竟是何情形。其首犯曾否就擒。余党曾否就获。著传谕阿里衮、苏昌会同妥办。据实奏闻。仍遵前旨。用法宜严。完结宜速庶滨海愚顽。知所儆戒。其阿里衮、苏昌、先后到增日期。并令联衔覆奏。均毋回护。可一并传谕知之。　　

○乙酉。上诣畅春园、问皇太后安。　　

○还宫。　　

○铸给九姓司儒学钤记。从前任四川总督策楞请也。　　

○铸给广宁县白旗堡巡检印信。从奉天府府尹鄂宝请也。　　

○豁免山东章邱、齐东、济阳、禹城、临邑、长清、陵县、德平、平原、德州卫、肥城、平阴、惠民、青城、阳信、海丰、乐陵、商河、滨州、利津、沾化、蒲台、滕县、鱼台、兰山、茌平、莘县、夏津、博兴、高苑、乐安等、三十一州县卫、无力贫民、挨年带徵。及民借常监等谷、一十四万五千六百五十三石有奇。银一万一千八百八十四两零。及未完商社等谷、二万六千五百一十五石有奇。　　

○是日起。上以祭社稷坛。斋戒三日。　　

○丙戌。谕、在京王公大臣官员俸米。于去岁清查通仓时。加恩豫放三季。因仓中出米丰裕。民食愈以从容。目下米价虽未昂贵。但思支放俸米之期。需至来岁春季。为日尚远。朕体恤旗民。通行筹酌。再加恩王公满汉大臣官员。将明年春季俸米。豫给一半。于本年三月初一日起。陆续支放。明年秋季俸米。豫给一半。于本年八月初一日起。陆续支放。其出放仓廒。及时修整。待贮新漕。则仓储彻底清厘。而米价因此平减。于旗民日用。亦甚有裨益。其现今开放、与将来收贮廒座次第、及董率稽查事宜。仍著原派之尚书舒赫德等、会同仓场总督、妥协办理。　　

○是月。直隶总督方观承、奏报直属得雪沾渥。得旨。京师亦沾足矣。真新春第一喜事也。　　

○漕运总督瑚宝、河南巡抚蒋炳奏、漕船定例。令粮道亲押。但空船回次。与重运有间。且豫省驿、盐、粮、三事。统归一道。再令押空。为时太久。请另委通判一员。赴通管押归坞。俾粮道得以遄归。料理诸务。得旨。著照所请行。　　

○闽浙总督喀尔吉善奏、讯据续获平和匪党李振荣、供出已经入夥之李改、吴天凤、俱系漳州府汛三营兵。失察将备。均应参革。惟各营现在分拨弁兵。查拏余匪。防范地方。非暂时代庖之员。所能料理。兵丁尚在讯究。将备骤行全彻。恐致惶惑。且各将备。自知罪愆。犹冀奋勉自效。请暂宽参处。俟通案定拟后。分别题参。得旨。所见甚是。足慰朕怀。　　

○福建巡抚陈宏谋奏、闽省入春。阴雨过多。盐场不敷民食。现在督率盐道。加给灶户薪水赶煎。一面札商浙省。借拨余盐。至省会米价难定。不可不豫为平粜之备。省城府厅县各仓。恐有不敷。已令延平、建宁、二府仓。各拨谷二万石碾米一万石。陆续运省。俟米价果昂。即开仓平粜。其价银归还脚费等项外。余发交该二府。买补还仓。得旨。览奏俱悉。　　

○福建提督谭行义奏、南靖县盘获匪船一案。据漳镇总兵马龙图报称、漳州府已将获犯蔡明烈讯供。据称有国师冯珩。大头目蔡卓然。欲乘机抢劫现在冯珩、蔡卓然、俱经拏获。其有供出匪犯。仍饬分头协缉。得旨。知道了。汝为阖省武弁之首。似此地方不靖之事。总督即行亲往。而汝安然不举。岂勤劳匪懈之义乎。　　

○两广总督阿里衮奏、据东莞各属禀报、拏获匪犯一百七十余名。惟王亮臣、湛佐一、梁德、徐嘉俸、在逃未获。臣仍带领官兵。搜查华峰、蓝汾等山。尚无屯聚巢穴。现在严饬地方。设法堵缉。得旨。览奏俱悉。未获要犯。上紧缉拏。班第到时。将情形告彼知之。　　

○广东巡抚苏昌奏、粤省马步、战兵。均由考补。惟守兵向以余丁选用。但系故兵子弟亲族。多有年轻力弱之人。现在详加考验。不敢拘泥旧习。概予滥充。如无可补。即另行召募。得旨。此言正不可信。不谓汝乃用巧负恩也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十一


大清高宗法天隆运至诚先觉体元立极敷文奋武孝慈神圣纯皇帝实录卷之四百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。二月。丁亥朔。祭先师孔子。遣諴亲王允秘行礼。　　

○谕此次谒陵日期较多。所有扈从侍卫官员。春季俸禄。照数全给。其应扣之项。著展限一季。　　

○谕军机大臣等。川省地当边徼。番夷杂处。抚驭之道。当令怀德畏威。不可贪功启衅。从前瞻对、金川相继蠢动频年用兵。民气未复。正当予以休息。上年九月内。据策楞岳钟琪、奏报杂谷土司苍旺密谋叛逆。现在领兵进剿该督一面奏闻。一面即行办理。势难挽回。深为廑念。当谕令加意慎重旋据策楞等奏报官。兵直抵维州。占踞险隘番众迎降。进取松冈。苍旺就擒等情。番酋恃险跳梁杂谷乃其巢穴。彼必悉力拒守。备御多方。保以官兵乘胜长驱。毫无阻碍。与伊等前奏负固情形。未免自相矛盾。屡经降旨询问。该督等覆奏情节。率多支饰俱未明晰。看来伊等所办。总不出于乘易邀功。伺间袭取。但此处朕若深求伊等必获重谴。姑念事已完竣。不必追究惟令将善后事宜留心妥办。乃近日岳钟琪因朕批谕马良桂有如此兵威。何不用之郭罗克一语。误会朕旨辄请亲赴松潘。督率擒捕。是不知出师杂谷之非而并欲用兵郭罗克。其纰谬不尤甚乎。总之绥靖番夷。贵知大体如遇强番肆横。逆焰方张。骤难扑灭。则人怀观望。否即乘其不备。因以为功。似此办理。将致他番闻风惊骇。妄生猜疑。甚非绥辑边圉之道黄廷桂现署川督该省情形。素所熟悉到任之日。即令策楞将此案前后所奉谕旨。转交阅看。并将从前办理情节。详悉告知。黄廷桂再加确查具奏。至郭罗克、原系徼外远番。如尚知畏法。不致恣横。尽可置之不问。倘怙终不悛。罪恶昭著。有必不可已之势。黄廷桂详察情形。妥酌奏闻办理。将此一并传谕知之。　　

○戊子。祭大社、大稷。上亲诣行礼。　　

○陕甘总督黄廷桂奏、延安营兵丁聚众塞署。参将高时农。守备赵廷辅。均属怯懦无能。总兵马乾。既经亲赴延城。即当加意弹压。严行办理。乃一宿遽返。并未将起事根由、及首从兵丁、确切传讯。回署后遽将该将备印信摘取。委员署理。其种种轻率不谙之咎。业经申饬教导。得旨。高时农等、已有旨了。即马乾亦属不妥。有旨交部严察议奏。又批。岂惟不谙。竟是怯懦。而又不敢不去。恐朕罪彼。今观所奏。则是取巧畏懦不堪之人矣。　　

○己丑。上御乾清门听政。　　

○诣畅春园、问皇太后安。　　

○幸圆明园。　　

○谕曰、已故敖汉贝勒罗卜藏、原系二等台吉。因在军前奋勉出力。以次加封至贝勒。虽非世袭之职。但念其效力行走有年。著加恩将伊长子垂济扎勒、承袭贝子。再伊第三子桑济扎勒、为罗卜藏素所钟爱。并著加恩。以桑济扎勒为辅国公。　　

○又谕、前据延绥镇总兵马乾奏、延安兵丁、因扣饷制装起衅。垒砌守备衙门。该备赵廷辅、于彼时闭门自守。参将高时农、向众兵跪求息事。已传谕黄廷桂、令其查参交部治罪。今据黄廷桂奏、该镇马乾、亲赴延城。仅住一宿。遽回本任。并未将起事根由、及所拏不法兵丁传讯。分别首从。详请整治等语。马乾身总戎行。兵丁滋事不法。自宜率先弹压。严拏详究。乃观黄廷桂所奏。该镇毫无胆略。其前后奏到情节。盖欲以避不职之罪。不得已。始赴该地参劾属员。藉逭重谴。似此畏懦取巧。实属有玷职守。著交部严察议奏。寻议、革职。从之。　　

○以翰林院修撰吴鸿、充日讲起居注官。　　

○以詹事府詹事徐以烜、为内阁学士、兼礼部侍郎。　　

○调山西大同镇总兵张乃义、为陕西延绥镇总兵。以四川督标副将额僧格、为大同镇总兵。江南河标副将黄正元、为浙江处州镇总兵。　　

○庚寅。谕、嗣后护军统领内。除出差及随围人员。尚有四五人。即毋庸另请派署。惟仅余二人。再行具奏请旨。　　

