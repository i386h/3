<!-- { "loadSidebar": true } -->
○又谕曰、黄廷桂请将军营用剩之马。挑选数百匹。为乌噜木齐等处屯田之用。昨已有旨详悉传谕矣。军需马匹。不妨多为豫备著传谕塔永宁、于晋省营马内、择膘壮者。酌拨二三千匹解甘。其挑缺营马。另筹买补。如价例不敷。不妨据实奏闻。量为加增。至乌噜木齐一带屯田。需用牛马。甘省耕牛难购。骒马、菜马、亦属无多。如晋省民马内。除买补营马外。有骒马及不堪乘骑之细小马匹。俱可酌量收买。或五六百匹。或千余匹。即行解赴甘省。至川省所产氂牛颇多。其马匹虽小。不堪驰驱进剿。而服犁耕地。尚属可用。可传谕开泰、将川省牛马。酌量购买一二千。即骒马亦可凑数。于来年陆续解交甘省。即不能趱赴春耕。亦可补下年之用。得此两省协济。无烦另为筹办矣。并传谕黄廷桂、其如何豫备员弁。接收分送。俟开泰、塔永宁、咨到之日。一面办理。一面奏闻。　　

○直隶布政使清馥奏、民间制造麴块。为酒醋之用。向例由坐粮厅给照徵税。不得过三百斤以上。而奸民因之藉词广躧。甚至贩运出境。查此项税银。每年不过七十余两。为探河防闸人役工食之费。请于州县办公项下、每年凑解银八十两。交坐粮厅为役食等费。所给执照。应行掣销。以便查禁。得旨、此等躧麴情弊。地方官既有稽查之责。而纳税执照。则从坐粮厅给发。事属两歧。奸民因得影射牟利。恣意广躧。嗣后即令地方官给发执照。照例徵收麴税。以便就近稽察杜奸民影射之弊。不必属坐粮厅经管。其探河防闸役食等费。为数无多。坐粮厅自有茶菓等银两尽可酌办。清馥所奏、各州县于办公银内、凑办交厅之处。亦属非体。至该地方官。既经管理麴税。务当实力查察。毋任仍前广躧。致妨民食。该管上司。亦当留心稽访。如有官吏借端渔利。及勾通需索诸弊。即行严参治罪。　　

○信勇公哈达哈削爵。以其子哈宁阿、承袭。　　

○以翰林院侍讲学士金甡、为詹事府詹事。　　

○乙亥。谕曰、董芳现已病故。贵州提督员缺。即著哈攀龙补授。湖广提督员缺。著齐大勇调补。王绥仍回原任。其固原提督员缺。著马得胜补授。仍留军营领兵。所有提督印务。著黄廷桂于总兵内、拣选一员署理。其肃州镇总兵员缺著阎相师补授所遗员缺著高天喜补授　　

○谕军机大臣等据张师载奏南阳一带运河。因石佛以上煞坝大挑水阻流停河冰易合等语所奏殊不明晰。石佛以上既经煞坝则上游之水似当别开支河一道仍听其流注何以竟令水阻流停。致应修之新露堤形。须俟开冻后方得动工耶。此举殊未得当。著会同阿尔泰、另行筹办。嗣后凡遇煞坝俱当相度水势。或另开支河。从宜办理至另摺所奏黄河南岸。堤单险要之处。须添筑月堤一事。已批令该部速议具奏矣。此项工程。据摺内所奏情节。似应建筑。但张师载为人过于愿朴。恐不免为人所耸动向来河员积习。专以修工为侵肥计。往往于无关紧要处。亦怂恿兴修。如轻为听信则糜帑滋事不小嗣后凡遇修筑等事。务当详悉查勘实在情形。方可办理。不特此一事为当留意也。寻奏东省运河。以汶水为本源。南旺分水入运之处。东有蜀山湖。西有马踏湖。节年大小挑。于分水口煞坝。导汶入湖。戽乾河中底水。仍于河旁开沟。从坝外流通入河。但上游底水微细。下游自流缓易凝。今查运河一带。河冰已泮。石佛以上各坝。洩水宽深。一律通畅。并无冻阻。凡遇修筑兴工。臣更当倍加详慎。务期工归实济。断不敢轻信人言。报闻。　　

○又谕、据马大用奏称、有吕宋番船一只。来厦贸易等语。厦门虽原系海口。但是否向有此等番船收泊贸易。抑系如前此宁波海口之红毛船。舍粤东旧行、而自赴浙中。冀开设新行者。原奏并未明晰。著传谕杨应琚查明。如系向来到厦番船。自可照例准其贸易。否则仍须令其回棹赴粤。不可因已到厦门。遂为迁就。寻奏、厦门向有吕宋番船收泊。应遵旨照例准其贸易。报闻。　　

○又谕曰、车木楚克扎布、数年来效力行间。近复招服博和勒、那木扎勒等乌梁海。善为抚纳。著加恩封为郡王。原任公多岳特、自行告入叛逆乌梁海寨内。勤劳可念。著加恩赏给公品级。四等台吉帕克穆、伍良海、升授三等台吉。伍良海身故。令伊子承袭。内大臣察达克、赏缎六端。副都统赤伦、散秩大臣图布慎、各赏缎五端。赤伦之弟察罕、赏戴孔雀翎。署骁骑校索伦班图、巴尔虎扎布俱授为骁骑校。索伦领催什第、著署骁骑校。其察达克所属得木齐、收楞额、及兵丁等。著纳木扎勒、酌量赏给银缎。　　

○旌表守正被戕之直隶临城县民刘行广女刘氏。守正捐躯之江西湖口县民余继椿妻曹氏。　　

○丙子。谕军机大臣等、胡二引进等邪教一案。经步军统领衙门、会同军机大臣、刑部、提犯研鞫。列以四等。分别定拟。将应行斩绞各犯。解往各该地方。即行正法。以示炯戒。其河南现获张仁余党之阎玉等犯。及山西应解之李老人父子、周清水等、看来俱系此案情罪较重之犯。而阎玉一犯。虽非为首倡教。但往来煽诱。传递消息。其罪殊属可恶。自当从重办理。不得因其搜无黑纸合同实迹。稍为宽纵。可将刑部会拟原奏及清单、钞寄胡宝瑔。令其详细阅看。酌量轻重。遵照办理。昨已遣御史朝铨、自山西赴河南。会同查办。但伊到豫、恐需时日。胡宝瑔奉到此旨。如案内人犯、俱已提解齐集。审讯明白。即行定议具奏此等重案。即封印后、亦可照常办理。不可稍为稽候。　　

○又谕、豫省邪教一案。已有旨谕胡宝瑔、酌量查照步军统领衙门、会同军机大臣、刑部、所定胡二引进等罪案。分别办理矣。适据刘统勋奏到、豫省邪教案内。李老人、周清水、二犯。已于山西拏获解豫。并案审讯。该二犯乃此案渠魁。虽据供已焚经出教。而看其情节。必因张仁败露拏获。始行灭迹。希图漏网。并非实心悛改。其狡供断不可信。著再传谕胡宝瑔、当严讯确实。从重办理。寻奏、豫省应拏之犯。俱已获齐。逐一审确。惟山西李老人、周清水等。尚未解到。臣连日严讯。细看各犯中。王五钧诡谲刁恶。罪更甚于阎玉。且张仁诸事。皆其承接必有秘藏。惟有从旁盘诘。嗣据阎玉、孟孝友、供出八月带进京银五百两。剩回四百两。交王五钧。遂问该犯。据供已起出一百两。其三百两、系令高德寄交伊甥李应运。旋据李应运毋杨氏供认、埋在邻人李俊床下。随于土中起出银两。并有封固经卷一包。内有狂诞之词。悖逆已极。又供出何一封一犯。立即严拏。并无其人。后查有郝玉凤、姓名声音相似。亦经拏获。于其家搜出经卷。内有大悖逆之处。现在严讯。一面提拏郝玉凤之子郝云及高德等。俟解到一并会审。再李老人、及周清水之父周隆庭。皆系山西已正法张进斗之徒。周隆庭传刘善经。刘善经传卢应科。卢应科传张仁之弟张义。因传张仁。刘善经于上年发遣湖南。臣已飞咨拏解来豫。并案办理。张仁之母。及其妻子。久经拏禁省城。其弟张礼、贸易他出。现亦拏获。报闻。　　

○又谕曰、永贵奏派爱隆阿、带兵三百名。策应阿里衮等。伊即往鲁克察克、筹办军务。探听阿里衮、爱隆阿、信息等语。所办尚是。但阿里衮等、此时恐已远去。不能追及。则往返徒劳兵力。可传谕永贵、爱隆阿、若不能追及阿里衮等。或伊等由别路彻兵。即将爱隆阿调回。　　

○丁丑。谕军机大臣等、据阿尔泰奏称、济宁之东乡。积水广阔。难遽速涸。查勘赵村石佛等闸。运河之水。较东乡坡内。实低三尺有余。若将运堤挑断三四丈。则水必入运。久淹地亩。皆可涸出。赶种春麦等语。运河之水、既低于坡内三尺有余。一经开放。积水必消。阿尔泰此奏。甚合宣洩机宜。足见其留心地方。昨张师载奏内。有南阳一带。石佛以上。现在煞坝兴挑。水阻流停。河冰易合之语。此所奏挑断运堤。是否即在煞坝之内。若在坝外。则更与鹤年所奏、煞坝未开之先。两次宣洩坡水原奏相符。此甚善之举也。即多开数丈亦可。不必拘定三四丈。此时粮艘北上尚早。放水之后。旋行补筑。亦不致有碍运道也。阿尔泰应即会同张师载、亲往相度。妥协办理。如东乡积水果能全涸。并即速行驰奏。以慰朕怀。寻阿尔泰等奏、济宁东乡积洼地亩。于新闸地方。挑堤放水系在石佛坝之外。所放之水。原可入运专行。与煞坝挑河、并无妨碍。查东乡坡水。现已消落二尺有余。而石佛坝外、长湾一带。尚有坡水高于运河六七寸之处。即应遵照谕旨。开堤八丈。俾得速消。涸出地亩。查归报涸地内汇奏。报闻。　　

○又谕曰、扎噜特、阿噜、科尔沁等、三旗蒙古被灾。宜加恩赈恤。著喀喇沁公扎拉丰阿、给事中诺木珲、为一路。侍卫成林、主事留保住、为一路。各带银三万两。分两路驰驿前往。会同该扎萨克等。查明应给银赈米之处。酌量办理。　　

○以宗室永瑸、为二等镇国将军。弘昤永恬、为一等奉国将军。谟广、为一等辅国将军。谟经、奇臣、为三等奉国将军。永硕、为三等辅国将军。福格、福瑞、春韶为奉恩将军。谟显、为二等辅国将军。　　

○以衮沂曹道徐铎、为山东按察使。　　

○予原任两广总督鹤年祭葬如例。谥文勤。　　

○予故喀尔喀头等台吉、沙克都尔扎布祭葬如例。以其子萨克图尔扎布、袭职。　　

○戊寅。上诣皇太后宫问安。　　

○浙江杭州副都统范宜谦革职。以正红旗汉军印务参领刘扬为杭州副都统　　

