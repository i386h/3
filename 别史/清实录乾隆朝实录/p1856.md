<!-- { "loadSidebar": true } -->
○又谕曰、杨应琚屡次所奏、杀贼盈万。及缅酋乞降。欲图将就了事。种种舛误。不一而足。业经节降谕旨。明白开示。严切训戒矣。兹据奏称、查缅匪反覆不常。应豫集兵马。俟春夏瘴过进剿。以期永靖南服等语。已于摺内详悉批示。该督此次摺奏。较前稍觉醒悟。是其近日病势渐次就痊。神志不复似从前昏愦。果尔。则伊自当略得主见。于情事虚实。剿捕机宜。必悉心参酌筹画。一正向来之谬。以赎前愆。实亦朕所深愿。办理缅匪一事。朕初无成见。以该督谓有可乘之机。遂听其筹办。不意该督自受降以后。茫无主持。日就差错。至连次所奏。愈觉失枝脱节。则底里已毕路矣。看来该督初办时。必系误听赵宏榜之言。未免稍涉喜事。不复通盘筹算。遽谓可指日奏功。及见新街小挫。事稍棘手。以致惶愧成疾。而朱仑遂乘该督病中瞀惑。又见阿穆呼朗病亡。因诡捏虚词。考张报捷。以逞绿营欺诈伎俩。杨应琚当风痰迷眩之后。不复能细加体察。信以为真。汤聘。李时升等。见朕轸念杨应琚病势。优渥加恩。便思趁此机会。急图结局。杨应琚为伊等怂恿。亦竟不能自主。遂欲将错就错。草率告竣。伊等隐微若揭。实不能逃朕之洞鉴也。殊不知朕之所以加恩杨应琚者。原因其为国家出力。且此事始终系伊经手。恐其因病贻误。故速冀其痊。以期于事有济。右以恩眷加隆。即图恃以息事。试思朕办理庶务。从不肯听其颟顸完案。况边陲军务。何等重大岂有因优恤大臣之故。遽尔中止乎。缅甸为南荒僻壤。并未尝必欲加兵。此与从前筹办准噶尔回部之不得不剿平者。情事有间。但蛮暮。木邦等众。既已相率归诚。隶我土宇。早为众所共知。且就伊等退兵情形而计。似蛮暮。新街。亦皆得而复失。岂可竟置之度外。该督此时。若能严饬将士。奋勇进兵。仍将蛮暮新街收复。驱杀贼众。抚辑降蛮。使我军威大振。缅酋或闻而惊怖。悔过输诚。并将召散擒献。未始不可予以自新。若因其头目乞降一语。遽思乘势彻兵。其何以申国宪而靖蛮服。即伊等此时含混歇手。又宁不虑将来之必无后患。自贻伊戚耶。至朱仑历次所报杀贼万余之语。实为荒唐不可信。夫杀贼盈万。其势甚大。非复寻常之捷。远近传闻。必皆如风声鹤唳。惊而郤走。何有此区区贼众。尚尔拥聚不退。敢冒锋镝之理。且朱仑并未亲历行阵。率众力战。是其畏怯。较之赵宏榜更甚。该督何以始终甘受其欺。不据实严参治罪耶。又所称。差员查探实情。未据回覆。更不成话。此等军营要务。杨应琚即因病后不能亲往。李时升乃提督大员。统兵是其专责。何以亦惮于亲赴该处。确核形势督办。前既为将弁等所诳惑。至此仍复委之属员往查。又安保其不扶同朦混。是终不得其要领。该提督以专阃之人。竟若身处局外。所司何事。至请将赵宏榜赏给都司职衔效力之处。更属非是。前因汤聘等。劾奏赵宏榜藐敌轻进。致损官兵。请将伊治罪。彼时以赵宏榜。如止系轻进。则尚知临敌勇往。情稍可原。是以令该督等查奏。今既据查非畏葸遁逃。自可贷其军律。但甫经获谴革职之员。即云熟悉边情。亦止应令其赴军前奋勉立功。以图自赎。如果能实心出力。克复蛮暮。新街。即仍授以副将。亦未为不可。若此时并未稍著劳绩。岂可遽请给衔示奖乎。杨廷璋既经回粤。此事全系该督责成。朕如此推诚开导。该督益当幡然猛省。务宜妥协筹办。仍将确实情形奏闻。毋得仍蹈故辙。自取罪戾也。将此传谕知之　　

○又谕、据杨廷璋奏、现在杨应琚痰疾已愈。即由云南回粤等语。已于摺内批示矣。看来杨廷璋。不过以此事难于办理。因即遄回粤省。其畏难避事之意。已见于言表。但两广事务。亦关紧要。督篆未便久悬。且云南一省两督。调度事宜。或不能无丝毫同异。恐转致属员无所适从。于事亦属无益。杨廷璋此时既回粤省。朕亦不深加责备。至缅匪现在情形。该督既与杨应琚会摺具奏。有业已访查。另行筹办之语。则于将弁等之捏词粉饰。及杨应琚误信人言。办理舛谬之处。当已窥见端倪。著即将在永昌时。所见所闻。据实覆奏。以备核证。如稍存模棱两可之见。故为隐跃其词。希冀颟顸了事。则是自取罪愆。现饬各处查奏实情。断不能终于掩饰。将来水落石出。该督岂能辞欺罔之咎乎。可将此传谕知之　　

○予故多罗贝勒弘明、祭葬如例。谥恭勤　　

○予故云南临元镇总兵阿穆呼朗、祭葬如例　　

○癸卯。上御勤政殿听政　　

○谕曰、玉神保、徇庇长全。勒索婪贼一案。已降旨革任矣。直隶吏治废弛。若不加以惩儆。势必效尤日甚。是以照部议斥革。但该员于工程尚属谙习。著留于直省。交与方观承。于应办工程之事。差遣委用。令其自备资斧。效力赎罪。俟三年无过。再行奏闻请旨　　

○吏部奏、请简放山东学政。得旨、张若溎。著仍留山东学政之任。嗣后凡遇学政升任。无论品级大小。将应否留任之处。概行请旨。著为令　　

○以祭酒曹秀先、为内阁学士。兼礼部侍郎　　

○甲辰。上诣畅春园、问皇太后安　　

○辛静宜园驻跸。至丁未皆如之　　

○遣官祭先医之神　　

○遣官祭黑龙潭昭灵沛泽龙王之神。玉泉山惠济滋佑龙王之神　　

○乙巳。孝康章皇后忌辰。遣官祭孝陵　　

○上阅健锐营兵　　

○直隶总督方观承奏、直属州县仓库。曾于上年三月。饬各道府厅州盘查。节据结报并无亏缺。似属可信。惟牧令贤否不齐。或初终易辙。仍应设法防范。臣现酌拟四条。一、州县仓库。款项繁多。应令将现存实数。按两月一次。造报该管上司。有弊即时抽查。并于每年五月。十一月。将所属一切款项。各造册一次详核。地丁内。除解军饷。及留支俸工等项外。悉行勒限起解。旗地租银。一例随徵随解。又米谷粜价。如遇停买之时。即令提贮道府库内。一、向例开徵后。每十日。二十日。知府委员监拆。并令教官、佐贰。眼同封贮。惟府属杂职无多。州县或无佐贰。吏目典史。均系微员。请专令教官监拆。事竣后。开具月日银数申报。一、向例拆封后。限三日起解。但期日过促。倾镕不及。请嗣后银数在三千两以内者限十日。每千两加二日。不得过二十日。逾限分别查参。一、仓廒启放。例令佐贰公同验报。请照监拆钱粮。一例责成教官监视。随时具报。得旨、此即明云正未必可信也。总之不教而杀。朕必不为。既教矣而复犯之。则莫怪朕。可详悉告之各属。颇闻直隶较他处尤甚也。慎之。其四条另交部议。然有治人。无治法也。寻议、均应如所请。从之　　

○调四川川北镇总兵索柱、为贵州古州镇总兵。以四川夔州协副将常保住、为川北镇总兵　　

○丙午。谕军机大臣等、据福灵安奏称、伊在禄丰县地方。接奉谕旨。即回军营查看情形。如有攻取之机。即带兵进剿。若无机可乘。另将实情详察具奏等语。福灵安业已起身来京。接奉朕旨。即迅速回至永昌。尚属有心奋勉。著加恩授为副都统。遇缺即补。可传谕知之。仍令将前在永昌时。所见用兵情形。及伊等所奏属实与否。众论如何。均作速详细奏闻　　

○宗人府奏、已故奉恩将军宝月无嗣。毋庸另议承袭。得旨、宝月之奉恩将军。既无人承袭。著加恩赏伊孀妇半俸。以为养赡之资。嗣后有似此者。俱照此办理。永著为令　　

○吏部议准、直隶总督方观承遵旨议奏、查直隶道员。除热河、大名、二道。现有兼衔。及霸昌、通永、清河、永定、四道。或近京畿。或附省会。均无庸加衔。惟天津、口北、二道。俱与总兵同城。兵民错处。事多交涉。应加兵备道衔。并铸给关防。从之　　

○丁未。大学士管云贵总督杨应琚、云南提督李时升奏、前因缅匪散众乞降。委员前往确查。据查报。猛卯边外。有匪众数千。欲至木邦等处滋扰。批、如何。向之所称。非欺而何。又奏、臣李时升。会同朱仑、派拨官兵迎剿。于正月十六日、至十八日。约杀贼二千有余。追至底麻江。贼众浮水渡江。计溺毙及枪炮伤死。又约二千余。余俱过江逃遁。打死贼马五十九匹。夺获军械无算。又批、此等虚辞。祇可欺汝。不能欺朕。必无之事也。又批、四千余贼。祇五六十匹马。有是理乎。又批、绿营恶习。实在可恶。非正法一二人。伊等断不知惧。又奏、此次官兵。惟游击毛大经。都司徐斌。守备高乾。追抵江边。被贼回马标伤阵亡。臣等因缅匪既已乞降。又复率众侵扰。反覆背叛。现在拣选将备。仍饬朱仑、亲督官兵。星驰进剿。得旨、李时升总戎大员。不身历行阵。惟称调度。岂伊自比于杨应琚之运筹帷幄耶。可笑可恨。谕曰。提督李时升。办剿缅夷诸事。退葸不前。总兵朱仑、捏词谎报。并不实心出力。殊属可恶。李时升、朱仑、俱著革职。拏解来京。交刑部治罪。所遗云南提督员缺。著杨宁补授。永北镇总兵员缺。著索柱调补。即驰驿速往军营办事。其古州镇总兵员缺。著德兴调补。所遗松潘镇总兵员缺。著永昌补授　　

○谕军机大臣等、据杨应琚奏、猛卯边外。匪众数千。欲至木邦滋扰。经李时升会同朱仑、派兵迎剿。前后杀贼四千有余等语。荒唐舛谬。实出情理之外。阅之不胜骇异。杨应琚前此轻信绿营诳语。屡报杀贼万余。早知其必系虚妄。已节次降旨明切训饬。今又奏称杀贼四千有余。果尔。是我军威大振。贼当望风披靡。何至游击毛大经等。转为贼兵伤害。其为捏饰欺罔。尤属显然。而前次所奏、缅酋遣头目乞降之语。亦全系粉饰捏报。今复滋扰木邦。何以杨应琚总视为泛常之事。又摺内称李时升会同朱仑。派拨官兵。星驰迎剿等语。可见李时升自到滇后。总未一至军营督剿。即朱仑始终亦从未统兵临阵。如此畏葸偷安。实堪发指。伊等身为提镇大员。冲锋打仗。是其专职。当此军务紧要之时。乃仅派弁兵迎敌塞责。仍不亲往督率调度。竟若置身局外。全不以事为事。玩律负恩。莫此为甚。若不严加惩治。何以使凡隶戎行者知所儆惧。李时升。朱仑。并著革职。拏解来京。交刑部治罪。至李时升。朱仑。如此怠玩事机。该督何以视若寻常。不行参劾。转据伊等虚词入告。是诚何心。而华封。刘德成。现在何处。又何以不令其领兵赴木邦剿贼。摺内亦从未提及此二人。殊不可解。杨应琚办理此事。前后错谬之处。屡经开导指示。如该督福运未尽。当及早醒悟。遵旨据实妥办。尚可稍赎前愆。或可仍前受朕恩眷。若再不知改悔。甘为将弁欺朦。致有贻误。则其取罪更大。断不能曲为原贷矣。将此严切传谕知之　　

