<!-- { "loadSidebar": true } -->
○甲戌。直隶按察使裴宗锡奏、滇省军报。由直隶磁州入境。共计抵京一十九站。各站相距。自五十里至六七十里不等。一马奔驰。恐形竭蹙。请于上下驿适中地方。添设腰站。即于本驿内拨马十余匹。夫十数名。一遇递到。立即更换转递前进。再马递公文。向止一夫一马。今每站拨马二匹。夫二名。一人赍驰。一人随送。倘遇马惊人病等事。其随行者。即可接取驰递。至于经由各驿。有在城内者。令每夜豫拨夫马。于城外关厢安设。随到随递。以事关军务。业经详明督臣。通行饬办。得旨嘉奖　　

○乙亥。谕、滇省绿营兵。甚属软懦。著将健锐火器营兵内。酌量再拣派二千名发往。所有应给分例。俱照前派一千名办理。速令起程　　

○又谕、昨吏部带领引见之满吉善。系满保之子。乃又名满吉善。似竟以满为姓矣。伊本系觉罗。何必学汉人更立姓氏。著即名吉善。并交宗人府王公等。查宗室内有似此者。一律更改　　

○定发遣烟瘴人犯例。刑部奏、例载极边充军者。发四千里。烟瘴充军。亦四千里。如无烟瘴地方。以极边为烟瘴。查烟瘴地方。祇有广东。广西。云南。贵州。四省。因例以四千里为限。是以该四省遇有遣犯。皆声明不足四千里。改发极边。嗣经乾隆二十八年议准。应发烟瘴人犯。不必拘泥里数。均于隔远本籍之烟瘴省分。互相递发。此专指广东等四省而言。其邻近烟瘴之湖南、福建、四川、亦系不足四千里。应一体更正。烟瘴充军。原系去死一间之犯。与问拟极边者。轻重有别。若拘泥里数。改发极边。是转减轻一等。且所谓极边者。不过扣足四千里而止。湖南、福建、四川、编发极边。多系江南山西等省。是使应发烟瘴之人。转得徙居善地。于律义未合。请嗣后凡系烟瘴人犯。无论四千里内外。总于有烟瘴省分安置。将不足四千里改发极边之例停止。得旨、此奏是。著照所请行　　

○陕甘总督吴达善奏、臣至哈密。据巴里坤镇将德昌、面呈穆垒守备刘生芝原禀。内称、本年三月十四日。西葛根户民任大俊。在本堡见一达子。向彼说话。因不解其语。伊即掷一木牌而去。旋告知户头王世雄。将木牌持送该备。该备即赴东吉尔玛。交塔尔湾营守备敦柱阅看。复亲赴西葛根一带。踏勘踪迹。复有户民牛天成禀称。前次所见达子。又于本堡南山口递一木牌。随知会敦柱。驰赴山内查看。并无影响。至四月十九日。户民等见达子又来。哄引入堡。即带往敦柱处。询系噶勒丹多尔济户下达子。名伊什特格。因想投诚。所以递此牌子。敦柱随带兵五名至西葛根。复留四名。止带兵史大朋。户民朱唐。牛天成。前往。至晚未回。次日牛天成出山。言敦守备。并跟随人。俱经被戕。臣当即令德昌亲赴穆垒查明确情禀报。德昌到彼。将户头王世雄等讯供。据称。四月有户民朱唐。略晓蒙古话。将此达子引令入堡。适户民牛天成。带同伊妻来看。伊妻一见达子。即哭认为亲戚。当晚留住。随将达子送往敦柱处讯问。敦柱带兵一名。户民二人。同达子入山。不知如何被害。复讯牛天成。据供。敦柱是晚。即住于达子帐房。次日牛天成出外。与达子找寻马匹回来。见敦守备。并朱唐。俱已被杀。正将史大朋。用小刀按戳。见伊即加绑缚因挣脱得以逃出。臣思牛天成之妻。与此贼认为亲戚留住。敦柱带同兵民四人入山何以三人被害。牛天成独得挣脱。是敦柱被害情由。牛天成夫妇。未必不知。实为此案要犯。是应严究。现饬该镇于穆垒一带。搜缉务获。毋致疏脱。并咨安西提督于沿山一带协缉。报闻　　

○丙子。上诣畅春园、问皇太后安　　

○遣官祭关帝庙　　

○谕、前经降旨。令各省提镇。照藩臬之例。三年奏请陛见一次。如未允准。仍于次年具摺请旨。此指曾经陛见者而言。今顾鋐自补授总兵以来。未经陛见。虽于到任之初。奏请一次。其时并未允准。该镇仍当于次年专摺请旨。何得率照已经陛见人员之例。复越三年。始行续奏。殊属不合。顾鋐著交部议处。嗣后各提镇。有似此逾期者。并著该部查明参奏　　

○又谕、现续派京兵二千名。前往云南。令观音保为领队大臣。带兵之员。仍属不敷。著护军统领扎拉丰阿。热河副都统额勒登额。并为领队大臣。其热河副都统即著新柱署理更换额勒登额来京带兵迅往　　

○谕军机大臣等、据扬宁等奏称四月十七日夜。贼寨施放枪炮不绝。我兵相持至晓。贼势甚众臣等调集各营官兵。尽力决战。讵右翼各营弁兵散乱。贼遂趁势侵扰。所余兵丁。俱由山梁退避。贼分两翼。将营盘围住。臣等聚集散兵。退至龙陵拒守。请将臣等严加治罪等语。缅酋等敢于滋扰边境。抗拒王师。皆由前此杨应琚等。毫无调度所致。扬宁等甫至军营。未及二旬。且现在大军未集。贼兵乘隙跳梁。杨宁等原未可深罪。至单内所列逃兵二百四十余名。伊等临阵畏葸。望风远扬。情罪甚为可恶。我朝军纪严明。人知奋勇自效。从未有见敌潜逃。毫无顾忌。至于若此之甚者。此等皆军律国法所不容。著交与明瑞、鄂宁、逐一查明。严行缉获。即正显戮。以昭炯戒。其右营官兵。因何遽行散乱。领兵员弁。俱系何人。俱应一并查办严惩。但此时明瑞等。方经到滇。应办重务甚多。且不必仓皇急办。总于进兵以前。详悉查明。分别情节。俾正其罪。以示军纪。看来滇省绿营兵丁。积习选软不堪。实难望其奋勉出力。现在续拨满兵二千。分次前往。合前次共有三千。此外绿旗之兵。尚需若干。即于四川。贵州。两省内。就近酌量调用。不必更用滇省之兵。以收实济。须于进兵九月以前到永昌。方不误事。明瑞可一面办理。一面奏闻。再扬宁奏称、至遮放地方。所有运粮文员。及带兵防守之守备陈谟等。俱已散去。此等文武员弁。非兵丁等可比。情罪尤为重大。著交与明瑞等。一体严行查办。所有扬宁摺。并单。并钞寄阅看。速行覆奏　　

○又谕、前据明瑞奏到李时升呈出书稿。并员弁各禀二册。内有应交明瑞查办者十余条。已分别签出钞寄。但明瑞此时甫经抵滇。一切军营重务。皆须亟为经理。所有寄查各件。量其事情紧要。或易于体察者。即行随时查办覆奏。如有端绪纷歧。一时未能得实。而事又可缓者。竟不妨从容访查。毋庸刻日速办。以分心力。转致贻误正务。至此内罗源浩禀称。阿瓦招赘之李万全。先年曾与吴尚贤合夥。后投木梳。夷兵烧抢耿马。皆其指使。又据乌勒登额禀称差往缅甸探事之寸存福。寸盈科等。俱系腾越等处民人各等语。此等内地民人。出入边境。率非安民之人。顾其中良莠不同。亦有难于概视之为汉奸者。如其人实系心怀叵测。为缅酋探听军情。潜通信息。甚至为贼众前导。滋扰边疆。其罪实无可逭。此即加之寸磔。予以族诛。亦所应得。若军营侦探所资。原在兼询博采。设非曾经往来贼寨之人。何由得其端绪。若因惩创汉奸起见。一切痛加屏斥。是欲广见闻而先蔽其耳目。于事理殊为未合。明瑞到彼。遇有实在作奸不轨之徒。即严缉重惩。毋稍姑息。但此时不得过涉张皇。一切急为搜捕。使边民望风疑畏。因而裹足不前。以致外情壅遏也。前鄂宁奏、杨应琚办理缅匪一事。系龚士模。赵宏榜。从中怂恿。曾经降旨。令将龚士模。果否实有可恶情节。即行查覆。今阅李时升书禀内。永昌府知府陈大吕。亦多密禀事宜之处。伊等皆近边府治。贼匪情形。自当悉心侦探。况奉上司派委。岂有抗不遵办之理。今以杨应琚负恩误国。种种乖方。自婴重罪。是以龚士模等。所有从前体访事宜。终归无济。设使杨应琚果能经理妥协。克奏肤功。则伊等节次禀陈。可谓有功无过。方当加之奖赏。以明激劝。岂可转为责备。如赵宏榜。先因轻进被劾。朕尚以轻进犹属勇往。未即重治其罪。直至查明赵宏榜。新街挫衄。即行逃回铁壁关内。明系畏葸失机。始降旨革职拏问。若无识之徒。以知府偏裨等。为该督密陈贼情。妄谓启衅滋事。此与井蛙之见何异。从前缅匪潜扰土司边境。吴达善。刘藻等。既已养痈贻患于前。迨杨应琚到滇接任。奏请乘机办理。其事原属应行。朕何尝不为许可。特其后措置全无。甚欲以欺朦了事。遂致自干大戾。是杨应琚罪案。实在此而不在彼也。再游击班第、是否阵亡。已降旨谕明瑞等。查明具奏。此外尚有守备江纪一员。据杨应琚与李时升书。内有该员不知下落。若遽作阵亡。恐冒滥赏恤之语。江纪如系临阵逃亡。自应严究以申军律。若确系效命疆场。亦当奏请赏恤。用励戎行。并著明瑞一并详加查访。据实奏闻　　

○又谕、据刑部议覆、阿尔泰定拟掷石击打台布为首之番子扎什衮、固木布楚克、应如所拟斩决。为从之索诺木扎什九人。绞决。朕已降旨将为首者立斩枭示。为从者免死。发极边烟瘴安置。将此传谕阿尔泰、并令传集扎雅克喀萨顶呼图克图等。谕以番子掷石击打台布。伊等不即将动手之人。拏送总督处治罪。必俟大臣等带兵前往。始行献出。甚属非是。本应一并治罪。始念伊等系庸愚喇嘛。加恩宽免。伊等嗣后务将属下番子。严加约束。倘复有滋事之处。必将伊等一并治罪　　

○以总兵衔带兵国柱、补云南楚姚镇总兵　　

○丁丑。谕、近因缅匪滋扰缘边土司。司事者调度失宜。现在豫筹进剿。一切军行储偫。虽丝毫不累民间。但大兵所过。物价易致翔涌。而粮运转输。亦不无消资民力。从前平定准夷回部时。陕甘各省。俱经节次缓徵蠲赋。今滇省军务方殷。宜特沛殊恩。以示体恤。所有该省本年应徵地丁钱粮。其大兵经过之地。及永昌。腾越。普洱。三府州。著全行蠲免。其非经过地方。亦著蠲免十分之五。俾得一体沾恩。于边陲生计。更为饶裕。该督抚等。其饬属实力奉行。无任吏胥侵渔中饱。副朕嘉惠边氓至意。该部遵谕速行　　

○谕军机大臣等、云南现在进剿缅匪。军行马匹。最关紧要。应豫为筹画。以应急需。四川、广西、两省地方。接壤滇南。协济较为便捷。著该督等。悉心部署。就营驿马匹内。妥协抽拨。能得膘壮堪用者。每省多则三千匹。少则二千匹。一面解交滇省应用。四川现有调用之兵。马匹即可随便酌量带往。其粤西马匹。可遴委妥员押赴。务令先时豫备。毋误秋间进剿之期。将此传谕阿尔泰。李侍尧。并宋邦绥知之。李侍尧著即速往广西办理此事　　

