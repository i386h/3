<!-- { "loadSidebar": true } -->
○丁巳。谕军机大臣曰、福宁奏全获被抢邪教人犯。并缉获纠抢匪徒。提解审办一摺。此案来凤县民人段汉荣等、学习邪教。经川省查拏就获。黄老三等、辄敢纠人赶至酉阳州境抢回。并殴伤护解乡夫。实属可恶。今福宁饬属严拏。除段汉荣、王胜茂、经该县先行拏获外。其段老六等六名。亦经代办来凤县事蒋遇春、全行拏获。又会同营弁将纠人抢犯之黄老三等十七名。先后拏获。并究获习教之张应昌等、实属可嘉。著福宁于查办此案事竣。将蒋遇春送部引见。以示奖励。其拏获案犯实在出力之文武员弁。并著一并查明咨部议叙。至此案被抢人犯。及纠抢匪徒人犯较多。前于未经获犯时。曾谕令福宁亲赴该处。并多带兵役。严密搜查。福宁并不拘泥即督饬所属。业将各犯全行拏获。办理甚为迅速所获各犯。先经该府禀请移解酉阳州而福宁即饬令赶回。仍解襄阳审办。可以就近讯究。所办俱为得当览奏嘉悦。著赏给玉搬指一个。大荷包一对。小荷包四个。以示优奖。看来湖北省办理此案。经福宁严加督饬。地方文武。咸知奋勉。认真搜缉。可以无虞疎漏。惟河南邪教人犯。正须密访严拏。穆和蔺才具不能开展。恐办理未能周到。襄阳与河南接壤。福宁现驻该处。竟当帮同穆和蔺、将应行查拏之犯。随时知照。迅速搜捕。以期勿留遗孽。并将豫省所获紧要人犯。提至襄阳。归案审办。更可易于完结。所有湖北现获各犯。福宁应即行审明。分别办理。以示惩创。并当趁此严办之时。将楚省吏治民风。实心整顿。一洗积习。用副委任。方为妥善。将此由六百里谕令知之。　　

○又谕曰、宜兴等奏、奉天地方本年秋成较好。米粮充足。现在直隶山东各商。至奉天省买运米粮。络绎不绝。遵旨实力稽查。毋使擡价居奇等语。直隶山东被水地方。收成较为歉薄。市集粮石。自不能充裕。今商贩人等、前往奉天买运。粮石流通。实于小民口食有裨。著传谕该府尹等、督饬各属详加晓谕。凡有至奉天贩运粮石者。务须平价出粜。毋得遏籴居奇。以资接济。将此谕令该将军知之。　　

○以故四川永宁道属泥溪长官司王恒孙之佐、袭职。　　

○赈恤山东临清德州、冠县、馆陶、恩县、邱县、夏津、武城、并德州、临清十州县卫。本年水灾贫民。　　

○戊午。上诣雍和宫行礼。　　

○谕、雍和宫为皇考世宗宪皇帝肇封潜邸。皇考践阼后。命曰雍和宫。迨朕绍承大统。以神爽凭依之地。理宜祇肃洁蠲。爰即旧时宫殿。供佛庄严。每岁朕亲诣拈香瞻礼。藉抒永慕之忱。用昭崇奉之义。因忆乾隆初年。鄂尔泰曾提奏。其意欲将雍和宫赏给和亲王居住。朕未之允也。和亲王及朕之弟。俾居此处。虽无不可。但究系皇考肇迹之区。若令列邸分藩者。居此发祥之地。不特邻于亵越。并恐无福祇承。况和亲王分府之后。曾遭回禄。使当日遂允鄂尔泰所请。则此潜邸旧地。或值不戒于火。更成何事体。即或斯地曾为皇考临御。百神呵护。不至有意外之灾。但自和亲王而后。袭爵业经四次。本应递减。今当袭贝子。朕格外加恩。两次袭封亲王郡王。今绵偱仍恩袭郡王。而所居王府。已不能修葺整齐。垩饰榱题。渐就剥落。设以雍和宫为和亲王藩府。岂能如今日之绀宇梵宫。轮奂常新。为万世所瞻仰乎。然兹雍和宫内。朕未经敬安神御者。盖因皇考升祔太庙。烝尝禘祫。肸飨昭虔。揆诸古制。原无别安神御之礼。况宫中有奉先殿。景山有寿皇殿。圆明园有安佑宫。岁时瞻拜。已足申忾闻僾见之思。故雍和宫供奉三宝。不复敬安神御。参稽礼意。实为至当。更思宁寿宫。乃朕称太上皇后颐养之所。地在禁垣之左。日后必不应照雍和宫之改为佛宇。其后之净室佛楼。今即有之。亦不必废也。其宫殿永当依今之制。不可更改。若我大清亿万斯年。我子孙仰膺昊眷。亦能如朕之享国日久。寿届期颐。则宁寿宫仍作太上皇之居。祥衍无疆。更属尽美尽善。吉祥盛事。本日朕因亲诣雍和宫拈香。景仰前徽。思垂奕禩。用是特颁训谕。著缮录而通。一交尚书房。一交内阁存记。俾我子孙知所宪章。勿得轻为改作。用垂法守。　　

○己未。上御太和殿视朝。文武升转各官谢恩。　　

○谕、本日刑部进呈赶入贵州省秋审情实之绞犯王顺一起。该犯充当厅役。辄敢藉差需索。逞凶毙命。自当入于本年秋审情实。但细加披阅。王顺年仅十九。何以该厅将伊选充差役。实大错谬。各省吏胥人等。虽属微贱。但一经在官。俱各有应办公务。无论书吏承行稿案。兼司缮写。非年幼者所能经理。即差役有缉捕人犯、行刑管解之责。亦非年未及壮膂力软弱者。可以充当。可见外省于召募书役等事。全不实心慎选。率点充数。甚至任听夤缘钻剌。将年幼无知之人。徇情佥派。以致婪赃毙命。酿成事端。今思此事。于吏治大有关系。不可不严切申明。除失察王顺酿命之仁怀厅同知李埙、业经革职外。仍交部存记。永不叙用。以示惩创。各督抚务宜通饬所属。嗣后召募书役。务须遴选老成强干之人。不可以年齿太轻者。滥行准充。如再有阳奉阴违。致有效尤王顺者。一经发觉。不特李埙为该州县前车之鉴。所有该管之督抚、及各上司。亦当一并从重议处。决不宽贷。　　

○谕军机大臣等、据秦承恩奏审明邪教首夥各犯。分别定拟一摺。此案陕省拏获首夥多名。该抚即将各犯分别定拟具奏。办理尚为妥速。至此事福康安初次奏到时。阅其情节较重。嗣经各该省先后获犯讯供。祇系为骗钱惑众起见。尚非重大之案。现据湖北省先后拏获一百六十余名。四川拏获一百余名。河南亦拏获十余名。节经降旨。令各该督抚等速行定案具奏。本日又据穆和蔺奏、拏获案犯宋显功等、严讯传教情由。据供递上老教主系名刘松、原系河南鹿邑县人。于乾隆四十年混元邪教案内问拟军罪。充发甘肃隆德县地方。伊子刘四儿、于四十五年曾往配所。同在隆德北关外开杂货铺生理。刘松有幼孩名喜儿、刘松指为弥勒佛转世。宋显功曾同李殿邦、张思瑶、前赴隆德。送给刘松根基银两。并见过刘四儿、称为师傅等语。是此案倡教之犯。又在甘肃。该省地瘠民贫。向无此等事。今既有流往邪教之党。恐无业之人。易为所惑。著传谕勒保、即速严密查拏。将刘松父子等、即行拏获。并详加讯究。如该犯在配。祇系河南等省同教案犯。潜相往来。收受根基银两。此外并未在甘省地方。收徒传教。即将刘松父子。派委妥员解至襄阳。交福宁归案究办。若该犯在配。竟有煽惑甘省民人。传习邪教之事。必须究明查缉。人数恐又不少。勒保即应将查拏各犯。逐一讯明。即照陕省之例。分别定拟。速行结案不必复解襄阳。致滋延宕。　　

○庚申。上御懋勤殿。勾到秋审官犯、服制、及云南、贵州、情实罪犯。停决官犯绞犯一人。服制斩犯五十七人、绞犯二人。余三十一人予勾。　　

○谕曰、周樽奏、遵旨查明凤阳、泗州二属。因夏秋连得大雨。峰山闸减洩上游河流下注。又安庆池州府属。八月连雨。上游江水下注。低洼地亩。俱未免被淹减收等语。凤阳、泗州、本系积歉之区。安庆、池州、上年亦属被水歉收。本年复因雨水稍多。江河涨发。低洼地亩。收成歉薄。若将新旧钱粮。照旧徵收。民力未免拮据。著加恩将怀宁、桐城、潜山、宿松、望江、贵池、铜陵、东流、寿州、宿州、凤阳、怀远、定远、灵璧、凤台、泗州、盱眙、天长、五河等十九州县。并安庆、凤阳、长淮、泗州等四卫。被水村庄。应征本年地丁南屯米麦豆折芦课津贴屯折、并历年旧欠钱粮、及因灾借帑各项。均缓至来年秋成后递展启徵。其应徵新旧漕粮漕项银米。亦缓至来年秋成后。与新漕一并搭运。俾民力益臻宽裕。以示朕廑念穷黎。恩加无已至意。该部知道。　　

○辛酉。谕、本日梁肯堂奏、杀死一家母子二命之邢守胧一摺。已交军机大臣会同刑部核拟速奏矣。此等案件。各省向系具题。近因其情节可恶。未便照寻常命案办理。致凶犯日久稽诛。是以令各省督抚专摺具奏。今思此等杀死数命之案。所犯情罪。亦有不同。嗣后各省如遇有杀死一家三命以上、及杀死非一家四命以上之案。仍著专摺具奏。其杀死一家二命、及非一家三命者。该督抚等但应速行具题。于题到时。内阁即票核拟速奏签进呈。即交法司衙门。立行速议具题。亦不致久稽显戮。足以儆凶暴而示区别。　　

○又谕曰、巴宁阿、前在两淮盐政任内。贪婪不职。而与商人联宗一事。尤为卑鄙。是以定拟绞候。第所犯款迹。止于卑鄙无耻。其罪尚不至于死。且念其平日办理工程。尚属谙习。著加恩释放。但伊情罪较重。非如董椿之仅止徇庇者可比。不便即邀录用。反觉在董椿之上。著赏给拜唐阿。前往热河。同董椿在工程处。自备资斧。效力赎罪。　　

○军机大臣议准、陕甘总督勒保奏称、巴里坤镇属之穆垒营牧厂弁兵。向在安西、河州、靖逆二营内。派拨千把外委二十二员。兵一百一十二名。前往协牧。查安西、河州、靖逆三营。驻劄口外。管辖十一营堡。一经抽拨。稽察难周。而附近之玛纳斯、济木萨屯田官兵。既经裁彻归营。差务较少。请于玛纳斯、济木萨二营。照数改拨。原派弁兵彻回。从之。　　

