<!-- { "loadSidebar": true } -->
○广西学政许道基疏言学政事宜。一、庆远府东兰州学。未设廪增。今文风渐兴。请设廪增各二名。首廪俟十年后出贡。嗣后四年一贡。镇安府学。廪增各四名。今应试人众。请添设廪增各二名。一、柳州府学。廪生四十名。该州原辖十二州县。后将宾州、迁江、武宣、上林、归思恩府辖。应请于柳州府学额廪四十名内。拨出六名。改入思恩府学。一、桂林府永宁州学。额廪二十名。三年一贡。计须六十年。请予两年一贡。一、西粤各学。增缺多寡不齐。易滋帮补时压捺朦混之弊。请将各学增缺。悉照廪额裁定。下部议行。　　

○是日、驻跸海拉苏台大营。　　

○壬戌。上行围。　　

○遣官祭昭忠祠。　　

○大学士管四川总督黄廷桂等奏、绰斯甲又差大头人孔本、到省禀诉孔麻旧事。求还杂谷所取也耳日地方。又恳赏给路票。以便赴省禀诉等情。臣等当谕孔、麻、之案。已委员剖断。角洛寺派兵驻劄。至也耳日地方。及路票二事。尔土司彻兵后。自有定夺。该番叩头感激。即押送回巢。又金、绰、分往甘孜之兵。被德尔格、孔撒等、击退。麻书土司丹津旺溥、年幼势孤。禀恳救助。臣等选派参将宋元俊等、星往孔撒地方。调齐各家头人。从公剖结。已于八月初六日出口。得旨、览奏俱悉。　　

○是日、驻跸呼鲁苏台大营。　　

○癸亥。上诣皇太后行幄问安。　　

○上行围。　　

○谕军机大臣等、准噶尔数年以来。诸部互相残杀。久失生业。甚属困穷。朕统一寰区。不忍坐视。特命大军平定伊犁。救生灵于涂炭。今闻各部落人等。贫困者多。若不加筹画。必至阽危。朕心深为轸恤。因思有无相济。贫富相通。各部落中。自可通融办理。将军班第、萨喇勒、参赞大臣鄂容安、其饬交诸部台吉宰桑等。据实查明极贫户口。劝谕富人。共相养赡。尚恐难于接济。著将西路运到官茶四万封。班第等、酌量赏给贫户。或赏给养赡贫户之家。务宜确查遍给。俾其实沾恩泽。仍谕台吉宰桑等、嗣后董率所属。各勤耕牧。如有盗窃攘夺等事。严行禁止。若仍踵旧习。即照律办理。将此通行晓谕。至各台吉宰桑。亦宜体朕抚绥准部至意。善为教养。以期生计日丰。盗贼永息。勉之毋怠。　　

○又谕、据班第等奏、布库努特旧宰桑敦多克旺沁、密告萨喇勒云。阿睦尔撒纳入觐之心。似属犹豫。或半途复返。或遣讷默库、班珠尔等、将伊家口迁移。俱未可定。已密行乌里雅苏台驻劄大臣。留心防范等语。所见甚是。昨纳木扎勒、照阿睦尔撒纳宰桑等所请迁移游牧。朕即传谕莫尔浑等、留心防范。至阿睦尔撒纳中途逗留。或别生事端。班第等、即遵节次谕旨。相机办理。又奏称、明噶特部落二千余户。原系阿尔台居住之乌梁海。从前被准夷威劫。令其防守北界。今愿移归旧游牧。若照伊所请。将来办理阿睦尔撒纳游牧时。可与噶勒藏多尔济、哈萨克锡喇等兵丁。一同遣往等语。其事尚属可行。但阿睦尔撒纳、虽有罪应诛。其游牧人众。毋庸惊扰。诚恐明噶特等。肆意抢掠。非所以示体恤。仍遵前旨传谕伊游牧人众。照旧安居。选派喀喇巴图鲁阿玉锡等大员管辖。并严禁抢掠。惟将阿睦尔撒纳从前贪取之物查出。酌量分赏明噶特人众。方为妥协。至敦多克旺沁、旧系布库努特宰桑。若伊游牧人众。群相推服。即给还原职。其侍卫吞图布、俟有别鄂拓克宰桑缺出补授。班第查明具奏请旨。再土尔扈特台吉巴图尔乌巴什告称、达瓦齐将伊属人分散。恳请会合游牧等语。班第等应查明办理。并将似此分散者。一体查出。应如何办理之处。酌定奏闻。并将此传谕莫尔浑、阿兰泰、舒赫德等、将敦多克旺沁所告之处。加意防范。毋得稍忽。　　

○户部议准、大学士管四川总督黄廷桂疏称、丹棱县、灌县、请增边腹茶引。应徵课税。以乾隆二十年为始。从之。　　

○建广西改设太平府知事衙署。从巡抚卫哲治请也。　　

○是日、驻跸准乌拉岱大营。至乙丑皆如之。　　

○甲子。世宗宪皇帝忌辰。遣官祭泰陵。　　

○谕军机大臣等、朕前降谕旨俟阿睦尔撒纳前来擒治后。再将伊扎布堪游牧人众办理。今详察情形。前来与否。俱未可定。若既不前来。又将伊扎布堪游牧人众。迁至塔尔巴哈台一处会合。则必挈之潜逃。不可不豫为防范。著速传谕莫尔浑等、阿睦尔撒纳、如抵乌里雅苏台逗留时。藉称迁移游牧之后。再行入觐。则莫尔浑等、当以未奉朕旨。不敢擅许为词。如或抗违。即带兵办理。倘坐视迁移。致成大衅。朕必重治其罪。计此时阿兰泰亦已到彼。其会同密议。相机果断。一得信息。即速奏闻。　　

○闽浙总督喀尔吉善、浙江巡抚周人骥奏、七月十四五等日。大风骤雨。潮势湍急。海盐、山阴、会稽、萧山、上虞、等县、塘工坍卸抢筑情形。得旨、所奏不甚明晰。速行绘图贴说。详悉奏来。寻奏、南塘山阴县宋家溇一带。当江海交会之冲。七月大潮。将旧塘刷去。新筑子塘。不足抵御。拟帮宽八尺。加厚二尺。接连各工。加筑柴塘。北塘海盐县塘工。居秦驻山独山之中。矬卸石塘六十五丈。须拆底重修。九里寨修石塘五十丈。塘外土埂刷去。潮逼塘脚。应加筑坦水五十丈。塘后土备塘一百丈。官字等号石塘四十九丈八尺。潮刷桩露。应加筑坦水一道。得旨览奏俱悉。　　

○以广东三江口协副将陈光祖、为福建建宁镇总兵。　　

○乙丑。上行围。　　

○军机大臣等议覆、定北将军班第奏称、准噶尔人众。经阿睦尔撒纳煽惑。谓编设旗分佐领。即迁炎热地方。若遽办理。恐转生疑虑。请俟伊等入觐受恩后办理等语。查编设旗分佐领。虽难骤办。亦未便过缓。应令俟办理阿睦尔撒纳后。即酌议具奏。又奏称、吐鲁番旧汗之子满苏尔、为人平常。现莽噶里克在吐鲁番统众居住。若将满苏尔移往。是否妥协。俟查明具奏。再鲁克察克、系额敏和卓旧地。伊久居内地。颇知法纪。迁移彼处。可以宣扬德意。为吐鲁番回众表率等语。应如所奏。又奏称、达什达瓦之子图鲁巴图、为达瓦齐所杀。其来降部众。应择人统领。臣等公同酌议。臣萨喇勒之兄布林、谙悉事务。人心推服。请赏给职衔。令其总管。但人数众多。应设左右翼协理。有旧宰桑巴雅斯呼朗、博罗呼尔噶、可以信任。请给职衔。令其协理等语。应如所奏。请旨将布林授散秩大臣。令兼总管。巴雅斯呼朗、博罗呼尔噶、授头等侍卫。令兼副总管。又奏称、准噶尔久乱甫定。经阿睦尔撒纳煽惑。不无犹豫。请令暂纳养赡喇嘛之费。其贡赋差遣。俟众心安怗。妥议具奏等语。应如所奏。得旨、依议。新降人众。因未知编设旗分佐领原委。故不免疑虑耳。著班第等、将编设旗分佐领。为伊等授官爵起见之处。明白晓谕。伊等将欣悦矣。　　

○命铸给管理巴里坤等处官兵大臣印信。　　

○丙寅。上诣皇太后行幄问安。　　

○上行围。　　

○谕军机大臣等、朕昨密谕哈达哈、俟办理阿睦尔撒纳后。其游牧人众于车凌属下宰桑内。拣选数人管理。继思喀喇巴图鲁阿玉锡、素习夷情。受恩最久。故特派伊前往管理扎布堪游牧。但此时即行谕知阿玉锡。恐有洩漏。著先传谕哈达哈等、俟阿玉锡到彼。将此旨传谕。仍候谕旨到时。即带兵会同纳木扎勒。将阿睦尔撒纳党恶宰桑乌巴什、锡哈玛、和通、乌勒木济、巴图济尔噶勒、巴桑车凌、阿穆尔济尔噶勒、们都、巴桑、及在逃之固穆扎布等、擒拏缉获。其余宰桑。俱不必办理。仍传谕伊等、以阿睦尔撒纳负恩悖逆。乌巴什等同恶相济。是以擒治。与尔等无涉。宜照常管领户口。安居乐业。永为国家臣仆。令阿玉锡等善为抚绥慰谕。再班第等奏、班珠尔负恩怙势。迁延入觐。自应一并治罪。伊所属宰桑无多。非阿睦尔撒纳党羽可比。应毋庸办理。并将纳噶察、普尔普、属人。俱著阿玉锡管辖。其扎木参、齐木库尔、属人。毋得任其逃窜。加意防守。候朕旨遵行。或因游牧人众。阿玉锡不能独管。即暂派侍卫协办。朕仍遣人相助。哈达哈等、与阿玉锡、其悉心会商。相机办理。尤宜周详慎密。毋得稍有洩漏。　　

○吏部等部会议、河南巡抚图勒炳阿咨称、南阳府赊旗店新设巡检。所辖内有裕州所属地方。若不并派管辖。则公务掣肘。请将裕州所属之赊旗店、张铁庄、贾家楼、丁家庄、杨家庄、三科树、程良店、共七处。南阳县境内之赊旗店等村庄十九处。统归该巡检管辖。印记应拟为南裕赊旗店巡检印。又南阳、汝宁、二府。该州县所设巡检司。设攒典各一名。应如所请。从之。　　

○铸给河南信阳州杨家堂巡检印。从巡抚图勒炳阿请也。　　

○建湖北郧县江峪塘巡检。郧西县上津堡巡检。谷城县马脑观巡检衙署。从总督开泰请也。　　

○豁除热河、张家口、乾隆十九年、水冲沙压民地、共八十四顷二十九亩有奇。银、一百二十六两有奇。　　

○是日、驻跸敦达乌拉岱大营。　　

○丁卯。上行围。　　

○谕曰、黄登贤籍隶大兴。伊父虽年逾八旬。然现居京师。何必呈请终养。嗣后凡遇远差。著停其派往。　　

○谕军机大臣等、班第等奏、阿睦尔撒纳咨称、伊收集属下人众五千余户。俱多穷困。请将接济官兵所剩羊万余只。指伊俸银扣抵售买。班第等、恐其借端生事。致误行期。酌将一半截留。候奏请赏给。所办尚合机宜。但阿睦尔撒纳属人。安得有五千余户之多。明系从各部抢掠。俟将伊治罪后。遵照前旨。分别给主归公。其余仍派员管辖。又奏称、塔尔巴哈沁台吉额琳沁、多罗特台吉舍楞等、自哈萨克逃出。被追兵掠夺。所有户口二千余户。口粮牲只俱乏。系阿睦尔撒纳同族兄弟。阿睦尔撒纳遣额琳沁之弟纳咱尔、舍楞之弟诺尔布、来请接济口粮。请暂于额林哈毕尔噶屯耕粮石内。计口授食。并于塔本集赛、及额林哈毕尔噶等鄂拓克、各派羊只。并将官茶二千封。运往接济。俾在和博克萨里、乌陇古、等处居住等语。此等投降户口。自应酌量接济。若由内地运往口粮。接济伊等。则断乎不可。班第办理尚属妥协。此等人内。有应与职衔者。即行具奏请旨。　　

○是日、驻跸巴颜布尔噶苏台大营。　　

○戊辰。上诣皇太后行幄问安。　　

○上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

