<!-- { "loadSidebar": true } -->
○辛未。谕、据素玉奏称、德州满洲兵贩。有索伦察哈尔人等十六缺。现今此十六缺内。另户兵十二人。开档兵四人。每月俱给十口粮米。开档兵丁。给与十口粮米。殊属非是。请将现任专管防御。骁骑。校等、交部严加议处。城守尉伍什布。兼辖之前任将军。副都统。专辖之德州历任城守尉等职名。并应赔多给粮米官员名衔。俟查明另行咨部等语。德州索伦察哈尔兵丁开档人等。照依另户。给与十口粮米。殊属非是。但此事非现今所办。乃系历任大臣官员。遵循办理。年分已久。今更正自属当然。尚不至查参历任大臣官员。其现任官员。著交部查议。多领米粮。加恩免其赔补　　

○又谕、据如松等奏称、西安满洲二旗副都统。俱有田园二十晌。惟汉军二旗副都统。并无田园。请将裁汰满洲一旗副都统之田园。给与现留之汉军副都统等语。同一副都统。将现余地亩。给与无地之副都统。非为不可。但陈世泰。人本平常。原系裁缺留京之员。朕念其母老。特恩将范宜中调任。复补用西安副都统。如松此奏、特为将此地亩与彼。而陈世泰。即当陈说。阻拦将军之奏方是。乃并不阻拦。且与联名具奏。甚属糊涂卑鄙。陈世泰。著交部查议。如松将陈世泰职名入奏。亦属非是。如松著饬行。此项地亩。不必与陈世泰。其租银著暂存公用。俟陈世泰出缺。另放有人时。再行给与　　

○又谕曰、恒禄从前查奏、傅良所奏吉林乌拉兵丁。赔补滋生银两一案。并未详细声明。经朕降旨训饬。今据伊具摺请罪。愈觉不堪。是何意见。令人不解。前因此事。傅良所奏、与部驳孰为是非。令伊明白具奏。乃恒禄并不将此详细声明。是以降旨训饬。今恒禄具摺。止自行请罪。并称此后诸事留心办理。仍未将孰为是非。声明具奏。殊令人愤懑。恒禄著严行申饬。此事究竟孰是孰非。著恒禄明白回奏。不得仍前含糊请罪了事　　

○谕军机大臣等、永贵等奏称、回部鼓铸钱文。仍须采矿。方足应用。现派员役。率领回人三十名。在硕尔布拉克等处试采。得铜颇量。复添派回人。裹带口粮。前往采办等语。昨据达桑阿。请多采铜觔。曾谕以恐累回人。不必添派。今永贵之意。与达桑阿相同。回部新铸钱文尚多。采铜原非急需。著暂缓办理　　

○又谕曰、伊勒图奏称、阿克赛游牧布噜特之伊穆喇特比。及阿哈拉克齐三人。率所属二百户。移于雅赛游牧。与指给之地不合。因行文晓示。俟秋收后。仍令移回等语。布噜特等、离指给之地。任意迁移。固属不合。但伊等性本愚蒙。惟知水草之利。今谕以内地定制。未必通晓。转生疑惧。且雅赛。距阿克赛。仅隔一站。现属闲旷。亦于事体无碍。著传谕永贵。伊勒图。嗣后办理布噜特等、祇宜加意约束。俾安静无事。虽不可纵令伊等任意游牧。至于逐水草迁移。相去不远者。不必过于拘泥　　

○吏部等部议覆、两广总督苏昌等奏称、潮州府属海阳县城南三十里之浮洋市。商贾络绎。最易藏奸。请添设巡检一员。查潮州府。原设永丰仓大使一员。事务甚简。请改为海阳县浮洋市司巡检。其原管仓务。归并该府司狱兼管。又丰顺县。离城七十里之汤坑市。直通外海。奸匪出没。亦请添巡检一员。查附近之大埔县。原设三河。大产。乌槎。巡检三员。乌槎司。只辖二甲。可裁。改为丰顺县汤坑市司巡检。其原管古源一甲。拨归三河司兼管。源高一甲。拨归大产司兼管。并请铸给海阳县浮洋市司巡检。丰顺县汤坑市司巡检。印二。均如所请。从之　　

○吏部议奏、大理寺少卿顾汝修。奉使安南。于出境后。擅用单衔移书诘责该国王。有乖大体。应照例革职。得旨、顾汝修。著革职　　

○以正黄旗汉军副都统容保。为江宁将军。理藩院郎中留保住。为正黄旗汉军副都统　　

○是日、御舟驻跸林学庄　　

○壬申。上诣皇太后御舟问安　　

○遣官祭铜山县河神庙　　

○谕军机大臣等、杨应琚奏、请将乌噜木齐。贸易换获马匹。拨补新疆移驻各营倒缺一摺。业经军机大臣覆准。并议将肃州各营。每年倒缺。一体通融酌补等语。著再传谕杨应琚。将肃州各营协。每年倒马缺额若干。向例领银采买。每匹价值若干。若似此转移酌办。较之每年采买。共可节省银两若干。一并查明具奏。寻奏、肃州各营协。每年约准倒马五百七十余匹。巴里坤。乌噜木齐。各营协。二百七十余匹。安西提标所属协路各营。三百六十余匹。至各营协。向例采买。每匹定价八两。似此转移办理。约每匹可省价四两。共可节省银四千六百余两。报闻　　

○是日、御舟驻跸顺河集　　

○癸酉。上诣皇太后御舟问安　　

○命庄亲王允禄等、恭奉皇太后由水程回銮　　

○上登陆。取道徐州。阅河　　

○谕军机大臣等、杨锡绂奏、凤阳卫旗丁苗必秀叩阍。现提卷犯质讯一摺。该犯所控霸占盗卖军田。如系驾虚妄告。则刁健已极。固应从重治罪。即使情节属实。固不妨秉公清理。而该犯身系旗丁。即有冤抑。先当赴该管卫弁陈诉。倘不为申理。亦尚有总漕衙门可控。乃敢悍然不知畏法。辄尔突仗叩阍。其本罪断不可稍为宽假。该督当严行诘讯明确。若苗必秀果系理直。将本案照例完结外。仍将该犯按冲突仪仗律处治。以示惩警。可传谕杨锡绂知之　　

○是日、驻跸王家庄大营　　

○甲戌。定将军总督班次。谕、各省将军总督班次。因将军衔大。俱在总督前。此定例也。但总督未兼别衔者。理应如此。若有加恩兼衔者。即当照衔序定。即如尹继善、兼御前大臣。高晋、兼内大臣。其衔俱在将军上。自应在将军前列。嗣后有朕如恩兼衔者。其班次俱照此前列。著为例　　

○谕军机大臣等、据高恒奏、办理拏获私盐车船变价充饷一摺。船只既可装运盐觔。断无一船仅变价二三钱之理。明系该地方官。一任书役估变。不行稽查所致。该盐政已咨商督抚。将各该处拏获船只。印烙解交运司。验明原船之坚固朽烂。酌量办理。但各省皆有缉私之责。车船变价。犹其小者。如此相沿陋弊。必因漫不经心。私盐充斥。职此之由。著传谕各该督抚。严饬所属。嗣后务宜实力拏获私贩。其车船务须详验明确。从实估变。如州县官暨胥役等、或有变多报少。与将原获车船。转售私枭等弊。即行查明参处。高恒摺。著钞寄阅看。可于直省督抚奏事之便。传谕知之　　

○参赞大臣阿桂等奏、叶尔羌等城回人。续请移居伊犁者。二百十四户。现交阿奇木伯克茂萨等安插。年力精壮者。给耔粮牛具。令往屯田。老弱有疾者。暂交该伯克养赡。年幼者。俟其长成。补屯田之缺。再此项回人。若俱令在河北固勒扎等处屯田。亦尚可容。但不如两岸俱有庄屯。于观瞻既协。而接济穆素尔岭台站。更为顺便。因于霍济格尔巴克。海努克。两处。各编设一屯。报闻　　

○是日、驻跸周家庄大营　　

○乙亥。谕军机大臣等、据爱必达等、查审黄景运一案。此内牵涉武职大小员弁甚多。其骩法营私之徒。固应彻底根究。不得稍为宽贷。而事关牵连人众。办理必应严明简捷。一经得实。即予定案完结。在各犯既不得苟冀迁延。滋串供拖案诸弊。而此等武夫。亦不得藉口滋蔓株连。妄行怨愤。总在承审者酌量轻重。于案情关键处。务在悉心究明办理。若其余转相攀引。无干紧要之人。则不必多方穷治。或致别滋事端也。将此详谕爱必达。冯钤。知之　　

○又谕曰、钟音覆奏、陕西地方官接待将军嵩椿。不遵定制一摺。所奏殊属颟顸。从前因嵩椿面奏及此。朕以体制所关。是以降旨询问钟音。令其饬查。如果实无其事。不妨据实具奏。朕何难诘问嵩椿。若该司道等、实有傲慢失礼于将军之处。即当查明系何官何人。在某地某事。逐一覆奏。乃该抚仅叙列仪制浮文。并以嗣后谒见将军。悉照督抚体制。为曲意调停之举。殊属非是。钟音著传旨申饬。并令再行确查据实具奏　　

○军机大臣等议覆、喀什噶尔办事尚书永贵奏称、回疆事务纷烦。请于各城满洲兵内。择其办事妥协。字画端楷者。赏给六品顶带。以示鼓励等语。应如所请。喀什噶尔、叶尔羌、阿克苏、各额设六缺。乌什、英吉沙尔、和阗、各额设二缺。从之　　

○是日、驻跸云龙山行宫。翼日如之　　

○丙子。上阅黄河岸新堤　　

○谕、徐州迤西之毛城铺石坝。向遇黄流盛涨。随时启放宣洩。第司事者。经理或未协宜。既恐分减水势。难以并力刷沙。且过水太多。有妨民田庐舍。前南巡时。筹度指示。令河臣等、慎重封闭。毋得擅启。比年以来。中泓刷深。现至九尺三寸。成效已著。铜、沛、各属。生计亦均改观。第念水束流深。自属经常不易之法。其一时偶值暴涨。不无漫滩出槽。积久遂成淤垫。议者欲于北岸新堤。改建石坝。以资减洩。不知有洩则必有淤。其为微湖。荆桥等处之患。尤不可不为深虑。今回銮取道。再行规画。与督。抚。总河。诸臣。悉心讲求。自蒋家营。傅家洼等。形势不宜节宣。当如常坚闭外。惟毛城铺迤东之唐家湾。向有倒勾引河。可以酌量分洩。然不详定水志。工员无所遵守。应遵洪泽湖。开放清口现定之规。于唐家湾引河。亦视徐城水志。长水一丈一尺。无庸开放。若长至一丈一尺五寸以上。再将引河开放。俟漫滩水落。即行堵闭。仍令该督。抚。河臣。于按志应放时。一面奏闻。一面办理。清口并照此例行。其瞻河为唐家湾下游。如遇减水稍淤。随宜相机挑浚。俾引河减出之水。无致壅滞　　

○军机大臣等、会同两江总督尹继善、江苏巡抚陈宏谋议奏、苏州布政使安宁奏称、各州县修城一千两上下之工。均令州县分年设法筹办。二千两以上。始准请帑等语。查城工至一千两上下。若令地方官自办。恐勉强奉行。有名无实。且易藉端派累。请嗣后城工在三百两以内。令地方官自办。其在千两上下。报司勘估。动帑兴修。从之　　

○丁丑。上遣额驸福隆安。赴新开河。皇太后御舟问安　　

○阅峄山湖　　

○谕曰、介福扈从前来。在途病故。殊堪悯恻。加恩赏给都统衔。并赏银五百两。准其灵柩进城治丧　　

○以原任礼部尚书伍龄安。为礼部左侍郎　　

○河南巡抚胡宝瑔疏报、乾隆二十五年分。武陟、内乡、裕州、卢氏、开垦水旱荒地五十三顷有奇　　

○是日、驻跸信义庄大营　　

