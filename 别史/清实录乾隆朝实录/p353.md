<!-- { "loadSidebar": true } -->
○又议准、山西巡抚喀尔吉善奏称、刘家窰等村民人。抵换察汉英雅尔荒地。原议仍令耕种原地。自乾隆五年起。予以二年之限。陆续搬往新垦荒地。扣至三年。免其交租。嗣因丈勘稽延。未及搬移分拨。本年间冻。民人甫经认垦。若照原限扣算。则三年之期。实止二年。请自乾隆六年为始。将刘家窰等村。仍照原议耕种交租。于壬戌年秋收事竣。交该旗收领。其察汉英雅尔新丈地亩。亦以乾隆六年为始。扣限三年。令其渐交垦种。至甲子年秋后起租。从之。　　

○工部议覆、河南山东河道总督白钟山疏称、汶上县安山湖。在运河西岸。留为洩水之处。湖周六十五里。每年河坡水发。多在五、六、七、等月。湖内高阜。可夏秋并种。即低洼亦可栽麦。播种于水落之后。收获于水发之前。有益小民。无碍运道。应如所请。准其令民认领垦种。仍确加丈量。分晰科则。升科承粮。以乾隆壬戌年为始。从之。　　

○左都御史管广东巡抚王安国疏报、发遣安南、苏禄、巫来由、等国被风难番归国。下部知之。　　

○调刑部尚书韩光基、为工部尚书。以左都御史刘吴龙、为刑部尚书。　　

○赏恤湖南凤凰、永绥、二厅剿苗阵亡兵丁如例。　　

○庚辰。上诣皇太后行宫问安。侍早膳。　　

○户部议准、直隶总督孙嘉淦奏称、雍正八年、正定府属报垦荒地。于乾隆四年、被水冲压一十三亩。应徵银两。请豁免。从之。　　

○刑部等衙门议覆、协理山东道监察御史李清芳奏陈、一、严禁学习拳棒。纠众会聚。查演弄拳棒。私相教习。及结拜订盟。分别治罪。例载甚严。毋庸另立科条。除将该御史所奏、照以威力制缚人律、加三等治罪之处、毋庸议外。应再行令该督抚、转饬地方官严行查拏。照例治罪。一、凶犯必宜提到。无辜者当详加分别。应令该督抚严饬地方官。遇有起意为首之土豪。立即严拏。按律重惩。至本犯之亲族生监、以及平民人等。不得混革滥刑。违者即行题参。照例分别议处。一、严禁土豪私买民间公产。应令该督抚转饬地方官。出示告诫。所有请将游荡私卖者、徙徒治罪。土豪富家、勾引递买者、照不应重律科断之处。无庸议。一、狱讼宜速审断。以清争斗之原。查清理狱讼。听断宜速。悉据各省督抚酌议周详。而违例处分。吏部定有条例。所有悬案经年不结、将该管官照才力不及例议处之处。毋庸另议。一、严禁官差百十成群。下乡骚扰。应令该督抚严饬地方官。慎察吏胥。倘有纵役殃民者题参。照例议处。一、选择约正族长。查先经陕抚张楷条奏、令州县选择老成。授为乡约。专心劝导。著为定例。应将所奏毋庸议。一、挑选干员。以充漳泉要任事属现在。亦毋庸议。从之。　　

○工部议准、原任浙江巡抚卢焯流称、省会城垣。关系綦重。所有仁和、钱塘、二县。城身垛口官厅等项。年久新坍。请拨项兴修从之。　　

○湖北巡抚范璨奏报、雍正八年、垦旱田地四十八顷三十亩有奇。　　

○辛巳。吏部议。山东巡抚朱定元奏请、将专以主事升用之曹县知县王维悫。升补兖州府同知。王维悫系附荐卓异候升之员。与例不符。得旨。各省知县保举行取。皆系居官素优者。始膺此选。若专以主事升用。缺少人多。未免迟滞。嗣后此等人员。各省有以同知题补者。亦准兼用。王维悫等。俱著照该抚所请行。　　

○原任江苏巡抚徐士林故。遗奏言、故父之淮、耄母鞠氏、孝事祖父母。尽心竭力。伏祈御书扁额。特赐旌闾。得旨。徐士林学问有素。忠孝性成。朕因伊身既抱病。更思亲念切。是以命其回籍调摄。今忽闻溘逝。良用伤怀。徐士林因母老远离。不受妻孥之养。鞠躬尽瘁。以致沉疴。及闻解组之音。力疾旋里。以图侍母。临终之际。无一语及私。劝朕以忧盛危明之心。为久安长治之计。此等良臣。方资倚任。乃今奄没。实朕切切含悲。不能自已者也。徐士林著入京师贤良祠。以为臣工劝。应得恤典该部议奏、余著议奏、礼部议、原任江苏巡抚徐士林、应入祀京师贤良祠。并于本家内赐祭一坛。应否给予匾额。恭候钦定。得旨、著于本家赐祭一坛。所请御书匾额准赏给。　　

○壬午。上回銮。诣恩佑寺行礼。　　

○奉皇太后居畅春园。问皇太后安。　　

○诣安佑宫行礼。　　

○幸圆明园。　　

○礼部奏、据闽省咨将朝鲜国飘风难民文隆章等二十名。委员伴送至京。除金赤一名、在途病故外。应令朝鲜通事一名。将文隆章等十九名、伴送至朝鲜国交界地方。转交该国收领。所用车辆、护送官兵、沿途口粮食物。照例拨给。从之。　　

○工部议准、江南河道总督高斌奏称、江都三汊河。乃瓜、仪、二河门。漕盐船只必由之要津。瓜河地势低下。淮水入仪河之分数少。入瓜河之分数多。是以淮水分流入仪河之溜缓。不能刷深河道。以致日渐淤垫。请将瓜河旧口门。筑坝堵闭。于洋子桥营房迤下。另挑越河。以减淮水直入瓜河之分数。则仪河可以分流刷淤。并将瓜洲广惠闸之旧越河堵闭。另于闸下开越河一道。使闸越二河。水势均平。溜行安顺。既缓淮水直下入江之势。于运道更为便利。又镇江运河口门。临江旧炮台一带埽工。上年九月内。被风潮坍卸。江河连接。南岸搜盐厅一带。筑做苇柴防风。暂抵风浪。请改建砖工。从之。　　

○以内阁侍读学士兆惠、为内阁学士兼礼部侍郎。　　

○以右通政彭树葵、为太仆寺卿。　　

○以右通政彭启丰、为部察院左佥都御史。　　

○甲申。上御勤政殿听政。　　

○谕曰。朱定元从前历任俱有声名。在河南布政使任内。亦能称职。是以擢用山东巡抚。畀以封疆重寄。比来观其所办之事。近于软弱。不似从前。现在徐德裕一案。徇庇属员。部议降调。实属应得之处分。朕特施恩。从宽留任。伊当感激奋勉。倍加淬厉。以图后效。若仍不改因循之习。朕恩不可屡邀也。　　

○召浙江宁绍台道王坦、赴部引见。　　

○乙酉。谕曰。德尔敏、汪漋、所办江南水利工程。大局俱已告竣。不过一二处因水大尚未完工。德尔敏、汪漋、俱著回京。伊二人经手钱粮。令其报销。所有未完工程。交与督抚会同总河。著委道员相机办理。　　

○实授署江苏巡抚陈大受、为江苏巡抚。署安徽巡抚张楷、为安徽巡抚。　　

○丙戌。大学士遵旨议覆、钦差户部右侍郎周学健奏称、曲阜县知县孔毓琚、通揭衍圣公孔广棨各款一摺。查定例、官员被参后。仍将上司列款首告者。将所告之处不准。仍交刑部治罪。所有左都御史杭奕禄奏请、将孔广棨交与侍郎周学健察审之处。毋庸议。但孔毓琚揭孔广棨、充补执事等官。题补四氏学教授。及私设启事官名目。违例营私。各款。未必尽出无因。请严加训饬。俾请书砥行。动遵礼法。凡有题补。屏绝夤缘。所有空衔劄付。遵例停止。从之。　　

○命大学士陈世倌、尚书韩光基、总管盛安、监刻世宗宪皇帝圣德神功碑文。　　

○丁亥。谕军机大臣等。朕闻谢济世将伊所注经书。刊刻传播。多系自逞臆见。肆底程朱。甚属狂妄。从来读书学道之人。贵乎躬行实践。不在语言文字之间。辨别异同。况古人著述既多。岂无一二可指摘之处。以后人而议论前人。无论所见未必即当。即去当矣。试问于己之身心、有何益哉。况我圣祖将朱子升配十哲之列。最为尊崇。天下士子。莫不奉为准绳。而谢济世辈倡为异说。互相标榜。恐无知之人。为其所惑。殊非一道同风之义。且足为人心学术之害。朕从不以语言文字罪人。但此事甚有关系。亦不可置之不问也。尔等可寄信与湖广总督孙嘉淦。伊到任后。将谢济世所注经书中、有显与程朱违悖抵牾。或标榜他人之处。令其查明具奏、即行销毁。毋得存留。　　

○又谕、朕闻得德沛托理学之名。而待人行事。多用权术。且重赏寄耳目之人。以为所访事件自然的确。而不知仍为所欺。似此、则于地方诸务。恐不能有实际。策楞既在同城。知之必悉。如行事果不足服人。而于政事致有妨碍之处。著据实密奏、亦不必因朕此旨。过于吹求。　　

○又谕、那苏图与安宁。乃翁婿至亲。奏请回避。伊二人皆朕所深知。谅无瞻徇私情之处。不必回避。　　

○以刑部侍郎刘统勋、为都察院左都御史。　　

○起革任内阁学士兼礼部侍郎觉罗石麟、为镶蓝旗汉军副都统。　　

○议叙广西宜山县剿擒土蛮之汉土文武各官。头等军功融怀营参将杨刚等四十九员。随带军功纪录二次。二等军功署思恩营守备高麟等十四员。随带军功纪录一次。三等军功河池州吏目柯楫等十员。将效力之处注册。　　

○戊子。上诣畅春园、问皇太后安。　　

○上还宫。　　

○都察院议奏、监察御史观音保、参奏赫庆等徇庇属员一案。查赫庆等并无徇庇之处。应毋庸议。得旨。此本内、观音保参奏赫庆、吴士功、徇庇指挥郭从仪一案。若所参果实。则赫庆等自应议处。所参若虚。则观音保亦应处分。今既议称赫庆等毫无徇庇。而概以毋庸议归结。甚属糊涂。况科道等摭拾细故。互相参劾。此风亦不可长。著另议具奏。　　

○户部议准。原任江苏巡抚徐士林疏称、宝苏局铸出青钱。除给工料外。岁得饷钱七万一千五百余串。合算成本。每银一两。该钱八百九十六文零。从乾隆六年秋季为始。于兵饷银每两内。以青钱八十文、作银一钱搭放。扣还成本。从之。　　

○己丑。孝慈高皇后忌辰。遣官祭福陵。　　

○谕、秋审乃民命攸关。轻重出入。必须至详至慎。归于平允。今四川秋审册内。凡情实、缓决、可矜、各案。经九卿更定者。不一而足。朕细阅其案情。九卿所改。俱属允当。巡抚硕色、并不留心鞫勘。以致错误甚多。著该部传谕申饬。　　

