<!-- { "loadSidebar": true } -->
○又议准、安徽巡抚孙国玺疏言、安徽各属钱粮。因本年旱灾。一概缓徵。所有满汉官兵。己未年夏秋冬三季俸饷。请于两淮盐课银内、借支三十万两。移解济放。从之。　　

○又议、陕西巡抚张楷疏言、遵旨详议御史周人骥奏请、停止州县官捉补短封。并邻封采买。查徵收钱粮。例应花户自封投柜。但短封亦所时有。如该御史所奏。一概禁止捉捕。顽民公然短少。官吏难以补赔。若虑不肖有司。借名勒添。乾隆元年。户部曾经定议。令监折人员。眼同折封。果有缺少。监拆之员。即行注明。示谕花户补交。立法最善。请照旧办理。至买谷、尤宜酌量地方出产布价。因时制宜。本地产谷无多。或年岁歉薄。邻近谷价又贱。自应赴邻近采买。本地产谷既多。岁丰价贱。即在本地采买。应如所请。从之。　　

○又议准、云南巡抚张允随疏言、滇省己未年应行办运铜觔。需用工本脚价等项。请将库存备用银、十三万八千七百二十四两有奇。并江西协拨铜本银十五万两。暂借给发。部拨银两到日。如数归还。从之。　　

○礼部议覆、安徽学政郑江疏报、安徽敬敷书院肄业之南陵县廪生陶敬信。桐成县廪生江有龙。材器堪膺保荐。查乾隆元年谕旨。令学臣于诸生中、材器尤异者。举荐一二。以示鼓舞。该学政保举廪生陶敬信。留心经学。人品端谨。江有龙留心史学。人品笃实。自系遵旨保举。但此等生员。荐举到部。作何奖劝。未经定议。请照学政举报优行生员之例。准作正贡。劄监肄业。得旨。依议。陶敬信、江有龙、仍著送部引见。　　

○兵部议覆、调任两广总督鄂弥达疏报、巡海遭风淹没之广东海安营千总王文斌。除照例给与祭葬银两外请照阵亡例、荫一子以把总用兵丁周天德等十二名。照阵亡步兵例、给与祭葬银两。生存守备刘克江、照军功例加一级。受伤兵丁陈盛等六十四名。照军功头等例赏恤。应如所请。从之。　　

○刑部等衙门遵旨议、升任广西巡抚杨超曾奏、民人周广华。砍死胞兄周广荣。初以广荣夤夜盗母耕牛。广华不知误杀。照犯时不知、以凡人律论。拟绞监候。嗣经部驳。改拟凌迟。刑部复以情形可疑。案情未的。驳令再审妥议。今该抚仍照改拟具题。应如所拟。得旨。周广华弟杀胞兄。该抚初以犯时不知。问拟绞候。嗣经部驳。即改拟凌迟具题。朕以前后轻重不伦。令九卿定议。今九卿仍照部议以凌迟具奏。夫谳贵初供。其中若无可疑之处。该抚初时、岂肯拟以轻罪。此案正与罪疑惟轻之义相符。周广华著改为应斩监候。秋后处决。余依议。　　

○理藩院奏、奈曼固山额驸敦多卜。于格格故后。已另娶妇。可否仍给固山额驸之职。得旨。著仍赏给固山额驸之职。　　

○命兵部尚书鄂善、在议政处行走。　　

○予故直隶总督李卫祭一次。造坟立碑如例。谥敏达。　　

○以故四川松茂道属郭罗土百户六加布之子革亚、五亚寨土目点进孝之子六加孝、袭职。贵州土瓜长官司土官石天锡年老。以子石开治袭职。　　

○旌表守正被戕之湖南冲阳县儒童谭德裕妻范氏。　　

○丙戌。上诣太高殿行礼。　　

○谕、前左都御史缺出。朕因彭维新、系服满候补之员。将伊补授。嗣经御史参奏。大学士等、以伊服内不应到任。议令革职。朕以素日不知彭维新之为人。谕令来京。再降谕旨。今彭维新到京。奏称雍正十三年十月十三日。命臣署理左都御史。臣以未经到任。则终制下忱。难于仰达。是以于十月十八日到任。随缮本奏恳终制等语。彭维新于十三日奉旨署印之后。十八日未到任之先。曾经谢恩奏事。并非未到本任。即不能奏达终制下忱者。何得引此以卸己过。至伊被参之后。虽闻召旨。亦应在籍具奏辞职。今亲自来京。而辞职之语。亦甚泛泛。是其恋职之心。显然可见。著照大学士等原议革职。其左都御史员缺。著魏廷珍补授。　　

○吏部奏、兵部补行咨送正白旗参领部委营总噶达浑。正红旗防御部委参领绰和托。镶红旗护军部委护军校来布三员。请与议叙。查各员所得功牌。及官有余。从前因何未邀议叙。当即移查兵部。兵部覆称、噶达浑因出征湖广。得过头等功牌四个。二等功牌一个。四等功牌二个。五等功牌一个。绰和托因出江西、昭莫多、等处。得过特等功牌二个。三等功牌一个。五等功牌二个。来布因出征江西。得过特等功牌三个。三等功牌一个。四等功牌三个。据各该子孙呈明缘由。并无重冒。请邀议叙等情。请将各该员所得功牌。照例折算。均授为云骑尉。其噶达浑所多四等功牌二个。绰和托所多五等功牌一个。来布所多三等功牌一个。四等功牌一个。仍请移咨兵部注册。从之。　　

○户部议覆、大学士前总理浙江海塘管总督事嵇曾筠疏言、杭、嘉、湖、三府。地狭人稠。每岁产米。不敷数月口粮。全赖商贩接济。而赴浙客米。俱由江南运至。近江南被旱米贵。势必截买。浙江米价。自难平减。除将该三府属、雍正十一年。自湖广等处、买回原贮备粜米石。陆续平粜外。仍请动支本年地丁银三万两。委员赴江西采买。应如所请。从之。　　

○又议准、闽浙总督郝玉麟奏、浙江全省各属。多有被灾。现届秋成。米价每石至一两七八钱不等。来春势必更贵。除飞饬劝谕商贩。多方贩运、粜卖接济外。请将闽省差赴江、楚、等处。已经报买之四万有余石。移济浙江。江南上下两江。本年被旱。兵部左侍郎吴应棻等、奏请将江西、湖南、拨运闽省谷石内。改拨二十万石。截留两江。不敷。即将闽省应领若干。一总拨给。闽省备储之谷。统俟明年收成后。会同江西、湖广、等省督抚。查明地方情形。妥议题请办理。得旨。依议速行。　　

○又议准、湖南巡抚张渠疏报、芷江县、归并沅州卫屯田。赋役全书。多载加摊粮七十五石。条银一百十一两有奇。查与原报数目相符。应自本年为始。如数豁除。从之。　　

○刑部奏、书吏钮国选、撞骗得赃。应追入官未完银两。实属无力完纳。可否照例豁免。得旨。钮国选、系书办撞骗财物。拟以枷号三个月。发往烟瘴充军。援赦免罪之犯。伊撞骗银两。限内不能完纳。即应仍照原拟。发往烟瘴充军。何可宽宥。今刑部以应否豁免之处。两议请旨。甚属不合。刑部堂官。著交部议处具奏。钮国选所骗银两。既不能完纳。仍照原拟。发往烟瘴充军。余依议。　　

○旌表守正捐躯之河南确山县民施三妻梁氏。　　

○丁亥。谕据宁夏将军阿鲁等奏称、宁夏地方。于十一月二十四日戌时地动。满城官兵房屋。尽皆坍塌等语。朕心深为轸念。所有城内官兵人等。作何加恩赈恤之处。著该将军作速查明。一面奏闻。一面办理。其各处被灾兵民人等。著该地方官即行查明。一体赈恤。边地寒冬。务令安妥。毋致一夫失所。　　

○又谕、从前军营彻回开档开户领催、马甲内。保列一等二等者。已作为另户。另记档案矣。其和通呼尔哈诺尔、乌逊珠勒等处、打仗阵亡之开档开户领催马甲等。转未得与伊等同列。伊等为国捐躯。殊为可悯。著交八旗、将此等阵亡之开档开户领催马甲之子孙查明。亦作为另户。另记档案。凡遇挑补差使。俱著照另记档案人等之例。以马甲挑补。　　

○戊子。上诣皇太后宫问安。　　

○户部议覆、奉天府府尹吴应枚等疏言、佃种图墨特两旗地亩民人。前任府尹宋筠、以散处边外。题请免徵丁银。部议以俱系外来游民。与蒙古杂处。按徵丁银。正可藉资防范。行令该府尹、会同盛京户部、奉天将军、因地制宜。悉心妥议。查雍正十一年新设义州。此项民人。附入该州民籍。因多迁移回籍。阅今五载。未徵丁银。义州管边同知驻劄城内边外佃种民人。向由管辖。请即委该员查明。造册申报。并照保甲之法。填给门牌。设立牌头乡长。专管稽查。回籍迁徙。乡长执牌禀报。册内开除。后来入籍者。乡长禀给门牌。添注册内。每年春季。先将已成丁入籍之民报部。秋成后、该同知挨查保甲。每丁徵银二钱。同知衙署。改建九关台边门地方。令该员移驻。所需工料。即以议设知州衙署工料拨建。将同知旧署。给知州居住。应如所议。惟后来入籍民人。恐有无藉棍徒。滥收入籍。于蒙古地方未便。应令该府尹、饬该管官、毋得收留。从之。　　

○又议准、湖北巡抚崔纪疏报、房县、保康、二县。雍正十二年。劝垦田地内、虚报不实、共七十五顷十亩有奇。所有应徵粮麦请予豁除。从之。　　

○又议、河南巡抚尹会一疏言、豫省雍正十二十三两年。报垦老荒夹荒盐磏、等项地亩。除乾隆二年。原任河南巡抚富德题请开除地八千四百三十五顷二十一亩有奇。复据各户呈首、难以垦熟、及重复虚报地、共一千八百六十三顷四十二亩有奇。所有额赋。请予豁除。其实系可垦。并补首祖父垦遗、未经报升地、共九千五十四顷三十一亩有奇。请分别限年起科。应如所请。从之。　　

○又议、甘肃巡抚元展成疏言、各提镇营、官兵马匹。岁需粮料草束。除估支本色外。其余定例每粮料一石。折银一两。草一束。折银一分。发各官兵自行采买。惟肃州嘉峪关等营。地处极边。安西、靖逆、柳沟、赤金、惠回、等营堡。远在塞外。官兵粮料。每石自一两五钱。至二两二钱不等。草每束折支三分。原议大兵彻后。照例议减。乾隆二年。大兵既彻。例应议减。原署抚臣刘于义、题明照旧折给。三年。复经前抚臣德沛、题明来岁再减。今当估拨己未年兵饷。肃州嘉峪关等营地方。产粮有限。本年麦豆歉收。安西镇、地处口外。诸物腾贵。且今岁赤、靖、柳沟、等处。俱已报灾。请仍照旧分别估拨。俟踰年收成丰稔。照时价核减。应如所请。从之。　　

○工部议覆、大学士前总理浙江海塘管总督事嵇曾筠疏言、山阴县属之新城村等处塘堤。外临巨海。内贴大河。关系民田庐舍。附塘居民。呈请加筑。确估共需工料银一万五百四十五两有奇。请于雍正十三年、乾隆元年三年分备公项下、支给修筑。应如所请。从之。　　

○以故四川凉山明州乐土百户路遮之子因甲、梭磨副长官司囊沙加布之子勒尔悟、长结松归土百户雍中交之子膏枞、袭职。贵州卢番司土官卢廷珍年老。以子卢文钦袭职。故邦水司土官吴承勋无子。以叔父吴韬袭职。　　

