<!-- { "loadSidebar": true } -->
○谕曰。福康安等奏、覆讯祝德麟、据称在署内闻御史曹锡宝、论及黄寿龄声名不好。因无实据。难以办理。彼时王念孙亦闻此言。随传曹锡宝、王念孙、隔别询问。俱称系祝德麟在署内先自说起。并非曹锡宝告知。彼此各执一词。又调取本年黄寿龄考到各卷。详加阅看。有监生沈惟、赏沅等、二卷。字画生疎。文理荒率。转得录取。而监生田文洛、王俊、二卷。稍胜于彼。反致摈弃。将原卷封固进呈。请将曹锡宝、王念孙、解任。并飞拏沈惟、赏沅、到案质审等语。国子监考到。非录科可比。录科不取。即不能入闱。而考到一次不取。下次仍得再考。本系重复具文。无关紧要之事。将来审明后、厚可将此例停止。即生监等于考取后、托名师生。馈送贽仪土物。亦属相沿陋习。鄙琐不成事体。但祝德麟既经参劾。则传旨询问时。即应列款指出。即或所奏未能尽实。亦当一人独任其咎。又何必纷纷牵引。况国家设立台谏。许其奏事。体制已优。自应各顾颜面。今祝德麟、始则以一奏见其风厉。继复援引同官。以卸其所言之不实。而曹锡宝、王念孙、又惟恐株累。哓哓剖辩。言官习气至此。朕阅之徒增烦懑。转鄙薄伊等之为人矣。现据福康安等奏、请将祝德麟、曹锡宝、王念孙、一并解任质审。但祝德麟因系原参之人。既经传旨询问。并不将黄寿龄婪索之处。确切指出。转一味游移含混。是以降旨将伊解任质审。至曹锡宝、王念孙、平日既私相议论。及传至公所。又不敢承认。此等进退失据之流。毫无主见。转不值将伊等解任办理。且此案不过相沿陋规。亦不值牵引多人。更兴大狱也。至阅所进卷内。已取之二卷。较不取之二卷。字画转劣。文内疵颣亦多。顾去取倒置。是外间所传黄寿龄非钱不取之说。竟属有因。现经福康安等、查拏沈惟、赏沅、二人到案。一经质审。自无难得实。著福康安等、即讯取确供。严审定拟具奏。　　

○又谕曰。阿桂等奏、提讯垦种窖金洲沙地萧逢盛供称、伊祖父于雍正七年起、至乾隆二十七年止、陆续向本处民人契买、种植芦苇等语。此明系狡饰之词。各省民田庐舍。俱有管业之人。其辗转典卖。始得谓之契买。今江中涨出沙洲。自系官地。不论何处民人。何得据为己业。萧姓又何得向其契买。如萧姓契买属实。则雍正七年及乾隆二十七年以前。有此沙地者。又系何人。著传谕阿桂等、即逐一查明。据实覆奏。毋任狡展。又据毕沅奏、地方灾赈情形一摺。所奏尚未详晰。荆州被水之后。兵民荡析离居。朕心为之恻然。节经降旨。令该督抚等妥为抚恤。今江水久已消落。该处廛庐地亩。曾否全行涸出。旗民人等经抚恤之后。能否安辑复旧。朕轸念灾区。无时或释。并著毕沅等再行详悉查明。据实具奏。以慰廑注。　　

○又谕、唐古忒等虽素性懦怯。今若依附劲旅。振作其气。亦可转弱为强。鄂辉等、前往胁噶尔。必由前藏经过。著传谕庆麟等、豫派一能事噶布伦、作为向导。并挑选唐古忒兵数百名。俟鄂辉、成德、一到。即令会合前往。亦可得力。庆麟等、务即妥速豫备。不可令成德等稍有掣肘。　　

○是日、驻跸密云县行宫。　　

○丙子。谕曰。福康安等奏、审明御史祝德麟参奏革职司业黄寿龄、考到得受银两一案。请将黄寿龄、祝德麟、分别治罪革职一摺。此事若果关系科场。朕必彻底根究。按律严办。断不肯稍事姑容。今国子监考到。非录科可比。录科不取。即不能入闱应试。至于考到。此次不取。下次仍准其再考。况考取之后。仍由钦派大臣、及祭酒等、覆行录科。始准入闱。文理荒劣者。亦无从冒滥。是考到一事。系重复具文。于士子本无关轻重。其考后馈送贽仪。亦属托名师生。相沿陋习。与用财营求者不同。在洁清自爱者。顾惜体面。自不肯收受。其见小猥鄙之流。即来者不拒。而黄寿龄贪鄙尤甚。以致舆论不协。此事若果于科场去取有涉。必将黄寿龄立寘重典。今据福康安等审明。考到一事。既无关入场去取。而所得贽仪。自一两至四两不等。聚少成多。才共得银六十余两。实系相沿陋规。于录取后馈送收受。虽其猥琐龌龊。有玷官箴。固难留司业之任。尚不至于治罪。黄寿龄业经革职。其所拟杖责之处。著加恩宽免。至祝德麟身为御史。既经具摺参劾。当福康安等传旨询问时。自当列款指出。乃始则以一奏博建白之名。冀图转科。继则游移含混并牵引多人。以卸其言之不实。似此进退无据。岂堪复膺台谏之职。本应照议革职。第念祝德麟本有言责。而黄寿龄收受贽仪。致被参劾。尚不为无因。祝德麟、著从宽降三级以部员补用。曹锡宝、王念孙、皆系言官。既闻黄寿龄声名不好。即应自行具摺参劾。乃于署内私相谈论。及传至公所询问。又复哓哓剖辩。互相推诿。不顾颜面。本应照议交部。第念其究得自传闻。未有确据。曹锡宝、王念孙俱著从宽降二级留任。刘墉系总理国子监事务。吉善身系祭酒。于考到一事。自应公同办理。何以专交黄寿龄一人考校。致滋物议。咎实难辞。刘墉、吉善俱著交部议处。其生监人等所送贽仪。为数甚微。讯无营求情弊。且于揭晓之后。多已出京回籍。并著加恩免其提究。余著照所议行。朕办理庶务。凡有关弊窦者。无不加意厘剔。而沿习陋例并非作奸犯科者。亦不肯稍事苛求。此即不为已甚去已甚之意也。将此通谕知之。　　

○又谕、前因直隶、山东、河南等省、缉拏段文经日久未获。曾降旨将直隶山东二省督抚藩臬应得养廉、俱不准支给。毕沅因曾派员缉获徐克展。准其支给养廉一半第念段文经一犯。各省承缉已阅二年之久。除明兴现派往乌什办事外。刘峨系本省总督。于首犯尚未缉获。虽不能辞咎。但伊每岁应得养廉。久经停支。未免办公竭蹶。至毕沅现升湖广总督。已离豫省此后刘峨、毕沅、所有应得养廉。俱著加恩准其支给俾资办公之用。藩臬内除江兰业经丁忧穆克登业经病故外。其直隶布政使梁肯堂、山东布政使缪其吉、前任直隶按察使热河道托伦、亦著一体全行支给养廉。该督等。尚其益矢恪勤。实心任事以副朕格外体恤至意。　　

○又谕曰。福康安上年命往台湾督办军务。其应得陕甘总督养廉。曾谕令在福建就近支领。今据称在福建时、仅支过一半等语。福康安现在京供职。尚未即赴陕甘总督之任。所有未经支领一半养廉。著即在部库内照数支给。以资费用。　　

○钦差大学士公阿桂、湖广总督毕沅覆奏。窖金洲沙涨。逼溜北趋。恐开挖引河。江水平漾无势。仍至淤闭。请于对岸杨林洲、靠堤先筑土坝。即靠土坝接筑鸡嘴石坝。逐步前进。约计一百四十余丈。激溜向南。俟洲墈荡击剥蚀。刷成兜湾。方乘势酌挑引河。较为得力。又黑窰厂一处。应用碎石裹头。遏其北来水势。可期溜缓沙积。不再往里搜刷。又玉路口迤东扫湾之处。饬员载石沉水。亦可渐次挂淤。保护堤根。俱无庸改建石工。得旨、览奏俱悉。又批、亦祇可如此。　　

○是日、驻跸南石槽行宫。　　

○丁丑。上诣安佑宫行礼。　　

○幸圆明园。　　

○谕军机大臣等、据庆麟奏、哈喇乌苏三十九部落番兵。先调取一千名。妥协豫备等语。兵力增多。愈可示威。著传谕庆麟、若此项番兵已经到藏。即交与成德一同带往。不必停止。如尚未到藏。亦无庸督催。不可稍有拘泥。又巴勒布起衅缘由。因第巴等私加税课而起。此虽系达赖喇嘛之事。庆麟等宁得诿为不知。巴忠到彼后。办理善后事宜。若查明第巴等加税属实。著即指名参奏。并将嗣后如何均平抽税之处。悉心妥议。永为定例。　　

○戊寅。谕、前据王公大臣、及直省将军督抚大吏等。以乾隆五十五年朕八旬万寿。吁请举行庆典。已俞所请。其应备仪文典礼。恐不免踵事增华。致滋繁费。因专派大臣董理其事。现经阿桂等酌筹经费。奏定章程。王公大臣及将军督抚等、分别银数。于廉俸内坐扣备办。亦已准行。以遂其效诚抒悃之心第念各督抚等献忱祝嘏。既将五十五年分养廉扣办。其余剩廉俸尚须留为办公之用。若是年该督抚等、仍照每年之例。备进万寿贡物。未免稍形竭蹶。况所进物件内。如宝座屏风。各宫殿皆有陈设。不便更换。即佛像亦属过多。无处供奉。亦无另建庙宇之理。其五十五年万寿贡品。不但各督抚等、俱不准其呈进。即王公大臣等、亦无庸备进。至各该省是年应进土贡内、除橘子、荔枝、石花鱼、哈密瓜等物。仍照旧呈进。以备荐新之用。其余土物。概行停止。以示朕体恤臣工至意。　　

○又谕、科场条例。上年经大学士九卿议定奏准、五经分年轮试。今岁乡试先用诗经出题。次年会试。用书经出题。又空白试卷、停止豫备。均为防闲弊窦起见。今刘绍锦于甫定章程。即妄逞臆见。輙议更张。夫书以道政事。士子等有志读书。童年即已成诵。岂有业经应试。转未熟习之理。况会试非乡试可比。明经即所以从政。断无中式举人。尚不能讲解经义。又非若周易之义蕴深奥。春秋经旨闲有冷僻。礼记文词繁富者可比。何须仍以诗经出题。又停止豫备空白试卷。原以杜换卷中另生情弊。若如刘绍锦所奏。照旧准其更换。则违式诸生。均毋庸贴出。又何必多设条规耶。邀誉沽名。莫此为甚。刘绍锦、即照刑部所拟。发往伊犁。本不为枉。但此等冒昧无识之徒。亦不值深究。刘绍锦已经革职。著勒令回籍。不准出境。并著交与该督抚留心查察。如刘绍锦尚不知安分守法。即据实严参。必当从重治罪。决不宽贷。　　

○又谕曰。闵鹗元奏覆、江苏各属收成分数。摺内称、徐州府属萧县、砀山、丰县、沛县、淮安府属安东、清河、桃源、海州、江宁府属江宁、上元、句容江浦、六合等十三州县。被水田地。退涸较迟。请将新旧钱粮漕米。缓至明年秋成后徵收。其山阳盐城、阜宁等三县旧欠钱粮亦请缓至明年秋成后徵收等语。江苏淮北一带。濒临河湖。及江宁府属沿江地方。因本年雨水较多。间被淹浸。小民完纳官粮。未免拮据。所有萧县、砀山、丰县、沛县、安东、清河、桃源、海州、江宁、上元、句容、江浦、六合等州县。新旧钱粮漕米。俱著缓至明年秋成后徵收。其山阳、盐城、阜宁等县。旧欠钱粮。亦著缓至明年秋成后徵收。以抒民力。该部即遵谕行。　　

