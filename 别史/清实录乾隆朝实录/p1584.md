<!-- { "loadSidebar": true } -->
○刑部议覆、山西巡抚鄂弼奏、西省本年秋审本揭。装叙新旧案情问供。积至一尺数寸之厚。殊属繁冗。请照旧造黄册。简括案情。随本进呈。另造清册送部。并请于疏内仅开本年秋审犯名起数。其余案情问供。概行删除等语。若如该抚所奏。本揭装叙犯名起数。不叙情节。日久无凭查考。且黄册装叙案情。较属繁多。请嗣后本揭仍依旧例。无庸改造黄册。其本内旧事。缓决三次者。止叙案由。未及三次者。摘叙简明略节。新事照旧备叙案情。加具看语。依次汇题。所有问语供词。悉行删除。毋庸另定程式。从之　　

○辛卯。上诣畅春园、问皇太后安　　

○还宫　　

○谕军机大臣等、钟音奏、查办王镗家产赀财一摺。所办非是。已于摺内批饬。该抚等、岂不知王镗效力年久。并无过愆。非如朱若东。邓锡礼等之贪婪可比何至籍其家赀。竟与侵贪不法人员。毫无区别。殊不可解。朕从前降旨。令该抚等访查照料者。原因伊子年幼。且有未完帑项。若任亲串夥计。乘机侵费。公私两无裨益。所有王镗引地赀财。昨已详谕鄂弼。善为开谕。令其自行经理。酌量分年。分数。次第完缴。于归帑既可从容。而生计亦为优裕。今钟音所办若此。是以朕始终矜恤之意。转为该道全家之累。独何心乎。近来督抚大吏。往往不问事理之轻重。专以宁失之核。无失之纵。自为立脚地步。而从宽出自上恩。积渐相沿。竟成恶习。此等若徒谓之不晓事、矫枉过正。犹不足以尽其弊也。王镗赀产。在山西者、鄂弼可遵照前旨。妥协料理。其榆林存贮王镗赀财。著钟音即行给还。并将此传谕该抚等、令其转谕其子知之　　

○又谕曰、吴达善奏、吉林转发军犯程三。在直隶正定县。向夥计杨栋买替代解。至河南汲县查出。现在严审等语。军犯递解沿途签递之处。理应详慎点验。若可任意更换。则李代桃僵。势将无所不可。国法安在。所有府县等官。因何并不查明年貌。任其贿买公行缘由。著传谕方观承、令其逐一究明。严行参处　　

○军机大臣等奏、据安泰奏称、奉谕乌噜木齐等处屯田余粮。不必解送巴里坤。酌量减价折给兵丁。扣抵盐菜银两。查官收米面。减价折银。自属兵丁所愿。但食用不尽者。必筹转售之法。今乌噜木齐等处商人。曾有以货物易换兵丁米面之事。若令其交银现买。似亦可行等语。应如所奏。酌将兵粮一石。定价九钱。每次给与五斗。扣银四钱五分。至商人则较兵丁加增。照时价稍减。酌令交银一两五六钱。给粮一石。从之　　

○壬辰。上御太和殿视朝。文武升转各官谢恩　　

○幸圆明园　　

○谕军机大臣等、据高晋查奏阎大镛摺内称、该犯剌讥愤激。甚至不避庙讳。并有狂悖不经语句。如此情节可恶。自当照吕留良之例办理。已于摺内批示矣。复又将原书阅看。其悖逆尚不至如吕留良之甚。虽其不避庙讳。犹可云村野无知。但该犯书内。笔舌诋毁。毫无忌惮。若姑容宽纵。则此等匪徒。不知悛改。反因此次查办。益肆其怨诽。充其所至。必将入于吕留良一派。该犯断不可留。著传谕高晋等、勘得确情。即将阎大镛按律定拟。速行完案。此外不必似吕留良之案。辗转推求。以致株累　　

○又谕曰、永贵奏称、审讯阿布都赉。刑逼多伦回人什物。信用亲戚玛穆尔。纵令侵渔。请旨革职治罪。又玛穆尔。曾随布拉呢敦逃走。请即行正法等语。阿布都赉。系久居吐鲁番之人。加恩令其管理多伦回众。理宜正已率下。乃贪酷败检若此。不可留于回地。著传谕纳世通等、派员押解来京。助恶之玛穆尔。著即行正法。其妻子著发往伊犁。赏给厄鲁特等　　

○豁免江苏名容、元和、吴县、昭文、金山、上海、丹徒、丹阳、金坛、江都、铜山、睢宁、太仓、镇洋、宝山、海州、苏州卫、句容卫、等十八州县卫、坍荒田地额赋。银、八千三百八十六两有奇。米、麦、豆、共三万二百七十石有奇　　

○癸巳。谕曰、尹继善奏、江省额设经制千把外委。每因不敷派调。酌添额外外委。一体差遣。请明定章程。照经制外委一半之数添设。报部备案等语。前因吉林将军恒禄奏、请添设差委员弁。朕以此等额外增给顶带之员。并非体制。如果必需添派。自应报部定额。现已行查盛京等处。另行酌办。今尹继善复有此奏。可见外省似此通融添设者。所在皆是矣。外委已有经制定数。而督抚提镇等、于数外又复自行添委。并不报部备案。此等员弁虽微。均关名器。若竟任竟派用。无凭稽核。将来冒滥之渐。何所底止。在督抚不过为调遣足用起见。而微未无知。恃有护符。动致滋事。亦势所不免。何如通行确核。明定章程。于官制办差。均为有益。著该部行文各省督抚等、查明本处实在有无添设情形。据实报部。该部将各处营分之大小。名数之多寡。量为酌定。并将添设人员。如何拔补经制外委。以及一切报部稽查事宜。详悉定议具奏　　

○谕军机大臣等、据察哈尔总管齐哩克特奏称、所属正红旗察哈尔海拉苏台等处。忽有蝗蝻。虽于蒙古地方无害。但恐飞扬内地。有妨民田。现在督捕扑灭等语。所见甚是。蝗蝻既有萌糵。若不及时扑捕。日久必至蔓延。口外地方。纵不为害。而附近内地田禾。所关綦重。地方官应及早悉心体访。实力防范。务绝根株。方为妥协。著传谕方观承。鄂弼等、令于杀处口。张家口等处。速行饬属体察。其现在有无蝗蝻情形。著即据实查明具奏。寻鄂弼奏、查有蝗蝻处所。现据各路禀报。俱搜捕无余惟蒙古草地。最为辽廓。闻亦有蝗。现在严饬道府文武。督兵搜捕。得旨、地方文武之禀报。全不可信。汝及藩臬。大员中。何无一往者。切不可入外省养高习气。慎之　　

○又谕、据杨应琚奏、乌噜木齐办事大臣。两次咨取硝磺等因。前经降旨。令军营大臣等、如用火药。即于本处采取硝磺。间有一二不产硝磺处所。亦宜由近地取用。既省挽运。兼属便易。著寄信驻劄乌噜木齐大臣等、嗣后仍遵前旨。各就附近地方采用。不必取给内地　　

○甲午。谕曰陈光祖。著来京陛见。福建建宁镇总兵员缺。著黄正纲补授　　

○谕军机大臣等、据陈宏谋题参。绅衿颛孙古道。诡户欠粮一本。已降旨革职。令该督严审矣。劣绅恃符抗粮。最为地方恶习。自雍正年间。严加整顿后。渐知安分守法。伊等若在彼时。断不敢似此刁抗无忌。此皆近年以来。地方官未免瞻徇情面。有意优容。遂致酿成若此。其风断不可长。著传谕该督抚、严行办理。并将颛孙古道所有赀产查明。以备抵欠外。如有地方办公之项。即从重示罚。毋得稍为宽纵。以为劣绅顽抗者戒　　

○又谕曰、舒赫德奏称、冲噶巴什之布噜特乌默尔比。抢掠安集延贸易人等。业经治罪。其家属八名口。请分赏各城阿奇木伯克等语。乌默尔比。系恩赏游牧。附卡安插之人。仍不改旧习。肆行抢掠。应如所奏。将家口分赏各城伯克为奴。阿瓦勒比。闻知乌默尔比不法。即行呈报。甚属恭顺。哈尔噶齐。从前亦著有劳绩。著加恩免其分赏回部伯克。即赏给阿瓦勒比等。此系格外施恩。若该部落人等。再有似此不法者。断不姑贷。著舒赫德等、遍行传谕众布噜特知之　　

○乙未。上诣畅春园、问皇太后安　　

○谕、本年江歇漕船。所有运丁。例支一半月粮。但念该丁等、当歇运之年。未免生计维艰。著加恩于应支一半月粮外。再行赏给一分。以示体恤。该部即遵谕行　　

○予故太子太保户部尚书李元亮、祭葬如例。谥勤恪　　

○丙申。谕军机大臣等、熊学鹏奏、查广西盐务。现在商办情形。较前办理在官时称便。惟在实力缉私等语。所论极见公明。嗣后该省。自应循照新定章程。妥协办理　　

○是月。署两江总督高晋奏、沛县抗粮监生阎大镛。现在搜查伊家。及该犯亲友处。有从前刊刻。续经烧毁之俣俣集。诗文中有讥剌官吏。愤激不平。甚至不避庙讳。更有狂悖语句。谨粘签呈览。得旨、如此可恶。当引吕留良之例严办矣　　

○山东巡抚阿尔泰奏、查新城县乌龙河之西。有积洼荒地。现饬筑塍开漏。引水归田。先后开垦稻田。共一百四十余顷。青州属之高苑县。地势亦洼。业将极洼处。酌改稻田。西南有麻大湖。及小清河。引麻大湖之水。以广来源。洩入支脉沟。以为尾闾。现在涸出稻田十余顷。至博兴县。亦滨临小清河。地势更洼。陆续改垦三百余顷。现于小清河筑草坝。收蓄河水。水少则引水以灌田。水多即坼坝洩水入河。再莱州属之潍县。其南北台地。滨临尧丹等河。亦极洼下。今开沟筑塍。引大小于湖之水。开垦稻田一十三顷。得旨、可嘉之至。勉力以实为之　　

○陕甘总督杨应琚奏、巴里坤官厂。备调马三千匹。请改拨各营驿。以备骑操。现据安西标营。就近愿领七百匹。肃州镇。领五百匹。甘提凉镇。各四百匹。凉州满营。三百六十匹。庄浪满营。二百匹。余三百二十匹。听附近塘驿领买。俱令照例缴价。得旨、著照所请行　　

○陕西巡抚钟音奏、臣等遵旨。至原任延榆绥道王镗署中。查看伊财物。将箱笼木匣衣包。逐一点明。并饬榆林府知府。暂行收管存贮。并传齐该道长子王德浤。及家人等。当将钦奉皇上因王镗病故。所有财产。难免家人等隐匿克漏。令访查照料。不过呈还官项。不同查封家产之谕旨。明切宣扬。王德浤俯伏叩头。感激涕零。应否将伊等解往原籍。同查出家产。一体办理之处。候旨遵行。得旨此事尔等所办。皆太过不合宜。试思王镗非犯贪侵之罪者。何故查其家产乎。将朕为伊之苦心。而反致为过严冤人之恶举。是何心哉　　

○又奏、请严禁打造铜器。以杜私销。得旨、未免滋扰。且现今钱价既平。何必为此。且将导之使私销耳。密之　　

○广西巡抚熊学鹏奏、桂林城守营官兵。向隶提标管辖。查该营驻劄省城。与提臣驻劄之柳州。隔三百余里。请嗣后桂林城守营兵。令抚臣一体验看操演。技艺生疎者。咨明提臣办理。其余一切事宜。则仍听提臣专办。巡抚不得搀越。得旨、如所议行　　

○贵州巡抚周人骥奏、湖南巡抚冯钤议准、按察使严有禧。请停民苗结婚之例。奉谕允行。窃思黔楚情形不同。黔省民苗错处。往来洽比。结婚以来。数十年相安无事。一旦复申禁令。转致惊疑。且恐兵役藉端挟诈。更滋烦扰。可否恳恩。将黔省民苗结亲之例。概免查禁。得旨、所见甚是。如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十九


