<!-- { "loadSidebar": true } -->
○礼部以会试中额请。得旨、这会试、满洲蒙古取中十名。汉军取中四名。直隶取中三十名。奉天取中一名。山东取中二十名。山西取中十六名。河南取中十八名。陕西取中十二名。江南取中三十八名。浙江取中三十六名。江西取中二十一名。湖北取中十四名。湖南取中八名。福建取中二十名。广东取中十四名。广西取中三名。四川取中六名。贵州取中六名。云南取中八名。南卷五经、取中十名。北卷五经、取中三名。中卷五经、取中二名。旗卷五经、应否取中。著主考阅文定夺。巳丑。谕、朕前以应付僧、火居道士。窃二氏之名。而无修持之实。甚且作奸犯科。难于稽查约束。是以酌复度牒之法。使有志修行者。永守清规。而无赖之徒。不得窜入其中。以为佛老之玷。其情愿还俗者。量给资产。其余归公。留为养济穷民之用。此亦专为应付僧、火居道士而言也。名山古刹。闭户清修者。在所不问。前降谕旨甚明。现交与王大臣九卿会议。乃闻外省传述错误。一切僧道。皆有惶惑不安之意。恐将赀产归公。遂尔弊端百出。有将巳身田宅。诡寄他人户下。希图藏匿者。有谋嘱书吏分立花户诡名。以多报少者。有减价速求售卖。变银入槖者。且有局外匪类。从中借名索诈者。夫此等僧道。既谋利恋财如是。揆之仙佛之法。乃糠秕稂莠也。即收其私槖归公。以养济穷民。亦何不可之有。天下后世。自有公论。但朕之本意。原以天地好生之心为心。一物不得其所。如巳推而纳之沟中。此庸愚无知之僧道。亦天下之一物耳。朕何忍视同膜外。况朕先所降旨甚明。原以护持僧道。而非有意苛刻僧道。今观伊等情形。是愚昧无知。被人恐吓。而不知原降之谕旨也。著该部先行晓谕。去其迷惑。至于应付僧、火居道士之赀产。因无所归著。是以有养济穷民之说。究竟国家养济穷民。岂需此区区之财物。亦可不必稽查归公。此处著另议具奏。又闻外间有尼僧一种。其中年老无依。情愿削发者。尚无他故。其余年少出家之人。心志未定。而强令寂守空门。往往荡闲踰检。为人心风俗之害。且闻江浙地方。竟有未削发而号称比邱者。尤可诧异。似亦应照僧道之例。不许招受生徒。免致牵引日众。有情愿为尼者。必待年齿四十以上。其余概行禁止。著将此一并入于会议中妥议具奏。　　

○达赉喇嘛贝勒颇罗柰等、遣使请世宗宪皇帝圣安。贡方物至京。赐敕赏赉如例。　　

○吏部带革职礼部侍郎杭奕禄引见。得旨、杭奕禄、候朕另降谕旨。　　

○户部议准、原任河东总督王士俊疏称、东省肥城十九县应徵德米折银。每户为数无多。请照河夫帮贴银两之例。并入大粮统徵。从之。　　

○署镶红旗满洲都统平郡王福彭奏、八旗廪膳生员。有愿披甲者。但食马甲钱粮。裁其廪饩。仍留廪膳生员。有愿专习文艺者。令其告退马甲。仍给廪饩。从之。　　

○免追陕西三清湾屯田被淹耔种二百二十石有奇。从署陕西总督刘于义请也。　　

○召河南南汝道杨廷翼、来京引见。　　

○庚寅。孝昭仁皇后忌辰。遣官祭景陵。　　

○恒亲王弘晊奏、太平峪续添工程。请于内务府三旗添派参领等员赴工。报可。　　

○吏部议覆、河南道监察御史江皋奏言、督抚题升属员。如系历俸未满者。不得越次保题。其降革留任。未经开复者。不得遽行题升。应如所奏。嗣后各督抚、如越次指缺保题属员。请照含糊具题例议。有不俟开复。遽行指缺保题者。请照革职降级官员擅行委署例议。从之。　　

○户部议覆、署陕西总督刘于义疏称、驻防哈密兵丁、及领兵将弁跟役等、所需盐菜银两。军营无项可支。请于附近邻省拨解银六万两。乾隆元年春季应支盐菜银。先于司库扣存各提镇营建旷银内动用。应如所请。拨河南雍正十三年分地丁银。如数解往。其春季应支盐菜银。亦应如所请行。从之。　　

○刑部议覆、福建按察使觉罗伦达礼条奏、直省州县审拟军流人犯。请于成招时。询明有妻室者。即叙明姓氏年貌。随招具报。奉到部文。即请咨发遣。不得俟题结后行查。致稽时日。应如所请。其询无妻室者。如系本地民人。亦应如所请。查取邻族各结。州县加具印结。随招申送。以便奉到部文发遣。不致临期辗转。至有隔属隔省者。应请一面依限录供附报。一面移查原籍。结到加结申送。得旨允行。　　

○辛卯。谕大学士张廷玉。湖南为产米之乡。向来米价平时。每石不过七八钱。近闻湖南省城。米价腾贵。自正月二十四五以后。每石贵至一两七八钱不等。民间有艰食之虑。尔可密寄信与史贻直、钟保、即速计议。作何料理。似应将常平仓谷。减价平粜。以济民食。将来青黄不接之时。更宜豫为筹画。毋致闾阎受困。　　

○又谕、前降旨令赵文英来京引见。原欲加恩复用。今闻伊行至大同府病故。深为可悯。著赏银三百两。交与赵文英之子赵瓒。为伊父后事。并搬移旅榇回籍之用。　　

○户部议覆、署陕西总督刘于义疏称、临洮等属新归番民。应输粮石。前据管理夷情事务德龄、以驮负维艰。奏请改徵折色。查番民多居口外。卖粮交银。仍须驮负内地。转有未便。请照旧例以本色徵收。应如所请。从之。　　

○礼部议准浙江布政使张若震请禁民间演唱佛戏。从之。　　

○兵部议覆、四川巡抚杨馝疏称。里塘巴塘等处。久经向化。请裁打箭炉至雅龙江、前设陆站马六十匹。应如所请。从之。　　

○予故喀喇沁辅国公那逊额尔德呢、致祭如例。　　

○以革职礼部侍郎杭奕禄、为额外内阁学士。　　

○以原任浙江巡抚程元章、为漕运总督。　　

○以兵部侍郎二格、署甘州提督印务。　　

○以镶红旗汉军副都统八十五、为杭州副都统。以原任杭州副都统隆昇、为镶红旗汉军副都统。　　

○壬辰。大学士张廷玉、尚书海望、议覆江南总督赵宏恩、织造李英、疏称、龙江西新关务。需用解费添平水脚银一万五千两。每年织造关税两衙门。养廉一万五千两。请于赢余项下动支。旧有岁收衙规照验单票等项。约银一万两。亦请于赢余银内支存备用。均应如奏行。从之。　　

○户部议覆、原任漕运总督顾琮疏称、雍正十一年分折漕减运丁船。未经受兑开行。请将行粮、赠银、贴运、赡运、等项银米。全数扣存。其本折月粮、五米、三修、等款。悉行赏给。应如所请。从之。　　

○礼部奏、旧例昭西陵。孝陵。景陵。各设礼部郎中一员。掌管关防。孝东陵事务。归孝陵掌关防郎中兼办。查各官因各管一陵事务。并无经承案卷。凡事未昭画一。请照石门工部之例。将各旧关防缴部。另铸给孝陵奉祀礼部关防一颗。交吏部于各部院郎中、拣选老成谨慎一员。并陵寝现在郎中二员。拟定正陪。引见候简。令其掌管关防。以马兰峪礼部衙门、为各陵官员齐集办事公所。设书办二名。招募充补。至陵寝赞礼读祝各官。应令掌关防郎中酌派轮班来京。交太常寺堂官教演礼仪。自后即令该堂官于清明中元。前往陵寝查验一次。以专责成。报闻。　　

○又奏、昌瑞山附近地方。开设窰座。有碍山川脉络。请敕下工部饬令填实。从之。　　

○又议准顺天学政钱陈群、请停科试举报优劣之例。从之。　　

○经略苗疆事务张广泗参奏、都匀协副将冯茂、清江协副将柳定国、分别革审解任。并调补各缺。得旨、冯茂著革职。交与经略张广泗严审定拟。柳定国著革职。暂留副将衔。效力赎罪。俟事定之后。核其功过。具奏请旨。曾长治、著调补都匀协副将。哈尚德、著补授清江协副将。朕观苗疆用兵以来。将帅各持意见。以致赏罚不明。号令不一。担延时日。迟误军机。自张广泗授为经略。秉公办理。弁兵等始知奋勇鼓励。所向克捷。迅奏肤功。向后军营弁员。应听张广泗遴选委用。俾事权归一。以济军务。著照西北两路军营之例。自副将以下。准张广泗酌量人材功绩。递行题补。如不得其人。即咨商总督尹继善拣选会题。俟军发竣日停止。　　

○癸巳。总理事务王大臣议覆御史查拉奏言、满洲进士举人。但挨补小京官。其缺甚少。且先尽进士铨选。举人无补用之期。请以进士举人。分班选用。应如所请。查满洲内阁中书六十四缺。应再分出数缺铨补。请敕下部臣详议。寻议、满洲闲散文进士举人。例用国子监监丞等小京官。惟举人补用无期。应如总理事务王大臣等所议。嗣后于选用监丞等官外。遇额设中书缺出。补贴写中书五缺后。用闲散文举人一员。至蒙古闲散文举人。亦请于蒙古中书缺内。补笔帖式三缺后。选用一员。得旨允行。　　

○是月。提督顺天学政钱陈群奏请、赏乡会试对读生员盘费。得旨、考居四五等生员。令其入场对读者。所以示罚。俾其奋勉向学也。若赏给盘费。则与立法惩儆之意不符。但外省止有乡试。而北直兼有会试。生员重复应差。稍觉可悯。汝可传旨与李卫。嗣后会试对读之生员。酌赏盘费。于公用项内支给。　　

○直隶布政使张鸣钧奏、未经得缺及杂职人员。均请给与封典。得旨、定例现任官员。方给封典。朕格外加恩。凡题署得缺者。亦准请封。已属向来未有之旷典矣。今汝又为未经得缺者奏请。且欲推广及于无品杂职。国恩如此滥邀、可乎。此必听信无知属员之求。遂尔妄奏。殊觉孟浪。则汝之识见可知矣。向后当切以为戒。　　

○苏州巡抚高其倬奏称、年希尧家人在京闻信。即到淮安藏匿寄顿。得旨、览。始朕于年希尧此案。犹有矜全之意。今观其先行藏匿资财。曲意防护。甚属无耻。有亏臣节。乃辜负皇考任用之恩者也。汝将此摺发与赵宏恩、顾琮、令其尽法处治。应追入官者。即丝毫亦不可假借。庶可处一警百。且朕即位以来。抄没诸臣家私乎。而年希尧如此防范。可恶之极。　　

