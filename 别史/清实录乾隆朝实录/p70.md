<!-- { "loadSidebar": true } -->
○署四川巡抚兵部侍郎王士俊、密摺陈奏四条。得旨、朕弃瑕录用、实是怜汝才干、尚属有为。故汝临去之时、朕何等训谕。乃汝巧伪居心、私欲不能尽除。而为此藉直言之名、遂已私之事。汝试思朕岂不能察汝之主哉。不能察汝、则朕不用汝矣。汝四条所陈、谓今之条陈、率欲翻驳前案。群臣之翻驳前案、即朕之翻案也。朕翻案者何事。大学士之兼部、乃皇考之成宪。汝欲朕改之、非翻案乎。惟部议举人两条、目下不无其弊。但此弊亦非一日矣。即使汝在部、汝能免乎。故论语云、为君难。且莫举天祖付托之重、民物仰赖之殷为难。即此用人一段、千难万难者也。但此亦自知其难耳。旁无一人可语。而汝辈佥邪之人、又安足与语哉。汝藉直陈之名而行已私、天理何在。汝不畏哉。昨日傅鼐亦如此举动。大觉可笑。汝等姑静俟之。若谓朕为拒拣、汝再明白回奏来。　　

○辛酉。上诣皇太后宫问安。　　

○上御养心殿、召入总理事务王大臣九卿等谕曰、昨王士俊密奏一摺、朕洞见其巧诈居心、背理害道。沽直言之名、以自遂其私。披览之下、不胜痛恨。比即严批申饬。并将原摺发与总理事务王大臣、及是日在乾清门奏事之九卿等、公同阅视。朕意以为王大臣九卿、深明大义。次日必有参劾王士俊者。乃止据口奏其陈奏之非、而未劾其巧伪之罪。今日御史舒赫德、封章特参。备陈王士俊丧心病狂、妄发悖论。不宜复加宽容、仍畀封疆之寄。朕用是召入王大臣九卿等面谕之。据王士俊第一条云、近日条陈、惟在翻驳前案。甚有对众扬言、只须将世宗时事翻案、即系好条陈之说。传之天下、甚骇听闻等语。夫指群臣为翻案、是即谓朕为翻案矣。此大悖天理之言也。从来为政之道、损益随时。宽猛互济。记曰、张而不弛、文武勿能。弛而不张、文武勿为。一张一弛、文武之道。文武岂有意于张弛哉。亦曰推而行之、与民宜之耳。昔尧因四岳之言而用鲧。鲧治水九载、绩用勿成。至舜而后殛鲧于羽山。当日用鲧者、尧也。诛鲧者、舜也。岂得谓舜翻尧之案乎。我皇考即位之初、承圣祖仁皇帝深仁厚泽、垂六十余年之久。休养生息、物炽而丰。厥后遂有法网渐弛、风俗渐玩之势。皇考加意振饬。使纲纪整肃、弊革风清。凡此因势利导之方、正所以成继志述事之善也。又岂得谓翻圣祖之案乎。皇考初政骏厉。至雍正九年十年以来、人心已知法度、吏治已渐澄清、未始不敦崇宽简、相安乐易。见臣工或有奉行不善、失于苛刻者、每多救其流弊。宽免体恤之恩、时时下逮。是即十三载之中、而剂酌盈虚、调适竞絿、前后已非一辙矣。至朕缵承丕绪。泣奉遗诏、谕令向后政务、应从宽者、悉从宽办理。朕祗遵明训。衣德绍闻。凡用人行政、兢兢以皇考諴民育物之心为心。以皇考执两用中之政为政。惟恐胶固成见、有违时措咸宜之理、弗胜负荷之重。临御以来、与廷臣敬慎斟酌、庶曰陟降庭止、克绥予乎。盖皇祖皇考与朕之心、原无丝毫间别。如果内外大小臣工、俱能仰体。使政治清平、民生安乐、可以垂之永久而无弊。又何必更有因时制宜之举。无如法久自必弊生、奉行每多过当。不得不因畸重畸轻之势、而为之维持调剂、以归于正直荡平之道。此至当不易之理。乃王士俊訾为翻驳前案、是诚何言。是诚何心耶。夫朕躬有所阙失、朕惟恐诸臣不竭虑尽心。直言规切。至于事关皇考、而妄指前猷、有意更张。实朕所怵惕靡宁而不忍闻者也。又据王士俊第二条、称大学士不宜兼部之说。尤见其自相矛盾。挟私怀诈之情形、纤毫毕露矣。大学士之兼部、正皇考之成宪。王士俊欲朕改之、是又导朕以翻案也。彼意不过为大学士鄂尔泰而发、以冀惑朕之听。夫朕岂为佥壬所惑之主哉。多见其不知量矣。即如王士俊垦田一事、市兴利之美名、而行剥民之虐政。中外共愤、人人切齿。设使此案败露于皇考之时、岂能稍为宽宥乎。彼回京时、畏首畏尾、一言不发。今见朕之复加擢用、遂欲掩饰从前之罪。且中伤与已不合之人。撰为邪说、以覆护之、以为前案不宜翻驳。此则其设心之机诈、有不可胜诘者。至于第三条所云、各部办事、豫存一私意计较。某省督抚正在裦嘉、其事宜准。某省督抚方得不是、其事宜驳。不论事之当否、而专以逢合为心。及第四条所云、廷臣保举人员、率多瞻徇情面。甚至有巧索酬谢之事等语。朕思部件题驳、怀挟私心、或所不免。保举徇情、夤缘贿嘱。亦难保其必无。即以近日廷臣论之、如励宗万之引荐、不但徇情受托、其保举河员、闻竟有纳贿之事。又傅鼐为人奏求恩荫一事、亦属瞻顾情面。尔廷臣受朕深恩。岂因王士俊之妄言、而遂不驳一事、不荐一人乎。惟当清夜扪心、此等陋习、有则痛自湔除。无则益加黾勉。勿为佥壬王士俊辈所讪笑、以全朕简用委任之颜面可也。古称为君难、即此用人一节、已千难万难矣。但亦自知其难耳。旁无一人可语者。而王士俊佥邪小人、又安足与语哉。王士俊为人巧诈、众所共知。朕格外保全、弃瑕录用。原念其尚有才干、或可造就。姑令署理川抚。陛辞之日、朕何等谆谆训谕。乃巧诈之习、牢不可破。外饰鲠直、以便已私。敢将悖理之言、妄行陈奏。关系重大。不可姑恕。将舒赫德参奏原摺、交与王大臣九卿等、会议具奏。寻议、奸恶暴著、国法不可暂弛。请将王士俊拏解来京、交法司严审定拟、明正其罪。以为人臣怙恶乱政、罔上行私者戒。从之。嗣经法司照大不敬律、拟斩立决。得旨、改为斩监候。秋后处决。　　

○吏部议覆、御史觉罗雅尔哈善条奏、请考取贴写中书、笔帖式。仍照旧例、繙译、清字、二项并取。应如所请。除内阁缮写清字之贴写中书二十四缺、听内阁于八旗监生官学生内、自行考取补用。其繙本之贴写中书十六缺、于考试繙译笔帖式人员内、拣选补用。至部院衙门笔帖式、除蒙古汉军、仍照旧例补用。各省将军衙门城守尉等处满洲笔帖式、仅二三缺者、仍补用繙译笔帖式外。其宗人府各部院衙门满洲笔帖式、俱系按旗分缺选用。应照各该处额定数目、十分内以三分作为满字。臣等按册查对、于定额内、各照旗缺分定满汉字样、缮写清单进呈。臣部行文八旗、将举人、副榜、贡生、生员、监生、觉罗学生、官学生、义学生内、有情愿考试缮写清字者。造册咨送臣部、奏请派员考试。将取中人员、按名次以本旗先出之缺照数补用。再查从前陵寝年满、并病痊起补等项人员、内有满字人员、未经考试繙译者、现停补用。今既考取满字笔帖式、其从前满字未经补用之人、亦应行文各该旗、查明咨送到部注册补用。再盛京五部奉天将军衙门笔帖式、内有四缺以上者、俱应分别满汉字样、照京城各部院十分内以三分作为满字之例、令其酌量分定满字额数、造册报部存案。从之。　　

○又议准、御史夏之芳奏、请疏通贡生、酌补佐贰、恩贡、拔贡、副榜贡生、准以州同、州判、县丞、分别考取。岁贡、准以主簿、吏目、分别考取。照依考定职衔名次注册、入于双月选用。令其在籍候选。从之。　　

○旌表守正捐躯江西某县民李正照妻、叶氏。　　

○直隶总督李卫疏报、磁州垦复原荒地亩、二十八亩有奇。　　

○是月。直隶总督李卫奏、由京通达口外一带、蒙古旗厮、骚扰抢夺、有累地方。得旨、今之直隶总督、即汉之廷尉京兆也。旗民杂处、最难调剂。以卿之风节力量、能胜此任。是以简畀。惟有董率属员、严加约束。或应咨旗咨部、而旗部奉行不力、卿第具摺奏来。　　

○又奏报夏雨沾足。得旨、京师亦已得沾足。天恩矣。朕之忧怀顿释。此后雨旸时若。则丰稔固不敢期必、谅不致大减分数也。　　

○江南总督赵宏恩奏报、查勘各府州县。间被水灾。应照例赈恤情形。得旨、今年江南雨水过多。灾异数见。朕心深为忧虑。被灾贫民、必当加意赈恤。不可致一人失所。　　

○大学士总理浙江海塘嵇曾筠奏、遵旨酌议毛城铺迤下河道疏浚事宜。得旨、此议甚妥。著交高斌、照卿所奏行。　　

○又奏、详审江海情形。请于仁、宁等处、酌建鱼鳞石塘六千余丈、以固工程。得旨、卿所议自必合宜。惟有忻悦览之。一如卿请耳。　　

○又奏请疏浚杭、湖、二府水利、以裨民生。得旨、好。应如是疏通者。　　

○江南河道总督高斌奏、秋汛水势已定、各工平稳。得旨、以手加额。忻悦览之。今年水势甚大、而金堤巩固、共庆安澜。实河神默佑之所致也。且系朕即位元年、实深感荷。已有旨交部谕祭矣。至汝等秋汛奏报后、亦有恩叙也。　　

○又奏、遵旨酌议勘浚毛城铺迤下河道事宜。得旨、大学士嵇曾筠。亦已奏到、殊为详备。朕已批令照议矣。至于先后缓急之序、则汝等现在河工、大学士已离一载。河务呼吸变迁、大学士安能远定。则又在汝等酌量、随时而不可泥者也。应具题者、仍具题可也。　　

○闽浙总督衔专管福建事务郝玉麟、福建巡抚卢焯、奏福建诏安、晋江、二县、赈恤情形。得旨、此等赈恤难民、必当实力稽察属员与吏胥、毋使侵渔。庶百姓得少沾实惠、赖以存活耳。　　

○郝玉麟又遵旨议覆、将军阿尔赛请军标绿营兵缺、分别挑补旗营余丁、一摺。臣细加酌议、阿尔赛既称、四旗壮丁、仅一千九百三十三名。而四旗食粮之兵、计二千七百五十名。壮丁为数不多、则以现在之壮丁、补将来之兵缺。不至久为旷废。应如所请。于绿旗兵缺内、共赏给四百名、即为四旗定额。其未补一百九十二名、于两营所出四缺内挑补一名。其余仍归两营余丁通匀挑选。无庸分送督抚两标、及福协、候缺挑拔。至赏四旗兵粮、如有缺出、统就四旗壮丁内、分别拔补。遇四旗甲兵缺出、仍照例选拔。得旨、著照卿所奏行。　　

○浙江按察使胡瀛奏、请停州县徵收钱粮附余议叙之例。免致不肖官朘削其民、为邀恩之地。得旨、此奏虽是、待朕缓降谕旨、非刻不容缓之事也。　　

○户部尚书署湖广总督史贻直奏、请革除荆关税外浮费。得旨报可。　　

○又奏、沿江低田被水、两湖仍属丰收情形。得旨、所见甚是。知道了。地方丰收、而一隅偏灾之民、尤可怜悯也。　　

○署湖南巡抚高其倬奏、遵旨查湖南吏治、盗案、赌博、各情形。得旨、此奏朕嘉悦览之。知彼之短、即应勉力整饬。勿蹈人之愆也。　　

