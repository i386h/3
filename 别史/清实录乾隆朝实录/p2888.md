<!-- { "loadSidebar": true } -->
○军机大臣、兵部。会议、各省裁扣各营名粮、添补实兵事宜。除河南、山东、两河营、陕甘二省、业经臣等具奏外。其直隶、山东、山西、河南、湖北、湖南、江西、江南、福建、浙江、广东、广西、云南、贵州、四川、十五省。应分晰定议。一、各省应实添兵额。直隶。养廉名粮、添兵三千八百七十名。赏恤名粮、添兵九百名。山东、添养廉兵一千五百八十一名。山西、添养廉兵二千一百六十名。赏恤兵四百三十五名。河南、添养廉兵。九百七十九名。湖北、添养廉兵二千三百八十名。湖南、添养廉兵二千五百八十八名。江南、添养廉兵四千四百十一名、赏恤兵六百名。江西。添养廉兵一千三百三十七名。赏恤兵二百五十名。广东、添养廉兵五千七百七十四名。广西、添养廉兵二千三百三十四名。云南、添养廉兵四千五百六十四名。赏恤兵八百九十六名。贵州、添养廉兵四千六百六十八名。赏恤兵六百十六名。福建、添养廉兵四千七百五十六名。内台湾南北二路。汛广兵单。应于内地现议添兵各营内。抽兵四百名。按班调驻。浙江、添养廉兵三千三十九名。四川、添养廉兵四千二百七十四名。以上应添兵。均限一年挑补足额。至公费名粮一项。前经臣等筹议陕甘兵额案内。概令删除名色。毋庸募补。今山西、河南、湖北、湖南、江西五省。并请将原扣公费名粮。添足实额。应饬一律删除。再山东、江南。二省。内有水师舵工贴粮一项。亦应照公费例。删除名色。仍按照向得银米。给与工食、各省公费一款。据四川总督福康安奏、业经遵议删除。所需银三万三千三百余两。作正估拨等语。应如所奏。其余各省。及河南、山东。两河营。并令一体遵办。仍按查定实需确数动支。年终报部。一、四川武职。名粮外。尚有蔬烛心红例马各项。报部支给。应照旧准支。一、绿营兵红白赏恤银。应遵旨于正项银内。支给报销。一、添设新挑兵丁马匹。直隶、浙江、请动司库朋建银两。山西、江南、广东、广西、请动扣存马价置买。均如所奏。至山东、河南、湖北、湖南、江西、俱有新添马兵。应俟该督抚奏到、再议。又山西、准以守兵三名。改步兵二名。闽、浙、准以马兵概作步兵。照数添补。云、贵、准以马兵改补步守。四川。准以马兵改补战守。其应支饷银等项。均令照步守分例核给。所有节省银。统于奏销案内登报。一、添设军装器械。除四川请以旧存裁兵军械拨给。云南尚有余存军械外。直隶、江南、广东、广西、福建、浙江、贵州、均准以公费项下制造。其未议及军械各省。应俟奏到再议。一、各省既添多兵。自应添官管束。今云南请以广罗协副将、都司、移驻楚雄。改为楚雄协。以楚雄营游击、守备、移驻广罗。改为广西营。又以由永昌分驻缅宁之右营守备。千把总、彻回永昌。所有缅宁汛原驻永昌协拨往兵四百名。应按原数。改归顺云营管辖。以鹤丽镇右营守备。改归顺云营。分驻缅宁。并将永昌右营拨出千总一员。把总二员。外委三员。改归缅宁守备管辖。作为顺云营右军。又江西、请设额外外委四员。福建、添设额外外委四十七员。同安、龙岩、二营。抽拨经制外委各一员。浙江、添设额外外委十七员。广东、广西、以每兵四百名。添设额外外委一员。云南。贵州、以每兵二百名。挑补额外外委一员。又直隶泰宁镇。请于添兵每百名。拔补额外外委三员。又四川省。该督请以松潘镇要隘处所。加增十一塘。建昌镇添设三塘。大竹县所属之四合镇。设一汛。在达州营派拨外委一员。又附近之杨通庙。亦设一汛。于顺庆营拨驻千总一员。仍于锣锅＜石曹＞、石子滩、二处。分设二塘。又重庆镇标右营之合州汛。向无塘递。今拟增设三塘。梁万营地处冲要。仅设把总外委各一员。不敷驻守。存城汛地。现系夔州协派拨千总一员贴防。今拟将泸州改归永宁营兵弁内、裁汰千总外委各一员。移驻梁万营添设。阜和协右营所属之长老坪。大关山、小关山。黄泥铺。四塘。向系黎雅营派拨弁兵驻守。而黎雅营所属之丹棱营。又系阜和协拨弁贴防。殊多牵掣。今拟于阜和协右营所添兵内。派拨三十名。分防长老坪等四塘。为一汛。即将贴防丹棱汛外委彻回驻守。其黎雅营拨驻长老坪等四塘兵三十名。彻回本营。仍派外委一员。赴丹棱汛驻守。永宁营本系一协。因改设参将。将该协右营分驻泸州。仍留千总一员。外委二员。兵九十六名驻劄永宁旧城。而兵弁归泸州营管辖。二处相距较远。差操现归永宁营管理。请将现驻永宁旧城之兵。径隶永宁营就近管束。其泸州改归永宁、所有营弁三员内。留外委一员。归永宁营管辖外。其千总外委各一员。可裁。查有重庆镇属梁万营。员弁不敷。向系夔州协派拨千总贴防。拟将前项千总一员。移归梁万营派设。其夔州协原拨千总。彻回本标差操。均应如所奏。至山西省、请添设千把外委各员。虽为管领兵丁起见。但应于通省酌量情形。照数移拨。未便议添。其应添额外外委一项。令查明员数报部。一、直隶泰宁镇。系陵寝重地。外红桩二十四汛。原设每汛兵五名。兵房两间。今拟每汛十名、增造两间。共新旧三十三汛。每汛四间。应准其添建。又四川现请将应添塘汛兵房。必须增设者。撙节估计。造册咨部。至各省新挑兵丁。所需兵房。仍令各该督抚、按照向例办理。如有应添之处。酌量添建。从之。　　

○叶尔羌参赞大臣复兴、特通额奏、回民购买外夷为奴。本干例禁。请嗣后拏获贩卖人口商侩。除从重责惩外。仍按所买人数。酌罚腾格钱。奖赏拏获之台站回民。报可。　　

○是日。驻跸安巴究和罗色钦大营。　　

○癸巳。上行围。　　

○谕。据明兴奏、查勘兖州、曹州。二府。及济宁州。各所属州县卫。续报被水地亩。先行抚恤一月口粮。再行确核轻重情形。分别加赈。此外水占地亩。俟豫省新河开放。一经涸出。应行筹借耔种口粮。临期奏明、请旨办理等语。已于摺内详悉批示矣。豫省开挑引河。须俟明春桃汛开放。被淹地亩。即使全行涸出。不但不能补种秋麦。即春麦亦不能赶种。止可播种大田。若彼时始行借给耔种口粮。恐缓不济急。灾氓未免拮据。朕心甚为轸念。著该抚。督率所属。即速查明。如有应行赈恤酌借耔种者。一面办理。一面奏闻。毋使一夫失所。副朕惠爱黎元、有加无已之至意。该部即遵谕行。　　

○又谕。前据明兴奏、利津、昌邑等县。猝被海潮。田禾房屋。多有淹损。随降旨令其详晰查勘。一面奏闻。一面妥为抚恤。今据明兴查奏、被水较重者。系利津。寿光、乐安、三处。其次。则沾化、昌邑、潍县、三处。至海丰县、被水后消洩甚速。情形较轻等语。利津、寿光。等县。猝被风潮。以致田亩被淹。房屋冲塌。滨海穷民。殊堪轸念。著明兴、即将勘明被灾各县。遵照前旨。督率妥员。实力赈恤。其房屋被水冲塌者。即照例散给修费。毋使一夫失所。以副朕轸恤灾黎至意。该部知道。　　

○是日、驻跸库尔图察罕大营。　　

○甲午。上行围。　　

○谕、銮仪卫校尉长内。现有内务府骁骑校二员。本非额缺。著加恩赏给内务府骁骑校二缺。著为令。　　

○是日、驻跸额勒苏锡纳大营。　　

○是月。钦差大学士公阿桂覆奏、兖沂曹道张永贵。承办河工。尚能奋勉。无须更换。得旨。览。　　

○两江总督萨载、江南河道总督李奉翰覆奏、清黄交汇以下。至云梯关入海处。计程四百余里。在平日河流顺轨。束水攻沙。此数百里内。水色全黄。今青龙冈漫水。淤沙澄于上游。凡分洩入黄者。尽属清水。是以入海水色亦清。得旨、亦祇可如此说。此理究难明。　　

○漕运总督鄂宝覆奏、上年粮艘过济宁时。黄水尚未下注。遄行无阻今岁重运北上。积水未消。伏秋水势、节次增长江广各帮船重、因致脱空迟缓。得旨、已有旨截漕。并明岁先免江广糟粮。可以不费周章。此系汝任内事。何不奏计。及待朕问。又不详妥办理。汝真无用之物矣。　　

○江西巡抚郝硕奏、江西贡院号舍。年久倾圯。应行拆造。其监临公署东北。向有号舍七百二十间。与东西文场遥隔。查察难周。请移建至公堂前西首隙地。又闱内巡绰文武员弁。向搭篷厂栖止。火烛堪虞。今拟改建瓦屋二十五间。请动项兴修。报闻。　　

○山东巡抚明兴覆奏、黄水漫淹地方。凡大溜经由处。刷有河身。将来水涸后。难免飞沙积压。不能耕种。至两旁漫水处。多系胶泥。淤后转成腴壤。报闻。　　

○西安将军伍弥泰、陕西巡抚毕沅、西安副都统萨炳阿奏、西安满营增设官兵。添建兵房。现赶紧于立冬前办竣。以便移驻官兵。趁天气未寒、起程到陕。得旨嘉奖。　　

○陕西巡抚毕沅奏、各属收捐监粮。臣亲查无缺。惟常平粮石。因节年豁免赈济拨运京豫等项。多有缺额。请即以此项监粮拨补。西监现已停捐。嗣后应将监粮名目删除。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。九月。乙未朔。上行围。　　

○户部议覆、陕甘总督李侍尧疏称、陕甘署事武职员弁。照文职支食养廉例。分晰酌定事宜。一、额支养廉。不扣除小建。遇闰月不增。以每年原额数目。按三百九十日。均匀摊支。一、现任人员。递行委署升迁事故员缺。全支署任养廉。一、保题引见人员。尚未升调有缺。与升调人员不同。且眷属尚在本营。请支一半养廉。俱应如所题。一、养廉请于季首关支。查文职向系季底支领。应画一办理。从之。　　

○是日、驻跸安巴究和罗昂阿大营。　　

○丙申。上行围。　　

