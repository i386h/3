<!-- { "loadSidebar": true } -->
○工部等部议覆、湖广总督特成额奏称、湖南镇筸一镇。控引苗疆。城垣狭隘。内无井泉。火药局设于西门城外。位置亦未相宜。查该城西门外山坡一带。兵民环住。隙地尚宽。并有井泉数处。请自西北城角起。至西南城角止。展建石城二百四十五丈。火药局一并移建其中。应如所请。从之。　　

○以直隶布政使伊桑阿、为山西巡抚。直隶按察使梁肯堂、为直隶布政使。调河南按察使当保。为直隶按察使。以江西广饶九南道穆克登、为河南按察使。　　

○以故贵州贵定县属小平伐司土官宋德彰子思敬、袭职。　　

○是日、驻跸巴颜沟大营。翼日如之。　　

○甲辰。上行围。　　

○遣官祭贤良祠。　　

○谕、据明兴奏、本年东省春夏以来。雨泽短少。兖州、曹州、东昌、三属得雨尤迟。兖州府属之峄县、曹州府属之濮州、范县、朝城、观城、定陶、菏泽、东昌府属之聊城、莘县、共九州县。牧成歉薄。止有四分至二分不等。其有卫地坐落各该州县者。亦被旱成灾。小民口食维艰。又济南府属之德州、泰安府属之新泰、莱芜、平阴、东阿、东平、兖州府属之泗水、滕县、阳谷、寿张、曹州府属之郓城、钜野、沂州府属之兰山、郯城、蒙阴、费县、沂水、东昌府属之恩县、茌平、堂邑、青州府属之益都、昌乐、寿光、莱州府属之潍县、昌邑、共二十五州县。并坐落卫地。亦因未得透雨。现在收成。虽有五分上下。勘不成灾。而得半收成。民间仅堪糊口等语。东省雨泽愆期。收成歉薄。民情拮据。轸念殊深。所有收成最薄之峄县、濮州、范县、朝城、观城、定陶、菏泽、聊城、莘县、九州县。及坐落各该州县卫地。俱著加恩。一体赈恤。并将应徵钱粮。查照被灾分数。照例分别蠲缓。该抚务须率属详妥为之。俾灾黎均受实惠。其收成五分上下之德州、新泰、莱芜、平阴、东阿、东平、泗水、滕县、阳谷、寿张、郓城、钜野、兰山、郯城、蒙阴、费县、沂水、恩县、茌平、堂邑。益都。昌乐。寿光。潍县。昌邑。二十五州县。及坐落卫地。皆止有得半收成。若将应徵钱粮。照旧徵收。民力自未免竭蹷。并著加恩。将本年应徵、及缓徵、带徵。钱粮耔种银两。俱缓至明年麦熟后徵收。其本年应徵漕粮。及出借仓谷。俱缓至明年秋收后开徵。俾穷民口食有资。该抚其实力妥办。以副朕廑念民依。不使一夫失所之至意。该部即遵谕行。　　

○乙巳。上行围。　　

○谕军机大臣等、据刘秉恬奏、训练抚标枪兵。并将藤牌兵丁兼习鸟枪一摺。内称、军营打仗。从不需用藤牌。与其专习藤牌。徒务虚名。不如兼习鸟枪。克归实际。并请饬部议。通行各省一体遵照等语。前以鸟枪为军营利器。特降旨传谕各省。务将鸟枪一项。令兵丁时时操演娴熟。于整饬戎行。剿捕盗贼。两有裨益。原指通省营伍而言。至抚标之兵。外省向来祗供给使之役。认真训练者甚少。其于鸟枪一项。恐未必时时演习纯熟。刘秉恬此奏。亦恐能说而不能行。且国家即遇有调派出征。亦不至调动抚标兵丁之理。然果能实力整顿训饬。凡鸟枪兵丁。演打准头。多能中靶。藤牌兵丁。俱能兼习鸟枪。一兵即收一兵之用。于训习劲旅。岂不多多益善。著传谕各省督抚。将各该标藤牌兵丁。令其兼习鸟枪。一律娴熟。果有实效。亦属甚善。毋为纸上空言。并谕刘秉恬知之。　　

○又谕。据明兴覆奏、东省湖河情形一摺。称七月二十八、九、等日。连得＜雨澍＞雨。各坡河之水。下注微山湖。已长水四寸有余。现深七尺余。其蜀山湖收蓄诸水。已符定则。并将应行疎筑之处。挑挖深通。可无虞缺乏等语。看来东省湖河水势。足敷潴蓄。泉源支干。亦渐就疎通。于济运溉田。不难经理妥协。此时所急宜筹办者。自以运河浅阻。洪湖淤垫为最要。前已降旨。令阿桂遄程前往。迅速会商妥办。阿桂前赴清口。自必经由东省。该处水利事宜。虽此时尚不即行查勘。但会晤明兴。及接见地方官时。自必将该省湖河情形。及现在疎筑浚导之处。先行访察。其闻见若何。著即据实具奏。以慰廑注。至清口究竟因何受病。及淮水来源不旺。洪湖日渐淤高。关系均为紧要。阿桂前抵该处。务须与萨载等。详悉讲求。逐加履勘。期于事事妥善。回程再顺赴山东、河南、查办一切。所急者原不在彼也。将此传谕知之。　　

○又谕、据李世杰覆奏、筹办楚省赴川贩买米石一摺。称本年川省均庆有秋。现已剀切示谕商民。毋许囤积。并令量存本家一年口粮外。其余悉行发粜。兼派司道往来稽察。务使楚省商贩。到川随处可以籴买。不致留难。设有不敷。即将仓谷开粜。总期楚省米足敷用。川省价不增昂。其川省运往江南米船。于到关纳税时。即于税票上、注明前往江南贩卖字样。移明湖北验票放行等语。所办甚属妥协。深慰廑注。川省产米最广。今□山戊不□又庆秋成。所有积贮米粮。经该督明切劝谕商民。尽数出粜。复派大员督察。俾商贩得以通行。其运往江南米船。均于税票注明。前途可无拦截之虑。且湖南之米。现已陆续运往湖北。而安徽、江苏、二省。又可取给江西。则各省灾区。米粮自当汇集。小民口食有资。著将李世杰奏到之摺、钞寄特成额等阅看。并著该督等、将李世杰设法办理之处。及朕节次所降谕旨。一并详晰出示。令知四川、江西、商贩源源而至。米粮日渐充盈。足资接济。民食可无虞拮据。本地商民。自不致观望居奇。如此遍行剀切晓谕。庶粮价渐就平减。灾黎均有裨益。将此各传谕知之。　　

○是日。驻跸伊绵峪大营。翼日如之。　　

○丙午。上行围。　　

○是月。署河东河道总督兰第锡奏、独山湖之东南。荆沟泉渠。颇为旺盛。臣饬厅员叠筑坝埂。引水由满家口串运入湖。至戴村滚坝。每遇汶水长至五尺以外。听其漫坝。洩入大河。现据运河道。紧靠坝身。另筑草坝。高坝面三尺。俾八尺以内之汶水。全归分水口。由各单闸斗门分收入湖。得旨。诸凡皆妥。又奏、微山湖为山东江南水柜。今年宣洩日久。存水较少。亟应筹蓄。本月初间。东省得有透雨。各坡河水下注。且重运尾帮。已过八闸。东岸微山湖。及各泉渠。穿运挹注。自可有长无消。批。尚觉微少。应留心。　　

○河南巡抚毕沅奏、请俟秋成后。核计各属灾分轻重。将额徵银粮。分别应徵应缓。得旨。览奏俱悉。豫省目前惟以抚字为怀。不可以催科为政。　　

○山东巡抚明兴奏、重运帮船、全过韩庄。湖口双闸。即可严密闭板。酌将东岸十八水口。西岸十四单闸。悉行启放。俾独山湖水。穿运入昭阳湖、下达微山湖。使广为收蓄。至运河东北。惟蜀山湖为最要。向藉汶水收蓄。本年春夏少雨。不免消涸。现在汶河陆续长水。俱可由各斗门收蓄入湖。即放水之金线、利运、二闸。均属河高于湖。亦令开放并蓄。其马踏。南旺。等湖。乘汶水盛长。亦可灌注存积。以资明年济运。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。九月。丁未朔。上行围。　　

○谕军机大臣等、据萨载等覆奏、清口淤浅缘由一摺。内称、从前黄河南岸之陈家道口漫溢。大溜下注洪泽湖。由清口而出。湖中未尝积淤。皆因经由支干各河绵远。入湖之水。已渐澄清。今祥符、五瑞、二闸。由引河入至湖边。相距有四十里之遥。所挟之沙。亦不过停于引河两腮。及湖西边岸等语。所奏殊属自相矛盾。从前陈家道口漫水。下注洪湖。既因经由支干各河绵远。是以渐次澄清。湖中不致淤积。今祥符、五瑞、二闸。离洪湖不过四十里。相距甚近。所挟之沙。焉能即行澄清。不致淤垫湖底。是引黄入湖。未必能助清济运。而停沙淤滞。恐转足为洪湖之害。萨载、李奉翰。不过因此时别无善策。为此无聊之极思。恐伊二人竟茫无主见。以致洪湖重受淤垫。所关匪细。著传谕阿桂、前抵清口后。务将伊等所奏情形。悉心筹酌。为之主持定议。方为妥善。至清口淤浅。现据萨载等奏称、实因本年湖水极小。是以未能出口。抵御黄流。以致倒灌入运等语。其受病根由。是否实系如此。及作何筹办之处。并著阿桂、熟商妥议。务期斟酌尽善。一并据实具奏。以慰廑注。将此传谕萨载知之。　　

○是日、驻跸安巴究和罗昂阿大营。　　

○戊申。上行围。　　

○谕军机大臣等、前据海禄奏、准保成等札称、侦控燕起。伯尔克等、纠众掠取喀什噶尔。事属子虚。不可深信。兹又奏请调伊犁、乌噜木齐兵四千名。分防喀什噶尔、乌什、叶尔羌、三城等语、前后自相矛盾。燕起、伯尔克等。不过么麻□骨窜匪。果能纠众掠取那尔巴图游牧。实有窥伺喀什噶尔情形。届时再行调兵备御。尚不为迟。至乌什、叶尔羌、等城。则更风马牛不及。何必急急请兵。徒滋惊扰。海禄身为□□□□尔□赞大臣。遇有此等事件。惟当镇静料理。豫为防范。如此畏葸失措。适为回众所轻。著传谕海禄、亲往喀什噶尔。会同保成等。妥酌侦访。不得稍涉张皇。并著奎林、遴派妥员。于伊犁各卡。带兵密探。一有伊等侵犯喀什噶尔之信。即将将军印务。暂委那旺护理。一面札令塔尔巴哈台□□□□尔□赞大臣惠龄、速赴伊犁。署理将军事务。一面具奏。带领弁兵。迅赴该处。相机妥办。勿稍轻忽。　　

○浙江处州镇总兵明安、因病解任。以广西梧州协副将谢斌、为浙江处州镇总兵。　　

○是日、驻毕乌兰哈达大营。　　

○己酉。上行围。　　

○谕曰、庆桂现在出差。回銮在即。所有留京事务。著添派定郡王绵恩、大学士嵇璜、暂行代办。　　

