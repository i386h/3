<!-- { "loadSidebar": true } -->
○庚戌。谕、据富僧阿奏称、发到黑龙江。给与旗人为奴人犯所有随带妻子。部文内止称将本犯赏给兵丁为奴。并无一并为奴字样。是以未将伊等妻子办理为奴。俱听另居度日。现在伊等妻子。并无管束养育之人。不但易致为匪。即伊等之夫。牵连室家。于各该主家。亦不能安心服役。请将现在发到。并嗣后有原主将妻子一并送部发遣者。俱给兵丁为奴。严加管束。不致滋生事端等语。所奏是。此项发遣旗人家奴。俱系不肖匪徒。既经发遣。赏给兵丁为奴。其妻子若无人管束。听其另居。于理不合。该部不过拘泥佥遣与不佥遣之条耳。著照富僧阿所奏、除将现在发到为奴之妻子。一并给与原赏之人为奴外。嗣后旗人发遣家奴。如有同妻子一并送部发遣者。俱著一体赏给兵丁为奴。著为令　　

○都察院奏、十月十七日。带领科道引见漕差。述旨错误。请交部察议。得旨、前日系面降清字谕旨。汉堂官未能明晰。不必交部。勒尔森、实麟、著交部察议　　

○大学士管两江总督尹继善奏、山东万年仓大宫。至徐州。道路泥泞难行。请圣驾阅河时。仍由韩庄大营起岸。往徐州。似觉妥便。报闻　　

○辛亥。谕曰、阿思哈题参、纵凶捏报昏庸不职之商城令璋库一本。请将代求免参之南汝道张冲之。一并交部议处。昨熊学鹏有请严参劾属员。司道代求宽免之处分一摺。已降旨交部议行。今阿思哈本内。适将代求免参之道员附参。可见此等相沿。积习。由求已久。实为各省所时有。为督抚者。苟能持已公正。严切申禁。不肯稍事姑容。则司道知所儆惧。望风而戢。更何敢略为瞻徇。若徒定处分条例。而封疆大吏。视为奉行故事。惟欲博宽厚之名。以邀属僚之誉。则市恩姑息。习为固然。在代求宽免者。比比皆是。而听从徇隐。莫由上闻。又安望积习之能革除。是司道之瞻徇与否。所关于该督抚者。正非浅鲜矣。此案知县璋库。著革职。与案内有名人犯。交该抚一并严审定拟具奏。该道张冲之。既为监司大员。不能觉察于前。又复徇庇于后。饰说求宽。两次禀恳。非寻常瞻徇者可比。若仅照例议处。不足以示炯戒。著即革职。来京候旨。并将此通谕各该督抚知之　　

○以科布多参赞大臣扎拉丰阿、为正白旗满洲副都统。西藏办事大臣傅景、为正白旗汉军副都统　　

○壬子。赈恤甘肃皋兰、金县、渭源、靖远、平凉、固原、盐茶、张掖、山丹、庄浪、武威、永昌、镇番、古浪、平番、中卫、西宁、红水县丞、沙泥州判。东乐县丞等、二十厅州县。旱灾贫民。缓徵新旧额粮有差　　

○癸丑。户部奏、现届比丁之年。八旗内有现食钱粮。应俟出缺裁汰之人。或因在军营著有劳绩。或因技艺出众。荷蒙特恩。作为另户人等。除伊父本身子嗣。及亲兄弟。归入另户丁册造报外。其亲祖及亲伯叔。应否一体作为另户。恭候钦定。得旨、伊等之父及亲兄弟。准其作为另户　　

○塔尔巴哈台参赞大臣绰克托等奏、上年九月。臣旌额理等、请将罗克伦屯田兵。移驻瑚图毕。先盖营房一千二百间。即趱筑城垣。随派参将吴士胜于十一月。砍伐芦苇木植。挽运口粮耔种。本年三月兴工。盖造营房。臣等续奏、请将吴士胜派往塔尔巴哈台。办理城工。又派出原任主事伏魔保、协办瑚图毕城工。至九月二十九日。瑚图毕城垣。门楼仓库。及哈萨克贸易馆舍、公署营房。俱已告竣。得旨、吴士胜、伏魔保、俱著交部议叙。寻钦定瑚图毕城名曰景化城。门、东曰熙景。西曰宝成。南曰阜薰。北曰溥信　　

○甲寅。遣官祭先医之神。上御懋勤殿。勾到朝审情实罪犯停决斩犯七人。绞犯十一人余五十人。予勾　　

○谕曰、阿永阿等、审拟湖南新宁县罢市一案。内有乔光烈、将阳会庵等在省具控一节。径行删除。尤为谬戾荒唐等语。前乔光烈具奏此案之初。摺内语多含糊。意存回护。朕知其不胜封疆之任。是以降旨革职。然彼时并不知其竟有删改情节。如阿永阿等所称。实出情理之上也。可见身为大臣者。天良一昧。冥冥中即已阴褫其魄。而朕之予以斥革。自有不期然而然者。乔光烈甫经拔擢。而器小易盈。辄尔甘心欺罔。致干罪谴。凡为臣子者。可不知所儆惕乎。本案已交法司定拟。乔光烈、何逢僖、均已降革处分外。其余附参各员。俱照所请。交部分别议处　　

○乙卯。上诣畅春园、问皇太后安　　

○幸圆明园　　

○谕军机大臣等、明瑞等奏称、赏给副将职衔之参将马虎、办理屯田事务。所收粮石。较去岁为多。公茂萨、办理回人诸务。及协助城工木植。均属奋勉等语。马虎。著加恩即以副将用。茂萨著赏缎六疋　　

○又谕曰、明瑞奏、本年绿旗兵丁屯田。较去年多收粮四百余石等语。官员、著加恩交部议叙。兵丁等、分别赏给盐菜银两　　

○又谕曰、明瑞等以原任吉林将军萨喇善、效力三年届满具奏。甚属非是。萨喇善获罪发往。即逗遛不前。自应少为留待。明瑞何以代为陈奏。嗣后武职一品大臣。文职二品以上大臣。获罪发往伊犁、叶尔羌等处。效力自赎者。三年届满。不必具奏。其武职二品以下。文职三品以下人员。俟三年期满之时。仍照例请旨　　

○兵部议覆、调任湖北巡抚常钧奏称、湖北应山县。北距河南信阳州。为楚豫门户。向有东西两路。西路自平靖关。经应山、安陆、云梦、孝感、等县。至杨店村。为驿路通衢。东路自武胜关。经广水、小河溪等处。至阳店村。系商贾捷径。核算程途。较西路实近百里。应付差使。请改由东路。护送饷鞘。仍由西路。又武昌省城。至江南、江西、等省驿路。由江夏经黄冈县。至蕲水之巴水驿。地势洼下。往来差使。用船装载。多致稽迟。请改由江夏之长山铺。经武昌县之华容店。黄冈县之三江口渡江。至蕲水县之巴水驿。归入正路。均应如所请。从之　　

○伊犁将军明瑞等奏、臣等钦奉谕旨。伍给泰。李景高。仍留乌噜木齐办事。或一处驻劄。或分驻库尔喀喇乌苏之处。交臣等议奏。查库尔喀喇乌苏等三屯。驻兵八百名。分之则每屯止二百余名。俱有文武员弁管辖。若仍留大臣驻劄。未免烦费。仍令伍弥泰等、在乌噜木齐、同五福办事。如有巡查事务。三人更替。其三屯钱粮。俱归乌噜木齐管理。似有裨益。且晶河驻劄侍卫额尔德蒙额。未经派调。若以之总管三屯。如事关重大。先报伊犁。其寻常案件。就近报知乌噜木齐。亦足以资管辖。商之绰克托等、意见相同。如蒙俞允。则库尔喀喇乌苏等处办事人员。亦可酌留协助。从之　　

○青海办事大臣七十五奏、去年臣至西宁。防范番匪。会同青海扎萨克王等定议。将沙拉图那克等处。派兵防堵。出派王索诺木丹津、衮楚克达什、贝勒丹巴策凌、贝子那木扎勒策凌、沙克都尔扎布、扎萨克台吉萨喇等。管辖兵丁。本年三月。郭罗克番匪。将阿哩克牲畜掠去。被守卡兵截住。杀死多人。生擒二十余名。解送西宁。奏请正法。数月以来。并无贼匪滋扰。臣伏思防范郭罗克。原为保护青海游牧。乃众扎萨克之事。今出派索诺木丹津等六所萨克。自今年二月起。至明年二月止分为三班。轮流坐卡。若明年仍派伊等。不但差使不均。而伊等坐卡办事。一切不无需费。责海蒙古。并无徭役。仰受天恩。习于安逸。应一并轮派学习。臣与各扎萨克会议。明年防范番匪。除索诺木丹津、衮楚克达什、丹巴策凌等、呈请情愿再留一年外。仍应出派三扎萨克。臣于青海扎萨克内。将谙悉郭罗克情性。可以管辖兵丁之扎萨克公索诺木巴勒济、那罕、塔尔巴、扎萨克、台吉贡青策凌等、出派。已严饬伊等、遵照原议。各按佐领多寡。出派兵丁。于明年二月起。轮班遣往。加意防范。俟二三年后。四川督臣。将郭罗克查办肃清。再将设卡兵彻回。报闻　　

○丙辰。抚恤江西德化县水灾贪民　　

○豁免湖南武冈、攸县、被灾田亩额徵银米。并借给耔种　　

○赈恤甘肃河州、渭源、安定、清水、静宁、平凉、灵台、抚彝、张掖、山丹、平番、巴燕戎格、西宁、碾伯、高台等、十五厅州县。被风雹水灾贫民。缓徵本年额粮。及各年耔种口有差　　

○丁巳。上诣畅春园、问皇太后安　　

○幸南苑。行围　　

○调广东高廉镇总兵裴镜、高雷琼镇总兵。以广西新太协副将殴阳敏、为高廉镇总兵　　

○是日、驻跸新衙门行宫　　

○戊午。上诣永慕寺。永灵宫。行礼　　

○还宫　　

○己未。谕曰、李宏等奏、豫省耿家寨引渠告成一摺。该处埽工。旧称险要。今开挖引渠。全河大溜。悉行归注。冲刷宽深。险工淤闭。甚属可嘉。李宏、阿思哈、著加恩交部议叙。其在工承办各员。亦著查明。咨部分别议叙　　

○庚申。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○谕军机大臣等、前据副都统傅玉奏、请修理山海关一带长城。当经降旨。交与方观承议覆。今经月余。何以尚未奏到。著传谕方观承。令其作连详悉妥议具奏。寻奏、山海关南北边墙。臣委员逐段勘估。如普行修筑。约需银六十万两。所费过多。且该处悉系浮沙。海山风劲。仍恐不能坚固。应请停缓。惟关之南北水门。及九门之旱口水口。月城之沙堆。老龙头等处。内外可以通行。应设立高大栅栏。以防奸民偷越。并饬绿营官弁兵丁。严密巡查。报闻　　

○辛酉。谕曰、阿思哈奏、封邱县知县徐硕士、盘获大名县盗犯田小和尚一摺。于寻常佥点转递之事。能悉心体察。究出邻省县缉未获巨盗。甚属能事。徐硕士。著该部行文调取来京引见。候朕降旨。从来除暴安良。为牧民者切要重务。第有司等奉行故事。往往不能实力缉治。使积匪贻害闾阎。莫可究结。甚非委任亲民之义。朕屡经降旨。加意激劝。牧令等近颇知所振刷。深堪嘉尚。使凡职任长民者。果能似此交相诫勉。地方何患不靖。民生何患不宁。自当明定奖叙之例。俾吏治民生。均有裨益。嗣后有能盘获劫掠等大案者。准督抚专摺具奏。送部引见请旨。其查出寻常逃人贼匪。自一案至数案。令各省于年终。详具事实等差。汇摺奏明。交部分别议叙。以示鼓励　　

○又谕、从前派出王大臣等查仓。距今已阅三载。廪糈正供。储偫均关紧要。著派和亲王、陈宏谋、舒赫德、前往清查。以重仓务　　

○吏部议准、浙江巡抚熊学鹏奏称、地方官遇有应得处分。案由外结。毋论重大寻常事件。司道瞻徇。曲为求宽者。督抚即将该司道指名参奏。交部严加议处。倘督抚听从隐。别经发觉。一并严议。从之　　

