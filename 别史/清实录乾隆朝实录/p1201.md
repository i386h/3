<!-- { "loadSidebar": true } -->
○辛酉。定武职封阶。谕、向来武职封阶。自二品至五品。俱得授为将军。此沿习汉唐以来。散官名号之谬也。国家制度。名实必取相孚。今授钺专征。膺阃外之寄者。始称将军。而各省驻防。则一品大臣也。乃以加之都守等弁。名不正则言不顺。此甚无谓。考宋制、武职原有武功大夫。武功郎等阶。今一品武臣。既封大夫。其二品至四品、亦宜改称大夫。五品以下。则俱改称为郎。但各冠以武字可耳。著军机大臣等、拟定字样。候朕酌定。载入会典。以昭典制。其从前已领诰敕。亦不必追改。　　

○谕军机大臣等、班第等拏获达瓦齐宰桑车凌多尔济等、讯问口供。知达瓦齐现逃往布噜特境内。我大兵深入。平定伊犁。阿睦尔撒纳、萨喇勒等、若果轻骑掩袭。达瓦齐即可擒获。乃将军等因伊犁既定。稍觉大意。以致达瓦齐脱逃。伊等原奏内称、达瓦齐带领百余人逃遁。今又称带领千余人。其脱逃日期。前后亦不相符。此时务须并力擒获。现在班珠尔、阿兰泰等、领兵追擒。尚未回营。若果已为班珠尔等擒获甚善。倘尚未擒获。达瓦齐必已入布噜特。班第等谅已遵朕旨。遣人晓谕索取。布噜特遵谕擒献则已。如不即日擒献。大兵现集伊犁。即著副将军萨喇勒、带领精兵数千名。至布噜特边界驻劄。以振声威。拣选强悍人员。遣往布噜特。剀切晓谕。如敢稍为观望。即进兵击取。务期擒获达瓦齐。此事关系甚要。断不可再失机会。萨喇勒、宜加意奋勉。不得稍有怠忽。班第、阿睦尔撒纳、暂驻伊犁。办理事务。仍将萨喇勒进兵情形。随时速奏。　　

○又谕曰、班第等奏称、擒获达瓦齐宰桑车凌多尔济、摩罗等。请旨作何办理等语。车凌多尔济、摩罗、皆被获之人。并非诚心归顺。虽不应施恩。亦可毋庸治罪。将来似此者尚多。著班第等、仍将车凌多尔济、摩罗、留于原游牧处居住。伊等若有管辖之人。亦即查明。给与四品总管职衔。仍著伊等管辖。　　

○又谕、据班第密奏、阿睦尔撒纳、不欲遣青滚杂卜。招降汗哈屯居住之乌梁海等。惟派令新投宰桑图布慎等、晓谕招降。班第未经允从。仍遵前旨办理等语。甚属持正得体。从前曾疑阿睦尔撒纳、有希冀侥幸之心。今观此事。阿睦尔撒纳、虽萌妄念。班第能果断定夺。阿睦尔撒纳、亦并不敢有异词。似此遵行。当亦无可疑虑。嗣后班第惟凡事据理直行。逆折其计。阿睦尔撒纳、虽有私心。班第若将正言开示。料伊亦不敢故违。伊系狡黠之人。若过于防维。日久必露形迹。转觉于事无益。著密谕班第知之。　　

○又谕。准噶尔全部底定。理应加恩抚绥。除各台吉属下应徵贡赋。皆台吉等自行办理。毋庸另议。其无台吉之宰桑等、所辖人众贡赋。前此谅必俱。向达瓦齐交纳。如旧日所存尚多。足敷养赡喇嘛之用。著将今年伊等贡赋。概行宽免。若不敷用。祇将养赡喇嘛之数徵收。其余即行宽免。将此通行晓谕准噶尔人等。仍交班第等、将准噶尔人等、每年应交贡赋数目多寡。自明年为始。令如何交纳之处。查议具奏。　　

○又谕、据班第奏、玛木特、在乌拉齐台站。被贼抢去衣服物件路遇侍卫瑚鲁古纳等告诉立即拏获解讯。分别定罪等语。准噶尔甫经平定。似此恣意抢夺之人。不可不严行究惩班第等按律治罪所办甚是。其侍卫瑚鲁古纳、著赏银五十两。以示鼓励。　　

○户部议准直隶总督方观承疏称、多伦诺尔同知地方。试收牲税。已满三年。议以一千两为正额。从之。　　

○定北将军班第等奏准噶尔全部平定。遵旨筹议彻兵事宜。但达瓦齐尚未擒获。其路远之大鄂拓克宰桑、尚有未经投降者数人。再将略有可疑之台吉宰桑等、派入第一起。甫经起程入觐。若将大兵全彻。殊有关系。臣等公议。将已至伊犁兵丁。暂令驻劄。其后队兵丁、有未抵博罗塔拉者。全行遣回。已抵博罗塔拉者。即在彼处牧放马匹。暂行存留。报闻。　　

○旌表守正捐躯之直隶南宫县民赵克法妻孟氏。　　

○壬戌。上诣畅春园、问皇太后安。　　

○谕曰、喀尔吉善等奏、福州驻防汉军官员、分别办理一摺。著照该督所请。由该处驻防题补得官。年力就衰者。准其休致。或愿往各处。自谋生计。呈请改入民籍者听。至由京补放人员。均著回旗。送部引见。酌量补用。　　

○谕军机大臣等、罗布藏丹津、背恩叛逃。理应从重治罪。但伊入准噶尔年久。又率伊二子迎接大兵。随同前进。朕特施恩。将罗布藏丹津父子。免其死罪。罗布藏丹津、著留京。赏给房屋一所居住。不许擅出。伊二子著入正黄旗蒙古旗分授为蓝翎侍卫。在司辔上行走。并著班第等。查明罗布藏丹津家属、及所属二十户。不必迁移。仍令在原处居住。罗布藏丹津二子、于此处另行赏给妻室。　　

○又谕曰、萨喇勒等奏、投降人数摺内称克哷特宰桑那严泰二千六百户。乌噜特宰桑和尔和岱、耨特勒齐、杭吉勒图、托克托博罗特、锡克锡尔格、共五千户等语。伊等户口数目甚多。原系噶尔丹策零属下宰桑。彼处似此者甚多。不得并入别部落。应俱照玛木特等人众之例办理。著班第、阿睦尔撒纳、萨喇勒、查明此等户口。共有若干。奏闻办理。再茂海、策凌、系叛往准噶尔之人。理应从重治罪。今俱身死。伊子皆率彼处居住属下人众。迎接大兵。投降前来。茂海之子齐默特多尔济、又带兵追拏达瓦齐。所有茂海、策凌子孙。俱著从宽免其治罪。其属下人等、仍令在准噶尔居住。班第等明白晓谕伊等知之。　　

○又谕曰、达瓦齐现在脱逃未获。如布噜特不行擒送。萨喇勒仍须带兵前进。所有副将军印、不必缴回。仍留与伊带用。并派哈达哈、额勒登额、为参赞大臣。　　

○癸亥。谕军机大臣等、纳木扎勒奏称、杜尔伯特讷默库等十旗人、于去冬今春。连遭霜雪。牲只多有伤损。所种地亩。秋间始行收获。生计稍艰等语。此项人等、投诚后屡次赏给牲只口粮。以资接济。今牲只既已被伤。生计拮据。著加恩再赏米五百石。以示体恤。　　

○刑部议奏、江西巡抚胡宝瑔疏称、石城县知县李蕴芳、贪鄙险恶。又与逆犯胡中藻书禀往来。于应办之事。叹为恶趣。词甚狂悖。应如该抚所题。比照大逆案内知情故纵隐藏律。拟斩立决。得旨、李蕴芳、著从宽改为应斩。著监候秋后处决。　　

○喀喇沁辅国公纳木扎勒喇布坦故。赐祭如例。　　

○旌表守正捐躯之山西永济县民仝大义妻石氏。　　

○甲子。谕、此番凯旋兵丁。除索伦、哲哩木等兵。由口外游牧行走。其由西路行走之京兵一千名。现议令驻劄巴里坤军营。所有经由之甘、狭、河南、直隶、等省台站军马。均可不必筹办。　　

○定北将军班第等密奏、阿睦尔撒纳、初尚知感恩。勉力从事。速冀成功。自入塔本集赛游牧以来。所至迎降。伊渐志足意满。惟知寻获被抢人口。攫取牲只。又妄自夸张。谓来归之众。俱系向伊投诚。及入伊犁。益无忌惮。纵属下人肆行劫夺。不行禁止。及得达瓦齐游牧。所收牲只财物。多方隐匿。驼马各千余。羊至二万余。又素性贪忍。凡有讐隙者。任意杀害。众心怨恨。遂思拥众自卫。不愿彻兵。臣等时为催促。推诿观望。且云巴里坤、额尔齐斯、二处。仍须各留精兵五千驻防。明系仗我师力。威服准夷。以遂私计。至奉晓谕哈萨克敕书时。阿睦尔撒纳、故意犹豫。欲先自行遣使。臣等力指其非。始令侍卫顺德讷同往。再取达瓦齐游牧处一切牲只财物。伊百计阻挠。至今尚未得清查。至查办牧场、及遣人收服四路之事。亦尚未办。一意迁延。惟与各宰桑头目、私行往来。行踪诡秘。即如入觐人数。并不即为派定。催促再四。始行开送。又屡行更换。凡有传行事件。并不用印信。仍仿达瓦齐私用小红钤记。臣等节次理论。终不遵行。动即扬言此处人众欲叛。视萨喇勒如讐。潜行猜忌。图据伊犁。恋恋不已。仰恳特降谕旨。令其速行入觐。早定四部封汗之事。以杜非分之想。至纳噶察、居心诡诈。惟知附和。并请调往青海驻防。以散其党。再阿睦尔撒纳、扬言此处喇嘛等谋叛。请将济隆呼图克图、速行遣往。令其宣谕众庶。安辑人心。阿睦尔撒纳、久居此处。致伊等猜疑。必至生变。或因欲实其言。潜行鬼蜮。故生事端。俱不可不先事豫防。谕军机大臣等、班第、鄂容安、将阿睦尔撒纳、妄行觊觎。阻挠事务。及贪取牲只各情形。密行陈奏。班第、鄂容安、留心查看阿睦尔撒纳居心行事。据实奏闻。甚属可嘉。但初览伊奏。似事端已成。再四详阅。仍系阿睦尔撒纳、希图徼幸。贪得牲只什物耳。并无图占准噶尔确据。阿睦尔撒纳、自投诚以来。叠受朕恩。事事出于望外。至朕办理庶政。一惟秉公执法之处。伊未经身试。是以志气骄盈。希图徼幸。亦事所必有。班第等即据实陈奏。深得防微杜渐之意。今朕于阿睦尔撒纳奏摺内。温旨批谕。令伊即行入觐。班第等、亦婉言晓谕。使其起程前来。毋致惊疑。此时班第、鄂容安、再细心察看。如阿睦尔撒纳、占据僭越之形果有实据。即行密奏。朕另行定夺。如并未至于此极。不过希图肥已。亦不必过于苛求。倘伊稍有知觉。转于事无益。著班第、鄂容安、密与萨喇勒、详细商议。公同体察奏闻。若无确据。而过甚其词。亦不能逃朕洞鉴。班第等务宜详密。毋得稍有洩漏。　　

○又谕曰、阿睦尔撒纳、此次办理诸事。动合机宜。朕甚嘉悦。且甚轸念。想阿睦尔撒纳、亦必急思入觐。瞻仰朕躬。昨虽已降谕旨。达瓦齐或往投布噜特。著萨喇勒带兵往擒。班第、阿睦尔撒纳、驻劄伊犁。此特欲其协理伊犁事务。今思伊犁亦无重大事务。即使萨喇勒、带兵前往布噜特。班第、鄂容安、现在伊犁。足资办理。著阿睦尔撒纳、遵朕从前所降之旨。即行驰赴热河。朕俟阿睦尔撒纳到后。施恩将四卫拉特、分封四汗。赏功策勋。用奖劳绩。著即传谕班第、阿睦尔撒纳知之。　　

○又谕曰、班第等奏称、派侍卫顺德讷、宰桑巴桑车凌、赍奉敕书。前往哈萨克晓谕。其行文有从前抢夺之物。各行给还。仍前和好等语。班第等此言甚属错谬。伊等从前互相劫夺。系达瓦齐喇嘛达尔扎时事。与现在无涉。止应将准噶尔地方全行底定。汝等从前之事。俱不深究。嗣后毋许再行抢掠。方合事宜。其措词殊未允协。此际想已遣往。俟顺德讷等回时。将哈萨克言语情形。即速奏闻。再阿睦尔撒纳之兄巴特玛车凌、究在何处。有无信息。一并具奏。　　

○乙丑。遣官祭火神庙。　　

○缓徵福建台湾、诸罗、彰化、等三县、风灾额赋有差。　　

