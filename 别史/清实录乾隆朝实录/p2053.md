<!-- { "loadSidebar": true } -->
○豁除甘肃西宁。大通。二县。被水冲压地。十四顷十一亩有奇额赋　　

○赈抚甘肃狄道、河州、渭源、金县、陇西、宁远、伏羌、安定、会宁平凉、静宁、泾州、灵台、镇原、隆德、庄浪、盐茶、宁、州、环县、正宁、古浪、平番、庄浪宁夏、宁朔、灵州、中卫、平罗、巴燕戎格厅、西宁、大通、秦州、通渭、花马池州同等、三十四厅、州、县、乾隆三十四年、水、旱、霜、雹、等灾贫民。缓徵额赋　　

○旌表守正捐躯之直隶青县民纪士忠妻丁氏。四川三台县民罗茂九妻钟氏　　

○甲辰。上诣畅春园、问皇太后安　　

○两江总督高晋奏、江西省各标营兵、红白赏恤银。向系营运生息充赏。今江南兵、经臣奏定。以裁扣兵饷动用。应请江西画一办理。下部知之　　

○乙巳。谕军机大臣等昨据杨廷璋面奏、李湖办送兵差。在磁州地方。于三月二十日得雨五六寸。朕以该处与豫省毗连。既已得有透雨。则新德等府。或能一体沾霈。今据富尼汉二十二日所奏摺内称各府属虽已节次得雨。尚未透足。其河北一带。雨泽尤稀。高阜之区。麦苗渐就黄萎。收成难免减薄等语。是直隶二十日之雨。河北竟未均沾。尤为廑念。昨已两次谕令富尼汉。查明河北缺雨各属。如有艰食情形。酌筹接济。何煟前次摺内。曾将禀知该抚委员查勘。筹借口粮之处奏闻。今已有旨令富尼汉来京何煟暂护抚篆。著即悉心查察。现在缺雨地面。麦苖黄萎光景若何。是否尚可望有收。或将仓粮拨给平粜。或酌借口粮耔种。俾闾阎口食有资。得以赶种大田。以裨生计。该护抚务即率属妥协办理。使小民得沾实惠。并将接连直省各属。曾否得有透雨。及各府属现在情形若何。速行具摺覆奏　　

○又谕曰、温州镇总兵陈文宣。来京陛见。看来不过绿营中平妥之员。尚能勉供职守。但其年齿渐已就衰。总兵有统率员弁整顿营伍之责。如或不能胜任。自未便姑容贻误著传谕崔应阶熊学鹏。令其留心察看该镇精力如不至顿衰办事尚知黾勉犹可仍留总兵之任或阅二年三年。实有颓迈情形不胜专阃之寄即随时据实奏闻候朕另行降旨　　

○丙午。谕朕祇肃明禋。恭遇郊坏大祀。竭诚致慎向于致祭圜丘。先期敬宿斋宫。必躬诣神位前。升查展礼。其省视笾豆。临期由礼臣请旨。或循例遣官。或降旨亲莅。而朕每亲莅者多。今朕年届六旬。郊祀大典。岁岁躬行。即将来晋袠日高。仍当弗懈益虔。惟是仪文品节之间。略宜折衷至当。可以永远率由。行之无斁。如先期赴坛时。神位前允宜躬亲展谒。其省视笾豆。应按例专遣臣工莅事。不必更请旨。至赴坛所经道路。向由昭亨门外降辇步入。第步履遥远。当质明行事。转恐失仪。嗣后应改由广利门入。于向时祭毕乘辇处降辇　　

○又谕此次滇省办理军务。文报往来沿途各省及边外台站。驰递迅速。均无贻误。所有递送报匣兵役人等、著各该督抚、查明赏赉其管理台站官员。并著该部查明议叙　　

○又谕、滇省现已彻兵。其暂留陇川。盏达。遮放。驻劄之贵州省兵丁。著加恩赏给一月钱粮。本省昭通等镇兵丁。著赏给半月钱粮　　

○又谕、吏部将高晋奏请。改补教职之阳湖县知县邓世让。带领引见。看其人甚平庸。实应改教。及检阅该员履历。从前系由教职保举堪膺民社。是以补授县缺。此与别项由知县改教职者不同。人之心术操守。虽不易知。然量其材质。可否试以民社。督抚等稍能留心察看。不难立办。何至一人之身。前后判然。竟至如出两人之理。总由该上司并未实心甄核。徒知姑息市恩。虚应故事不惜贻误地方所致倘不将原举之人。加以处分谁复知所惩儆夷部向来则例。未经定有专条嗣后由教职六年俸满。保举知县人员内。如有复行改教者。即将原保之督抚、学政等、一并议处。著该部定例具奏。其从前保举邓世让之督抚、学政等、并著查明。即照新例行。寻奏、嗣后教职俸满。保举知县升任后。复以不胜民社改教者。原保举督抚学政。照荐举不实例。降二级调用申详之司道府州。县。降三级调用加级纪录不准抵。从之　　

○谕军机大臣等、据温福奏闽省属员贤否单内称按察使张镇年逾六旬渐露老熊等语。张镇平日颇知实心任事是以用为臬司。如该员尚能悉心办公谳案果皆精当。即稍露老态何妨。倘或气力日就衰颓。实有难于振作之势。则通省刑名总汇自未便稍事姑容贻误。著传谕崔应阶。温福俱各留心察看。如该员精力尚堪胜任则不必仅以年逾六旬遽行斥退。若实有衰迈竭蹷情形。即行据实奏闻。候朕另降谕旨　　

○湖北巡抚梁国治疏报。建始县劝垦旱地。二十八顷八十亩。升科如例　　

○旌表守正被戕之直隶枣强县民李盛龙妻袁氏　　

○丁未。上诣畅春园、问皇太后安　　

○谕此次天津接驾人员内考试休致之编修陈兰森、张世渌、郭洁、孟生蕙、检讨郑岱钟、陈本敬易丈基改用知县之检讨李铎等八员。有情愿考试者。俱准其来京汇齐考试。再行降旨。其余因事降革休致各员。著照例查明原案缘事情节。汇单具奏。候朕另降谕旨　　

○又谕、据富尼汉奏、河南省彰德、卫辉、怀庆、三府属。入春以来。雨泽稀少。二麦未能概望有收等语。彰德等三府所属地方。连年秋收未能丰裕。本年二麦收成。又恐歉薄。当此青黄不接之时。小民生计。不无拮据。著加恩、将安阳、汤阴临漳、林县、内黄、汲县、新乡、辉县、获嘉、淇县、延津、滑县、浚县、河内、济源、修武、武陟、孟县、原武等、十九县。所有乾隆三十四年。钱粮未完民欠。并安阳、汤阴、汲县、新乡、获嘉、淇县等、六县。所有乾隆三十四年。带徵三十三年、缓徵未完民欠。均缓至本年秋后徵收。以纾民力。该部遵谕速行　　

○谕军机大臣等、现在留驻陇川等处之贵州省兵丁。因系隔省驻守。是以加恩赏给一月钱粮。其本省昭通等镇兵。亦系调离本镇。因一并加恩赏给半月钱粮。至永昌、腾越、普洱、各兵丁。即在本营地方防驻。不在应赏之列将此传谕彰宝、明德、知之　　

○是月。升任直隶按察使李湖奏、臣蒙恩授江苏藩司。请赴宫门谢恩请训。得旨、汝系朕深知之人。不必来京。即赴新任。江苏积欠成习。此汝职任应为之事。勉之。余无可谕。调任湖南巡抚宫兆麟奏、官兵由水路过境。应付较便。亦俱守法无滋事处。现于第六七起兵。过常德后。回省办理各案件。俟办竣、仍往来站所稽查。乘便勘滨湖堤工。得旨、已调汝贵州。速赴新任整理一切可也　　

○四川总督阿尔泰等奏、小金川、沃克什、两土司。争地起衅。用兵相攻。由小金川土司泽旺年老。伊子僧格桑、与多事头人。怂恿生事。明正、革布什咱、各土司。劝阻不听。经委员前赴夷巢弹压。责以擅自发兵。小金川禀即停止用兵。但沃克什既诅伊父子致病。又斗时、杀伤伊多人。应照蛮礼、打伤人口、罚赔命价。求断沃克什一二寨。与伊耕种。现饬委员严行查办。务使多事者知畏退歛。报闻　　

○署云贵总督彰宝奏、内地赴缅贸易者。惟腾越及永昌人。先至土司地方。再逸出口。关隘虽设。僻径可通。现于内地总汇扼要处设总卡。派员弁驻劄巡察。不许一人前赴土司界内。其在土司留寓汉民。俱饬查勒令回籍。并饬府。州。县。谕所属。十家连环互保。得旨、有治人。无治法。尚在汝实力督率也。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十五


大清高宗法天隆运至诚先觉体元立极敷文奋武孝慈神圣纯皇帝实录卷之八百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。夏。四月。戊申朔。享太庙。遣諴亲王允秘恭代行礼。　　

○谕曰、明德参奏迤东道陈作梅。收解乐马金沙二厂课银。有多索余平侵肥之事。据该道面呈禀稿。希图朦混。且请将银八百两。为巡抚衙门公用。更属狡诈。请旨将陈作梅、并管厂同知李世保、州同王陶淑、一并革职究审等语。厂课平余银两。久经报部。乃该道额外婪索。每年至二千六百两之多。任意侵贪。实出情理之外。且因该抚已有风闻。辄禀请将所余银两。分作抚署公用。希图朦混。尤属狡诈。陈作梅。著革职拏问。李世保、王陶淑、均著革职。交该督与案内有名人犯。一并严审定拟具奏。　　

○谕军机大臣等、王士棻。因桐梓县刁民聚众不法一案。有生员在内唆使。请将不能约束之教谕徐经、训导甘型圣、革职。并自请交部严加议处一摺。此案前于喀宁阿奏到、业经降旨、将该教官革职。此摺毋庸交部。至学政有董率教职。训饬生徒之责。乃竟有生员合夥倡唆之事。该学政本有应得处分。并不系于到任之久暂。将来审明定案时。自当同失察之各上司。分别按例议处。何必汲汲自行陈请。其所奏请严加议处之处。此时亦毋庸交部。将此传谕知之。　　

○署云南巡抚明德疏报、乾隆二十四年、二十八年、三十三、四、年分、会泽、昆明、呈贡、和曲、元谋、平彝、马龙、寻甸、大关、恩乐、十厅州县。成熟地亩二十顷有奇。分别升科如例。　　

○以户部右侍郎索琳、署理落国院侍郎。　　

○己酉。上诣畅春园、问皇太后安。　　

○还宫。　　

○庚戌。上以常雩祀天于圜丘。是日起。斋戒三日。　　

