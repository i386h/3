<!-- { "loadSidebar": true } -->
○又谕曰、谭尚忠奏、据署宝宁县知县态孔荣详报、该县佥差解审发回。斩决人犯萧光祖一名。于正月初五日夜间。行至县属地方住宿。该犯乘兵役睡熟。拧断销杻脱逃。现在飞饬各州县严密截拏。请将熊孔荣、及添差拨兵护解之署邱北县县丞樊若时、弥勒汛把总罗文魁、一并革职协缉等语。萧光祖、系例应斩决重犯。由臬司转发首县收禁。沿途自应添泒兵役。逐程小心护解。今于宝宁县地方。乘夜毁弃刑具。脱身潜逃。兵役等竟敢任意熟睡。以致追寻无踪。该署县等佥派不慎。疎玩已极。若仅予以革职。不足蔽辜。熊孔荣、樊若时、罗文魁、俱著革职拏问。交该督提同押解兵役人等、一并严审定拟具奏。至谭尚忠于地方文武员弁。平时不能加意整饬。臬司贺长庚、于重犯发回。未能严饬所属。留心防范。以致重囚中途窜逸。亦难辞咎。谭尚忠、贺长庚、及该管各上司。均著交部严加议处。　　

○谕军机大臣等、安南国王阮光平、于南旋后。接奉朱批嘉奖、并御书大寿字、荷包、玉器等件。具表恭谢。情词肫挚。实皆出自衷诚。披览之余。深为欣悦。已于表内朱笔批示矣。前国王所遣进京谢恩使臣。朕因其入关尚早。程期尚宽。该陪臣等毋庸急于跋涉。降旨传谕广西巡抚陈用敷。令其知会前途。缓程行走。于七月交秋凉爽。前赴避暑山庄。与蒙古王公等一同宴赉。此系朕特加体恤。令得缓行赴都。不致途中冒暑劳顿。及陈用敷接奉谕旨。陪臣已过桂林。即不必再令转回。徒劳往返。乃陈用敷拘泥前旨。辄令赶回省城。殊属错谬。已降旨训饬。将陈用敷交部议罪。并恐陪臣等不知原委。见巡抚已令起程。忽又追回。或致心生疑畏。谕令陈用敷将此事情节。向陪臣详悉告知。今再将朕前后降旨饬谕缘由。一并令该国王知之。表内称有广西抚部院陈字样。于陈用敷未经书名。其意自属尊重天朝。但君前臣名。汝既备列藩封。与督抚大员同系臣子。何有内外之分嗣后对朕之言。均应直书督抚名姓。用符体制。汝益当恪恭侯服。励乃忠诚。以期永膺渥眷。所有朱批该国王表文。仍著发交阅看。该国王接奉此谕。不必另行缮表谢恩。副朕嘉惠远藩。优加体恤至意。　　

○又谕曰、孙士毅奏、据各属禀报、拏获海洋江面、及内河陆地、行劫盗犯刘鹤、张三等四十九名。现已审明各情节。分别定拟一摺。已交部议奏矣。江省洋面。虽非闽广可比。但沿海一带地方。亦当留心侦缉。今孙士毅等、分委干员。严密查拏。缉获多犯。从严究治。可见地方官认真办理。即能获盗如此之多。所有此次出力拏获多盗之知县县丞。一并交部议覆准其送部引见。以示鼓励外。其案内未获逸盗。著孙士毅等、严饬所属。四处搜捕。务期弋获。以净根株。现在浙省洋面。盗匪出没。皆由沿海各处民风剽悍。地方官不能留心化导。遂致相习为匪。犯法轻生。倘或稍事姑息。何以安行旅而靖盗风。福崧在温州地方。督拏已久。获盗无多。并著传谕该抚、上紧缉捕。饬属严拏。不可因日久生懈。致滋疎纵也。　　

○又谕曰、陈用敷奏、阮光平奉到御批表文恩赐各件。具表谢恩。并将表文进呈。朕披览之下。具见该国王语出衷诚。深可嘉尚。已于表内批示。并将陈用敷拘泥前旨。令该国使臣赶回省城。办理错误。业将该抚训饬议罪缘由。用寄信谕旨、详悉谕知阮光平。该抚接奉后。即专员赍至镇南关。交该国镇目、转送该国王阅看。并著知会阮光平。以天朝凡有传谕各督抚大臣事件。俱用大学士遵旨寄信字样。上年国王在京瞻觐祝厘。大皇帝曾将寄信各督抚谕旨。赐令阅看。国王自己谙晓。今此次谕旨。大皇帝特令寄信颁示。系属格外优眷。与内地督抚大臣视同一体。大皇帝之于国王。不啻家人父子。实为从来外藩未有之荣幸。如此详悉照会。该国王自必倍加欣感也。除将朱批表文、及寄信阮光平谕旨、发交陈用敷就近转交外。并谕福康安知之。　　

○又谕、前据土尔扈特亲王车凌乌巴什、将伊属下由俄罗斯逃出喇嘛萨迈林、及俄罗斯所寄书信、一并呈送。朕当如嘉奖。赏给锦缎荷包等物。今解到萨迈林审问。伊逃出时。经车凌乌巴什、遣护卫伊济勒审讯。据供出俄罗斯言词书信。伊济勒即恐宣洩惑众。遂同原书一并解送特成额处。看来伊济勒甚属晓事可嘉。著加恩赏给散秩大臣职衔。并戴花翎。仍令保宁等就近赏银一百两。以示奖励。　　

○又谕、昨据蕴端多尔济等奏、俄罗斯请通贸易、业将未便准行之处。寄谕保宁、永保矣。今阅所译俄罗斯文字。仍无恭顺求请之辞。且现有萨迈林之案。如准其贸易。反似畏怯。须俟伊等穷蹙之日。然后准行可耳。著传谕保宁、永保等、令其加意防范。不可张皇。无庸添兵。又特成额所奏、萨迈林供称、俄罗斯言本处有兵六万。尔等愿从、则助我相攻。如不愿从、听尔自便。本处决于兴兵等语。今覆审时。据萨迈林所供、俄罗斯并无必举之语。而所译俄罗斯文字内。亦未言及兴兵。或系特成额不解蒙古语。彼处通事平常。以致误写。著一并传谕保宁、永保等、令将通事等详讯具奏。　　

○河东河道总督李奉翰奏、豫省黄河两岸。额设河兵。每厅自一百五六十名、至三百一十名、多寡不等。惟兰仪一厅。缘乾隆五十一年、将所属仪封下汛、睢州上汛、分设仪睢通判。河兵随工分拨。该厅仅存八十二名。自前年兰阳河溜上提。蔡家楼一带新生埽坝。该处地近新南堤。要工林立。仪封头二三堡挑水各坝。埽段绵长。兵力不敷。每当大汛。现时拨用。每致缓不济急。请于各厅兵多工简之处。量为调拨。查上南厅设兵三百一十名。拨二十名。黄沁厅设兵二百一十名。拨二十名。曹考厅设兵一百六十名。于考城汛内拨十八名。商虞厅设兵一百八十名。拨十名。连原存之数。共有兵一百五十名。可敷修防之用。报闻。　　

○以散秩大臣嵩山、为西安右翼副都统。　　

○甲午。谕、朕恭阅世祖章皇帝实录。内有直隶总督张元锡、被麻勒吉呵辱自刎之事。因取国史馆所纂张元锡列传。详加披部。内载张元锡于任直隶总督时。值孙可望降附。学士麻勒吉、赍敕往迎。至顺德府。元锡出迓。麻勒吉责其失仪。加以呵辱。元锡归引佩刀自剌。以家人救未绝。经巡抚董天机奏闻。命学士折库纳往究。并令赴京质对。元锡具陈麻勒吉苛索凌辱情状。下九卿科道议。将麻勒吉革职。旋经降级留任。数月后。元锡复自缢身死等语。朕阅此情节。当时开国之初。满汉臣工。不无意存歧视。此案自系袒护满洲。故于麻勒吉议从末减。试思张元锡接见麻勒吉时。若非任意需索。肆行呵斥。种种受辱难堪。何至以总督大员。遽尔轻生自刎。迨赴京对鞫。复未将伊屈抑之处。为之申理。致张元锡含冤莫雪。仍复自缢。麻勒吉妄作威福。情罪甚大。设在此时。朕必寘之重典。决不稍为宽贷。至张元锡服官本朝。并无劣迹。虽系明季庶吉士。未经授职。与曾任前明清要。靦颜改节者不同。非但不应列入贰臣乙编。并不应列入贰臣传内。乃国史馆臣。不加详审。辄与冯铨、龚鼎孳、诸人。一例编辑。该总裁亦不免存偏袒附和之见。著饬行。该馆从前所办诸臣列传。有身事本朝。而在胜国时仅登科第。未列仕版者。均著查明改正。毋庸概列贰臣。以昭信史。朕彰善瘅恶。一秉大公。于偷生贪禄。行同犬彘之流。即身后亦不能幸邀宽假。而核其事迹。实与贰臣有间者。则必明示区别。使薰莸不至混淆。如张元锡等地下有知。固当衔感于泉壤。而天下万世。知朕于满汉诸臣。一视同仁。褒贬悉归至当。益可晓然于激劝之大义也。　　

○又谕曰、新授直隶州知州员承宁、熟习俄罗斯文字。向来俄罗斯事件。俱能悉心妥译。今将员承宁留京。遇有此等事件。尚属得力之员。员承宁、著开其所补知州员缺。仍留京以员外郎补用。但念伊家计维艰。行走未免拮据。著加恩交部。遇有各库员外郎缺出。或钱局监督员缺。即将员承宁奏请坐补。员承宁、嗣后益当感激朕恩。于一切差使。倍加奋勉。所有俄罗斯学生。务须悉心训课。　　

○户部议覆、署四川总督保宁疏称、天全州茶树繁盛。额增之引。仍不敷配。茶商段公泰等、请增茶引二千五百张。配运接济。于国课民食。两有裨益。并请先将乾隆五十五年分、发川现存茶余引五百张。全数饬发配行。其不敷引二千张。俟颁五十六年发川余引动给。按年照例榷课。应如所请。从之。　　

○乙未。谕曰、岱森保、补授领队大臣。前往伊犁。虽属年浅。但念伊母年老。著即回京。伊所遗锡伯部落领队大臣员缺。著伊犁协领德明阿补授。并赏给副都统职衔。　　

○又谕、热河满洲佐领兆善。因该佐领下马甲长保住赌博、杖责致死一案。交军机大臣审明。将兆善议以降二级调用具奏。固属照例定拟。但兆善如果挟嫌。有意将长保住杖责致毙。自当从重治罪。今因长保住赌博。该佐领兆善将伊责惩。长保住、并不认罪自悔。反行顶撞。兆善始行加倍重责。因伤身死。况验其伤。非不如法。若遽将兆善降级。恐启兵丁不遵约束之渐。且驻防地方。立法亦当从严。所有兆善降级之处。著宽免。仍留原任。　　

○谕军机大臣等、现在审讯萨迈林一案。虽多疑窦。但伊供称、前往边卡解马。被哈萨克擒去等语。土尔扈特游牧边卡。皆有土尔扈特人居住。闻此谣言。未免疑惧。若添官兵。反致生拟。现在车凌乌巴什、既将萨迈林送出。料无他意。著传谕保宁、永保等、令其严密巡察。作为无事。再萨迈林往来。必由卡上经过。卡上官兵。所司何事。毫无知觉。甚属怠玩。此皆特成额任内之事。将此寄与保宁、永保、并著严查参奏。　　

○署江苏巡抚长麟奏、萧县等被水灾区。蠲缓兼施。并于正赈展赈外。准借耔种。若再平粜接济。民食更为有益。请将仓贮谷石麦豆。酌拨出粜。照江苏灾地减粜章程。各州县乡镇。分设棚厂妥办。报闻。　　

