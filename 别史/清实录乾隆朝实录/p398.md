<!-- { "loadSidebar": true } -->
○庚申。大学士明史纲目馆总裁官鄂尔泰、议覆侍郎明史纲目馆副总裁周学健奏称、明祖起兵濠梁。定鼎江东。颁定官制。设科取士。详考律令诸政。皆在未即位以前。而续纲目所修元顺帝纪于明兴诸事。不核不白。今明纪纲目。既始自洪武元年。若于分注之下。补叙前事。不特累幅难尽。且目之所载。与纲不符。于编年之体未协。若竟略而不叙。则故明开国创垂之制缺然。而自洪武元年以后。一切治政事迹。皆突出无根。亦大非春秋先事起例之义等语。应如所奏。当亟为议定。以便纂辑成书。但尚有未尽确当之处按明太祖即位、在戊申岁正月乙亥。实元顺帝至正二十八年也。是时顺帝尚在大都。至闰七月丙寅。徐达师抵通州。顺帝始奔沙漠。则戊申岁闰七月以前。仍宜大书至正二十八年。而明太祖元年。则断自是年八月始。此一定不易之义也。周学健请以明太祖洪武元年。继元至正二十七年之议。似不可从。又按宋元续纲目。成于成化十二年。其顺帝纪。本为元而作。事关天下。不得专言一国。故于明祖开国次第。不过略书一二大端。至称明太祖为我太祖。以本朝之臣。纪本朝之君。书法自应尔。犹之春秋书鲁君为公。朱子纲目、亦书宋太祖为我太祖也。况续纲目一书。奉圣祖仁皇帝御批。颁行宇内。敬谨共遵。何容擅改。又按三代以下。得国近正。首推汉高。次即明祖。周学健谓明祖同符汉高。语诚有当。但其事似同实异。汉高当义帝立一年。即楚汉争雄。纲目自应并著。若明祖、始从郭子兴。为镇抚、为总守。皆子兴所命。直至至正二十七年、韩林儿卒。始称吴元年。前此皆用林儿年号。何得分注于至正年号之下乎。臣等再三详酌。明太祖元年以前事。不补叙则非义。欲分注则无名。谨按纲目之体。原仿春秋左传。左氏有先经发传之例。故于隐公之首。先叙惠公。又元儒金履祥。因周威烈王二十二年以前事。纲目未载。补作前编。有此二例。庶可引据。应请皇上敕下史馆。将元至正十五年、明祖起兵以后。迄至正二十八年、元顺帝未奔沙漠以前。另为前纪。仍以至正编年、至二十八年闰七月止。列于今所修纲目、明太祖洪武元年八月之前。其称名、称吴国公、称吴王、悉仿朱子书汉高例。随时递书。则一代开基之事实既详。千古君臣之名义亦正。似于传世立教之意。更为慎重。奏入。报可。　　

○户部议准、广西巡抚杨锡绂疏报、乾隆六年分、梧州、南宁、二府属。直隶郁林州属。垦熟荒田。共税二顷八十五亩有奇。里民首报。免其治罪。并免追未纳钱粮。从之。　　

○以编修万承苍、署日讲起居注官。　　

○辛酉。户部议准、山西巡抚喀尔吉善疏报、繁峙县、雍正十年报垦地内。有被水冲没地、二十顷二十七亩有奇。所有额徵。请与豁除。其实在成熟地七十五亩有奇。仍照例起科。从之。　　

○壬戌。上诣畅春园、问皇太后安。　　

○户部议准、广西巡抚杨锡绂疏报、武缘县、雍正九年报垦地内。有垦不成熟地、一顷九十六亩有奇。所有额徵。请与豁除。其实在成熟地一顷四十一亩有奇。仍照例起科。从之。　　

○礼部议准、江西巡抚陈宏谋疏称、江省现有高若璠、刁光焕、杨大业、李绳、系滇黔等省、改土为流之土司。获罪迁发来江安插。入籍为民。迄今十有余年。俱各安分执业。诵诗读书。有志向上。实与俊秀无殊。请准其与本籍生童。一体应试。再改土为流之彭肇槐。已回江西本籍吉水县。所有子弟。亦应一体考校。从之。　　

○癸亥。谕军机大臣等。广东学政张灏、来京复命。朕询问该省雨水年成。据奏、自正月起至四月初旬。数月未曾得雨。春收失望等语。粤东春间少雨。庆复、王安国、虽曾奏及。却未将春收情形奏闻。后据庆复、王安国、奏报、四月初六七、并十三四等日。甘霖大沛。俱已沾足。田禾已种者俱可有收。未种者俱可补种。与张灏所奏、不甚符合。尔等可寄信与庆复、王安国、令其将实在情形。及如何料理之处。速行具奏。寻据奏覆、前任学臣张灏、于四月初二日。自粤起程。尔时尚未得雨。夏收原属失望。其所奏悉系实情。嗣后四月初五六七、至十二三四等日。各属连得大雨。四郊沾足。视半月以前气象。迥乎不同。为学臣张灏所未及见。臣等屡次奏报。字字据实。毫无粉饰。目下雨水均调。晚禾畅茂。民食无虞。得旨、览奏、稍慰朕怀。　　

○甲子。大学士鄂尔泰等议奏、查繙译乡会试。于雍正元年议定。雍正二年乡试。三年会试。后经礼部以会试人少具奏。奉旨六十名会试在案。嗣因乾隆三年。因繙译乡试。已阅六科。有百余人。议准参议马璘条奏、于乾隆四年开科会试。取中二十二人。因人数甚少。未经殿试。俱赐进士出身。今年八月。又届会试之期。礼部遵例题请。奉旨、令臣等议奏。臣等公同酌议。除繙译乡试。仍照旧例办理外。其繙译会试殿试。皆抡才大典。自当按期举行。上科因人数无多。未经殿试。今不拘定人数。亦不必另定场期。请嗣后繙译会试。即于会试天下贡士时。于闱中另编字号。一同考试。分为两场。头场人众。不必入试。于二场点进。试四书清文一篇。考经性理论清文一篇。三场、试繙译一篇。恭请钦定题目。试卷、照例令各部院衙门笔帖式、誊录汇集封送。照回避卷例。请旨另派大臣阅看。拟定进呈。恭候钦定中式。另出一榜。至殿试日。钦颁繙译题一道。一同殿试。即令满读卷官阅看进呈。分定甲第。二甲者、附二甲后。三甲者、附三甲后。填入金榜。带领引见。恭候简用。从之。　　

○乙丑。谕、河防漕运。俱关系重大。从前中河。原一分黄河之水。由竹络坝灌入。一引骆马湖之水。由董家沟灌入。以济遭运。近年以来。因黄水灌注日久。中河淤沙垫积。河流湍悍。不异正河。复经高斌议将竹络坝堵筑。截断黄流。然在中河得免冲溃。固可保固两堤。但黄流既不灌入。而骆马湖之水。又闻平浅不能引出。其上流山东闸河之水。春月挑浚之后。每每封闭蓄水。以待粮船抵境。启版放行。是中河上无来源。河身既高。河流微细。势所必然矣。现今粮船虽已抵通。然将来中河既不使黄水灌入。骆马湖之水。或又不能引出济运。而河身中节之筑坝束水。亦非经久之计。应将中河如何使河流深通。每年不致阻滞粮船之处。著完颜伟、顾琮、会商妥议具奏。　　

○礼部尚书赵国麟、以久病乞休。得旨、赵国麟、原系获罪降调之员。朕加恩复用侍郎。彼时伊意以官止亚卿。照常供职。使众人见其无悻悻求去之意而怜之。及至用为尚书。即托病请罢。朕屡次慰留。而伊仍复执奏。至再至三。俨然以礼进义退之大臣自处。夫进退大臣之礼。朕岂不知。如遇当以礼待之大臣。而年力衰迈。即卧理中书可也。或优诏加恩。归田颐养。亦无不可。然必其人足以当之。岂所论于赵国麟乎。伊试返而自思。外任巡抚。内任大学士尚书。何所树立。何所建白。而忽于末路、托名进礼退义。以自表其风节乎。居心不可问矣。进退大臣之柄。操之人主。岂臣下所得用意于其间。朕恭览世祖章皇帝实录。当时有大臣屡次求退。降旨革职者。此本朝之大经大法。至若前代人臣之陋习。拜疏即行。沽一已勇退之名。而忘君臣上下之义。此岂可为训乎。赵国麟、著革职。在咸安宫效力行走。该部知道。　　

○又谕、礼部尚书员缺。仍著任兰枝调补。兵部尚书员缺、著陈德华调补。户部尚书事务、著大学士徐本兼管。　　

○丙寅。上御勤政殿听政。　　

○诣畅春园、问皇太后安。　　

○谕曰。常明为人朴直。供职勤谨。自皇祖皇考时、在内廷行走。效力多年。奉事朕躬。始终如一。近因旧病复发。即遣御医胗视。继而病势沉重。特命大阿哥前往看视。并降谕旨。若伊病果不起。著加太子太保。赏内库银一千两。料理后事。仍令大阿哥往奠茶酒。然朕心实尚冀其痊可也。今闻溘逝。深为轸恻。应得恤典。该部察例具奏。　　

○又谕、常明所遗领侍卫内大臣员缺。著大学士鄂尔泰兼管。都统业初、前曾奏伊年力就衰。请免办理旗务。朕未准行。但念业初以年老不能办理旗务奏请。情辞恳切。业初、著不必管理旗务。授为内大臣。仍在御前行走。阿斯海、著调补业初所遗正白旗蒙古都统员缺。不必管理领侍卫内大臣事务。佛伦、著授为散秩大臣。署理领侍卫内大臣事务。　　

○谕军机大臣等。本年六月十四日。陈大受奏称、江苏地方。夏月连阴。秧稻虽已遍插。因雨水未能长发。至阜宁、安东、六合、邳州、等处。被水被雹。又据淮安府属之山阳、阜宁、清河、桃源、安东、各县禀报、五月间大雨连日。低洼处未刈之麦。俱被浸伤。其所种秋禾。亦被水淹黄萎。现委府县查勘。酌量抚恤。并借给耔种。令其速行补种。苏城烟户众多。米价渐觉昂贵。拟饬地方官商酌。设厂平粜。以济穷民等语。安宁所奏、亦大概相同。但朕闻淮南一带。因多雨之后。水势泛溢。恐不止山阳、阜宁、邳州、数州县。况此等地方。皆系上年被水歉收者。小民叠次灾伤。尤堪矜悯。不知近日德沛与陈大受如何料理。使闾阎不致失所。尔等可速寄信询问之。　　

○又谕、朕闻河南南阳地方、雨水过多。有无伤损禾稼之处。雅尔图未曾奏报。朕心廑念。可寄信询问之。寻奏、南阳府所属。多系依山傍水。一遇大雨时行。山涧并涨。每岁有之。今年六月内。新野、叶县、舞阳、唐县、等处。雨水稍多。下游之湖广襄汉等水。同时长发。宣洩不及。沿河洼地。间段被水。但系积年受水之区。多种麦而不计秋。间有受伤之秋禾。零星无几。补种甚易。各该县俱随时妥办。居民安堵。该处离省稍远。臣责成该府查覆相同。复札致南阳镇臣、就近体察。委系被水甚轻。是以未渎圣聪。得旨、所奏俱悉。　　

○吏部议覆、山西巡抚喀尔吉善疏称、晋省繁简各缺。今昔互异。遵旨更正。再口外归化、绥远、两处同知。案件繁多。遇升迁事故缺出。请于各协理笔帖式内、任满三年、曾经保题引见、奉旨记名者。题请升用。至归化城、和林格尔、协理笔帖式二缺。俱定为兼三要缺。设人地不宜。请于协理笔帖式内、酌量调补等语。应如所请。至该抚疏称、冀宁道总理通省驿站钱粮。兼辖太原、潞安、汾州、泽州、四府。直隶辽、沁、平、三州。事务纷繁。应请于道员知府内。拣选题请调补升补。与例不符。得旨、依议。冀宁道一缺。著照该抚所请题补。　　

