<!-- { "loadSidebar": true } -->
○壬寅。谕、据阿桂等奏、官兵连克舍勒固租鲁、瓦喇占、雅玛朋各碉寨。并抢占科思果木官寨。扫清沿河卡布角一带寨落等因一摺内称连日分兵剿压。共得贼人碉寨木城五十余处。杀贼二百余人。活拏贼番四名。所获氊毯刀矛鸟枪等物甚多等语。又据明亮、舒常、奏阿尔古一带寨落悉行攻克等因一摺。内称派兵分路攻克卡寨。痛歼贼众。贼人从河沿逃窜。被官兵截杀直至临河。或捞获擒捉。或用箭攒射。贼人无一得脱共计生擒贼番八名。割取首级耳记三十余件。杀死贼人二百余名。抢获刀矛及什物等项无算等语。览奏甚为欣悦。此次两路官兵各能争先杀贼。奋勇夺碉。贼人已失险要。不难指日荡平。皆由将军参赞等。调度有方故能动合机宜。同时克捷统俟大功告成特加茂赏。其阿桂一路。昨已降旨、查明打仗出力各项兵丁。赏给一月钱粮。此次明亮一路出力之满汉屯土各兵。并著照前次阿桂军营之例。一体赏给。以示鼓励。　　

○谕军机大臣等、据袁守侗到川、会同阿扬阿奏、查审冀国勋一案。内称加价雇用短夫一节。总不能彻底明晰。其所审冀国勋供内。称前因各州县解到长夫。多有病逃。屡催不补。才详明解送津贴代雇应役再杂项差使内。如过兵每百名。准销夫八十名或用至一百二三十名我摺报内照例只开销八十名。至解到津贴。我历次收过银五千一百八十余两。归在公项。其未解银两。如今算出。垫用银二万五千余两。至实在加价雇用短蛮夫、及茂州夫客夫等项。共亏空多少银两。未及算账等语所奏供情。甚属游移站员自不止冀国勋一人。其上下各站皆如是垫用亏帑乎。此亦易查之事也。此案冀国勋加价短雇之虚实多寡。自应将该站长夫是否足额。详晰核实。即用夫时多时少。夫数递增递减。俱有按旬摺报可查。其津贴加价亦必有经手之家人书役。存记账目。可以核对。其如何侵冒花销。亦有在站经手之人。可以查审。细心确核。无难水落石出至虎保供情。尤关紧要。前据阿桂称、面讯虎保。共得过冀国勋加价银二万余两。甚为确凿。今又称细想总数。约略有二万多银子。实在记不得确数等语。南卡朋等、供亦相同虎保、系松冈站头人。领银发价。俱有众夫头经手其实共领银若干。自必有领状账目文案可据。若逐一调查。无难清理。何得任意狡卸。即虎保不能逐案亲身赴领。亦必有同充头人。赴站领银确据。至查礼、身任道员非虎保等头人可比。且此案从前经该员禀详。知之自必甚悉其如何侵蚀浮滥。自应秉公据实查禀。若稍有瞻顾回护。意存迁就欲图完案则查礼之不是更大。总之此案。屡经降旨。严切训示。袁守侗、阿扬阿等自当一秉公正核实办理。务期审出实情。以成信谳有一是。必有一非。事难两立。断不可存偏向调停之见自取咎戾。将此随军报发往。谕令袁守侗、阿扬阿、据实查办。并传谕查礼知之。　　

○又谕曰阿桂等奏、科思果木。本系贼酋紧要官寨。势居陡险碉坚墙厚。攻打较为费力。今阿桂既将舍勒固租鲁等处碉寨。悉行扫除。并科思果木。亦即迎刃而下。阿桂既已抽调防兵五六千。赶紧攻打萨尔歪寨落。以截断勒乌沟之贼。即可迅上科布曲、索隆古山梁直捣噶喇依巢穴。自更势如破竹。而明亮一路。亦经攻克阿尔古。已出对河科布曲之南。下至临河现即赶运大炮。将对河贼卡。隔岸轰摧甚为得力。是目下两路官军。声势倍为壮盛看来逆酋不过暂图护死。其手下贼番自亦不能如前此之悉力抵御。逆酋力量更不能支。大功自可速成。阿桂明亮等、益当努力为之指日扫穴擒渠。以膺酬庸懋赏。　　

○癸卯。上诣皇太后宫问安。　　

○幸瀛台。　　

○谕曰喀什噶尔阿奇木伯克公噶岱默特、与贝勒鄂对、俱于平定回疆以前。即投至伊犁归附。且在叶尔羌、喀什噶尔、和阗等处。打仗奋勉。著有军功。是以封为贝勒、公爵原非恩封可比。其鄂对之贝勒、噶岱默特之公爵、即著世袭罔替。不必降等今噶岱默特病故。公爵即著伊长子阿布都尔满承袭。　　

○督理粮饷四川总督富勒浑、浙江布政使郝硕奏、十一月二十八日、将军阿桂、派兵分路进攻科布曲臣等同至前敌。见各官兵奋勇争先抢上索隆古陡险之处距山顶不远。勒乌围一路官兵。亦经夺占科布曲山梁半截赶拏木城所需木植臣等先已饬令粮员。多拨人夫砍运。现在两处木城俱各拏住并拉运大炮轰击。上下夹攻。自不难全行克获同日、复据报北路副将军明亮、亦经攻克阿尔古地方。粮运情形。又应改由勒乌围渡河转运较为省便。所有臣等前拟谷噶一路饷道。尤须及早那移。臣等于拜摺后。即自军营起程。臣富勒浑、前赴沙冒碉、谷噶一带。沿途查勘道路。安设各台臣郝硕、前赴萨尔赤一带。督催该站员等。将积米扫数运完速带人夫、赶往谷噶一路加紧安设。不过数日即可完竣。再巴占等站。既经裁彻。所有积米俱应运贮勒乌围两路总汇之处。该处距北路军营较近。其北路原设之黄草坪各站亦应酌量减裁。以归节省。臣富勒浑、业已札商鄂宝审度情形。随宜办理。得旨嘉奖。　　

○是月。吏部奏、定例滇省解运京铜。自泸州领运。限九个月抵通。换船换篓。限六十日。统计限十一个月。如逾限一月以上者。领解官革职。戴罪管解。委解上司。降三级留任。沿途催趱官员。照催趱不力例议处。悉按所过境内。违限日期多寡。分别罚俸降调革职。又例载。各省委员。赴云南等省、采办铜锡铅觔。有无故迟延。逾限一月以上者。领解官革职。戴罪管解。完日开复各等语。窃思运京铜觔。关系户工二局鼓铸。固应上紧趱运。严定处分。而外省派赴滇黔诸省。采办铜觔等项。亦均关紧要。若同属逾限一月以上。一则议以革职。一则例准开复。未免轻重悬殊。再逾限之期。例文统言一月以上。而凡不及一月。并两月以上。至半年者。多寡不等。亦不应漫无区别。且运京铅锡。与铜觔事同一例。原例内专言铜觔。不及铅锡。立法亦未详备。今臣等悉心酌议。嗣后各省运京铜锡铅觔。除一切章程仍遵旧例办理。如正限之外。逾限不及一月者降一级留任。委解上司照例罚俸一年。逾限一月以上者。降一级调用。两月以上者。降二级调用三月以上者降三级调用。四月以上者。降四级调用。五月以上者革职。委解上司仍各降三级留任。其各省派赴滇黔等处。采办铜锡铅觔。如于采买完竣起运之后。沿途无故迟延逾限不及一月者。照旧例免议一月以上者罚俸一年两月以上者。降一级留任。三月以上者。降一级调用。四月以上者降二级调用。五月以上者。降三级调用。至半年以上者革职。再查运京铜铅有无违限。向俱于抵通后、统行合计应请嗣后运京铜铅等项过境。如有无故迟延。不在例准扣限之内者。各督抚按照运员所迟月日。将催趱不力之各地方官职名咨部。俟该运员抵通后。移咨户工二部确核除运员逾违统限。例应议处者沿途地方官。仍各按所过境内。逾限日期多寡。分别罚俸降调革职外。至运员并未逾违统限。例得免议者。其中途所过省分。有逾程限。该地方官催趱不力。仍各予以处分。应令该督抚、将铜铅船只入境所过州县、各程限日期。逐一分晰核算。咨明户工二部存案遇有违限。咨参到部。如原限应行四日。而行至五日以上者。专催官、罚俸一年。督催官、罚俸半年应行四日。而行至六日以上者。专催官、降一级留任。督催官罚俸一年。应行四日。而行至八日以上者。专催官、降二级留任督催官、罚俸二年。应行四日。而行至九日以上者。专催官、降三级留任。督催官、降一级留任。其余多寡程限不同。皆照此例核算。至已过州县所违之程限。如入境后能为趱出者。该地方官。应酌予纪录一次。其有能上紧催趱。于未届正限之先即已出境者。亦准予纪录一次。以示鼓励。如此详悉定例。分别劝惩则运员及沿途地方官。各知赶紧趱运自不敢迁延从事。从之。　　

○江南河道总督吴嗣爵奏外河清口东西坝。为全河最要关键现在时已深冬。尚存口门宽四十五丈。臣已饬淮扬道松龄留心察看。即将东西坝。先行次第接筑收蓄湖水以资来春御黄济运。又邳州宿迁运河。每岁冬间。择要挑挖。以备次年重运经临。今上游东省大坝。业筑做完竣。下游江南邳宿运河。水渐消涸。臣与督臣高晋、遴委干员。先行确估。臣即亲赴该处。逐段核实趱办务期一律深通。以利新运。目下时逾冬至。臣严饬厅营将各处紧要埽坝。分别签挂桩板柳枝。俾资防护。各工甚为稳固。各厅所办新料。已到十之五六其余可计日运竣足敷来岁修防之用。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十七





大清高宗法天隆运至诚先觉体元立极敷文奋武孝慈神圣纯皇帝实录卷之九百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。十二月。甲辰朔。日食。　　

○谕曰、图桑阿年老。不能办理副都统事务。著以原品休致。其镶白旗汉军副都统员缺。著万福补授。　　

○又谕、昨赏给惠龄副都统职衔、命往西宁办事。西宁地方。统辖青海番子蒙古。赏戴花翎。易资弹压。著加恩赏戴花翎。　　

○乙巳。谕军机大臣曰、富德奏称、遵旨严饬坚固防守。以便乘机前进。富德不以躁进失机。固属慎重。但现在情形。与前不同。当两路将军兵未深入。贼势方张。富德兵数无多。未便轻进。是以仅令坚守要隘。牵缀贼势。现今不但阿桂一路、破险冞入。即明亮亦皆克捷前驱。官兵逼近贼巢。逆酋方救死之不暇。又何能派兵侵我后路乎。富德此时、当将后路应彻之兵。酌量彻出。以图进取。即如穆谷等处。岂非险峻难图之地。阿桂现已设法前进。攻取勒乌围、与噶喇依相近。明亮一路。初亦难于得手。而今已屡战有功。富德不乘此奋勉。岂俟阿桂等攻得噶喇依时、始行进兵耶。富德此时发兵前进。如能略有声势。则三路并进。成功自当愈速。富德当尽力勉为之。　　

