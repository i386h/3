<!-- { "loadSidebar": true } -->
○辛已。大学士九卿议奏。历代帝王。立庙崇祀。祇及开创之君。实为阙略。兹蒙指示两晋、南北朝、后五代、创守各主。亦宜并膺庙食。臣等按代寻绎。其宜并膺庙食者。如晋元帝、明帝、成帝、康帝、穆帝、哀帝、简文帝、宋文帝、孝武帝、明帝。齐武帝。陈文帝、宣帝。元魏道武帝。明元帝。太武帝。文成帝。献文帝、孝文帝、宣武帝、孝明帝。唐明宗。周世宗。共二十三帝。详列一单。至篡窃得国。失德亡国。未应请祀者。如西晋武帝、惠帝、怀帝、愍帝。东晋废帝奕、孝武帝、安帝、恭帝、元魏孝庄帝、节闵帝、孝武帝。东魏孝静帝。西魏文帝、废帝钦、恭帝。宋武帝、少帝、前废帝业、后废帝昱、顺帝。齐高帝、废帝郁林王、废帝海陵王、明帝、废帝东昏侯、和帝。梁武帝、简文帝、元帝、敬帝。陈武帝、临海王、后主。北齐文宣帝、废帝殷、孝昭帝、武成帝、后主纬、幼主恒。北周孝愍帝、明帝、武帝、宣帝、静帝。后梁太祖、末帝。后唐庄宗、闵帝、废帝从珂。后晋高祖、出帝。后汉高祖、隐帝。后周太祖、恭帝。共五十五帝。别为一单呈览。窃见康熙六十一年。会议本内。唐代增入高祖以下十四帝。而不及宪宗。金代增入太宗以下三帝。而不及哀宗。但考史载宪宗削平僣叛。不惑群议。功业实不可没。而哀宗图存于亡。从容殉国。较之明愍帝、更为有光。谨以此二帝另为一单。可否一体增祀。至汉代亡于桓灵。不亡于献帝。其桓帝、灵帝神牌。自应遵旨彻出。以昭予夺之公。得旨、大学士九卿等会议增祀两晋、元魏、前后五代。各帝王一摺。并声请唐宪宗、金哀宗、应否一体增祀等语。宪宗处唐中叶。各镇节度。凭陵跋扈。僭叛不臣。宪宗命将专征。削平淮西。厥功颇伟。在有唐一代中。尚属英主。其末年被弑。系祸变猝乘。与荒乱失德。召变致衅者不同。至金哀宗处衰弱之时。国势已不可问。推其致败之由。实因熙宗、海陵、淫虐阶厉。哀宗自缢殉国。与明之愍帝。事同一例。自应一体增祀。余俱著照所议行。　　

○谕军机大臣等、据兰第锡等奏、黄河水势加长情形一摺。内称睢州头堡至三堡。新堤七百九十余丈。著溜颇紧。经在工各员镶护坚实。现在水落工平。安澜有象等语。览奏实深欣慰。但阅图内高家寨沿南堤一带。已刷成河身。其迤北旧河。现在淤平。溜势紧逼南堤根行走。虽经镶埽防护。仍恐不免持重。阅图内旧河淤平处所。相距不远。段落亦不甚长。自应仍行开挑。再比旧更加宽深。引溜北注。庶新堤不至吃紧。更可稳固无虞。据奏、史村铺引河开放后。淘刷宽深。大溜畅顺。七堡至九堡一带。埽前已有停淤。可期化险为平等语。若将高家寨现淤旧河。开挖宽深。则下游一带。自更得力。况兰阳以至商邱。全河尚且成功。想此次淤平之河。重加开挑展宽。所费自必不多。更可毋庸靳惜。已于图内用朱笔批示。著传谕兰第锡。何裕城、会同酌量妥办。并将如何办理之处。据实覆奏。　　

○壬午。谕、据福康安奏、甘省平番县属之连城、红山、并碾伯县各土司地方。于乾隆四十三年。因灾民借耔种口粮银两。除历年徵还外。尚未完银共九千四百七十两二钱零。请旨豁免等语。各该土民。由土司管辖。奉公调遣。与编氓无异。此次逆回滋事。该土兵等、或派随营剿贼。或派防守城池。无不奋勉出力。著加恩、将连城、红山、并碾伯县各土民、前欠耔种。口粮银九千四百七十两二钱零。一并豁免。　　

○又谕曰、阿桂、福康安参奏、署副将玉柱、剿捕糜子滩鹰窝石。及白银厂、黑圪塔井等处贼匪。不能确探贼踪。设法绕截擒拏。因复派总兵策布坦、前往查办。该镇仅分派弁兵四处侦探。伊竟安坐靖远。迁延观望。请将署副将玉柱、革职拏问。总兵策布坦、严加议处。副将八十五、前于剿捕鹰窝石贼匪。未能悉数歼除。请一并革职等语。玉柱带兵搜捕贼匪。即当侦探踪迹。实力查拏。乃竟徒事尾追。并不上紧搜捕。以致贼人得窜入深山。不能立时剿捕净尽。罪实难辞。玉柱著革职拏问。交刑部治罪。八十五、搜捕贼匪。不能悉数歼除。亦著革职。至策布坦、为总兵大员。乃并不督率将备。亲身前赴各该处。妥速剿办。竟安坐靖远。迁延观望。并著一并革职拏问。交部治罪。　　

○又谕、前以甘省逆回滋扰。百姓田庐牲畜。被其劫掠。及闻信惊避。迁徙流离者。均为可悯。曾降旨令福康安查明抚恤并将该省钱粮。普行蠲免。兹据福康安奏、盐茶等处各厅州县。所属地方。俱有贼氛经过。其被难各户人口。及闻风惊避。事后续归。并靖远伏羌、静宁等处。被贼攻围。比户惊惶。不能自谋生计。均应酌量分别抚恤。现在将存贮军粮。按户散给等语。甘省剿捕逆回。各路官兵云集。所有需用军粮。自应多为筹备。现在贼匪已歼擒净尽。官兵陆续彻回。其余剩军粮。若仍运回本处。未免转滋劳费。自应即于各该处就近散给被难户口。以资口食。著福康安督饬该管道府。核实稽查。务俾灾黎均沾实惠。该部知道。　　

○又谕、据阿桂、福康安奏称、将逆回贼首张文庆。马四娃等、妻子家属。业经全行诛戮。其余现在石峰堡底店等处贼回子女。共四千余犯。内除遵旨赏给现在军营侍卫章京满洲兵丁、及四川屯练官弁等、一千九百余口外。所余子女二千余口。并各州县搜出之贼回子女五百余口。统计二千六百余人。请旨赏给江宁浙江、福建、广东等处、驻防满洲官员兵丁为奴等语。著照阿桂、福康安、所奏。将现在所余贼回子女二千六百余口。发遣江宁、杭州、福州、广州等处。分赏驻防官兵外。并交江宁、杭州、福州、广州等处将军。俟此等发遣回犯子女解到。即遵旨赏给该省官员兵丁为奴。该将军等分赏。务择堪能约束之官员兵丁赏给。毋致生事。十日半月。亲身往查一次。断勿致其脱逃。如有私逃及生事之处。即行审明正法。设有失于觉察。管理不严。不惟将该官员兵丁治罪。即该将军副都统等。亦一并从重治罪。著将阿桂等所奏汉摺。钞录分寄阅看。并著晓谕阿桂、福康安遵行。　　

○又谕、据阿桂等查奏、回民马正芳等、于乾隆四十六年三月。修理石峰堡。系革职巩秦阶道文德、任内之事。其四十七年八月。经民人董有、复行控告。未经查办。系前任知府张燮、已革道员张廷桂任内之事。至田五、于本年正二月间谋逆起事。打造器械。系署盐茶同知敦柱、平凉府知府王立柱、护平庆道永盛、平庆道沈鸣皋、各该员任内之事。请将该员等。革职拏问。审明治罪等语。除文德一犯。就近拏交刑部审讯外。张燮、敦柱王立柱、永盛、沈鸣皋、俱著革职拏问。解交刑部审明治罪。该部知道。　　

○陕甘总督福康安奏、新任甘肃布政使浦霖、奉旨调任安徽。所遗员缺。即著陈步瀛补授。查陈步瀛、识见才具。不如浦霖。请仍以浦霖调补甘肃布政使。陈步瀛、即以事简之安徽布政使补授。得旨、著照所请行。　　

○癸未。谕、据兰第锡等奏、本年立秋后。万锦滩、及沁洛诸河。连次陡长。黄河大溜涌激。南北两岸各工。有蛰陷汕刷之处。均经抢护稳实。现在白露已过。水势日平。可保无虞等语。览奏深为欣慰。此次河水陡长。各工险要。赖河神协应。得化险为平。著兰第锡等、亲至河神庙虔诚祭祀。以答嘉庥。至该督抚等、董率在工员弁、悉力抢护。通工得以一律平稳。兰第锡、何裕城、著交部议叙。其在工奋勉出力之文武员弁。并著查明咨部议叙。　　

○多罗质郡王永瑢等议奏、陕甘总督福康安查参、前任总督李侍尧、提督刚塔、于甘肃逆回田五等、谋逆滋扰。失机偾事。请照留京王大臣、大学士、九卿科道、核议拟斩。即行正法。以为大臣失机观望者戒。得旨、此案李侍尧、身为总督。到甘数年。于回民修堡谋逆。毫无闻见。非从前撒拉尔之变起仓猝者可比。迨贼匪四出奔窜。复逗留靖远、安定。其于此事始终贻误。罪实难辞。伊系曾经获罪之人。朕加恩宽宥。仍用为总督。原令其倍加整顿。以赎前愆。乃竟因循偾事。朕实引以为愧。此案经留京王大臣、及大学士九卿科道等会议。拟以斩决。复命随从之王大臣等、覆核照议。本应依拟即行正法。但念地方因有不逞之徒。滋事扰害。致本省总督。即罹典刑。转恐起刁风而滋厉阶。非所以遏寇虐。靖边疆也。从前苏四十三滋事时。将勒尔谨革职拏问。经廷臣核拟斩决。彼时亦曾加恩、改为监候。后因该省折收监粮案发。是以赐令自尽。原不因苏四十三之事。今李侍尧玩误因循。其罪虽浮于勒尔谨。但念其历任总督多年。于地方事务。尚属谙练通晓。至于军旅。本非其所娴。此次若因逆回蠢动。遂诛及总督。转非绥靖地方之道。李侍尧、著从宽改为应斩监候。秋后处决。令其靦坐囹圄。自思罪戾。至刚塔、本系武夫。有勇无谋。甫到固原提督之任。即值逆回起事。不能先期觉察。及贼人窜聚马家堡时。刚塔在山前扎营。不思设法堵截后路。致堕贼计。迨贼已潜遁。又不能绕出邀截。惟知在后尾追。予以重辟。亦属罪所应得。但究系甫经到任。未悉地利。其剿贼时。各路官兵尚未到齐。伊所带之兵。不过数百名。尚能歼毙贼首田五。并于马泉湾杀获贼人家口牲畜。且身受箭伤。核其情罪。尚可量从末减。刚塔、著免其死罪。发往伊犁效力赎罪。以观后效。朕办理庶狱。一秉大公。凡臣工功罪。惟视其人之自取。不使一毫畸重畸轻。所有办理此案缘由。明晰宣谕中外。咸使闻知。　　

○谕军机大臣会同理藩院议奏、审讯回子默罗色帕尔等、私通萨木萨克、敛给银物一案。请将默罗呢咱尔、额穆尔、即行正法。阿其睦、阿里木、控告鄂斯璊、审系全虚。应请一并正法。默罗色帕尔、虽将书信呈出。究曾为萨本萨克敛凑银物。应拟斩监候。其额穆尔家人古车克、听从主使。将托克托素丕勒死。应拟绞监候。其余阿布拉等五犯。应暂行监禁。俟拏获燕起时。再行分别治罪。得旨、阿里木、额穆尔、默罗呢咱尔、俱著照所议、即行正法。至阿其睦、固应一并正法。但念伊从前颇属出力。现又年老。著加恩改为斩监候。余依议。　　

○兵部议准、浙江巡抚福崧奏、浙省范公塘。添建石塘。汛兵不敷。请于李家埠添设一汛。于抚标两营内。酌拨步兵四十名。守兵六十名。挑选略悉工程者派往。应需管辖武弁。于抚标酌拨额外外委一员。海防营原裁员弁额内。酌复把总、并经制外委各一员。统归海防营守备兼辖。从之。　　

○以云南督标中军副将玛尔洪阿、为陕西延绥镇总兵。　　

