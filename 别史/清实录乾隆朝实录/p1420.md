<!-- { "loadSidebar": true } -->
○礼部议准、署江西巡抚阿思哈、学政张拜赓等奏称、宁都州文风最盛、向为赣郡属邑。学额二十名。仍酌拨府学二三名。自升州以后。无府学可拨。额数转少。查所属瑞金、石城、二县、于乾隆二十年、各增额三名。今请各减一名。拨给宁都州。武童亦照文童例。从之。　　

○甲戌。上御乾清门听政。　　

○谕曰、吴拜年老。不胜左都御史之任。著原品休致。其所遗左都御史员缺。著德敏补授。江宁将军员缺。著福增格补授。福增格所遗副都统员缺。著侍郎伊禄顺兼管。盛京户部侍郎员缺。著果勒敏补授。　　

○又谕、浙江杭州府属之仁和、湖州府属之乌程、归安、长兴、德清、武康、等六县。及毗连相近之处。夏秋雨水稍多。间有成灾。米色颗粒。自必稍减。著该抚分晰确查。将所有应行起运漕粮。不论红白籼粳。加恩准其一体收兑。以示体恤。该部即遵谕行。　　

○谕军机大臣等、据杨廷璋奏、请将浙省起运漕粮、照乾隆二十年之例。红白兼收。籼粳并纳一摺。此殊不知事理之轻重。从前乾隆二十年。因该省被灾地方广阔。原非寻常歉收可比。是以格外加恩。准一体收纳。比年以来。江浙一带地方。屡获丰收。米粮价俱平减。即该抚同日奏到数摺内。或称各属秋成俱有七八九分。或称连岁年谷顺成。米价平减等语。此与二十年情形。岂可相提并论。而遽请将通省漕粮。照例收兑。何其自相矛盾耶。杨廷璋、著传旨申饬。所有杭、湖、二府属。被有偏灾地方。已降旨加恩。准照前例兼收并纳。以示体恤。该抚当按其实在成灾者。分别办理。通省不应援以为例。可一并传谕知之。　　

○浙江巡抚杨廷璋奏、社仓废弛。酌筹修举各事宜。一、劝捐先期得人。查前因灾捐输。皆殷实醇良之人。今饬地方官照议叙原册、邀请首事。就中延一二人为社长。如僻县无邀议叙者。确访乡里推重之绅士耆民一二人董事。一、社仓守掌在民。官无勒派。稽查在官。民无侵蚀。其地方官奉行得法。立社较多者。应予记功。否即记过。俟捐有成数。随时盘查。年终出结。申报各上司查核。一、社谷听民乐输。不限多寡。若照前题定奖劝输谷章程。十石以上。方与奖励。恐阻向善之心。应凡捐数十石以下者。于该社建好善急公等坊。汇列姓名。以示鼓舞。一、浙省出纳社谷。向祇设印簿二本。一存社。一存县。其中领欠实数。及有无抗欠、换易新领诸弊。无从显露。应给社长三联印票。一发借户。一缴县。一存仓。外设流水簿登记。逮秋成还仓。另立收照。歛散皆归核实。一、所需纸笔人工饭食。向无支销。社长赔累。惮于承管。应于每年所收加一息谷内。每一斗、交仓八升。二升给社长。销支诸费。一、从前各社谷少。或交社长。或借贮寺院。盖藏不慎。折耗蒸霉。现令各县酌办。如捐谷之人。并愿输建仓之费。当即择地建盖。如无捐者。即赁寺院、及殷户闲房。官购蓆板。暂贮社谷。俟收有息谷。陆续添建。得旨、好。实力妥为之。而去弊为尤要也。　　

○赈直隶沧州、盐山、青县、衡水、等四州县。严镇、海丰、等二场。本年水灾饥民。　　

○乙亥。谕军机大臣等、据胡宝瑔奏、汝宁府地方。拏获湖广孝感县逆犯朱尚柄。搜出所藏逆书。词语狂悖。据供、伊子朱维元、先已回楚。其书系同村金月倩所写。金月倩已故。其子金见仁、现已飞咨查拏等语。著传谕硕色、庄有恭、即速遴派干员。会同该府县官。前往该地方。将朱维元、金见仁、严行拏获。并搜查其家、有无另存不法字迹。及钞存逆书原本。此等逆徒。情罪重大。一经严讯明确。按律定拟。即于楚省正法。以彰国宪。至朱维元、于十月初二日、自豫返楚。则由楚省至豫省之汝宁府一路。亦宜另差员弁。星飞迎缉。勿致稍有疎漏。　　

○又谕曰、胡宝瑔奏、拏获符术治病之湖广孝感县人朱尚柄。并搜出悖逆书籍一摺等因。朱尚柄指称故明后裔。所藏书册。大逆狂悖。宜急置重典。以彰国宪。且该犯既于豫省拏获。应即于豫省速行审明定案。不必辗转解楚质审。迁延时日。或致乘间自戕。得逃显戮也。至该犯之子朱维元、金月倩之子金见仁、巳传谕硕色、庄有恭、令其严行缉拏。并搜查其家。有无钞存逆书字迹。一并密速查办。按律明正典刑。使逆匪知所惩戒。　　

○又谕、川省向有啯噜子一种。扰害良民。为害最甚。所以定例綦严。屡经有旨查禁。其在不法生事。致伤人命。及强行劫夺者。固按律治罪。至于平常鼠窃之案。不过枷责发落。或又复出为匪。殊于惩创之法未尽。嗣后此等案犯。亦须计其次数。分别办理。若为匪至三四次者。与积匪猾贼无异。应照例发往黑龙江等处。或既照新例、发往巴里坤。慎勿姑息从事。以致若辈肆行无忌。而安分良民。转受其累也。可将此传谕开泰知之。　　

○又谕、据豆斌奏、特伯勒固台站。于九月二十三日夜间、有厄鲁特二十余人。抢去马匹羊只等语一摺。豆斌自搜剿台站以来。巳逾一载。前后所报拏获玛哈沁。不过一二无关轻重之人。看来此事原非伊所能办理。即如特伯勒固台站。既有厄鲁特抢马之事。该提督既委蓝翎侍卫五恰、守备马守全等、前往查勘。伊亦当并力一路。亲往追捕。乃据摺内所称、伊又别路行走。看其情形。即在彼搜剿。于台站亦无禆益。豆斌著遵照前旨。即速前往军营。带领绿营官兵。听将军兆惠调遣。将此传谕知之。　　

○户部议准、署广西巡抚鄂宝奏称、各省微员、离任回籍。除侵贪重款外。均赏给路费。但如推诿误公。不尽职守。擅受民词。滥差滋扰。疎脱要犯。交结绅衿。及浮躁不谨等款。与寻常挂误者不同。应俱停给。至粤西州同、州判、多系苗疆烟瘴之缺。在任身故者。例给路费。其因事离任者。应并赏给。从之。　　

○钦差侍郎如松、吉庆等奏、拏获偷树贼犯多名。讯明该犯等、向系两夥。一、季大汉为首。逃逸未获。一、祁太为首。现已拏到。并各犯等质讯明确。俱应从重办理。至员弁等应拏问者。现锁拏严审。该管王大臣等。查明严参。得旨、是。惟应从严办理。不可稍涉姑息。此何事也。而可将就乎。　　

○旌表守正捐躯之山西介休县民茹连科妻梁氏。　　

○丙子。上御懋勤殿。勾到朝审情实罪犯。停决斩犯九人。绞犯四人。余二十人、予勾。　　

○谕、户部满堂官。现俱随驾出差。李元亮、著暂行兼管户部事务。　　

○又谕曰、图尔禅、著革职。交刑部审讯。马兰镇总兵员缺。著塞克森补授。　　

○谕军机大臣等、前因哈密有健锐营官兵经过。及运送粮饷等事。命吴达善德舒等、前往办理。德舒于官兵经过后。即随往库车办事。今官兵既已经过。而粮饷亦皆运送。德舒即遵旨前往库车。吴达善著回原任。五吉前往巴里坤。随阿里衮办事。其哈密事务。仍令巴里坤大臣等兼管。　　

○又谕、据将军成衮扎布奏称。和托辉特郡王车都布、公多尔济车登、扎萨克达什朋楚克等三旗。因青滚杂卜滋事。将伊等外徙。今复移回。产业牲畜散失。贫窘可怜。请酌量施恩等语。此三旗人等。俱青滚杂卜属人。曾附叛逆。近日阿噶尔等卡窃贼。多系此辈。殊为可恨。正当剿除凶暴之人。留其循良之辈。何可一概施恩。今各项差务尽停。惟坐卡有应得之项。若于伊等有益。即多派俾资糊口。但需委妥人管理。此皆将军应筹办事宜。著成衮扎布酌办。　　

○荆州副都统德特赫故。以保定府城守尉纳迈为荆州副都统。　　

○丁丑。上诣寿皇殿行礼。　　

○谕、吏部满汉尚书。现俱随驾出差。所有吏部尚书事务。著归宣光暂行兼署。　　

○又谕、淮、徐、海、三府州属。频被水涝。虽据该督等奏报、今岁大田。均有八九分收成。但念该处灾歉既久。甫经丰稔。积困未苏。若将历年欠项、同本年银米、一时新旧并徵。民力未免拮据。著加恩将淮、徐、海、三府州。除二十三年新赋、照例全徵外。其二十二年旧粮。准先带徵一半。所余一半。同十一年、至二十一年积欠银米。及二十二年、借给口粮耔种。均再分作两年带徵。俾民间输纳宽裕。再各属本年水退稍迟。未种地亩。所有应缓钱粮。亦著缓至明年开徵。以示优恤贫黎至意。该部即遵谕行。　　

○又谕、甘省调运陕省西安、凤翔、邠州、乾州、四府州属、采买米麦。以备军储。所有应给脚价。除自泾州交界以内。道路平坦。而经过各属、秋成丰稔。照例给发脚价外。其自泾州接运赴兰。山路崎岖。沿途之平凉等属。今秋又俱有偏灾。若照例给以脚价。往返食用。未免拮据。著加恩准照河东运送兵粮之例。每京石、每百里、给脚价银一钱六分。回空、给银四分。以资挽运。该部即遵谕行。　　

○谕军机大臣等、永贵奏称、喀喇沁署章京达尔扎桑、招降厄鲁特巴泰、巴鲁、及伊等妻子。俟送至巴里坤时。照例办理等语。巴泰等降附后。随达尔扎桑、搜捕玛哈沁。效力行走。伊等至巴里坤时。著阿里衮酌量资给送京。　　

○礼部奏、冬至庆贺礼仪。得旨、奉皇太后懿旨。今年冬至。著停止行礼。　　

○又奏、十一月二十五日。皇太后圣诞庆贺礼仪。得旨奉皇太后懿旨。今年停止筵宴。　　

○赈陕西靖远、定边、榆林、葭州、怀远、神木、米脂、吴堡、肤施保安、绥德、清涧、等十二州县。本年旱霜灾饥民。　　

○戊寅。上诣畅春园、问皇太后安。　　

○启銮幸盘山。　　

○是日、驻跸汤山行宫。　　

○己卯。谕曰、陵寝地方。关系重大。向来驻守官员。所用人役。雇觅各随其便。未经立法稽查。间有无藉之徒。一时窜入。甚非慎重肃清之道。嗣后东陵西陵各官。凡雇用人役。先期将姓名住址造具文结。移知该地方官。就原籍查明来历。确系守分乡民。方许入册赴役。在平时召募详慎。自可互相约束。倘有一二滋事犯案者。亦无难即时弋获。庶彼此不得因循诿卸。以专责成。　　

○又谕、陵寝仪树。屡被窃伐。该管官疎慢已极。新城总管鄂鼐。解任总管舍通额、副总管绰伦、明太、俱著革职。并业经革职掌关防郎中灵保、俱著拏交刑部。审明治罪。　　

