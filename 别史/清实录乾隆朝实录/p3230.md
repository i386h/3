<!-- { "loadSidebar": true } -->
○己巳。谕军机大臣等、朕明春临幸天津。巡视海淀。向来直隶淀河一带。豫备彩棚戏台。并设有采莲船只等件。徒滋糜费。殊属无谓。著传谕刘峨、此次临幸天津。经过地方。于此等无益之费。概不必豫备。至天津商人等、情殷爱戴。于朕临幸处所。向或偶有点缀。虽不便概行禁止。但不可过事浮靡。致多繁费。并著穆腾额、谕令该商等、务宜仰体朕意。祇须照常豫备。毋得侈为观美。以副朕崇实黜华之至意。　　

○又谕、据明兴奏、酌筹赈恤事宜一摺。内称丰镇等九厅州县。现在仓贮谷石。为数无多。请将初赈二赈、银米兼放。三赈全放折色。所奏足见糊涂。已于摺内批示矣。该省丰镇等九厅州县。被旱成灾。闾阎口食维艰。仰资赈恤。自以本色为重。即使因本属仓贮无多。不敷放给。亦应于初赈时酌散折色。维时民间粮食。易于籴买。小民尚可糊口。至二赈三赈。时值隆冬。米粮更恐昂贵。若如该抚所奏、于三赈全放折色。灾黎以银易米。不更艰于籴买耶。明兴于地方灾赈事务。不能悉心筹画。办理妥协。乃竟漫不经心若此。朕甚为该抚忧之。著传旨申饬。　　

○又谕、从前平定金川、前后派调之兵。共有十万。而此次剿捕台湾贼匪。福建本省。前后所调满汉官兵。已二万有余。粤省节次派调官兵。又有一万三四千名。加以浙江、川、黔、粤西、湖广等省、陆续添调之兵。又不下万四五千。合之台湾原有额设兵万余。统计已几及六万。兵力实为厚集。况金川系土司地方。番众久经生聚。且其地势险隘。碉卡林立。而官兵深入攻剿。直捣巢穴。展拓疆宇。隶我版图。彼时不过需兵十万。即克奏肤功。今台湾本属内地。逆匪林爽文等、不过编户细民。纠众倡乱。一时蚁聚。况泉州广东义民。皆属急公效义。较之平定金川。难易奚啻倍蓰。剿贼制胜之道。全在主将之一心。如能立志坚定。胸有成算。则运筹决胜。自当所向无前。将士等亦俱勇气百倍。若将兵之人。先不免心存犹豫。中无把握。即使增益多兵。亦难望其勇往得力。福康安当坚持定见。　　

○庚午。谕曰、浙江黄岩镇总兵弓斯发、因商民黄昆山船只在洋被盗一案。已照部议降调。所有黄岩镇总兵员缺。著提督陈大用暂行兼署。候朕另行简放。　　

○又谕、据喀宁阿等奏、考试八旗各处满洲教习人等进呈试卷内。所繙风俗字样。俱繙安科礼。此虽照旧定成语。但初定时已失字意矣。盖久行不易者。谓之科礼。随时成习者。谓之风俗。理应繙作格抡尼塔亲。除现将进呈试卷改正外。著交繙书房。将清文鉴亦照依改正。宣示各处遵行。从前德通所繙清语内。阿岱所不晓者甚多。阿岱善于清语。何至不晓。究系德通固执汉文。拘泥成语。不能会意。以致繙成汉文语气。阿岱始不能明晰。曾经降旨、以繙清必顺满文会意。方可令人易晓。若舍满文语气。因循汉文繙译。则竟至失却满文本义。著将此再通行各处。嗣后一切繙清。必遵朕屡次训旨。遵照满文本义繙译。断不可拘泥汉文。再今日进呈试卷。逐一阅视。立意措辞。大类相同。恐有不肖之徒。滥图侥幸。互相代倩情弊。著严饬嗣后派出之考试大臣御史等、务须严行监试。倘经察出弊窦。一并从重治罪。　　

○谕军机大臣等、据琅玕奏、审办黄昆山在洋被盗一案。将纠夥强劫杀伤兵丁之郭雨、葛继法、周车、郭尚四犯。审明先行正法。其郭亮一犯。因供内尚有钓船盗犯未获。又无姓名。恐粤省有咨查应讯之处。将郭亮暂行监禁。俟粤省覆审知会。再行正法等语。所办过于求详。转为失当。此等海洋盗犯。胆敢纠集多人。肆行强劫。并劫去军械。将兵丁杀伤抛海。凶残不法已极。自系该犯等闻台湾逆匪滋事。乘间在洋面劫掠。若查拏紧急。或竟投往林爽文入其夥党。助逆肆恶。均属事之所有。该抚既将该犯等、在洋行劫情节。究讯明确。有赃有证。且现值剿捕逆匪之际。即应将该犯等概行正法。一面据实具奏。乃因郭亮一犯。恐粤省尚有应讯之处。监禁候质。徒致咨查往返。有需时日。转使凶徒得稽显戮。倘该犯自知罪重。或有劫牢反狱情事。更属不成事体。著传谕琅玕、将郭亮一犯。即行正法枭示。毋庸再候粤省咨覆。至此案盗犯。在粤省拏获。共二十八名。前已谕令孙士毅审明后。一面正法。一面奏闻。何以尚未据该督将审讯办理之处具奏。此案人犯较多。应即迅速办结。著再传谕孙士毅、将拏获各犯。速行讯明正法。毋致日久稽诛。别生事端。所有琅玕奏到各犯供单。并著钞寄孙士毅一并查核质讯。归案办理。　　

○辛未。谕军机大臣曰、福康安、海兰察等、远涉重洋。备尝辛苦。而普尔普、舒亮、及巴图鲁侍卫章京等、皆生长北方。未历风涛之险。今因乘舟不惯。偶有患病。览奏甚为轸念。即日风色顺利。自当安稳渡洋。伊等此时勤劳出力。虽不免风涛惊险。指日奏绩蒇功。朕必酬庸格外。受恩之日正长。当倍加奋勉。鼓勇直前。以期迅速集事。共膺懋赏。　　

○以内阁学士邹奕孝、管干珍、充文渊阁直阁事。　　

○旌表守正捐躯江西龙泉县民康周尚女康氏。广东乐昌县民沈廷现女沈氏。　　

○壬申。谕曰、柴大纪奏、接到常青札称、昨已有旨交柴大纪、不必拘泥守城存亡之见。设遇紧急。即带兵杀出县城。再图进取等因。惟思诸罗地居台湾南北之中。其县城四面堆土种竹作围。本难为守。前此克复后。环营开沟。并堆矮墙。安设炮位营盘。甚属坚固。若一旦弃之而去。则城池营盘大炮。均为贼匪所据。恐贼势益张。盐水港、笨港、两路之兵。均难驻守。且城厢内外住居百姓、及各庄避难入城者。共有四万余人。至今协力守御。并捐助军糈。急公向义。实不忍将此数万生灵。尽付逆贼毒手。现在恒瑞驻盐水港。普吉保驻元长庄。距诸罗俱不过三四十里。三方鼎峙。声势壮盛。惟有竭力保守县城。以待援兵齐集。并力进剿。擒拏逆首等语。所奏忠肝义胆。披览之下。为之堕泪。前因新改嘉义之诸罗。屡次被贼滋扰。柴大纪数月以来。激励官兵义民。悉力守御。保护城池。但该处贼匪。虽屡经柴大纪剿杀。仍四处屯聚。心生窥伺。百计攻扰。而常青等先后派援之兵。未能即时齐到县城。惟恐柴大纪激于忠愤。坚守城存与存、城亡与亡之义。固守弗去。是以降旨令柴大纪酌量情形。如力有难支。不妨率领官兵。整队而出。并因该处义民。帮同柴大纪守城杀贼。甚为出力。若柴大纪带兵出城。此等义民。必致受贼戕害。朕心更为不忍。复谕令柴大纪、如县城万难守御。必须出城另图进取之时。务将城内义民、及其家属妥为捍卫。先行送出。俾义民不致失所。经常青等将此旨赍送柴大纪阅看。而柴大纪以县城一切守御事宜。久经布置周密。且因县城内外、居民甚多。不忍将数万生灵。委之于贼。立意坚守。以待援应。是其保护合县民人。与朕轸念义民。多方爱护之意。适相吻合。所谓我君臣各尽其义也。柴大纪力捍围城。且能乘间杀贼。已属奋勇可嘉。今接奉前旨。若即全师而出。亦系遵旨而行。未为不可。而柴大纪被围日久。心志益坚。勉励兵民。忍饥固守。惟知以国事民生为重。古之名将。何以加之。柴大纪在台湾剿捕贼匪。劳绩最著。即守城一节。其功甚大。本欲俟大功告竣后。优加封赏。今伊如此系念民生。忠良激发。为国家出力。尤堪嘉奖。柴大纪、著即封为一等义勇伯。世袭罔替。并著浙江巡抚琅玕、赏给伊家属银一万两。用示朕轸念勋劳。锡爵酬庸之至意。至柴大纪忠勇奋发。兵民当益加感动。仰蒙上天嘉佑。县城自必保护无虞。现在福康安统领大兵。迅抵鹿仔港。声威壮盛。士气百倍。柴大纪惟当更加勉力。痛剿贼匪。共奏肤功。永承格外恩眷。　　

○又谕、嘉义县城。被贼攻围。已阅半载。而民人等共知大义。帮同官兵奋力把守。久而益坚。实堪嘉尚。除节经降旨、将台湾府属。本年及五十三年应徵钱粮豁免。著再加恩。将嘉义县五十四年应徵钱粮。再行豁免。以示朕优奖忠义。有加无已至意。　　

○又谕、嘉义县随营守御兵丁。同心协力。奋勇打仗。固守城池。亦应一体加恩赏赉。除已降旨将打仗伤亡之官兵义民等、分别给与恩恤外。所有现在守城打仗出力兵丁。著各赏给两月钱粮。以示奖励。　　

○谕军机大臣等、本日巴延三奏报、前藏达赖喇嘛、遣使过境日期一摺。内称夷使字样。甚属错谬。国家中外一家。况卫藏久隶版图。非若俄罗斯之尚在羁縻。犹以外夷目之者可比。自应以来使堪布书写为是。乃一任庸劣幕友。混行填写夷使字样。率尔具奏。巴延三于此等陈奏事件。全不留心寓目。何至糊涂若此。著传旨严行申饬。　　

○癸酉。封闭独石口厅属槽碾沟煤窰七座。从直隶总督刘峨请也。　　

○旌表守正被戕湖北黄安县民王风焕妻孟氏。　　

○甲戌。遣官祭先医之神。　　

○谕军机大臣等、都察院奏、安徽太湖县孀妇胡氏、费氏、呈控监生李盛廷等、串通县役、科派钱文。伊夫詹国楚出名具控。受刑身死一案。该县监生李盛廷等、串通县役、藉大差为名。科派村民钱文。詹国楚等出名控告。经该管知府臧荣青、江恂、审拟将就定案。将李盛廷、赵浩江褫革。该犯等托故外出。迁延不结。情节殊属可恶。而宿松、怀宁二县会审时。是否将原告詹国楚苦刑毙命之处。亦须彻底根究。阿桂现在江省查勘湖堤工程。此案即著阿桂、就近提集案内犯证。秉公严审定拟具奏。并著传谕书麟、将宿松、怀宁二县知县解任。并将此案前后卷宗人犯。带至清江浦。交阿桂审办。至前任知府江恂、业经病故。其臧荣青一员。现任湖南岳常澧道。著传谕浦霖、即将该道解任。遴派妥员。押解至清江浦。交阿桂归案审讯。并饬委员沿途小心护解。毋至稍有疎虞。除将原告交部解淮外。将此由六百里各谕令知之。　　

