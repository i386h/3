<!-- { "loadSidebar": true } -->
○又谕、据经略大学士讷亲等奏称、署总兵任举统兵攻腊岭石城。亲身督战。奋勇直前。多所斩获。乘胜追杀。致被枪伤阵亡等语。任举前在参将任内因固原兵变一案。以单骑手刃乱兵。解散贼党。捍御全城安抚百姓。劳绩已为懋著。故特擢用副将。命往大金川军营。领兵攻剿。所向克敌。现已补放总兵官。深望凯旋之日。录功优叙。以奖殊勋。孰知任举感朕知遇。奋勇捐躯。深堪悯恻考之典礼。以死勤事者祀之本朝特建昭忠祠。用享疆场效命之臣。任举著入祠从祀。所有恤典。照提督例给与。该部察例具奏。伊子亦照提督例。给与荫袭。该部并行文调取来京。带领引见。至买国良等、著经略大学士讷亲、于军务告竣之日。查明咨部。一体从优赐恤。寻议、任举应照例加赠署都督同知。给恤赏银八百两。荫子弟一人以都司推用。从之。　　

○讷亲、张广泗、又奏现在领兵镇将。如任举、买国良、俱已阵没。唐开中又受枪伤。冶大雄现患伤寒。一时统领乏员。因思原任固原提督段起贤、籍隶成都。丁忧家居。副将胡大勇、素称勇往。臣等俱已檄调。并请于川省稍近各省。曾经保举之镇协参游内。简发十数员。驰驿来营。派遣委用。报闻谕曰。古州总兵哈尚德、湖广参将哈峻德、云南提标参将高钦、延安参将陈文、镇海参将孟麟、云南游击鲁文德、朱玑、范崇纯、湖北游击马能、陕西游击马云翔、直隶游击吴士胜、著该部即速行文。调赴大金川军营。听候经略大学士讷亲等委用。其古州总兵事务。著镇远总兵冷文瑞署理。　　

○讷亲奏于五月二十日抵成都将西南两路粮运。询抚臣纪山藩司仓德、据称现在逐日发运出口粮千余石。雇汉番夫役乌拉俱能照军营限定之数挽运。臣随于次日自省赴营。六月初三日。至督臣张广泗驻劄小金川美诺地方。各路军粮已到者。除日支外。可余数日或月余。尚无不继之虞。督臣即于初四日前赴卡撒。臣留驻美诺初六日、亲赴卡撒美沟军营。初九日复同督臣前往腊岭。相度山势数路皆通刮耳崖。山陡箐密。碉寨层层。独色尔力一梁势尚平坦。贼碉皆在梁旁。梁上止有木石城卡数座。若能攻克。一面分兵牵制。一面即可顺梁而下较卡撒、美沟、正路。甚为得势询据各番。咸称下至底沟。去刮耳崖亦不过数里。会商督臣将哈攀龙、王恺、所领两路官兵。归并腊岭一路。合之从前抽拨腊岭兵。共万余名。仍督已到官兵。攻夺木城数座。贼守石城甚固。屡扑未下。十六日、署镇任举、奋往督催。被枪阵亡。督臣闻报。即日亲往调度。务期必破。再查我兵可以进抵勒乌围、刮耳崖贼巢。惟党坝、腊岭、卡撒三路。今党坝、腊岭、均有重兵。惟卡撒虽驻兵三千余名。除护粮分防外。余兵不敷攻剿。若另调新兵。缓不及事。莫若就中酌量。有应牵制堵御、及弹压土司之处。量留攻守。余兵悉抽并卞撒。现与督臣会商办理。再贼番因险据碉。故能以少御众。今我兵既逼贼碉。自当亦令筑碉。与之共险兼示以筑室反耕之意。贼番自必摇动。且守碉无须多人。更可余出汉土官兵。分布攻击。似亦因险用险之策。已饬星速修砌。总之就现在情形。今秋能否告竣。尚难豫定。报闻。　　

○又奏、查各路官兵。不能前进者多。唯腊岭一路。虽现为石城所阻。度我兵力。尚可望进取。臣与督臣到营未久战剿机宜。督办伊始。且各路抽调官兵。尚未到齐。容臣一面办理。一面筹画俟月余后。如果我兵已全力攻剿。犹有不能速捷。情形再行妥议密奏。得旨卿意迟待数日。一举成功。何等庆快。殊未忆及朕之悬望耳。及至奏到。仍不过如是。且闻任举凶问。不胜感惜。何能慰朕耶。又批、张广泗去岁奏张兴之事。措辞得体。今任举乃捐躯致命者也。而汝等不过奏闻其事。亦未详悉。殊不知轻重也。又批今又有任举之事。则益成骑虎之势。若不扫穴犁庭。何以慰忠臣义士之魂。且恐各番效尤。后来之所费益多。前旨亦谓此事成功之后。瞻对或可酌量耳。不可错会。　　

○钦差大学士高斌、左都御史刘统勋、山东巡抚阿里衮、奏山东自五月以来。民间景象。日见转移。二麦成熟。得资接济。但今年白露节在闰七月半。即应种秋麦之期。现饬州县豫劝农民。及早布种。其无力之家。借给耔种。请于向例每亩五分之外。加借一倍。每亩给银一钱。得旨、允行下部知之。　　

○赐刑部尚书达勒当阿、乾清门行走三等侍卫讷苏肯、官房各一所。　　

○蠲江苏宿迁县乾隆十二年分秋禾水灾额赋有差。并附徵轻赍漕项银粮。　　

○癸巳。上诣雍和宫行礼。　　

○至观德殿、孝贤皇后梓宫前奠酒。　　

○上还宫。　　

○谕军机大臣等、据大学士讷亲奏报、大金川军情。及筹办事宜一摺。内称、贼番因险砌碉。藏匿其内。故能以少御众。以逸待劳。今我兵既逼贼碉。自当亦令筑碉。与之共险。兼示以筑室反耕之意。且守碉无须多人。更可余出汉土官兵。分布攻击。似亦因险用险之术。现饬各路星速修砌。遵照逼攻等语。此事披阅再四。不能解办理之意。自大金川用事以来。顿兵卡撒。久历时日。贼酋逆我颜行。伤及将士。自当克期扑灭。以收犁庭扫穴之功。今据讷亲等所奏情形。似尚费经理。非旦夕可以竣事。但攻守异用。彼之筑碉。以为自守也。我兵自宜决策前进。奋力攻取。且用以破碉之人。而令效彼筑碉。是亦将为株守之计耶。碉不固则不足恃。筑碉固则徒劳众。若以此筑碉之力。移之攻取。破彼之碉。以夺其所恃。不亦可乎。在讷亲等或自别有筹画。而奏内尚未明晰。以朕度之。或因虑及山深箐密。入秋难于克捷。豫为退驻之地耶。讷亲等恐未必筹及于此。即使有见及此。亦非万全之策。盖能克其碉而守之。犹属因利乘便之义。今因彼守险。我亦筑碉。微特劳费加倍。且我兵已深入贼境。地利气候。素不相习而守碉势须留兵。多则馈运难继。少则单弱可虞。贼酋凶狡。必狃我以持久。出我之不意。浮寄孤悬。客主之形既别。情见势绌反覆之虑尤深。师老财匮。长此安穷。不可不熟计也。且将来大金川扑灭之后。此地不过仍归之番。是今劳师动众。反为助番建碉之举。恐贻灾于国人。跃冶于番部矣。昨批此摺。即以为不妥。今思之一夜。终非善策。不如速罢之为宜。再朕阅另摺所奏。任举等捐躯报国。毕命疆场。不禁为之泪下。在伊等忠愤激发。固已甘之如饴。而朕以小丑跳梁。用伊等于危地。思之殊深悯恻。虽业经交部从优赐恤。足慰忠魂。而事后之虑弥切。现在大学士讷亲、尚书班第、内大臣傅尔丹、总督张广泗、提督岳钟琪、等立营渐逼贼巢。凡有进止。更当因时度势。郑重筹办。不宜徒事奋往。以副朕念。至所调绿旗兵丁。或尚未能劲健。可否另调满洲及索伦兵之处。著传谕大学士讷亲酌量。一并具摺覆奏。朕看大金川竟难措置。设其易处。则张广泗久历戎行之人。早已成功矣。今讷亲虽为经略。只宜持其大纲。督令张广泗等各施谋猷。以图速奏肤功。即如建碉之策。率皆不中綮窍。而张广泗亦附和而无语。可见彼有推诿之意矣。殊添朕忧。讷亲不可不知也。此事速行回奏。并将近日情形若何奏来。　　

○甲午。上幸圆明园。　　

○谕军机大臣等、讷亲昨奏到军机一摺。已详悉颁发谕旨。今再四思维。所云建碉之策。不惟有所难行亦且深为可虑。将谓得尺守尺。得寸守寸。以此为自固之策。独不思碉楼非可易成。即使能成。而我兵究以攻取为事。若再行前进。其将又建一碉耶。向后屡进不已。策将安出。且调集大兵。本以制胜。今不用以克敌。而用以建碉。必非所愿。以朕度之。此旨未到之先。势将中止。倘其意在必成。究属徒劳无益。朕见此摺。即不以为然。及问在京大臣等。皆见以为不可。朕意张广泗老于戎行。岂其不知而亦随声附和。在张广泗未必不自谓任事经年。未著成效今既有经略肩兹钜任。发谋决策。经略裁之。是非得失。亦经略当之。而彼得袖手旁观。遂其推诿之计。如此则所系更大矣。讷亲不可不知此意。且朕命经略前往。原以总挈大纲。且朕坐筹遥度于京师。不如可信之大臣亲履行间。察众人之情。就目前之势。相机指示。据实入告。尤为亲切。此朕命讷亲前往之本意也。至宣猷效用。仍当委之张广泗等。使各尽其长。即使朕亲行。亦不过指挥调度。而所用自在群策群力。从来耕当问奴。织当问婢。若论用兵熟练。朕必不肯谓讷亲优于张广泗。即讷亲亦必能知此。要之经略统领全军。众人之谋皆其谋。众人之力皆其力。岂必自出所见。方为已功耶。而朕更有深虑者。大兵聚久。变患易生。在固原居平无事之时。尚有一夫夜呼仓卒四起之变。何况军中亲信仅百数十人。此外皆调发客兵。及蛮司土卒。本非世受深恩。为我心膂。浮寄孤悬。孰无室家乡里之恋。而劳役不已。奏凯无期。版筑方殷。锋锐莫展。肘腋之虑。良可寒心。在部曲士旅。固不可不鼓其勇气。而锋镝之下。人孰甘心。驱之太迫。变计生焉。倘有不测。岂不重贻西顾忧耶。此所为反覆以思。而食不甘味。寝不安席凡思虑所及。不得不备细告之。讷亲使备知之也。金川之役。本不容中止。况任举之变。失我大帅。如其置之不问。何以慰彼忠魂。雪我众愤。但忿兵亦将略所忌。自宜因时度势。以为进止。倘险地必不可争。或别有出奇制胜之善策。如古所称用间用术。或纵甘言。或悬重购。使彼有内溃之机。然后可乘其敝。从前王柔亦谓蛮夷可以利动。且彼丑类无多。不惜厚费。或可坐縳逆首。此亦无聊之思耳。近日郭万里亦有当用反间之说。倘其言有可采。岂不较冒险乘危。轻进取衄者为优耶。又王柔何时到军前。可曾建白及此。可就近咨询。溽暑炎蒸。瘴疠毒作。暴露日久。无刻不劳轸念。大学士起居慎自爱护。并传谕军中诸大臣将弁。其各慎重。此旨尚宜斟酌。可令张广泗知者。一并谕令知之。　　

○江南河道总督周学健奏、骆马湖蓄洩机宜、并移建闸座工程。得旨、山东赈务。今已就绪。此摺著交大学士高斌前往该处。会同总河周学健。逐一履勘。定议具奏。且一路亦可查办抚恤。而东省河路疏洩机宜。更可兼办。　　

○又奏、骆马湖本年蓄洩机宜。得旨、览奏、亦可谓留心。但知其一。未知其二。统俟另有旨谕。　　

