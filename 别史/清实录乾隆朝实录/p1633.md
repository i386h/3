<!-- { "loadSidebar": true } -->
○谕军机大臣等、近日京城面价稍昂。因降旨令豫。东。二省。于麦熟最多之州县。采买麦石。运京接济。以示粮食充足。市侩不致居奇。但念豫省去岁濒河被潦。东省亦有偏灾。当此二麦丰收。闾阎可资充裕。恐采买过多。麦价或致骤涌。于民间生计。不无少碍。可传谕阿尔泰、胡宝瑔、酌量该二省现在情形。筹办购备。各于就近水次存贮。俟必需运京时。再行降旨起运。此时不得过事张皇。该抚等其善体朕意　　

○又谕曰、永庆奏称、布噜特车哩克齐游牧人等、以贸易前来。据卡上查报。所携鸟枪三杆。及事毕起程。又查出鸟枪十七杆。及腰刀棉甲等件。与原数不符。业将军器扣留。给还原价等语。布噜特等、与回人接壤。彼此以军器交易。必相沿已久。有何关系。如谓伊等心怀叵测。岂买得鸟枪数杆。遂能生事。似此办理。转觉琑屑。但向例禁止与否。亦未可知。著传谕阿克苏等处驻劄大臣等、会同查核具奏　　

○吏部等部议覆、两广总督苏昌奏称、潮州运同。距省遥远。其就近之潮。嘉、汀、赣、等处。行销引地。及产盐场栅。皆归运同专管。并配掣引盐。给商领军。皆在潮州之盘查所掣放。运同事繁。往往不能赴所配掣。委之家人亲友。易滋弊窦查东平场委员。与双恩场同驻一城。事务甚简。尽可归并一员。请将东平场委员裁并。改为盘查所委员。以专责成。再运同衙门。出纳钱粮。向未设立库官。查有知事一员。尽可兼管库务。请将知事兼衔管理。均如所请。从之　　

○以湖南粮储道赫昇额。为广东按察使　　

○辛巳。上诣畅春园、问皇太后安　　

○谕、续文献通考馆纂进稿本。朕阅宗庙考一门内。附入致祀历代帝王。及本朝臣下家庙。顾名思义。于辑书体例何居。盖既以宗庙冠部。则惟太庙时祫。典有专崇。方称经常不易。至奉先殿之礼重家庭。寿皇殿、安佑宫、永佑寺之虔奉神御。于宗庙考中敬从附载。尚为不失礼以义起之文。若摭入历代及臣下。非独其制绝不相蒙。揆之分门本意。亦复何取。即云承用宋臣马端临原编旧式。而往世儒生之识。于大典未克折衷尽善。类此者政复不少。又岂得违礼而曲泥之。朕意当于宗庙考专门。备详定制外。其余不应附入者。别立群庙考一门隶之。俾名义既得所安。而其书亦足垂远。馆臣可录朕旨。并登卷中　　

○定王公之女予封例。谕、王公之女予封食俸。乃敦叙九族之典。但年久宗室渐多。而亲属亦渐疏远。若不立定节制。则亲疏无由区别。嗣后除亲王郡王之女。仍著照例外。贝勒以下。止封嫡出一女。其余俱照庶出例。庶出者。照媵妾所出例。著永著为例　　

○以故四川建昌道属迷易所土千户安世禄子瑞鸣。袭职　　

○壬午。谕曰、和亲王等、查审镶蓝旗蒙古印务章京等摺内奏称、平郡王庆恒。署理该旗事务时。饬查有无冒借宗人府滋生银两一事。西宁等曾将假托姓名借银之处禀知。庆恒原欲参奏。嗣因调任。欲待新任都统办理。因而未曾查办。又佐领百福声称、福宁保指伊之名。冒借滋生银两。具控于纳延泰。纳延泰祇令福宁保交银。代百福支借。其余未曾查办等因。取具参领佛保。佐领百福口供前来。庆恒、纳延泰、敢如此欺罔隐匿。实堪骇异。昨西宁等冒借银两一案。庆恒署理旗务时。未经查办。朕犹谓彼实出于不知。失于觉察。故于伊明白回奏时。权其应得之咎。罚俸五年。据此则是有心贻误国事。不知伊意欲何为。庆恒身为王爵。朕又加恩令其办理旗务。不意乃敢如此。真堪骇怪。庆恒降二等、作为贝子。但伊所袭王爵。系伊祖上所立。承袭已久。今若因伊获罪。永远降等。朕心不忍。庆恒本身作为贝子。出缺再袭时。仍袭郡王。仍停贝子俸十年。纳延泰在日。于西宁等种种作弊之处。未经查出。虽追削都统职衔。并追缴立碑等项。而所赏伊子主事之衔。尚未追夺。今观西宁等、于百福具控冒借银两时。伊竟未曾办理。情殊可恶。伊如一息尚存。朕必将伊正法。今虽物故。若含糊了事。无以示惩。著将纳延泰家产查抄。所赏伊子惠龄主事之职。亦著斥革。仍令在笔帖式上行走　　

○癸未。谕、王公一切事务。俱系宗人府承办。伊等之女。指婚请封。自应咨报宗人府查核。转行礼部照例办理。今各由本家直报礼部。殊属不合。嗣后俱著咨报宗人府查核。果于例相符。再行转报礼部。奏请予封。前此各由本家咨部。或有以庶出为嫡出。以媵妾所出为庶出。滥邀恩泽者。著交该衙门查明具奏　　

○谕军机大臣等、集福等奏称、驻劄匝勒沙木守卡巡查人等、俱由每年赏藏采买物件银五百两内赏给。今既彻卡。不必赏给。其派出巡查地方人等。请仍依旧例赏给等语。巡查地方人等。自应赏赉。但既彻卡。自有节省之项。著存库以备公用。一年节省。虽属无几。然积久成多。又可省内地运送之费。著传谕集福。巡查地方人等。仍照旧赏赉外。其余悉令存公。毋得以节省之项。任意虚糜　　

○又谕、据恒禄奏称、派佐领赫善等、往查朝鲜民人。由何地越边之处。赫善等面询朝鲜国会宁府长官。据称三水府之嘉义普正地方。距白山之西。有三四日路程。与盛京所属地方相直。看来朝鲜国民人。系由盛京所属地方越边等语。前经礼部具奏时。朕即降旨。令清保。恒禄清查。嗣据查奏、该属并无朝鲜越边之事。复饬礼部确查。经礼部奏称、朝鲜国越边民人。俱系三水府嘉义普正之人。该国咸镜道所管。地近吉林等语。因复降旨。令恒禄严行查明具奏。今恒禄所奏、朝鲜国在水府嘉义普正地方。与盛京所属内地相直。从前清保所查。必有未周。著饬朝鲜将伊国民人。究系由何处越边之处。务须严饬查明具奏　　

○甲申。谕、前吏部议处诏安县讹造谣言。禀报迟延一案。将该道府议以降调。照例抵销。已降旨照所议行。今据杨廷璋奏、该道杨景素。彼时尚未到任。知府蒋允瀄。相距二百余里。以致禀报迟延。现均实力访缉。已将正犯张别拏获。并称该二员。久任闽疆。才情干练。濒海要区。未便骤易生手等语。督抚委任封疆。身经体察。所见自必亲切。即系奉旨之事。其中果有委曲情节。理应据实陈奏。至于要地必须干员。尤当加意爱惜。以收得人之益。如但一味模棱。于地方人材。视同膜外。又安赖此督抚为耶。杨廷璋此奏、虽尚未知该道府等降调之案。业准抵销。而能声明缘由。备悉陈请。深得大臣实心任事之道。殊可嘉予。除知县冯禾。俟引见时。再降谕旨。知府蒋允瀄。降调抵销。该道杨。景素。既到任在闻谣惊避十日之后。所有处分。著加恩宽免　　

○谕军机大臣等、据杨廷璋等奏、台湾淡水营兵丁郑峨等、藐法聚众。擒殴同知衙役。现严饬该镇道。逐一究明。押解赴省。从重定拟等因。台湾为海外重地。在营兵丁。乃敢抗官挟制。聚众擒殴。大干法纪。且衙役十三人。俱各殴有重伤。则其肆行逞凶。必不止郑峨等五人。应逐一根究。毋使漏网。并即在于本处地方正法示众。俾愚顽知所惩戒。若于省城结案。则该处之人。逖听风闻。究不如目击警心者之更为悚惕也。该犯郑峨等、若业经解赴省城。自不便远隔重洋。复行解往。如尚未经起解。该督提等、即遴委大员前往。会同该镇道。严行究审。根究党恶。从重分别定拟。在于台湾地方正法枭示。此等凶徒。即多处数人。情法亦所允当。嗣后设愚此等案件。俱即于犯案处所。审明办理。不必远行提解。著将此传谕杨廷璋等知之　　

○乙酉。谕、现在清查另记档案人等。有欲上自康熙年间。彻底搜查者。大臣等并未喻朕意。从前屡次降旨。饬令另记档案之人自首。今又降旨。赏限十五日。如或自首。免其治罪。此时指乾隆二十二年。查出另记档案业经为民。又复入旗侵占旗缺者而言。非欲连二十二年以前者厘剔。倘如此清查。年限久远。而各旗册档不全。何时了局。况二十二年另记档案之人。如果遵旨自首。朕尚施恩准其为民。今此等业经为民后复又入旗人等。果于十五日限内自首。亦不过无赏无罚而已。大臣等、祇当将二十二年以后清查。若于十五日限内自首者。不必治罪。仍令为民。若隐瞒不报。至限满时。经大臣等查出。即从重治罪。此内有于二十二年未经报出。能遵此旨自首者。照前次施恩奖赏。准其为民。再阿里衮等查奏、正白旗蒙古另记档案内。中书达赉等十五人。俱系二十二年前。即入另户之人。并非业经为民后复入旗者。著加恩免其治罪。其家产妻子赏与王大臣之处。悉行停止。仍著为民。现在八旗。如有似达赉者。俱照此办理。再达赉等、既加恩免其治罪。其失察之历任都统官员等、亦著加恩。免其交部议处。著再晓谕八旗遵行　　

○丙戌。上诣畅春园、问皇太后安　　

○谕军机大臣等、今年夏至以来。时霁时阴。雨水不免过多。自闰五月十九二十以后。畅晴不过三四日。今二十三日入夜。阴雨复稠。至本日尚未晴霁。不知保阳一带。光景较京师若何。著传谕方观承。将附近各属。呈即查明。尔来晴雨情形。及田禾现在有无妨碍之处。速行具摺奏闻。再永定河。当此连雨之时。各处工程若何。一并附摺驰奏。以慰廑念　　

○以江南粮储道钱度。为安徽按察使　　

○丁亥。调广东琼州镇总兵解逊。为山东兖州镇总兵。兖州镇总兵素保。为浙江处州镇总兵。处州镇总兵张国标。为琼州镇总兵　　

○旌表守正捐躯之河南永城县民常牛聘妻鲍氏　　

○戊子。谕、节年以来。屡经降旨。令旗丁余米。准其在通变卖。以资日用。现在各省漕艘。陆续抵通。于正供兑足后。旗丁多余米石。如有情愿出售者。仍照前例。即准其就通粜卖。于旗丁等既属便益。而地方粮石。亦愈得流通充裕。该部即遵谕行　　

○谕军机大臣等、据阿尔泰奏、东省今岁麦收丰稔。酌量采买。分贮近河州县。以资邻境接济等语。昨经降旨。令该抚于麦熟最多之州县。酌购五六万石。俟京师应需接济时。再为起运。今既据称、麦价甚平。现在采买分贮。著传谕阿尔泰。即照前旨。购办五六万石。由水路运京储备。其作何接递交收之处。俱著照例速行办理　　

○己丑。上诣畅春园、问皇太后安　　

