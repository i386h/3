<!-- { "loadSidebar": true } -->
○又谕曰、丁忧总兵官马良柱、前于建昌镇任内。奏请入籍成都。经该部议驳。朕因其亲老。暂准在蜀居住。今应循例回伊张掖原籍。但念伊于军前曾经出力。武职大员内。凑明于外省入籍。亦有特旨俞允者。马良柱现经离任。将来遇缺补用。未必仍在川中。著准于成都入籍。　　

○又谕曰、原任总兵官马良柱、服虽未满。业已逾年。著留京教习健锐云梯营兵丁。俟有总兵缺出。令其署理。　　

○又谕军机大臣等、总督方观承覆奏、今岁直属年景一摺。据称上年报水四十一州县厅内。成灾者十处。轻灾不赈者十七处。而通省收成。仍实有八分。今年被水共有四十八处。虽被水较大。而偏灾情形。略与上年相等。大势无碍丰稔等语。此时成灾与不成灾。尚未确查。每询问外来召见人员。俱称沿途河水泛溢。积潦未即消减。将来西成光景。果能如昨岁分数。诚为过望之喜。惟冀速晴耳。又闻直属有米价昂贵之处。有称较山西更贵者。未知确否。或因阴雨泥泞。驮运维艰。市肆增价以偿脚费。亦事之所有。但恐穷民因此益加拮据。该督亦宜留心查察。详悉奏闻。一并传谕知之。寻奏、臣途次经由之唐、沙、磁、滹、泜、洺、等河。悉已消落。闻保定以北。连晴以来。道路田间积水。亦日消涸。至直属粮价。向每于秋收前必增长。缘陈粮渐少。新谷未登之故。今年加以阴雨泥泞。四乡米粮入市者稀。又或增价以偿脚费。诚如谕旨皆致贵之由也。臣前已通饬各属。如粮价稍昂。即将仓谷零星平粜。照市价少减。一俟四乡赴卖粮多。即行停止。省城自有官粜。市价已定。臣沿途所查。粮价虽昂。谅亦不至比山西更贵。且米贵之地。亦惟城市贫民拮据。故官粜最为有益。得旨、览奏俱悉。　　

○旌表守正捐躯之湖北襄阳县民熊兆生妻李氏。贵州镇宁州民杜士宏妻刘氏。　　

○戊午。上诣畅春园、问皇太后安。　　

○谕曰、御史罗源浩奏、请除抽收税课不实之积弊一摺。琐碎难行。甚属混缪。其谓今岁近畿与江南宿迁等州县。水灾叠见。蠲赈所费。实为浩繁。办理恐虞掣肘。从前间以开捐为灾赈。终非长策。若将税课一一彻底澄清。则国帑增多。灾赈有藉等语。近畿、江南、今岁雨水虽多。致有漫溢之处。然不过一二偏灾。朕令直隶总督方观承比较查奏。今年有四十八州县。上年亦有四十一州县为数相仿。上年近畿固未为非稔岁也。淮、宿、等处。本积水之区。赈恤具有成规。并无需用浩繁之处。从前如乾隆七八年江南水灾。十二年山东饥祲。以其地广灾重。赈给至盈百万以外。曾允开捐。不过一时权宜之计。初非赈恤偏灾。必待取偿捐纳。以为长策。当此国家全盛之时。仓有余粟。库有余帑。何至皇皇焉惟掣肘是虑。以至搜括榷关。累及商旅耶。如罗源浩所云司榷者侵蚀。朕不能保人人必无。亦不谓人人尽有。沽名博誉者。漫谓此时功令森严。人皆畏法。不敢作弊。此语朕亦不信。惟于贪吏舞弊婪赃。严惩不贷耳。有如朱荃之贿卖生童。明福之赃私巨万者。畏法奉公之语。可信耶。不可信耶。但国家办理庶务。祗可整肃纲纪。有犯必惩。毋纵之漏网。致滋玩弛斯已矣。若谓设防立禁。苛察细碎。遂可杜绝弊窦。不知防一弊即生一弊。果如罗源浩所奏、一一行之。又安。能尽除积弊。不过苦累商旅而已。罗源浩此奏。必出于观望。谓朕近年意在去弊恶侵。不知去弊恶侵。乃行政之要。而视司榷者尽为不可信之人。以致束湿周防。累及商旅。朕何忍耶。罗源浩本应议处。念其愚渎。姑宽之。内外诸臣。当感动天良。洗心奉职。不忍欺隐。不敢营私。朕所愿也。其有愍不畏死。侥幸尝试之徒。因此旨而肆无忌惮。朕惟执法绳之。断在必行耳。慎之戒之。罗源浩摺并发。　　

○己未。谕、朕此次巡幸豫省。著和硕履亲王、和硕和亲王、大学士来保、协办大学士阿克敦、在京总理事务。其月选之文员内、通判、州县、等官。武员内、八旗护军校、骁骑校、及外省送到之补放水手官、骁骑校、等官弁。并年满千总。著王、大学士、照从前之例验看。可传谕该部知之。　　

○给事中岱图奏、请将八旗参领等官、及部院衙门旗员、均定期射箭。得旨、所奏是。八旗官员定期射箭。原系旧例。不但参领等当勤加演习。即看箭之大臣。亦当身先习射。以为官员兵丁表率。朕于引见武职官员。且常亲射。况旗员乎。嗣后射箭之期。令参领等官习射外。该旗大臣亦著射箭。违者、令查旗御史参奏。至部院旗员。从前亦令射箭。因伊等各有本衙门应办事件。渐致废弛。然满洲旧习。岂可竟弃不讲。应令其于闲暇之日。不时演习。不必定期。倘有自耽安逸。竟不习射者。经朕查知。决不宽贷。将此通谕八旗知之。　　

○以健锐营左翼翼长阿巴齐、为正黄旗蒙古副都统。　　

○庚申。谕曰、朱荃在四川学政任内。匿丧赶考。贿卖生童。并勒索新生规礼。赃私累累。已据四川、湖广、浙江、各督抚等、研讯伊弟、及家人等。供据确凿。实近年来学政所未有。伊乃大学士张廷玉儿女亲家。其敢于如此狼籍婪赃。明系倚恃张廷玉为之庇护。且查朱荃为大逆吕留良严鸿逵案内之人。幸邀宽典。后复夤缘荐举。冒玷清华。本属衣冠败类。大学士张廷玉、以两朝元老。严鸿逵之案。缮写谕旨。皆出其手。岂不知其人。乃公然与为姻亲。是诚何心。设在雍正年间。伊必不敢如此。即在伊平日谨守远□礻□(□□古)□之道。亦不当出此。而漫无忌惮至于如此。其忘皇考圣恩为何如。其藐视朕躬为何如。张廷玉若尚在任。朕必将伊革去大学士。交刑部严审治罪。今既经准其回籍。著交两江总督黄廷桂、于司道大员内、派员前往。传旨询问。令其速行明白回奏。再降谕旨。张廷玉深负三朝眷注之恩。即其不得行私而欲归之一念。即已得罪天地鬼神。朕尚欲全其晚节。今乃种种败露。岂容冒叨宠赉。所有历来承受恩赐御笔书籍。及寻常赏赉物件。俱著追缴。至储麟趾参奏朱荃、交部严察议奏时。朕曾以其事问梁诗正。伊并不将朱荃之事详悉陈奏。观其词色。转若储麟趾不应参劾者。且有功令森严、无人更敢作弊之语。现在朱荃、明福、作弊至于如此。何谓无敢作弊。其意岂欲朕信臣下之无敢作弊。遂不加觉察。可以自便已私耶。及部议时。若非朕洞鉴情节。饬令大学士傅恒、详悉查办。一任梁诗正等朦混。则储麟趾可以诬参议处矣。部中定稿。彼此议论。堂司官皆所共闻。令梁诗正抚心自问。尚不足以服其心耶。梁诗正、著交部察议。朱荃平日为人。及匿丧纳贿诸罪状。与夫张廷玉以国家旧大臣。而与叛案中有名人结亲之处。汉大臣御史中、宁不知之。而张廷玉在任时。无一人参奏者。足见朋比瞻顾之习。终不悛改。储麟趾尚能据实参其匿丧一事。较之挟诈行私。及摭拾浮言者。为称职矣。储麟趾、著交部议叙。朱荃在词林中。尝考列一等。或系张廷玉阅卷。或派大臣同阅。若非张廷玉授意嘱托。则阅卷大臣揣摩迎合。且京察大典。张廷玉列朱荃于一等。朕于引见时降为二等。至保举试差人员。汪由敦力保朱荃。明系瞻徇。朕于引见册内。记其人终不妥。近曾以示汪由敦。可见营私交结伎俩。在朕前自不能掩。此等师生朋比之习。不可不严加惩创。汪由敦、著交部严察议奏。寻吏部议处具奏、得旨、梁诗正著革职从宽留任。汪由敦本应革职。但念其其人尚勤慎。学问亦优。著在兵部侍郎任内效力赎罪。刑部尚书、著刘统勋补授。工部尚书、著孙嘉淦补授。储麟趾、著纪录二次。余依议。　　

○又谕军机大臣等、据贝勒允祁奏称、永济库恩赏银两。其新旧欠项。业于上年参奏。经内务府议交该督、严饬州县作速完纳。节次咨催。迄今未经咨覆等语。此等事件。自应即为催徵。何以节年任其因循迟滞至此。虽直隶事本纷繁。兼办大差。该督方观承、一时不能兼顾。因此拖延。亦应乘时整理。大抵直省此类积案。亦不止此一事。如民典旗地案件。辗转至今。即高斌、那苏图、任内之事。前后交承。亦尚有存留者。盖事繁尤宜检点。若不加振励。则久而所积愈多。愈难清理。可传谕方观承、令其悉心查明。上紧赶办。以清积案。毋得沉搁。致开废弛之渐。　　

○又谕军机大臣等、朱荃匿丧赶考、贿卖生童一案。先经湖广总督永兴等、讯据伊在楚家人。一一供吐。今据永贵审据朱荃之弟朱英等供称、于贿卖书籍外。勒索新进诸生规礼。及补廪出贡等银。约有四五千两等语。朱荃赃私狼籍至此。实堪发指。前已传谕该抚、将朱华、朱英、并曾经随任之在籍家人等、一并解川。交该督策楞、严审定拟。著该抚遵照前谕。遴委干员。将所有人犯。严行锁解赴川。并在楚解往各犯。归案质审定拟。　　

○辛酉。上御勤政殿听政。　　

○谕曰、梁诗正不胜翰林院掌院之任。其员缺、著刘统勋兼管。刘统勋现在出差。著孙嘉淦暂行署理。　　

○又谕曰、吏部查奏京堂、翰詹、科道、及布、按、等官降革原案内。所有陈世烈、通智、励宗万、富德、陈浩、雅琦、湛露、韩光基、阿拉布坦、陈象枢、高越、王玠、王廷诤、孔传焕等、十四员。著该部行文调取引见。酌量录用。　　

○壬戌。除台湾府属彰化县、水冲沙压田园、额徵粟、一百四十石有奇。匀丁银、七两有奇。　　

○癸亥。谕曰、顺天乡试房考。定例分经校阅。遵行已久。近有人奏称、欲除内帘寻查关节之弊。请将房考只分房数。不分某经某房者。查旧例、房考校阅试卷。原不分经。后因内帘收掌官、有先将红号关通。临期分递某房考校阅之弊。因掣签分经以限制之。是分经原以除弊。不必再为更改。惟是一经之中。用房考数员。内有籍系同省者。平居素为习熟。入帘时彼此相通。易于照应。朕意不若于定例之中。稍示变通之法。嗣后房考入闱。仍著照旧掣签分经。其一经之内。房考有籍系同省者。令主考官临时酌量对调。阅看他经。亦或厘剔弊端之一道。著为令。　　

○谕军机大臣等、副都统衔纪山来京。问伊藏内之事。大约与从前所奏略同。但云珠尔默特那木扎勒、秉性暴虐。众心怨怒。若不改悔。恐不免谋害等语。前纪山在彼办事。用意太过。致伊等生疑。可寄信傅清、拉布敦等、诸事以诚实示之。安详办理。不必访问伊等之事。免生疑虑。再从前拉布敦更换纪山时。闻珠尔默特那木扎勒业已生疑。所有派副都统衔班第更换拉布敦之旨。暂不必宣布。俟稍缓再行更换。至殊尔默特那木扎勒回藏后。情形若何。令其详悉奏闻。　　

