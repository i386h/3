<!-- { "loadSidebar": true } -->
○甲子。钦差大学士陈世倌总督高斌、侍郎周学健、会同两江总督宗室德沛、调任江南河道总督完颜伟、江苏巡抚陈大受、前任安徽巡抚张楷等奏。上下两江、连年被淹之故。有因河湖泛涨。淹及下流者。有因下淤上壅。泛滥田野者。有因堤防拦格。水路无消者。有因雨水骤至淹及田亩者。相其致患之由以为弭患之策则分洩水势堤防漫溢。疎通积潦。使田间之水。由沟洫以达支河。由支河以达大川。由大川以通二渎经流。由二渎经流以归江海。近年雨潦过多。山水骤发。凤、泗、淮、徐、扬、海、所属州县。多地势中洼。四面高仰。积潦停蓄。其分洩之河道水沟。日久渐淤。下流不畅。两岸旧堤堰。亦多残缺。不能收束。地亩田庐。多被淹浸。故分洩下游水势。及堤防上游漫溢。为目前救患之急务。臣等公同酌议。应将洪湖现塌之石堤。高堰山盱全堤。大堤内旧堤卑薄处所。及黄河北岸石林口新筑坝内月堤。沛县之缕水堤。各增补培筑。以遏黄水内注。顺河、集北岸迎溜处。开挖引河一道。沛县护城堤工。亦应修筑完固。此目前应堤防者也。至黄河宣洩之宜。应于天然闸对河北岸。挑引河一道。使大溜中趋。其迎溜河头。改为倒勾。以避直冲。闸底填高。稍减水势。引河两旁民堰。加高培厚。河内淤浅处所。挑挖宽深。毛城铺坝口门水底。量为填高。以防进水渐多。峰山四闸、刘老涧坝、王营减坝、马家港口、四处。减水甚少。应将四处闸坝口门。必俟非常之水。始令开放。寻常不必分洩。陆家坝、毛家集、二处。岗阜中断。地洼易浸。应接筑土坝。一抵高家湾越堤。一抵归仁大堤。与冈地相属。再于堤内各建涵洞一。以洩积水。此豫为堤防之大端也。至运河下游。应于南岸山盱滚坝之南。天然南北二坝处。添建滚水石坝二。较旧坝高一尺。即盛涨亦易消。不至为高、宝、诸湖之患。高、宝、诸湖之水归运河。由运河入海。路远地高。不如入江之便。应于邵伯以南。金湾滚坝之下。东西湾地。添建滚水坝二。坝下挑浚引河。分引湖水入盐河。盐河对岸董家沟之上。加挑石羊沟引河一道。河头建滚坝。以应东西湾二坝。凤凰桥下引河。壁虎桥下流之廖家沟。俱挑浚深阔。归石羊河。以达于江。董家沟原归芒稻河。应将河尾接挑加长。自为一河入江。芒稻闸以下。仙女庙以上之泰州河。挑越河一道。接入金湾河内。金湾闸之上。添设宽大石闸一。并修纤道。俾盐船经由利便。泰州河内。旧有秦塘港、白塔河、百汊港、三路。旁趋入江。因防私盐。筑坝堵塞。今应将土坝改建闸门。并挑通河路。既可防范私贩。复可多洩涨水。此运河下游分洩入江之路也。再黄河南岸。应于高邮三坝上下。添建石闸四。昭关坝之上。添石闸三。闸下河渠。挑浚深通。挑河之土。接筑两岸子堰。束水入艾陵、渌洋、沙母、羊马、诸湖荡、以下趋于海。此黄河南岸分洩水势之大略也。又黄河北岸。应将板浦以下河身。速为挑浚。俾上游直注。六塘河南北二股。及六里、车轴、等河之浅窄者。速为浚治。六塘河两岸之民堰残缺者。加筑高厚。以束泛水。并伍丈、义泽、六里河头。各建石闸一。以时减洩场河之水。中河通入盐河。草坝口门水底。用石填高。以减进水。薛家庄之老堤头等处。开浚深通。以资分洩。两岸子堰。加帮宽厚。以资收束。此黄河北岸分洩水势之大略也。至南岸应将潼河下游之林子河、谢家沟、沱河。并宿州、灵璧、凤阳、等处道旁官沟。节节疏浚。其土培筑大道。酌添桥梁。以通积水。使宿境之水。导入浍河。灵、凤、等处之水。导入淮河。不使仍入沱河。泛溢为患。此南岸各属之大川。应兴修者也。又北岸应将沭、沂、两河残缺民堰。堵筑完固。淤塞河身。开浚深通。清河、桃源、道旁官沟。疏浚培筑。导入包家河。以洩两旁积潦。此北岸各属之大川。应兴修者也。大川既已疏导。则田间积水。与支河沟洫。乃可宣洩入川。今议、上游可堵。则设堤防以堵之。下游可洩。则通沟渠以洩之。总期水各有归。不使泛溢。淮、徐、扬、海、颍、凤、泗、七府州。约计开挑水沟。疏浚河渠。共一百四十余处。此支河沟洫。应兴修之水利也。至议修各工。其河道堤堰。急应浚筑者。于正月内派员分办。伏汛前完竣。其次要尚未详估者。于冬底兴工。以一年为限应建闸座滚坝桥梁。势难克期告竣。于正月内赶办。其议挑东西湾等处滚坝下引河。与石羊沟、董家沟、廖家沟、等河。及高邮等处闸座下之河渠民堰等工。统于五月前挑挖修筑。如伏秋汛不至过大。则山盱、邵伯、凤凰桥、壁虎桥、湾头闸、芒稻闸、董家沟、等处滚坝。尽足宣洩。倘水势过盛。现在议建闸坝之下。河路开通。临时相机开放。不致有误。于工程亦为缓急有序。至工程料物。河工由河臣题估。地方水利。由督抚题估。俱以该管道员为总办。工程最多处。另委道府一员协办。该管知府、直隶州知州、承办。属河工者。河臣总理。属地方者。督抚总理。倘不能时时巡阅。另委道员专理。如总办、协办、承办、各员。有奉行不善者指参。紧要各工。均汇入现办工程摺内开列。可缓者概停。前周学健以泗州地洼。奏请裁五河县、改为州治。查五河为众流汇聚入湖之地。改为州治。终非一劳永逸。今勘州境双沟地方。环山俯淮。以建州城。可期便民弭患。临淮县城。逼近淮水。请移建于该县之周梁桥地方。其请豁泗州、五河、水占地亩额赋。并泗州摊派丁粮。另查定议。至各属积水地亩。可疏消者。巳随宜消洩。其有地势最洼。不能宣洩者。为数无多。应饬地方官确勘。如系有粮地亩。详题豁免。淮、扬、二属濒海地方。有范堤一道。绵亘六百余里。捍御海潮。年久残缺。今拟重加修筑。此外尚有应否修治之处。均容勘明另奏。得旨。原议之大臣等详议速奏。寻议、下江淮、徐、扬、海、上江凤、颍、泗、等处河道水利各工。据陈世倌等会同详悉勘明。俱系应修之项。自应悉如所奏办理。所修堤堰闸坝桥梁。亦应如所奏。分别缓急。确估兴工。克期完竣。议挑滚坝下引河等工。应今该督等及时修筑。如式办理。所派官员。应如所奏。分工委用。仍造清册咨部。河工水利工程。令该总河等确估兴修。作速造册具题。其关系紧要各工。应如所奏。汇入现办工程。并题估销。如可缓、概行停止。五河改为州治。应准建于勘定之双沟地方。临淮县城。应准建于勘定之周梁桥地方。其应办事宜。及各州县应豁水占地亩额赋。并摊派丁粮。即速报部核办。再查泗州业经迁建。其五河应否裁彻。未据声明。应令查明题覆。疏消积水地亩。应令将地方工段。酌动银两。先行造册送部。其最洼无庸挑浚之处。应令查明亩数。分别官地民地。照例具题。范堤一道。先于乾隆五年。经大理寺卿汪漋等查办修筑。今称年久未修。应令详勘明确。分晰具题。此外有无应修之处。亦即勘明一并具奏。奏入。得旨。依议速行。　　

○乙丑。立春。顺天府进土牛春山宝座　　

○丙寅。准噶尔部人额勒伯克、率子诺海博罗特、弟库勒沁、来降。命赏给安插如例。　　

○丁卯。上诣大高殿恩佑寺行礼　　

○奉皇太后居长春仙馆。　　

○诣安佑宫行礼。　　

○幸圆明园　　

○戊辰上奉皇太后幸同乐园、侍早晚膳。至甲申皆如之　　

○奉皇太后幸山高水长。　　

○谕、前据浙闽总督那苏图等奏称、闽省需用米谷。恳请截留江浙漕米二十万石。运闽备用。部议未曾准行。在部臣持筹全局立议固属允当。但闽省产米无多。转输不易。那苏图为豫筹积贮起见。恐一时丰歉不齐。临期难于部署。复申前请。著照所奏。将浙江尾帮漕米。截留十万石。运至闽省以裨益缓急。计漕臣奉到此旨之日。正浙省尾帮抵苏之时。查乾隆三年拨江广之米运往闽省。总兵陈伦炯、曾将米石由长江换海舶出口海运。直抵闽省。此番亦应就近由海运闽。更为便捷。该部即速行文漕运总督。及江南督抚。并崇明总兵张天骏知之。　　

○己巳。上御奉三无私殿。赐宗室王公等宴。　　

○大学士鄂尔泰等议覆陈世倌等奏称、此次奏办河工。上江需银四十余万两。统于安徽藩库地丁款内。陆续支给。下江疏洩急工。需银一百五十万两。无项可支。请敕部拨解备用。其缓工需银六十八万余两。应于乾隆八年藩库秋拨案内酌支。再上年水势异涨。应办堤坝抢修急工。经河臣完颜伟、筹拨动用。加以应解河银之州县。多被灾缓徵。河库巳无岁修抢修之项。并请拨银二十万两。解贮河库。应如所请。于部库及河南山东留协银。上下江存贮备公、并乐善好施、收捐、各项内。拨给急工需用之数。至筹拨岁修抢修之项。计两江未经被灾州县。与各盐关应解河银。有盈无绌。无庸另议拨协。得旨。依议速行。　　

○庚午上诣安佑宫行礼。　　

○奉皇太后幸山高水长。　　

○御正大光明殿。赐朝正外藩。及大学士、内大臣等宴。召科尔沁和硕土谢图亲王阿拉卜坦。亲王额驸罗卜藏衮布。喀尔喀亲王策凌。喀尔喀汗敦丹多尔济。贝勒噶勒桑。阿鲁贝勒达克丹。巴林贝子诺们额尔和图。喀尔喀贝子阿拉卜坦。乌喇特镇国公达尔马吉哩第。喀尔喀镇国公恭格拉卜坦。和硕额驸根扎卜多尔济。喀尔喀镇国公旺扎勒。喀尔喀镇国公扎木禅。苏尼特辅国公罗垒。至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十二


大清高宗法天隆运至诚先觉体元立极敷文奋武孝慈神圣纯皇帝实录卷之一百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。正月。辛未。上奉皇太后幸山高水长。　　

○御正大光明殿。赐大学士尚书侍郎等宴。　　

○壬申。谕大学士等。朕诣盛京谒陵。沿途安台事务。系盛京兵部侍郎阿山应行办理者。阿山亦不能办理。著侍郎兆惠、会同阿山办理。　　

