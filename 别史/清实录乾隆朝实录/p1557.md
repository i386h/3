<!-- { "loadSidebar": true } -->
○又谕曰、阿桂奏、据哈萨克等告称、伊等使人拜克奈、回至游牧。曾言大皇帝加恩、将爱呼斯等处。赏给我等游牧等语。从前哈萨克使人入觐。奏请在塔尔巴哈台游牧。朕即面谕不允。又载入敕书。此特哈萨克等、希图侥幸。造言生事。现在纳旺等、带领哈萨克使人将至京师。朕仍以阿桂所奏哈萨克等造言生事之处。再行申谕。并敕驻劄大臣严行驱逐。著传谕知之。　　

○丁亥。谕曰、大学士蒋溥、因患病未痊。奏请解任。蒋溥年甫五旬。精力正强。加意调摄。自可渐次痊愈。著照旧供职。仍给假调理。不必开缺。　　

○命翰林院编修蒋檙、在南书房行走。　　

○以故褒绩公舒灵阿子隆兴、一等子噶尔当子布达雅、二等子经温弟托什、一等男祖尚贤子祖学恭、三等男佟兆勋子佟璜、各袭爵。　　

○豁除浙江海宁县。乾隆二十四年分、被潮冲塌地七十五顷十四亩有奇额赋。　　

○调任河南巡抚胡宝瑔疏报、武安县开垦额外田七十六亩有奇。　　

○旌表守正捐躯之河南项城县民胡得富妻王氏。　　

○戊子。上诣皇太后宫问安。　　

○谕军机大臣等、据开泰、岳钟璜奏称、奸民宋朝伦等踵行邪教一案。不能觉察。请交部严加议处等语。所奏甚无谓。已于摺内批示矣。查奸缉匪。绥靖地方。固属督提职守。但此等奸匪。亦难保其必无。今一经发觉。该督提即拏获查办。复何罪之有。即地方有司、不能先事查禁。亦不过失察公罪。而督提等于结案后。深自引咎。若实有抱疚于中者。殊不可解。此案原系会同富春审办。岂彼系宗室公、会审时别有情节。致尔等有此奏耶。著传谕开泰、岳钟璜、将因何奏请议处之故。据实覆奏。寻奏、宋朝伦等、以邪教展转骗诱。复捏造狂悖字帖。非寻常案犯可比。臣等获犯查办。已将连年失察文武各员、分别查参。但此案起自乾隆二十一年。至本岁计阅四年之久。始行发觉。臣等不能早为察出。致使煽惑愈众。是以奏请议处。至与富春会审。俱系面商公讯。意见相符。并未别有情节。报闻。　　

○又谕、据岳钟璜奏、建昌镇等处马厂地界。多与民田相联。屡致侵占构讼。请照提标马厂之例。招佃闲垦收租。添补餧养马匹等语。此项马厂地亩。原系给营牧马在官之产。并非闲旷。乃毗连民地。以致日久私侵。互相控告。势所不免。今据该提请将此项地亩。佃民承垦成田。每岁收租。散给添补饲餧之资。息争端而清案牍。事属可行。著传谕开泰、令其确查勘丈。酌量情形。会同筹办。务使兵民两便。以为久远相安之道。将此传谕知之。　　

○礼部议覆、福建考官周煌等奏称、闽省旧设同考官十二房。乾隆十八年。议裁易经一房。现在易经三员。书经二员。诗经四员。春秋礼记各一员。但诗经卷多。每房各分及千卷。校阅未能裕如。请以原裁易经一员。拨入诗经内、增为五房。应如所请。从之。　　

○以甘肃按察使吴绍诗、为甘肃布政使。以甘肃安西道文绶、为甘肃按察使。　　

○己丑。定驻劄回部厄鲁特办事大臣等养廉。军机大臣议覆、回部厄鲁特驻劄大臣。事务繁杂。每岁请各给养廉银二千两。查西藏、西宁、坐办事务之大臣。均岁给养廉银三千两。未免过优。请于驻劄西藏大臣养廉内、各减银五百两。驻劄西宁大臣养廉内、各减银一千五百两。归入驻劄西路办事养廉款内。从之。　　

○吏部等部议准、四川总督开泰奏、请以松潘同知、照杂谷理番同知例、改为直隶同知、归松茂道管辖。从之。　　

○移湖南湘阴县县丞、驻林子口。零陵县周堂寺县丞、驻冷水市。裁宝庆府司狱缺、为湘潭县黄茅驿巡检。永州府常德府司狱缺、为醴陵县渌口司、清泉县新城司、巡检。从湖广总督苏昌请也。　　

○以江南寿春镇总兵齐斌、为广西提督。　　

○以吐鲁番伯克茂萨为辅国公。颁给封诰如例。　　

○厄鲁特贝子三都布故。以其养子贡楚克邦、袭爵。　　

○辛卯。上诣皇太后宫问安。　　

○谕军机大臣等、前因杨应琚奏办抽拨母羊一摺。未将抵补口粮羊只缘由。开除明晰。恐系该督错会原议。是以降旨询问。今据该督奏称、因母羊艰于购觅。先于口粮羊只内挑拨解赴。而拨缺之羊。仍于巴里坤买获羝羊内、按照四万只口粮之数。拨补抵足。并无缺少。应如所奏办理。将此传谕杨应琚、并巴里坤乌噜木齐之大臣等知之。　　

○军机大臣议覆、右卫八旗满蒙汉兵、自乾隆二十一年、奏裁五百余名。本年复议裁四百名。添设养育兵、步甲、各六百名。今舒明奏称、虽经两次裁兵、官员请免裁减等语。查右卫兵丁、虽有看城守库等差。实与各处驻防无异。原额兵三千五百名。设佐领五十二员。已属过多。今复裁九百余名。官员自应量裁。现在满洲兵一千三百余名。请分佐领、防御、骁骑校等官。各十六员。蒙古兵四百余名。分佐领、防御、骁骑校、各四员。汉军八百余名。分佐领、防御、骁骑校、各八员。余俱裁。其新添步甲六百名。请设步军翼尉二员。步军校八员。从之。　　

○壬辰。上幸瀛台。宗室公如松等、率叶尔羌、喀什噶尔、阿克苏、和阗、乌什、库车、沙雅尔、赛哩木、拜、诸回城入觐伯克萨里等。于西华门外瞻仰。随于瀛台赐食。复召萨里等、至重华宫赐茶果。　　

○刑部奏、定拟阿思哈收受属员馈送一案。得旨、阿思哈依拟应绞。著监候。秋后处决。其馈送贺礼之司道大员。不能正巳率属。违例馈送自应照部议革职。但该抚簠簋不饬。致属员有意逢迎。罪在阿思哈一人。汤聘亢保、蒋衡、高积、俱著革职。从宽留任。原任饶九道黄为兆、著于补官日革职留任。尹继善著销去加二级纪录四次。抵降三级。免其降调。　　

○癸巳。上御西厂幄次。赐朝正外藩蒙古王公及回部郡王霍集斯等、叶尔羌诸回城伯克萨里等宴。并赉冠服币帛有差。　　

○调镶白旗满洲副都统傅良、为伯都讷副都统。　　

○乙未。孝庄文皇后忌辰。遣官祭昭西陵。　　

○上诣皇太后宫问安。　　

○陕西巡抚钟音覆奏、遵旨确查四川永宁道张再龄勒索夫役情事。据汉中道府详称、该道絜眷抵任。至青桥驿、令店户雇夫三十二名。原许多给钱文。该处居民稀少。代雇不能足数。该道疑其勒索。家人妄用马鞭殴打。已雇人夫。亦均分散。该道遂自行觅雇行人。实无勒索铺户。及喝打情节。适御史周于礼过站。店户因增饰耸听。但查此系九月二十四日事。高琦过青桥驿。在八月十五日。不知从何闻知。报闻。又谕军机大臣等、前据御史周于礼参奏、四川永宁道张再龄、挈眷赴任。在陕西青桥驿、多索夫役。喝打铺户一摺。适次日高琦自四川来京。朕以伊亦由此路经过。自必有所闻见。是以面加询问。当据高琦奏称、途次亦闻此事等语。随经降旨钟音。令其将索夫实在情形查奏。今据该抚奏、高琦于八月十五日过青桥驿。而张再龄之经过。系九月二十四日。是此事乃在高琦已过三四十日之后。途次何由豫行闻知。而在朕前言之凿凿耶。朕于庶务。无不推究确实。从未有可含糊了事者。著传谕高琦、令其将此事究系闻之何人何地。据实明白回奏。　　

○以浙江乍浦副都统英泰、为直隶天津都统。　　

○丙申。谕、昨据钦天监奏、明年元日午时。日月合璧。五星联珠。并绘图呈览。请宣付史馆。朕以七政同躔互运。凌犯或所时有。灵台占候者。转指为瑞应、以饰听闻。则大不是。因召诸王大臣、及监臣等面询。据勒尔森等称、五纬连贯相生。不侵次舍。实叶吉占。并非以祲为祥等语。朕于天文象纬。素未深究。从不强不知以为知。但思日月五星。行有常度。史传所载。高阳氏时、五星聚于营室。年代荒远。已难具论。即如汉高祖元年、五星聚东井。宋开宝元年、五星聚奎。殆千有余年始一遇。而其为实为伪。亦莫可究。及我朝雍正三年。日月合璧。五星联珠。相距宋时、亦已七八百年。今自乙巳至辛巳。章部甫及两周。何以遂应再觏耶。据监臣奏称、较前度为尤昭明。则安知将来不有议此度之亦不昭明者耶。迩日西陲大功底定。版图式廓。远逾二万余里。海宇宴安。年谷顺成。内外诸臣。大法小廉。人民乐业。其为祥瑞。孰有大于此者乎。又如今冬京师风日晴暖。正在望雪之际。而六花叠降。四野均沾。直隶、河南、山东、山西、等省。并陆续奏报得雪。而诸回城新辟耕屯。亦有盈尺告丰之奏。此则祥瑞之实而可徵者。固不在乎合璧联珠。始足彰上苍符应也。在监臣等职司观象。谅不敢妄相附会。以为润色隆平之举。而揆之于理。终难深信。即使悬象著明。星文表异。实为我国家世运亨嘉之盛瑞。惟当益加兢业。保泰持盈。用以上承灵庥。以与我天下臣民。共享太平之福耳。至谓元正嘉兆。适逢慈宁七旬大庆之年。可徵万寿延禧之祝。朕惟心识之而默叩乾贶。若必宣付史馆。垂为庆牒。则各省文武大吏。必竞以甘露庆云等事。纷纷入告。将日事虚文。转致贻误实政。殊非朕敬天勤民。宵旰图治之至意。所奏不必行。仍将此宣谕中外知之。　　

○又谕、内阁汇奏本年福建、广东、二省武员。续请颁发上谕一摺。虽系循例奏请之事。第单内所开三教归一一书。实与政治官方无与。原可无庸颁发。至游击以下微弁。未必尽通文义。所颁一应上谕。不过朿之高阁。转于体制有亵。嗣后不必给与。况此等书籍。通行颁发。果能朝夕省览。触目儆心者谁乎。即朕今所降谕旨。尚不能保无事过辄忘之处。而远年典册。能信其皆遵守弗怠耶。朕诸事惟求核实。若相沿具文。皆所不取。著内阁将向来例给诸书。择其有裨实政者颁发。余俱酌量裁减。　　

○又谕、西安将军员缺。著嵩椿调补。嵩椿所遗荆州将军员缺、著德敏补授。德敏所遗左都御史员缺。著永贵补授。永贵所遗仓场侍郎员缺。著常钧补授。常钧未到以前。著裘曰修暂行署理。　　

○谕军机大臣等、舒赫德在军前年久。应派员更换。著左都御史永贵、带领此次入觐之回部伯克等前往。与舒赫德交代后。舒赫德即起程回京。　　

○又谕、此次入觐之回部伯克等起程时。著派乾清门侍卫额勒登额、伊德、殷济图、随同永贵、照看前往。即留于驻劄大臣处、听候差遣。其来年入觐之回人等。著栋保、讷齐讷、带领前来。嗣后乾清门侍卫等。即照此轮班行走。　　

