<!-- { "loadSidebar": true } -->
○山西巡抚鄂弼奏、据助马路参将实尔们等禀报、六月二十四、五、等日。有蚂蚱从西北飞入宁远厅属。随即带领兵夫。奋力扑捕。禾苗虽有损伤。尚未残毁。臣前往助马口外察看。因取阅所捕飞蝗。头翅虽近蝗虫。然身不甚大。农人皆呼为蚂蚱。但业已高举远扬。即系飞蝗。扑捕尚易。不至飞腾蔓延。得旨、慎莫为此言所误。方观承去岁即坐此病。总之蝗蝻如草贼。惟有极力翦灭之而已。无别法也。切莫姑息讳饰。　　

○四川总督开泰奏、川省华银山地方。毗连巴州等处。奸匪易藏。乾隆十四年。经前抚臣题准、将顺庆府通判。移驻大溪口。重庆镇标守备。分驻大庵。川北镇标外委。分驻木板凳。文武会同查缉。原议五年之内。地方宁谧无事。咨部议叙。近据藩臬两司详请。现任移驻大溪口通判永庆、分驻木板凳把总曹圣、各以五年期满。呈请议叙。查华银山一带。数年宁谧。实由各地方官合力办理所致。该通判等、虽亦照例巡缉。并无实在案件可纪。除将通判等呈请驳饬外。请嗣后各员弁、若值期满。必实有功绩可纪者。咨部量予议叙。其寻常供职。不得以五年之例滥请。得旨、公当之极。　　

○云贵总督爱必达等奏、南掌国今届贡期。来使人役较多。一切赏号。查照上届册案。应增应减。确核撙节办理。得旨、用之于外夷。不可言撙节。但不可令不肖属员。冒销侵没。而外夷仍不得实惠。则汝之咎矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百十七


大清高宗法天隆运至诚先觉体元立极敷文奋武孝慈神圣纯皇帝实录卷之六百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。八月。壬申朔。上诣大高殿行礼。　　

○幸圆明园。　　

○遣官祭关帝庙。　　

○癸酉。遣官祭昭忠祠。　　

○谕军机大臣等、海明等具奏审讯抢掠库勒塔哩木台站贼首柰那克和卓一摺。柰那克和卓、信听浮言。辄抢掠台站。情殊可恶。其附从为恶者。亦势所必有。著舒赫德、额敏和卓、海明等、逐一严查。按律分别办理。勿得稍有疏纵。始足为党恶者戒。其办理之处。仍照朕前旨四品以上者。拏解京师。五品以下者。审明、在该处办理示众。　　

○又谕、前据成衮扎布奏称、俄罗斯人等、在克木克木齐等处驻兵。在乌伊喀喇齐潦等处立标等语。当经降旨、令车布登扎布、车木楚克扎布、于明年选派扎哈沁杜尔伯特兵一千名。由阿尔台、至额尔齐斯。与阿桂会合前往巡查。今览车布登扎布等所奏、俄罗斯驻兵立标。俱系济喇那克旗布噜特人等捏造之言。实无此事。其扎哈沁杜尔伯特兵丁。著不必派遣。至阿桂明年既系领兵前往巡查塔尔巴哈台等处。著顺便领兵一千余名。前往额尔齐斯等处巡查。相机妥办。　　

○又谕曰、海明等奏称、随丰安等擒获抢台贼匪柰那克和卓官兵。及叶尔羌伯克等。俱属奋勉。除吐鲁番蓝翎侍卫阿璊密喇布、叶尔羌商伯克托克托和卓之子迈迈咱尔和卓、阿布都尼咱尔、俱著赏蓝翎六品顶。吐噜番骁骑校阿舒尔等。酌赏布疋皮张外。其奋勉效力之护军校署章京通吉布等。开列功次具奏等语。通吉布等、俱著交部议叙。托克托和卓、亦酌量奖赏。收得逆书即行呈报之伊什罕伯克阿布都喇伊木。前已加恩奖赏。仍著记名。以阿奇木伯克用。遇缺即补。　　

○又谕曰、海明等奏、请续颁奖赏翎顶。已如数发往。但所赏孔雀翎蓝翎。较之顶戴。更宜慎重。必实系效力行间。超群出众者。方足以示鼓励而昭荣宠。若稍能黾勉。即行赏给。则伊等转视为寻常。不知宝贵矣。著传谕舒赫德等知之。　　

○乙亥。上奉皇太后幸同乐园。侍早晚膳。　　

○谕军机大臣等、舒赫德奏、内地所用银两。擕至外藩交易。有发无收。将来恐致耗散。请将绸缎多为解送。较原价酌增运费。则银两亦可渐次收回等语。所见甚是。著传谕杨应琚等、筹酌办理。但所估价值。祗增运费。则未免太廉。即如绸缎、亦内地所贵重。行至外藩。自当酌量物情。以定价值。若初次价贱。则奸商回人等私行兴贩。徒为伊等之利。著舒赫德随时筹画。酌量定价。行之数年。再为平减、亦可。惟不得任商贩私行擕带。减价售卖。内地商贩无多。亦易于稽查禁止也。　　

○丙子。谕军机大臣等、阿里衮奏、阿喇古阿奇木伯克察拉玛之弟呢雅斯、子摩罗和卓、俱贼首迈喇木之党。察拉玛现往京师。不便仍留该处等语。从来叛逆亲属。俱行缘坐。但察拉玛以入觐来京。或不知情。著从宽免其治罪。仍留本身品级但令其居住原处。伊亦不能自安。可行文沿途驻劄大臣、于察拉玛经过时。即派妥员。并其家口、解送来京。仍将格外加恩之处。晓示察拉玛、及回众知之。　　

○丁丑。祭先师孔子。遣和亲王弘昼行礼。　　

○谕、晋省连年歉收。屡经降旨加恩缓徵。今岁该省各属晴雨均调。夏秋二禾。俱获丰稔。节年民借三仓谷石。与本年青黄不接时出借谷石。均应于秋收后催徵还仓。即分年带徵民欠地丁钱粮。与现年新粮。均应于秋后起徵。但念此等歉收处所。本年幸遇丰收。正宜及时休养。俾安乐利。若令新旧银米一时并徵。民力未免拮据。著再加恩、将二十五年领借常、义、社、三仓谷石。分作三年带徵。至分年带徵旧欠各项地丁银米。亦著加恩、本年暂缓徵收。总俟明年秋成后。再行酌量徵还。以纾民力。　　

○顺天乡试。以兵部左侍郎兼管府尹熊学鹏、府尹程盛修、为监临官。左都御史刘纶、为正考官。内阁学士介福、为副考官。　　

○戊寅。祭大社大稷。遣履亲王允祹恭代行礼。　　

○兵部议覆、广州将军福增格奏称、广州设立水师。系旗营防守海疆要务。营兵在外洋操演水战。必须大员督率。臣与副都统瑚图礼会议。每年轮派一人。前往亲阅操演。于海面情形。既可通晓。而兵丁亦可谙习海势风涛。驾驶得宜。应如所请。从之。　　

○己卯。谕、献岁恭逢皇太后七旬万寿。拟于新春敬奉安舆。时巡南服。俯慰士民颂祝之忱。并顺道阅视徐州石堤。及海宁塘工。因降旨令该省地方官修整道路桥梁。照例豫备。今岁大江以南。在在丰收。惟夏间雨水稍多。河湖盛长。高、宝、兴、泰、一带低处所。颇有漫溢。前因河臣等先后摺奏。特传谕尹继善、查明下游被水之区。豫筹抚绥。复恐地方有司。承办南巡差务。转于赈恤事宜。不能尽心经理。是以谕令该督将实在情形。确查具奏。候朕降旨酌缓巡幸。今据奏到、高、宝、等处被水较重。该处既现已成灾。亟宜以赈务为切要。南巡一事。原不妨酌量改期。该督身任封疆。自当权其缓急。早为奏请。何必待朕询及、始以入告耶。所有南巡应办差务。暂行停彻。改于壬午春、恭奉慈辇。以慰舆情。仍可揽民风而昭盛典。大差既经停止。自可专心办理赈务。该督等务宜仰体朕怀。董率僚属。确按灾地情形。实力妥办。勿使穷黎稍有失所。以副朕痌瘝在抱之意。该部即遵谕行。　　

○谕军机大臣等、阿桂奏称、追捕戕害德舒贼人色布腾、和济格尔等。至塔尔巴哈台。贼已经过戈璧。亦未见哈萨克游牧踪迹等语。此等余孽。逋逃求活。前往古尔班察尔、想投向俄罗斯。朕昨谕阿桂、来年领兵巡察额尔齐斯等处。当侦探此等贼人藏匿之处。以大兵掩袭。不可惊散。或投入俄罗斯。即以不匿逃人之例晓示。并云入境追擒。于尔等毫无损害。若能擒献。即可回兵。著传谕知之。　　

○兵部议准、湖广总督苏昌奏称、苗疆俸满人员。副参以下。游击以上。例得保题升用。但俸满时。尤必详慎甄别。如材技俱属中平者。祗应调回内地。不准即升。倘营伍废弛。亦应随时参处。不得以俸深免议。从之。　　

○庚辰。太宗文皇帝忌辰。遣官祭昭陵。　　

○上奉皇太后还宫。　　

○诣皇太后宫问安。　　

○还宫。　　

○壬午。太祖高皇帝忌辰。遣官祭福陵。　　

○谕、今年为朕五十诞辰。内外大臣。奏请庆贺者。前经降旨。未准举行。今衍圣公孔昭焕、尚书嵇璜等、俱系在籍之员。跋涉远来。随班庆祝。情谊肫挚。宜量加赏赉。共庆鸿庥。孔昭焕之祖母。暨嵇璜、蔡新、李清芳、邓时敏之母。俱各赏给扁额。以昭优宠。孔昭焕、仍加赏表里各十端。嵇璜、加赏表里各八端。蔡新、李清芳、田懋、俱加赏表里各六端。邓时敏、叶一栋、俱加赏表里各四端、其休致之宗人府府丞徐杞、著加一级。革职侍郎彭树葵、著赏给三品顶带。仍各赏表里四端。用彰推恩敷锡之至意。　　

○又谕、朕此次巡幸木兰。著履亲王、和亲王、大学士来保、蒋溥、在京总理事务。其月选之文员内通判州县等官。武员内八旗护军校骁骑校、及外省送到之补放水手官骁骑校、并年满千总等官弁。俱著王大臣照例验看。至外省督抚提镇等奏摺。著照例自启銮之日为始。俱赍赴在京总理处加封。交内阁随本呈送行在。候朕批示。随本发回。仍于在京总理处、交赍摺人祗领。该部通行传谕知之。　　

