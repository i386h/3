<!-- { "loadSidebar": true } -->
○谕军机大臣曰、梁肯堂奏接奉谕旨。前赴河间、景州一带。督办灾赈事宜一摺。据称河间、景州、及保定等属。久晴不雨。得雨三处。亦未透足。近虽得雨数次。为时已迟等语。总未言明分寸。是何意见。殊不可解。热河地方。初二、初三、连日阴雨。保定、天津、河间等处。岂尚未一律普沾。著该督即查明分晰速奏。至河间、景州、保定、天津等处。向年尚不至于乾暵。今看此光景。其被旱竟比顺德、广平、大名较重。该处百姓骤遇歉收。纷纷外出觅食。或不免致有怨咨。该督宜饬令地方官、于查赈之便。就近晓谕。以旱涝亦天运之常。兹逢此旱歉。究由尔等向值屡丰。不知感激天恩。撙节培养所致。今偶遇俭岁。宜加儆畏。以冀感召休和。断不可稍萌怨尤之念。此时被旱地方。虽得有透雨。已不及补种襍粮等项。祇可赶种秋麦。以期明年春熟。现已蒙恩酌借口粮。明岁青黄不接之时。尚当加恩展赈。以济口食。不使失所。如此向小民等、明切晓谕。伊等自必各知安分。民情悉臻宁谧。至摺内所称、受旱各州县。令于村庄适中之地。先行设厂煮赈等语。何以前此未据奏及。殊未可信。各州县既设立粥厂。则现在赴京及出口就食之人。又从何而来。昨恐梁肯堂接奉前旨。误会朕意。又有旨谕令该督、断不可阻止。朕于该省灾务。先事绸缪。不辞语烦。随时训谕。已属无微不至。惟在该督善体朕意。董率所属。实力妥办。梁肯堂当往来亲历周查。勿使不肖州县、及吏胥从中克扣滋弊。俾灾民务沾实惠。此为最要。即八月万寿节。该督亦竟不必前来行在也。将此再传谕知之。并将目今光景究竟如何。速奏来。　　

○癸卯。谕、据吉庆参奏博山县知县武亿、于缉捕事件。任听衙役妄拏平民。滥行重责。以致拖累无辜。已将武亿革职。蠹役倚官滋事。最为闾阎之害。法禁綦严。但向来书役诈赃毙命。以及假差吓骗等项。律有专条。自可按例定拟。其奉有差票。而妄行拘拏。别无诈索情事者。未经著有定例。此等衙役怂恿本官。滥行差拘。拖累无辜。及至滋生事端。本官被参降革。而该役等转得置身事外。又于后来官员任内。试其伎俩。殊不足以示惩儆。不特衙役为然。即书吏、长随、以及幕友。亦往往有愚弄本官。耸令任意妄行。贻误地方。即本官去任。所谓官去吏不去。伊仍可作弊。此等恶习。不可不加之惩治。使知儆畏。嗣后除书役等诈赃毙命等项。仍按律治罪外。其虽无吓诈等情。而有藉势妄为。累及平民。致本官降革者。所有幕友、书役、长随、应如何酌议治罪之处。著该部详细定议具奏。所有武亿案内、妄拏平民之衙役。即著吉庆查明。照新例办理。寻奏、嗣后地方官有应参降革之案。该督抚先饬该管上司、严究幕友长随书役等。如有怂恿愚弄情事。即拘拏看守。除舞弊诈赃、及捕役借端诬拏平民、并奉差缉贼混拏充数等款。俱照例办理外。其审无前项情弊。但有倚官滋事。耸令妄为。累及本官者。各按本官降革处分上加一等。本官降一级者。将该犯杖七十。降二级者。杖八十。降三级者。杖九十。降四级者。杖一百。革者杖六十徒一年。如本官罪止拟徒。亦各于本官罪上加一等治罪。籍隶本地者。即交本地方官。外籍者。递回原籍。均严加管束。不许复充。倘仍潜身该地。欺瞒后任。改易姓名。复充书役及幕友长随者。应令该督抚详加查察。一经得实。即严参治罪。其本官罪止军流外遣者。仍与本官同罪。从之。　　

○又谕、前据戈源奏请严定县府考送童生额数一摺。已交该部核议具奏。并令长麟将山西省考试童生、是否可定额数之处。酌议覆奏。兹据长麟奏称、县府考试。弊窦最多。往往阅卷衡文。委之幕友。本官并不寓目。甚有瞻徇情面。及任听幕友、书吏、勾串舞弊等事。应请嗣后县府考试。毋庸定额。俟录送后。学臣考试。如所送童生。实在荒谬不通。即由学臣咨送抚臣、查核卷数多寡。将原送官查取职名。咨部分别议处等语。各省县府考试。每以录取入学。总凭学政定夺。遂视为无关轻重。本官概委幕友阅看。或有意沽名。将文理荒谬之卷。滥行录送。其或瞻徇情面。听受贿嘱。并任幕友、书吏、勾通交结。种种弊端。皆所不免。亦不独山西一省为然。今长麟请定处分俾县府各顾考成。不敢仍前弊混。所奏尚属可行。著交大学士九卿、会同该部、一并悉心妥议具奏。　　

○甲辰。谕、厄鲁特等自驻防热河以来。三十余年。与满洲官兵一体当差。而于红白事件。向无恩赏银两。著加恩、嗣后。照满洲官兵例。给与恩赏。以示朕一体抚恤之意。　　

○以故湖南澧州属麻藔所曲溪隘土千总吴尚德、孙世望、袭职。　　

○以侍讲关槐、为河南乡试正考官。刑部员外郎章煦、为副考官。署礼部侍郎刘跃云、为山东乡试正考官。编修吴廷选、为副考官。洗马文宁、为山西乡试正考官。编修邱庭漋、为副考官。　　

○旌表逼嫁捐躯安徽宣城县民万某妻汪氏。守正捐躯河南南阳县民王张陇妻吕氏。　　

○乙巳。谕军机大臣等、据刑部题驳河南省审拟朱三图财谋死孟加爵一案。所驳甚是。已依议行矣。向来图财谋命之案。必视其得财与否。分别斩决监候。诚以图财为谋命根由。须究明赃据下落。庶案无疑义。此案朱三谋死孟加爵之处。该抚并未查起赃据下落。仅凭该犯向不知姓名铺内换钱花用。及连钱包推跌下沟之供。竟将朱三定拟斩决。殊不足以服该犯之心而成信谳。罪关重辟。自应详慎办理。该抚何得于此等紧要情节。不加根究确凿。率行定拟若此。穆和蔺、著传旨申饬。仍著将部驳各情节。逐一覆加研鞫。务得赃据致死确情。另行妥议具奏。勿再含混干咎。　　

○又谕、据勒保覆奏、甘省营员、不愿承领伊犁马匹情形一摺。据称、陕甘两省。每年应补倒缺马匹。向由伊犁拨解。嗣因该处解到之马。骨格俱小。长途解送。多有疲瘦。是以绿营人等不愿承领。多在洮岷、青海、归化城、产马处所购买。其价自七八两、至十一二两不等。合算买马弁兵往回盘费。每匹价银。总在八两以外。各营不无稍有赔贴。并无多余等语。所奏殊不可信。各营如果赔贴。则弁兵必视为畏途。岂有愿买马之理。天下有赔家私做官之人乎。若论蒙古番子地方。如洮岷、青海、归化城、以及大凌河等处、所产马匹。骨格甚小。伊犁、哈萨克马匹。向多高大。即最小者。较之蒙古马匹。亦属差胜。此系朕所深知。该省营员。情愿领银在归化城等处买补。岂能得有好马。自为意图沾润起见。若云例价之外。尚有赔贴。则该营员等、何以转不乐于承领伊犁马匹。可免赔累。而转愿向归化城等处贴价购买。如此急公之人。即勒保尚恐不能。岂有合省弁兵。皆如此赔贴家产。为国家出力之理。此皆由勒保不谙乘马。听信营员一面之词。意存偏袒。而不自知其所言之矛盾地。今勒保既有此奏。即姑照所请办理。著传谕保宁、嗣后伊犁等处应解陕甘拨补马匹。务须择其骨格高大。堪以适用者。尽数拨解。如所解马匹。不敷拨补之数。再由该省给价购买。其沿途解送。并饬该解员妥为喂养。毋致疲乏。如解员喂养不善。致有倒毙。并有私行盗卖抵换者。亦必就近卖与该省之地方官。勒保无难留心访察一二。以警其余。据实参奏。自当从严办理也。将此各谕令知之。　　

○又谕、本日吏部将四川天全州知州徐时敏一员带领引见。朕看其才具平庸。因令军机大臣、查明该员本系涪州知州。经李世杰以该员才具未能明干。奏请调署天全简缺。嗣因委办廓尔喀粮饷出力。复经鄂辉等保奏。准其以同知直隶州知州升用。徐时敏前在涪州任内。经李世杰奏请调简。自因其才具平常。何以鄂辉又称其办理粮饷出力。复行保奏。如该员于粮饷事务。果能办理妥善。现在孙士毅督办粮运。正当用人之际。况曾将丁忧事故人员奏留差委。自应将该员留办粮运。以收驾轻就熟之益。何以转令其赴部引见。是该员似又非办粮得力之人。但鄂辉等曾经保奏。该员是否果有劳绩可录。此间无从考核。著传谕孙士毅、即将徐时敏、从前李世杰奏请调简。后鄂辉等因何复行保奏。及该员才具究竟如何之处。一并秉公查明覆奏。　　

○丙午。直隶总督梁肯堂奏、河间、景州、等处。被旱较重。请将六七八分极次贫民。先急赈一月口粮。鳏寡孤独老幼残疾之人。摘赈两月口粮。得旨、依议速行。　　

○丁未。孝懿仁皇后忌辰。遣官祭景陵。　　

○戊申。谕、刑部具题福建省民人林石、杀伤胞弟林月身死一案。将林石依尊长谋杀卑幼已杀者以故杀例、问拟绞候。已照签下矣。细看林石因胞弟林月嗜酒懒作。并屡次私用伊钱文。林石查知责骂。林月不服较闹。林石辄乘伊弟醉卧。起意杀害。用刀连砍毙命。自应依尊长谋杀卑幼、以故杀例定拟。但尊长杀死卑幼。案情亦有区别。如果为卑幼者。有酗酒赌钱为匪滋事等情。尊长或因其不服教训。一时忿激。殴杀毙命。自可照本例办理。毋庸入于秋审情实。今林石因伊弟私用钱文嗜酒懒作起见。止属寻常小过。且林石系林月胞兄。伊弟乏钱使用。林石乃亲兄。即帮助钱文。亦分所应尔。乃不念手足亲情。輙因此起意杀害。乘醉砍毙。情节较为残忍。自应赶入本年秋审情实办理。又刑部具题河南省赵行远、谋勒杜三瘸身死一案。因赵行远与杜三瘸之妻。调戏成奸。杜三瘸利其资助。知情纵容。嗣知赵行远家业罄尽。嘱令伊妻拒绝。后赵行远因乏用借钱。逾期不还。经杜三瘸屡次逼索。心怀忿恨。即将杜三瘸诳至村外。用绳勒死。刑部将赵行远、依本夫纵容妻妾与人通奸、被奸夫起意谋杀例、拟以斩候。系属按例办理。亦照签下矣。此案虽系杜三瘸无耻。知情纵容。但赵行远因奸害本夫。难以宽纵。亦应赶入本年秋审情实。以昭儆戒。嗣后刑部遇有此等案件。俱应留心分别。斟酌办理。以示弼教之意。　　

