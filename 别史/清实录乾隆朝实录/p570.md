<!-- { "loadSidebar": true } -->
○河南巡抚硕色奏。据广东巡抚策楞奏称、剔厘常平仓谷出粜。及侵分谷价弊端。应饬该管道府。亲赴所属。彻底盘查。凡遇开粜买补。俱逐一声明年分廒口。以杜存旧粜新。折价交代之弊。查豫省州县。经办此事。俱将仓谷按存七出三之例核定。先期详明。俟批准后。依时值减价出粜。循例春月出陈。秋收易新。并无移新作旧之弊。至称各州县谷不实贮。惟留价银贮库。离任后亲属侵分。竟成亏空。豫省出粜仓粮。俱先将应减价值详明。五日一次具报粜价数目。又报所粜总数。及封仓日期。价银暂存库内。如买补时价贵。准其暂停。仍将原银提解府库。俟价平应买。始行交发。各州县既不得存留谷价。自无亲属侵分。致成亏空之事。惟仓贮廒口。各州县虽编列字号。年月细数。向不造报上司。仓储重务。不厌周详。应如广抚所奏。饬各州县造具廒口清册。出入逐一注明申报。得旨、不在立法之详。惟在实力行之。　　

○又奏、光州罗山等六州县。蝻子萌动。业经扑灭情形。得旨、知道了。更宜留心查察。　　

○山西巡抚阿里衮奏、太原朔平等府所属共二十三州县。入夏以来。雨泽愆期。各处设坛祈祷。未蒙感应。应循例清理刑狱。将情轻罪犯。分别减等发落。俟甘霖大沛。即行停止。得旨、应如是办理者。知道了。　　

○陕西巡抚陈宏谋奏、陕省节年委署人员。支给养廉。有照缺全支者。有支一半者。又有先支一半。而署员复请全给者。办理殊未妥协。查原缺委署。有现任兼署。与试用委署不同。现任兼署。又有正印与佐贰闲曹不同。在正印兼署。原有本任养廉。可资办理两任公事。半支养廉已足。若试用候补人员。则全赖署任养廉办公。难以减少。佐贰委署正印。本任养廉无几。亦赖署任养廉支用。今定议试用候补人员。并佐贰委署正印者。均照署缺全支。惟督抚互行兼摄。以及司护抚印。应止支署任一半。余一半扣留充公。两司道府州县。现任兼署者。俱照例止支一半。一半充公。如佐杂兼署佐杂。及正印兼摄佐杂者。俱照缺半支。得旨、所议妥。知道了。　　

○又奏、推升刑部郎中。员外郎留西安理事同知任之常德。在陕年久。任事实心。可否仍留原任。酌量升用。得旨、如此。则将启趋避之风矣。不准行。　　

○云南总督张允随奏、滇省开浚金沙江通川河道。乘春水涸。将极险次险各滩。分别逐加铲凿。其夹岸峭壁。凿出纤路。自乾隆八年十一月兴工。至十年四月告成。现在川省商船。赴金沙厂贸易者。约三百余号。即顾募此项船只。装运京铜。除经过上游之滥田坝。小溜筒。及下游之沙河、象鼻、大汉漕、等滩。分半盘剥。余皆原载直行。毫无阻滞。得旨、所奏俱悉。亦赖卿担任实心。而且条理井然。故得成功也。览奏曷胜嘉悦。　　

○贵州总督张广泗等奏、黔西州逆犯夏如春。党羽众多。现已获一百六十四名。伊子夏长荣。尤为此案首逆。经遵义府知府陈玉璧、署遵义副将亢宗伟、差役入川踩缉。于五月初九日在涪州地方。将夏春荣、并夥犯童朝纲、丁玉书、拏获。解黔审讯。旋又讯出夏如春在川勾结姓名簿一本。初藏修文县磨盘寨吴士仁家。转交贵筑县丁官寨郑之凤家。后仍交吴士仁家。因委员迅往查追。已为吴士龙妻周氏、及士仁妻萧氏、烧毁无存。随令夏如春将登记姓名指供。据供出夥犯杨玉芝等八十一名。先后给送盘缠。并未至黔勾结为匪。因将开出姓名住址。照抄飞咨川省。按名缉拏。惟是隔省关提。人犯众多。难免疎虞。倘其中有挟私妄扳者。递解往返。尤为无辜拖累。应请川省将来拏获夥犯。即解成都。交该抚委员严审。如供情不符。咨黔讯取如春父子确供定案。倘必须如春父子面审质对。应照例移少就多。专委员弁。多拨兵役。押解赴川收审。得旨、嘉悦之外。无可批谕也。又批、陈玉璧、亢宗伟、入川踩缉句。此等急公之员。应俟事竣奏闻。酌与议叙。以示鼓励。又批、萧氏等烧毁姓名簿句。此二妇人。不宜轻纵。又批、既已烧毁亦可使反侧子自安。又批、严审夏如春登记姓名句。此亦不可少。又批、其中有挟私妄扳者句。所见周到之极。正合朕意。又批、将如春父子押解赴川句。此可不必。应质审者。想亦不过数人。仍以解黔为妥。　　

○又奏、五月十三四等日。大雨连绵。山水骤发。省城地低。溪河宣洩不及。于十五日黎明。水决外城而入。冲去北门内外滨河居住兵民六百五十户。淹毙大小男妇一百六十八名。当协同司道。亲往查勘。饬属分别轻重。加意赈恤。再普安州于四月十四日山溪骤涨。北门外。淹毙民人十一口。所属亦资孔地方。于五月初七日。水淹兵民住房一百零六户。人口幸无损伤。已飞饬布政司。委员赍帑前往。照省城所办。分别赈恤。得旨、所奏俱悉。被灾处所。加意抚恤之。黔省尤不比他处也。　　

○贵州提督丁士杰奏。黔省四镇总兵官。安笼镇宋爱。居心持正。办事明敏。营伍事宜。颇称谙练。古州镇崔杰。才情虽觉迟钝。人尚老成。且能留心营伍。威宁镇曾长治。才具中平。供职小心。遇事黾勉。镇远镇冷文瑞。识量褊浅。务华鲜实。措置多不中肯要。然平日尚能留心整理。故营伍不致废弛。得旨、所奏俱悉。勖其不及。裁其过当。和衷共济。以期肃营伍而靖地方。则汝之职也。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十一


大清高宗法天隆运至诚先觉体元立极敷文奋武孝慈神圣纯皇帝实录卷之二百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。六月。壬寅朔。谕、朕巡幸木兰、及多伦诺尔。于七月二十二日起銮。一切应行豫备事宜。著交各该处豫先备办。　　

○户部议准、四川巡抚纪山疏称、煎烂白铜。必需红铜有余。方可点拨。建昌红铜各厂。因油米昂贵。夫役寥寥。迤北矿厂。上年四月水淹。出铜较减。每月所获。尚不足川省鼓铸之数。焉有余铜点化白铜。请将黎溪白铜厂。暂行封闭。从之。　　

○癸卯。谕、京师自五月中旬得雨以后。半月有余。甘澍未能沾渥。田禾待泽甚殷。著礼部等衙门。择日虔诚祈祷。　　

○大学士等议奏、据江西抚臣塞楞额奏称、该省铸钱。所需铜铅。请行云贵两省代筹接济。但两省每年办解京局铜铅。为数甚多。且本省及四川等处需用。此外有无余剩。可供别省之处。应令云贵督臣。通盘核算。有余、即将江西每年额需铜铅。定议卖给。至两省议定分卖后。价银如何解还。铜铅如何发运。应令该抚自行咨商办理。得旨、依议即行。　　

○又议覆、巡察黑龙江户部郎中福明安条奏内、一称黑龙江等处兵丁。生齿日繁。现在各城壮年闲散。计有五千余名。若不早谋生计。将来必至穷乏。呼兰有地可耕。请照雍正十三年将奉天开户旗人、移屯呼兰设立官庄之例。酌借卖米银两。令往耕种。分年交米还项等语。查乾隆六年。酌派在京旗人。移屯奉天等处一案。经大学士查郎阿查勘。除宁古塔所属拉林、阿勒楚喀、等处。可种地亩外。黑龙江所属齐齐哈尔之东南六百余里。呼兰地方。有地径五百余里。列为上等。呼兰之东佛忒喜苏苏地方。有地径二百余里。列为次等。经议政王大臣议。以拉林、阿勒楚喀、距船厂甚近。请先于此处移驻满洲一千名屯垦。俟有成效。由近而远。渐次举行。今该巡察郎中所请。亦属代谋生计之意。但闲丁五千余名。较在京旗人滋生之繁。不啻霄壤。况各处可垦地亩。俟拉林等处由京移驻者。屯种有效。均须次第举行。自应将呼兰地方。留为在京旗人垦种外。其佛忒喜苏苏地方。虽列次等。而距该处旗人。尚不甚远。以之移驻屯垦。亦足资生。应请交该将军等查酌拨往。并应否仿照官庄之例、借给迁移盘费。详议具奏。一称黑龙江屯庄三十。墨尔根屯庄十一。齐齐哈尔屯庄二十。每屯屯丁十名。每名岁交租细粮三十仓石。是三城已有成效。请每年查其所得屯丁人数。渐次酌立官庄。且呼兰千里膏腴。可以大兴屯田。请以奉天开档之人。每年酌立屯庄十余座。将见积贮充盈。不但接济黑龙江等三城。远而奉天。近而宁古塔。俱可接济。即将来京城八旗生齿日繁。拉林移驻充满之日。并可照例移驻。应如所奏。行令该将军等、将黑龙江等三城。如何渐次添立官庄。并呼兰每年酌立之处。详细确查定议。至称各城各屯。向乏树木。应于设立城池屯庄之处栽种。以供薪木梁柱之用。应如所请。令该将军等一并酌议具奏。一称黑龙江等处发遣人犯。到配三年。安分悔过。及年已七十者。俱奉恩诏查办。准回旗籍。但从前查办时未满年限。未及年岁。虽经查办。旋奉部驳者有之。或本身在配具呈。或子侄亲族在京具呈。屡经部奏准回旗籍。俱在案。至在京无亲族。在配或染病。或戍城。不能具呈者。俱未一体邀恩。情殊可悯。请将原犯情罪。造册咨部。分别奏闻等语。查三年悔过人犯。虽有恩旨查办。但系一时特恩。并非定例。应以乾隆二年四月十六日奉到在配军流、亦准查奏之恩诏日期为定。至年已七十。虽情罪较重。亦准奏请回籍之恩诏。事在乾隆二年五月初七日。本犯年岁应以此日为断。请敕该将军。将乾隆二年四月十六日以前。在配三年安静悔过。及乾隆二年五月初七日以前。在配年逾七十各犯。未经查奏。及曾经部驳者。遵照谕旨。除按例发遣、并强窃行凶等重罪。及免死减等、实系凶恶棍徒外。余俱查明情罪。分别应否释回。咨部请旨。其未满年限。未及年岁者。概不准入。至钦奉谕旨时。有年逾七十。从前因案情较重。不准回籍。而现今已年逾八十者。与年逾八十以上、除杀人应死、余皆不论之例有合。似应矜恤。亦请敕该将军开明请旨。量与恩施。从之。　　

