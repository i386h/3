<!-- { "loadSidebar": true } -->
○湖广总督宗室德沛奏、沅州府属之黔阳一汛。驻劄把总一员。兵丁六十四名。向系镇筸镇管辖。但筸城三百余里。照应多有不便。请将镇筸中营、原防黔阳把总兵丁。拨归沅州协营管辖。又沅州府属西溪地方。苗民杂处。请将沅州府通判。移驻西溪适中地方。专司弹压。至芷江县之凉山。添设巡检一员。其芷江县属之晃州驿。请行裁汰。下部议行。　　

○辛卯。谕、从前奉世宗宪皇帝谕旨。将圣祖仁皇帝御刊经史诸书。颁发各省布政司。敬谨刊刻。准人刷印。并听坊间刷卖。原欲士子人人诵习。以广教泽也。近闻书板收贮藩库。士子及坊间刷印者甚少。著各抚藩留心办理。将书板重加修整。俾士民等易于刷印。有愿翻刻者。听其自便。毋庸禁止。如御纂诸书内。有为士人所宜诵习。而未经颁发者。著该督抚奏请颁发。刊板流布。至于武英殿、翰林院、国子监、皆有存贮书板。亦应听人刷印。并从前内府所有各书。如满汉官员。有愿购觅诵览者。概准刷印。其如何办理之处。著礼部会同各该处。定议请旨。晓谕遵行。寻议、将刷印各书。所需纸墨工价银两。逐部核定。凡满汉官员。有愿购诵者。令其在各衙门具呈。自备价值。概准刷印。有情愿捐俸若干。刷印书籍若干部者。由该旗衙门查明。移咨武英殿各衙门。照数给发书籍。行文户部。扣俸还项。并将武英殿各种书籍。交于崇文门监督。存贮书局。准令士子购觅。从之。　　

○刑部议覆湖广学政开泰疏言、州县上司书役。在本地与民构讼。倚恃播弄。本官无从知觉。地方官或多瞻徇。应如所请。嗣后自督抚司道。以及知府直隶州等衙门书役。遇有词讼干连。务令开载现在何衙门著役。一面讯供。一面报明本官查考。结日。仍申报注销。庶若辈知所顾忌。本官亦易稽查。又称物价低昂。原属不齐。乃铺户公同约会。预定行规。居奇垄断。以致增长价值。实与民生未便。请通行直省。多方晓谕禁止。违者照把持行市律。加等治罪。亦应如所请。得旨允行。　　

○赈恤山东东平、掖县、莱阳、招远、四州县披雹灾民。　　

○赈恤陕西陇州、咸宁、山阳、褒城、城固、商南、六州县被雹灾民。　　

○旌表守正捐躯之江苏丹徒县民孙九扶妻翟氏。　　

○壬辰。旌表守正捐躯之河南遂平县民李福云女李氏。　　

○癸巳。上诣畅春园问皇太后安。　　

○甲午。上诣畅春园问皇太后安。　　

○礼部议准两广总督鄂弥达疏请、粤东商籍生员。照天津之例。一体选拔。从之。　　

○又议粤东商籍生员。向系分拨广、南番、三学肄业。而三学廪、增、额数。原就民籍而定。则商籍所补廪、增。即在民籍之内。于民籍未免有妨。应如所请。将广、南、番、三学商籍生员。悉归商籍。即令广州府儒学考课。其所进商学。仍照旧额。广州八名。南海六名。番禺六名。统归商学。至廪、增、额数。因人定额。各设十五名。自行帮补。无庸给与廪饩。从之。　　

○以镇国将军伊克塔哈之子宝麟、为奉国将军。辅国将军福尔善之子旭昇、旭煐、为奉恩将军。奉恩将军新岱之子福勒申、长山之子八十六、受海之子受德、仍为奉恩将军。　　

○乙未。上御勤政殿听政。　　

○大学士鄂尔泰等议覆、御史陈高翔条奏、广东总督鄂弥达借帑营运。修筑民堤。倡利滋弊一疏。应仍照户部原议。借支关税。营运办理。该御史所请停止毋庸议。又吏部尚书孙嘉淦议得前事。应如该御史所奏停止。谕曰。从来利之一字。乃圣人之所不讳。而为贤者之所谨防。易之文言释元亨利贞曰。利者。义之和也。利物足以和义。系辞曰。理财正辞。禁民为非曰义。论语亦曰。因民之所利而利之。与周易正相发明。惟放利自私。则不可耳。盖义利本非两截。用以利物。则公而溥。是利即义也。用以自利。则贪而隘。是利即害也。后人但见言利之害。遂将义利判然分为两途。如冰炭水火之不相入。孟子恐人舍义言利。日趋于害而不自觉。所以有何必曰利之说也。所谓利物者。以百姓之资财。谋百姓之衣食。上之人不过为之董率经画而已。所谓自利者。掊克聚敛。取下民之脂膏。充朝廷之府库。以致民力益竭。民怨日增。其为害孰大焉。今鄂弥达奏请、广东潮州府属海阳六县民堤。请借给商人关税银十万两。营运生息。次第兴修。经户部议准。御史陈高翔、以为督臣不应言利。复行条奏。朕交尔等会议。尔等又各抒所见。两议进呈。朕览后议。以借帑营运。办理公事为非。持论未尝不正。但经理天下之事。必须总揽全局。期于可行。如海阳等六县堤岸。系小民自修之工程。因其力量不足。是以仰赖官修。而广东所有公项。又不敷本省公事之用。不得已而为营运之举。查广东商人。资本无多。往往不惜重利。向人借贷。以图利息。是以向来皆借给帑银。出息收盐。以为裕商之计。今借给关税银两。既可稍纾商困。又可裨益民田。颇称两便。若以借帑筑堤为不可行。则商人之借帑收盐。亦不可行矣。推而至于内外惠济兵丁银雨。皆营运出息之所出。若以生息为非。则向来之赏赉兵丁。以为吉□之用者。可以一旦中止乎。兵丁惠济。既不可中止。而国家之经费有常。又何从措办此格外之恩赏乎。将来有人援照海阳堤工之例。以请停止营运者。尔等其将议准乎。抑议驳乎。可知议天下事者。本有因时制宜之道。识见不可不广也。夫以义为利。以利为利之辨。朕筹之已审。目前实有不得不通盘计算权宜办理之势。如果将来国用充盈。百姓家给人足。则现在施行之事。又何不可变通之有。此案著照前议行。可将两议、并朕谕旨。俱行颁发。俾各省督抚知之。若非大有益于民生之事。而辄以生息营运、为办理公事之善法。则又不知为政之体者矣。　　

○又谕、嗣后各省补放总兵、副将。或系水师之缺。或系陆路之缺。本内开列。再副将、参将、夹片。或系水师副将、参将。或系陆路副将、参将、之处。俱明白开写。　　

○礼部奏、敬修大庙告竣。谨择于六月二十六日辰时。恭请四祖、四后、神牌。安奉后殿。应遣官告祭。得旨。告祭之日。朕亲诣行礼。　　

○刑部议奏、广西巡抚杨超曾奏、上林县獞民覃玉寿。以大功服兄覃玉良葬母。侵伊祖茔。并赎田不允积愤。因纠合覃玉发等十一、人。杀死覃玉良、并伊妻欧氏、及雇工覃肇金、三人。查拟斩之覃玉寿、覃玉发、覃蒂印、覃蒂业、覃顺贵、已经监毙。覃蒂肇、系覃玉良嫡侄。应拟凌迟处死。覃蒂慰、覃蒂全、覃文童、均应拟斩立决。得旨。此案为首之覃玉寿、及听从之覃玉发、等四人。俱已监毙。而现在之覃蒂肇、拟以凌迟。覃蒂慰、覃蒂全、覃文童、拟以立决。以一案而立戕多人之命。朕心不忍。著九卿详查情节。或尚有一线可原者。分别妥议具奏。寻议、覃蒂肇、与覃文童、虽系预谋。并未入室加功。而覃蒂肇、又系听从伊父覃玉发、之命。覃蒂慰、虽经同谋加功。其杀死之覃肇金、却系伊叔覃玉良工人。情罪尚有可原。且起意之覃玉寿。加功之覃玉发、覃顺贵、覃蒂业、俱已监毙。应将覃蒂肇、覃文童、覃蒂慰、俱改为斩监候秋后处决。至覃蒂全、同谋加功。连砍小功服叔多伤。殊为凶惨。仍依律拟斩立决。从之。　　

○以翰林院侍讲学士陈浩、为詹事府詹事。兼翰林院侍读学士。　　

○予故前锋统领品级在乾清门行走哈达那、祭葬如例。　　

○予故湖南镇筸镇总兵官雷逢春。祭葬如例。　　

○免贵州安顺、郎岱、镇宁、普定、安平、等府、厅、州、县、被雹地亩二年分钱粮十分之一。　　

○丙申。议政大臣大学士尹泰等遵旨议覆、正红旗汉军副都统赵国政条奏、八旗家奴开户一疏。称近年丁册内。有本身姓名。及照户部所奏、陆续置买入册者。除在户下挑验步兵等缺。养瞻孤寡外。亦许放出为民。不准在佐领下另立一户。查既入丁册。不准赎身。但果否效力年久。既不准开入旗档。又不准放出为民。则不获沾伊主之恩。殊为可悯。臣等酌议仿照康熙二十一年用印契所买之人。准令赎身为民之例。将乾隆元年以前。白契者、准作印契。仍旧在伊主户下。挑取步甲等缺外。应俟三辈后。著有劳绩。本主情愿放出。准其为民。并元年以后白契之人。未入丁册者。仍照例准赎身为民。但放出之人。主仆之名分尚存。与赎身者不同。诚恐将来服官之日。主仆同列。大有未便。须行文该地方查明注册。只许耕作营生。不准求谋仕宦。至收养异姓义子承祧。实属紊乱宗支。应令八旗人等、立本宗之人为嗣。不得过继异姓。如自襁褓时抚养成丁。无宗可归者。应如该副都统所请。准其另记档案。至将民间成丁子弟。改随本姓。滥入旗欓。冒食钱粮。照例查究。从之。　　

○户部议奏、福建巡抚卢焯奏请、出借社谷加耗一疏。应仍照旧例。只收本谷。毋庸加耗。从之。　　

○又议准热河副都统那苏泰疏言、驻防衙门。办理粮饷刑名事件。向有设立左右二司。今新设热河副都统衙门。亦请照外省之例设立。于经制官内拣选。令掌关防。又外省驻防满洲大臣官员。俱有自立马匹。今热河地方。系通三面蒙古。要口小谷甚多。亦请自立马匹。由官拴养。从之。　　

○江南提督南天祥疏请、各标协营亲丁、公粮、二项。虽有名数钱粮。实无兵卒操点。若照二项名数。制补军械。似属虚设。应皆扣减。概免制备。下部议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十


大清高宗法天隆运至诚先觉体元立极敷文奋武孝慈神圣纯皇帝实录卷之七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

