<!-- { "loadSidebar": true } -->
○是日、驻跸西树大营。　　

○是月。漕运总督瑚宝奏、赴东省接驾。得旨、速行回任。办赈虽非汝事。而地方有灾。亦应弹压稽察。远来一接为恭。孰轻孰重。　　

○浙江布政使富勒浑奏、抵浙藩任。得旨、若因此而肆行无忌。动与人争。则是汝自取其咎。若以为一经取信。其他不妨雷同。佯为不知。则又自丧天良之甚者。皆不可。慎之。　　

○四川总督开泰奏、遵旨听川省商贩流通。以济江浙偏灾。惟是市侩居奇。买者愈急。卖者愈缓。禁囤定价。获息较薄。益滋观望。查川省常平仓。现贮九十六万石。照粜三数。可三十万石余。就川省近江府州。动拨出粜价平买还。有余归公。得旨、甚好。　　

○署云贵总督爱必达奏、云南东川府蔓海。开河招垦。建坝蓄洩。河尾虽通。源头无水。雨少栽插易误。查府西南。有以濯河。源远且大。会各山溪水直下。拟开渠引注蔓海。可溉熟田。荒芜亦资垦辟。边徼民夷无力。借帑兴工。来秋徵还。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七



大清高宗法天隆运至诚先觉体元立极敷文奋武孝慈神圣纯皇帝实录卷之五百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。三月。己巳朔。上至曲阜。展谒先师庙。　　

○遣官祭贤良祠。　　

○谕军机大臣等、今日览策楞等陈奏一摺。俱系寻常事件。其擒获阿睦尔撒纳之处。并未声明。伊等前次奏阿逆业已就擒。今又隔十余日之久。此际应得确信。即尚未确实。亦应将现在兵已至何地。去伊犁相距远近情形。详悉奏闻。何竟无一言奏及。深可骇异。即如尼玛、现与玉保领兵同进。赏伊骑都尉世职。俟到伊犁传旨。并未迟误。何必行文即行办理。殊属不知缓急。今策楞既经传谕。即著赏给。尼玛、恩克博罗特、吞图布等世职。照伊等奏请之子承袭。其达什车凌游牧。现被抢掠。著酌量加恩赏银数百两。迁至和博克萨里地方。暂行安插。仍将现在大兵所至情形。速行奏闻。　　

○又谕、据德善等奏报、乌梁海等喧传哈萨克、与阿睦尔撒纳、兵势连合。共相扰乱等语。此皆乌梁海等、捏饰谣言。摇惑众心。情罪可恶。伊等畏威内附。全不可信。此等传言。明系听阿逆指使。妄行声张。其背叛情形已露。若不严加惩创。不足以示儆戒。著谕哈达哈密交和托辉特郡王青滚杂卜。贝勒车布登扎布。于伊等兵丁内。酌量选派前往。密查其为首倡恶之人。即行正法。现又据遣往乌梁海、换易马匹之副都统察达克等报称、图布慎、莽噶拉克。俱即将马匹换易。尚属急公。此二人应加宽宥。若果勒卓辉。已属首鼠两端之人。然从前尚有出力之处。青滚杂卜等、应详加体察。斟酌办理。至鄂木布、博博等。则断不可恕。务应查拏严究。其属人一并拏获。赏给军前效力人员。马匹牲只。尽行收取。以资兵力。侍卫德善奉差时。已有畏惧情形。及至彼处。一闻乌梁海等捏造之言。不审虚实。即行退回。甚属懦怯。德善著革去侍卫。仍同顺德讷、前往哈萨克晓谕。以观后效。青滚杂卜等。即将何时前往办理之处。速行奏闻。　　

○又谕、据阿兰泰奏报、讷默库等已经擒获。现在解京等语。此事系舒明筹办。甚属妥协。阿兰泰一味推诿。若照伊所奏办理。必致迟误。著将阿兰泰男爵革去。即赏给舒明以示鼓励。阿兰泰、仍著交部严察议奏。达什丕勒、能计诱讷默库前来。亦属奋勉。著加恩封为贝子。解送讷默库妻子等来京时。著将阿睦尔撒纳之二女。从前交与讷默库者。一并查出。解送来京。其刚多尔济、巴图博罗特、布颜特古斯等。俱不必再行查办。讷默库所有属人。俱著分赏车凌、车凌乌巴什等。严加约束。　　

○又谕曰、顺德讷曾往哈萨克晓谕。人尚明白。著授为头等侍卫。赏银一百两。令其再往哈萨克、传旨晓谕阿布赉。现在逆贼阿睦尔撒纳。穷蹙无聊。计日就擒。前阿逆曾向哈萨克借兵。阿布赉并未给与。深知大义。实可嘉予。再哈萨克属人等。亦有抢掠塔本集赛之事。塔本集赛。正在附和阿逆之时。则伊等初非助逆行事。乃正为天朝出力。翦其党羽。恐伊等不知妄生疑虑。是以遣使前往晓谕。阿布赉从前遣使朝贡。具见诚悃。如能倾心内附。自当格外加恩。俾伊等安居乐业。永享太平。伊等惟善自约束。毋使属人越境滋扰。其准噶尔各部。已严行禁止。亦不得扰害该部落。将此明白晓谕。如阿布赉遣使入觐。即令顺德讷带领前来。　　

○谕哈萨克阿布赉曰、准噶尔数年来。内乱频仍。各部惊扰。厄鲁特等流离困顿。并失生计。朕为天下共主。不忍坐视。爰申天讨平定伊犁。令伊等共享昇平之福。一切善后事宜。正待将次经理。以为久远计。不料逆贼阿睦尔撒纳、负恩背叛。肆行猖獗。今特命将军大臣等统领大兵。兼程追捕。而准噶尔众台吉宰桑等。复纠集义旅。协力擒拏。现在阿睦尔撒纳、势力穷蹙。弃众远扬。势必窜入尔哈萨克境内。此贼罪不容诛。无论逋逃何处。务期俘获正法。万无漏网之理。尔阿布赉恭顺天朝。从前遣使请安。具见诚悃。亦因逆贼中途阻止。未经入觐。至逆贼性情诡诈。尔等素所稔知。断无容留逆贼之理。设容留在彼。亦于尔部有损无益。尔部与准噶尔接壤。从前噶尔丹策零时。尔等尚受其节制。迩来遭准夷衰乱。始得逞志。现在西域诸部落。俱入我版图。尔等果将逆贼容留。准噶尔部众、无一人与阿逆同心。势必群起滋事。是尔因一人而受众人之敌也。况大兵业已压境。彼时陈师索取。尔部落岂能晏然安处。事后追悔。即已无及。尔其熟计利害。一切俱遵朕谕旨。速行擒献。永受朕恩。钦哉勿忽。　　

○两淮盐运使卢见曾奏、恭进原任检讨朱彝尊经义考三百卷。得旨、书留览。　　

○命参赞大臣雅尔哈善来京。面聆训示。再赴军营。　　

○实授清保、为盛京将军。　　

○是日、驻跸曲阜县行宫。翼日如之。　　

○庚午。上诣先师庙释奠。至大成门。降舆步入行三跪九拜礼。遣大学士陈世倌祭崇圣祠。遣官分献四配十哲两庑。礼毕。上诣孔林。至墓门、降舆步入墓前。北面跪。三酹酒毕。行三拜礼。　　

○诣少昊陵行礼　　

○诣元圣周公庙行礼。　　

○赐扈从王公大臣、衍圣公、山东巡抚以下官食。　　

○谕曰、朕躬祭阙里。经过地方。承办差务各官。宜一体加恩。所有直隶、山东、二省办差文武官弁内。凡有罚俸住俸降级之案。俱准其开复。其无此等参罚者。各加一级。　　

○又谕曰、朕亲祭阙里。銮舆所经。覃布渥泽。其分驻旗人、亦应一体加恩。所有德州、青州、驻防官兵、年七十八十以上者。著该将军、巡抚、查明。分别赏赉。　　

○又谕曰、朕躬诣山东。祭告先师孔子。车驾所经。既已宏敷恺泽。而曲阜为驻跸之地。是宜广沛恩膏。用昭盛典著将该县乾隆丁丑年应徵地丁。全行蠲复。该部即遵谕行。　　

○又谕曰、朕亲诣曲阜。恭谒孔林。虔申祭告。巡省所至。行庆施惠。以昭盛典。所有经过州县内。男妇年七十以上者。著该督抚查明。照从前恩诏之例。分别赏赉。用副朕引年恤老至意。　　

○谕军机大臣等、据玉保等奏、拏获阿巴噶斯属人乌逊供称。阿逆现领厄鲁特兵八千名。哈萨克兵八千名。已将乌逊送往将军营内。又闻阿逆现在出痘甚重等语。乌逊乃贼人党羽。所言不过虚张声势。既已拏获。即应正法。一面密告策楞。何用送往军营。摇惑众听。玉保办理甚属不合。且此次应候探明福昭所报确信。再行陈奏即福昭等所报不实。或被普尔普所欺。亦宜一并查明奏闻。乃并无一语奏及。与策楞昨日所奏正同。伊等即冒昧于前。又复迟疑不进。是诚何心。即如另摺所奏。宰桑巴桑等告称、初七日阿巴噶斯、乌勒木济二人至噶顺地方。见大兵到。即由山路奔窜。约计初八日。即到阿睦尔撒纳处等语。由此观之。阿睦尔撒纳所住地方。与军营相距甚近。巴桑即系亲见阿巴噶斯逃窜后、来至军营者。若如其言。即行追逐。早已可抵贼营。何伊等行走甚速。而玉保等行走甚迟。至于如此悬殊。谓非退缩不前而何。现在贼党巴苏泰又复来归。则其穷蹙情形。已不能支。玉保等应即迅速往擒。倘再迟缓误事。断不宽贷。如阿逆果出痘身亡。亦必将伊尸寸磔以彰国宪。毋许草率完结。　　

○又谕、据策楞等奏称、据陆续逃出人等云阿睦尔撒纳、并未拏获。伊等误报实属轻忽。请罪前来。此亦据福昭等所报。遂行奏闻。虽属不实。无甚紧要。但泥于伪信。心思纷乱。反不催促进兵。朕心殊为忿恨再据乌逊之言。惟库图齐沙喇萨珲二人。实意投诚。其余得木齐、牧楞额。皆恍惚难信。著策楞等留心试看。稍有他意。严行办理。毋受其欺　　

○署湖广总督硕色等奏、湖北应修城、尚有十三府州县。应照前议、于钱局加卯。以所得余利。拨作修项。且楚省钱贵。因加铸渐平。现有标营借项归清、例停之卯。拟仍旧加铸。于城工钱价有裨。得旨、两便之举。可为也　　

○辛未。遣官祭历代帝王庙。　　

○遣大学士陈世倌、祭启圣墓。遣官祭颜子、曾子、子思子、孟子。　　

○上回銮。　　

