<!-- { "loadSidebar": true } -->
乾隆四十二年。丁酉。十二月。戊申。谕、朕于明年巡幸盛京。恭谒祖陵。所有大臣侍卫兵丁等。若止照前例。给予帮银。购办行李。或尚不敷。著加恩御前及乾清门侍卫等。各赏银一百二十两。大门侍卫、护军参领、各八十两。牵驼章京、及拜唐阿、闲散官员、各五十两。护军校、骁骑校、各四十两。前锋护军等、各三十两。侍卫、护军、拜唐阿等、不必拘班次轮派。必须择勤慎者派出。至所赏银两。令该管大臣等、亲身赏给。备办衣服鞍辔应用之物。不准乱行花费。如有不遵者。该管大臣查出。严行治罪。该管大臣等、若祇遵旨宣谕。并不认真办理。经朕查出。惟伊等是问。各项拜唐阿、马甲、匠役人等、俱著各按差使。照十九年之例。编为等次。其列为头等者。赏银二十两。二等、十五两。三等、十两。出派人役。惟各按本处差使。足敷委用。不准任意多派。　　

○以故一等伯傅良子善明、三等子班珠尔子敏珠尔、三等男普陀保子普康、高焜子垣、各袭爵。奉恩将军宾泰子宁忠阿、袭职。　　

○旌表守正捐躯河南沔池县民檀宫栋妻郭氏。　　

○己酉。谕军机大臣曰、勒尔谨查办河州逆匪王伏林一案。前因其歼毙贼渠。生擒余党。办理甚为妥速。特降旨交部议叙。并赏给朝珠荷包。以示嘉奖。该督接奉前旨。自应即具摺奏谢。同覆奏之事。由驿附奏。方为合理。乃拘专人赍奏谢恩之例。直至今日始行奏到。殊属不达事理。督抚遇谢恩事件。如无故由驿驰递。自属违例。若勒尔谨此次接奉恩旨后。已驿递。奏摺二次。何难即时具摺。随报奏谢。如将军等在军营。凡有谢恩之事。无不由驿附奏。勒尔谨岂未之前闻耶。乃迟之又久。而于感谢之忱。竟未上达。问心能自安乎。勒尔谨办理此案。一闻禀报。即亲往查拏。克日获犯结案。颇为奋勉。及审讯供词。根究余党。节次所奏情节。均未明晰。今具摺谢恩。又复迂拙若此。竟不类一人所为。殊不可解。勒尔谨、著再传旨申饬。嗣后办理一切事务。均须通达事体。毋得似此拘泥干咎。　　

○军机大臣等议奏、据盛京将军弘晌奏称、大凌河马厂西北。杏山、松山、地方。丈得泽田万亩有奇。地甚肥美。请移闲散宗室。分往居住。查闲散宗室内。愿往者一百十五户。大小共二百零三名。其十岁以上、及随孀妇之单户闲散宗室。共一百三十四名。余俱未及十岁。系随父兄度日。不必给予房间地亩等项。其应得者。每名给银二百八十两。暂给八十两。治装起程。俟到该处时。再给二百两。每人给地亩三顷。一半、官为开垦。一半、著自行从容开垦。或令家人耕种。或募民耕种。其地亩不许私行典卖。如查出私行典卖者。将价银地亩。并追入官。典卖人、照违禁例治罪。如有病故乏嗣者。将家产呈报将军。分给人口众多之宗室成丁者。再每户给房八间。如子弟众多、不敷居住者。著该将军酌量多予数间。其房屋编为四屯。各就地亩近处修筑。查在京宗室。十岁者、每月给银二两。二十岁、三两。每岁给米四十八斛。今遣伊等前往。不必支给米石。仍按岁、照京城宗室例。减半给与银两。俟十年后。居久服习。全行裁汰。又每人给予耕种器械。到该处、先给一年口粮。应饬该将军、将应垦地。即豫行派兵耕种。收贮粮石。以备给予。其红白事应得银两。俱照盛京旧居宗室例办理。再垦地盖房。豫交该将军办理。俟来年秋季。分作二起遣往。请饬宗人府、于京城现任奉恩将军内。拣选四员护送。到该处、即分住四屯。令其严行管束。又由现往宗室内。择老成者。每屯拣选二名。赏戴金顶。协同办事。奉恩将军。系现任官员。其应得之俸。照旧给予外。每员给地五顷。房十二间。银三百两。仍给予耕种器具。所管宗室内。有妄行滋事。或私将房地典卖等事。将该管官、一并治罪。盛京旧居之宗室等。或有生齿日繁。不能度日者。并饬该将军、酌给地亩钱粮。一体办理。从之。　　

○吏部奏、署江西布政使赣南道周克开、按察使冯廷丞、阅看王锡侯字贯一书。不能检出悖逆重情。竟同声附和。有乖大义。应请革职。交刑部治罪。其失察妄著书籍之大学士管两江总督高晋、照例降级留任。得旨、周克开、冯廷丞、俱著革职。交刑部治罪。高晋、著降一级留任。　　

○以故二等子巴图扎布子罗布藏伊什、袭爵。　　

○豁除甘肃宁朔县水冲地、二千三百五十一亩有奇额赋。　　

○庚戌。谕曰、傅玉等奏称、审明派出芟除围场卡座荒草之佐领锡库尔特、桑斋等、并未将草芟除净尽。放火延烧围场。请将锡库尔特等、交部严加议处。兵丁等已从重责惩等语。索约勒济围场。每年草黄时。即派官兵。芟除卡座中间之草。原以防范围场中荒火。锡库尔特、桑斋等、系派出芟除卡座荒草之员。乃偷安恶劳。并未芟除净尽。胆敢放火。以致延烧紧要围场。傅玉等、即应将锡库尔特等、竟行革职。定拟枷罪。兵丁等、俱严加责惩。以示炯戒。而傅玉等、并未如此办理。只将兵丁责惩。锡库尔特、桑斋等、仅请交部议处。甚属糊涂。全不晓事。傅玉、著严行申饬。锡库尔特、桑斋等、俱著革职。同兵丁等、一并重责。枷号两个月示众。　　

○吏部议覆、山西布政使黄检奏称、府厅州县官员。每遇计典。及升迁告病等事。例由实任本管道府。出具考语。详司核转。但有因人地相宜。到任未久。即委署他缺。而署任较久者。其实任所管道府出具考语。或多未确。应酌为变通。查外省必须调署之缺。宜选在任日久。该上司素所深悉之员。始行委署。亦无虞考语不确。请嗣后调署人员。必本任已满半年。方准调署。遇有应出考语事。仍著本任道府出考。以专责成。从之。　　

○以侍讲学士彭绍观、充文渊阁直阁事。　　

○旌表守正被戕江苏安东县民嵇文进妻张氏。守正捐躯。山西忻州民杨二旺子妻陈氏。　　

○辛亥。谕、据勒尔谨覆奏、署河州知州杨赓扬、于本年八月。委令署事。该员到任后。此案人犯甫经聚集。即被查拏。迅速禀报等语。是杨赓扬于此案。有功而无过。又据奏、都司冯燝、守备孝顺阿、千总王一虎、把总朱廷奇、跟随剿捕。俱属奋勇等语。杨赓扬、冯燝、李顺阿、王一虎、朱廷奇、俱著送部引见。　　

○壬子。敕谕达赖喇嘛之呼毕勒罕曰、达赖喇嘛、系西方各寺宇供养之大喇嘛。从前数世。即承受国恩。兹尔呼毕勒罕、勤学经典。朕甚嘉焉。又进献佛像等物。朕已鉴其诚悃。嗣后宜益加黾勉。安辑众生。则朕愈加欢慰。而汝亦承朕恩于不替矣。特赐玉如意一柄。珊瑚数珠一串。珐琅花瓶一对。红玻璃供器五件。大荷包一对。小荷包四对。红锦二疋。红漳绒二疋。玻璃灯一座。坐褥靠背一副。龙缎一疋。蟒缎一疋。各色大缎二十疋。大哈达十条。小哈达四十条。五色哈达十条。交来使堪布囊苏、赍往。尔其祇领。钦遵朕训。毋忽。　　

○予出师缅甸阵亡云南永北厅同知胡邦佑、广南府经历许景淹、赠荫如例。　　

○豁湖北巴东县地方、沉溺云南省委员孙新吉运铜六万七千二百七十六斤。　　

○癸丑。以故奉国将军谟恭子善宜、袭职。　　

○赈恤甘肃皋兰、金县、狄道、河州、渭源、靖远、红水县丞、陇西、安定、会宁、漳县、平凉、静宁、隆德、固原、华亭、张掖、山丹、武威、永昌、镇番、平番、灵州、中卫、巴燕、戎格、西宁、碾伯、大通、泾州、肃州、安西、玉门等三十二厅、州、县、本年被旱灾民。　　

○旌表守正捐躯广东始兴县民范朝古妻刘氏。　　

○甲寅。吏部议覆、江苏巡抚杨魁奏称、定例、首领佐杂。接算前后历俸已满六年。调验甄别。才庸者斥退。年衰者勒休。勤慎者留任。分别咨部。其才堪保荐者。督抚出具考语。送部引见。外省因原例内、有历俸字样。遂有从实授后、计俸扣算之案。是咨署人员。遇有违碍处分。未能实授。转藉此得以规避考验。请嗣后除堪膺保荐者。必俟实授后历俸六年。方准保题。余从咨署日算起。扣满六年。即予调验。分别斥退、勒休、留任、严行甄别。应如所奏。饬各省一体遵办。从之。　　

○乙卯。谕曰、伊勒图等奏、请将秋审二次之刘宗武等减等、发遣为奴一摺。所拟未当。内地秋审人犯。缓决三次者。方准减等。情实十次未勾者。方准缓决。新疆人犯。治罪应较内地为重。庶各犯不敢轻蹈法纪。岂可转较内地从轻。著交军机大臣、会同刑部、另拟具奏。　　

○又谕、据徐绩奏、司道等官贤否考语摺内。称按察使赵铨、人尚谨饬。微觉健忘。办理一切案件。精神不能周到等语。臬司为通省刑名总汇。赵铨既已健忘。精神又不能周匝。岂可仍任臬司。致滋贻误公事。赵铨、著以原品休致。至徐绩、既知该臬司不能胜任。自应据实具奏勒休。另请简员补放。乃仅于属员贤否单内声注。而于该臬司应否去留。不置一辞。殊属非是。徐绩、著交部严加议处。　　

○谕军机大臣等、据国泰奏称、峄县盐枭拒捕一案。讯首犯孙二汉之子供称、伊父曾说要往东边一带逃走等语。登莱地方海面。与盛京相对。该处民人。渡海前往者正多。该犯或溷迹偷渡。亦未可知。著寄谕弘晌、出派妥干员弁。加意访查。毋致漏网。并将国泰原摺、钞寄弘晌阅看。　　

○又谕、峄县盐枭拒捕。孙二汉为此案起意正凶。自知罪在不赦。且见国泰、及萨载、并驻两省境上。督属严缉。声势甚大。该犯意在偷生。自必远扬避匿。若阳示缓办之局。而隐布缉访之人。该犯闻事势稍冷。或潜回本籍。亦未可定。且国泰在峄县。萨载在邳州。俱已一月有余。山东省城。自有应办事件。而萨载现署督篆。及挑浚运河工程。并有应亲行察阅之处。若因此案、而久驻在外。不回本任。亦可不必。著传谕国泰、即回济南。萨载、即回驻劄衙门。各将任内诸事。逐一经理。但须选派妥干大员。在各该处。不动声色。密为访拏。或该犯等果尔潜回。即无难就近弋获。但该督等、不可因此稍有懈弛。务须密速严拏。不使该犯久逃显戮。将此由四百里传谕知之。仍各将派员严密缉拏办理情形。即行覆奏。　　

○丙辰。以福建汀漳龙道郑源璹、为河南按察使。　　

○丁巳。孝庄文皇后忌辰。遣官祭昭西陵。　　

