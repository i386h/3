<!-- { "loadSidebar": true } -->
○大学士福敏、以衰病乞休。得旨、卿才品优长。老成恪慎。内廷讲诵。宣力多年。特简纶扉。正加眷注。著照旧供职。不必以老病求罢。寻又谕曰、大学士福敏以年老求退。朕已降旨慰留。但掌院学士事务。恐不能兼顾。著大学士鄂尔泰兼管。　　

○太学士鄂尔泰等议覆、署两江总督尹继善、江南河道总督白钟山、覆奏河务三条。一、疏通毛城铺减水坝。以保北岸新工。前钦差大臣奏请填高坝门水底。廷议以分洩过多。恐黄水日进。近河处所。日就淤垫。且流分势缓。河身必致日高。行令臣等详悉办理。毛城铺从前原有支河十余道。未免进水过多。近年支河淤平。仅留倒勾河三道。进水无几。以致南岸渐高。黄河大溜。全注北岸。若再将坝门水底填高。则遏水不行。难以分洩。今将现在之倒勾河道。相机疏通。进水并不致过多。且徐州以上。地势紧束。黄流湍急。北岸石林坝。又已坚堵。水势俱由中洪畅达。毛城铺支河。祗分洩有余之水。并非正流旁趋。河身自无淤高之虞。至豫省上江近河处所。仍当随时疏浚。一、天然坝遵议改建石坝。前钦差大臣、奏请将天然南北二坝。酌定尺寸。改建滚水石坝。使水大则自能漫过。水小则可以贮蓄。臣等所过计者。恐出格之水。湖不能容。既欲减洩异涨。添建滚坝。不若仍循旧制。操纵由人。是以覆请仍用土坝。并不敢谓平时轻为开放也。随奉谕旨。以开放天然坝。系不得已之下计。令臣等敬慎遵办。天然坝既不便开。应请仍建滚水石坝。一、高邮三坝上下。及昭关坝之上。遵议添建石闸七座。前钦差大臣、以高邮三坝。众水下注。兴盐等处。必受其患。奏请添建石闸七座。但下河山盱滚坝。共宽二百丈。七闸金门。止议各宽一丈二尺。共止有八丈四尺。较之三坝旧制。宽一百八十丈者。广狭悬殊。且山盱地方。议建滚坝二座。口门共宽一百二十丈。连旧有之三滚坝二百丈。已共宽三百二十丈。而尾闾之石闸。仅止八丈四尺。较进水处不及十分之一。虽入江之路。稍有分洩。而就近趋下。顶冲之高宝。先已难支。臣等细察情形。三坝既不便开放。请于三坝之中。除中坝洩水过多。不得轻开外。南关、车逻、二大坝。脊高于河底。自八尺余寸至九尺不等。每遇汛发。始与坝脊相平。今均改为滚水石坝。再将坝脊加高五尺。则高出河底一丈三四尺不等。平常水发时。七闸可以启闭。二坝不致过水。如遇湖河异涨。七闸不足宣洩。高宝一带堪虞。始从坝面过水一二尺。水一平坝。便已断流。必不致奔腾漫溢。而湖河甚涨之际。又可少杀其势。虽有异涨。旬日即退。如此稍为变通。上而淮、扬免壅溃之虞。下而兴、盐、无渰漫之虑。且与山盱新建之坝。形势相应。再查南关、车逻、二坝。现议改建石坝。虽将来洩水无多。然去路亦宜豫筹。倘由坝下之官河。以达兴化。由兴化而东趋梓新、白涂等河。以出范堤。再由丁溪小海以入海。原皆旧时道路。现在水皆东下。海口并不高昂。祗因河身淤狭。水势不能畅出。民田未免受渰。今拟将通海各河疏浚。再将洼下之地。督民修筑圩围。方为有备无患。均应如所请办理。惟下河从兴化入范堤、归海。路甚辽远。沿海地面。本昂于内地。无论通海支港。潮汐往来。难以施工。且范堤各闸。原为串场河运盐河道出水之路。常时闭多启少。若疏浚宽广。必致咸水倒灌。且高、宝、兴、盐、二百余里。形如釜底。运河分洩之水稍多。必致漫淹普遍。方能东归入海。事关重大。应令该署督等再行妥议。从之。　　

○吏部议覆、甘肃按察使鄂昌奏称、藩臬陛见。及遇有升调事故离任者。应令道员署理。如道员内一时不得其人。而该司尚能兼摄者。亦即委该司摄办。应如所请。从之。　　

○御史永世奏、理藩院蒙古外馆。系各边进贡蒙古等往来居住公所。其应给廪饩。及蒙古等牲畜。应入官厩喂养者。俱由馆查报理藩院办给。但到馆人员名姓。及跟役牲畜数目。必须译出清字。方可查办。向派料道稽查。多非蒙古人员。不能译清。止据买卖通事铺户人等。询报转行。殊非体制。且于给发廪饩。恐有需索勒掯情弊。请敕下理藩院。选通晓蒙古文义、蒙古笔帖式一员。蒙古领催一名。每日进馆。领催询明姓名数目。笔帖式缮清咨送科道。钤用关防。转行理藩院照例办理。下理藩院速行。　　

○凉州将军乌赫图等奏、夷使吹纳木喀、带回藏地之喇嘛罗卜藏丹怎。经臣等询问。系从前策妄阿喇布坦、留下未经遣回之人。居住二十六年。今因熬茶之便。恳求回藏。请照上年喇嘛噶津林沁之例。留于罗伦布庙居住。交郡王颇罗鼐、善为防范。得旨、罗卜藏丹怎。系在准噶尔久居之人。不可深信。若令在藏居住。恐有私行送信之事。著索拜将罗卜藏丹怎。及从前回藏之噶津林沁等。俱送至京师寺庙安置。　　

○命四川按察使姜顺龙、来京。以湖南岳常道仓德、为四川按察使。　　

○琉球国中山王尚敬、遣使表贡方物。赏赉筵宴如例。　　

○甲子。上诣皇太后宫问安。　　

○谕、陕西蒲城县王幼女被杀一案。陈德正用刑诬服。牵连无辜。经塞楞额题参。已降旨将陈德正交部察议。今据庆复奏称。陈德正面禀。此案巡抚将本司附参。心有不甘。已具密摺辩明。并将揭部科印文。交家人带往京中。若摺子巳蒙恩准。即将原文带回。不必再揭。若摺子不准。即令投揭部科。于回陕日。再向总督衙门补揭等语。陈德正前有奏摺。乃请严抑勒换招改详之例。并未申辩王幼女被杀一案。乃于督臣前捏称密奏。并称若蒙恩准。即将通揭部科印文带回。若摺子不准。即令投揭。夫朕之批示奏摺。伊家人何由得知。即使将摺发出。而不准则投揭。准则中止。又岂家人所能主持。其中显有探听商谋情弊。似此居心行事。甚属狡诈欺罔。陈德正著革职。交与该督严审定拟具奏。　　

○工部议覆、河南巡抚硕色疏称、归德府属之永城、鹿邑、及陈州府属之淮宁、西华、四县。频年被水。总由界连江南。事关两省。疏浚之事。格疑难行。今酌疏通之法。其坏接江省者。移咨会商。其水道在豫者。先行开浚。查永城一县。与江南砀山、萧县、宿州、毗连。其县境北隅。有洪沟河一道。上接砀邑毛城铺。减黄河之水。注宿州之睢河而归洪泽。其上游砀、萧、二县境内。又有蒋讲河、巴河、二道。以分洪沟泻黄之势。亦由萧邑汇归睢河。自蒋沟年久沙淤。又将巴河堵闭。毛城减下之水。尽归洪沟。不能容纳。以致黄水漫溢。永邑屡被其灾。又该县城北。另有巴沟一道。西接虞城、夏邑、之水。东亦达于睢河。因下游宿州翟家桥地方。中隔沙礓。不能下洩。遂致沟身淤垫。淫潦为害。臣移咨江省。据覆称蒋沟已经开浚。巴河土坝。现有洪沟宣洩。无庸开放。沙礓俟下游五湖工竣后。再议疏通。查今岁夏秋。水不盛涨。故洪沟尚能纳黄。一遇汛水涨发。不开巴河。洪沟岂能容受。至沙礓距五湖甚远。其下游即属睢河。若通沙礓。则水归睢河。亦不必待五湖工竣而后施工。且蒋沟于开通后。又复淤垫数里。亦应再加挑浚。至豫省本境河渠。当乘来岁春融。赶紧疏浚。巴沟俟沙礓开通后。再行挑挖。永城又有王家古沟一道。在洪沟河西。因黄水漫溢。淤为平陆。应循旧迹开通。又淮宁县境内。有瀖河一道。起自该县洪山庙。下至范家桥、入鹿邑县境。即为黑河。直达江南之太和县。两邑之水。俱藉此二河宣洩。近年瀖河淤垫。黑河底浅岸低。每遇大雨时行。即致泛涨。又鹿邑县清水河。亦起自淮宁。下达江南之淝河。河身亦甚浅窄。应将瀖河挑浚宽深。俾上流通畅。其黑河、清水河、地势低洼。未便挑挖。应于两岸加高堤堰。束水下流。其淮宁县尚有沙河、清流河、柳涉河、蔡河、鹿邑县尚有三里河、八里河、急三道河、小明河。或堤岸单薄。或间有垫淤。均应帮培修浚。至西华县叠被水灾。实由地势低洼。河道尽属深通。无庸议浚等语。应行令江南总河、总漕、巡抚、委员详勘。妥酌办理。其豫省各河。均准来春确估办理。从之。　　

○准噶尔进藏夷使吹纳木喀、遣图尔都等、至京谢恩。表贡方物。　　

○补行浙江、福建、山东、乾隆七年军政。共卓异官十二员。不谨官一员。罢软官三员。年老官三员。有疾官二员。才力不及官二员。浮躁官三员。分别升赏处分如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六

大清高宗法天隆运至诚先觉体元立极敷文奋武孝慈神圣纯皇帝实录卷之二百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。十二月。乙丑。谕、昨据庆复奏称、陈德正因王幼女一案。被巡抚塞楞额题参。陈德正具密摺申辩。并带有揭部科之文。若奏而不准。则将揭帖投递部科。准即中止。朕览奏、即知其必与伊兄陈德华商量。特命大学士等询问。据陈德华奏称、德正原有辩摺。及部科揭帖。遣家人赍送来京。寄信与臣。臣以德正系被参现交部议。理宜静候。何得渎辩。立将奏摺并揭帖。令家人带回等语。陈德正以密奏之摺。及用印之文。赍送来京。与伊兄陈德华相商投递与否。伊既欲驳回。岂有不奏知于朕之理。况伊身为大臣。既深知其非。即当据实参奏。乃隐匿不发。及朕询问。始行奏出。大臣事君。岂容如此诈伪。夫父为子隐。子为父隐。直在其中。朕非不知以此风示天下。然君臣之伦。实在弟兄之上。陈德华著交部严察议奏。　　

