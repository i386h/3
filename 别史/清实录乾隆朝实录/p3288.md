<!-- { "loadSidebar": true } -->
○又谕、据正蓝旂满洲都统奏、请将原任奇台县知县扬桑阿、应追车价修仓银二千四百余两。于其子孙钱粮减半坐扣等语。此项银两。均系由部核减。尚非扬桑阿侵蚀入己之项。且扬桑阿已经正法查抄。其坐扣钱粮之处。著加恩宽免。令该上司分赔完款。嗣后如系赃款入己者。著落其子孙赔缴。若仅不入己。而又非此等核减可比者。则但著落其子完缴。与伊孙无涉。仍令各该上司分赔。著为例。令八旂一体遵照。　　

○谕军机大臣等、据浦霖奏、华容县地方。于六月十九、至二十二等日。连日阴雨。又值荆河、襄河、二水并发。陡长二丈二尺有余。各堤垸同时漫溢、田禾皆被浸损其衙署仓库监狱。并未淹及。亦无损伤人口。现在设法疏消等语。湖北江水泛涨。荆州被淹。华容县正当荆江下游。该处因荆襄之水。同时并发。又值洞庭湖水盈满之候。宣洩不及。以致堤垸被淹。田禾浸损。著传谕浦霖、急须设法疏消。赶紧补种。以冀有秋。其被水居民。应行量加抚恤、并酌借工本耔种之处。俱应勘明、加意妥为抚恤。毋得因一隅偏灾。致被水贫民。稍有失所。　　

○转吏部右侍郎玛兴阿、为吏部左侍郎。以内阁学士保成、为吏部右侍郎。　　

○壬午。谕军机大臣曰。舒常奏、此次荆州江水骤涨。陡高两丈有余。堤塍漫溢。荆江水面本高于城。是以水势形同建瓴。地方文武各员。赶紧保护。讵风狂浪涌。各堤联翩溃决等语。此奏多有不实。已于摺内批示。本年荆襄二江。同时并涨。水固异常。但堤塍原为御水而设。若果工程巩固。何致一经风浪鼓荡。溃决至二十余处之多。足见堤工不堪。即如淮扬两郡。全藉高家堰以为保障。乃淮扬各城。并未闻有被淹之事。足见堤堰坚固。原可无事。若如舒常所奏。风狂浪涌。各堤遂联翩溃决。则设堤何用。且设城又不当在此矣。此必该地方官、因系民修。向无保固。草率偷减。并不认真修筑所致。舒常何尚为属员地步乎。昨已降旨将伊解任。令在荆州管工自效。并不为屈。实有先兆矣。又据奏、此次溃堤二十一口。系在万城堤之中方城、玉路口等处。其四十四、四十六、两年所修之沙市、观音塔、古月堤等处。俱皆稳固等语。沙市等处堤工。既皆稳固。而现在溃决之方城、玉路口等处堤工。又是何年何人所修。舒常何以并不奏明。况沿江堤塍。为全部保障。所关甚重。向于每年秋后。用民力自修。仅责成县丞督率赶办。外省正印各官。于承办官工。尚思肥己。矧县丞职分甚微。派令管工。必更有分肥克减情事。而又无大员查勘。无怪工程之不巩固。从前所定。本非善策。舒常不过一谨慎小心之人。原非长才。今见该处遭此重灾。益无主见。现已派阿桂等驰往勘办。并令将此次应修之工。动项官为办理。虽据舒常奏、荆郡滨江之处。地势卑洼。江面高于内地。一经漫溢。势同建瓴等语。若诚如此。则又当别论。但荆州为古来重镇。城犹是城。江犹是江。城垣自以不移为是。况江水澄清。非如黄河之挟沙而行。易于淤垫者可比北。一经消退。城内仍可安处。第城垣既不移改。则堤工倍为著重。著传谕阿桂到彼后。务遵前旨、妥为估计。加高培厚。坚实修筑。俾资捍御。再阅舒常摺内。称沿江堤塍。每年民间自行估土修筑等语。是该处堤塍。皆系土工。土性松浮。易被冲刷。现在既需重修。何不将迤南遮护府城一带堤工。酌量改建石工。石性既比土性坚固。而荆州距山不远。采运亦易。若属可行。即或需费较多。朕为全郡民生起见。断不稍有靳惜。自当即为改建石工。以为一劳永逸之计。其是否可办之处。并著阿桂、及毕沅、确勘妥筹定议具奏。又据舒常奏、荆州抚恤灾民。并修理各项工程。约估银十九万六千余两等语。舒常所奏。系约估之数。其修堤费用。未据列入。前虑该省藩库所存银两。或有不敷。早经发银二百万两解往。似可敷用。阿桂历经委任。自能将工程及抚恤各事。督饬各该地方官。妥协办理。俾兵民不致失所。而工程足垂久远。若该地方官等、因见发往帑项宽余。复思从中染指。则是太无良心矣。一经查出。伊等自思。当得何罪耶。又据舒常另片奏称、将军、副都统、衙署。均有坍塌。恳请借廉修理。分年归款等语。将军、都统、同系大员。皆有廉俸。所有衙署。自应准其借廉修理。分年扣缴。将此由六百里传谕阿桂、毕沅知之。仍著将现决堤塍。系何年何人所修。遵照前旨、将承修之员。及该管上司。详细查明。分别严参治罪著赔。以示惩儆。　　

○又谕、据舒常奏、荆州府所属公安县地方。自六月二十日、至二十五日。阴雨稍多。江湖并涨。城乡堤塍溃决。田禾庐舍。多被水淹。衙署监仓。坍塌无几。人口并无损伤。仓贮米谷。抢至高阜。现将居民搬移高处。散给钱米。照例抚恤。又据片称、监利县滨临江湖。势更低下。亦被淹浸。现在派员查勘办理等语。著传谕毕沅等、即将公安被水居民。应行量加抚恤、散给口粮之处。加意妥为办理。其监利地方。查明被灾情形。亦著一体抚恤。并将该处积水。早行设法疏消。毋得因荆州府城。被灾最重。专于一处办理。以致他处被水贫民。稍有失所。并谕舒常等知之。　　

○以福建督标中军副将希当阿、为福建福宁镇总兵。　　

○癸未。谕、据保宁等奏称、布噜特毕班璧特、伊母今年一百六岁。尚属壮健。感激天恩。诚心恭祝万寿。令伊禀知等语。布噜特毕班璧特之母。现年一百六岁。精神矍铄。西域远徼。共沐昇平上瑞。朕心深为欣慰。著赐恩赏给大缎二匹。貂皮六张。伊子前来具禀。礼仪恭顺。亦属可嘉。并著赏给蓝翎。以示朕优奖高年。无间内外至意。　　

○又谕、据保宁等奏、敦福年已七十。兼又抱病。所办回子事务。恐致废弛。查有原任副都统果星阿、自到伊犁。交办事务。颇能奋勉。请将回子事务。交果星阿管理。著照所请行。并令敦福自备资斧回京。　　

○军机大臣奏、遵旨议台湾兵丁家属养赡。查向例内地兵丁。渡海出防。其原籍家属。每月给米一斗。银五钱。为数较少。恐其不敷养赡。请照新疆防兵例。准支行粮坐粮二项。以示体恤。至台湾戍兵。向由内地拨换。前奉谕令留缺一半。本处募补。旋经福康安奏、该地甫平。新募之兵。难资防御。请仍于内地拨派。臣等查台湾向有无籍游民。名罗汉脚。既无恒产。又无约束。最易滋事。若趁此兵威大创。酌挑入伍。责成该将弁管辖训练。既省调拨。又免加饷。再海口查船。得受挂验番银。据福康安奏、鹿耳门系安平协中、左、右、三营弁兵轮派。鹿仔港系安平协左营管理。新开之八里岔。系交淡水营管理。但未明立章程。恐有偏枯向隅之处。又台湾道所辖船厂。因该处不产大木。故由内地运往。若应修船少。运往木多。该道可以就便变售。但不予以限制。或恐藉端多带。以肥私橐。又台湾府所管盐埕。除每年销售定额外。若能设法多销。亦许该府津贴办公之用。但不酌定数目。或恐隐匿入己。应请将募兵、并挂验番银、及木植盐务。一并交该督抚提镇议奏。得旨、依议。台湾现定各章程。已极周密。但有治人。无治法。惟在该督抚等、实力查察。以除积习。如该督抚等不认真整顿。留心稽查。致地方文武员弁。阳奉阴违。仍前滋弊。一经发觉。惟该督抚是问。　　

○调正白旗蒙古副都统永琨、为镶蓝旗满洲副都统。以内阁学士扎郎阿、为正白旗蒙古副都统。　　

○以故喀尔喀车臣汗车布登扎布子齐旺多尔济、阿巴噶扎萨克多罗郡王衮布扎布子嘛呢巴达拉、各袭爵。　　

○甲申。谕、昨据浦霖奏审拟私造逆书之耒阳县生员贺世盛一犯。照大逆律凌迟处死。家属缘坐。并将搜获之笃国策钞本呈阅一摺。随批交大学士九卿、会同法司核拟速奏。本日据大学士等、照拟具奏请旨。阅摺内有指出该犯所称捐路终为财动、有妨正途、及拒谏等语。朕临御五十三年。普免天下地丁三次。蠲免漕粮两次。一遇水旱偏灾。无不立予蠲赈。兼之浙省建筑海塘。及豫省豁免摊徵银两。凡所以藏富于民。为捍御闾阎计者。总计不下亿万万。从不稍存靳惜。前此豫工、暨川运、两次开捐。原因维时河务工程紧要。军需用度浩繁。府库所存。不敷拨给。且康熙雍正年间。曾因公准捐有案。廷臣有以是为请者。是以照例暂开。为一时权宜之计。然不久而即行停止。亦因纳赀授官。本非善政。并恐杂流因此并进。仕路壅塞。捐例祇可行之于暂。而不可行之于久。特命停止。自停止以来。已十有余年之久。五十一年。督臣李世杰、书麟、李奉翰等。以江南黄运两河漫决多处。抚恤堵筑诸务。需费较多。合词奏恳开捐。朕当以此事断不可行。明降谕旨训饬。天下人共知者。甘肃捐监之例。亦因地方官等包揽折收。藉端滋弊。永行停止。朕如果为聚财起见。则两次所捐。不敌一次普免之数。亦人所共知者。安有陈奏停捐。拒而不纳之事。贺世盛身列胶庠。据供尝阅邸报。岂五十一年朕训饬李世杰等之旨。伊独未之见耶。乃辄敢因科名未遂。心怀忿懑。遂私自著书怨望。大学士等拟以凌迟缘坐。实属按律办理。此等狂悖之人。若竟从宽典。俾安坐囹圄。势必更肆狂吠。又如曾静之罪大恶极。寸磔不足蔽辜。反足以累及伊家属。第念该犯究因失志场屋。贫苦无聊。摭拾传闻。私自钞写。借以抒其抑郁。与显肆悖逆者。尚属有间。贺世盛、著从宽改为斩决。至伊子贺家瑞、现伊父所钞之书。中多违碍。屡次跪劝烧毁。尚为知理守法。乃该犯执意不从。终致败露。是此等无知妄作之徒。不但自蹈法网。且又不顾伊子弟。因其缘坐。俱陷大辟。而在朕心转觉不忍。且其余子侄孙子。据该抚查明。俱在乡务农。不通文理。其未经举首。亦属可原。所有贺世盛名下应行缘坐之犯。俱著加恩竟免其缘坐。概予省释。并著该抚、即将此旨给与该犯阅看后、再行正法。俾知孽由自作。而朕于法外施仁。不因该犯语涉违悖。罪及其子若孙。该犯亦当俯首就戮。死而无怨也。　　

