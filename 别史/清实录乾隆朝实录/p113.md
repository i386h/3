<!-- { "loadSidebar": true } -->
○贵州总督兼管巡抚事务张广泗疏报、黔苗之乱。复业难民。按亩借给籽种牛具银两。各属查报复业难民。共一万四千一百七十五户。共水田八万一千二百六十三亩有奇。山土三万八千六百九十九亩有奇。请分作五年还项。得旨。有旨谕部宽免矣。大清高宗法天隆运至诚先觉体元立极敷文奋武孝慈神圣纯皇帝实录卷之四十五



大清高宗法天隆运至诚先觉体元立极敷文奋武孝慈神圣纯皇帝实录卷之四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。秋七月。丁亥朔。享太庙。上亲诣行礼。　　

○诣皇太后宫问安。　　

○谕总理事务王大臣。春夏以来。畿辅地方。雨泽愆期。自六月十三日后、叠沛甘霖。已极沾渥。而近日连阴。大雨如注。又有淫潦之虑。此皆朕之不德。所以雨旸不能时若。吾民其何以堪。目今低洼之地。秋苗恐被水淹。著总督李卫、速委贤员。留心查勘。或有应加以抚恤者。或有应借与籽粒。令其补种者。即督率有司。酌量办理。赈恤之策。及早讲求。不可稍存讳灾掩饰之心。至于河工堤岸。宜预为保护。以防溃决。倘有被冲之处。即应抢修。著李卫、刘勷、留意。不可疎忽。　　

○又谕、近日雨水连绵。京城旗民中、有家计贫乏。房屋倾圯。不能修葺者。著步军统领鄂善、查明具奏。　　

○又谕、据协办吏部尚书事务顾琮条奏、贵州于深山邃谷。招募屯田。尽夺生苗衣食之地。目今残败之余。潜居岩穴。觅食维艰。待至秋成。必聚众并命为变。残杀掳掠。不可不预筹也。请敕下督臣。深思长虑。庶几有备无患等语。贵州情形。顾琮尚未熟悉。且张广泗在彼。一切防范事宜。自应筹画妥协。但未雨绸缪。当无事之时、而为有事之备。乃封疆大臣之责。顾琮既有此奏。可寄信与张广泗、令其留意。　　

○又谕、昨据户部议覆、淮安关监督唐英、因各项经费、及书役饭食不敷、请动赢余一案。行令江南总督庆复、会同该监督等、各就地方情形筹画。使吏役人等、养赡有资。不至多亏税课之处。妥议具奏等语。朕思商民皆为赤子。轻徭薄赋。俾人人实沾惠泽。乃朕爱养黎庶之本怀。但恐官吏不能实力奉行。仍多巧取。以饱私槖。则徒于国课有亏。而于商民无益。即如年来、各省关税。较前额数大减矣。而其取之商民者。仍似未减。若关税果已减轻。则商货价值。亦应平贱。今京师货物腾贵。仍复如前。可知商民未得实沾减税之益矣。至于在官胥役。自不能枵腹办事。如果能弊绝风清。于商贾毫无需索。即动拨赢余。以为伊等养赡之资。亦理之当然。朕所不惜者。若司出纳之臣。以为赢余既已归公。不便轻动。而又欲使胥吏得以养赡。伊等岂能为无米之炊。不重索之商民。更有何术乎。是朕欲恤商、而商民未得沾减税之益。转以筹画胥吏、而商民更受加税之苦矣。江南淮安等关。或因胥吏添设过多。以致工食不足。则当量行裁汰。且查管关官员养廉之数。亦觉太丰。亦可通融分给。如再有不敷。则于赢余项内、动用以补之。但亦必须酌定额数。不得任意加增。务使胥役有糊口之资。不致暗取陋规。营私作弊。而商民往来。得实受朕轻徭薄赋之恩。方为妥协。恐庆复等、未能深知朕意。可寄信晓谕之。　　

○戊子。谕总理事务王大臣。近因雨水过多。闻浑河水发。卢沟桥、及长新店、良乡、一带民房。有被水淹浸坍塌之处。著派侍卫策楞、户部郎中赫赫、前往卢沟桥、长新店、一带。再派侍卫五十七、户部员外卓来、前往良乡一带。会同地方官。详细查勘。各带库银二千两。查有被水穷民。房屋倾圯者。即行赏给安顿。毋使失所。　　

○又谕、今年春夏之交。直隶山东两省。雨泽愆期。二麦歉收。朕已多方筹画。接济民食。且令直隶总督李卫、查有应兴工作。俾小民得藉营缮。以糊其口。今思山东民人。多仗二麦度日。今岁麦秋、收获既薄。虽屡降谕旨。蠲赈平粜。仍恐闾阎尚有艰食之虞。著巡抚法敏、悉心计议。如开渠筑堤。修葺城垣等事。酌量举行。使贫民佣工就食。兼赡家口。庶可免于流离失所矣。再年岁丰歉。难以悬定。而工程之应修理者。必先有成局。然后可以随时兴举。一省之中。工程之大者。莫如城郭。而地方以何处为最要。要地又以何处为当先。应令各省督抚。一一确查。分别缓急。预为估计。造册报部。将来如有水旱不齐之时。欲以工代赈者。即可按籍而稽。速为办理。不致迟滞。于民生殊有裨益。并将此谕、通行各省督抚知之。　　

○户部议覆、吏科给事中马宏琦条奏、收漕例用部颁铁斛平概。不许踢斛淋尖。查乾隆元年七月、议准御史蒋炳、奏陈漕弊案内。通饬有漕各省督抚。严革蠹役留难刁蹬。踢斛淋尖等弊。乃自再行申禁之后。甫及一年。该给事中马宏琦、又奏有浮加斛面、自一指、二指、以至三指等弊。应请饬总漕、及有漕各督抚、确查奏办。其所称兑运、每石按数另加耗米之处。查收漕例有漕赠润耗等项银米。今若另收耗米。实系耗外加耗。应毋庸议。又、所奏州县徵收地丁耗羡。并摘捉短封。以及道府亲身查察、同知等官监拆之处。查乾隆元年七月、议覆御史薛馧奏陈、州县私置重戥。额外多收。及御史杨嗣璟奏称、徵耗短平。又鸿胪寺卿赵挺元奏请、州县粮柜拆封、该管府州亲往拆验等案内。节经行据直省各督抚妥议。奏定成例在案。其所称杂项钱粮。令民自封投柜。请再通行各督抚、饬属遵行。倘有勒索留包偷取等弊。指参究处。从之。　　

○科尔沁和硕卓里克图亲王阿勒塔格楞故。遣官赐祭如例。　　

○己丑。户部议覆、贵州总督张广泗疏称、普安县属之丁头山铅厂。年久采炼无出。应请封闭。从之。　　

○庚寅。上诣皇太后宫问安。　　

○辛卯。以裁缺长宁县、民户地亩徵收审验等事。改设州同一员。仍隶永吉州管辖。从奉天府尹宋筠请也。　　

○壬辰。上御乾清门听政。　　

○户部议覆、给事中吴元安奏请、严禁近京州县烧锅。查直隶二麦歉收。总督李卫、现已严禁烧锅。吴元安既有此奏。应仍交李卫查办。如地方官奉行不力。即行题参。从之。　　

○以佥都御史衔、霸州营田观察使陈时夏、为内阁学士、兼礼部侍郎。　　

○以左都御史福敏、礼部右侍郎方苞、教习庶吉士。　　

○以西宁总理青海番人事务德龄、为镶红旗汉军副都统。　　

○以散秩大臣弘暟、为正蓝旗汉军副都统。　　

○癸巳。上诣大高殿行礼。　　

○谕总理事务王大臣。朕览策楞、五十七等、奏摺。内称沿河西北、修家庄、沙窝村、等处。居民房屋。有被水浸坍者。有全行冲没无存者。并有男妇被水淹没者。朕思房屋坍塌之家。所有蓄积。未至漂荡。尚可糊口。至房屋全行冲没者。所有蓄积。自必无存。未免有艰食之虞。甚属可悯。著策楞、五十七等、详细查明。于赏给造房银两外。量给口粮。无致饥馁。其淹没之人口。亦查明赏恤。　　

○又谕、从前侵贪那移应追之项。已于恩诏内、令查果系家产尽绝、力不能完者。概予豁免。今朕思侵贪皆系入已赃私。罪无可逭。至于那移之项。或因公事紧急。不得不为通融。或移此就彼。为一时权宜之计。夫钱粮各有款项。岂容任意那移。在那移之人。虽法无可贷。而较之侵贪之人。稍有不同。情尚可原。著该部查明、雍正十三年九月以前。那移各案。所有家产。除已经交官、及变价外。其有已报未估。并估报而尚未变交者。分别情节。查明实系因公、确有凭据者。具题请旨。　　

○户部议准、副都统策楞等、奏办赈恤事宜。文安、霸州、涿州、三处。每处应派官二员。照前各带银二千两。前往查赏。卢沟桥北、百里内外。亦应派官二员料理。得旨。著御前侍卫松福、乾清门侍卫马尔拜、巴灵阿、索灵阿、内务府郎中穆尔德、吏部员外郎得宁、户部员外郎清柱、兵部郎中马习礼去。并赏给驿马。　　

○以刑部尚书那苏图、孙嘉淦、充律例馆总裁。　　

○以革职江西巡抚、仍留云骑尉世职布兰泰、署理镶红旗蒙古都统。　　

○甲午。上诣皇太后宫问安。　　

○谕总理事务王大臣。朕因畿辅地方。山水骤发。被水居民。荡析可悯。立遣侍卫官员。赍带帑金。分六路前往。会同该地方官、抚恤安顿。其离京稍远州县。已据总督李卫、奏称飞饬地方官。加意抚绥。不令一人失所。今据河道总督刘勷、奏报水定河水。漫过石堤。冲刷背后土堤二百五十余丈。南岸漫溢十八处。北岸漫溢二十二处。附近田禾庐舍。悉被冲塌淹潦等语。朕思目今伏汛虽已将过。而节气尚在大雨时行之候。秋汛又复届期。沿河堤岸。所当竭力保护。漫口更当星夜抢修。著即动用河库银两。趱备物料。该督李卫、速行会同刘勷、督率在工员弁。迅速堵筑完固。务保万全。毋得稍有疎忽。朕因刘勷、人甚平庸。不胜南河之任。是以用为直隶总河。以事简工平。谅伊自能竭蹷办理。且屡加训诲。又命总督李卫、协助之。今年春夏之间亢旱。想李卫办理一切赈恤事宜。无暇顾及河工。查二十九日之雨。尚非浸淫霖潦者比。而一经山水骤发。刘勷遂束手无策。且备料又复不全。不足抢救。是伊平时漫不经心。甚属溺职。著该部严察议奏。河工各官、著李卫分别查参。该部速遵谕行。　　

○乙未。谕总理事务王大臣。永定等河。堤工有冲决之处。著协办吏部尚书事务顾琮、驰驿前往察勘。其应行抢修事宜。著会同李卫、刘勷、速行筹画办理。　　

○户部议覆、署陕西巡抚崔纪、疏报商州、保安、肤施、安塞、等州县。被雹成灾。动支存仓谷石赈恤。缓输本年额徵。得旨。依议速行。　　

○顺天府府尹陈守创奏、禁止烧锅。惟有平其价值。以杜造酒之源。严其流通。以塞行酒之路。则市侩之为利无多。本地之消售有限。而酿者不禁自少矣。得旨。原议之王大臣议奏。　　

