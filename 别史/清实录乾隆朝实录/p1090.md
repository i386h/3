<!-- { "loadSidebar": true } -->
○署山东巡抚杨应琚奏、营制军械。当以鸟枪弓箭为先。大刀长枪。原非所亟。乃山东各营。如沂州一营、以此项占兵额至八十名之多。竟有不能施放鸟枪弓箭者。即他镇亦未免滥充。应请嗣后一体改为枪箭。而大刀等项、兼习者听。但不许以此应募入伍。得旨、甚是。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十一


大清高宗法天隆运至诚先觉体元立极敷文奋武孝慈神圣纯皇帝实录卷之四百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。秋。七月。甲寅朔。享太庙。遣諴亲王允秘、恭代行礼。　　

○兵部议覆、陕西固原提督齐大勇奏称、各营设兵。马、步、守三项相兼。查延绥镇属之鱼河、归德、盐场、三堡。现未设马步名粮。在营守兵。进身无阶。请将波罗协抽出马兵十五缺。步兵十五缺。以马步各十缺。拨换鱼河堡守兵二十缺。以马步各五缺。拨换归德堡守兵十缺。定边协抽出马步兵各五缺。拨换盐场堡守兵十缺。嗣后波罗协、遇马步兵粮缺出。停其召募。照依指拨名数。陆续先尽鱼河堡。次归德堡。各在守兵内选拔。所遗守兵粮缺。送归波罗协召募补额。其定边协有马步粮缺。亦照波罗协之例办理。应照所请。从之。　　

○乙卯。上诣畅春园、问皇太后安。　　

○谕军机大臣等、苏昌所奏、动支耗羡银两一摺。已敕部知之矣。但摺内所开西洋贡使巴哲格进京。往回盘费一项。该贡使既经给与勘合。自有供应。自京接引之郎中官柱等又称、该抚送与豫备途次盘费。并未收受。何以尚至开销银一千余两。即系实在支用。亦应俟该贡使回国之后。一并报销。交部查核方是。现在尚未回至粤省。何以此时即行开销具奏耶。若以此项系在十七年耗羡款内。必须分年奏报。则将来摺内原可声明。即此可见其办事并不用心。著传旨申饬。并令将此项动用之处。另行明白回奏。寻奏覆、西洋贡使巴哲格进京。随从官役甚多。沿途供应。恐难足用。查雍正四年。西洋贡使麦德乐赴京。于填给勘合外。复于火耗项内、支银一千一百两。致送使臣。以备沿途廪给不敷之用。臣因援例致送。饬司于十七年耗羡内支取。按照年款开销。是臣愚昧拘泥。至前项银。因该贡使已抵粤。据伴贡同知禀称、往返均未动用。如数缴还贮库。入十八年耗羡款内。得旨、若非此旨。则不成已奏销之项乎。　　

○又谕、苏昌奏报、广东地丁巳未完数目一摺。据开十一、十四、十五、等年。未完银八十余两。至七百七十余两不等。十六年未完银一千五百余两。十七年未完银至一万二千八百余两。从来清厘钱粮之法。全在平时留心经理。地方大吏。果能督率所属。清厘积弊。则民间逋负。何致日多一日。今该省十七年所欠数目。较之十五年以前。不止相悬什百。即谓历年旧欠。因陆续带完。是以为数渐减。亦不应就十六十七两年之间。相较已增至倍蓰。苏昌于此。其何所辞咎耶。著传旨询问。寻奏覆、查十七年未完民欠一万二千八百余两。内惟东莞、博罗、二县。因本年春间。办理要案。未克专力催徵。以致共欠六千两。高要县并无别事。亦欠二千五百余两。加以别县积欠。共一万二千八百余两。地方官不善徵比。咎固难辞。而臣平日督催不力。更无可辩。应请将臣交部严加议处。得旨、汝竟糊涂不解事也。　　

○吏部议覆、国家旧定律令章程。难遽议改。惟内外文移。琐屑烦苛。一事而屡更不定。一案而数年不结。积习相沿。诚非政体。应请敕内外各衙门。凡一切文册。务归简便。其间有文法未协。而事理可通。字句舛错。而案情无误。无关弊窦。酌其轻重。随时办结。不得动加驳诘。再查各衙门现行事例。有无关轻重。可以裁归简易之处。在内令各部院参酌。于两个月内、将应删条款。会同九卿科道详议具奏。在外令各省督抚详酌。于接准部文日。四个月内、分别列款具题。凡应行酌减事件。敕令会同九卿科道议奏。至教养为守令专责。请嗣后各省守令内、实有留心民事。著有成效者。令该督抚遇有保题卓荐等事。即于此项人员拣拔。从之。　　

○刑部议覆、江苏按察使许松佶奏称、原配充军逃犯。例按脱逃次数。各照原配充军、计次调发。其免死减等遣犯逃回。向例分别定拟。如无行凶为匪。递回遣所枷责。因属外遣。无可加调。是以不计次数。解回配所。不再议调。是免死充军之逃罪。较原配充军之逃罪反轻。未为允协等语。查免死充军人犯。较原拟充军人犯、情罪本重。例内不计脱逃次数。仍发配所枷责示惩。似属反轻。但如该按察使所奏。免死军犯脱逃。照原拟军犯计次调发。亦无区别。请嗣后免死减等发边卫充军人犯内。有逃回者。照原拟充军人犯逃回之罪。按次递加。初次逃回者。照原犯充军二次逃回例。枷号两个月。调极边卫充军。再犯者照原犯充军三次逃回例。调发极边烟瘴充军。如怙恶不悛。逃至三次者。改发宁古塔等处当差。仍通行各省。并移律例馆补载。得旨允行。　　

○以青州副都统格木德、西安副都统色克慎、对调。　　

○丙辰。谕、户部侍郎事务。现在办理乏人。着阿里衮暂行兼管。　　

○丁巳。谕曰、哈达哈等查奏、居住正阳门等、三门城外之满洲官员兵丁。竟至四百余家。此内年老退休。及闲散无职事之人。在僻远闲旷之地尚可。至现任职官。每日应入署办事。护军近列羽林。各有差使。倘遇暮夜转唤。隔城殊为未便。且内城自有各旗分地。尤当恪遵定制。其离亲族而潜往者。徒以近市喧嚣。阛阓庞杂。非溺于酒食游戏。即私与胥吏往还便易耳。著将现任官员。交该部察议。兵丁人等。交该管大臣责处。至宗室更属不合。交宗人府严加议处。其管理宗人府王公、及八旗都统、并护军统领等。平时漫无约束稽查。著一并交部察议。所有现在居住南城外闲散人等。著军机大臣。会同步军统领。酌量分别。除闲旷处所。仍听其居住外。其余官员护军等。并勒限令其陆续入城居住。嗣后八旗都统。严行禁饬。凡满洲人等。毋得复在南城外居住。年老退官者仍听。寻议、臣等遵旨。将南城外旗人。应否居住地方。酌量分别。查正阳门以南。天桥以北。崇文门以西。宣武门以东。一带地方。市廛庞杂。在彼居住之官员兵丁。应勒限令陆续入城居住。其余闲旷之处。八旗告休、及闲散人等。尚可暂准居住。现任官员、及护军等。应勒限令移进城。仍交该管大臣查禁。毋许复住外城。报闻。　　

○以休致奉国将军德敏子顺昌、故奉国将军永玒弟永庄、均照例袭职。　　

○戊午。谕、旗员步射。所关甚要。屡经朕降旨申饬。八旗大臣。当必稔知。自应将官员鼓励练习。本日正蓝旗满洲引见人员。射箭撒放多不合式。伊等所司何事。而听其流弊若此。著晓谕八旗王大臣等。嗣后旗员。若仍蹈前习。朕惟伊等是问。　　

○补行云南省十七年分军政。卓异官四员。年老官二员。才力不及官二员。分别升赏处分如例。　　

○己未。上诣畅春园、问皇太后安。　　

○谕曰、奇通阿之公爵。系伊祖父出师奋勉。故特施恩赏给者。虽非世袭罔替。但念伊祖父勤劳。仍可承袭。而奇通阿现又已袭亲王。伊并无同胞弟兄。若将此公爵。令伊子承袭。未免过优。将此著该衙门存案。　　

○军机大臣等议覆、陕甘总督尹继善条奏、安西等处边防事宜。一、挑选精锐官兵。分委大员查验。一、牧养马驼。宜严饬经管将弁。加意调习。一、口外路径。查勘水草。一、防兵宜酌带鸟枪。一、防所多贮铅药。一、甘肃两州。宜分贮银两备拨。应如所请。从之。　　

○庚申。谕军机大臣等、前命李因培驰驿前往永平一带。督率地方官扑捕飞蝗。今已数日。未见摺奏。不知现在飞蝗。曾否悉就扑灭。不致为害田禾否。何以尚未奏到。甚为悬念。可传谕李因培令将近日扑捕实在情形。作速奏闻。恐伊家人赍奏行走。不能迅速。嗣后凡有奏报。俱著由驿递驰达。可一并传谕知之。　　

○壬戌。上诣畅春园、问皇太后安。　　

○谕、前经降旨截留南漕二十万石。分贮天津水次各仓备用。但恐该旗丁等、以非抵通交纳可比。于米色斛面。或至任意搀和短少。希图朦混兑收。而州县印官。不能亲身经理。胥役人等、又往往藉端勒索。于中渔利。此等弊端。均所不免。著该督方观承。即饬天津道董承勋、亲往监看。严加稽察。嗣后如有截漕省分。俱著该督抚等。专派就近驻劄之道员、监看稽察。不得但委之州县佐贰。以致滋弊。著为令。　　

○广东巡抚苏昌疏报、广、潮、连、嘉、四府州属。共开垦水田沙坦六十六顷五十五亩有奇。　　

○癸亥。孝懿仁皇后忌辰。遣官祭景陵。　　

