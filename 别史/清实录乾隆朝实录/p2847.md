<!-- { "loadSidebar": true } -->
○又谕曰、阿桂等奏坝工情形一摺。据称、现将青龙冈起、至孔家庄、荣华寺、杨家堂、七千余丈引河。一律展挑宽深。则口门收窄。开放引河时。可期宣洩畅利。计日论工。须三十余日。方能挑竣等语。此时亦祇可如此办理。阿桂等惟当督饬在工人员。实力趱办。但须益加慎重。毋因欲速而致疎忽。以期一举集事。至朕廑念要工。日夜綦切。前曾谕令阿桂等、即绘具图说呈览。何尚未据奏到。著传谕阿桂等、即将现在筹办之处。详悉绘图。并将日内工次情形迅速覆奏。将此由六百里谕令知之。　　

○乙亥。谕军机大臣等、现在讯问参革哈密通判经方、在任亏短库项银两缘由。据供、哈密地当孔道。差使络绎。一切车辆饭食。俱需供应。以致多费等语。各省驿站。一应供费。定例俱于正项开销。即新疆一带。差务较繁。其车辆饭食等项。亦俱系照例支给公项。何用地方官复行赔垫。乃经方辄藉口差使供应为词。虽系该犯巧为支饰。但该处驿站。恐亦必有不照定例滥行花费之处。新疆道里辽远。稽察难周。著传谕李侍尧、明亮等、将该处驿站。向系如何办理。现在有无违例供应。及往来差员骚扰需索等弊。详确查明。并严行督饬新疆各厅州县、务令按照定例。不得滥行支应。任意妄费。以致正项亏缺。将此由五百里传谕知之。并即将查办情形。迅速据实覆奏。　　

○兵部议准、两广总督觉罗巴延三奏称、粤省巡洋大员。向例每年自二月起、至九月止。分上下两班巡查。自十月至次年正月。因风信靡常。未有统巡之员。难资弹压。请嗣后将各镇协营巡期。每年改定六个月为一班。上班自正月初一起、至六月底止。下班自七月初一起、至十二月底止。轮流更换。至统巡各员。例应会哨。上班仍请照旧例以三月初十、五月初十、为期。下班统巡各员。既改于七月初一出海。而旧定会哨。系是月初十。为期太近。应改为八月初十、十月初十。再分巡员弁、每月与上下邻境舟师会哨。现增添十月至次年正月巡期。亦应饬令按月增添哨期。均应如所请。又称、雷琼镇海安、海口、二营季巡。向系左右两营守备轮流出洋。该守备上下两班。又俱应统巡分巡。大鹏一营。上班以守备出洋统巡。秋冬季巡。又系该守备带领外委游巡。是一彻班巡。即接季巡。均系终年在洋。营务乏员料理。请嗣后添委千总、把总、与守备轮班巡察。亦应如所请。从之。　　

○丙子。上幸瀛台。　　

○加赈山东邹平、齐东、惠民、青城、阳信、海丰、商河、滨州、利津、沾化、蒲台、滕县、汶上、峄县、菏泽、单县、城武、曹县、定陶、博兴、高苑、乐安、寿光、济宁、金乡、鱼台等二十六州县。济南、济宁、临清、三卫。官台、王家冈、永阜、三场。本年被水灾民灶户。　　

○丁丑谕、广东巡抚李湖、老成练达。才守兼优。简任巡抚以来。办理地方事务。实心实力。正资倚毗。兹闻溘逝。深为轸惜。著加恩晋赠尚书衔。其任内降革处分。并予开复。所有应得恤典。著该部察例具奏。　　

○调山西巡抚雅德、为广东巡抚。以山西布政使谭尚忠、为山西巡抚。调浙江布政使国栋、为山西布政使。以浙江杭嘉湖道盛住、为浙江布政使。　　

○豁除湖北江夏县、乾隆四十五年分、被水冲坍民田五十七顷十九亩有奇额赋。　　

○戊寅。谕军机大臣等、萨载奏盘查南河河库实存银两一摺内。止称亲往道库按款查核。并无短少等语。河库存贮银两若干。自有实在数目。该督具奏时。自应于摺内将旧存若干。新收开除。及现在实贮若干之处。详晰核明声叙。何得仅以并无短少一语。草率了事。萨载久任督抚。不应若此。将此谕令知之。　　

○又谕、据福康安奏、接奉严拏逃犯游贵谕旨、即飞饬文武员弁、严密躧拏。旋据内江县知县李恩书等、在该县长冲地方。将游贵盘获。现在审明正法等语。前因游贵原籍四川。恐其脱逃后。或仍潜回本籍。是以谕令福康安、于该犯行走交界处所。派员严缉。今已盘拏就获。所办甚好。于摺内批示矣。至此等遣犯脱逃之案。节次谕令各省督抚、严行查缉。乃各督抚并不留心。是以奏报就获者甚属寥寥。即如湖广一省。昨据舒常奏到。未获逃兵。尚有一百五十余名。可见外省于此等案件。往往视为具文。不能督饬属员实力盘缉。以致各该犯等、幸逃法网。殊非缉匪安良之道。著再传谕各督抚、于此等逃犯。务须严饬各属、慎密侦探。设法查拏。毋使该犯等得以匿迹远扬。致稽显戮。　　

○又谕、据福康安奏、保举堪胜总兵一摺。内称、副将魁麟、熟谙营伍。堪胜总兵之任。现在奏升副将。送部引见。再前任云贵总督时。有滇省副将玛尔洪阿、黔省副将七十五、刘纡青、吉兰泰等、均系才技优娴。熟悉营伍。堪胜总兵之任等语魁麟一员、现据该督奏升副将送部引见外。其玛尔洪阿等四员。著传谕富纲、即将该员等调取来京。送部带领引见。　　

○刑部议覆、哈密通判经方亏缺库项。请旨即行正法。其收受食物之前任都统索诺木策凌、并请按律治罪。得旨、经方以通判微员。经手库项。胆敢任意亏空至十五万余两之多。实非寻常侵贪者可比。经方著即处斩。伊子重庆、著销去旗籍。发往伊犁。给厄鲁特为奴。以示炯戒。前任都统索诺木策凌、本应照部议定拟治罪。但究系收受食物等项。并未婪得属员赃私。姑从宽免其革任。仍注册。　　

○蠲缓直隶沧州、盐山、庆云、青县、四州县。严镇、兴国、富国、丰财、四场。本年被水灶户额赋。　　

○旌表守正被戕奉天盖平县尼僧顶有。　　

○巳卯。谕、本日据御史钱沣奏、陕西巡抚毕沅、前署督篆时。于该省折捐冒赈诸弊。瞻徇前政。畏避怨嫌。明知积弊之深。不欲抉之自我。其罪较捏结各员。尤觉无减。请敕部将毕沅比照议处一摺。所奏甚是。甘省折捐冒赈一案。上下通同一气。赃私累累。内外大臣、并无一人陈奏。至毕沅近在邻封。且两署督篆。见闻尤切。乃不据实劾参。今夏仍降旨令其明白回奏。据伊自请愿罚银五万。留备甘省官兵赏犒之用。今据钱沣奏称、毕沅彼时亲握督篆。一切钱粮案件。归其核定咨题。不啻了若观火等语。但毕沅署理总督之日。是否正王亶望现任藩司之时。著交吏部详查据实具奏。若不在同时。则其自所议罚。亦足蔽辜。盖王亶望之事。举朝皆知而不举。何怪毕沅一人耶。此朕之不为已甚也。若正同时。则诚有如该御史所论。朕亦不能为毕沅解矣。待朕另降谕旨。此朕用人之苦心。所有此旨、及钱沣摺。俱著发交毕沅阅看。并令其明白回奏。　　

○又谕、本日据阿桂、李奉翰、韩鑅覆奏、嵇璜前奏令黄河北流仍归山东故道。其事必不可行各摺。已批交该部知道矣。此事前据嵇璜面奏。朕揣度形势。早知其事势难行。无论黄河南徙。自北宋以来。至今已阅数百年。即以现在青龙岗漫口情形而论。其泛溢之水。由赵王河归大清河入海者。止有二分。其由南阳、昭阳等湖、汇流南下。归入正河者。仍有八分。岂能力挽全河之水。使之北注。此事势之显而易见者。从前孙嘉淦、亦曾有此议。究以形势隔碍难行。其说遂寝。今嵇璜复有此奏。是以降旨询问阿桂等、令各就所见。据实覆奏。兹据阿桂等覆奏、俱称揣时度势。断不能行。其词若合一辙。且称始而南流八分者。继则全归南注。地形北高南低。水性就下。惟应补救弊。以复其安流顺轨之常。山东地高于江南。若导河北注。揆之地形之高下。水性之顺逆。断无是理等语。谅阿桂等必揣合朕意。故为此奏。但嵇璜尚素为熟悉河务之人。其前奏使河流仍归山东故道之语。亦必中有所见。即使其事难行。而其言为要工起见。究属因公。且治河之策。本应集思广益。正不妨博采周咨。以期询谋佥同。折衷至当。著大学士九卿科道等、再行悉心妥协会议具奏。　　

○又谕、户部议覆和隆武奏、请将吉林地亩钱粮数目。酌与盛京地亩钱粮数目核定一摺。请以地之头二三等、定其钱粮等语。所办得中。已依议行矣。此事初因和隆武查出地亩钱粮。所定额数过多。愚民皆惧不能交纳。渐至逃避。如伊果能酌中办定。则编氓何至弃产远逃。是皆和隆武不知事之轻重。惟务多取所致。非朕谆谆训示。则此事任伊所办。必至不妥。和隆武著传旨申饬。并令伊嗣后遇一切事务。留心办理。断不可稍事轻率。　　

○旌表守正捐躯。直隶元氏县民石某妻王氏。　　

○庚辰。谕、明年元旦系上辛祈谷斋戒日期。所有元旦应行拈香各处。仍亲诣行礼。初五日升殿受贺。　　

○谕军机大臣等、据李侍尧奏、审明定拟夥抢杀害汉民之番匪官八等、首从各犯。分别斩枭一摺。已批交三法司核拟速奏矣。此等番人犷悍性成。敢于纠集夥党。执持弓矢枪矛。白昼劫杀内地民人。实为凶恶不法。非痛加惩创。不足以儆凶顽而安良善。著传谕该督、嗣后遇有此等番匪劫杀汉民之案。审明后。即照此案不分首从。俱行正法。再甘省番回族类颇众。与内地民人情性逈别。从前亦闻常有抢杀之案。勒尔谨为总督时。一味疎纵。以致酿成今年苏四十三之事。并著传谕李侍尧、嗣后番回人等、除有纠众杀伤汉民之事。即照此次番匪之例办理外。即其种类中自相残杀。或聚众数至十人以上大案。地方官亦应为之审断曲直。按律定拟。不得以有土司管辖。率照番回向例。从轻议罚。置之不办也。　　

○旌表守正捐躯直隶完县民王耀先妻杨氏。　　

