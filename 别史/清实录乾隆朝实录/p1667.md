<!-- { "loadSidebar": true } -->
○甲午。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官伍龄安。梁诗正。进讲大学如保赤子。心诚求之。虽不中不远矣。三句。讲毕。上宣御论曰、赤子之在母旁。形日近而情日接。然犹待心诚求之而后不中不远。若夫居九重之上。临兆民之众。势分相隔。委曲莫达。其能洞悉民艰。呼吸相关。使无向隅之叹。而皆得养育之资。盖亦难矣。故禹稷已饥已溺。文王视民如伤。用是道也。接屋连阁。非不丽。然民有掘穴狭庐者弗乐也。肥醲甘脆。非不美。然民有菽粟不接者弗甘也。盖不乐为修饰丰亨之说。则牧民者或可祛其匿灾之心。不肯存惜帑省费之见。则持筹者或可杜其节用之口。如是而犹惧有或遗焉。庶乎民隐得通。不中不远。曾子举武王训康叔之言。明立教之不假强为。在识其端而推广之。然吾因推广益识其艰。盖齐一家治一国者。其分小。其事易。而平天下者。其分大。其事难。虽日孜孜。朝乾夕惕。犹虑弗克胜任。欲不勉强勤求。其可得乎。讲官暨侍班官跪聆毕。兴直讲官观保秦蕙田进讲易经咸速也。恒久也。二句。讲毕上宣御论曰、易分上下二经。上经首乾坤。此天地之大经大法固不待言。下经首咸恒。解之者泥于夫妇之一语。于是有少男少女感之深长男长女伦之正之说。是皆以世俗夫妇之情窥圣人序卦之义并且曲为损益不首下经之论其去圣人之意盖已远矣。夫何不观于杂卦咸速恒久之说。哉且易虽有六十四卦何一非乾坤乎乾坤者。天地之象咸恒者盖天地之象之所以示人。最深切而著明者也。夫周天三百六十五度。天一日而一周。日月五行所不能及。是最速者莫如天而咸象之华岳有时而损益河海无日而不流。而载之振之者终古无迁。是最之者莫如地而恒象之。且彖传。于咸。则曰天地感而万物化生。于恒则曰天地之道。恒久而不已。一再举之。语焉而详。实于杂卦之义。互相发明。所谓圣人之情见乎辞矣。盖咸恒非不备夫妇之道。而徒举夫妇之道以阐咸恒之义则不足以尽之若夫自强不息。厚德载物。乃君子所以法乾坤。即君子所以法咸恒。不息感之速也厚德。常之久也虚受无我。立不易方。内圣外王之道于是乎在。如是则咸恒一乾坤之具体。其首下经。不亦宜哉讲官暨侍班官跪聆毕大学士傅恒等奏曰、皇上念切黎元。命基宥密思其艰以图其易容保无疆卑法地而崇效天。至诚无息。用范围而不过。与上下以同流臣等幸侍讲筵。亲承圣训。不胜荣幸。奏毕诸臣出就拜位。行二跪六叩礼。礼成。上还宫。赐讲官及侍班官等宴于协和门　　

○遣官祭先医之神　　

○谕、据舍图肯等奏称、偷挖私薓凶犯郭卫等、将往捕之领催富时阿等、捆殴脱逃一案。除将该城守尉官忠。防御额尔格讷革职。及领催察罕。一并拏送京城外。查郭卫等所住赛马集。系熊岳通判倭升额。所属地方。请将通判倭升额。亦交部严加查议等语。前因盛京地方最关紧要。是以将地方官。俱改满洲。凡地方一切盗贼。偷挖私薓等凶犯。地方官理应会同旗员。协力严缉无令脱逃。今偷挖私薓罪犯郭卫等、胆敢拒捕。将领催。富昌阿等、捆殴脱逃。不法已极。而倭升额。身为地方官。视同膜外。全不经管。其罪与官忠等何异。官忠。既经革职拏解来京治罪。通判倭升额。亦著革职拏解来京。交刑部治罪　　

○又谕、河南汲县盘获遣犯贿替一案。前经敕部将该县等调取来京引见。其知县吕文光已有旨以同知升用。因忆此案虽系知县督率办理。而其首先发觉具报。实由于典史任学渊。询之吏部。该员现在掣升广西巡检。典史与巡检。官阶相去无几。而其任又僻在广西不足以示朕鼓励微员之意。任学渊。著仍留河南。从优以县丞补用　　

○又谕曰、瑚嘉保病故。所遗阿勒楚喀副都统员缺。著耀成补授　　

○又谕、朕前降旨著由京选派副大喇嘛苏拉喇嘛。各一名。前往伊犁教训厄鲁特喇嘛人等。但厄鲁特人。不知副大喇嘛名号。而敬堪布喇嘛。所遣副大喇嘛。著添堪布字样　　

○又谕曰、蕴著近日奏摺纰缪甚多。朕亦不胜改正。此皆清语平常平日并不留心习学之所致也。蕴著身系满洲而清语如此。能不愧惧乎著传旨申饬　　

○定边左副将军成衮扎布等奏、办理库克新事宜。差喀尔喀台吉车噜布多尔济。往谕杜尔伯特车凌乌巴什回时闻乌梁海库木素格等窃盗事。即行办理得旨车噜布多尔济。差往谕车凌乌巴什回时。闻乌梁海库木素格等窃盗事即乘机拏获。甚属奋勉。著加恩赏缎四疋　　

○乙未。朝日于东郊。遣理郡王弘＜日为＞行礼　　

○礼部题。朝鲜国王李昑。遣使表贺加上皇太后徽号。万寿。冬至元旦三大节及进岁贡方物赏赉筵宴如例　　

○是日起。上以祭社稷坛。斋戒三日　　

○丙申。谕军机大臣等、吴达善等。奏木梳夷人往抢耿马。现已剿败擒治一摺。此等荒僻野夷。鼠窃狗偷。原属不成事体。亦只可如此办理。惟孟定土司罕大兴。与夷匪罕黑至亲。其初既不抵御。临时又不通知耿马。且为罕黑带往现就贼营拏获。其与木梳不无通同情弊。摺内有或系逼胁顺从之语。恐徒启其狡辩之端。著传谕该督等。务令严加审讯。罕大兴果系有心勾结侵扰。固当明正其罪。即实有力弱被勒确情。其人亦岂可仍为土司。自应发遣远方。以示惩创。毋令杂处近边。徒滋番夷之患　　

○又谕曰、苏昌奏广西融县流犯高深等、聚众殴弁将守备何国玺知县刘钦擢会参一摺此案前据王进泰。摺参守备何国玺时。已详悉传旨训谕。在苏昌虽系尚未奉到故为此奏。第办理此等案件。自当分别次第于事理方无舛谬。乃现在藐法行凶之徒犹未严加惩创遽将该管各员纷纷参斥。彼行险为匪者。先以呈毒本官自鸣得计。。岂复自顾身家。是徒足以增长刁风。而地方官亦恐身先获咎。遇事必至容隐不报转开将来蒙蔽之渐耳此案应行参议各员著传谕苏昌仍遵前旨妥协具疏办理。毋得急遽失次　　

○又谕、据海明等奏称、阿奇木色提巴勒氐并众伯克等助给拨往伊犁回人牲只什物等件每户各一分等语。此次由阿克苏派往伊犁回人既经色提巴勒氐等捐助遣往著传谕海明等各照其所捐物之多寡由该处赏给缎布等物以示嘉奖　　

○大学士等议奏、通政使实麟奏称、庆贺皇太后皇上。表文。本内及贴黄纯用黄纸。面页用黄绫黄签。黄贺黄签。庆贺皇后笺文。本内及贴黄。纯用红纸。宜如所请。惟面页面签。臣等拟俱用黄绫。其本内既用纯黄纯红色。毋庸复行加签。从之　　

○军机大臣等议覆、江宁将军容保。两江总督尹继善奏、办理京口出旗汉军事宜。一、咨明旗部销档。听所愿赴处入籍。考试。结婚。立业。与该处民人一体进士。举监生员。及候补。候选。降调。世职。捐班均入汉班一愿补绿营者匀派京口等二十余营候补。即于该处入籍。马步。粮分照原缺拔补。四缺得三。各营马粮少。应先补战粮。一、该兵依饷为生除为民者。限于四月内悉令出旗。住支外其改补绿营者未得缺之前暂令食粮俟改补住支。一、出旗兵。向住官房。清查立界。分给移驻满兵。不许旗民杂处其自行添建典出。抵换者查实给价一。改补绿营兵有房者给搬移银二两。无者给赁房银六两。闲散内鳏寡孤独无依者赏银八两。一扣存马价应查给有借项扣还其马。分给江宁缺马兵。马价。于得马兵坐扣。一、移驻京口兵。专用江宁两翼蒙古兵。已敷奏定数。掺防差遣。亦画一简便。蒙古笔帖式等官。随驻办事。一、各营员。告退为民者听。其应引见。及送部补用。与改补绿营者。分别办理。一、汉军三千余名。既出旗一千余名。所有移驻之蒙古兵。数减半。额设副都统二。应裁一。从之　　

○又议奏、现在伊犁屯田岁入三万五千余石除给该处官兵外。尚有赢余。但本年所派索伦察哈尔。及移驻凉州、庄浪兵不止万人。仍需粮三万石。应请再派屯田兵。一千五百名。前据舒赫德等奏回城愿迁伊犁人甚多。应令明瑞等议。以一千五百人为率。不足。以绿旗兵补。其盖造伊犁城署营房。请派绿旗兵一千。限三年竣工。至添驻之索伦。察哈尔等。应给孳生羊只。请交都统巴尔品等、拣选牧群。牛四千只。羊二万只。令其陆续带往。或酌派官兵协助。作何分给孳生。并交明瑞办理。再塔尔巴哈台等处驻兵。应俟移驻伊犁兵事竣再办。从之　　

○调云南普洱镇总兵雷霖为昭通镇总兵。以给西协副将刘德成。为普洱镇总兵　　

○丁酉。祭先师孔子。遣和亲王弘昼行礼　　

○江苏巡抚庄有恭、浙江巡抚熊学鹏奏、海潮入尖山。斜趋西北而来。海宁城东至念里亭。向有土堰。以抵潮而遏泼塘之水现勘明接筑篓工。酌加新土。乍塘之独山东至茆竹寨东。向有石塘岁久水啮。根石外游。塘面内矬。应摘段。及时拆筑从之　　

○授和硕諴亲王允秘子弘旿。为二等辅国将军　　

○戊戌。祭大社大稷。上亲诣行礼　　

○诣畅春园。问皇太后安　　

○幸圆明园　　

○皇后千秋令节。停止行礼筵宴　　

○谕曰、方观承奏、疏消洼地积水一摺。现在时届春和。农民力作伊始。非竭力亟为浚涸。何以使举趾者无误春畬。该督正在赴豫会办漳河。直属有司办理。尤资督率前永安。顾光慢。曾经条奏近京水利赈务。若令其前往查勘一切。自当尽心。但所属地方散处尚恐难以兼顾。并著都察院堂官。拣派现无别项差使之晓事科。道二员。即于明日带领引见。同永安等星速驰驿前往分路董司妥办所有文安。大城。等处散赈诸务。地方官是否实力奉行。并著一并悉心体察。副朕轸念闾阎至意　　

○又谕曰、嵩椿奏称、西安现有满洲。汉军副都统各一员。满洲副都统所管八旗满洲兵丁。将及七千名汉军副都统。所管止二千四百名。数目太悬。请将西安副都统维山。作为左翼副都统。曹瑛所遗汉军副都统员缺。改为右翼满洲副都统之缺等语。西安副都统二员。分为左右。两翼固是。但必欲将汉军副都统员缺。请改为满洲副都统。所奏非是。满洲、蒙古、汉军、俱系朕之臣子。何必故示区别。嗣后满洲。蒙古、汉军、人员一体补放。著将现在西安副都统维山。作为左翼副都统。其曹瑛所遗员缺。作为右翼副都统。将此永著为例　　

