<!-- { "loadSidebar": true } -->
○谕、本日勾到奉天省秋审情实人犯内、张成功□□客死訾明玉、及姜连殴死吴麻子二案。俱因拒奸起衅致死。问拟斩候。自应入于情实。但核其情罪。究因訾明玉、吴麻子、欲行鸡奸。该犯等一时气忿所致。而图奸既无死者生前确供。又无旁人见证。仅据该犯一面之词。指称图奸。罪疑惟轻。是以免其勾决。此等案犯。指奸既属无凭。而杀命究难逭罪。不得以此次未勾。将来即可改缓。所有张成功、姜连、二犯。每年秋审时。仍著入于情实。此朕斟酌情罪。以期协中之意。著刑部存记。嗣后遇有此等案件。均照此办理。至各省有似此拒奸杀命之案。该地方官审讯时。必须将凶手与死者年齿、详晰核对。如死者年长于凶手十岁以外。则欺其穉弱图奸。自属情理。若死者与凶手、年岁相当。或仅大三五岁。安知非凶手图奸不遂。因而致死灭口。恃无见证。图赖死者。希冀卸罪乎。因勾到奉天秋审。有此二案。恐各省亦有似此者。特明晰宣谕内外问刑衙门。一体留心谳狱。以期无枉无纵、而昭平允。　　

○谕军机大臣等、本年山西省办理秋审案件。多未允协。经九卿核议改驳者甚多。降旨询问农起、令其逐案明白回奏。昨据奏到。仍复为饰非文过之辞。可见该抚于刑名案件。意存姑息。殊非明刑弼教。辟以止辟之义。今特擢长麟为山西按察使。长麟系刑部能事司员。历年改驳案件。即系伊随同堂官办理。明年该省秋审案件。如仍多错误。致干改驳。则惟长麟是问。倘该抚有与伊意见不合。故为掣肘。或因此次该省案件改驳。系长麟主稿办理。遂成嫌隙。则农起不是更大。若果如此。臬司有奏事之责。即著长麟据实奏闻。除就近已传知长麟、令其速赴新任外。将此谕令农起知之。　　

○又谕曰、行在步军统领衙门奏、广东省谭达元、呈控总商沈冀川、勒索伊弟盐商谭体元银两。及该抚会同粤海关监督、审断不公一摺。此案前经谭体元、赴都察院衙门具控。发交该抚尚安、会同李质頴查办。业经奏明审讯。定拟完结。今谭体元之兄。复赴行在步军统领衙门控告。未便仍交该督抚查办。著将谭达元、解赴广东。传谕永德、即就近前往该省。提集案内应讯人证。逐一研讯。如果该省地方官、袒护总商。将伊弟枉断拟军。自应秉公查办。不得稍存瞻徇。若谭达元之弟。实系拖欠官项获罪。又复砌词捏控。亦应讯明按律惩治。以儆刁风。所有步军统领衙门原摺、并原呈。著录交永德阅看。其将军及闽海关印务。照例交巡抚、副都统、暂行兼署。将此由五百里谕令知之。　　

○乙丑。以侍讲学士童凤三为顺天武乡试正考官。编修马启泰为副考官。　　

○是日、驻跸韩家庄大营。　　

○丙寅。谕曰、奏事官员。在内与太监有交手事件。觉罗官员。若亦令在奏事处行走。外而与各省大臣家人收受事件。内而与太监等交手。究于体制未协。嗣后觉罗官员。著不必在奏事处行走。　　

○又谕、据毓奇奏、济宁以南运河。淤沙停积。未经挑浚。巳阅三次。其最甚之彭口一带河身日形浅窄。本年挑工。必须添夫数倍。加紧趱办。于明岁船行。始得畅速。至济宁以北运河。本年回空船只。经行不无迟滞。亦须认真挑办。方免阻碍等语。济宁以南运河。前经豫水下注。淤沙自多停积。今漫水巳经全涸。归复故道。自应多备人夫。将运河急为挑浚。其济宁以北。临清一带受淤之处。亦应赶紧挑挖。一律深通。务期明岁重运北上。俾得遄行无滞。著传谕兰第锡、明兴、将毓奇所奏应行挑浚各工。督饬在工员弁。迅速妥办。至毓奇所奏照料各项工程。运河道沈启震一人不能兼顾。请速派巡漕科道等来东。分任稽查督率一事。朕已早计及此。于数日前派出御史佛喜保、巡视东漕。已起身前往矣。所有毓奇此次奏摺、著钞寄兰第锡等阅看。并谕毓奇知之。　　

○是日、驻跸韩关营大营。　　

○丁卯。上御行殿。勾到湖广情实罪犯。停决绞犯一人。余一百十四人予勾。　　

○谕军机大臣曰、郝硕奏、安仁县民万兴兆、吃斋念诵劝世忏语。并传授万胜柴等持诵。现在搜查经卷。严究首夥定拟等语。并将经卷二本。佛榜一纸。一并进呈朕详加披阅。其大乘大戒等卷。祇系将佛家词句。随意填写。劝人信受奉行。愚民易于煽惑。不过藉得钱财。并无违悖字句。与从前各省所办显然悖逆。并传授多人者不同。该抚既经查出。应将经卷等件烧毁。毋令仍前吃斋念诵。使其改教。不必过事搜求。致滋烦扰。各省地方官遇有此等事件。如果实系邪教。传习徒众。及有违悖语句者。自应严行查办。务绝根株。若止系愚民吃斋求福。诵习经卷。与邪教一律办理。则又失之太过。所有案内人等。即著概予省释。经卷等件全行销毁。将此谕令郝硕、并各督抚知之。　　

○是日、驻跸夷齐庙行宫。　　

○戊辰。上御行殿。勾到陕西、浙江、情实罪犯。停决陕西、斩犯二人。绞犯五人。浙江、斩犯一人。绞犯二人。余九十六人予勾。　　

○谕军机大臣等、前据富勒浑奏、台湾镇总兵孙猛、因迎养伊母。在厦门渡台。遭风漂失。该镇恳请解任前往访寻等语。当即降旨、准其解任往寻伊母。今距富勒浑奏报后、已逾月余。该镇寻访伊母。曾否得有音信。有无禀报。著传谕富勒浑、雅德、即行查明迅速覆奏。　　

○是日、驻跸刘新庄大营。　　

○巳巳。谕军机大臣曰、苏松粮储道。管理四府漕粮。每遇各属徵收之期。非得英明廉干之员。往来稽察。易滋弊窦。如上年浙省办理不善。致有匪徒闹漕之事。不可不知。现在新行补放之讷清额、人亦老成稳妥。但初膺外任。是否与此缺相宜。著传谕萨载、留心试看。如果该员于繁剧未能胜任。即于通省道员中拣选一员、奏请调补。其所遗之缺。即令讷清额补授。　　

○是日、驻跸五里墩大营。　　

○庚午。谕刑部审讯云南省委员赵州知州彭焕、短少铜觔。问拟杖徒。并将所短数目、及脚价银两。在伊任所原籍勒追归款一摺。滇省运京铜觔。关系鼓铸。该督等自应遴选明干历练之员。身家殷实者。委其领运。庶管解不致贻误。即间有亏短。亦可照数著落赔偿。今滇省委员彭焕、甫经到任。才具又属平庸。即令领解京铜。以致一路不能照料周妥。沉失天生利用之物。岂不可惜。是此事实由该督等滥行派委所致。所有短缺铜数、及脚价银两。即著富纲、刘秉恬、照数分赔。以示惩儆。彭焕著免其赔补。余依议。　　

○谕军机大臣等、前因秋审错误。农起、何裕城同一谕旨。本日何裕城覆奏秋审失出之摺。惟自陈办理错误。嗣后细心讲习。不敢妄逞臆见各缘由。将来似此等失出之案。即予以处分。止系公过。原可从宽。并非若徇私者之未便轻恕。何农起乃力为陈辩。一似九卿核改各案。尽属非是。竟敢于朕前为饰非文过之言。是诚何心。岂竟患疯疾。抑福薄灾生乎。著将此次何裕城奏到之摺。钞寄令其阅看。农起抚心自问。更有何说。　　

○是日、驻跸八里铺大营。　　

○辛未。驻跸隆福寺行宫。　　

○壬申。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员随行礼。　　

○至孝贤皇后陵奠酒。　　

○御行殿。勾到江西、安徽、情实罪犯。停决江西、斩犯二人。绞犯三人。安徽、斩犯一人。绞犯二人。余一百十五人予勾。　　

○是日、驻跸桃花寺行宫。　　

○癸酉。谕军机大臣等、昨何裕城覆奏办理秋审错误。自陈惶悚一摺。巳钞寄农起阅看矣。本日雅德亦有覆奏之摺。其于定拟失当之何定等案、业经朕指出询问。伊自知错谬。不敢再为强辩。则前日农起之饰词陈奏。其意究欲何为。抑仍受庸劣刑名幕友之愚耶。著再将雅德摺、钞寄令其阅看。一并据实覆奏。寻奏、本年秋审案件。不能办理允协。又复冒昧陈奏。仰蒙训饬。惶恐难名。又荷睿虑周详。命刑部能事司员长麟、来司晋臬。嗣后于刑名事件。惟当细意讲求。不敢妄逞臆说。得旨、览。　　

○是日、驻跸白涧行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十月。甲戌。谕曰、富躬奏、颍州府阜阳县监犯王刚等、于九月二十九日晚。打断锁金□靠。用火烧栅。并打伤典史、禁卒。越狱逃走。请将署阜阳县事蒙城县知县李之萼革职。典史瞿镐、革职拏问。留于地方协缉。该管知府广兴、未能先事觉察。均难宽纵。先行解任督缉。俟审明另奏等语。该犯等越狱至三十余名之多。实从来所未有。典史瞿镐、著革职拏问。该县李之萼、亦著革职拏问。留于地方协缉。知府广兴、著解任督缉。务期全数弋获。以正刑诛。毋使一名漏网。所有刑禁人等。著该督抚一并提集。严行审讯定拟具奏。该部知道。　　

