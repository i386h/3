<!-- { "loadSidebar": true } -->
○谕军机大臣等、据定海镇总兵谈秀奏报。会哨考察摺内。有各营兵弁联合水操。练习满汉阵势之语。殊不可解。绿营会操。自有一定程式。该镇所辖。仅绿旗兵。何以云备列满汉阵势。且满洲兵骑射最优。陆地操演。规仿为之。尚为近理。或于排列绿营阵势之外。兼习进步连环诸法。亦属可行。若洋面专习舟舰。马力既无可施。而满洲又向无水师阵势。所奏甚属糊涂。著传谕谈秀。将因何如此措词之处。据实明晰覆奏　　

○吏部等部遵旨议奏、请嗣后在京各衙门议处案件。系本衙门自参奏者。将应议职名入摺。毋庸另文限送。其不由本衙门参奏。应查职名者。限五日内咨送。如关历任处分。仍照例限十日内查送。倘有迟逾。臣部于题奏内分晰请旨交议。至八旗武职。除该旗自行参奏。将职名及兼衔世职加级纪录。随咨送部其不由该旗参奏。应由该旗参佐领以次转查。仍限十日咨送。如应转查别旗。将接查旗分扣限送部查核。其步军统领衙门。有由部查取职名。即照各部院定限咨送。至该衙门参奏步营官员。向咨兵部。转送该旗查取。多需日期嗣后令一面将职名咨部。一面行查该旗有无兼衔世职等项。径咨兵部。再稽查仓库街道之大臣查有空班等事参奏者。俱照此办理。至外省道里远近不齐。臣等酌定行查咨文到京限期并请嗣后各部行查外省及该省咨覆各部公文均将限何日到省到部之处。封面上注明。各该衙门接到公文。按日核对。查有逾期。即将何日迟延之该管官议处。其各省督。抚、提。镇。将军。都统。副都统。驻防等衙门。奉部查取职名。以接咨日始。限十日出文咨送。如须行查所属。接程途月日。扣明咨部。臣部将何日咨行及覆到。叙入本内。如有逾违。或在上司及所属。＜?土交＞照例分别议处。并知照稽察钦奉上谕事件处。及内阁。科。道。等衙门查核。从之。


大清高宗法天隆运至诚先觉体元立极敷文奋武孝慈神圣纯皇帝实录卷之八百二十二　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年戊子十一月庚子上诣畅春园问皇太后安　　

○幸圆明园　　

○谕军机大臣等、闻江南江西等省。民间行用制钱内。多有撺入翦边小钱者。虽经地方官查禁。其风总未能止息。此等匪徒敢将制钱私自翦边销毁。殊干法纪。虽间有查出治罪者。不过民间零星使用究之伊等所翦钱边碎铜。非另铸私钱。即改造器皿售卖时必有踪迹可寻。若即将零铜镕化总卖亦必有铜铺向其收买。市井细民。安得盈千累百之铜其形迹更易于推究。若于此严密访拏。方为正本清源之道。著传谕高晋彰宝冯钤、吴绍诗等、即督饬所属。实力上紧缉拏务将窝主及售卖店家。严行追讯使奸徒无从潜匿。以杜根株。毋得仅以具文塞责　　

○又谕、浙省滥请续制鸟枪一案。业审据工部书办供出。浙江布政使承差陈德顺打点许银各情节。已谕崔应阶。悉心研鞫矣。又据书办薛荣怀供称、承办前案之书办王魁一亦曾得过银两但王魁一已经出京。讯据伊弟供称前往山海关找伊姊夫等语。现已行文该处监督。即速拏解送京。因思部中书办籍隶绍兴者多王魁一或自揣案已败露。假称赴山海关。潜回本籍避匿。亦未可定。著传谕崔应阶。即饬属严密访缉。如该犯业已回浙速行提拏到案。一并严切讯究　　

○又谕曰、李侍尧题参提标前营守备董勖侵帑误公一本。已降旨将该员革职。交与该抚严审定拟矣。解滇马匹事关军需要务。何得拨发九百余金。专委守备微员办理。而该员辄任意将公帑花销过半。延至数月。仅买马六匹所余之银屡催未缴。其为该弁藉公侵帑已属显然该督仅尔题参革职。并不请治其罪且未议及此项。如董勖不能完缴。作何著落代赔。均属非是此案由甘国宝揭报办理种种未协。该督印当另为妥办。李侍尧久任封疆。何以舛谬若此又属奇事矣李侍尧著传旨申饬。并著将办理此案缘由。据实速行覆奏寻奏此案由提臣揭报当饬臬司提审一面题参革职未经叙及治罪。至该员侵用马价银如不能清缴。臣拟俟定案时。著落原派之上司赔补疏内亦未定议。总属舛谬。得旨览　　

○赈河南光州光山、固始、息县、商城、信阳罗山等、七州县本年旱灾饥民　　

○旌表守正被戕之四川新繁县民张添禄媳刘氏　　

○辛丑。谕军机大臣等、鄂宁奏、台湾贼匪黄教聚众一案。地方遇有逆匪纠众不法之案。文武大员。果能办理得宜。立时擒治。自断不致蔓延猖獗。今据称贼匪等于十月十七等日。尚有在北路一带。焚烧营房。拒伤官兵之事则前此所报贼已四散窜匿。及匪夥止有百余之说。俱非确情。此实系地方官意在化大为小禀报多有粉饰。外省积习如此。实可痛恨。至王巍虽在台湾。于统兵调度诸事。未必能悉合机宜。且其人原本平常。殊不足恃。今吴必达现已带兵前往。人尚历练能事。自可克期剿捕。早绝根株至擒获各犯。前已谕余文仪迅往台湾。随时审明。即于该处正法谅已遵旨办理。惟是漳泉诸郡地近海滨。人情亦多犷悍。尤宜示以镇静。毋致稍涉惊疑。最为要务。其王巍办理不善情形。昨已谕吴必达。前往确查覆奏。所有台郡文武员弁禀报不实之处。俟事竣后查明参处数人。以示警戒自今情形。随便速奏。将此传谕鄂宁知之　　

○补行乾隆三十二年、广东省军政。年老官一员。有疾官二员。才力不及官一员。处分如例　　

○调云南临元镇总兵本进忠、为普洱镇总兵。以腾越协副将吴士胜、为临元镇总兵　　

○壬寅上奉皇太后还宫　　

○诣皇太后宫问安　　

○谕军机大臣等前因各省积匪猾贼情罪较重定例改发新疆嗣以此等匪犯。在新疆聚集太多。不无怙恶滋事。降旨停止仍发云贵两广极边烟瘴充军。第思阅时既久。各处遣犯。又将日积日众。此等原系生事不法之人。虽经投畀远方岂皆尽知惩创况居处相近引类呼朋。尤易复萌故智。甚至酿成事端。皆势所必至。近日昌吉之案。即其明验。虽事后原可尽法严处。但与其治于既犯何如先事立法稽查。严行管束使奸徒不致轻罹法网。尤为缉匪安良正道。著传谕督。抚将军。都统等各就本管地方。所有发遣积匪猾贼。以及定地问拟流徒各犯。俱责成该管官实力体察防范。毋令其彼此群集。勾结生事如有不遵约束者。量其所犯轻重。随事查办俾之共知凛畏杜防未形。庶足以儆奸宄而资绥靖。可于各该处奏事之便。传谕知之　　

○吏部议覆、奉天府府丞李绶奏称、奉天一省。并无挑选二等举人。而奉天教职。较别省尤要。应如所奏。嗣后令直隶总督。于报明二等举人内。酌派二员。赴奉天听候差委。从之　　

○癸卯。上幸瀛台　　

○谕军机大臣等、前因梅立本有多索人夫供给。逼毙县令一案。曾降旨各督抚、令将各该学政按试时有无滥用驿马人夫。扰累地方之处查明具奏、今据陆续奏到。各省情形。未能画一俟到齐时再行交议。但闻学政向来雇觅人夫。买办食用间有已经给发价值而州县官于试毕后。仍行缴还该学政者。陋习相沿。不可不严加禁止。著再传谕各督抚确查该省学政考试时。如有此等情弊即行据实。覆奏毋得少为袒护隐饰　　

○兵部等部议准、两江总督高到奏称、安省奇兵营右哨设有小唬船十一。请裁六。又平望营小巡船一太湖左营沙船一。大快船一。均应裁其各营船舵水手兵。原系陆路防汛。无庸裁汰从之　　

○命署户部右侍郎索琳、在军机处行走　　

○甲辰。谕、据李宏奏巴灵阿现在丁忧。所有淮扬道员缺。请旨补放等语。外省满员遇有丁忧事故。向俱令其遵例回旗终制。但南河关系紧要所设管河道止有二员。今淮徐道员嗣爵甫经升任。若淮扬又易生手。于河防诸务甚非所宜巴灵阿。著赏假百日治丧仍令在任守制。不必开缺。此后不得援以为例　　

○乙巳。上诣皇太后宫问安　　

○幸瀛台　　

