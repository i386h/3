<!-- { "loadSidebar": true } -->
○又谕、据富尼汉奏、亳州知州张肇扬、递解阜阳县凶犯马辅乘间脱逃。解役王玉等、亦逃走无踪。事逾一载。迄无弋获。现将该州知州张肇扬、交部严加议处。署颍州府徐文灿、现任颍州府张家炎、俱未查案揭报。臬司暻善、亦未督催查揭。并请交部察议一摺此案以命案重囚。玩纵无获。解役亦畏罪同逃。非寻常佥差不慎可比。该州及该管各上司。自应一并参处。所有原任巡抚冯钤、知府史鲁璠、明福、已于别案革职问罪尚可云从重科断。至李质颖现任庐凤颍道。亳州即其所辖。乃富尼汉摺内。下自知府。上及臬司。俱已分别指参。而于李质頴、独未之及。恐不免有瞻徇开脱情事。著传谕高晋、即速详晰将应参文武各员。一并严行参究。候朕另降谕旨　　

○都察院奏、浙江长兴县监生李公麟、控库书等私增粮耗。请派员赴浙查审。得旨、著曹秀先带同刑部。司员阿扬阿、驰驿前往。会同该抚、秉公查审具奏　　

○乙卯。上御太和殿视朝。文武升转各官谢恩　　

○幸圆明园　　

○丙辰。谕曰、明德现已降补江苏巡抚。其云贵总督员缺。著阿思哈补授。河南巡抚员缺。著喀宁阿调补。阿思哈俟官兵全数过境后。即将巡抚印务。交吴嗣爵暂行署理。驰驿速赴云南。彰宝俟百日服满。著驰驿往云南署理巡抚。喀宁阿。俟彰宝到滇后。再赴河南新任　　

○又谕曰、钱谦益、本一有才无行之人。在前明时。身跻膴仕。及本朝定鼎之初。率先投顺。洊陟列卿。大节有亏。实不足齿于人类。朕从前序沉德潜所选国朝诗别裁集。曾明斥钱谦益等之非。黜其诗不录。实为千古立纲常名教之大闲。彼时未经见其全集。尚以为其诗自在。听之可见。今阅其所著初学集。有学集。荒诞背谬。其中诋谤本朝之处。不一而足。夫钱谦益、果终为明臣。守死不变。即以笔墨腾谤。尚在情理之中。而伊既为本朝臣仆。岂得复以从前狂吠之语。刊入集中。其意不过欲借此以掩其失节之羞。尤为可鄙可耻。钱谦益业已身死骨朽。姑免追究。但此等书籍。悖理犯义。岂可听其流传。必当早为销毁。著各该督抚等、将初学有学二集。于所属书肆、及藏书之家。谕令缴出。汇齐送京至于村塾乡愚。僻处山陬荒谷者。并著广为出示。明切晓谕。定限二年之内。俾令尽行缴出。毋使稍有存留。钱谦益籍隶江南。其书板必当尚存。且别省或有翻刻印售者。俱著该督抚等、即将全板尽数查出。一并送京。勿令留遗片简。朕此旨、实为世道人心起见。止欲斥弃其书。并非欲查究其事。所有各书坊、及藏书之家。原无干碍各督抚务须详悉谕知。并严饬属员、安静妥办。毋任胥役人等、藉端滋扰。若士民等、因此查办。反以其书为宝。不行举出百计收藏者。则其人自取罪戾。该督抚亦不可姑息。若将来犯出。惟该督抚是问。其京城地面。著提督衙门、五城、顺天府、一体办理。将此通谕中外知之　　

○又谕、尚来各省学政。三年任满。例应举报生员优劣。其优生之保题到部者。经礼部汇试。分别廪增附生。作为贡监。送入成均肄业。且有按省分大小定额。不得过几名之令。而日久相沿。奉行殊难责实。在学政中之拘谨畏事者。多以无可举报为辞。人才既不无屈抑。其他好名市惠之人。虽所举不敢踰额。必致尽数充选。自博宽厚之誉。况学政与生员。分属师生。随时得以相见。其中保无纳贽夤缘情弊。于造士抡才。甚有关系。但三年举行一次。为奖励士子之一端。若竟辍而不行。未免因噎废食。嗣后学政举报优生。著照选拔贡生之例。会同该督抚一体考核。果属文行兼优者。准其会衔保题。庶诸生不致滥遗。而甄拔益昭公当。其报劣之例。仍照旧加意核实办理　　

○又谕、据崔应阶参奏、兴泉永道蔡琛、加收洋行规礼。短发桅木价值。与富户结交。受其馈送。赃迹累累。请旨革职。审拟等语。实堪骇异。朕以道府为方面大员。特膺简用。且所得俸廉甚厚。宜无不洁己奉公。其中或间有阘冗无能之辈。旷废职事。固所不免。而其人尚能自守有余。即或素性苍猾。遇事不肯认真。亦不过如申梦玺、邵大业等之模棱取巧。然一经发觉。悉皆示以惩创。冀挽颓风。至于骩法行私。多端婪索。则情罪重大。凡有人心者。尚不应公然出此。今蔡琛身任监司。竟敢尽弛闲检。恣意妄行。以致款迹彰彰。确有证佐。殊出意料之外。不可不严加究治。以肃官方。蔡琛著革职拏问。交该督提齐案内犯证。即行严审定拟具奏　　

○又谕曰、喀宁阿参奏、云州吏目杨晟、职司狱务。漫不经心。致应斩重犯扎抵、越狱脱逃。未据缉获。请旨革审。知府曹珵、兼摄州事。并不实力督率防范。请旨革职协缉等语。杨晟著革职拏问。同刑禁人等、严审有无贿纵情弊。定拟具奏。曹珵著革职。仍留该处协缉。逃犯扎抵、并严饬地方官上紧捕获。毋任漏网　　

○谕军机大臣等、前据经略傅恒等奏、本年四月内。大兵至野牛坝之后。诺尔塔独赴阿瓦城。往见懵驳。谅伊必将我兵大举情形。悉皆告知。懵驳震慑。或遣人投降。亦属事之所有。傅恒等必详加询问。若其人可用。即将伊留彼听用。一面将讯出口供奉闻。如无可用之处。即解送来京。不可纵归一人。贼众若去岁乞降。尚可允准。今大兵云集。始悚惧投诚。其情殊属可恨。傅恒等、惟宜督兵径进。痛加惩创。将此传谕傅恒等知之。懵驳曾否遣人前来。及贼匪情形若何之处。速行奏闻。　　

○又谕曰、崔应阶参奏、兴泉永道蔡琛、贪婪不法一摺。已谕令将蔡琛革职拏问。交该督严审定拟矣。朕初以蔡琛身为监司大员。不应败检若此。深为疑骇。而细阅摺内劾奏各款。赃迹累累。悉皆确凿可据。实出意料之外。是其丧心藐法。自取罪戾。断无可逭。崔应阶于此等劣员。一经访察。立即严参。不愧封疆大臣之寄。蔡琛此案。非寻常贪黩可比。著该督即行严加审讯。定拟速奏。赶入本年秋审。不可稍有延缓。至该员在兴泉永道任内。如此婪赃骩法。物议沸腾。鄂宁驻厦门数月。岂竟毫无闻见。何以不早行参奏。恐不免有结纳袒庇情事。并著崔应阶密速查访。一并据实奏闻。毋得稍存瞻徇。寻奏、蔡琛外似有才。言词侃侃非细察不知其诈。鄂宁特堕其术中。尚无结纳袒庇之事。报闻　　

○丁巳。上御勤政殿听政　　

○谕军机大臣等、据经略傅恒等奏称、猛拱土司遣属下底拉等、请示大兵进剿信息。诚心内附。业经明白晓示遣回。拟即早领兵出关。令其协剿贼匪。我兵占据戛鸠后。再令索伦、福建官兵。分路进攻。后路方可无虞等语。戛鸠在我兵后路甚为可虞。傅恒等自当慎重。猛拱土司。如诚心内附。乘此机会。攻取戛鸠。尚不费力。但索伦兵尚未全到。兵数较少。攻克戛鸠后。将即进剿。抑或守候。朕意且不必急急。待索伦等处官兵云集后。兵力充足。再行一鼓进剿。直抵阿瓦。庶无阻滞。著传谕傅恒等、惟宜计出万全。相机办理。至贺丙奉委。即能带领猛拱人来。颇为奋勉。量升一级。以示鼓励。此时情形若何。得信即奏　　

○又谕、据傅恒等奏、请酌办檄询安南一摺。所见甚是。前因永瑞等奏、黄公缵穷蹙内附。未便拒纳。而安南素称恭顺。彼国人既来归。自当持檄告知。申明大义。以服其心。今据傅恒等奏、滇省边境。与安南道路不通。文移不能径达。彼若自具文来。不妨告以天朝怙冒深仁。无远弗届。凡有颠连无告。即越在要荒。亦应一体收恤。若以明德之意询问。恐该国过甚其词。指为叛逆。请将黄公缵等、发回该国。以图洩忿。彼时或留或发。俱难措办。此亦不可不虑。所有前寄檄文一道。竟可毋庸寄去　　

○又谕、据明德奏、审拟尹均霖承办军营料草。侵冒运脚一案。定拟发遣乌噜木齐。所拟甚为纰谬。料草为军需第一要务。国家费千余万帑金。豫备刍粮供帐。以资临期进剿之用。地方官苟有人心。宜如何洁己自矢。实力承办。乃尹均霖当军兴之际。敢于站运脚价。销算数目。意图欺蚀。其人已丧尽天良。实为法所难贷。该抚竟以尚未得赃一语。曲为开脱。是诚何心。此案幸而及早查参。故尹均霖未得遂其欲壑。而其侵冒之迹。已万难掩覆。此等劣员。复有何可惜。而姑息若此。设如明德所拟。则彼至乌噜木齐后。不过数年。尚可希冀复用。是黩货误公之犯。竟得幸逃法网。国法安在。且亦何以儆戒其余。原摺已交部另拟改正。明德久任封疆。非不知事体者。何审拟此案。颠倒乖张。至于此极。岂竟不复具有人心耶。明德、著传旨严行申饬。　　

○以光禄寺卿伊满、为通政使　　

○戊午。豁除广东南海县、冲缺沙坦一顷一十九亩有奇额赋　　

○己未。上诣畅春园、问皇太后安　　

○谕、据吴达善等奏、湖北武昌府知府赵春福、才识短浅。办事迟缓。不胜知府之任。请简员另补一摺。赵春福、前为礼部司员。经该堂官以繁缺知府保送。简授云南府知府。旋经调任武昌。今据该督等奏、伊不惟省会首郡。难以胜任。即事简府缺。亦不称职等语。是该员乃一庸碌无能之人。当日在部办事。必不能出色。大略可想。该堂官从前因何举以理烦。所有原保之该堂官、著交部议处。赵春福、著送部引见。再降谕旨　　

