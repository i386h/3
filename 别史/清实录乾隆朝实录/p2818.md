<!-- { "loadSidebar": true } -->
○封闭江西长宁县大磜、杨梅坑、铁丝垒、云屯尖等铅厂。从巡抚郝硕请也。　　

○壬戌。谕曰、常青等奏称、署理察哈尔正白旗总管之参领三都克呈报、拏获偷马罪犯哈尔齐该、都噶尔、诺尔布、三人。派骁骑校图古勒岱、并护军托果齐等、十名看守。乃图古勒岱、收受托果齐等、七人银米。令其回家。只剩兵三名。闲散一名。夜深时。该三犯扭开镣金□靠。将闲散巴图殴毙。又将图古勒岱、护军额尔德尼等、捆打昏晕。逃走后、旋将都噶尔、诺尔布、二名拏获。审明请旨即行正法。并俟哈尔齐该拏获到日。亦照此办理。图古勒岱、发往云贵烟瘴地方。护军托果齐等七名革退。各枷号三个月。鞭一百。余俱革退鞭责。该署总管等、交部严加议处等语。偷马罪犯。罔知忌惮。罪大恶极。常青等即应于审明都噶尔、诺尔布时。一面正法。一面奏闻。乃复拘泥奏请。实属不合。著严行申饬。都噶尔、诺尔布、著即处斩枭示。哈尔齐该拏获到日、即照此办理。图古勒岱、并不小心看守。并收受银米。令托果齐等七名回家。以致两人毙命。三犯脱逃。营私舞弊。酿成巨案。常青等仅拟发遣。不足蔽辜。图古勒岱、著即正法。以为贪黩枉法者戒。托果齐等七名、著于枷号鞭责后。仍从重发往云贵烟瘴地方。余俱照所请行。　　

○谕军机大臣等、甘省监粮一案。据阿桂等查奏、开例之始。全系私收折色。并无实贮在仓。而从前袁守侗、阿扬阿、钦差前往盘查。据称彼时仓粮系属实贮。其言殊难凭信。该省监粮、既未买补。则仓储焉能足数。此必当日地方官一闻查仓之信。那东掩西。为一时弥缝之计。其签量人役。均系该地方官所管。易于通同弊混。而袁守侗等、受其欺蔽。率称并无亏短。亦未可定。当日州县各官现在甘省者、无难讯究得实。著传谕阿桂等、即行确切讯究。令将袁守侗等往查时、该员等如何那移掩饰。其人役如何通同弊混之处。讯取确供。据实覆奏。　　

○又谕、现据礼部、带领安南国使臣、前来行在谢恩。行礼后令其回国。该使臣等来京时。系由湖南、湖北、江南、山东、一带水程行走。现在东省曹单等县黄水。下注漫溢。运河水大。纤路被淹。舟行不无阻碍。著传谕国泰、若东省运道无阻。所过地方不至荒凉。即行据实具奏。令该使臣等。仍由原路行走。倘东省运河阻滞。村庄被淹俱在道旁。于观瞻亦有未便。不若令该使臣由陆路、从直隶磁州、入河南境。至湖北襄阳。再由水程前往。较为妥协。并著传谕富勒浑、会同国泰、详细酌量情形。迅速奏闻。　　

○又谕、本日据韩鑅、富勒浑奏、黄河北岸孔家庄一带漫口。现在会勘筹办情形一摺。已于摺内详悉批示。据称关家庄、朱家厂、二处。业已堵筑断流。牛家场一处。亦可克日完竣。惟青龙冈、大李家庄、及孔家庄三处。滩势最低。河水汇注。仍与滩平。滩面俱系新淤。现在于关家庄一带。设法垫路、作子埝以御漫水。并可乘时赶运料物。一俟新淤可以驻足。即赶紧次第兴工等语。此法甚善。查系谁人想及。如此办理。著韩鑅等、据实覆奏。又摺内称、正河内相度形势。抽挖引渠。俾水有去路。庶大坝堤工、易于蒇事。现在新料登场。采办不致迟误。惟有竭尽心力。昼夜督办。以期要工速竣等语。此次漫口之水。究竟掣溜几分。全河尚余正溜几分。其漫滥之水。究由何处入海。是否淹灌昭阳等湖。致碍运道。屡经降旨询问。乃韩鑅、国泰等、屡次奏摺、总未声叙明晰。甚为悬念。看来大河幸未断流。将来施工尚易。国泰此时、想已遵奉前旨。驰赴豫工。该督等、务须会同相度形势。督饬文武员弁。上紧堵筑。实力赶办。以副朕夙夜焦劳之意。至此次漫工。关系运河紧要。不比往常。昭阳、微山等湖。经黄水淹灌。湖身淤垫。将来难以容纳清水。为济运之地。此等湖面宽阔。又非寻常支河曲港。可以人力挑浚者比。是否应用混江龙刷泥之法。俾湖底淤泥浮活。清水逐渐汕刷。湖身得以复旧。收水济运。似亦补偏救弊之一端。阿桂久经督办河务。于全河形势。及堵筑宣洩各事宜。最为熟谙。且现在豫工、不可无明练有识见之人。为之主持指示。阿桂此时查办监粮冒赈一案。已办有头绪。将来全案完毕、来京复命时。即可顺道就近先往豫东二省查看。若已堤工合龙。可以不必前去。亦即有旨迎往。所有韩鑅、国泰等、前后奏到各摺。及屡次所降谕旨。并御制河工志事诗一首。一并钞寄阿桂等阅看。著将此由六百里加紧传谕阿桂、李奉翰、韩鑅、富勒浑、国泰等、令其详悉熟筹。据实具奏。寻韩鑅、富勒浑、国泰、先后具奏、黄水入湖。必须用混江龙刷泥之法。疏浚浮活。其筑子埝以御滩水之处。系臣韩鑅、富勒浑、商拟迅速兴工。为此不得已之计。得旨、览。　　

○御制诗曰、江南报漫堤。邳睢魏家庄。河南报漫堤。南岸焦桥旁。一甚已致再。廑念为彷徨。那堪兹北岸。夺溜洪波汪。北岸近运河。其害不可量。览图幸散漫。独冲势难当。然必淤诸河。后虑正未央。阴金生水沴。调燮惭乖常。北洩南势徐。邳睢或少康。急则治其标。调遣资南方。惟亟救灾黎。赈恤命妥详。冀速堵沟槽。筑坝筹宣防。夙夜以忧心。民艰愍南望。　　

○又谕、昨据巴延三等奏、陆丰县上埔乡匪棍林广参等、争墟纠众抢夺、报抢者有四十余案。即行督率严拏。先后获犯三十九名。现在设法上紧擒拏夥党。务期全获。从重定拟。将纵恶长奸之该县参奏、革职拏问。并请将失察之该管道府、分别革职议处等语。此等不法匪徒。鸠聚抢劫。鸱张无忌。与川省啯匪相同。乃巴延三等一有见闻。即饬委员弁。实力擒捕。李湖并亲身前往、督率查拏。督抚身任封疆。自应如此认真办理。文绶于啯匪大案。竟尔玩纵。问心能无愧乎。著再传旨严行申饬。并令文绶、即将现在亲往督率、擒获啯匪若干情形。迅速覆奏。毋再延玩。致增罪戾。　　

○署两江总督萨载、江南河道总督李奉翰奏、臣等亲勘魏家庄至沈家窰一带淤滩。计程二百六十余里。地既宽长。又多湾处。只好间段挑挖十四处。估土方银二万五千七百六十余两。其九里岗一带。应将前挑之引河展宽十丈。并于河头迤上接挑淤滩处、亦加展十丈。按淤土高下。挑自七八尺至一丈不等。共估土方银三万七千五百九十余两。已派员分段勒限办理。得旨、亦祗可如议行。今河南、北堤夺溜。所虑在山东诸湖及运道。又不止此。奈何。　　

○癸亥。谕军机大臣等、据舒常等奏、续获啯匪传开太、吴荣即吴芳贤、二犯。现在提省严讯。并查询得啯匪结夥抢劫情形。实系蔡友应为首。该犯因伤监毙。现饬戮尸枭示等语。啯匪滋扰不法。屡经传谕各该督抚、从重办理。所有湖北省拏获各犯。除蔡友应、业经枭示外。其现获之傅开太、吴荣即吴芳贤、二犯。及前获之皮麻子一犯。著传谕舒常等、迅速严加刑讯结夥抢劫各缘由。即遵照前旨。一面正法。一面奏闻。毋使匪犯久稽显戮。再据舒常等奏、于湖北巴东县地方。盘获悖逆妖妄之张武迁一犯。已批令该督等速审定案具奏。本日据刘墉奏、查搜该犯原籍。并称该犯妻子、及伊弟远钦等、应听督臣及湖北抚臣查办等语。此等要犯。自应速审定案具奏。何以刘墉已经奏及。而舒常等犹未将审讯定案之处、据实具奏。并著传谕舒常等、即遵前谕。严审定拟。迅速覆奏。将此并谕刘墉知之。　　

○又谕、本日据刘墉奏、查办啯匪一摺。其夹片内、称川省重庆、夔州、二府。与湖广等省毗连。结党为匪者。每起或二三十人。或四五十人不等。每起必有头人。名为掌年儿的。带有凶器。沿途抢夺拒捕等语。此等啯匪。起自川省之重庆、夔州、所属。成群结党。每起多至数十人。并有掌年儿头目。可见匪党结聚已久。设令合各起为一起。而其中又有大头人为之统率。更复何所不为。尤觉不成事体。文绶在川年久。平日于此事漫不经心。并未随时严饬所属。早为查办。以致滋蔓如此。伊试扪心自问。将何以自解耶。著再传谕文绶、将刘墉奏到摺片。令伊阅看。仍将近日续获匪犯若干名。现在李国梁、曾否到川会捕之处。迅速详晰覆奏。　　

○又谕、甘省监粮一案。自收捐之始。即系私收折色。各仓安得更有存贮粮石。从前袁守侗等、前往盘查。该地方官、必有那移弊混之事。已谕令阿桂等、严切查究矣。昨面询阿扬阿、据称伊等在甘省盘查时。逐一签量。按册核对。俱系实贮在仓。并无短缺等语。此等签量人役。即系该地方官所管之人。阿扬阿彼时虽逐仓查验。亦止能签量廒口数尺之地。至里面进深处所。下面铺板。或搀和糠土。上面铺盖谷石。此等弊窦。阿扬阿能一一察出。不受其蒙蔽乎。著传谕阿桂等、将从前袁守侗等盘查时。该地方官、及人役等、如何通同弊混欺蔽之处。彻底研讯。究出实情具奏。　　

○甲子。谕、本年六月。江苏崇明县。猝遇风潮。被灾较重。贫民口食未免拮据。著加恩于苏属本年应行起运漕粮内、截留十万石。以备赈济平粜。副朕轸恤灾黎之至意。该部遵谕速行。　　

○谕军机大臣等、闵鹗元奏、江苏崇明县、猝被潮灾。民间盖藏尽失。请照乾隆十二年崇邑灾案。移会安徽抚臣。准令崇商于本年额买米石外。宽余加买。以资接济等语。此系救灾之事。亟应为者。已于摺内批示矣。崇邑猝被风潮。议筹民食。最为急务。所有该县商民、赴上江采买米石。应如所请。即移会安徽抚臣。准其于定额外。宽余加买。以裕民食。至摺内又称、镇洋县之刘河口。与崇明县之施家港口。对面济渡。商贾帆樯。往来如织。现在晓谕商民。准其贩米粜卖。截至年底。再行确察情形。分别停止等语。刘河口、施家港、二处海口。往来商船既多。伊等岂有不携带食米。若有多余。亦岂有不听其随时贩卖之理。是向来所称查禁者。仍属有名无实。可见外省办理诸务。仅顾一面。殊为陋习。著传谕闵鹗元、并令将该海口实在商贩船只情形。据实覆奏。寻奏、米粮出口。例禁綦严。不独船头编列某县某号某人。照内复注明人数。计程按日。每人带食米一升五合。不得多载。文武员弁。各顾考成。久经奉行罔懈。现在暂准对渡贩运。尤当实力稽查。不许透漏。报闻。　　

○蠲免江苏崇明县被潮灾民本年额赋。　　

○乙丑。上御卷阿胜境。赐扈从王公大臣、蒙古王公贝勒额驸台吉等食。至己巳、皆如之。　　

