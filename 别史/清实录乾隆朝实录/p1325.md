<!-- { "loadSidebar": true } -->
○江南副总河嵇璜奏、湖河之水、自邵伯以北者归海。邵伯以南者归江。查下河归海之路。由草堰、刘庄、伍佑、新兴等场。分注斗虎港、新洋港等口归海。中间高宝东堤石闸十余座。惟郎儿闸、子婴南闸、及邵伯之三闸、应修。又石石□连闸、天妃越闸、应一并修补。并添建五孔石闸二座。各闸下支河淤浅。及射阳湖湾曲。均应勘估挑通。蔡家港地方。开挑上下支河。引归新洋港入海。其运河归江之路。由芒稻闸、董家沟、石羊沟、廖家沟、等处闸坝。至金湾六闸。及虎桥湾头闸。上下相应。用以导水入江。中间金湾滚坝、东湾坝、凤凰壁虎二桥、及金湾闸。一并挑挖。于宝应竹络坝南、添设滚水石坝一座。又于壁虎北木桥之上。另开河头、汇入河内。邵伯西岸。除菜花港、奶奶庙、陈家港、红桥港、五月间已经疏浚外。应将汤家泮、引向西南通朱家湖。于王家庄、开新河一道。注董家沟。于孔家桥东首、另挑引河入尤洼。又下接挑新河、引入越河。节节引诸湖积水归江。又于湾头至丁堰之运盐河道。勘估兴挑。以芒稻闸底水深五尺为度。盐船通行。而沿江闸坝、可以长年启放。河工盐运。两无阻误。再查下河各州县小港支渠、不可数记。著地方官照田亩令居民办理。惟湖河水势。归江近而归海远。归海纾回而归江径直。归江者应请列为急工。归海者列为缓工。其归江工程。于九月兴工。得旨、嵇璜奏、湖河宣导机宜、并应疏应修各工一摺。颇中綮要。运河减洩之水。归海路远。归江路近。然亦有不能归江之处。此皆南巡得之目击者。今分别缓急。因势利导。俾田亩资其灌溉。水涨不受淹浸。所言颇合朕意。但向来地方各官。州县局守一隅。不能通盘筹画。而大吏又因循草率。惮于动帑兴工。每致临时竭蹙。节节补苴。迄无成效。今会全局而熟筹之。绸缪于先事。其中改纡为直。移远为近。浚浅为深。所奏应疏应修各工。具有条理。不必更行交议。著照所请交与尹继善、白钟山、普福等。会同嵇璜。于应动工时次第兴举。所需帑项。照例分别动支。该督等、其董率属员。悉心妥协办理。俾下河民生。永有裨益。又谕军机大臣等、嵇璜奏、湖河宣导机宜、并应疏应修各工一摺。所言颇有中要之处。已有旨交与尹继善、白钟山等。动帑办理。著再传谕该督等。于应动工时。悉心经理。务期于下河诸水。多减一分。则地方早受一日之益。此于下河民生。关系甚钜。该督等、须慎重妥办。不得视为泛常。草率了事。所需帑项。如有不敷。即于盐库项下动支。仍将办理情形。据实奏闻。　　

○命兵部侍郎观保、户部侍郎刘纶、教习庶吉士。　　

○乙酉。上诣畅春园、问皇太后安。　　

○谕曰、开泰题参江油县知县张永泓阘冗不职一本。已降旨革职。张永泓、由直隶教谕。经该督方观承、以该员年力壮盛。留心吏治。保题升用。今观其办事昏愦。至以子讦父。而竟欲将其父责治。悖谬如此。则其为教谕时。庸劣可知。该督从前何以遽列荐剡。向来保举人员。如犯贪酷重款。原保举官例有处分。其余以寻常不职参革者。并未议及。此等不职之员。虽与贪酷败官者不同。但既膺荐举。必素知其才具。尚属可用。不应前后判若两人。总缘为大吏者。以无关考成。遂不留心稽核。渐至冒滥。殊非澄叙官方之道。方观承著交部察议。嗣后各省保题升用之员。有实系昏庸不职被劾者。原保举官。作何酌定处分之处。著该部详议定例具奏。　　

○谕军机大臣等、成衮扎布等、办理厄鲁特贼众事竣。即领兵剿灭回部。已降旨令成衮扎布来京。另派大员前往办理。其吐鲁番贝子额敏和卓、熟习回人情形。著先行传旨晓谕。俟进兵回部时。令额敏和卓领兵。同往办理。　　

○丙戌。谕、据爱必达奏称、徐属之沛县。于五月中旬水势骤长。城内积水漫淹。现在亲赴该县查勘防护等语。该县积年被水。兹复骤遭淹浸。自应亟为设法宣洩。其无力贫力。亦宜速加抚恤。现在爱必达、即赴云南。而陈宏谋尚未到任。江苏巡抚印务。自属尹继善兼摄。爱必达所有亲行查勘。应行急赈续赈之处。著交该督。速行妥协筹办。务俾灾地贫黎。不至失所。以副轸念。该部即遵谕行。　　

○又谕、律载斗殴杀人一条。均拟应绞。而案情轻重迥异。如系彼此互殴致毙。正与斗殴律意相符。若其人并未还殴。而逞凶肆殴。以致殒命。其去故杀一间耳。即如刑部审拟李四殴伤张氏身死一本。缘张氏索欠詈骂。该犯拳殴跌地。复连踢重伤致死。张氏因索欠不与而骂。人之常情。并未与斗。而李四直不欲偿其宿逋。毒殴毙命。即谓衅起一时。情非谋故。顾安得谓之斗殴杀乎。嗣后斗杀案内。遇有此等情节较重者。秋审时、俱当拟入情实。或有类此而情轻者。即量从宽典。亦只可归入缓决。断不应在可矜之列。庶凶徒知儆。谳牍渐清。正辟以止辟之意也。著通行传谕问刑衙门知之。　　

○谕军机大臣等、托恩多奏、南巡经过驻跸。及去秋歉收各州县。恩蠲本年地丁钱粮。先尽小户分别蠲免一摺。所奏甚是。江省乾隆二十一年以前之地丁。十年以前之漕项积欠颇多。前经降旨概予豁除。此等积欠。多属大户。业已邀恩格外。现在恩蠲本年地丁。大户少占一分。则小户多受一分之益。自应照议查办。爱必达已补授云贵总督。陈宏谋尚未到任。著将原摺钞寄尹继善。令其悉心核实办理。又沛县现被水灾。已有旨交尹继善筹办。语云救荒如救焚。加恩贵速。况该处积歉之区。贫民急须接济。未消积水。亦应设法疏洩。尹继善性情纡缓。平时办事。止取得其大概。便可颟顸了局。此其向来积习。此事务宜实心妥速经理。毋蹈故常。可一并传谕知之。爱必达摺亦著钞寄。　　

○又谕、据将军成衮扎布等奏。玛瑺、乌勒登等、分路追赶逆贼尼玛、扎那噶尔布等打仗。公明瑞、内大臣博勒奔察等。追至阿巴噶斯、哈丹等游牧处所相持等语。此次分路追剿贼匪。办理尚是。逆贼尼玛、扎那噶尔布。皆系要贼。宜追赶办理。侍卫玛瑺甚属奋勉。乌勒登虽一往即回。究系尽力追赶。逆贼扎那噶尔布、尼玛。在萨哩克巴哩克地方结营。三格、巴宁阿等。在彼防守。何不尾追。贼等岂能持久。逆贼扎那噶尔布、尼玛等。如何出营奔窜。三格、巴宁阿等。俱在何处。是否曾经追赶之处。皆未明白陈奏。且伊等呈报地名。彼此互异。然观贼势。现已穷迫。我兵协力追办。即可剿灭。朕意此时宜加意先拏尼玛、再拏扎那噶尔布、方妥。汝等虽宜分路办理。然分路过多。我兵反致单弱。宜侦探贼人逃往实在踪迹。协力办理。于事方为有益。擒获一贼。将其牲畜给益兵丁。再办一贼。兵势不分。剿办甚易。再从前欲先擒阿逆者。原系相机办理之意。今已令兆惠、富德等、往擒阿逆。将军成衮扎布等。惟以擒拏尼玛、扎那噶尔布等为要。须先办阿巴噶斯、哈丹、游牧为妥。贼众甚属饶裕。收其游牧。以益兵力。办理余贼。我兵亦觉得力。逆贼尼玛、扎那噶尔布等力穷。必入回疆。我兵往擒贼众之便。即可办理回人。至前经暂行抚慰安插之克哷特、乌噜特、绰和尔、乌喇特等、鄂拓克人众。朕意究不可信。现今尼玛、扎那噶尔布等。尚未擒获。若出而纠合鄂拓克等。伊必惧而相附。则贼势复张。将军成衮扎布等。务宜防及。鄂拓克人众、如果实属可信。即不必剿办。且宜加意抚恤以结其心。若少有可疑。即宜尽行剿办。将军成衮扎布等。相机办理。此等处该如何办理。及明瑞等、办理阿巴噶斯、哈丹游牧。近日情形。著速行奏闻。　　

○又谕、据纳木扎勒等奏、车凌、车凌乌巴什等。请赏给明春耔种。前往乌兰固木等处种地。比即晓谕伊等。乌兰固木地方。已指给察达克等。尔等可往科布多、布延图、额克阿喇勒等处游牧。伊爱乌兰固木地土沃饶。请离察达克等地方稍远。可以耕种之处遣往等语。纳木扎勒等办理甚好。乌兰固木地方。如果宽广。离察达克相远。可以耕种。即令车凌、车凌乌巴什等。在彼处种地居住。倘相隔虽远。耕种后。彼此滋扰。有所不便。即照朕前降谕旨。指与科布多、布延图、额克阿喇勒等处。可以渔猎耕种地方。令其耕种。纳木扎勒、亲往验看。指定地方。令其耕种方妥。再明年应给耔种之处。朕交晋抚办理。将此一并寄与纳木扎勒等知之。　　

○又谕、据唐喀禄等奏称、三等侍卫穆伦保、索伦委署参领多尔吉勒图、察哈尔委署参领托郭齐等。俱经效力年久。此次随同进兵。中途遇贼。奋勇剿杀等语。著加恩将穆伦保、补授二等侍卫。多尔吉勒图、托郭齐、俱著补授三等侍卫。　　

○丁亥。谕军机大臣等、尹继善等奏、上海县民人汪三私刻木戳一案。据该县讯供。因疯自造。现在提犯亲勘等语。地方生事不法之徒。情伪叵测。或有平时阴图煽惑。及至败露。往往佯托疯颠。而地方官亦遂苟且以疯颠毙狱。殊非去恶务尽之义。朕阅汪三所刻戳记内。凡写自刻者多不成字迹。其余文稍清楚。皆载有留文彩、留文宾等名。并非因疯自造。明有代刻之人矣。该犯即实患疯狂。杖毙已足蔽辜。而所与往来如留文彩辈。自当穷诘根株。严行治罪。若竟以因疯自造一语。草率结案。奸民将何所惩儆耶。著将木戳发交尹继善等。将该犯及代刻各犯。彻底根究。务得实情。毋任狡供幸免。至县丞车策、暂署县篆。即能留心地方。甚属可嘉。即升授知县。将此传谕知之。　　

○又谕、据兆惠奏、富德等追袭阿逆。已将巴尔达穆特各鄂拓克人众收服。阿逆穷蹙奔窜。如系逃入哈萨克地方。即领兵前往擒拏等语。富德等、此次奋勇追袭。甚属可嘉。如已经弋获。自可竣事。若又逃窜他往。则应暂行彻兵。富德毋庸前往哈萨克。仍遵前旨俟明春再行办理。至奏请将巴尔达穆特等各鄂拓克人众。暂存安抚。事属可行。但伊等若闻现在彻兵。明岁仍行前进之语。必致妄生疑惧。致滋事端。务须密行防范。富德著赏给荷包。并发往荷包十个。著富德酌量赏给奋勇行走之图伦楚、奇彻布等。以示鼓励。努三此次亦属奋勉。著施恩补授二等侍卫。其厄鲁特侍卫衮楚克扎布、著赏给孔雀翎。并银五十两。所有阵亡之察哈尔子爵车凌多尔济、著交部照例议恤。　　

