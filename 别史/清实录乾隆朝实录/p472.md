<!-- { "loadSidebar": true } -->
○又谕、朕轸念民艰。以米粮为民食根本。是以各关米税。概行蠲免。其余货物。照例徵收。至于外洋商人。有航海运米至内地者。尤当格外加恩。方副朕怀远之意。上年九月间。暹罗商人运米至闽。朕曾降旨、免徵船货税银。闻今岁仍复带米来闽贸易。似此源源而来。其加恩之处。自当著为常例。著自乾隆八年为始。嗣后凡遇外洋货船。来闽粤等省贸易。带米一万石以上者。著免其船货税银十分之五。带米五千石以上者。免其船货税银十分之三。其米、听照市价公平发粜。若民间米多。不须籴买。即著官为收买。以补常社等仓。或散给沿海各标营兵粮之用。俾外洋商人。得沾实惠。不致有粜卖之艰。该部即行文该督、抚、将军。并宣谕该国王知之。　　

○吏部议覆、湖南按察使明德奏、请定满洲知县改补京职之例。应如所请。嗣后满洲科目人员。已就知县各官。有自揣才庸。难膺民社。情愿补用小京官者。准于临选时呈明改补。不论双单月。遇有通政司汉字知事、国子监典簿、监丞、博士、光禄寺署丞、詹事府主簿、翰林院典簿、等十四缺。通照改补日期。先尽补用。其不自度量。必欲选知县等官。到任后不能胜任者。该督抚即秉公察核。分别题参。如不宜外任、而为人循谨。学问尚优者。该督抚将应否改补小京官之处。具本详细声明。送部引见。如蒙俞允。臣部即以通政司汉字知事等十四缺。不论双单月。遇有缺出。通较奉旨日期。与现在应选文举人等、轮流间补。从之。　　

○赈恤陕西商州、水灾饥民。　　

○乙酉。上诣皇太后行幄问安。　　

○行围于舍里。　　

○谕、朕此次至盛京。视其兵丁。身材壮健。弓马娴熟。犹未失满洲旧制。大臣、官员等。各相夺勉。训练整齐。自朕来时。伊等欢欣鼓舞。诸务备办。甚属诚敬。尤为可嘉。朕虽加恩赏赉。念伊等生计。恐属不敷。所请领取生息银二十万两。著交该将军、俱借与官员、兵丁等。官员等、展限四年坐扣。兵丁等于二年后再定限坐扣。俾伊等生计。日臻充裕。　　

○兵部议准、原署四川总督马尔泰疏称、四川越巂。于雍正十三年、增设官兵。改设参将。援照云南寻沾等处之例。仍食游击俸薪。嗣拨添兵一百名。兼辖宁越一营。地处冲繁。非旧改设时可比。今云南既经改食参将俸薪。四川越巂营、亦应照例改正。从之。　　

○是日、驻跸瓜齐显鄂佛罗。　　

○丙戌。上行围于善颜倭赫。　　

○遣官祭历代帝王庙。都城隍之神。　　

○总管三陵事务五十四奏、考验喜峰口、冷口、罗纹峪、三处官弁马步骑射。内喜峰口冷口之协领富保、七十、因病未能骑射。其余均尚平妥。得旨、二处协领。乃专管兵丁之员。推故不肯骑射。如何教训兵丁。著该部严察议奏。五十四并未参奏巧为掩饰亦大不合著一并察议具奏所有驻防满州兵丁地方通行晓谕吏部等部议覆总理三陵内外事务多罗贝勒允祜条奏、从前额驸松阿彦、因办理内大臣事务。管辖稽察此处侍卫等。是以添设侍卫笔帖式二员。今既无稽察侍卫内大臣。且侍卫、仅余十员。无应办事务。空设笔帖式二员等语。应如所请。将侍卫笔帖式裁去。其现在二员。令给咨赴部。遇本旗笔帖式缺出补用。从之。　　

○是日、驻跸六格山河沿。　　

○丁亥。上诣皇太后行幄问安。　　

○行围于巴彦。　　

○赐扈从诸王大臣饭。　　

○谕、荆州将军衮泰年老、著回京。所遗员缺。著鄂弥达调补。吉林将军员缺。著博第调补。黑龙江将军员缺。著傅森调补。杭州将军员缺。著副都统萨尔哈岱补授。乍浦副都统员缺。著协领觉罗额勒登补授。传森将印钥交萨尔哈岱即赴新任吉林黑龙江两处印钥现系副都统署理鄂弥达博第俱著由盛京各赴新任鄂弥达至荆州时、衮泰再行来京。　　

○是日、驻跸小黄科。　　

○戊子。上诣皇太后行幄问安。　　

○行围于尼雅满珠　　

○是日、驻跸伊勒哈雅番。　　

○己丑。上行围于珠敦。　　

○驻跸德里倭赫。　　

○庚寅。上诣皇太后行幄问安。　　

○行围于英莪边门外。　　

○是日、驻跸乌苏河。　　

○辛卯。户部议覆、调任四川巡抚硕色奏称、川省夔关。从前徵收船料。实为米粮。非为船只而设。是夔关从前徵米不徵料。与乾隆七年恩旨相符。应如所请。将夔关米船料税。免其徵收。如有私徵侵隐情弊。指名参奏。所有承办米粮税务之书巡八名、应裁。从之。　　

○兵部议准、湖广总督阿尔赛奏称、湖北道士洑、地方紧要。额设都司一员。止属提督管辖。就近未有上司稽察。难免纵弛贻误。查该营离黄州、仅一百四十里。请将道士洑都司、改隶黄州协副将管辖。从之。　　

○刑部议覆、署贵州按察使宋厚奏称、军流人犯之妻室。无论愿随缘坐。向有验看面貌疤痣、手指箕斗之例。州县官当堂查验。以防顶替。令胥役人等、执持妇手细看。不惟近于亵玩。亦恐不无需索捏报。应如所奏。嗣后凡军流妻室同遣者。饬令该州县、取具本夫开报妻妾年貌。有无疤痣。并该犯之亲族邻佑人等甘结。验明造册发遣。仍加具印结。送部备查。其验看两手箕斗之处停止。从之。　　

○是日、驻跸马前寨。　　

○壬辰。上诣皇太后行幄问安。　　

○赈恤四川宁远府属冕宁县、德昌所、盐中左所、靖远营等处、被水民夷。并缓徵本年额赋。　　

○是日、驻跸油葫芦村。　　

○癸巳。礼部奏谒陵仪注。皇上御素服。至正门外降舆。礼部堂官导引、由正门之左门进。永陵入启运门之左门。经启运殿东旁行。以地狭、拜褥设阶下。行三跪九叩礼。福陵、昭陵、入隆恩门之左门。经隆恩殿东旁行。诣祭台处。行三跪九叩礼。兴。诣东旁立。俟设奠几毕。上进谒陵。永陵、凡四跪。祭酒十二爵。福陵、昭陵、各祭酒三爵。每一祭酒。行一叩礼。礼毕。仍诣东旁立。西向举哀。王以下、三品以上官员等、于殿之两旁。按翼向上排立。均随行礼举哀毕。礼部堂官导引皇上由原进之门出。乘舆还行宫。又奏、皇太后。皇后。至正门之右门外降舆。掌关防等官之妻导引、由正门之右门进。永陵、至启运门下。福陵、昭陵、至祭台处。皇太后就正中拜位。皇后随后。均行六拜三叩礼。兴。诣西旁立。俟设奠几毕。皇太后谒永陵、四跪。祭酒十二爵。福陵、昭陵、各祭酒三爵。每一祭酒。行一叩礼。皇后均随行礼。兴。仍诣西旁立。东向举哀。毕。掌关防等官之妻、导引皇太后皇后由原进之门出。乘舆还行宫。得旨、知道了。　　

○广东巡抚王安国疏报、肇廉二府属、垦复乾隆七年分迁移地亩、七十顷有奇。招回人丁、一百四十一丁口。又广、惠、潮、肇、高、琼、连、嘉、八府州属、开垦乾隆七年分水田、六十四顷有奇。广、潮、二府属沙坦、四十一顷有奇。广州府属香山县、归并卫所屯田、垦复迁移田亩、二十亩有奇。　　

○是日、驻跸尚家河。甲午。上诣皇太后行幄问安。　　

○吏部议奏、御史金溶、居心巧诈。有玷言职。应照溺职例革职。得旨、朕广开言路。虚怀采纳。原为或有关君德。或有裨政治。或内外大臣、有婪赃不法。劣迹昭著。言官能直言无隐。朕始可收明目达聪之益。若止于剿袭陈言。敷衍套语。则载籍具备。朕一览之余。自能深悉。何待伊等陈奏。似此殊负朕虚已求言之意。乃近日科道习气。更不止此。如沈廷芳之捏无稽而希惠泽。金溶之用巧诈而逞私情。并非限于识见。无心之过。若不加以处分。无以示儆。但以二人相较而论。沈廷芳、不过卑鄙狂瞽。不称言职。向无情弊实据。金溶、则袒护师门。假公济私。渐开朋比党援之习。其为人心世道之害。甚非浅鲜。二人该部虽俱议革职。其情罪却有轻重之不同。沈廷芳、著从宽降二级调用。金溶、著照议革职。并宣示科道等共知之。　　

○兵部等部议覆、山东按察使图尔炳阿条奏、内称商人雇募巡役。携带鸟枪。原为抵御大枭。并非令轻于施放。夥众大枭。既不恒有。该巡役遇有百斤左右之私贩。及市买食盐数十斤之人。动辄使枪。酿成命案。嗣后巡役概不准携带。如有大枭。飞报营汛地方。差兵携带鸟枪。协同擒捕。至寻常巡缉。止许执持棍棒等械。勤紧缉拏。应如所请。其鸟枪、令各该地方官按名照号查收。解该镇衙门贮库。俟各营应用。报部拨用。至两淮、广东、浙江、河东、长芦、等处行盐地方。事同一体。其有无携带鸟枪。并应否查收之处。各该督、抚、盐政、查明办理报部。又称、军流人犯。遇炎暑时。请照隆冬停遣之例。查定例、军流及外遣人犯。十月至正月终。及六月。俱停其发遣。是军流人犯。已定有六月停遣之例。其未经起解者。既得停发遣。若已解至中途。时遇六月。自应停遣。均无庸再议。再查隆冬停遣。例载有中途停遣之条。而六月停遣。尚未注明。诚恐州县拘执例文。办理未能画一。应通行各省。嗣后军流人犯。除未起解者。六月照例停遣外。其已解至中途。如遇六月盛暑时。沿途州县。即照例停遣。不得强令前行。或到配将近。及单身人犯。自愿前进者。令该州县讯取确供。知会前途。一体接递。仍将该犯不愿停遣缘由。报部查核。从之。　　

○刑部覆奏、户部右侍郎阿里衮奏称、会审湖南解任巡抚许容、原参续参粮道谢济世、贪纵淫酗、营私剥民、各款皆虚。惟失察书役犯赃、属实。应降一级调用。查谢济世各款既虚。其原参革职之处。应准开复。失察轻罪。仍照例议处。巡抚许容、合依奏事诈不以实律、杖一百。徒三年。仍照例准其纳赎。湖南布政使张灿、按察使今升四川布政使王玠、扶同抑勒换详。均照例革职。湖广总督孙嘉淦、扶同许容、草率定案。应照溺职例革职。其余各官。分别议处。署粮道仓德、通揭情由。审俱得实。可否照例议叙。得旨、依议。许容、张灿、王玠、孙嘉淦、俱著革职。仓德、著交部议叙。　　

○是日、驻跸穆奇村。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百


大清高宗法天隆运至诚先觉体元立极敷文奋武孝慈神圣纯皇帝实录卷之二百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

