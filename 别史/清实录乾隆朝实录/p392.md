<!-- { "loadSidebar": true } -->
○户部议覆、漕运总督顾琮疏称、漕船成造。各有定额。若额内减少。固虑装运不敷。额外加增。徒致虚糜料价。查浙省之台前等三帮船只。因减存年久。历将应兑漕粮。分洒通帮装运。并无挂欠负重之虞。可议长减。又宁、严、衢、三帮船只。兑运额粮。原非负重。不应增船分运。至温州前帮、增船四只。杭州前卫后帮、增船三只。因各该帮、每船装米九百余石。船身负重。现在均匀装运。相安无异。且前项增减漕船。统计一千二百一十四只。较之雍正四年原定额数。止少一只。亦无多寡悬殊等语。应如所请。将台前等三帮减船八只。并额外增设之宁波前帮九只。严州所三只。衢州所二只。均令减歇。其温、杭、二帮船七只。原在通省定额内。即以现在应运漕白。共船一千二百一十四只。作为定额。嗣后如有不肖官丁。任意增减。该督据实参处治罪。从之。　　

○又议准、广西巡抚杨锡绂疏报、怀集县属之荔枝山矿。礲残沙竭。开采不效。请封闭。从之。　　

○兵部议覆、江苏巡抚陈大受疏称、抚标左右二营。仅马步战守兵五百四十五名。并无续添。苏州营原额兵七百五十四名。续于昆山、新阳、二县。添设右营守备。又于阊、齐、门外、虎邱山塘、等处。添设左营守备。并添拨弁兵一千二百十六名。分驻防守。至马步十不及二。更替差操。尚在不敷。查营制虽添兵伍。均系旧有抽拨。与额外新添者有间。应如所请。照旧存留。并无庸改马为步。改步为守。从之。　　

○是月。江苏巡抚陈大受奏、莅任一载。节饬所属文武员弁。上紧整理各事宜。得旨。不必欲速。不可偷安。因时制宜。实心行之。　　

○又奏、各州县收漕。现饬属仍照乾隆五年以前小口斛式。制造发用。报闻。　　

○浙江巡抚常安奏报、徵收关税盈溢银两。得旨。看汝颇有以钱粮为重之意。夫贪婪无耻者。固朕所不容。而为大臣者。亦不可仅仅以慎重钱粮为称职也。若因朕此旨而一切不问。即汝虽洁清。而或被属员欺隐。亦不可耳。　　

○湖广总督孙嘉淦奏、近闻京城例禁铺户囤钱。恐终致价昂。公私均有未便。请弛禁以便商民。得旨。新定例亦不过救目前耳。非可久行也。所奏知道了。　　

○湖南巡抚许容奏、五月初江水涨发。常属之武陵、龙阳、沅江、三县。堤垸间被漫决。现饬料理堵筑。并分别借给耔种。惟各州县平粜仓谷。已符额数。今令于常额外酌量增粜。以济民食。得旨。所奏俱悉。至于平粜仓谷。已符额数之言。甚属不经。是岂保赤之心哉。且国家设常平社仓。所为何事。汝为抚臣。尚不知此乎。　　

○又奏、粤东告籴。请于附近粤省之永州、衡州、长沙、等三府。及所属长沙、善化、湘阴、湘潭、衡阳、衡山、零陵、祁阳、等八县。加贮谷内。酌拨八万石。以供买运。如有不敷。再于稍远之岳州、常德、各仓、拨二万石接济。再湖南谷价。请酌定每石五钱。俟秋收买补还仓。通融办理。得旨。所办甚妥。　　

○河南巡抚雅尔图奏、豫省各府州分防兵丁。久未训练。现于所属、每营挑选数名送省。亲加考验。留标学习。俟有造就。仍发回各营。酌量以千、把、外委、拔补。即令教习兵丁。并动公项银四千两生息。分给各兵作衣装之用。得旨。此不过一时权宜之计则可。日久未必有益。三四年后。可不必矣。　　

○川陕总督尹继善奏覆、怡亲王奏据西宁办事员外郎高亮所称、西宁管辖多伦、鄂托克、古察、等族番。俱住木鲁乌素地方。彼此互相欺压。请派笔帖式前往管理等语。查彼处番民。界连青海。争强欺压。原所不免。但地方辽阔。并无城郭。如以笔帖式微员。令其驻防。既无威力弹压。转恐别生事端。惟各番地、先经奏定三年派章京、守备、各一员。前往会盟一次。甚有裨益。今应即令会盟官员。乘便稽查。如有前项情事。立行究治。其番民赴西宁贡交马匹。及贸易生理。有冤抑者。许赴管理夷情衙门控拆。得旨。如所议行。　　

○署广东布政使托庸奏、司库收支钱粮。出入公平。得旨。此等小节。任汝等为之。旬宣之责。不仅此也。若大处不是。则将来必并小节亦问及矣。勉之慎也。　　

○广西巡抚杨锡绂奏、安南谅山一带夷民。经韦逆之后。失业荐饥。窜入宁明、龙州、土江、土思、等州内地乞食。现饬分别存恤。酌给口粮、递送。回籍。并移行谅山夷官。速行设法绥抚。得旨。办理颇妥。知道了。　　

○又奏、本年秋审案内。有斩犯饶鸣镐、系奉旨著拟情实之犯。该犯身为知府。贪赃累累。固为法所难宥。但业于限内完赃。似与新定完赃查奏发往军台效力之例相合。奏明请旨。得旨。此奏甚属不合。汝身为巡抚。试思此奏。为奖廉乎。为教贪乎。汝心不可问矣。朕将留心看汝矣。　　

○署云南总督张允随奏报、金江上游。自小江口双龙滩、至金沙厂河口滩。计大小五十余滩。内有最险次险小险各滩。现已开修工竣。今冬可运铜觔。其下游自利远滩、至新开滩一带工程。六百四十六里。应开修者。共六十二滩。估需银十余万两。俟今冬水落兴工。一律完整。得旨。巳有旨命汝等亲往勘工。汝三人会面时。将此奏与尹继善、新柱看。和衷再酌。奏闻可也。　　

○又奏、普洱所属猛遮界外之孟艮酋长召贺＜?罒干＞、横行残虐。经掌管地方之叭三猛等逐之。逃入缅境。现饬土千总防范各隘。得旨。惟在清理我疆。严谨关隘也。　　

○署贵州按察使宋厚奏、黎平府属南江等十七寨、逆苗滋事。在已南地方。经乡勇协同官兵截杀。斩获多名。并有顿洞等数十寨。皆效命搜捕。已可无虑蔓延。并就近于黎平、永从、二处。开仓赈济各村堡难民。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十七


大清高宗法天隆运至诚先觉体元立极敷文奋武孝慈神圣纯皇帝实录卷之一百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年壬戌。六月。戊子朔。大学士等议覆、庄亲王允禄等议奏、乐部事宜各条。一、和声署衙门。应归内务府、兼属礼部管辖。其总领大臣。统候钦点。至奉銮等官。另易嘉名。于掌仪司人员内挑补。仍请裁汰之官。暂留一年。俟新员熟习。再令归农。一。和声署乐工。现不足额。必出身清白。通晓音律者充选。今銮仪卫既有鼓手头目。并借充之校尉六十余名。均系内务府人员。自应移隶内务府、挑选学习。其鼓手、乐工、诸名色改正。以归雅驯。一、和声署既以署名。宜照大官署例。裁去奉銮等官。更名为满汉署丞。向有侍从等官。仍照前不定员额。不拘满汉。其鼓手乐工。以所司乐器。分别其名。总名为署史。凡供用官由此挑补。升至丞正。而以侍从、待诏、为加衔。其内府人员。凡己挑选中式、及署正等官。升员外者。俱准出缺另补。汉员例应止于本署升转。加衔食俸。不得升出别衙门。至所称生员、举人、进士、出身之外省汉员。由通晓音律。为本署官者。升至署正。与光禄寺署正。一体升转。其各员缺奏请补授。及挑补注册者。皆如所议行。又称汉署正、署丞、现有可用之人。满缺则通晓音律者尚少。应俟学习得人。将额设再行补实。一、和声署乐章。沿袭明制。仍用戏曲。殊属非体。应令该馆撰拟。凡大祀中祀各典礼。有导引之乐。及春秋二季各小祀、诸色筵宴、进吻。祭门等项。例应作乐者。即令撰定乐章。惟城隍庙、贤良祠等祀。不便设悬登歌。并救护日月。祗伐鼓鸣金。不宜作乐。应如所奏。至銮仪卫、礼部、堂官上任。封开印信。作乐之处。与各衙门既不画一。应停。一、春秋三九月。赴掌仪司演乐一次。著为例。其演乐时、派出总领乐部大臣考验。以上各款。统候交与该馆次第办理。从之。　　

○兵部议覆、小东兖州镇总兵段起贤疏称、临清所属之禹城汛。在高唐迤东八十里外。该营副将、都司、稽查塘汛。必须跨越高唐。于营制未协。查高唐所辖恩县汛。与临清营相连。临清所辖禹城汛。与高唐营相连。应将恩县千总一员。调防禹城汛。归高唐营管辖。禹城汛把总一员。调防恩县汛。归临清营管辖。并将恩县汛外委一员调回。协防禹城、恩县、两汛。即著临清营派拨外委一员。按季轮番协防。并抽拨恩县汛守兵七名。交禹城汛防。禹城汛马兵七名。交恩县汛防。一转移间。巡防稽察。呼应较灵。应如所请。从之。　　

○己丑。诏定舞谱。谕、郑世子乐书等书。俱有舞谱。本朝舞制。并无纪载。应作何载入书内之处。著传谕庄亲王、张照、知之。寻据庄亲王等、详考各祭祀乐舞声容仪节。纂成舞谱。奏准载于律吕正义后编。垂为定制。　　

○谕军机大臣等、据西宁总兵官许仕盛奏称、查阅标协营路。兵丁虽无老弱。马匹亦鲜疲瘦。惟骑步士卒。技艺类多生疎。弓力大半柔软。开拉撒放。俱未合式。骑射则人马未娴。准头则十无一中。臣现在次第整饬等语。许仕盛所奏、西宁兵丁技艺生疎之处。尔等可寄信与总督尹继善、令其留心查察。其从前之将弁等、如何管理。若果似此废弛。虽己经离任者。难以深问。其现在职任者。可严行申饬。务令速行悛改。倘仍复怠玩。即当题参。　　

○户部议准、江苏巡抚陈大受疏报、吴江、震泽、二县。滨湖坍没田荡八十五顷六十四亩三分零。请豁除额徵钱粮。从之。　　

