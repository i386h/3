<!-- { "loadSidebar": true } -->
○是月。大学士伯鄂尔泰奏。沿途察看赈济情形。得旨。所奏俱悉。至京师目下又复望雨。朕甚为焦心。非卿出都时光景矣。　　

○直隶总督孙嘉淦奏。保定等属得雨。二麦可望有秋。得旨。朕正为此廑念也。若望前不得透雨。则可惜正二月间。上天所赐慈恩矣。　　

○又奏。各属连日得雨。得旨。所奏俱系目下实在情形。知道了。朕数日以来。亦为此忧心如焚。惟有祈上天再垂恩泽耳。　　

○直隶提督永常奏。昌黎县知县刘延泰。为该县绅衿士民。垒砌衙署。得旨。此事汝亦当令人详察。得其实情以闻。　　

○直隶天津镇总兵官黄廷桂奏请。缓禁海运。以济民食。得旨。知道了。至海禁之旨。早已颁发。想汝未之见耳。　　

○又奏。本处亢旱。蝗蝻易生。现饬员弁扑捕。得旨。此奏甚是。断不可以系文官之事。遂歧视之。若扑捕竭力。则蝗蝻尚不至为大害。而汝之功为不小矣。　　

○两江总督那苏图奏。上下两江。上年被旱。蠲免钱粮。向例计田派蠲。但蠲免原为贫民。请此次饬令各州县。查明凡额徵银五钱以下。概准蠲免。五钱至五两者。计全免穷户之外。将所余之数。均匀分数蠲免。其额徵五两以上。毋庸蠲免。至佃户纳租。向照免数量减。仍恐富户隐暪取索。不若止免贫户钱粮。较减租得有实济。得旨。卿能如此悉心酌议。如此担当办理。实属可嘉之至。古云、有治人。无治法。尚当留心访察胥役。毋令因事滋扰。则全美之举也。　　

○又奏。江北淮徐凤滁地方。麦苗望雨。得旨。京师亦甚望雨泽。若一得透雨。卿即当奏报。以解朕忧。　　

○又奏。向来江省塘工水利人员。日用薪水。给有养廉。请将钦差汪漋、德尔敏、每月酌给养廉银二百两。得旨。著照所议行。　　

○江南河道总督高斌奏。奉钦差大学士伯鄂尔泰口传恩旨。感激谢恩。得旨。览。既经大学士勘明。实解朕疑矣。原应交议之事。是以于彼摺批九卿议奏。即九卿亦不过照覆而已。但有治人。无治法。以后之事。尚赖卿因时制宜。小心防护也。将此摺亦令大学士知之。　　

○江苏巡抚张渠奏。上年淮安等处被灾。盐城较重。请酌量加赈一月。以济民食。得旨。应如是办理者。　　

○安徽巡抚孙国玺奏。查勘江北地方需雨。庐凤等处。高阜地亩。更难栽插。应预为筹备。现在麦熟丰收。请量为采买。得旨。所奏俱悉。实力料理可也。　　

○浙江巡抚管理盐政卢焯奏陈。盐务事宜。一每场各发官秤以杜侵扣。一禁止奸商射利。昂价短秤。一饬各州县严拏大枭。至肩挑小贩。概从轻减。一严查盐捕缉私。借巡滋扰等弊。一禁兵获私盐。刑吓取供。捏报邀功。一通饬场员。催徵场课。毋许任意刑比。其滚单团差名色。严行禁革。亦不许灶户怠煎误课。一西路场灶舍。向系临时添建赶煎。掣后拆毁。请令留同正灶。一体煎配。一修葺各场。周围墙垣。一查挐奸商。不拘引课。私运开买后。通枭买私抵捕。一销引定上中下三等赏罚。更有请者。苏、松、常、镇、泰五府州。边海邻场。为浙私盐门户。请敕下江苏督抚诸臣。实力巡缉。得旨。所奏各条。皆汝分内应办之事。知道了。汝先有过刻之名。兹到浙、看来事事有从宽沽名之念。夫过犹不及。不及犹过。莫若执两用中之妙也。汝其志之。至所请敕令江苏文武助汝之处。是。有旨谕部。　　

○又奏请。免玉环涂税。得旨。此事尚可缓酌耳。　　

○闽浙总督郝玉麟奏。福州将军隆昇。性情刚愎。管理税口。任意浮收。得旨。此奏关税之处。甚是。朕另有处。但此原摺为证之处。朕已细看原摺。颇与今日之奏。意见前后不同。卿以为朕不览原摺乎。殊非公忠大臣之量也。　　

○署福建巡抚布政使王士任奏。闽县、候官县。遭风损屋。前经题准修葺官署。至驻防协参领防御等。大小衙署。可否一体修理。得旨。此奏甚属错误。岂有协佐领之私宅。尽目为衙署而欲邀恩耶。　　

○湖北巡抚崔纪奏。清查通省各州县常平仓。社仓。实存谷数。得旨。知道了。一省之大。且素称鱼米之乡。所储不过五十余万。亦不为多。尚当留意积贮为要。　　

○山东布政使黄叔琳奏。济南等十府州县卫被旱地亩。麦收歉薄。请预筹接济。一饬令地方官。减价多粜。不必拘定粜三之数。一借给耔种银两。秋收徵完。一歉收地亩。分别缓徵。一勘明实在贫户。酌借仓谷。及兴修城垣河道。以工代赈。得旨。所奏俱悉。与抚臣竭力修省。和衷妥办可也。　　

○山西巡抚觉罗石麟奏。各属得雨。得旨。知道了。虔诚祈祷固当。尚应实修人事。以应天心。先事绸缪方可耳。　　

○川陕总督鄂弥达奏。陕甘为关中要地。自屡次用兵。盖藏殆尽。请于司库内。各动银十万两。于丰收地方采买。并饬员稽查陕省三河口地方。毋许兴贩私渡。以实仓储。得旨。此事仍当与晋省石麟等。彼此妥商。何则。陕甘不通舟楫。晋省亦不通舟楫之所也。譬听其私贩。而归于晋省奸民烧锅之用。则实为可惜。若仍属接济民食。则彼此流通。正属有益之事也。总之因时制宜。在于汝等大吏。时刻为百姓谋生计耳。　　

○又奏。榆林府逼近边城州县。百姓每岁出口耕种。重贷厚偿。剥耗殊甚。请饬交地方官。确查借给银两。秋收照时价纳粮。得旨。如此办理。亦筹备积贮之一道。知道了。　　

○又奏。川省命盗多案。郭罗克一部凶悍尤甚。抢夺行旅。请酌派官兵。勒献首恶。分别惩治。得旨。自应如此办理者。但须计出万全。毋致偾事可耳。　　

○西安巡抚张楷奏报。兴平、醴泉、富平、咸阳、凤翔、岐山、汧阳、郿县、扶风、蒲城、乾州、永寿、十二州县。雨中带雹。勘明成灾地亩无多。得旨。此奏甚是。朕览题到。原甚为廑念。今见此奏。略解西顾之忧矣。　　

○甘肃巡抚元展成奏请。开凉州等处山矿铅砂。以资操演标营火器之用。得旨。知道了。行此等事。须有才识之人。恐汝中材。不能妥办也。试为之。　　

○甘肃提督瞻岱奏。凉州、西宁、等处歉收。会商督抚开仓平粜。得旨。如此据实陈奏。甚慰。知道了。　　

○云南巡抚张允随奏。到任谢恩。得旨。览。既知感激朕恩。莫若使滇省亿万穷黎。各得其所。斯为能报朕恩矣。　　

○署贵州布政使陈德荣奏报。到任日期。得旨。览。汝质实。而略欠干济之才。其扩充识见。通达治体。以副任使之意。至不欺二字。尤人人自以为必能。而人人不能无愧者也。汝其勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九十一　　


大清高宗法天隆运至诚先觉体元立极敷文奋武孝慈神圣纯皇帝实录卷之九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。五月。丙午朔。谕、各府州县。设立养济院。原以收养鳏寡孤独疲癃残疾之穷民。近闻山西狭西一带。多有老病残废之人。在途行乞。行旅见之恻然。朕思各处既有养济院。若有司实力奉行。何至小民之困苦无依者。饥寒难支。乞食于道。山狭一路如此。则他省与此相类者不少矣。著各省督抚。各饬所属州县官。体国家设立养济院之意。与朕哀此茕独之心。实力奉行。毋得视为具文故事。该督抚亦当时时留心访察之。　　

○户部议准。漕运总督托时疏称。遵奉部咨。湖南湖北旗丁。运粮抵通。或遇截留。应追应给银米。一并妥议。查各丁在次在淮。所领三修行月二耗。并津贴京脚银米。原为修船养家。及沿途回空之用。俱难议追。惟所领四耗米内之一五耗米。乃为沿途盘耗。如遇截留。应行按程追缴。嗣后两省漕粮。若在本省截留者。四耗米石。俱随正粮交收。如已出境。则按各水次计算。俱于一五耗米按程按分追缴。载入漕运议单。从之　　

○兵部议覆。步军统领衙门审明。正蓝旗汉军副都统郎应星。参奏本旗副都统蔡永文。具呈支借接济兵丁之银两。都统朱震。率行批准。复于佐领李淑名等、将应交地租银两。任意侵欺。未即参奏。洵属徇庇。蔡永文、朱震、应分别降级调用。得旨。蔡永文降五级调用。朱震降一级调用。　　

○河东河道总督白钟山奏。河南黄河北岸。祥符、封邱、交界一带。素称险要。内有大堤。外有民筑支河土坝。历年防护。甚费工力。乾隆三年秋汛内。南岸陡长大滩。逼溜北趋。刷近坝根。当饬员弁兵夫。过河挑浚淤滩。于民坝内儹筑撑堤。为大堤外护。但溜势不移南岸。淤滩随挑随壅。竟有全河北滚之势。当即动帑办贮物料。以为建筑大坝长桩之用。复于十二月间。察勘南岸上游。滩形微宽绕湾。随抽挑引渠。以待桃汛开放。嗣据报挑渠二百四十丈后。汛水长发。值北风大作。大溜忽南。引渠开放成河。又据河北道详报。全溜南徙。引渠与大河合流。南滩刷而北岸淤。化险为平。力少功多。帑料节省。奏入。报闻。　　

○丁未。谕、据闽浙总督郝玉麟奏报。上年运闽备用之谷。二十万石。已于本年三月初八日。运送到闽等语。此次运闽谷石。江南苏松水师总兵官陈伦炯。自请亲往督运。今粮艘到闽。诸事办理妥协。甚属可嘉。陈伦炯著交部议叙具奏。　　

○吏部等部议。二十四台坐台笔帖式鄂哈。疎脱解回原籍之蒙古。照委官看守疎忽例。罚俸三个月。并请嗣后。递回原籍无罪之人。中途脱逃。将佥差之员。罚俸三个月。载入律例。从之。　　

○兵部议覆。奉天将军额尔图疏称。奉天新满洲骁骑校员缺。向与佐领同为世袭。每遇缺出。循例补用。称职为难。且佐领下人等。效力有年。不得应升之缺。更为壅滞。查各省骁骑校、并无袭替。黑龙江、宁古塔、等处。俱经奏明。作为公缺。应如所请。将奉天新满洲之骁骑校。亦照例改为公缺。以归画一。从之。　　

○戊申。孝诚仁皇后忌辰。遣官祭景陵。　　

