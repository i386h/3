<!-- { "loadSidebar": true } -->
○又谕、昨阅开泰查审巴塘为匪喇嘛等供词。其藐视汉官。情形显露。伊等丞倅州县。职分既轻且无才识胆量。所谓办理夷情。亦不过如昔年办理准噶尔光景。敷衍迁就。冀图苟且了事耳。番民等虽凶狡性成。其实中怀畏怯。任封疆者。遇有此不法滋事之徒。果能亲身董率。迅速严办。此辈一经惩创。即可长久怗服。若开泰之猥琐无能。平时既不知示以威重。临事复递委微末汉官。全不识事理之窾要。岂绥戢远番之道。著传谕鄂弼。到任后。务宜留心。善为整顿。再喇嘛番民等名字。由唐古忒字译汉。自有一定音释。乃开泰一任绿营汉员。混行编造入奏。适足贻笑中外。已著军机大臣更正。再汇列清单。交发总督衙门。向设笔帖式二员。嗣后著于理藩院。熟谙繙译人员内。拣选一员。前往补授。一应陈奏事件。如有喇嘛番民等名字。俱著斟酌对音。毋再草率舛误。将此传谕知之　　

○以直隶山永协副将德保。为甘肃凉州镇总兵　　

○辛丑。谕、据傅良奏、吉林失火。烧毁旗房四十三间。民房一百九间。尚能自行修盖。不致竭蹷等语。旗民房屋。焚烧甚多。恐未能一律修盖。交傅良详查。其中间有拮据无力自办者。著加恩赏赉。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十八


大清高宗法天隆运至诚先觉体元立极敷文奋武孝慈神圣纯皇帝实录卷之六百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。六月。壬寅。上诣皇太后行宫问安　　

○谕、近因贝勒弘曕、妄托织造及税务监督。购买蟒袍朝衣优伶等项。朕曾降旨、令诸王等、将有无此等事件。明白陈奏。今据诸王奏称、并无此事。贝勒弘曕、如此种种妄为。则诸王所称俱无此事之语。亦不可尽信。其中实无此事者有之。因无证据。不肯从实陈奏者亦有之。总之或有或无。断不能逃朕洞鉴。但伊等既称无有。朕亦不肯深究。即有此事。朕亦从宽。不将伊等治罪。嗣后诸王。惟宜安静守分。善自检束。傥因朕此次施恩不究。仍不悛改。有向外任盐关织造等官。妄行干求之事。经朕知觉。必从重治罪。断不宽贷。著晓谕王等知之　　

○又谕曰、阿桂在军营。殊为出力。且在伊犁办事。亦甚妥协。著加恩将阿桂一族。由正蓝旗擡入上三旗　　

○又谕曰、鄂弼自简任巡抚以来。实力宣猷。恪勤懋著。昨降旨补授四川总督。正望其及时效用。忽闻溘逝。深为轸惜。著加恩赏赠尚书衔入祀贤良祠。所有应得恤典。著该部察例具奏　　

○又谕曰、鄂弼现在病故。四川总督员缺。著阿尔泰补授山东巡抚员缺。即著崔应阶补授。图勒炳阿、著补授贵州巡抚。图勒炳阿未到任之先。著刘藻前往署理。云南巡抚印务著吴达善就近兼署　　

○谕军机大臣等、据方世俊等奏、鄂弼于本月初三日病故。所有四川总督。已有旨著阿尔泰补授。但阿尔泰由东省赴川。路途稍远。未免有需时日。现在四川总督事务。仍著开泰办理。俟阿尔泰到任后。再行交代。前往伊犁。不得因已经革职。诸事视同局外。苟且塞责。傥或稍存成见。谓不过五日京兆。使地方政务。愈加阘茸。朕必重治其罪　　

○又谕、今日据方世俊等奏报、鄂弼于六月初三日病故等语。西安地方。政务紧要。阿里衮接到此旨。可即速兼程驰驿前往。将此传谕知之　　

○又谕曰、阿尔泰久任巡抚。办理一切。俱属妥协。今已有旨补授四川总督。著不必来京。即行前赴新任。俟一二年后。再请旨陛见。阿尔泰精力虽未就衰。但现在天气炎热。途中宜量力行走。以副体恤之意。再昨寄鄂弼、有川省应办事宜谕旨一道。并著钞寄阿尔泰遵办。将此一并传谕知之　　

○闽浙总督杨廷璋、浙江巡抚熊学鹏奏、湖属乌程、长兴、二县。溇港七十二道。为宣洩天目诸山、及苕霅二水、归湖入海之要道。近因淤阻。遂致漫淹。绅耆呈请捐赀修浚。前经奏准。现已毕工。河流俱得疏洩。然必计及长久。方资利赖。查各溇港。原建有闸座旱蓄涝洩。藉以无虞今桥闸坍损一百一处。应将捐用余银。俟农隙兴工修理。工竣后。责令附近居民。慎司启闭。再有余银。选商生息以为岁修经久之用。得旨允行　　

○贵州按察使赵孙英奏、新疆苗民。较淳于旧疆。治之之法在严惩汉奸。或入苗塞唆讼。或种苗地久占。或开店诱为盗贼似此不法。有犯悉递原籍。则蠹去而苗安矣。苗类本多淳朴。惟狆苗谲悍。潜踪窃劫。猓猡强肆。睚眦逞凶。向照苗例。军流徒皆折枷完结。嗣后此等苗。语言服饰。与汉人同者。有犯实遣。不得仍安巢穴。则莠除而苗安矣。臣又严饬近川地方。山深箐密之处。如有村店窝匪者。设法缉获。各属皆加意整饬。得旨、好。一切实力为之　　

○命协办大学士梁诗正、为大学士。仍兼吏部尚书事务。户部尚书刘纶、协办大学士。以兵部尚书署湖广总督陈宏谋、为吏部尚书。都察院左都御史彭启丰、为兵部尚书。礼部右侍郎张泰开、为左都御史。内阁学士李因培、为礼部侍郎。仍留江苏学政任。内阁学士张若澄、署礼部右侍郎。吏部右侍郎程岩、提督顺天学政　　

○癸卯。军机大臣等覆奏、奉旨哈喇沙尔屯田较少。现在绿旗兵。何以仍有八百名。查乾隆二十七年永贵奏、回城绿旗兵。于哈喇沙尔、东至辟展、西至库车、相距千里。又有鲁克察克、吐鲁番、喀喇和卓、托克三、库尔勒、玉古尔等城。回人居住。供应差务。请将该处兵丁。仍旧存留。当经覆准。但该城差务虽繁。近来办理。已有章程。所留之兵。自可量为裁减。派往乌噜木齐屯田。其实应留驻若干。令达桑阿酌量办理。报闻　　

○甲辰。上幸简亲王第视疾　　

○谕曰、许仕荣前于副将任内。俸满来京引见。见其汉仗尚好。适有重庆总兵缺出。将伊补放。今来陛见。精神恍惚。渐觉龙钟。言语亦不甚明晰。总兵为一镇统率。必得精明强干之员。方于营伍有裨。许仕荣难胜专阃之寄。若以副将用。尚可随营自效。著仍留河标副将之任。所有重庆镇总兵员缺。著乔冲杓补授　　

○军机大臣等议覆、梅世英一案。已革外委池逢眷。当拏获盐船被抢之时。即行禀报。及王廷佐行贿营求。坚拒不受。尚知洁己奉公。应请开复。经历蓝孙璇。见杜章被殴。直前喝阻。梅世英等、因而惊散。知府保全、到任。即将各犯拏获。办理迅速。似应一并免议。得旨、此案匪徒滋事。在知府保全未经到任之前。伊于到任次日。即亲拏各犯全获。经历蓝孙璇喝阻。众人畏惧而散。尚知奉公自勉。著从宽免其议处。池逢春以微末武弁。不受王廷佐贿嘱。亦应示以鼓励。著加恩以把总用。余著三法司核拟速奏　　

○乙巳。谕军机大臣等、据辅德奏、查周琬札稿内。有寄前任彰德府知府蒋希宗、嘱令代改呈词。又托安阳县知县戴清、断赎卖出地亩各情节业将蒋希宗戴清押送来京。与周琬质对。俟其到时。一并交军机大臣鞫漏。所有查出周琬家中物件。其应行解京者。即委员解京其应变价者。即行变价并其中有应留该省充公之处。俱著交与叶存仁接办。至周琬此案内。在湖北尚有应查事件。著辅德即赴新任办理。可将此传谕该抚等知之　　

○又谕、前据汤聘奏、拏获假官罗奋鹏一案。系湖北通山县知县。差役缉拏彼时以该县于邻省差捕之案上紧櫑缉尚能办事。是以降旨该督。将该员出具考语送部引见。嗣又据汤聘奏、系江西武宁县知县闻风差获等语。是一事两歧。明系因该犯在武宁在方缉获。遂将该县阑入俾得一体邀恩。且免处分。似此各自居功。何足凭信。因复降旨。传谕该督等确查。此案委系何县差役缉获。据实具奏。毋得支语调停。以致含混兹据宋邦绥覆奏、查通山县原卷系该县差役夏明。至武宁县沙田地方。将该犯拏获。又云武宁县移文。称系闻风密差捕役卢荣。在该县闵洲巷朱家书馆缉拏。仍属朦胧覆奏、案情究未明晰。著传谕李侍尧。会同明德辅德将此案获犯缘由。秉公详悉确查。据实奏闻想该督抚等、俱系新任。彼此定无成见。不致仍前偏袒。使承缉之员。妄希侥幸也。将此传谕知之　　

○直隶布政使观音保奏、臣赴天津、河间、二府。查勘蝗蝻。俱经该道府。督同州县扑灭。阜城、景州、等处。亦经捕除。惟故城与东省接壤之处。蝻孽生发。二三亩至十余亩不等。即时督令该县。多集人夫。分路扑尽田禾均无捐伤十三日复得甘雨。禾稼倍加畅茂。除严饬该县等、加意防范。臣即于十四日前赴东光、南皮、一带。详细查勘。一有萌动。立即扑除。不使渐滋贻害。报闻　　

○丙午。上诣皇太后行宫问安　　

○谕、据阿永阿等奏汉阳府知府傅显。承审张红顺等盗案。于去年十一月内。奉委会审。今年二月内。曾经按察使高诚檄催。始于三月内。将后案审明实系赃实罪确。取供议报。其前案。仍未录供等语。傅显将后案审明具报。虽非若锡占等、有意迎合上司者可比。但既经承审。仍复迟滞数月。设非闻钦差出京。亦将与锡占等、同出一辙耳。且张红顺等、于傅显承审时。业将行劫赵启贤家情节。供认不讳。则李作椇家之行劫属实。不问可知。何难一并详禀。改正从前之谬。乃迟之又久。仍未录供详报。则其迟回观望。已属显然。傅显、著交与李侍尧、将不能据实审理之处查明。请旨交部议处。并有似此者。一并查参。各直省有司。于承审案件。往往揣合上司意旨。不问案情之曲直。辗转迁就。遂至颠倒讹谬。是非失实。若不力为整顿。何以清吏治而肃官常。故朕于此案。有心者。特从重处分。其观望揣摩者。亦不令其幸而漏网。以为有意模棱。不实心任事之戒。该部其传谕各省知之　　

○谕军机大臣等、周琬案内。有应行质讯之前任彰德府知府蒋希宗。安阳县知县戴清、二员。据辅德奏称、现在委员解送刑部。著传谕该部。俟其到时。令转解行在。交与军机大臣查办　　

