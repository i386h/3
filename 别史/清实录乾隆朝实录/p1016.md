<!-- { "loadSidebar": true } -->
○又谕曰。温福所奏、办理黔省传钞伪稿各犯一摺。将钞录之休致土司黄卷、现任土司黄之钺、一并提讯。此案所重。在首先捏造之人。其传钞各犯。虽情罪各有重轻。而所以层层追究者。惟冀得其来历耳。至土司夷目。原非内地士民可比。尽可不必查办。该护抚等既经拘提到案。与现获传钞各犯一并审讯。自又难以竟置不问矣。但黄卷等世袭土职。若参革治罪之后。仍令居住本处。转恐其别生事端。可传谕该督抚等、令于内地酌量安插。俾其远离故土。方为妥协。至龙乾惕身为贡生。并非愚顽无知。乃将伪稿随身携带。其干景白、陈英璋、各案。无不有该犯在内。显系幸灾乐祸之徒。且在湖南审讯时。情词闪烁。疑窦甚多。正宜从此追究。不得以钞自伊侄龙老晚一语。轻为脱卸。昨曾传谕硕色、范时绶、令将龙乾惕一犯。酌量何省案情紧要。即于何省审结。不必辗转提解。今黔省各犯。既经分别审拟发落。可再传谕范时绶知之。　　

○定边左副将军成衮扎布奏、据防卡骁骑校齐克慎报称、准噶尔、宰桑玛木特等、遣人前来告称、本处台吉达瓦齐作乱。在纳林布鲁尔地方。被我兵杀败。达瓦齐、与阿睦尔撒纳等十二人逃出。不知去向。是以我台吉令阿尔台等处游牧宰桑三人。带兵往乌兰大坂、努克穆隆、都什托罗海、华硕罗图、洪郭尔鄂隆、舒鲁克图、得楼等七处隘口驻劄。以防达瓦齐、与阿睦尔撒纳远遁。恐各卡疑我无故动兵。特来告知等语。又据蒙古管旗章京莫尼扎卜、前往乌梁海、确访信息。有准噶尔人至乌梁海探亲。告称达瓦齐、于去年九月内、与台吉喇嘛。达尔扎有隙。私与台吉达什、阿睦尔撒纳、班珠尔、策凌、沙克都尔等。商议投顺大皇帝。其后达什、沙克都尔、反将商议之事。告知喇嘛达尔扎。即带兵追赶。与达瓦齐战败而回。达瓦齐又与阿睦尔撒纳、班珠尔等商议。若投中国。恐阿尔台地方有兵堵截。地狭难过。因向额尔齐斯、前赴哈萨克等语。奏入。谕军机大臣等。准噶尔向多诡诈。伊等如果虑达瓦齐逃窜。不过派兵防守足矣。今反遣人来告。殊属可疑。此或伊等恐我处生疑。故为安慰。却暗行谲计。猝然阑入我境。亦未可知。闻喀尔喀游牧。多有距卡座甚近者。今若不豫筹防范。恐贼人一旦窃发。不暇向内收移。将反令其得利。所有附近卡座之喀尔喀游牧。应早令收入腹地方妥。然此时遽使移徙。又不免起众人惊疑。且或贼人闻知。转以我为畏惧。此中宜缓宜急。应如何熟计妥办。甚关紧要。今派尚书舒赫德、侍郎玉保、前往军营查看军容器械。著传谕成衮扎布、俟伊等到时。会商密议。务期筹画尽善。定议具奏。　　

○丙戌。谕、现在北路军营参赞大臣乏人。著护军统领阿巴齐、副都统达清阿、为参赞大臣。前往军营。暂理事务。　　

○谕军机大臣等。豫省黄河两岸。大堤之外。旧有太行堤一道。由直隶连接山东。历年久远。未免残缺。其直隶境内。已令方观承、查明动项修补。至东省界内。所有太行堤、有无汕刷残缺之处。必须及时修筑。以期巩固。著传谕鄂容安、即行详悉查明、动项修理完整。俾民生足资捍卫。贫黎藉工糊口。于上年被灾之地。亦有裨益。　　

○丁亥。谕上年江南、安徽所属之绩溪等州县卫。江苏所属之江浦等州县卫。被水被旱。致有偏灾。一应赈恤事宜。已令该督抚等照例办理。并经降旨、加给折赈银两。第此内或地处深山。或民当积歉。今赈期已毕。麦秋尚远。闾阎谋食维艰。深堪悯恻。著加恩将被灾最重之歙县、绩溪、广德、建平、铜山、沛县、六州县极次贫民。各加赈两个月。次重之铜陵、寿州、宿州、灵璧、虹县、邳州、萧县、宿迁、睢宁、九州县极次贫民。各加赈一个月。贫生饥军。随所在地方。一体给赈。俾灾地穷黎。得资接济。该督抚等董率有司。实力查办。毋致遗滥。该部遵谕速行。　　

○又谕、据湖北巡抚恒文奏称、上年十二月三十日夜、汉口江岸。有江西客民网子船失火。时西南风大作。顺风延烧蕲州卫头帮粮船七只。云南贵州运京运楚铜铅等船三十五只。又大小盐船十一只。所有被烧粮船。例应按出厂年分。著落旗丁赔造买补。运员打捞铜铅。需用银两。应据各该员呈请之数。暂行挪借。移咨滇黔二省。解楚还项。失防各官。另行查明报参等语。粮运铜铅。于运次延烧沉溺。或因有心舞弊。或因疎忽失事。是以定有分别著赔参处之例、以重典守。此次船只。既经该抚目击。实因风烈致毁。非特抢救不及。亦且退避不能。是非寻常失火所可并论。所有被烧粮船。著即官为修造。免其赔补。至各运员借项。著该抚即于楚省耗羡项下。赏给报销。免其还项。但须查明动用确数。核实支给。毋致转有冒滥。其被烧逃救人口。已据该抚查明、酌量抚恤安插。其失防各官。仍照例查参。　　

○又谕、前因和其衷、于传钞伪稿一案。听从幕宾刘洪谟干请。遂复随同隐匿。居心巧诈。是以革职拏问。交部定拟。今既据官贵震等到案。审明刘洪谟原系妄供。和其衷并未听其干请。则和其衷之事前隐匿。尚属屈于上司。其罪与准泰有间。和其衷著加恩从宽释放。　　

○又谕、军营参赞大臣过多。恐办理事务。反相掣肘。俟阿巴齐、达清阿、到日。著将巴尔品、革去参赞大臣。再原任巡抚永贵、亦著前赴北路军营。同巴灵阿等、自备资斧。效力赎罪。　　

○以公哈达哈、暂署步军统领事务。　　

○以户部左侍郎兆惠、礼部右侍郎嵩寿、充经筵讲官。　　

○改铸山西吴王寨巡检印。从巡抚阿思哈请也。　　

○改铸陕西潼关厅。儒学钤记。从总督黄廷桂请也。　　

○戊子。谕军机大臣等。可寄信班第、那穆扎勒。此次准噶尔台吉喇嘛达尔扎、遣使奏请于呼图克图苏尔巴、噶勒丹、萨拉图、三人内。准其延请一人。并少遣人至藏。再将逃来之萨拉尔赐回等语。经朕谕知、我处呼图克图三人。皆有造办经卷、教习学艺之责。断难遣往。其遣人赴藏之事。去岁额尔钦、来云为新袭爵事。此次又云为伊父噶尔丹策凌、建作好事。从前策旺多尔济等、已作好事。不能换一新人、作一次好事。至萨拉尔、乃系逃生求救之人。亦无遣回害伊之理。况我中国逃往彼处。如罗卜藏丹津者尽有。朕并未逐一索取。萨拉尔著不必给还。再由藏选来之喇嘛十名。亦曾与伊会面。朕已明谕准噶尔使臣。此次汝等既云延请喇嘛。即行请去。若汝台吉并未令汝延请。即再遣使来。亦不遣往矣。看来喇嘛达尔扎、并非为推衍黄教。其意以为不准延请呼图克图。或准其遣人至藏耳。况准噶尔、去岁曾由拉达克恳求达赖喇嘛、遣一有德行喇嘛前去。达赖喇嘛未准。并云汝等欲请喇嘛。须奏明天朝等语。此次所请三事。朕俱未准行。恐伊又向达赖喇嘛延请喇嘛。著告明达赖喇嘛。使知此等情由。俾得临时回答。再准噶尔原甚奸猾。或因此次不遂所愿。伊若云天朝如以我等赴藏、派兵护送为烦。请以己力前往。则伊且将借端图谋藏地。妄生事端。班第熟谙藏内情形。事虽未形。亦当豫筹防范。其由准噶尔通藏道路。何处近易。何处险远。倘有用兵之事。应如何添设卡座。遣兵堵御。著班第、那穆扎勒、妥商定议。俟多尔济到时。明白交付以便遵行。从前达赖喇嘛、曾移驻泰宁。倘准夷来犯。藏内之人。或不能支。应将达赖喇嘛、如何复住泰宁之处。亦须豫筹方妥。再班禅额尔德尼、所住扎什伦布地方。距前藏几许。准夷若来。有无干碍。务须留心。朕如此豫为筹画者。亦特因藏地关系紧要。而土伯特素性怯懦。若不妥协豫备。万一有误。彼必至于惊溃。汝等知此。当留意、豫筹万全。此等豫为防范机宜。不可使属下闻知。即达赖喇嘛移住泰宁一事。亦不可稍有洩漏。慎之密之。寻班第等奏、已传谕达赖喇嘛、令其豫备回覆之言。至准噶尔通藏之路有四。惟那克桑一路稍近。现已放卡。倘有贼踪。即速报信。一面派兵抵截。一面移徙游牧。不致使贼得利。又拉达克至阿里克之路亦近。但拉达克与准噶尔往来贸易。人数无多。大兵恐不能入境。如不由拉达克地方。从叶尔羌城。亦可通阿里克。但中有大山障隔。自阿里克至藏。尚有两月路程一得贼信。可以备御。惟腾格里诺尔阿哈雅克、两路较为广阔。今俱放卡。昼夜瞭望。不致疎懈。臣等与噶隆等商议。据称各卡俱极严固。无庸添设。土伯特人虽怯懦。自颇罗鼐以来。操练熟习。现在马兵万余。步兵一万五千。若准夷从阿哈雅克、腾格里诺尔而来。则令策凌旺扎尔、领蒙古唐古忒兵抵截。调功布达克布等处兵接应。从那克桑、阿里克而来。则令色玉特色卜腾、领附近兵抵截。调阿里克等处兵接应。班第达、及尼玛嘉木灿、留藏保护达赖喇嘛。至班禅额尔德尼、所住扎什伦布。去前藏七百余里。自阿里克至前藏。亦沿扎什伦布之边而行。若用兵、则令移至前藏。与达赖喇嘛同住。可以无虞。万一准夷倾部而来。土伯特有不能抵御之势。临期相机而行。一面将达赖喇嘛。班禅额尔德尼。护送至泰宁。一面令驻藏官兵。协同唐古忒等兵。并力守住山险。以待川兵入藏应援。亦可无虑。奏入、报闻。　　

○己丑。谕曰。齐齐哈尔副都统遐图员缺。著盛京副都统达色调补。达色所遗员缺。著原任将军额尔登补授。　　

○又谕曰。达色现已调补齐齐哈尔副都统。著传谕速赴新任。即密告将军傅尔丹。今准噶尔台吉喇嘛达尔扎、以达瓦齐逃走。派兵驻我边外。又本年来使奏请诸事。朕俱未准行。恐不无藉端生事。扰乱喀尔喀游牧。朕特派大臣往北路军营稽查卡伦。此时虽并无形迹。万一有事。朕欲调发黑龙江之兵二三千名。傅尔丹宜密筹豫备。令五日内即可起身方妥。然此特为万一有事。是以先期备办。并非立即用兵也。切不可声张、转致扰惑众心。寻奏、齐齐哈尔、黑龙江、墨尔根、呼伦贝尔等处。本有额设兵七千余名。可挑选二千。再打牲索伦达呼尔等处。丁壮七千余名。亦可挑选一千。官兵俱有器械。其无器械之打牲索伦等。查有从前调往金川时所给兵仗。彻兵后俱缴回收贮。可以给发。所需银两口粮。于现贮仓库内支给。临期可以速发无误。奏入、报闻。　　

