<!-- { "loadSidebar": true } -->
○是日、驻跸避暑山庄。至八月丁丑皆如之　　

○丙寅。广西巡抚觉罗永德奏、人子服官迎养。本不当区分远近。徒徇私情。乃实有亲老不能跋涉长途。或初任亲年未老。迨后任远方。难以往就。朝廷锡类推恩。皆准改补近省。但在部铨选人员。例得豫为呈明。若在任推升人员。得缺请改。保无有藉端规避者。请嗣后外省俸满保举人员。如有亲老。即于引见后赴部呈明存案。俟升用时。部臣代掣近省。或有在任应升。亦准其豫详督抚咨部办理。如掣缺后、不准再行呈改。违者照官员规避之例议处得旨、所奏是。该部知道　　

○丁卯。旌表守正捐躯之河南西华县民李新女李氏、睢州民马宪女马氏。　　

○戊辰。工部议准、署河东河道总督姚立德疏称、山东各处泉源。运道攸关。自宜修治。俾水泉常旺。以资浮送。请将泰安等州县。泉夫协挑运河扣银雇价内、每日给银六分。照额募乡夫改给五分之例。酌减一分。以资修砌泉池之用。从之　　

○己巳。谕军机大臣等、据达翎阿奏、砖河地方有小船一只。形迹可疑。守兵协同沧州捕役盘诘。该犯等各持凶器拒捕伤差。当经全行拏获。搜出批禀二张。讯系江南差役缉拏淮关被劫盗案。并讯有中途获贼将赃俵分花用各情节一摺。殊属不成事体。捕役获犯分赃。乃其长技。无足为异。但果系江南佥差缉犯。给有文票。当砖河兵役盘诘时。何难明白告知。出批给验。岂有辄行拒捕之理。况邻省捕役领票缉犯。其沿途经由州县。均须挂号。挨次查核。其是非无难立辨。或系匪犯捏造批票假托官差。抑系直省兵役。不察虚实。冒昧查拏。致滋事衅。均不可不彻底根究。即便实系官人奉差。而逞强拒伤兵役。其恃符生事可知。亦宜严示惩儆。著周元理、即将此案秉公严鞫。务得确情。分别定拟具奏。勿因有直省兵役在内。稍存偏护之见。则大不可。将此传谕知之。寻奏、臣于未奉旨之前。准天津镇臣达翎阿札会、即饬行臬司将各犯及直省兵役解省审办。兹奉旨敕审。现又催提。不日解到。即督同臬司严究。断不敢颟顸了事。致有枉纵。得旨、是不可偏护。秉公严审可也　　

○又谕曰、福隆安奏、请留在军营办事。断乎不可。前谕福隆安、于查审桂林一案。完毕起程。务于七月二十日内外到热河。因朕前办事需人。且土尔扈特入觐。必须亲近大臣照料。福隆安不可不早至行在。何必复为此奏。福隆安在朕前日聆训谕。较之现在军营诸人。尤为真切。自能善体朕意。实力筹办。但于统兵之事。非所素习。何必留驻领兵。方为出力　　

○庚午。上诣皇太后行宫问安　　

○谕军机大臣等、据舒赫德奏称、淘金奎屯河。与巴木巴尔等处游牧相近。且一百二十名兵。每年淘得之金。较种地所收粮食迥少。可否将奎屯、呼图毕河二处淘金之兵。全行彻回之处。请旨等语。此项兵丁。原为屯田而设。伊等既不善于淘金。且转误屯田正事。今既试淘不利。自应全行彻回。仍令屯田。但金乃天地自然之利。果所产丰盛。听民淘取。官于十倍之内。或抽一二分。于事尚属有益。若出产减少。任民淘取。加以管束。不免生事。莫如严禁。概不准淘。有私淘者。一经拏获。尽行入官。著传谕舒赫德、巴图济尔噶勒、索诺木策凌、巴彦弼等。将现在奎屯、呼图毕河淘金兵彻回、仍令屯田外。此二处所产之金。或应令民人淘取。官为抽分。或应严禁不准淘取之处。伊等妥议具奏。惟计于事有益。不得见利而贻害也　　

○辛未。命兵部侍郎觉罗奉宽、内阁学士庄存与、教习庶吉士。　　

○以故湖广永顺府属下峝土把总向梁佐子正旸、革职云南车里土司刀绍文子维屏、各袭职　　

○壬申。谕、昨岁进剿小金川以来。一切军行储偫。俱支官帑。绿毫不累闾阎。而粮运转输。不无稍资民力。今春曾降旨、将官兵经过之各州县。所有本年钱粮。先行缓徵。俟凯旋后分别等第加恩。今两路军营。现在分兵进讨。务为捣穴擒渠之计。小民转运兵粮。颇为急公出力。若于军务告蒇后。始行加恩。未免尚需时日。朕心深为轸念。著阿尔泰、查照前此平定金川之例。即行查明酌定等第。具摺奏闻。分别蠲免。其蠲剩缓徵之项。并予展限。俾编氓早沾实惠。副朕奖劳优恤至意。　　

○谕军机大臣等、宋元俊奏、驾驭各土司。所见颇为合理。是以前据阿桂等奏、绰斯甲布、情愿出兵助力。即谕宋元俊带兵前往。督率绰斯甲布土兵进剿。其三杂谷愿出兵二千五百名。随剿底木达、布朗郭宗。亦谕令董天弼、带兵往剿矣。但至今并无进兵实信。乃称请调湖南、湖北、近山营分之兵。再于山西、甘肃、兵内。拨给数千。共得二万之数。分路进攻等语。未免过涉张皇。现在由绰斯甲布进攻。原系牵制金川之势。使其掣兵自卫。以便乘间攻取小金川。俟小金川平定后。再并力会剿金川。此时难以兼办也。且计节次调赴川省之兵。贵州已有八千。陕甘已一万七千。加以豫备之五千。核计共及三万。合之本省绿营。及土兵之数。不为不多。况番地跬步皆山。调往之兵。跋涉不易。至于险隘处所。仄径单行。虽多兵亦无从施展。而所云七月内齐集军营之说。更恐远道不能如期全至。著传谕福隆安、会同阿尔泰、阿桂、将该处情形通盘筹画。并问宋元俊、详悉核计、是否必须添兵接济、核实酌议。以期万妥。又前此金川用兵。共调兵六万二千五百余名。计核销银七百十二万七千余两。现在军营约存军需银三百五十余万。自当敷用。如将来尚须添拨。亦即据实先行奏闻。以便筹办　　

○又谕、前因湖广兵丁愞弱。是以川省进剿之兵。未经派及。今据总兵宋元俊奏、请添调湖南、湖北、近山兵丁。于七月内到营。分路进剿。现谕福隆安、会同阿尔泰、阿桂、酌量定议如果尚需添拨。一面奏闻。一面即行咨调。著传谕总督海明于湖北、湖南、两省近山各营内。遴选勇锐兵丁五千。将应带火药器械等项。一并豫备。并拣派带兵大员将弁等、听候川省咨到。迅速起程。此时海明如未到任。陈辉祖现署督篆。即令遵旨妥协办理　　

○又谕曰、总兵宋元俊、看来尚能办事。且熟悉番地情形。伊亦尚有心奋勉。若用之有方。可期得力。但其人似乎狡猾好事。究难深信。若使过于得志。难保其不滋骄纵。务须留心驾驭。方为有益。著寄信阿桂。惟当量能取力。勿令知觉。留心钤束　　

○癸酉。谕曰、温福等奏、分拨官兵。夺取贼番石卡。都司袁国琏、首先奋勇。受伤阵亡。甚属可悯。著交部议恤。仍将此次打仗阵亡受伤兵练。查明造册送部。照例议恤　　

○谕军机大臣等、温福奏到脱出沃克什番民供单内章喀尔供称、僧格桑闻官兵占住玛尔迪克山梁。恐力量堵御不住。差人往金川求助。派兵合同抵拒。如不能冲动玛尔迪克官兵。就从阿喀木雅沟内绕出。截断官兵后路。而罗布藏供、亦称僧格桑分付众头人。说策布丹是最紧要隘口。断失不得。已遣头人往金川借兵。若能截得官兵后路更好等语。此事甚有关系。我兵方锐意进攻。后路未能准备严密。万一稍有疎虞。则玛尔迪克一路。甚为可虑。温福此时务须实力筹画。分派严防。以杜贼人妄想。或并于后路要隘。设伏豫备。若有贼至。即奋力歼击。使贼众丧胆。不敢复萌窥伺。方为妥善。至玛尔迪克山梁。富勒浑等在彼攻打。兵力尚不免单弱。今僧格桑既往金川求助。设果更添贼众。此山梁不可不用兵合击。查阅图内。现在牛天畀攻得大木栅。及第二木栅。此下五卡。亦俱为官兵据守。所余西面一带卡栅。未得者止有七处。似可以次攻取。此时若已全行攻克固善。即或尚存数卡未攻。俱相近官兵防守之地。无难照料。或竟令牛天畀移兵往玛尔迪克帮助富勒浑。使官兵声势愈壮。剿御更为得力。若能攻得玛尔迪克贼寨。则分路进攻木阑坝。及沃克什旧寨。势皆自上而下。贼自难于支拒。较他路似稍有力。此就温福奏到之图。约计如此。其是否可行。著温福按该处实在情形。妥酌为之。再官兵攻一碉卡。动辄经时。殊为非计。因思贼人卡栅。俱临时设以抗拒。必不能各处俱有屯积。及豫为汲饮之资。自不得不仗他处运粮送水。若能断其粮路水路。使守卡之贼。饮食匮乏。自必疲劳溃散。较之用力攻碉。不啻事半功倍。即云碉卡多据隘口。我兵祗攻其前。难以绕出其后。然图中所绘碉卡。孑立无依者颇不少。其四面必有一路可通粮水。纵使仄径单微。贼能往我亦能往。或凭高设卡瞭望。用枪遥击。断其行纵。贼计复将安逞。著温福留心酌量妥办。又另摺奏筹办曾头沟进剿。令董天弼带兵之处。所办甚好。与朕前降谕旨相符。至董天弼接办巡查资哩至巴朗拉一带粮运事宜。虽亦关系紧要。但得一精细勤妥之人。即可胜任。著温福照前旨酌量妥办　　

○又谕曰、温福等奏、攻克色尔渠后。仍须攻取美美寨。始可抵沃克什旧寨。今若先攻美美寨。绝其水道。自属易取。亦系用兵之计。他寨如有似此应行绝水之处。亦照此绝其汲饮。方为有益。著温福等酌量筹办。　　

○又谕、两金川贼番。所用火药。得自何处。何以竟不缺乏。若番地所产硝磺。自难禁其陆续配制。设使仰藉外来购买。现在征剿紧要之时。更应严禁漏洩。著传谕阿尔泰、严饬所属。于沿边通番关隘。实力盘诘巡查。毋许丝毫透漏。仍将番地因何得有火药缘由。据实速奏　　

○以贵州定广协副将富绅、为狭西延绥镇总兵。广东督标中军副将惟一、为山东兖州镇总兵　　

○以甘肃肃州镇总兵俞金鳌、巴里坤总兵法灵阿、对调　　

○甲戌。谕曰、德云著调补巴里坤领队大臣。明山、著加恩补放副都统。作为乌噜木齐领队大臣。与巴彦弼一同管理屯田事务。索诺木策凌、著总理乌噜木齐、巴里坤事务。现在巴里坤建造城垣。并满兵房屋。事务繁多。在在需人。德云暂时不能前往。其未到之前。著明山先行前往照料办理　　

○旌表守正捐躯之山东曹县民王同一妻张氏。河南唐县民张卢妻曲氏　　

○乙亥。上诣皇太后行宫问安　　

