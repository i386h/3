<!-- { "loadSidebar": true } -->
○谕军机大臣等、台湾地方奸民纠众械斗。皆由该处多系漳泉二郡、及广东民人。在彼居住。里居田土。互相错处。往往纷争构衅。地方官并不实力查办。将就完案。以致奸民无所儆畏。此次林爽文等、倡乱不法。劫县戕官。亦即因纠众倡会而起。今福康安统领大兵。鼓勇进剿。自可克期蒇事。因思广东、漳、泉、三处民人。互相构衅。若能令其彼此分处。各不相涉。自属甚善。但伊等居处多年。各有田产。安土重迁。一时概令离析。势有所难。将来贼匪荡平后。福康安应酌量情形。设法妥办。如实在随同官兵打仗杀贼者。既经奋勇出力。岂可转令迁徙。失其世业。若贼匪庄业。例应入官。当召募别处良善之民居处。至各近处村庄民人。虽无从逆实迹。而与贼匪同住一庄。心持两端者。究不可信。或趁此兵威。将该处村庄民人。酌为迁徙。其籍贯分隶广东漳泉者。令其各为一庄。俾相离较远。以杜争端。至台湾南北各处村庄。多被贼焚毁。民人俱遭戕害。并贼人头目、及被贼胁从之众。所遗田土房产。既未便仍拨给漳泉之民。令其徒享利益。且恐游手无藉之徒。从而聚处。又致滋事。自应将其田产查明入官。另行分拨。因念该处熟番。向化日久。此次逆匪滋事。熟番并无从贼者。且淡水等处。现在招集乡勇甚多。莫若将此项入官田产。如四川屯练之例。即给与熟番耕种。按则升科。令其安居管业。自为守护。既可以示绥戢。又可招抚生番。岂不一举两得。再诸罗彰化等处。地方辽阔。亦须酌量添设兵丁。以资防御。该处止设知县一员。恐职分较小。不能弹压。或应酌添丞倅将弁。在该处驻劄。更为有益。著福康安等、归入善后事宜酌办。不必过于拘泥。将来应行筹办之事甚多。若令李侍尧渡洋前往办理。恐内地乏人。而常青于此等要务。未经谙练。恐亦不能筹办裕如。福康安既远涉重洋。于该处整顿地方。戢暴安良。一切善后之事。正应乘此大兵得胜之后。妥为区画。不必急于回京。至海兰察、及巴图鲁侍卫章京等、事竣后。自应令其先回。不妨酌留数人。以资臂指。其闽浙驻防满兵。亦应令其各回本处。惟屯练黔兵。既经远调到彼。将来办理善后事宜。或有应须兵力镇抚之处。亦不妨暂留该处。于诸事办完后。应彻回时。再行彻回也。　　

○旌表守正捐躯云南威远厅民陈易安妻徐氏。守正被戕山东恩县民胥桐妻冯氏。　　

○甲寅。上御太和殿传胪。赐中式武举一甲马兆瑞、侯瑸、麦鹰扬三人。武进士及第。二甲杨云龙等五人。武进士出身。三甲杨景芬等二十八人。同武进士出身。　　

○谕、据苏凌阿等奏、本年全漕起卸完竣。及早回空南下。现在全漕军船。已于十月初四日催出津关。十一月内、总可全行出江归次等语。今岁系全漕年分。其额运、及带运各漕粮。较往岁多至一倍有余。该仓场侍郎等、督同在事各员。上紧起卸。俾军船得以及早回空。赶归水次。受兑新漕。办理甚为妥速。苏凌阿、刘秉恬、俱著交部议叙。其坐粮厅等员。并著该侍郎等查明。一律咨部议叙。　　

○谕军机大臣曰、德成奏、遵旨起程。前赴浙省查勘海塘工程一摺。所有海塘老盐仓一带。多系新修工段。而范公塘工程。今冬甫将修竣。琅玕前奏该处柴塘各工。被水冲刷。间有塌损之处。其为新工旧工。无难一目了然。若果系旧时柴桩埽工。间有霉朽塌卸。尚为事之所有。如系新筑工程。岂无保固限期。若为时未久。即有塌损。则当日承办工员。难保无偷减物料。任意冒销之弊。自应切实查办。德成于工程。尚为熟悉。是以令其前往。惟当详悉履勘。据实核办。不得又如伊前此所奏、漕米搀杂等弊。有意苛求多事也。将此谕令知之。　　

○乙卯。上御懋勤殿。勾到山西情实罪犯。停决绞犯三人。余四十二人予勾。　　

○谕、兵丁等领过库银内、应行坐扣十二月分、次年正月分银两。著加恩展限两月。　　

○又谕、据镶黄旗满洲都统奏、原任布政使国栋名下著赔银两。请于伊子贴写中书文孚应得俸银。每年坐扣一半完结等语。国栋名下应赔银两。系工程所用。遗漏未奏。著伊赔缴之项。今国栋又在阿克苏病故。著加恩宽免。毋庸在伊子俸银内坐扣。　　

○谕军机大臣曰、孙永清等奏称、据左江道汤雄业等、查获革弁郭崇德、李洪魁二人。俱情愿赴台湾效力。讯据供词闪烁。皆非安分守法之徒。且正当军行络绎之际。未便任其潜随混杂。致生事端。现将该弁等、委员押回贵州原籍等语。台湾现在大兵云集。带兵将领甚多。岂需此一二革弁。到彼效力。况郭崇德业经两次参革。其平日不能约束行伍。已可概见。李洪魁所称病休得赏。亦不足信。该弁等即使欲赴军营效力。亦应在本省具呈。乃竟暗随官兵行走。自系欲藉此冒混邀功。希图复用。情弊显然。著传谕李庆棻、于该弁等解回原籍后。严行讯究。如果有别项影射滋事情弊。即当据实参奏。若讯无别项情节。即将该弁等、交地方官严加管束。毋令再行出外滋事。将此并谕孙永清知之。　　

○又谕、现在川黔广西等省兵丁、即日陆续前抵鹿仔港。伊等远涉数省、行走奋勉安静。自应酌加奖赏。以示鼓励。至新旧派调各兵。有打仗出力者。亦有怯懦不前者。福康安于进剿时。应将各该省中奋勇骁健之兵。临时酌加赏赉。庶出力者倍加感奋。而怯懦者亦知所激励。争先效用。于剿捕机宜。方收指臂之效。　　

○湖北巡抚姜晟奏、宝武局每年鼓铸额铜。经前抚臣郑大进奏请、于知府内每年酌委四五员。领价采办交局。窃思各府分领承买。檄催往返。头绪纷繁。即倩人赴汉置办。亦不免侵那糜费等弊。查铜价银两。向系盐法道库给发。请即饬该道购办。责令汉阳县稽查。如有行户擡价居奇。即行究治。得旨、有治人。无治法。实力行之可也。　　

○丙辰。谕曰、孟生蕙奏、请停止刘峨所奏昌平州开采硫磺一摺。内称该州坐落。正当京城乾坎之位。其山即京城北面之屏障。山以虚受。气以实流。实者削之使虚则甚易。虚者补之复实则甚难等语。所奏已属迂谬。至摺内复称安畿辅数百里内之坤舆。葆神京亿万斯年之元气。则国家幸甚。天下幸甚。措语更属荒诞。京城外西山北山一带。开采煤座、及凿取石块。自元明以来。迄今数百余年。取之无尽。用之不竭。从未闻以关系风水。设有例禁。岂开采硫磺。遂致于地脉有碍。即云开设磺厂。恐聚集多人。滋扰地方。则每岁采取煤觔石料。所用人夫。不知凡几。岂皆良善安分之徒。何以并未见有滋生事端之处。乃孟生蕙摺内、妄以坤舆元气为辞。并以封闭开采。为天下国家之幸。夫此等重语。在杨继盛参严嵩。杨涟参魏忠贤。用之则可。今有其人。有其事乎。明朝科道朋党恶习。好为虚词。激成廷杖为荣。以致屋社。终无益于国。且开一磺矿。何关紧要。而张大其词若此。况昌平系前明陵寝所在。若以开挖矿厂。有碍昌平风水。隐为明陵起见。则孟生蕙恐不能当此罪戾。且料伊庸陋之见。未必竟敢如此设想。亦不值加以深究耳。孟生蕙人本平常。今年夏间在热河召见。奏对糢糊。其才具已久在洞鉴之内。伊不过因近有京卿缺出。日内正在题本。辄先为此奏。欲思见长。以为邀恩升用地步。其居心殊为猥鄙妄诈。昨内阁进呈吏部题本。因伊系开列应升之员。况员缺并非繁要。朕因山西在朝之大员少。原已将孟生蕙补用。今伊所奏如此支离荒谬。即不重治其罪。岂可复邀升擢。所有吏部缺本。著即彻回。候朕另行简用。孟生蕙仍著交部严加议处。至昌平州开采硫磺一事。孟生蕙既有此奏。其产磺衰旺情形。应否开采之处。亦宜查勘确实。阿弥达现赴昌平州查看明陵工程。著派蒋赐棨即赴该处。与阿弥达带同该地方官。亲至产磺处所。详悉履勘。如该处产磺旺盛。自应设厂开采。以资军火之需。若所产不旺。即行据实奏明。封闭停止。亦不必因有此奏。稍存回护之见。孟生蕙原摺著掷还。寻奏、勘得磺矿现有磺线三条。铅线一条。请准依线开采。报闻。　　

○谕军机大臣等、本日户部议覆富纲等奏粤盐递年积压情形。并请将停运三年。应获羡余。著落分赔一摺。已依议行矣。但滇省本有产盐之地。何以又需粤东之盐。运滇接济。从前既经铜盐互易。办理多年。何以复迟误积压。并致课项悬宕。且粤东运到之盐。与滇省本地产盐。向系如何分销。粤东之盐运到后。即不能依限报销。间有存积。又何至积存七百余万斤之多。保无该省私盐充斥。以致官盐堕积。疏销阻滞。粤东运到盐觔。既多堕积。则滇省之盐。亦必有滞销之事。况停运三年。民间食盐。恐不无缺乏。又将如何办理。著传谕富纲等、将该省既产盐觔。何以又向粤东以铜盐互易。及历年何以积压甚多。并停运后、该处食盐作何筹办、及有无私盐充斥之处。分别查明据实具奏。毋得稍存讳饰。　　

○又谕、据李世杰等奏、勘估临湖风损砖石各工内、高堰、山旴、扬河、扬粮等厅属。估需工料银二十余万两。又于扬粮厅属三沟闸迤下。创筑西堤一道。估需银二万余两。请就近于淮扬关库。拨项兴修等语。本年豫省堤工漫溢。江南下游各工。并无险要处所。虽洪泽湖承受豫省漫溢。稍觉旺盛。冲塌堤口甚小。不过三四处。随即堵合。何致砖石各工。俱行塌卸。估修如许之多。且三沟闸迤下一带。从前并无堤岸。该处民田庐舍。向来作何保障。目下何又亟欲筑堤。恐系江省本年黄河工程平稳。工员等无可开销。藉此修理堤工。为影射冒销地步。亦未可定。现在德成前往浙江查勘海塘。经由江省。原可即派伊顺道阅看。但伊于工程虽为谙习。而于河务情形。究未熟悉。又复自是多事。兹豫工业经告竣。阿桂昨已回京起程。着传谕阿桂、接奉此旨。不必来京。即由该处驰赴江南。会同李世杰等、将高堰山旴等工。是否在保固限外。其扬粮扬河各工。是否应行修补之处。确切覆勘。其西岸三沟闸迤下。是否应需添筑西堤之处。难以悬断。亦著阿桂一并查明据实具奏。堤工原为保护民生。如果有必应修筑之处。朕岂肯靳惜帑金。不行兴办。倘所奏各工。无关紧要。徒为工员影射冒销地步。自应据实奏明。停止办理。所有李世杰等奏请动拨淮扬关库一节。阿桂查若应办。即照所请与拨。咨部知之。其李世杰等原奏、及图样、著一并钞寄阿桂阅看。将此传谕阿桂、并谕李世杰、李奉翰知之。　　

