<!-- { "loadSidebar": true } -->
○谕军机大臣等、大名案内。段文经、徐克展、二首犯。屡经降旨。令该督抚密速查拏。迄今月余。伊等节次奏到之摺。祇属空言。并未得有实在下落。殊深烦懑。刘峨、明兴、远离省会。久住大名、冠县、督率搜捕。仍属有名无实。伊等宁不知惭赧。尚有何颜面。在彼久驻。现届勾到之期。该二省秋审人犯。正须办理。刘峨、明兴、竟著回至省城。但不知伊等当如何羞愧。所有二首犯。该督等应饬令该处道府。仍行严密根缉。不得因督抚已离该处。稍生懈忽。视为具文。且段文经等、或潜匿附近处所。今闻督抚各回省城。或意谓缉捕稍缓。希图潜回。亦属事之所有。正宜乘此时密行访缉。以期弋获。至刘峨抵保定后。惟当实力整顿地方。若日内能将二首犯拏获。准其前来行在瞻觐。若仍无下落。伊亦无颜见朕。竟毋庸前赴行在也。将此各传谕知之。　　

○又谕、大名府案内正犯段文经、徐克展、日久未获。因思京师为四方会萃之区。恐二犯闻拏紧急。不敢远扬。转潜行窜匿京师。以冀敬延残喘。或竟情急自宫。冒为太监。希图朦混掩饰耳目。亦未可定。著传谕绵恩、严饬番役。于京城内外。密速侦缉。务期弋获。并著内务府大臣。于投到太监内。一体留心查案。毋任该二犯得以混冒潜匿。幸逃法网。并传知各王公大臣等、遇有新收太监。务将来历根究明白。如遇有与段文经、徐克展、年貌语言相似。形迹可疑之人。即行报出。以凭究办。王公大臣等、皆系承受恩眷之人。自当竭力留意。访查要犯也。　　

○又谕、昨据毓奇奏、因督催漕船渡黄。感受时疾。请解任回旗调理一摺。已谕令安心调理。毋庸解任。并降旨令管干珍、驰驿前往。帮同办理漕运事宜矣。至毓奇督催帮船北上。近在临清一带。该抚与彼相距不远。自必悉其情形。何以未据奏及。著传谕明兴、即将毓奇病体究竟若何。是否于督运事宜。尚能支持。抑或精神委顿。竟不能办理公务。难冀速痊之处。迅速据实覆奏。寻奏、漕臣病体不致委顿。于督运事宜。尚可办理。报闻。　　

○是日、驻跸克尔穆特昂阿东大营。　　

○庚午。上行围。　　

○谕、大名道熊恩绂、于逆犯段文经、徐克展等、纠众滋事。抢劫道库。夤夜砍入道署。被杀身死。固由该道平时漫无觉察。不能先事豫防。致被本管之役。逞凶杀害。原有取死之道。非临阵捐躯。及因公落水淹毙者可比。但熊恩绂究因在公被害。猝不及防。其情尚属可矜。著交该部。照台湾同知潘凯、被生番戕害之例。赏给恤典。至大名、元城、雨县。前已有旨。从宽留任。令刘峨察看二人。谁为办事出力。据实具奏。又该二县典史。前令刘峨于定案后。送部引见。后因大名县典史。拒贼受伤。内监未动。尚能奋勉出力。其元城县监狱。匪犯已砍入内监。该典史有过无功。毋庸送部。并著刘峨、查明该典史彼时究在何处。照例□□□

□尔□处。迄今何尚未奏到。至该处疎防文武员弁。并著刘峨。查明据实具奏。　　

○又谕、本日刑部具题四川省缓决人犯一本。内刘兴一犯。因私行砍伐伊伯刘奇章竹子。刘奇章指为盗窃。欲拉送官。刘兴情急。随用砍竹之刀。自砍顖门。昏晕倒地。刘奇章恐其身死拖累。亦取刘兴之刀自砍。伤重殒命。经刑部核拟。以刘奇章死由自砍。并非刘兴逞凶逼迫所致。将刘兴列入缓决。殊未允协。此案刘兴并无逞凶逼延情事。但刘奇章之死。实因刘兴私行砍竹。忿激所致。且以卑幼而致尊长自戕。事关服制。自应入于情实而不勾。乃列为缓决。殊属失当。刑部堂官。著传旨申饬。刘兴、著改入情实。仍于勾到册内。引旨声明。不予勾也。　　

○是日、驻跸安巴究和罗昂阿大营。　　

○是月。漕运总督毓奇奏、接准直隶督臣刘峨咨称、前议奏将最后江西帮船。分拨剥船六百只。赶赴入直首站。全行剥载赴通。如剥船不敷。即于安陵地方。豫备房屋起卸。再行轮转装运。以速回空。奉批、与漕臣及仓场等相商。随便妥办。一面奏闻。今有剥船。实属得用也。臣等悉心筹酌。湖南及江西在前各帮。于八月二十五以前过津者。或于杨村起剥。或于北仓截卸。其二十五以后入直者。祇可于安陵起卸囤贮。剥船轮剥到通。庶免回空冻阻。除截卸各丁。应贴缴耗米饭米。及个儿钱等项。照北仓定例办理外。其安陵至通。较北仓水程多六站。应酌加剥价。令帮丁缴出。以免偏累。得旨如所议行。　　

○署湖广总督李侍尧奏、准兵部咨、州县民壮。派十分之六。演习鸟枪。查湖北省、与湖南苗猺杂处者迥异。即施南、郧阳、宜昌、近山各处。均在腹地。无须使用鸟枪。况民壮有协同兵丁、缉盗解犯等差。未便再令随营演习。再鸟枪、民间禁用。应请无庸演习。以杜奸民影射私藏等弊。得旨、所议是。近有旨一概禁习矣。　　

○河南巡抚仍管布政使江兰奏、豫省民间贱价售产。蒙恩谆切晓谕。晋省民人。皆知畏法听赎。现据州县具报。共已赎归三十万五百余亩。其实在无力取赎者。先令退还一半。余俟陆续赎回。俾失业者不虑无土可耕。买产者亦不致本赀无著。旁批、此一办法好。又奏、现高家寨、兰阳十四堡等工。加镶坚固。惟仪封六七堡。闰七月溜势南趋。埽段续有平蛰。饬员赶筑。日来亦已平稳。报闻。　　

○四川总督保宁奏、川省产米较饶。外来商贩。常年动计数百万石。间遇他省灾赈。又需协济。而省一百三十余厅州县。额贮谷共止二百八万余石。应乘今岁年丰谷贱。于附近水次州县。分买谷三十万石。照例每石不得过五钱九分。设遇拨济邻封。即可碾运。而本省额储不减。仍足以备不虞。得旨、好。妥实为之。　　

○两广总督孙士毅、广东巡抚图萨布奏、粤海关。奏准添设库官一员。应裁通省佐杂一缺。查南雄府属。仅有二县。解审人犯无多。司狱事简。请归经历兼管。裁司狱缺。改设粤海关库大使。酌添俸银八两。即将司狱旧署。变价另建。得旨、该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十三




大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。九月。辛未朔。上行围。　　

○遣官祭历代帝王庙。　　

○遣官祭都城隍庙。　　

○谕、各省学政。现届差满。应行更换之期。顺天学政。著金士松去。江苏学政。著沈初去。浙江学政。著朱圭去。江西学政。著翁方纲去。福建学政。著陆锡熊去。山东学政。著胡翘元去。山西学政。著童凤三去。河南学政。著刘种之去。安徽学政。著徐立纲去。湖北学政。著张焘去。湖南学政。钱沣、著留任。陕甘学政。著芮永肩去。四川学政。著邵洪去。广东学政。著曹仁虎去。广西学政。著潘曾起去。云南学政。著吴俊去。贵州学政。著吴寿昌去。此内有现在已出试差人员。事竣。即由该省前赴新任。不必来京请训。　　

○又谕曰。黄仕简奏、诸罗县奸民捐贡杨功懋、即杨光勋。监生杨功宽、即杨妈世。兄弟二人。因争财起衅。各立会名。纠众树党。经台湾镇道饬属查拏。该汛把总陈和、拏获会匪张烈一名。夥党抢夺。陈和被杀。现督饬员弁。缉获首从各犯、杨功懋等、五十余名。从重办理、等语。此案杨功懋等、衅起家庭。胆敢私立会名。结党聚众。经把总陈和、拏获匪犯张列。复敢夺犯伤官。实属不法。所有现获之首从各犯杨功懋等五十三名。著常青、黄仕简等、审讯明确。一面具奏。一面将首要各重犯。即在该处、正法示众。至把总陈和、因获犯解审。中途被劫遇害。著交部照例议恤。至台湾镇柴大纪、台湾道永福、办理此事。尚属迅速妥协。著交部议叙。其在事出力文武员弁。亦著该督等查明。分别咨部议叙。　　

○又谕、据全德奏、滁州生员骆愉、呈递书策。语涉狂诞。请交督臣严审究拟一摺。已于摺内批令将骆愉严拏、送交刑部听审。不必累及所控矣。至该犯所呈书策。词语狂诞。实出情理之外。据全德称、春间该犯曾向伊投书。彼时全德见此等狂诞词语。即应向其究诘。据实陈奏。乃竟置之不问。直至该犯又向运使处呈送。据该运使具禀。全德知事不可掩。始行奏闻。是该盐政遇此等妄言生事之徒。竟置不办。况该犯书内称、戊戌年。有讹传赐宫妃一事。扬州城内。众口喧传等语。该犯本年春间。递书全德。扬州城内。自已鬨传。全德身任盐政。岂毫无见闻。竟同聋瞆。惟以养尊处优为事。又安用此盐政为耶。全德、著传旨严行申饬。并令其自行议罪。所有骆愉一犯。著即拏解刑部。交军机大臣会同严审究拟。　　

○是日、驻跸乌兰哈达大营。　　

○壬申。上行围。　　

○谕曰、穆腾额、著来京。有别行简用处。所有广东粤海关监督。著佛宁前往。佛宁接奉此旨。即速前来行在请训后。再行速赴新任。穆腾额、俟佛宁至粤交代后。再行启程迅速来京。　　

○谕军机大臣等、昨据全德奏称、滁州生员骆愉、呈递书册。词语狂诞。已令将骆愉拏解刑部候讯。至骆愉所呈书内。有戊戌年春。讹传赐总商宫妃一事。扬州城内。众口斗传等语。其语虽属妄诞不经。但扬州既已喧传。自非一日。伊龄阿虽于四十四年复任盐政。此等讹传之语。自必有人传说。此事颇有关系。岂伊龄阿毫无见闻。竟同聋瞆。何以并不查明具奏。置若罔闻。伊龄阿、著传旨申饬。令其据实明白回奏。勿得讳饰。　　

○是日、驻跸伊逊河大营。　　

○癸酉。上行围。　　

