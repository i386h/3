<!-- { "loadSidebar": true } -->
○又谕、前因舒赫德接济伊犁口粮妥协。交部议叙。今据奏称、侍卫齐克慎、在北路出兵多年。一切公务实心奋勉。所有交办阿克苏事件。皆能领略妥协。愿停臣议叙。将齐克慎升用等语。齐克慎既效力多年。前经办理进剿回部粮饷。今又会同回部伯克等、将续送屯田回人粮饷。亦俱办理妥协。曾经两次保题。俱降旨于应升之处开列。著加恩授为二等侍卫。以示鼓励　　

○御前侍卫副都统安泰等奏、辟展、喀喇和卓、托克三等处。系新疆往来要路。请留屯田兵六百名。仍量留供应差遣兵。余俱发往乌噜木齐。陆续前往伊犁。其空出地亩。赏给吐鲁番公素赉璊所属分种。所积粮石。借给贫乏回人。以为耔种。俟秋收后还仓。照时价出粜。归入正项销算。得旨、军机大臣议奏。寻议。安泰所奏。俱系酌照臣等原议办理。惟辟展等处。屯田兵迁移后。空出地亩。皆系官为开垦。所留兵、既不敷耕作。应召募回人承佃。不便无故赏给回人。请交安泰。德尔格等、查明空出地亩若干。作何召募承佃、交纳官粮之处。再议具奏。从之　　

○庚申。谕军机大臣等、尹继善覆奏、乾隆二十四年芜湖关税赢余短少摺内、称是年江浙两省。各有被灾之处。江楚油豆等货。过关者少。是以赢余较上届短少等语。江浙被灾。以乾隆二十年为甚。统计两省灾地。共一百十一州县。而是年该关赢余。尚有六万七千余两。今乾隆二十四年江浙灾地。仅九十三州县。且被灾分数较轻。而该关赢余。何转不及二十年之数。所奏未免仍属故套。著传谕尹继善、令其再行严加查核。据实覆奏　　

○又谕、哈隡克使人入觐转回。应派员护送。纳旺、三济扎布、对齐、往返已及一载。不必再令前往。著乾清门侍卫乌尔图纳逊、带领使人。行至乌里雅苏台。交成衮扎布等、另派妥员。送伊等过乌梁海游牧。抵其本境。即行转回　　

○辛酉。军机大臣等议覆、黑龙江将军绰勒多疏称、据黑龙江副都统傅玉、墨尔根城副都统鄂博什、呼伦贝尔副都统衔总管卓哩雅等、查报由副都统温布等各队、彻回官兵。原领各项军器。半因打仗损伤。应如所请。呼伦贝尔、打牲乌拉、二处官兵损坏军器。应行补造之箭镞、枪头、腰刀、鸟枪、旗纛画角、绵甲、弓、撒袋等件。交武备院、工部、内务府、照例制造。移咨该将军、派员领取用过价银。即著落该官兵等、限三年清赔。其黑龙江、齐齐哈尔、墨尔根、三城兵丁等损坏军器。伊等遇便来京。尽可制办。亦著落该兵丁等、限二年照数制办归款。得旨、此项应赔军器。自应坐扣伊等俸饷制造。但索伦等行军数年。甚属奋勉。著施恩应赔军器。从宽免其扣饷。均动官项备造。此系朕格外殊恩。不得援以为例　　

○又议准。黑龙江将军绰勒多奏称、西北二路彻回兵。倒毙马匹甚多。应照原给额数。于伊等俸饷内、坐扣赔补。其阵亡病故各兵。应赔马、三百七十余匹。无可著追。请豁免。从之　　

○壬戌。谕、据步军统领衙门奏称、审讯护军德春、蒙固住、同将民人李容、唤往家内殴打。李容并不输口。自行捶打。脱衣听殴一案。请将德春等发遣。李容充军。其往救李容互殴之曾文舒。枷责完结等语。曩时民间有似此不肖之徒。早经严禁。乃德春。蒙固住、均系满洲。染此恶习。情殊可恶。而李容一闻德春等呼唤。即行随往。脱衣听殴。并不输口。且自行殴打。以为好汉。情亦可恶。德春蒙固住。李容。俱著永远重枷。游示各门。以为众戒。曾文舒因伊表兄李容被殴入救。互相殴打。犹与光棍有间。应如所奏完结。至满洲等、素性醇朴。当差勤慎。居家节俭。且护军尤系查拏恶棍之人。今渐荒废骑射清语。惟以饮酒奢侈为事。已属不堪。且复仿效光棍。蹈染恶习。此皆该管大臣等、不加约束教导之所致。著将该管大臣官员等、俱交部严查议奏、将此通饬八旗。并于各门堆拨及进班之处。偏行晓谕。俾众知之　　

○吉林将军恒禄等奏、吉林所属兵。遇紧急差务。因官项不敷支借。往往贷诸铺户。认息二三分不等。请嗣后遇差而用度不敷者。准于库贮该年钱粮。及地丁杂税内、豫行支借仍令本旗本佐领、出具保结。按应得钱粮酌借。年终核算抵销再吉林各官。向惟白事。支借四个月俸。请嗣后遇红事、亦准豫借三个月俸。得旨、著照所奏行　　

○癸亥。谕曰、永贵现在出差。傅森、著署理左都御史　　

○以镶黄旗汉军副都统官保、为刑部右侍郎　　

○甲子。谕曰、御史吕光亨奏、请京员于察典之外。照外省督抚、分别属员贤否例。令该堂官各行密陈一摺。所奏自属近理。三年举行京察。在部院大臣。自无不和衷商确。详慎甄别。其是否允当。亦俱在朕洞鉴之中。惟是该司员等、在署服官。有目共见。其贤否众著者。虽有私心爱憎。断不能不为公论所屈。若其意见参差。又不必强同。今令于循例考察外。俾得各抒所见。以备参考。不独可以校核人材。即大臣之衡鉴公私。了然可睹。于辟门达聪之道。不无裨益。但摺内所称每岁入告。未免太繁。应定于京察前一年、举行一次。又部院官属众多。主事、笔帖式等以下。尚在造就储才之列。可毋庸列入。嗣后具摺密陈。自郎中、员外。以上。始著为例其如何酌定章程。该部悉心详议具奏。寻议。各部院郎中。员外。以上。俱令各堂官。详加察看。填注切实考语。分一、二、三等。遵旨于京察前一年十月内、具摺密奏。不得会商附和。至内阁侍读、与员外一体较俸升转。虽秩止六品。应由内阁具奏。科、道、由都察院密奏。宗人府副理事官以上、由宗人府密奏。编修、检讨以上。由掌院密奏。赞善以上、由詹事府密奏其坐补原部。及在部办事候补人员。应一体列入。使知惩劝。盛京各部、及内务府、陵寝等衙门。凡有员外以上等官者。悉照此办理再京察时。到任未及半年者。例不填注考语然既在署办事。贤否已约略可见。亦应于摺内声明附奏。其堂官到任未及三月者。准展限于本年十二月内补奏。至府尹所属之治中。虽系五品。然系应升员外之员。毋庸入奏、从之　　

○乙丑。谕军机大臣等、据陈宏谋奏请陛见。已于本月十一日起程一摺。殊属不必。摺内已批谕矣。现在高晋回南。查勘下河诸事。朕令其会同陈宏谋、一体商办。是该抚现有应办之事。且开岁即届南巡。相见不远。正何必于此时、汲汲赴京。朕从前所谓言非出于诚。亦即为此。伊在督抚中。尚属能办事。而生平好名习气。始终未除。若从此自知湔改。虽远任封疆。不啻日侍左右。其遵朕训诲已多。不然。即一岁数见。亦何益耶。伊即来京请训朕亦别无可训示之处。著传谕该抚、于何处奉到谕旨即回　　

○以署兵部侍郎旌额理。为镶白旗满洲副都统。署正黄旗蒙古副都统扎拉丰阿。为正白旗汉军副都统。浙江乍浦右翼满洲协领满色、为杭州右翼副都统。镶黄旗汉军印务参领范宜中。为西安左翼汉军副都统。成都蒙古协领伟善为西安右翼副都统　　

○丙寅。谕军机大臣等、据德尔格奏、哈密解送羊一千五百只。内实倒毙六百七十二只。解员赔补一百七十只。仅及四分之一。现在行文杨应琚。永宁等、作何赔补等语。此项羊只。系解往牧放孳生。非专候食用。急需赶解者可比。到哈密时。既届十月天寒草枯。自应酌量于附近处所。暂留牧放。俟春融再行起解。乃并未停歇。即行赶送。在永宁等、不过以羊只一经出境。即与伊等无涉。殊非急公办事之道。至解弁所称、羊只跋涉远途。不能饱食。以致倒毙。亦系一面之词。难以遽信。著传谕杨应琚、将解弁张文学、所解羊只。沿途倒毙实在情节。并应作何著落赔补之处。速即查明具奏。并将此传谕永宁等、令其明白回奏　　

○以兵部尚书梁诗正、署翰林院掌院学士　　

○丁卯。户部议覆、直隶总督方观承疏称、延庆州康熙三十二年间。归并永宁卫协济学粮银、一百一十七两零。向于每年奏销册内。开报徵收支用。今彻底查明。并无实在地粮。地方官循旧捐解。虚徵虚支。已阅六十余年。应如所请。豁除粮额。从之　　

○山东按察使沈廷芳奏、窃惟圣庙明禋。追崇于吾道光昌之会。儒林配享。厘定于斯文炳蔚之辰。维曾子列于四配。其及门十有二人。子襄得大勇之传。阳肤受哀矜之训。公明仪契文王我师之旨。公明高推大舜孝子之心。孟仪克修厥身。姑略夫边豆之事。檀子最善于礼。又纂夫论语之篇。严内厉外折之防者。公孟子高也。凛亏体辱身之戒者。乐正子春也。公明宣乐忧并挚。单居离悦学交深。至若沈犹行之从师。虽非述圣公之传道。溯其渊源所自。同居弟子之行。青简分标。难统同而予之妥侑。黄流合荐。宜别异而享以苾芬。幸密尔圣人之居。总绵延君子之泽。遐稽夫昔。亦越于今。扬公论于寰瀛。汤斌与陆陇其而并重。焕易名之典礼。文正荷圣天子之隆施。闻曩时叠有胪陈。谓儒流之宜从祀。乃礼臣犹加封驳。指经术之少发明。顾集中屡贻清献之书。相与析夫疑义。及晚年尤宗晦庵之学。转涵养乎新知。粹然心得言宣。允矣躬行实践。请从文庙同升。行见真儒辈出。得旨、增祀之事。议论纷如聚讼。亦无实济政要。故不为也　　

○以湖北宜昌镇总兵田金玉。河南河北镇总兵吴宗宁。对调　　

○戊辰。上奉皇太后居畅春园　　

○谕军机大臣等、昨据沈廷芳请增从祀文庙一摺。所奏无关紧要。已于摺内批示训饬矣。身为臬司。自有职任应为之事。所当实力办理者。从祀增损。本无裨于实政。昔人纷纷聚讼。已属无谓。乃摭拾经生家言。连篇累幅。徒为条奏塞责。可乎国家激劝人才。现在信赏必罚。应之者尚恐不能捷如影响。况以已往之人。用虚名进退。遽望其转移风尚。真所谓不揣其本而齐其末耳。沈廷芳向来原有好名习气。观此奏、可见积习未除。其平日居官。究竟何如。著传谕阿尔泰、令其据实奏闻。如果在任徒务虚文。不知尽心职业。该抚即行参劾。毋少回护。寻奏沈廷芳人本迂腐。自以出身鸿博。每拘牵文义。喜尚虚文。于政事未能实力殚心。且有好名习气。兼时有疾病。一切察吏明刑。终难望其整饬。得旨、既无大过。或可姑容。若实下愚不移。秋间再劾可也　　

