<!-- { "loadSidebar": true } -->
○己亥。谕军机大臣等、据庆成奏固关被水。冲去铁炮。除寻获四位外。尚少三十四件。现饬参将专派弁兵。上紧寻觅刨挖等语。此项铁炮体重。被水冲失。一经水势消退之后。自无难刨获。但该处城楼所贮炮位。自系前明旧炮。著传谕梁肯堂、于炮位寻获后。留心验看。如内有铜炮。即另行检出。附便解京。倘祗系寻常铁炮。即留在该处军营。作为废炮。以备改铸军器之用。将此并谕庆成知之。　　

○又谕、据福宁奏驰抵临清筹办漫口。及无恤情形一摺。已于摺内批示。该省因漳卫二河。同时并涨。临清夏津等县。地居下游。不能容纳。以致堤埝漫溢。该州县于被旱之后。甫种晚禾。又因被水不能有收。实为可悯。现经福宁亲加查勘。并饬委员弁。分赴被水处所。用船济渡。散给□

□磨饼。并给发银粮。所办俱好。其被水处所。幸未淹毙人口。所有冲塌房间。均著查明。按例加两倍赏给修费。至福宁奏该州县被水汕刷漫口。现已照例借给司库银两。赶紧堵筑。俟工竣后。确核银数。分别摊徵归款等语。此项堤埝。虽向系民间自行修筑。但现经被水。秋成失望。小民口食维艰。若仍照例摊徵。朕心深有不忍。所有此次修筑堤堰工料银两。俱著加恩作正开销。以示轸恤。现在水势消落。灾民待哺甚殷。亟须赈恤。福宁往来查勘。务须尽心妥办。实力督率。并将积水速筹去路。设法疏消。俾地亩早经涸出。以便播种冬麦。不误春耕。小民均得安居复业。不至一夫失所。方为妥善。所需赈恤银两。并著福宁查明该省库贮。是否敷用。若有不敷。即核定数目若干。速行奏明。以便拨给。其应需米石。该省常平义社等仓。自可动拨碾放。倘须另筹添拨。亦著据实奏明。或于漕船尾帮。酌量截留。或于北仓存贮米石内拨给。总期办理妥速。俾灾民早沾实惠。以副朕轸念灾区、恩恤兼施至意。将此由六百里传谕知之。　　

○予故广东巡抚郭世勋祭葬如例。　　

○庚子。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕军机大臣曰、蒋兆奎奏平定州所属之柏木井等处。间被水冲。未伤人口。亦未淹损地亩等语。览奏稍慰。该省丹沁等河涨发后。自即顺流下注。平定州地方系属上游。是以较轻。不至冲损人口地亩。所有被冲兵民房舍。业经该抚查明。给发加倍修费银两。小民自可不至失所。至该抚初八日具奏该处被水情形一摺。尚未奏到。想因差弁赍递。沿途正值固关正定一带被水地方。未免阻滞。是以尚未递到。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十六



大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。七月。辛丑。谕军机大臣曰、徵瑞奏、查明天津被水情形。督同运使、天津道、令其查明户口。散给米石。并将银谷兼放。以便民用等语。天津系众水汇流入海之地。今因雨水较多。各河涨发。又值秋潮正旺。潮水逆顶。内河之水。不能入海。以致高下田亩村庄。多有被淹。虽幸未冲损民房。淹毙人口。但田禾被水漫浸。实为可惜。现已立秋。即晚田恐亦不能补种。所有被水灾民。自应实力抚恤。今据徵瑞亲赴被水处所。逐加查勘。并令天津道查明户口。银谷兼施。所办俱好。此事即责成徵瑞、督同该军司道府等。实力经理。妥为抚恤。毋使一夫失所。至现在徵瑞查明被灾较重之区。照例计口散给银米。此时办理急赈。原自应如此。若查明被灾地方。尚有应需接济者。即应奏明加赈。并著徵瑞、将此时散赈后。将来尚有加赈恩典之处。遍行晓谕。俾灾民均各安心待赈。不至迁徙失业。方为妥善。将此由五百里传谕知之。　　

○又谕曰、奇丰额奏、赴扬兼署盐政印篆一摺。内称、初六日行抵扬州。面见董椿、宣旨革职。并派员带送进京。听候治罪等语。所奏殊属错谬。巴宁阿前在盐政任内。与商人结交各款。业经全德参奏。前此降旨询问奇丰额、伊系受恩深重之人。自应据实查明具奏。乃有心徇庇。并未效参。直至此时。始称感激愧悔。无地自容。已属无及。实为无耻。至奇丰额抵扬州后。面见董椿传旨革职时。董椿自必向其分诉。或以全德所参巴宁阿与商人交结各款。俱系属实。董椿实系徇隐。并此外尚有别项款迹。或以伊曾经查过巴宁阿并无此事。竟系全德有心周内。愿与全德质对。岂有竟默无一言、俯首认罪之理。乃奇丰额摺内。祇以遵旨革职。委员送京。听候治罪。朦混具奏。而于董椿有何言语、及全德所参巴宁阿各款。是虚是实之处。并无一字提及。则所称治罪者又治何罪。设有人告伊等谋为不轨。亦将不辨虚实。即治以重辟耶。况奇丰额前曾兼署盐政。又系地方官。未经查奏。其不是已大。然犹可藉词伊在苏州。未能查访得实。今已抵扬州接印。即应将全德参奏各款。就近详查确访。并将此事有无虚实。及此外巴宁阿尚有何款迹。一并陈奏。庶可稍赎前愆。乃仅敷衍虚词。含糊塞责。希图混过。实属糊涂错谬。朕办理庶务。于臣工功过。无不核实办理。从不肯稍事颟顸。人孰不知。今奇丰额于此事。似此模棱完事。毫无主见。自思此事。朕所办、肯如此糊涂了局乎。则伊在江苏巡抚任内。应办地方事务甚多。倘皆似此模棱。又将何以胜任耶。奇丰额、著传旨严行申饬。现已派丰伸济伦、迎赴前途。将董椿拏问。并令将全德所参巴宁阿各款。是虚是实。据实登答。仍著奇丰额、将伊在扬州面见董椿时。有何言语。及全德所参巴宁阿各款。是否尚有不实不尽。并因何不将董椿面告之语。于摺内声叙之处。再行明白回奏。若再回护支吾。不行据实陈奏。一经董椿供出。恐奇丰额不能当此重咎也。将此由五百里谕令知之。仍即速行回奏。寻奏、到扬宣旨时。据董椿称、实系负恩。无可置辩。又传询总商等。佥云巴宁阿于原参外。并无别项劣迹。臣前奏未叙。糊涂错谬。请交部严议。得旨、太不知耻。无良心。亦无辞责尔矣。　　

○壬寅。谕曰、穆和蔺奏、审拟疯犯杀死一家四命。请旨即行正法一摺。已交军机大臣、会同行在法司、核议速奏矣。穆和蔺办理此案。殊属拘泥。前因伍拉纳等。将拏获贩私拒捕。及夺犯殴差寻常案犯。概行从重立决。殊失情法之平。是以降旨饬谕。其海洋大盗。逆匪聚众。及杀死一家三命四命等案。情罪重大。自应即正刑诛。以示惩儆。今疯犯宋成、杀死苏老胡氏等一家四命。凶残已极。审明后。自应一面奏闻。一面将该犯即行正法示众。乃该抚仍定拟斩决。听候部覆办理。实属失当。嗣后各省督抚审办案件。除寻常案犯。按律定拟奏闻。候部核覆外。如遇海洋大盗。逆匪聚众。及连毙一家三四命者。俱应即正典刑。不得似此拘泥办理。又穆和蔺同日奏六月分雨水粮价情形一摺。内称、彰德、卫辉、怀庆、三府属。现与藩司、委员分查己未被水。另行奏闻等语。河北三府。被有水灾。节经降旨、令该抚迅速查勘。实力抚恤。今据委员确查。另行奏闻。自必另有专摺陈奏。而奏到之摺。并无此件。则所谓另行奏闻者。又系何摺。叙次已欠明晰。又阅所奏粮价单内。卫辉府属填注价平。粟米小麦等项。俱较上月稍减。尤为不实。卫辉府属。系于六月二十四日河水涨发。田庐多被淹浸。该抚于七月初二日。前抵该处查勘。此摺系七月初六日拜发。是卫辉被水之后。已逾旬日。该处粮价。能较上月不致增贵。已属至幸。岂有被水淹浸之后。转能平减之理。自系未经被水之前。州县所报粮价。乃穆和蔺并不留心查核。率任劣幕填写价平。及较上月稍减字样。可见每月所奏粮价。不过任意填写。视为具文。全不寓目。则又不安用此奏报粮价之摺。该抚未尝寓目。岂朕亦不详加披览耶。穆和蔺审办重案。既失之拘泥。而于地方民事。又似此漫不经心。豫省应办要件甚多。何以能胜巡抚重任。著交该部严加议处。仍令明白回奏。　　

○又谕、据保宁奏、领队大臣普福、吉星阿、请赏戴花翎等语。普福、吉星阿、俱著赏戴花翎。嗣后由京派往领队大臣等。候朕特旨赏戴。其由本处协领补放领队大臣。原有花翎者。即著照旧戴用。　　

○又谕、据保宁奏称、伊犁效力原任理事官宗室蒙泰、行走懒惰。俟伊十年限满。再留三年等语。蒙泰、系获罪发往伊犁效力之人。乃如此行走懒惰。理宜惩戒。保宁据实具奏可嘉。保宁、著赏给玉搬指一个。大荷包一对。小荷包四个。并著交部议叙。新疆大臣。多有瞻徇。而蒙泰又系经军机大臣等、遵旨查明准其回京之人。尤易将伊行走懒惰之处。隐忍不奏。含混令其回京。今保宁并不瞻顾情面。据实具奏。尤属允协。除将蒙泰再留六年外。并著遍行晓谕新疆大臣等。嗣后遇有似此者。均著如此办理。断不可瞻徇回护也。　　

○癸卯。谕、据蒋兆奎奏、山西代州、及所属之五台繁峙等县。自六月二十三、四、至七月初七八等日。大雨连绵。山水陡发。多有冲塌房屋。淹刷地亩。损伤人口。现在驰赴该处。督率履勘等语。夏间雨水稍多。各处山水。多有涨发。今山西代州及所属二县。居民田庐。亦因被水淹浸。人口致有损伤。情殊可悯。现据该抚奏称、携带银两。亲身前往督率抚恤。著即详细查明。该处所有冲塌房屋。淹毙人口。均按例加两倍给与赏恤银两。俾资口食栖止。该抚务当督饬妥办。勿任胥吏侵渔为要。以期灾黎共沾实惠。副朕轸念民依至意。　　

