<!-- { "loadSidebar": true } -->
○又谕、国家设立营制。所以严拱卫而固苞桑。务在选精锐以储干城。勤训练以资捍御。所谓兵可百年不用。不可一日无备也。从前各标营。日渐废弛。朕命讷亲、前往山东、河南、江南、等省。先行查看。并降旨申饬。复于督抚提镇奏摺中。时加批谕。令其实力整顿。今各省操演之法。大扺旗纛戈甲。期以饰观。步伐阵图。似为练习。其实在技勇精强。弓马娴熟者甚少。在水师营汛。亦不过演就水阵。聊以塞责而已。即军政荐举。未能尽属公当。徒为具文。以是整饬戎行。岂能使壁垒一新。士气日奋。即如西北称劲旅。而江浙多柔脆。不知既已为兵。自应鼓其锐气。使弱者日进于强。岂可任其委靡。不加振作。盖营伍之中。兵马钱粮。甲胄器械。俱宜事事留心。向来虚冒浮粮。私扣朋马。夤缘拔补。挪借军装等弊。犹未尽除。而教训演习。惟事粉饰。因循怠忽。尚沿旧习。殊非设兵卫民之意。是必立定年限。专差大员查看。庶将弁知有责成。不敢怠废。而各兵亦知有考验。时时儆惕。技艺不致生疎。于戎政自有裨益。朕前旨与以三年之限。著兵部请旨。并未定有分省查看之年限。今讷亲查阅之省。则已过二年。其余则并未派人前往查阅也。其如何分年分省、差派大臣查看之处。著该部定议。俟临时朕酌量。或自京命大臣往阅。或即命本省督抚查阅。则各提镇时知提撕。营伍永不致废弛矣。寻兵部议奏、查阅各省营伍。其地方遥远。营汛辽阔者。若止简派大臣一员。势难周遍。至甘肃地处边省。安西提标设驻塞外。若令查阅大臣。一并巡查。则幅员广远。亦难遍及。请自乾隆丁卯年为始。查阅直隶、山西、陕西、甘肃、四川、等五省。直隶山西差派一员。陕西、四川一员。甘肃一员。戊辰年查阅湖北、湖南、云南、贵州、等四省。两湖差派一员。云贵一员。己巳年查阅广东、广西、浙江、福建、等四省。两广差派一员。闽浙一员。庚午年查阅山东、河南、江南、江西、等四省。山东河南差派一员。江南江西一员。周而复始。三年各省巡遍。从之。　　

○命酌拨截留南漕米石。加赈山东东平、鱼台、济宁、汶上、兰山、郯城、益都、博兴、高苑、乐安、寿光、安邱、诸城、等十三州县。水灾饥民。　　

○赈贷河南郑州、中牟、正阳、三州县。被水灾民。　　

○豁免雍正九年、豫省赴西兵丁、借支银一万四百八十七两。　　

○壬寅。恭请皇太后幸静宜园。上躬迎问安。　　

○户部议覆、甘肃巡抚黄廷桂、条陈宝丰埂外开垦。并移驻分理事宜。一、添筑遥堤。展挖渠道。己饬令该府、会同委员。于今岁春融。督率民夫。如式办理。俟工竣日另报。一、宝丰复设县治。既奉部议不准。应将埂外户民。一切编排保甲稽查之处。暂令平罗县管辖。己垦旧地。自地震水决后。田亩有高低。得水有难易多寡。必逐渐安置。至认垦户内。恐有乡愚贪得。或本一户而分报两户。或本一分而虚占分半者。欲定科则。必须彻底清查。试种一二年后。地亩肥硗可辨。科则上下可程。然后照水田例、六年为期。升科输纳。一、土地民人。既议归平罗县管辖。但宁郡地逼黄河。渠岸繁多。所有疏浚水道。添设闸坝。及一切春秋再浚。四季放水工程。水利同知一员。断难兼顾。必须设员分理。应请将陇西县丞。移驻平罗城。其惠农、昌润、二渠。专责该员干办。仍属水利同知管辖。一、该员新经移驻。事俱创始。较陇西需费尤多。原额养廉不敷。应请照皋兰县宽沟县丞之例。每年加给养廉银二百两。即同平罗县官役。随饷支领报销。一、原奏移驻弁兵。原为添设县治。今县治既不准设。平罗现有参将一员。石嘴子每月三市。即令该参将弹压稽查。毋庸再议分驻。均应如所请。从之。　　

○户部议准、江苏巡抚陈大受疏称、江省民壮。屡奉部覆议裁。除溧水等十二州县。先经裁减六十八名外。兹复按照简僻地方。将江浦、震泽、青浦、娄县、阳湖、金匮、沛县、镇洋、嘉定、等九县。再行酌裁四十八名。其通省实存民壮。共二千三百五十九名。从之。　　

○兵部议覆、山东巡抚喀尔吉善奏称、寿张营所辖河汛。南北间隔。游击催漕查汛。由张秋一带。必越东昌、始到戴家闸本汛。声势不能联络。请将戴家闸汛。归东昌营专防。将东昌营之周家店汛。归寿张营。并将阳谷汛外委。拨防周家店汛。戴家闸原防把总。移驻阳谷汛。其东昌营原防周家店之外委兵丁。彻归戴家闸。应如所请。从之。　　

○翁牛特固山贝子厄尔德呢故。以其子巴尔丹袭封。　　

○命大学士讷亲、兼管户部事务。　　

○以甘肃洮岷道赫赫、为山东按察使。　　

○蠲免甘肃陇西、秦州、伏羌、金县、泾州、皋兰、平凉、西宁、碾伯、九州县。及九家窑屯。乾隆十年分、水灾额赋、银一千八百零四两、粮八百一十三石。　　

○癸卯。上奉皇太后自静宜园启銮谒泰陵。幸五台山。　　

○诣皇太后行宫问安。　　

○是日驻跸黄新庄。　　

○甲辰。上诣皇太后行宫问安。　　

○是日驻跸半壁店。　　

○乙巳。上诣皇太后行宫问安。　　

○是日驻跸长堤。　　

○丙午。谕军机大臣等、准泰题请、将明季广东守道洪云蒸等、入祀名宦乡贤一本。朕照例批交部议。但此等事务。远隔百年。何关紧要。乃准泰特为具本请祀。甚属沽名。且伊自调任广东巡抚以来。一切政事。并未见实心经理。似此沽名之事。亦不止一次。著传旨申饬之。　　

○直隶总督那苏图奏、直隶秋收丰稔。所有节年、本年、民借口粮耔种等项。应令及时交还。但查各属情形。或系积歉之后。元气未复。或系被灾之后。地方出借数多。一时新旧并追。民力未免拮据。今各属借项。自万石至六万石不等。内盐山、庆云、二县。民欠最多。请将所借米谷。分作三年带徵。其河间、故城、宁津、献县、景州、任邱、吴桥、沧州、南皮、静海、雄县、新城、等十二州县。请将新旧借项。分作二年带徵。交河、阜城、青县、威县、清河、深州、等六州县。请将本年借项全还。其节年旧欠。分作二年带徵。又宣化府属十一州县。上年被灾。本年亦多被雹。请无论所欠多寡。统分作二年带徵。得旨、著照所请行。该部知道。　　

○是日驻跸石门店。　　

○丁未。上奉皇太后恭谒泰陵。未至碑亭。即降舆恸哭。步入隆恩门。至宝城前行礼躬奠哀恸。王以下文武大臣官员。随行礼。　　

○诣皇太后行宫问安。　　

○旌表守正被戕之江苏上海县民康瞻庭妻陈氏。　　

○是日驻跸东北奇。　　

○戊申。上诣皇太后行宫问安。　　

○谕、朕此次西巡。舆跸所经。兵民欢庆。惟念圜扉之中。不得一体沾恩。朕心深为悯恻。著将直隶、山西、二省。本年正月初三日恩旨以后。所有军流以下人犯令该督抚分别情罪。请旨减等发落。　　

○又谕、山东省东平等州县。今岁秋禾偶被偏灾。已屡降谕旨。发仓赈恤。其地丁钱粮。俱已加恩蠲缓。至漕粮一项。例不在蠲免之内。惟是被灾之地。责令完漕。民力未免拮据。朕心轸念。著将被灾偏重之金乡、鱼台、二县。无论已未成灾地亩。本年应徵漕粮。均缓至乾隆丁卯戊辰二年带徵。其被灾稍轻之东平、汶上、济宁、城武、四州县。应完灾地漕粮。著缓俟丁卯戊辰二年。每年带徵一半。阳谷、聊城、莘县、滕县、单县、被灾次轻。应完灾地漕粮。缓至丁卯年带徵。所有一切漕项钱粮。俱著随漕缓徵。俾灾邑贫民。得以从容输纳。该部遵谕速行。　　

○又谕、据阿兰泰、那木扎勒奏称、南海德克登依等处。捕获潜茂之偷挖私参人犯内、请将从前免死减等。发遣人犯十四名、永远枷号。其余俱照例枷号、鞭责发落等语。但念此等人犯。俱系在官禁地方潜藏。偷挖私参积匪。若仅将从前免死发遣人犯数名。永远枷号。其余数百人。俱治以枷责释放。恐伊等仍旧在彼。复行起意偷挖。现在该处流民。尚且查办。令回原籍。此等积匪。仍留该处可乎。自应令其永离彼处。各回原籍。其例应如何处治、应否发回原籍之处。著一并查明妥议具奏。　　

○户部议覆、安徽巡抚潘思榘奏称、凤、颍、泗、三属。连年被灾。赈粜频仍。仓贮不敷。现今米价不昂。籴买尚易。请将加赈月粮。动给一月本色。其余月分、照例每米一石。折给银一两。所有抚恤赈济折价等项。均需银动用。而司库动支正项。仅存银一十六万余两。尚有库存封贮银三十万两。又备公银五万两。似应移缓就急。暂借凑用。俟续收地丁银内归款。应如所请。得旨、依议速行。　　

○是日驻跸龙善村。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十四


大清高宗法天隆运至诚先觉体元立极敷文奋武孝慈神圣纯皇帝实录卷之二百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。九月。己酉。谕曰、山西巡抚阿里衮。现在患病。其巡抚并提督印务。著兵部尚书班第、暂行署理。即日驰驿前往。　　

○谕军机大臣等、四川巡抚纪山题请将逆犯夏如春案内附逆之举人李含筠、革去举人一本。内称准贵州督臣张广泗咨称、质讯李含筠、供认李时吉告以逆言。代伊出银资送夏如春。知情不首。现将该犯问拟满徒等语。李含筠身列科名。既知夏如春逆谋。不行举首。更为资给盘费。情甚可恶。非寻常知情不首者可比。今仅拟满徒。岂足蔽辜。况此等匪类。充徒本省。将来必仍至滋事。前曾降旨、发遣逆党、俱充发黑龙江等处。此案李含筠一犯。应即照此办理。可传谕张广泗知之。　　

○又谕军机大臣等、前遣侍卫富德、往视巡抚阿里衮。富德复命。据奏阿里衮病势。不过暂时不能办事。今遣尚书班第、前往署理巡抚印务。办理巡幸五台之事。复遣侍卫德山、带领御医邵正文、驰驿往视。既有代伊办事之人。伊得以安闲调摄。又闻、朕特遣人往视。想来心中喜悦。渐至痊愈耳。并将此寄谕大学士讷亲知之。　　

