<!-- { "loadSidebar": true } -->
○云贵总督张允随、云南巡抚图尔炳阿、提督番绍周等奏。滇省云龙、腾越、两州境外。犭□栗犭□粟野夷。肆行不法。贼首弄更扒、住秤戛寨。与排把幸党等寨野贼密老五欧犭□栗犭□粟等、纠结为匪。兵练往拏。被伏弩射伤。经土巡捕等将弄更扒诱离伊寨擒缚。舁至波定。贼竟于两旁岩上。施放擂石。擡夫被伤奔避。弄更扒亦即跌毙。而党恶众多。未便养痈贻患。又该州境外凶夷早可、系阿猖种类。我朝平滇。各土酋皆纳土输诚。惟该逆酋恃系野夷。自弃化外。于乾隆十一年。竟敢攻围渔洞片马等寨。杀掳多人。贼巢距秤戛等处六站。若不一并清理。日后另费筹画。臣等酌调出征防堵官兵、共五百七十四员名。及兰州、浪沧江、鲁掌、六库、漕涧、登弄、大塘、明光等处、土目土练。共千三百三十九名。委署腾越协副将谢光宗为总统。楚姚镇标中军游击岳从美为之副。于十月间。进抵幸党贼巢。先遣土目招降。讵贼抗违如故。督令攻寨。密老五、欧犭□栗犭□粟、并其子欧福等。畏威就擒。进围秤戛寨。该寨夷贼。恃险施放滚木擂石标弩。打伤兵练。我兵奋勇直入。擒获多名。余贼奔后山固守。复追入擒杀。江外散处犭□栗犭□粟四十余寨。男妇二千余名。闻风畏惧。各缴械归化。所有秤戛猛哦幸党等处、不法野贼。业已擒斩。遂移兵办理早可。因其地广势众。恐闻信豫防。于初抵蛮冈喧之日。即借擒剿弄更扒余党这名。檄调早可带练赴营听遣。乃早可祗遣子侄早姜、早登等。带领土人二十五名。前来投见窥探。暗结浪速蒲蛮等处野夷为党翼。又经檄示祸福。终负固不出。因即将早姜等羁禁。调兵征进。先遣土目刘尔立。往浪速蒲蛮地方。晓谕解散。俱各听从。我兵分作三路。一由片马渔洞、一由大塘明光、一进驻马面关、于十一月二十六日。直抵贼巢。斩早可。并生擒贼属。又潞江安抚司属之赛林老泉二寨野贼、老乌睹业欺各一扒等。纠众抗拒。即派兵往剿。于界头地方。斩四贼。并擒贼属。官兵土练。俱经凯旋。查滇省南接交挝。西通缅莽。虽俱系外域。而夷民均受该管夷目约束。惟云龙、腾越、二州境外。沿边千余里野夷。种类繁多。无所隶属。内犭□栗犭□粟阿猖二种。最为凶悍。前代特置三宣六慰土司。近因土司微弱不振。以致弄更扒、早可等滋事。今赖天威。师不淹时。凶渠授首。边境肃清。此次在事官弁。及染瘴病故之游击岳从美等。可否仰邀议叙赏恤。得旨。此次擒剿野贼在事官弁。俱照例议叙。游击岳从美等。亦著分别赏恤。　　

○命内阁学士刘纶、为会试知贡举。兵部尚书陈大受、为正考官。吏部右侍郎兼理户部侍郎事蒋溥、兵部左侍郎鄂容安、礼部右侍郎沉德潜、为副考官。　　

○以三等奉国将军铭全之子和政额、照例降袭奉恩将军。　　

○准噶尔夷人尼玛等十六名来降。赏给安插如例。　　

○免浙江海宁、余姚、永康、西安、松阳等五县、潮灾田地、本年漕粮项银米、及蠲剩旧欠漕项银。　　

○辛卯。上幸趵突泉。　　

○清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○御书岱庙扁曰。资始惟元。　　

○壬辰。上奉皇太后回銮。　　

○诣皇太后行幄问安。　　

○谕、上年直属天津、静海、文安、大城、霸州、永清、武清、河间、任邱、南皮、青县、沧州、庆云、宝坻、津军等十五州县厅。被水成灾。业已加展赈期。多方抚恤。目下开徵已届。恐贫民尚不免拮据。所有各该州县厅、应输本年钱粮。除未被水村庄、仍令照例输纳。其被灾及现在加赈之处。俱著加恩。缓至麦熟后开徵。以纾民力。该部即遵谕行。　　

○又谕曰。原任湖南衡永郴道李慎修。以性情偏执。不识政体。被杨锡绂参革。今赴行在接驾。朕念其人尚梗直。非行止有亏获过者比。但年老不堪任使。著加恩赏给原品休致。　　

○谕军机大臣等、提督武进升续奏建安瓯宁奸民起意缘由一摺。喀尔吉善亦曾奏闻。但此等邪教。建立斋堂。以致谋为不轨。既由于平时不行觉察。亦因地方官擒缉迟延。以致酿成事端。即如冯应汉案内之陈光耀等。上年被府县拏获。其时即未开印。不便用刑。岂可不悉心研究。追出党羽。及早缉拏。乃久羁不问。使奸徒知事将败露。遂纠合起事。肆意焚劫。贻害良民。皆地方官因循藐忽。至于始此。若此时尚不执法痛惩。则纵奸长恶。何以警众。其案内如伪称元帅名号之范林圣、陈光耀等。及会首李天章、陈永发等。俱系罪无可贷之犯。断宜按律正法。可传谕喀尔吉善等。令其遵照办理。不可稍纵。至邪教一事。前已屡经严谕稽查。今观此案。可知各处尚未尽除。自应不时访缉。在闽省民风刁悍。尤为要务。倘地方官因此案起于查拏。以致生事。遂不加意访缉。以图姑息了事。则将来煽动蔓延之处。办理愈难。贻患更大。此处可并传谕喀尔吉善等。令其严谕各属文武。实力稽查。毋得稍有疎懈。　　

○是日、驻跸高家庄。　　

○癸巳。上诣皇太后行幄问安。　　

○总理事务和硕履亲王允祹等、奏报京师本月雨雪情形。得旨。览奏俱悉。前次雨雪。此间颇不及京畿。览奏章之喜信。一则以慰。对齐鲁之望泽。一则以忧。然批封事之时。正自浓阴密布。甚有肤寸遍及之望云。　　

○兵部奏、本部满堂官。俱随驾东巡。请于在京满大臣内派一员暂署。得旨。著舒赫德暂行署理。　　

○又议覆、盛京将军达勒当阿奏、现住羊肠河之佐领。康熙年间设塘兵时。原派在小黑山地方驻劄。彼时有佐领因羊肠河水草较好。即行居住。而钤记仍铸小黑山字样近年羊肠河连被水患。不便驻劄。请移于原指定之小黑山。应如所奏。至搭盖房屋地亩。应照数拨与荒地。令垦熟交还原主。仍将实共需地若干。并作何定限垦熟给还之处。先行报部查核。从之。　　

○蠲安徽歙县、黟县、绩溪、宿州、虹县、灵璧、及宿州卫、乾隆十二年被水田地、银四千二百两有奇。米六十三石八斗有奇。豆十七石有奇。　　

○是日驻跸王家庄。　　

○甲午。命侍卫巴雅尔驰驿来山东祈雨。　　

○谕、据盛京户部侍郎富德奏称、牛马税课司失火。所有房屋档案等项。俱被焚毁。应将该监督常英照例交部议处。俟伊任满之日。再将所交银两。与前任监督等所交查对。倘有缺少。即著落常英赔补。照例治罪等语。税课司档案。甚关紧要。观此失火而焚毁档案。必有情弊。富德彼时。即应提该监督之衙役。将有无情弊之处。详细审明。果无情弊。祗照疏忽例查议尚可。倘有情弊。所收税课即多。亦应从重治罪。此时并不详究。俟该监督任满。始行定夺。即有情弊。已早得弥缝。必至不能查出。富德所奏。甚属糊涂。著严加申饬。令其将有无情弊之处。详悉查明。具奏到日。再降谕旨。　　

○御书赐济南府杜甫祠扁曰荩臣诗史。　　

○是日。驻跸桃源站。　　

○乙未。驾至德州登舟。亥刻。皇后崩。上诣皇太后御舟奏闻。皇太后临视。悲恸良久。上命庄亲王允禄、和亲王弘昼、恭奉皇太后御舟缓程回京。　　

○上驻跸德州水次。至丁酉、皆如之。　　

○以河东河道总督完颜伟为都察院左副都御史。浙江巡抚顾琮、为河东河道总督。江苏布政使爱必达为浙江巡抚。调山西布政使朱一蜚、为江苏布政使。山东布政使李敏第、为山西布政使。浙江布政使唐绥祖、为山东布政使。　　

○协办大学士吏部尚书刘于义故。遗疏入。得旨。刘于义才品优长。简任铨衡。协赞机务。宣力中外。勤慎素著。忽闻溘逝。朕心深为轸恻。应得恤典。著察例具奏。　　

○丙申。遣内监赴皇太后御舟问安。　　

○谕曰。皇后同朕奉皇太后东巡。诸礼已毕。忽在济南。微感寒疾。将息数天。已觉渐愈。诚恐久驻劳众。重廑圣母之念。劝朕回銮。朕亦以肤疴已痊。途次亦可将息。因命车驾还京。今至德州水程。忽遭变故。言念大行皇后。乃皇考恩命作配朕躬。二十二年以来。诚敬皇考。孝奉圣母。事朕尽礼。待下极仁。此亦宫中府中所尽知者。今在舟行。值此事故。永失内佐。痛何忍言。昔古帝王尚有因巡方而殂落在外者。况皇后随朕事圣母膝下。仙逝于此。亦所愉快。一应典礼。至京举行。布告天下。咸使闻知。　　

○蠲浙江淳安、遂安、寿昌、三县乾隆十二年被灾田地、漕项银二千一百七十四两有奇。月粮米二十九石二斗有奇。又蠲淳安、寿昌、二县被水冲坍难垦田地、共三十八顷八十九亩额赋。　　

○戊戌。皇长子迎驾至天津。上命往皇太后御舟问安。即恭奉皇太后还京。　　

○是日、驻跸天津府。　　

○己亥。祭先农之神。遣履亲王允祹行礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百十


大清高宗法天隆运至诚先觉体元立极敷文奋武孝慈神圣纯皇帝实录卷之三百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。三月。庚子。驻跸河西务。　　

○辛丑。上还宫。　　

○未刻。暂奉大行皇后梓宫于通州芦殿。在京王以下、三品官以上、咸齐集。皇子诣前祭酒。举哀行礼。　　

○戌刻。大行皇后梓宫至京。文武官员及公主王妃以下、大臣官员命妇、内府佐领内管领下妇女。分班齐集。缟服跪迎。由东华门、入苍震门。奉安长春宫。上亲临视。皇子祭酒。王以下文武官员、俱齐集举哀行礼。　　

○命履亲王允祹、和亲王弘昼、户部尚书傅恒、工部尚书哈达哈、户部右侍郎舒赫德、工部右侍郎三和等、总理丧仪。　　

