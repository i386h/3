<!-- { "loadSidebar": true } -->
○谕军机大臣等、据富躬奏、颍州府属之阜阳县监犯王刚等、于九月二十九日晚。打断锁金□靠。用火烧栅。并打伤典史、禁卒逃走。该县李之萼公出。经颍州府知府广兴、督同弁役。立时拏获逃犯七名。续获十八名。尚有逸犯十二名未获。现在亲往督拏等语。监犯结群越狱。在边地偏僻小县。尚不应有此事。况内地府城。岂容此等愍不畏死之徒。肆行无忌。若非狱官禁卒人等。平日漫不经心。疎忽懈弛。即系多方需索扰累。以致激成事端。著传谕萨载、即速亲往。提集禁卒人等、及现获逃犯。讯取确供。定拟具奏。至未获各犯。并交萨载、严饬文武各属。迅速擒拏务获。勿使一名漏网。其现已就获之逃犯。共二十五名。毋论该犯等、原犯情节轻重。此次胆敢打伤官卒人等。越狱脱逃。情罪甚重。法无可贷。无论首从。即一面奏闻。一面正法。并将来续获各犯。即照此审明办理。至该县监内人犯、尚有一百余名。并未随同脱逃。是尚知畏惧王法。转可量从末减。此等人犯内、有无入于本年秋审情实、业已予勾者。著萨载、富躬、于奉勾到部文之日。暂停行刑。查明具奏到日。再降谕旨。如本系轻罪。亦一并查奏请旨。将此由六百里加紧传谕知之。仍即由驿迅速覆奏。　　

○是日、驻跸烟郊行宫。　　

○乙亥。上还宫。　　

○丙子。上诣奉先殿、行礼。　　

○诣大高殿、寿皇殿、行礼。　　

○谕、据恒秀等奏、打牲乌拉佐领贵琛、所买赏给之厄鲁特奴仆星古尔亲、携带伊妻西尔格、并六岁幼子。偷盗马二匹。车一辆。并斧锅等物。于本年八月二十六日脱逃。现在行知各处。上紧缉拏等语。厄鲁特星古尔亲逃走。不过在乌里雅苏台、科布多、库抡、喀尔喀、四部而已。况系携带妻子。坐车行走。查拏甚易。著交奎林、海宁、勒保等。转饬喀尔喀四部盟长、各泒贤能官兵。一体严缉。俟缉获时。审明从重定拟具奏。　　

○丁丑。上御乾清门听政。　　

○命辑古今储贰金鉴。谕、历览前代建储诸弊。及我朝家法相承。于立储一事之不可行。已明降谕旨。宣示中外。至史册所载。因建立储贰、致酿事端者。不可枚举。自当勒成一书。以昭殷鉴。著皇子等、同军机大臣、及尚书房总师傅等。将历代册立太子事迹。有关鉴戒者。采辑成书。陆续进呈。即著皇孙等之师傅为誊录。书成、名为古今储贰金鉴。　　

○吏部议处湖北按察使汪新、于贿嘱顶凶重案。不能究出实情。率行审转。应降三级调用。巡抚姚成烈、无级可降。应革任。得旨、姚成烈、著从宽免其革任。仍注册。至臬司为通省刑名总汇。凡有招详罪名案件。自应悉心确核。无稍枉纵。即巡抚见有未到之处。尚当秉公持正。再三商论。务期允协。方为无忝司谳之责。乃汪新于胡光璘贿嘱顶凶一案。不能严究实情。率行审转。以致罪名出入。臬司专司刑名。其处分自较巡抚为重。若不实予降调。将来各省臬司、何以示儆。所有此案率转之前任湖北按察使汪新、即照部议降三级调用。　　

○以太仆寺卿范宜清、为盛京兵部侍郎。　　

○以广东按察使李天培、为山西布政使。　　

○戊寅。上以谒陵礼成。御太和殿。王以下、文武官员行庆贺礼。并谢恩如仪。　　

○谕军机大臣等、据毕沅奏、陕省各属。秋收丰稔。惟榆林府属之榆林、怀远等八州县。四五月间。雨水缺少。至六月得雨。赶种晚禾。又因阴雨连绵。地气寒冷。致秋禾受伤成灾等语。榆林、怀远等八州县。四五月间。缺少雨泽。该抚于夏秋奏报雨水田禾情形各摺。何以未经详晰陈奏。是该抚于每次具奏之摺。徒以饰辞入告。并未明晰陈奏。岂竟未仰体朕廑念民依之至意。甚属玩视民瘼。毕沅、著传旨申饬。至现在成灾各州县。昨已降旨。将应徵钱粮。分别蠲缓。并于地丁项下。拨银四万两。以备赈恤之用。如有不敷。再行续拨仓粮接济。该抚务须督率所属。实力抚绥。并体察该处情形。如有应需展赈蠲缓、于新正加恩之处。亦即据实迅速奏闻。候朕届期降旨。将此由四百里传谕知之。寻奏、今岁四五月间。各处望雨。臣节次飞檄行查。嗣据各州县禀报。俱已得有透雨。是以未将盼雨情形入告。今蒙垂询。殊切悚惶。至成灾各属。是否应须展赈蠲缓。容臣亲往各处查明。据实驰奏。报闻。　　

○又谕曰、萨载奏、接据凤阳道王懿德禀报、阜阳县监犯王刚等逞凶越狱。当即飞札安徽抚臣、及寿春镇。并饬属严拏查办一摺。殊属错误。已于摺内批示矣。监犯结群反狱。实为从来所未有。前据富躬奏到。已有旨令萨载亲往查办。该督身任总督。地方遇有此等重大事件。一经接据各属禀报。即应迅速前往。何得仅以咨缉了事。必待接奉朕旨。始行前往耶。萨载、著传旨申饬。至王刚等胆敢打伤官卒人等。反狱脱逃。情节实为重大。前已降旨。将已获各犯。不分首从。概行正法。著传谕该督等、即遵照前旨严办。其未获之首犯王刚、及夥犯等。共九名。仍严饬文武各属。按名迅速擒拏。勿使一名漏网。再此案人犯至三十七名之多。起意自非一日。该犯等、平时在狱。必有豫行夥商情事。管狱典史及禁卒人等。岂竟毫无知觉。即知府、知县、近在本城。亦何至漫不经心。玩视囹圄若此。并著该督等严行审讯。如禁卒人等、有知情疎纵情弊。即行从重究拟具奏。至颍州民俗。素称刁悍。此等愍不畏死之徒。肆行无忌。该处府县。非得精明强干之员。难资治理。即江苏之淮徐丰沛等处。民情亦与颍州相仿。其府县等官。亦应加意遴选明干之员。方能整顿。近来外省每有越狱之事。安徽此案。尤堪骇异。总由该督远在省城。于各属人材。未能留心拣择。任听各属层层欺蔽。互相委卸。于监狱重地。亦漫无防范。以致疎脱人犯若此之多。可见外省官员。不能如京城之刑部堂司各官。尚知勤慎小心也。著一并传谕各督抚。于紧要地方。务须慎选妥员。随时督饬。如仍前延玩颟顸。致滋贻误。则惟该督抚是问。将此由六百里传谕萨载、富躬、仍著速行回奏。并遇便通谕各督抚知之。寻萨载奏、此案十月初九日、据镇道等禀报。适臣考校武闱。即先飞札安徽抚臣。并饬臬司、总兵、星往查办。随将情形奏闻。但未将武闱事竣。即行亲往缘由声明。实属疎忽。其在逃各犯。现据总兵李化龙禀报。亲往豫省分界。督饬弁兵。改装侦缉。批、此人如何。又奏、臣仍严饬文武员弁。悬赏购线。迅速擒拏。不使一名漏网。至颍州民俗刁悍。诚如圣谕。非精明强干之员。难期胜任。现与抚臣商筹。遴员酌调。得旨、览。寻奏、蒙询总兵李化龙人如何。查该镇于营务留心。人亦明白晓事。得旨、可胜提督否。寻奏、臣在颍州查办反狱之案。与李化龙时常接见。看其气局开爽。言论明晰。又往来该镇驻劄之所。留心访察。知其驭兵、宽严尚为得当。将来如蒙圣恩。畀以小省提督。似可胜任。得旨、览。　　

○以福建兴泉永道李廷扬、为广东按察使。　　

○调江南寿春镇总兵李化龙、为贵州古州镇总兵。山东登州镇总兵陈大用、为江南寿春镇总兵。以山西蒲州协副将柯藩、为山东登州镇总兵。　　

○已卯。宗人府议处宗室明定、贪利妄控。请旨照例圈禁一年。得旨、依议。上年加恩宗室。一体给与四品顶戴。原所以示优眷而昭劝励。今明定乃贪利妄控。实属不知自爱。若仅照例圈禁一年。无以示儆。明定著革去顶戴。嗣后宗室有似此犯圈禁之罪者。即著革去顶戴。著为令。　　

○旌表守正被戕广西西林县民罗某女罗氏。　　

○庚辰。上御懋勤殿。勾到江苏、山东、情实罪犯。停决江苏绞犯一人。山东斩犯一人。余八十二人予勾。　　

○谕军机大臣等、据伊勒图奏、伊犁遣犯张小六、即张应魁、于八月二十四日在配脱逃等语。张小六、系内地积匪。从重改发伊犁为奴之犯。情罪重大。乃胆敢于配所乘间脱逃。甚为可恶。该犯籍隶四川。或径逃回内地。亦未可定。著传谕李侍尧、毕沅、李世杰、严饬所属。于该犯经过关津隘口。并原籍地方。严密查拏务获。即行审明正法。毋任远扬漏网。将此由四百里各谕令知之。　　

○命山东道御史项家达、提督山西学政。　　

○辛巳。谕、据御史福伸等参奏、都察院经历瑭玠、因伊子慧宁、追缴仆妇身价一案。私发堂票。擅提坊役责打。请解任交部审讯一摺。瑭玠以经历微员。辄敢以私事屡发堂票。拘役责打。并称五日限内不完。再行重责。实属越分滋事。自应革职交部审办。本日都察院、亦将此案参奏。自系听闻御史参劾。始行具奏。且仅请将该经历革职。并无交部之语。殊属非是。所有都察院堂官。著严行申饬。　　

○又谕、据毓奇奏、江淮卫守备李仁、办理漕务。催趱重运。俱属实心实力。今历俸已满。即应推升都司。恳将该守备李仁、留于本任。俟有漕标都司缺出。奏请补授等语。地方得力员弁。推升他省。督抚等奏请留任。自为承办事件、亟须干练人员起见。而因此启取巧规避之渐。亦恐不免。李仁、著照该督所请。仍留卫守备之任。即照昨日京营奏留守备王秉任之例。以留任之日起。扣满五年。方准升转。嗣后各省奏留文武人员。俱照此办理。著为令。　　

○谕军机大臣等、据萨载等奏、黄河形势兜湾。刷成新河一摺。内称郭家堂一带。黄河坐湾。溜势偏趋南岸。田家楼埽工。系顶冲迎溜。正拟于老滩挑挖引渠。引溜直趋。现在兴工。尚未挑成。而河溜日见塌进。势甚迅速。当即乘势启放河头河尾。共刷宽一百数十丈。全河大溜畅达。所有田家楼埽工。现经淤闭等语。览奏欣慰。已于摺内批示矣。郭家堂老滩。正在挑挖引渠。仰邀河神默佑。乘势塌宽。全河大溜。忽然取直归中。自系善机。朕心深为嘉悦。但阅图内、郭家堂即逼近新河。该处现有民居。向来堤外滩地、距河稍远之处。原准民间住居。惟不准私筑堤堰。致碍水道。例禁本明。前后降旨、命河臣会同地方官。妥协办理。但恐日久废弛。小民各护田庐。仍不免私自圈禁。侵占河形。以致汛水长发时。有碍溜势。于河务大有关系。除将此摺、交军机处存记。于明春南巡。就近亦可亲临阅看外。著传谕萨载、李奉翰、兰第锡、何裕城、明兴、于南北两河滩地。留心实力查办。毋得视为具文。　　

