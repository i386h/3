<!-- { "loadSidebar": true } -->
○谕曰、阿逆自伊犁脱逃时。策楞身为定西将军。玉保系参赞大臣。与贼相距甚近。乃畏缩推诿。以致该逆远遁。原欲拏至京师。审明情节。明正其罪。讵意伊等俱于途次遇贼被害。今扎拉丰阿到京。伊原系定边右副将军。续改授参赞。与策楞、玉保、同事。因将策楞、玉保、致脱阿逆各情节。面加询问。据伊奏称、玉保前进时。即虑及不能拏获阿逆。向策楞商问。策楞令伊先行。随后即领兵策应。后知阿逆已经兔脱。彼时营内、只余四五日兵粮。马匹亦少。谅力不能追及。是以回至伊犁等语。玉保系领兵追捕之参赞大臣。理宜竭力奋勇。务期必获。乃于未去之先。豫存退缩观望之意。其不肯勇往前进。已可概见。至策楞身为将军。当闻阿逆兔脱时。自宜兼程追捕。岂有反置之不问。复回伊犁之理。其意盖以追及阿逆而不能成擒。获罪滋大。若仅不能追及。罪尚可诿。其居心不良。朕早已洞鉴。又以拏获额琳沁。为足以委卸其罪。不复奋勇前进。即以额琳沁而论。伊系阿逆党羽。年已衰迈。设欲用彼力以擒阿逆。则当用计安慰。如无可用之处。应即行正法。收其游牧。以济兵力。外此更无他策。而策楞等心怀怯懦。不敢犯其游牧。复将伊诱至军营。诈称擒获。实属无耻。再乌勒登、乃领队大臣。与策楞、玉保、同在军营。经朕召伊来京面诘。据称闻阿逆脱逃之信。即请发兵五百追擒。玉保、策楞、俱以伊妄希侥幸。置之不理。后伊随同玉保前进。复请兵追拏。玉保止发兵五十名。伊同额勒登额、追至库尔默图岭。仅余二十八人。所骑驼只。又俱疲乏。而阿逆于伊起行之日。已经过岭。窜入哈萨克境内等语。询之扎拉丰阿。据称属实。核其情由。阿逆初时之得以远扬者。皆由玉保、策楞等、存心不良。罔顾国事。互相推诿所致。至于此次两路进兵哈萨克。追擒阿逆。当分兵各进时。尚知奋勉。迨至两路会合。每至抵牾。更由伊等心存畛域。不以国事为重。以至办理一切。俱失机宜。种种悖缪。不胜枚举。又核计其由哈萨拉克、至伊什勒春集地方。进兵时、行走至五十日。迨至彻回。则又甚速。是追擒逆贼。反从容缓进如彼。彻兵回日。又迅速遄行如此。所谓勤劳王事者。固如是乎。至于两路大兵。屡败哈萨克之后。拣选兵马。前往擒拏阿逆时。北路派出喀尔喀郡王车布登扎布。西路派出阿里衮。彼时达勒当阿、哈达哈、扎拉丰阿、策楞等。俱在一处。皆系将军。乃四人内曾无一人同往。即或于参赞内派出。亦当派谙练蒙古情形。通晓蒙古言语之富德、唐喀禄等。若阿里衮、不惟于蒙古地方。不能谙练。且不通晓蒙古言语。乃令其与车布登扎布前往。是诚何心。是明知阿逆业已远扬。断不能擒获。故令阿里衮一往以图了事。夫以朕所信用之将军大臣。乃如此行事。朕实愤懑。再达勒当阿、闻被掳台兵逃出。告知阿逆在前。伊并不竭力追擒。及遇哈萨克兵时。队内忽有人来告。阿逆现在此处。俟阿布赉到时。即行擒献之语。达勒当阿、即信而不疑。不即进兵。久之贼众分散。始觉其诈。追赶已属无及。设当遣人来告之时。不为所愚。速行进击。阿逆未必不可就缚。何竟受人欺诓至此。至哈达哈、在后队守护辎重。营内报称有贼人形迹。哈达哈、即遣巴图鲁侍卫奇彻布往追。据奇彻布报称、已见贼形。即催大队兵丁前进。而哈达哈并不星速前往。迟久始进。设彼时哈达哈能带兵追及。一同攻战。擒获阿布赉。亦可与哈萨克换取阿逆。此又坐失事机之一端也。在达勒当阿、哈达哈等、两次攻战时。朕亦非苛责其必能擒获阿布赉与阿逆也。但机有可乘。而伊等才力不逮。存心不坚。以致屡失机宜。朕实惜之。又伊等奏请在哈萨拉克地方过冬。明年派兵一万。及马匹数万。驼只数千等语。伊等宁不知如许马驼。不能一时即赴。纵使遄行趱运。而经历长途。能保其必不疲瘦。而故为此具奏耶。盖欲表伊等并无彻兵之意。第以所需军行驼马不能运送。不得已而彻兵。与伊等毫无干涉耳。伊等俱系朕加恩授为将军参赞之人。揆其伎俩。即能和衷共济。事之成否。尚在未定。似此不以国事为要。怀私歧视。各占地步。又安望其奏功。策楞、玉保、罪孽满盈。致干天谴。达勒当阿、哈达哈等。此次远赴哈萨克地方。亦属勤苦。使伊等协力办理。即不能擒获阿逆。朕亦必酌量加恩。乃各挟已私。深负委任。兹以其行走之劳。抵其应得之罪。不另加谴责。已属朕格外施恩。将此通行晓谕中外知之。　　

○谕军机大臣等、前据尹继善奏、顾春任崇明镇总兵。坐船辄致发晕。不能出海巡查。是以降旨令顾春来京。以副都统用。今询问顾春。据奏称、前在登州镇、乘船巡海。曾有一次适遇大风。以致发晕。至崇明镇任内。并无此事。水营俱亲自查阅。并陈鸣夏到崇明时。曾面同操演水师。又于闰九月坐战船巡船。至十月方回等语。著传谕尹继善、前奏顾春坐船发晕。不能出海巡查。果何所据。其顾春所奏。是虚是实。一并据实奏闻。　　

○管理旗务王大臣等奏、各王公门下包衣佐领。有管束该旗之责。若按甲喇补放。则远属王公门下之人。不能深悉本门下旧规。且日久不免额分泯没。请嗣后缺出。皆由本门下之人补放。如本门下无人。即各按宗派、由近属王公门下拣补。其现在各佐领内、有互相参错者。俱令更正。从之。　　

○乙酉。直隶总督方观承奏、乾隆十八年。截留南漕米二十万石。贮天津北仓。久恐蒸变。亟宜筹拨。查易州供应陵糈。并天津水师营、沧州驻防兵米。俱系截漕供支。应即将北仓漕米拨运。其应截南漕。悉运通仓。得旨、如所议行。　　

○丙戌。谕曰、达勒当阿、不必协办大学士。刑部尚书鄂弥达、著协办大学士事务。　　

○谕军机大臣等、据成衮扎布奏、贝勒车布登、从前擅回游牧。及擒贼青滚杂卜时。又托病未往效力。甚属可恶。请革去贝勒。其应袭公爵。亦不准伊子承袭等语。车布登、系喀尔喀旧人。年亦老迈。前曾著有劳绩。若按律治罪。有所不忍。著加恩免其拏解来京治罪。并免其革去贝勒。至伊子齐旺多尔济、或尚可造就。仍著赏给公爵。以观后效。　　

○又谕、前因俄罗斯柰玛尔人等越边行窃。降旨挑派呼伦贝尔余丁五百名。每月支银各一两。前往安台防守。想此时已到卡。著黑龙江将军绰勒多、晓谕伊等。小心防范倘有越界行窃者。即行剿捕。勿令兔脱。所有余丁如何拨赴卡座、及现在彼处情形如何之处。著一并奏闻。寻奏、挑派余丁五百名。各给鸟枪弓箭。并支三月饷银。于俄罗斯柰玛尔要路。分设卡座。严行防范。并令彼处索伦、巴尔虎等。将游牧互相联络。备械巡逻。现俱宁谧。报闻。　　

○定边左副将军成衮扎布奏、臣奉谕旨、因阿逆未经拏获。所有来投厄鲁特等。未便遣回原处。致滋骚扰。但此等人、既不便尽遣至察哈尔安插。若留在乌里雅苏台当差。则又未识道路。不知法纪。亦属无益。请于察罕廋勒巴颜布拉克地方。令其耕种。派员管辖。毋许滋事。并赏给耔种二百石。谕军机大臣等、成衮扎布、办理安插厄鲁特事宜。甚属妥协。第念此等人穷蹙来投。是以加恩安插。果安静无事。则应给与耔种。令其耕种自给。倘稍有可疑。著成衮扎布、即行剿灭。或赏给喀尔喀等为奴。毋得姑息滋事。　　

○丁亥。谕军机大臣等、雅尔哈善等奏称、哈密贝子玉素布、遵谕遣人寄信额敏和卓。令其相机办理等语。玉素布甚属可嘉。著赏缎四端。以示鼓励。前命傅魁领兵五百名。前往额敏和卓游牧。如兵尚不足。著即派玉素布属人二三百名同往。伊等既通语言。且识路径。较绿旗兵丁有益。著雅尔哈善等、遵旨办理。　　

○以内阁学士阿桂、为镶红旗蒙古副都统。理藩院左侍郎唐喀禄、为镶蓝旗蒙古副都统。　　

○戊子。孝庄文皇后忌辰。遣官祭昭西陵。　　

○上诣皇太后宫问安。　　

○谕、据步军统领衙门奏、刑部现行则例。内开枷号人犯。例应冬令暂行保出。俟春令补行枷号。但步军统领衙门枷号人犯。好事者甚众。时值岁暮。易于滋事。请仍照例枷号示众等语。从前枷号人犯惟于热审时暂行保出并未有冬令亦行保出之例。此等滋事不法之徒。乘时责惩。则人始知儆惧。若市恩姑容。实为养奸纵恶。大非国家明罚敕法之道。刑部即欲援例定拟。亦当专摺奏请。不意遽行编入律例。实属不合。刑部堂官、著照瞻徇例。严加察议具奏。枷号人犯。仍照旧例办理。　　

○是日起。上以岁暮祫祭太庙。斋戒三日。　　

○己丑。谕军机大臣等土谢图汗延丕勒多尔济当众喀尔喀扰乱之时。既不督令扎萨克等效力。伊子旺沁多尔济复带兵擅回游牧均应按律治罪。第念延丕勒多尔济年已衰迈。前已将盟长副将军革退著加恩仍留王爵。旺沁多尔济著革去台吉。发往军营效力　　

○庚寅以岁暮祫祭遣官祭太庙中殿后殿。　　

○谕军机大臣等、据黄廷桂奏、额敏和卓呈称莽噶里克送到噶勒藏多尔济印文令与尼玛等、同赴罗克伦。商谋叛逆莽噶里克并未前往等语此不过因伊子白和卓未回。谬为恭顺之词。未可轻信。已令傅魁领兵会同额敏和卓、密商办理。仍著传谕傅魁俟见莽噶里克时。即谕知伊子现在肃州并未加罪伊或亲赴肃州。即行拏解来京候朕办理。至噶勒藏多尔济印文。俟奏到时查勘图记或系扎那噶尔布等捏造。或实系噶勒藏多尔济、谋为不轨。立可查验。彼时另行降旨。　　

○辛卯。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○谕军机大臣等、从前命将青滚杂卜等属人。赏给成衮扎布、车布登扎布等管辖。因伊等办理诸务。俱合机宜。用示奖赏。今据成衮扎布奏、请交与旺布多尔济、多尔济车登、达什朋楚克等。编设佐领。补授扎萨克。严加约束。一切安插事宜。更属妥协。著照所奏办理。　　

○壬辰。上诣皇太后宫问安。　　

