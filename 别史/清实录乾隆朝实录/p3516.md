<!-- { "loadSidebar": true } -->
○又谕、廓尔喀贼匪至扎什伦布。保泰闻信具奏。计已五六日。尚未抢掠扎什伦布。看来贼匪无能为。即所称分为三路。侵犯前藏之言。想亦虚声恐吓。断不能来侵前藏。至贼众久住扎什伦布。从何得食。不过在左近村堡抄掠。亦非长策。谅必不久遁回。岂能复至前藏乎。即或前来。成德亦将次到彼。且济咙呼图克图、业经抵藏。伊尚属晓事。可谕知济咙呼图克图。称大皇帝谕旨。廓尔喀如此肆行侵扰。大兵即至。但目下唐古忒等、未免心怀惊惧。务协力抵御。方能有济。济咙呼图克图。宜转告众呼图克图。鼓励僧俗。保护达赖喇嘛、班禅额尔德尼。同心捍卫。即大兵未齐。亦岂有不能固守布达拉庙宇之理。保泰等何至惶惧无措。不思经理之策。束手待毙。幸达赖喇嘛、未曾摇惑。倘误听其言。遽行移动。以致大众溃乱。则保泰、雅满泰二人。虽万死不足蔽辜。至所奏现今唐古忒等、俱怀惊惧。保泰等自应拣派数人。使之侦探贼势。作为耳目。何以祇知坐候噶布伦等禀报。若噶布伦等不行禀报。伊二人于一切情形。懵然罔觉。鄂辉成德抵藏后。著将保泰、雅满泰、传旨严行申饬。再成德抵藏时。贼匪甫行逃遁。即宜领兵进剿。若已出境远遁。即不必穷追。统俟明年雪消之后。再行进剿。鄂辉成德、此时务须迅速前往。不可稍有迟滞。至在藏贸易之巴勒布人等。现在鄂辉成德领兵多寡。卫藏情形。及明年添兵进剿各事宜。断不能隐瞒伊等。此内或有传送贼信之人。亦未可定。且此辈不过能铸佛像。造作金银器皿。即不留在藏。无甚关系。此等工作。内地匠役。多能为之。并非必须廓尔喀之人。鄂辉抵藏后、即将在藏之廓尔喀贸易人等、密行访查。此内有与贼递信。或形迹可疑者。俱解送来京。其余尽行逐令出境。一人不可遗漏。再保泰、护送班禅额尔德尼来前藏之时。扎什伦布有达木兵一百五十名。绿旗兵一百二十名。达木兵丁强壮。打仗奋勇。保泰自应留在后藏防守。何以反将达木兵带回。仅留绿旗兵一百二十名。适徐南鹏所报、又称兵八十余名。其四十名又归何处。此实保泰恇怯太过。多以强兵自随。不但置扎什伦布于度外。并弃徐南鹏而不顾矣。鄂辉成德于事定之后。查明据实参奏。　　

○吏部议覆乌噜木齐都统尚安咨称、哈喇巴勒噶逊新设粮员。应建衙署。该处操防兵丁三百名。酌拨数十名、就近工作。粮员岁需公费。照库屯晶河粮员例、岁支银一百两。额设书识一名。民书一名。召募充补。五年役满、照例办理。该处岁收民粮六百余石。应设立斗级一名。所需壮役、在迪化州壮役内拨给四名。仵作一名。在甘肃选拨应用。均应如所请行。从之。　　

○戊戌。上诣大高殿、寿皇殿行礼。　　

○还宫。　　

○谕军机大臣等、昨据鄂辉奏、廓尔喀贼匪已至后藏。必须多兵进剿。现已飞咨富纲挑兵二千名。由维西一路、出巴塘赴藏等语。贼匪扰至后藏。现在鄂辉成德等、先后带兵前往。贼匪自必闻风窜匿。况此时将届冬令。该处山高雪大。贼匪不能耐冷。势难久留。若此时即调云南兵丁、前赴该处。亦不能穷追冞入。驻劄藏内。守候需时。该处地方较小。不能容多兵久驻。以致拥挤。且藏内稞麦糌粑。采办不易。粮运维艰。再添滇兵闲驻该处。办理更为掣肘。朕意此事即须大举。亦当俟明眷厚集兵力。所有云南兵丁。届期再行前往。亦不为迟。著传谕鄂辉等酌量情形。若此时必须添兵剿办。刻不容缓。自可毋庸停止。如现在尚可无现此项兵力。即一面奏闻。一面飞咨云贵总督、及带兵将领。暂缓赴藏。总在鄂辉等、斟酌缓急情形。悉心妥办。并著传谕富纲、此时暂缓起程。在彼豫备。总听候鄂辉等、趱行咨会准信、再令赴藏。现在不必急于调发。致滋劳扰。　　

○己亥。孝慈高皇后忌辰。遣官祭福陵。　　

○谕、据乌尔图纳逊奏称、镶黄旗察哈尔三等侍卫德沁扎布、呈请将伊父那旺在时、所买土尔扈特人十户。共四十七名口。情愿纳进等语。著照乌尔图纳逊所奏。将德沁扎布纳进之土尔扈特十户。四十七名口。即著附入察哈尔旗分厄鲁特佐领。　　

○是日起。上以孟冬享太庙、斋戒三日。　　

○庚子。谕、据长麟奏江南苏州、常州、江宁等府属。本年因春夏之间。雨水较多。低洼地亩。间被淹浸。收成未免歉薄等语。江南苏州府等属、本年雨水较多。田禾间有被淹。前据长麟奏到、即令妥为查办。兹据该抚勘明苏州、常州、江宁等府属、极洼地亩。消涸较迟。仅能补种杂粮等项。不过薄有所收。虽据奏并未成灾。民力究不无竭蹶。所有苏州府属之长洲、元和、昭文、常熟、昆山、新阳、常州府属之无锡阳湖、江阴、江宁府属之江浦、六合等十一县。本年应完漕屯等米、六万六千余石。著加恩缓至来年秋收后。分作二年带徵。其应纳地丁等银、亦著缓至来年麦收后。一体完纳。又太仓州属之宝山县、并海州暨所属之沭阳县等三州县、所有本年垫漕银两。及应徵麦石地漕等款。一并缓至来春麦收后、分作两年徵收。以示体恤。该抚务须督饬所属。实力妥办。俾无力贫民。均沾实惠。毋使一夫失所。以副朕轸念民依。恩加无已至意。　　

○又谕曰、冯光熊覆奏、询明高璨在宁武府任内。听伊兄高玮、与代州丁忧知县贾辉结姻一摺。阅所奏情节。高玮与贾辉结姻时、高璨因有查审案件赴省。并未在署。迨回任查知。曾说高玮之非。并将媒人责处。是高璨之咎。止在不行禀办。尚无与本地绅衿交结往来之事。且高玮现已病故。无从究问。高璨著交部议处。至丁忧知县贾辉、曾任职官。乃并未服满。辄行议婚。甚属不合。贾辉著交部严加议处。　　

○又谕、每年赏给军机章京银两、不敷应用。办理公事。不无拮据。银库官员、所得养廉银两较多。著每年由银库郎中、员外郎、司库等养廉内。各出银五百两。赏给军机章京。以为公费。　　

○谕军机大臣等、朕明春巡幸五台。于三月内启銮。该处行宫坐落庙宇、不过略事扫除糊饰。均无庸另行修葺。著传谕冯光熊、督饬该地方官、诸事倍加撙节。即一椽一檩。亦不得妄有添建。该抚务须仰体朕意。妥协办理。断不可踵事增华。稍涉糜费。　　

○又谕、前次廓尔喀侵扰西藏边境时。鄂辉等将就了事。并未大示创惩。贼匪无所畏惧。又习见唐古忒怯懦。敢肆欺凌。是以此次复来滋扰。若不示以军威。则我军甫彻。贼匪复来。方欲进兵。贼已远遁。频岁劳师远涉。仍属无功。终非一劳永逸之计。朕意自明岁春融、厚集兵力。分路进讨。鄂辉资望较轻。恐难胜统兵重任。且鄂辉前在金川军营、尚系守备。奎林已为领队大臣。即成德彼时职分亦在鄂辉之上。今令奎林、成德、分路带兵。鄂辉在后路接应。则奎林、成德、转似偏裨。恐不相下。朕再四思维。竟须福康安前往督办。方足以资统率。福康安素娴军旅。识见较鄂辉为优。且奎林系福康安堂兄。平日尚称友爱。令其同办军务。想能和衷协办。迅速蒇功。至鄂辉平日带兵不甚奋勇。筹算亦不能周到。朕意即令鄂辉留驻藏地。办理粮运。毋须同在军营。况现在驻藏大臣、除奎林带兵外。祇有舒濂一人在彼。一切采办粮饷。及接运军糈等事。均关紧要。得鄂辉、舒濂、商同办理。更于军行有益。著传谕福康安。接奉此旨。即趱程迅速来京。候朕面授方略。　　

○又谕、廓尔喀所铸钱文。向卫藏行使。原为贪图利息起见。后又欲将旧钱停止。专用新钱。每银一两。祇肯用钱六个。固属贪得无厌。而噶布伦番众人等。与彼交易。亦不免图占便宜。彼此惟利是图。各不相下。以致复滋事端。但卫藏地方。行使廓尔喀钱文。总缘唐古忒人等、向与廓尔喀交易买卖。是以不得不从其便。今该贼匪反覆无常。肆行抢掠。昨已降旨令将在前藏贸易之人、概行逐去。即使廓尔喀震慑兵威。恳求纳款。亦断不准其再通贸易。是廓尔喀所铸钱文。卫藏竟可毋须行用。我国家中外一统。同轨同文。官铸制钱。通行无滞。区区藏地。何必转用外番币货。况伊将所铸之钱。易回银两。又复搀铜铸钱。向藏内交易。源源换给。是卫藏银两。转被廓尔喀逐渐易换。尤属不成事体。若于内地铸钱运往。程站遥远。口外又多夹坝。运送维艰。莫若于西藏地方。照内地之例、安设炉座。拨派官匠。即在彼鼓铸。驻藏大臣、督同员役监制经理。自可不虞缺乏。将来剿办事竣。鄂辉当传齐达赖喇嘛噶布伦等明白宣谕。以唐古忒人等懦怯无能。又复固执贪利。此次因伊等与廓尔喀换易钱文。纷争滋事。是以大皇帝为保护卫藏。派调大兵。前来剿办。俾僧俗番众。倚赖安全。所有廓尔喀贸易人等。俱不准其复来交易。永断葛藤。特于藏内鼓铸官钱。令其行用。伊等旧存廓尔喀钱文。概行销作银两。一律使用官钱。伊等当感激大皇帝爱护深恩。敬谨遵行。即可永资乐利。若狃于积习。不知感悟。仍欲与廓尔喀彼此交易。行使所铸钱文。则伊等竟系冥顽不灵。自贻伊戚。必将驻藏大臣。一并彻回。任听伊等所为。即使贼匪再来滋扰。亦不复过问矣。如此明白谕知该处僧俗番众、自当各知醒悟。遵照办理。至鄂辉摺内、又称后藏距廓尔喀甚远、粮运乌拉。更为掣肘。此时不进兵。断乎不可。若用兵大举。于事亦觉不值。看来鄂辉不免有仍前畏难、将就了事之见。廓尔喀原属无能。此时鄂辉成德等、先后带兵。前抵该处。贼匪自必闻风窜避。但必须慑以兵威。痛加惩创。俾知慑服。不敢再萌他念、方期一劳永逸。若少存将就了事之意。使彼无所畏惮。大兵彻后。彼必复至边境抢掠。又将作何办理。倘复须调兵进剿。是贼匪转得以逸待劳。反客为主。从来外夷。反覆无常。见兵威壮盛。即行逃窜。及大兵彻去。仍来窥伺。往往疲敝内地。用兵之道。当先发制人。若云道路遥远。粮运维艰。岂有贼匪能来。我兵难往之理。鄂辉等、惟当相度机宜。妥为筹办。俟兵力厚集。痛加剿杀。使之闻风胆落。不可先存迁就、致留后患。　　

