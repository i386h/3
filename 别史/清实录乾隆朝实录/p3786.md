<!-- { "loadSidebar": true } -->
○夏四月。丙戌。敕谕、昨庶吉士散馆。适朕连日盼望雨泽。兼盼楚省捷音。未免焦劳倍切。心绪不宁。随手繙阅。于赋汇内偶拣污卮为题。赋汇并非僻书。学习词章者。原应留心检阅。乃庶吉士等俱不知傅咸所作。竟似作为元结之洼尊。以致传会失旨。虽礼记内污尊抔饮。污字原读乌花切。但尊与卮原本不同。转似朕有意试以难冷题。不知朕向来命题。从不故求隐僻者。且书籍甚繁。读书人岂能一一记诵。朕并不以此加之责备。当自引以为过耳。庶吉士等、惟当益加勉力。勤学好问。以副朕教诲矜全至意。不必心存愧惧也。　　

○丁亥。太上皇帝诣玉泉山龙神祠祈雨。　　

○癸巳。太上皇帝诣广润灵雨祠祈雨。　　

○丁酉。太上皇帝同皇帝诣黑龙潭神祠祈雨。　　

○敕谕、朕于五月十八日。诹吉启銮。巡幸避暑山庄。皇帝掖辇随行。著怡亲王、成亲王、大学士公阿桂、尚书庆桂、留京办事。所有吏兵二部应行引见官员。文职知县以上。武职守备以上。每月该部堂官一员。轮流带赴热河引见。其文员内佐杂等官。武职内八旗护军校、骁骑校、及外省送到补放之骁骑校、水手官。并年满千总等官弁。著王大臣照例验放。至秋狝木兰。届期再行照例办理。　　

○戊戌。太上皇帝命皇帝诣黑龙潭神祠谢雨。　　

○敕谕、湖北奸民聚众滋事。祗系藉邪教为名。煽诱纠结。又兼焚抢逼胁。非尽甘心从逆。是以前降谕旨。令带兵之将军督抚等、出示晓谕。如有能及早投出者。概予免罪。今念各路剿杀贼匪。动有数千。为数已属不少。而大兵所到。其胁从附和之徒。皆当悉就刑诛。于心实有所不忍。著该将军督抚等、竟当宣布朕旨。遍行示谕。凡贼人党与。与论被贼迫胁煸惑。听从为逆者。一经投出。均当免其治罪。即素日误习邪教之人。若能及早省悟。自行投出。亦概与免死。倘有能将贼首、贼目斩获擒献者。不但不治以从贼之罪。并当优加奖赏。此皆朕仰体上天好生之德。于惩创之中。仍予以自新之路。其避贼难民。更当妥为抚恤。勿令失所。该将军督抚等、务须一体遵照。妥协办理。以副朕赦过宥罪。格外施仁至意。　　

○癸卯。敕谕、前因各省小钱充斥。由于各省督抚不实心详查。不肖局员等鼓铸时偷减铜觔。将轮廓收小。且以为好缺。用其所私之人。以致奸民因之私铸。弊端百出。是以降旨将有鼓铸省分。暂行停止。业将两年。因念各局匠役人等。世业其役。停铸日久。伊等未免生计维艰。而滇黔各省。照旧开采。并恐铜铅积压过多。致启偷卖营私之弊。不可不量为变通。又上年皇帝率同户工部臣、奏请各省开铸时。乾隆嘉庆钱文各半分铸。业经允准。今思朕临御六十年。而云南铜厂又值丰旺。遂照数鼓铸。乾隆钱文。各直省流行较多。兹复各半分铸。则新旧钱文搀杂行使。倘局员等仍复减小鼓铸。转致无从稽核。著有鼓铸省分各督抚、于接奉此旨后。即将嘉庆年号钱文。按例全行开铸。并照户工二局颁发钱式。铜六铅四。配搭试铸。户工二局。现系乾隆嘉庆钱文各半铸造。亦著将乾隆钱文、改为二成。嘉庆钱文、改为八成鼓铸。使新式钱文。广为流通。今当开铸伊始。务须轮廓分明。质地坚实。不得再有偷减收小等弊。以便商民而清圜法。若此次开铸后。嘉庆钱文内。再有未能如式。薄小糙脆者。钱上有各省局名。可以一望而知。非局员舞弊。即系地方官查察不严。致有奸民私铸。必将该督抚、及地方官局员等。分别从重治罪。至云贵楚蜀。向为小钱渊薮。尤应实力稽查。倘阳奉阴违。仍前滋弊。一经查出。必将该督抚等加倍治罪。决不姑贷。伊等身任封圻。从前既未能严查小钱。收缴净尽。已属咎无可辞。幸邀格外宽宥。兹当奉行之初。经朕谆谆训诲。若再不缴发天良。认真查办。则是始终不悛恐不能当此重戾也。将此通谕知之。　　

○五月。乙卯。太上皇帝诣玉泉山龙神祠谢雨。　　

○丙辰。敕谕、前经降旨。令内外大臣、年节无庸备物呈进。惟遇朕及嗣皇帝寿辰庆节。准在京王公大臣等仅递如意。藉以联情抒悃。今思本年系朕归政之初。为嗣皇帝登极之始。或恐内外王公大臣等未喻朕意。又思于八月及十月。朕与嗣皇帝寿辰时。备物祝嘏。殊不知朕御宇六十年来。国家昇平昌阜。大内存贮珍物骈罗。即佛像亦无供奉之处。而嗣皇帝方当以俭朴为天下先。原不宜贵奇异奢华之物。是用再行通谕。此后除盐织关差。向有公项购办备赏物件外。其余内而王公大臣、外而督抚、不但贡物不必进呈。即如意亦不许备进。其土贡、惟麦面果品茶叶乐材等项。准其照例呈进。以备荐新分赏之用。不得额外增添陈设调缎各物。以示体恤而节繁费。如有违例渎进。及奏事处滥行接收者。必当一并治罪。俟朕九旬大庆。嗣皇帝四旬寿辰。届时应否准其抒忱祝嘏之处。另候敕旨遵行。将此通谕知之。　　

○丁已。太上皇帝诣安佑宫行礼。　　

○壬戌。太上皇帝同皇帝幸避暑山庄。自圆明园启銮。　　

○是日。驻跸南石槽行宫。　　

○癸亥。驻跸密云县行宫。　　

○甲子。敕谕、据福康安、和琳奏、官兵攻克廖家冲连峰坳山梁。痛歼贼匪。目击乾州平陇贼巢。远近在望。现值大雨倾注。一俟稍晴。即当直抵乾州。迅擒渠逆等语。福康安、和琳、自剿捕苗匪以来。备经艰险。懋著勋劳。今大兵进逼贼巢。将紧要山梁。俱已攻克。业距平陇乾州不远。谅日内天气晴霁。自可直捣贼巢。擒拏渠首。成功当在指日。允宜特沛恩纶。各加懋赏。福康安已晋封贝子。并赏戴三眼花翎。恩无可加。因念其父傅恒、宣力有年。屡著劳绩。未得身膺贝子封爵。向来宗室袭封王爵。如其父未经封王者。例得追赠。傅恒、著加恩照宗室追封之例。晋赠贝子。以光泉壤而昭宠锡。和琳、前经晋封伯爵。并赏戴双眼花翎。著再加恩赏用紫缰。以示优奖。俟大功告成。捷音奏到。再将福康安、和琳、及在事出力各员。交部优叙。　　

○是日。驻跸要亭行宫。　　

○乙丑。驻跸两间房行宫。　　

○丙寅。驻跸常山峪行宫。　　

○丁卯。驻跸喀喇河屯行宫。　　

○戊辰。太上皇帝同皇帝诣热河文庙行礼。　　

○谒永佑寺行礼。　　

○是日。驻跸避暑山庄。至八月戊戌。皆如之。　　

○辛未。勒谕、据松筠奏、达赖喇嘛、班禅额尔德尼、济咙呼图克图等、因朕传位嗣皇帝。请嗣后加倍呈递丹书克并佛像等语。具见伊等诚悃。朕嘉悦览之。但卫藏距京遥远。伊等如年班遣堪布喇嘛等加倍呈递丹书克。不无糜费。且朕与嗣皇帝本无区别。照进一分。亦尽足以抒其庆赞之诚。著松筠传谕达赖喇嘛、班禅额尔德尼等。遵照向例。仍进一分。毋庸加倍。示朕体恤至意。　　

○壬申。敕谕、大学士贝子福康安、秉性公忠。才猷敏练。扬历中外。懋著殊勋。年当弱冠。即出师金川。著有劳绩。曾赏给巴图鲁名号。特封男爵。嗣又平定石峰堡台湾廓尔喀等处。宣劳边徼。屡奏肤功。复节次晋封至一等忠锐嘉勇公。简直纶扉。赞襄机务。无不悉心整顿。经理得宜。此次督剿苗匪。涉历艰难险阻。不辞劳瘁。亲带官兵。所向克捷。上年特降恩旨。赏戴三眼花翎。晋封贝子爵衔。仍带荣赏四字佳号。近复以大兵进逼贼巢。将苗匪紧要山梁全行攻克。大功指日告成。因念其父傅恒、宣力有年。未得身膺贝子封爵。特加恩照宗室袭封王爵之例。追赠贝子。凡此殊荣异数。皆以嘉奖荩臣。福康安年力富强。正资毗倚。乃当大功垂成之际。积劳成疾。遽尔溘逝。实深震悼。且患病之时。犹复力疾督师。亲临前敌。实为宣劳超众。体国忘身。尤宜渥沛殊恩。用昭饰终令典。福康安著晋赠郡王职衔。赏内帑银一万两。经理丧事。并赏给陀罗被。仍著于伊家宗祠之旁。官为相度地基。建盖专祠。以时致祭。用妥忠魂。并推恩伊父傅恒、亦追赠郡王爵衔。其子德麟、著加恩晋袭贝勒。派固伦额驸丰绅殷德、迎往奠醊。带同伊子德麟、驰赴前途。妥为照料。俟入城治丧时。朕必亲往奠酒。所有任内降革罚俸处分。俱著开复。其应得恤典。并著该衙门察例具奏。以示轸惜勋劳。有加无已至意。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十四



大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆元年。丙辰。秋。七月。己酉。敕谕、各省六十年应徵钱粮。上年已降旨加恩普行豁免。湖广省上年漕粮。已于本年轮免。民力已为宽裕。第念楚省被贼蹂躏各州县。所有应徵地丁钱粮。虽已降旨通行蠲豁。而漕粮亦可无事输将。但来岁新漕。例应冬兑科开。秋间即须开徵。现在湖南大功指日告蒇。而湖北教匪。亦即日可以肃清。其被扰地方。渐臻宁谧。惟是两湖民人。当军务倥偬。贼匪滋扰之后。未免流离迁徙。耕种失时。即未被扰累之处。解运粮饷。分投防范。亦不无藉资民力。此时贼匪。虽已即日荡平。百姓等一时尚恐未能复业。所有本年漕粮。若即于秋收后启徵。究恐稍形竭蹶。著再加恩。将湖北湖南本年应徵漕粮。概予缓徵。统俟大功告竣。缓至明岁再行开徵。永保现已令其暂署湖广督篆。著会同巡抚汪新、督饬所属。通行晓谕。实力查察。毋任胥吏等从中舞弊影射徵收。以副朕爱惠黎元、恩旋无已至意。再该二省百姓。被贼匪焚烧抢掠。其乏业流民。觅食糊口者。自复不少。若不妥为安抚。恐致颠连失所。殊为可悯。并著永保、汪新、一体督率详查。设法抚绥。务使还定安集。勿令一夫失所。方为妥善。该部即遵谕行。　　

