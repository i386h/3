<!-- { "loadSidebar": true } -->
○定西将军尚书阿桂、定边右副将军尚书公丰昇额、参赞大臣内大臣都统海兰察、副都统额森特奏、臣等派兵力攻巴占寨、第八九峰碉卡。贼众悉力抗拒。不能前进。因暂彻兵。查巴占为勒乌围门户故贼众坚守此山梁。为舍死护巢之计。臣拟于次日五更进攻。以期必克。谕军机大臣等、巴占一道山梁。实系勒乌围紧要门户。贼人于此舍死护巢。或恐猝难得手。前此阿桂曾奏、若从沿河直上攻占。亦属可办。但河西沙尔尼沟一带碉寨。明亮处尚未扫除。若攻得沙尔尼、即可于河东攻抢巴克图仰木半山碉卡。亦能截出第八九峰之后。直压贼巢等语。似亦系进攻捷径。何以尚未见如此办理。想因明亮未能攻至河沿之故。今阿桂一路。屡攻巴占未克。若不另办分剿。徒致耽延时日。阿桂此时、若已攻克巴占。则勒乌围可席卷而得自属甚善。否则派兵数千。令海兰察丰昇额、带领。往助明亮。将沙尔尼一带碉卡。尽行攻克。亦可合阿桂沿河进捣贼巢之计。较为便捷。著即速妥酌而行。　　

○又谕、前据投番供、索诺木住甲杂官寨。阅图内地形。甲杂通吉地一路。现据供称、索诺木搬回噶喇依。贼酋往来无常。正为将来脱逃地步。其逃窜必不能离此一路。因思吉地、惟有副都统永平、及道衔李本、在彼驻守。虽曾盘得逆酋遣赴西藏之喇嘛等解营。但喇嘛等同行不过四人。无难缉获。若索诺木欲从此路脱走。其随行之贼必多且必携能打仗者以自卫。妄冀遇见官兵。尽力冲出。现在吉地兵数无多。永平、李本、亦尚不足堵御。竟当令舒常带兵四五百、往彼驻劄　　

○壬子。谕曰、郝硕奏、据雪山根站员具报、崇庆州两次拨往北路换班站夫。共四百余名。到站后、俱陆续逃散。现止存夫八十余名。由该州原拨时。并未认真取保押差所致。除禀知文绶查办外。请将逃夫沿途所支口粮。著落崇庆州赔补。并请将该州交部议处等语。所办甚是。著交文绶、查明崇庆州知州、现系何人。即行据实参奏、交部严加议处。并查明逃夫沿途所支口粮。著落该州、照数赔补。以示惩儆寻奏查原派之员。系署崇庆州事候补知州潘成栋。例有处分。至沿途支领口粮。请照例将未到站之逃夫。著落如数赔补。得旨、该部严察议奏。　　

○谕军机大臣曰、傅良等奏、八旗马厂地内。酌将余地四百八十顷。交地方官、招民垦种升科。以作兵丁红白赏恤之需一摺。事属可行。已批交该部议奏矣。此项牧厂。当官兵移驻新疆之后。即有空闲。彼时早应查办。何以直至今日、始行具奏。傅良到任不久。于该处情形。未必即能周知。想毕沅言及。是以会衔奏办。前任将军福僧阿、在西安数年。何竟置之不问。抑或毕沅曾向福僧阿商及此事、福僧阿不愿办理耶。著毕沅于奏事之便、据实覆奏。寻奏、傅良到任。臣与之商酌。竟见相同至福僧阿在任时。臣曾商及马厂。伊恐将来添驻官兵。需厂牧马。因迁延未办。批、是人原不晓事　　

○户部议覆、湖北巡抚陈辉祖奏称、武昌等卫所、清出典卖屯田请加津赡运。查典卖屯田与受各户。均应照例办理。特以典卖者、未必尽系现运之丁。执业者亦恐非起首承买之户。从重加津。免其彻田归运。则私相授受者知戒。而仍不至失业。向后典卖之弊可除。应如所奏。从之。　　

○癸丑上奉皇太后幸卷阿胜境。侍早晚膳。　　

○甲寅。谕军机大臣等、据熊学鹏奏、峝嶐隘有安南厂徒拥入。共三百二十名。称系内地广东民人。在送星厂佣工度日。今因厂众星散。奔回逃生。形同乞丐。现在派委知府赵由俶、分起解送东省。听李侍尧审办等语。所办尚好。已于摺内批示。此等游手无藉之徒。擅越外夷地界。日积日多。最易滋生衅端。为患边境。前据李侍尧、熊学鹏、先后奏报安南送星厂。有内地民人张德裕等、在彼械斗并有夷官带兵之事。已屡谕该督抚等、会同商办。设法禁防。毋许再有窜越。并酌定贸易章程。明切晓谕该国、以期妥善此次峝嶐隘逃回之人。俱系该处厂徒。多至三百余人。实由从前办理不善所致。既据熊学鹏、委员押赴粤东审办。著传谕李侍尧、即行切实查讯。此内如讯有张德裕、李乔光等、起衅滋事之犯。另行按律办理。若果系无处觅食、奔回内地之人。讯无别项为匪情节。自当分别安插。但此等不安本分之人。若仍留于两粤。日久故智复萌。仍难保其不再外窜生事。莫若分起发往乌噜木齐等处。令其屯种营生。较为两便。并著李侍尧、晓谕各犯。以尔等原系游手无业贫民。难资糊口。今发往新疆种地。各有沃壤耕获谋生。便得安居乐业。务须安静守法。以副优恤之仁。倘中途及到配后。敢有脱逃等事。立即擒拏到案。照发遣新疆人犯在逃之例。于拏获处。即行正法。各宜凛遵。勿自取死庶众犯共知儆戒。仍即通知经由各省督抚。令其拨兵护送。勿致生事将此由四百里谕李侍尧遵照办理并于办毕时覆奏。熊学鹏摺、钞寄李侍尧阅看亦谕熊学鹏知之。　　

○又谕、据刑部员外郎塔琦奏查审锦县陈自发店内客民康福等、被窃银钱等物一案。事主于二月呈报。该县阿清阿、先委典史、会同旗员、勘验取供。该县于三月初覆勘。乃并未将陈自发等、有无偷窃夥窃之处。详细研鞫。迨该府尹批饬确审。始于四五月间传讯。录供详报。实属迟延。请将阿清阿交部议处等语。窃贼案件。若初报时即上紧查追或可冀赃贼并获。乃该县距事主报窃两月后。始行具详缉贼。是其审办迟延之咎。实无可辞。若仅将该县照例议处。而康福等被窃赃物。终归无著。仍属向隅。此案赃贼无获。实由阿清阿所误。著将康福等、被窃银钱各项。令阿清阿、照数赔还。转不必交部议处。著德风等、即勒令阿清阿、作速全数赔出。交将军弘晌。传集事主康福等。当堂给领。其余各犯。俱著照塔琦所拟办理。塔琦原摺、并著钞寄将军等阅看。将此谕令弘晌等知之。　　

○又谕、热河自初七日以来。雨水稍多。昨晚至今晨、尤觉绵密。未知口内各属、及京城、阴雨情形若何。是否不觉过多。庄稼有无妨碍。永定河水势。有无增长。是否不致出槽。深为廑念。著传谕舒赫德、英廉、及周元理、即速确查。据实具奏。　　

○乙卯。孝懿仁皇后忌辰。遣官祭景陵。　　

○谕、骑射系满洲本业。前因八旗官兵。废弛本业。不肯用心学习。经朕屡加训饬。今日阅在京八旗大臣等、送到引见人员。步箭甚属不堪。且有年岁尚轻。所射非不至布把、即擦地而去。甚至有任意放箭、几至伤人者。成何事体。此内应行补放之人。步箭平常。将拟陪者补放。以示惩儆外。至八旗大臣等。所司何事。送来引见之人。伊等岂未先期验看。如果曾经验看。何以竟将此等人员挑送。总由大臣等、全不以事为事所致。所有此次在京挑送引见人员之都统副都统等、俱著交部议处。并将此通谕八旗官兵等、嗣后若仍有似此者不惟将该管大臣议处。必将伊等从重治罪。　　

○丙辰。上诣皇太后行宫问安。　　

○吏部议覆浙江巡抚三宝咨称、捐纳运副朱璋、分发来浙。现出有宁绍运副缺、应补。该员由江苏长洲县原籍、改入顺天大兴县寄籍宁绍运副缺。在伊原籍五百里内。应否以原籍计算回避等语臣等酌议。如原籍、寄籍、俱有亲属房产自应两籍接壤五百里内。俱令回避。若止一籍有亲属房产。未便无所区别。应查明何处现有房产、及本宗有服亲属之处。令其回避。朱璋、即照此办理从之　　

○直隶总督周元理奏、七月初七初八日。雨势甚密永定河水益长。各工幸抢护平稳得旨、览奏欣慰。但不知初九雨势如何。速奏来　　

○丁巳。谕军机大臣曰、阿桂奏、现于菑则大海山梁之西探有昆色尔及章噶两处。若能直占其地可绕出勒乌围之南。以断噶喇依往来之路。所筹甚好海兰察已统兵前往进剿。自可迅望得手。又据奏、军营马匹。自将军参赞领队大臣而下各有自备之马。约计追擒贼酋贼目时。可得二百余匹。无虞临时拮据。所办甚是。明亮处、昨岁即经阿桂知会。自必遵照办理。舒常一路亦然至富德南路情形。大略相仿。自应照阿桂处章程。一体妥办阿桂筹办军营大小诸务实为尽心。今时当盛暑统众攻坚。贤劳足念。因御制诗六韵。亲书箑头赐之以示嘉奖。诗曰、掌握师行抡俊豪。事无巨细一心操功成九仞尤应慎。志洽诸军实所褒。探路欲因乘怠隙。攻碉直可压危挠。我居避暑原无暑。卿效贤劳。真是劳。嘉予七言锡书扇。凯歌三捷换征袍。勉之指日亲郊劳。紫阁铭勋崇爵叨　　

○以太仆寺少卿明通、为奉天府府尹。　　

○戊午。谕乌噜木齐提标携眷屯兵、支给盐菜银两。已经数载。例应停止。前因该兵等、眷属在城居住。只身在屯耕作。生计不无拮据。特降旨将伊等应支盐菜银两。施恩再展限二年。今岁又已届满。所有盐菜银两、即应裁汰。但念各兵、每岁额支本折粮银。尚有应扣节省之项。恐不敷养赡当差。未免稍觉竭蹷。著加恩将该处提标所属马步屯兵。原支四个月本折粮石悉照安西旧例。统按原估、每石二两二钱、全数折银实给。令其自行买食。俾得通融日用。衣履有资。以示体恤边屯至意。该部即遵谕行。　　

○又谕、据明亮等奏进财保、自授为二等侍卫以来。凡遇打仗。奋勇直前。此次又攻获贼卡受伤。可否赏给巴图鲁名号等语。进财保、此次打仗登卡。击败贼人。攻得贼卡。甚属勇往可嘉。著施恩赏给进财保扎拉克巴图鲁名号。仍照例赏银一百两。　　

○谕军机大臣等、据高朴奏、审拟义宁更换乳牛、侵冒钱粮一案。将义宁辄照盗官畜产侵欺钱粮律、拟以绞候。所办非是。义宁之罪。尚不在通同喜德冒领钱粮。乃在主使盗卖备用乳牛一事。自应照盗大祀神御物律、拟以斩决。阅义宁供单内、有今年中元大祭、轮该我去更换乳牛之语。既云大祭。非大祀而何。况律文明载有飨荐牲牢馔具之属。与义宁所盗正合。乃舍此不引。转引盗官畜产常例。拟以绞候。殊属错谬。著将原摺发还。令高朴仍回该处、另行定拟具奏。至前项备用乳牛。私卖至十六只之多。自系原定额数过滥。致承办劣员。得以任意侵肥。是以谕令高朴查奏。自应查明实用若干。备用若干据实声覆。以凭核办。乃高朴覆奏、仅检查案卷、敷衍含糊。所对非所问亦属糊涂并著高朴于回至马兰峪时。再行确切查明。据实详晰覆奏。　　

○大学士舒赫德、刑部尚书英廉覆奏、京城近日雨势虽密。无碍田稼十一日、天已开霁。报闻　　

○予金川阵亡副都统佛伦泰、副都统衔科玛、祭葬如例。入祀昭忠祠。　　

