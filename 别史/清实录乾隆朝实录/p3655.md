<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。二月。己未朔。陕西巡抚秦承恩、补行疏报乾隆五十年开垦城固、西乡、沔县、宁羌等州县。旱地九十三亩有奇。　　

○庚申。谕、我国家重熙累洽。列圣相承。薄海昇平。遐荒宾服。朕缵膺统绪。荷蒙昊苍笃祜。于今五十九年。惟日孜孜。无时不以敬天勤民为念。乾隆五十五年。届朕八旬寿辰。因内外大小臣工。再三吁恳举行庆典。曾降旨允其所请。并饬令黜华崇实。毋得过事虚糜。明年乙卯。正届临御六十年国庆。中外臣工。即有以福祚延长。史册罕觏。宜举行庆典为请者。朕初亦以国庆骈蕃。王大臣等抒忱奏恳。难以固行拒却。今思乙卯元旦。适逢日食。近复查是年上元。又值月食之期。虽日月薄蚀。躔度本属有定。数十百年前。皆可推算而得。所谓千岁之日至。可坐而致者。但以新正一月之间。朔望俱有亏食。此正上天垂象示儆之意。且京师自上年冬初得雪。迄今未霈祥霙。朕盼泽焦劳。虔诚祈祷。尚未得邀渥泽。推求其故。或即此欲准举行庆典之一念。已近于满假。以致不能感召休和。而明正朔望。实有日月亏食之事。不可不弥怀寅畏。亟思修省。所有乙卯年庆典。著毋庸举行。是年八月。朕仍驻跸热河。不复照五十五年之例。先期回京受贺。庶几改过不吝。若过而不改。则为过滋甚。如内外大臣。尚有未喻朕意。再行奏请者。朕必不加允准。并当治以应得之罪。此不特王大臣等为朕股肱。咸宜善体朕意。即天下臣民。亦当共见共闻者。朕现因雪泽未沾。省愆思过。宵旰靡宁。或者恃此一念。可冀天心协应。鸿贶克臻。俾闾阎咸登乐利。是则朕所期望而不敢必者也。若天下臣民。以乙卯年停止庆典。无由伸其爱戴之忱。意有未惬。将来丙辰年归政后。遇朕寿辰。彼时嗣皇帝以天下养。率领臣民。为朕祝嘏介厘。以洽舆情而昭盛典。原无不可。朕此时则惟有倍加乾惕。勤政爱民。不敢以时际隆平。稍涉铺张。致蹈盈满之戒。将此通谕知之。　　

○又谕、据琅玕等奏、叶尔羌所属各驿官兵。请照喀什噶尔等处官员等给予议叙。兵丁等奖赏盐菜银两等语。著照所请。各驿驰递公务。毫无遗误。马匹膘壮。倒毙无多。官员等即照喀什噶尔等处之例。给予议叙。兵丁等赏给盐菜银两。　　

○谕军机大臣等、昨据福康安等询问恒秀供词。据称伊系援照乾隆三十二年以前旧例。将刨夫不能全领之参票。散给铺户民户领分等语。吉林办理参票。如三十二年以前。曾有散给铺户之例。自必报部有案。因令户部查明节年吉林余剩参票。俱系送部销毁。其三十二年以前。将参票散给铺户民户之处。并未据该将军奏咨有案。是恒秀所称援照旧例之语。竟系捏词狡混。全不足信。著传谕福康安等、将伊所称援引旧例。有何依据之处。令恒秀据实登答。毋任狡饰。又本日据那奇泰奏、伊于恒秀将参票分派铺户民户之处。不能阻止。请交福康安等查办治罪一摺。著将那奇泰原摺。发交福康安等一并归案核办。仍将近日审讯情形。即行具奏。将此由五百里传谕知之。　　

○又谕曰、书麟覆奏、查明九江关短缺税课。实因商船稀少。委无侵蚀营私捏报情弊。惟福英办理不善。请交部治罪。仍著加倍赔缴一摺。所奏实属虚语。不应若此。此案昨据陈淮查明覆奏。已有旨宽免十分之六。并将该道议处之处。一并加恩宽免。书麟既委藩司周樽前往查究。如果查明该道在任。实有别项营私情弊。自应据实严参。治以应得之罪。今既查明商船到关稀少。是致短之由。尚属有因。即谓办理不善。令其按数赔缴。尚恐未能完纳。今迺请加倍著赔。为此有名无实之举。是该督欲以此见其办事精细。而不计语涉虚浮。岂核实办公之道。又另摺奏承缉新旧盗案。已未拏获。分别各员功过。摺尾称敕部议覆施行一语。亦属非是。此等年底汇奏之件。各省皆有。向由该部汇核具题。从无逐件议覆之理。该督自应于摺尾声明、敕部查核施行。方为措词得当。迺该督于具奏事由内。既称循例汇奏。而摺尾又称议覆施行。岂各省例奏之件。皆由部总核。而独江南一省。专案议覆耶。书麟于具奏之摺。并未留意。任听庸劣幕友。率行填写。何不权事理轻重若此。书麟著一并传旨严行申饬。　　

○又谕、据工部议驳梁肯堂奏估变张建业入官房屋。并未循照工部例定银数核估。请另行分别造册报部核办。并请将估变不实各职名。查送部议等语。各省估变房屋。向有一定例价。自应确实勘估。此项张建业名下入官房屋。何以梁肯堂奏估银数。核之部中定例。与该省成案。多寡悬殊。著将工部原奏。发交梁肯堂阅看。令其将前项房屋。接照例价。另行据实确估。造册送部。毋任再有捏饰。梁肯堂并著传旨申饬。　　

○辛酉。以正红旗蒙古都统善德、为杭州将军。兵部尚书庆桂、为正红旗蒙古都统。　　

○壬戌。以举行仲春经筵。遣官告祭奉先殿。传心殿。　　

○命皇子、皇孙、从至经筵听讲。　　

○上御文华殿。讲官暨侍班之大学士、九卿、詹事、行二跪六叩礼。分班入殿内序立。直讲官四人出就讲案前。行一跪三叩礼。复位。直讲官德明、纪昀、进讲中庸悠远则博厚。博厚则高明二句。讲毕。上宣御论曰、载物者莫如地。覆物者莫如天。然天地未尝自言能覆载也。惟其不言。是以终万古而无不覆、无不载。至诚之功用。亦如是而已矣。夫岂有所谓博厚高明之想乎。不息之诚。久徵悠远。胥在是矣。然而至诚之明。性也。自明之诚。教也。非生知之圣。必当尽思诚之教。教岂多乎哉。亦曰无息而已矣。其博厚高明之效。岂可舍无息而以意求之乎。讲官暨侍班官跪聆毕。兴。直讲官铁保、金士松、进讲易经显诸仁。藏诸用二句。讲毕。上宣御论曰、显仁藏用。鼓万物而不与。向曾屡言之。兹特以显仁藏用。朱注有所未概者。申而论之。其自内自外之言。吾以为未臻。盖德之发于外。外即内也。业必有所本。本即内也。其显与藏。内外如一。方能合天地万物为一体。岂有所谓藏于此而显于彼乎。不臻此。不足以知阴阳不测之谓神。讲官暨侍班官跪聆毕。大学士公阿桂、大学士嵇璜奏曰。皇上至诚无息。德盛功崇。赞化育而与参。合显微而如一。皇极之敷言。所由广大精深。阐千古未发之蕴也。臣等幸侍讲筵。亲承圣训。不胜悦服之至。奏毕。诸臣出就拜位。行二跪六叩礼。礼成。上御文渊阁。赐茶。还宫。复赐宴于文华殿东庑之本仁殿。　　

○调镶蓝旗满洲都统永琅、为正黄旗满洲都统。正红旗汉军都统弘旿、为镶蓝旗满洲都统。以正白旗汉军副都统徐绩、为正红旗汉军都统。　　

○癸亥。上御乾清门听政。　　

○谕军机大臣等、据吉庆奏、海塘石坝一摺。内称范公塘十二座石坝内。第二坝、第十坝、第十二坝、均系贴近要工。挑护尚属得力。其余九坝。应听其废去。至东塘海宁州石坝二座。亦应暂留。统俟应修时一律改做柴盘头等语。此事昨据长麟覆奏、海塘石坝。与水争地。自应遵旨办理一摺。朕以海塘为浙省要务。必须筹画尽善。以资经久。吉庆现任浙江巡抚。是其专责。是以复经降旨。令吉庆将是否应照前议。酌减废去之处。详悉查奏。不可存拘泥迁就之见。但此次奏到之摺。未经绘图呈览。于该处情形。尚欠明晰。著传谕吉庆、即将此项石坝。何处应留。何处应废。及塘工溜势情形。总具一图。贴说进呈。寻奏、海塘形势。多系弯曲。大溜由尖山入口。自东南斜向西北直趋。是以范公塘江海神庙迤东弯曲处所。均关紧要。凡遇塘身突出之处。修筑坝工挑溜。俾水势不能入弯。方不致冲激损工。查西塘十二坝内。惟第二坝、第十坝、第十二坝、均系迎溜之区。询属得力。其余九坝。均在塘身弯进处所。且相隔甚近。有占水势。应听废去。至东塘海宁州石坝二座。贴近州城左右。塘身亦系突出。藉以挑护。是以并请暂留。以资捍卫。谨绘具图说呈览。报闻。　　

○又谕、据和琳奏称、廓尔喀王拉特纳巴都尔等、遣噶布丹苏拉毕尔卡达哩等、赍进谢恩表贡。及请留驻习学汉字四人。并选西番头目子弟数人。习学廓尔喀字等语。去年廓尔喀遣来噶箕第乌达特达巴等回时。降旨赏与拉特纳巴都尔等敕旨。并赏给翎顶衣帽缎匹等物。该国王领受表谢。恭顺可嘉。著再将赏给缎匹等物。发交和琳。就近给领。但拉特纳巴都尔接奉此次赏给物件。不免又遣人赍表恭谢。今代和琳等拟定谕稿。一并赍往。和琳等于接到时。酌派妥人前往晓谕。其留驻习学汉字四人。及西番头目子弟数人学习廓尔喀字。俱甚妥善。均照所奏办理。又据奏廓尔喀四人。每月口粮。达赖喇嘛情愿由赏项内拨支等语。此项需用银两。为数无多。且系公务。均可动用官项。况和琳摺内既称抄没沙玛尔巴家产余出之项。足数支用。著即由此项支给。仍晓谕达赖喇嘛。言大皇帝矜恤尔等。需用项多。此项已由官拨发。毋庸于尔赏项内支领。至此项抄没沙玛尔巴产业。现令何人掌管。究竟每年敷用与否。如不敷用。即稍加公用银两。亦无不可。和琳等惟当妥为稽察。勿任该管之人侵蚀。即习学汉字廓尔喀字四人。所支银两。亦须充足。不可令从中克短。著传谕和琳。妥为留心办理。仍将抄没沙玛尔巴产业。通共若干。每年均于何事动用。何人经理之处。查明具奏。　　

