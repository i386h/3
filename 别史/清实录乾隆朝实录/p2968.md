<!-- { "loadSidebar": true } -->
○是月、署河东河道总督兰第锡奏、豫东黄河两岸。绵长一千余里。文武员弁。六十余人。按州县疆界。划分汛地。伏秋大汛。率领堡夫兵丁驻坝。霜降则散居村落。查防护机宜。必须朝夕在堤。随时查验。应请嗣后、除道厅外。文武员弁。俱令于堤工紧要之处。盖房居住。至堤。顶二里一堡。额夫二三名。每名每月工食五钱。势难责令终年住堤。请于夫堡二座之间。添设兵堡一处。派兵二名。常川居住。并将堤顶土牛、子埝、柳株等项。责成分驻之员兼管。如兵丁懈怠。即令文员究报。堡夫旷误。亦令武弁详革。惟工食饷银。仍令分司其事。得旨、好。如所议行。　　

○又奏、黄河大堤北。有太行堤一道。起河南武陟。经直隶、山东、至江南沛县止。计长八百余里。因道路践踏多年。间有残缺。应令地方官确勘。趁此春融。劝民补修。为有举无废之计。得旨、不必欲速。而为之以委实可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。三月。丙戌朔。上祭江神。渡江。幸金山。　　

○命皇十一子永瑆、祭江渎之神。皇十五子颙□、祭金山之神。　　

○遣官祭吴季札祠。宋臣宗泽祠。明臣史可法墓。故大学士张玉书祠。刘纶墓。尚书赵申乔祠。巡抚潘思榘祠。　　

○谕曰、伊星阿参奏。代理咸丰县事宣恩县知县温钺、于川民皮恒泰等、纠众放火烧房一案。并不迅速追拏。又不即时通报反将御暴之无辜民人王可富收禁。种种谬误。请将代理咸丰县事宣恩县知县温钺、及分防守备汪云龙、一并革职等语。此案川民皮恒泰等、胆敢纠众焚烧。肆行抢掠。乃该县温钺、既会营勘明。并不上紧严拏。又复匿不通报。反将掷石拏贼之民人王可富、滥行收禁。实属谬误。守备汪云龙、有防守之责。亦并不即时禀报。均属玩视重案。温钺、汪云龙、俱著革职。拏交刑部治乾隆四十九年。甲辰。三月。丙戌罪。该部知道。　　

○又谕、朕以本年八月十三日、仲巴呼图克图等、迎请班禅额尔德尼之呼毕勒罕、入扎什伦布寺、因赏呼毕勒罕法衣、铃、杵、如意、数珠、缎匹、玻璃磁器等物。派出乾清门侍卫伊噜勒图、同果莽呼图克图、赴藏赍送。并赏达赖喇嘛如意、数珠、缎匹、玻璃磁器等物。锡以册宝。俱著伊噜勒图等赍往。各宣谕赏给。仍谕绥绷堪布等。前世之班禅额尔德尼、感曼殊师利大皇帝天恩。转世甚速。大皇帝甚为嘉悦。今以呼毕勒罕入寺。特命往贺。尚其感戴皇恩。益加恪谨。入寺之后。著博清额等、将呼毕勒罕性情举止情形。详察密奏。　　

○谕军机大臣等、据伊星阿奏、川民皮恒泰等、用枪伤人。焚烧房屋一案。讯据现经拏获之何胜秀供称、上年十一月二十三日。有川民皮恒泰纠夥三十五人。带有鸟枪十杆。在荆竹泉地方劫掠。现在饬属严拏。并飞咨川省。一体搜捕等语。此案皮恒泰等、胆敢纠众三十余名。放枪伤人。焚烧劫掠。不法已极。该县温钺、及营员汪云龙、并不立时禀报追拏。以致该犯等、得以四散逃逸。反将掷石拏贼之民人王可富收禁。办理实出情理之外。已降旨将温钺、汪云龙、革职。拏交刑部治罪矣。至川省啯匪。甫经大加惩创之后。复有此等焚烧劫掠之事。不可不严行跟究。务尽根株。著传谕李世杰。即督率文武员弁。设法搜缉。并飞咨远近各省。一体查拏。从重办理。毋使一名漏网。伊星阿原摺、钞寄李世杰阅看。将此由五百里发往。并谕伊星阿知之。　　

○又谕、据金简奏、履勘卢沟桥石道工程。桥石淤沙过甚。刨验至七八尺之深。始见装板石。是桥券分位。半为积沙所淤。河水不能畅流。拟于中流五孔。各为抽沟一道。俾大溜直达。始无阻滞。请旨饬交刘峨、相度情形办理等语。卢沟桥洞。积沙渐淤。自应挑浚宽深。俾河流畅达。就势可以。刷沙。于河道桥工。均有裨益。但刘峨于办理河务。素未深悉。自不如兰第锡之熟谙。且此事年久。非不可缓之紧要工程。著兰第锡于今年筹办防汛事宜。伏秋雨汛已过之后。至朕热河回銮时。即行往卢沟桥。会同金简、刘峨、相度情形。妥协办理具奏。将此各遇便传谕知之。　　

○调镶蓝旗满洲都统和珅、为正白旗满洲都统。正白旗蒙古都统修龄、为镶蓝旗满洲都统。以理藩院尚书博清额、为正白旗蒙古都统。　　

○是日、驻跸乾隆四十九年。甲辰。三月。丙戌金山行宫。翼日如之。　　

○丁亥。祭先农之神。遣恒郡王永晧行礼。　　

○上幸焦山。　　

○调兵部尚书周煌、为左都御史。　　

○戊子。遣官祭故大学士史贻直墓。　　

○谕、据巴延三奏、广东雷琼镇总兵李铨、现患气喘病症。不能速痊。请解任回籍调理等语。李铨、准其解任回籍调理。所有广东雷琼镇总兵员缺。著叶至刚补授。　　

○又谕曰、福康安、永德奏、查审粤东盐商派捐公费。分别定拟一摺。已批交留京办事王大臣、会同该部议奏矣。此案前据谭达元呈控后。朕即疑有藉端派敛等事。是以特命福康安、永德、先后驰赴粤东查办。今据福康安等彻底查明。巴延三于公费一项。虽别无侵渔等事。而因循积弊。任听该商等派捐公费。采买物件。据为己之贡物。情弊显然。向来各省督抚。备贡土物抒忱。以联上下之情。原所不禁。在本人惟应将廉俸所余。自行置备。派令属员代办。尚且不可。而况商人乎。即不进贡。有何不可。乃粤省自二十四年立总商以后。竟公然派令商人私捐公费。津贴价值。已属有干禁例。该督等又攘为己物进贡。并未奏明。以致积弊相沿。竟成派累。尤属不成事体。今据该商等呈出贴补公费清单。历任总督。俱用银自三万余两。至五六万两不等。而杨景素在任未及一年。竟倍用至六万余两之多。其借端勒索。侵贪入己。更出情理之外。今杨景素等、业已身故。姑免深究。所有历任总督等、派捐银两。自应令其照数缴出。解交浙江省。以备海塘应用。又福康安等另摺所奏、商人帮办物件一事。请俟一二年后。商力充裕。督臣代为奏进贡物等语。此奏更为不可。商人等承领帑项。营运交课。不过微末之人。原不得越分进呈贡物。近如两淮、浙江、长芦、商人。间有豫备行宫等事。亦因省方问俗。经过该处。叠沛恩施。该商等自抒忱悃。是以准其呈进豫备。仍优加恩赉。其获利均不啻数百倍蓰。粤东商人。本无此等事。自不得援以为例。即使资藉官盐。营运获利。商力益得宽裕。亦藏富于民之道。且各省商人。有因偶值军需公捐者。无不交部议叙。广东亦曾有其事也。倘将来该省附近等处。设有地方公事需费。该商等所获赢余。积累日久。报效便民之事。该督等彼时再据情奏闻。亦无不可。所有福康安等所奏、督臣代进贡物之处。竟应议驳。将此通谕中外知之。　　

○谕军机大臣等、据毕沅奏、陕西腹地各属。今春均沾雪泽。惟延榆绥三属。冬春总未得雪。该处并无冬麦。今年节气较迟。若三月内得有春雨。尽可不误春耕等语。上年十月间、因榆林、怀远、葭州。神木、绥德、米脂、吴堡、府谷等、八州县。秋禾偶被偏灾。曾降旨拨银赈恤。并将应徵钱粮。分别蠲缓。至本年新正。复经加恩增给折赈银两。兹据毕沅奏到。延榆绥等属。未经得雪。朕心深为廑念。未知现在曾否得有雨泽。著传谕毕沅、查明迅速覆奏。并即率属虔诚祈祷。庶甘霖早霈。俾农民得及时播种。无误春畴。其望雨各属。是否于新正加恩折赈之外。尚须接济。著查明实在情形。据实具奏。寻奏、据榆林府属报、于二月二十一日。得雪三、四、五寸不等。延安、绥德、二属。虽止得二寸。而土气尚润。现正散给展赈银粮。倘展赈完毕。尚须接济。另行奏闻。批、是不可讳饰。又奏、腹地各属。今春普被雨膏。二麦新苗。渐见起发。报闻。　　

○又谕、据姚成烈奏、川民皮恒泰等、在咸丰县荆竹泉地方劫掠。用枪伤人。焚烧房屋。现饬荆宜施道陈大文、施南府知府李经芳、前赴该处查勘情形。严拏审究等语。此案皮恒泰等、纠集多人。胆敢放枪烧屋。实属目无法纪。前据伊星阿奏报。已降旨四川总督李世杰等、督饬所属。严缉匪犯。并令飞咨远近各省。一体查拏。今姚成烈派委陈大文、李经芳。前往查拏讯办。即著该道府等查明起衅缘由。将案内逞凶要犯。迅速擒捕。从重究办。毋使一名漏网。将此由五百里传谕姚成烈、并谕李世杰、伊星阿、知之。　　

○是日、驻跸三义阁大营。　　

○己丑。谕曰、兵部尚书员缺。著王杰补授。仍著在籍守制。俟服满来京供职。王杰未到以前。所有兵部尚书事务。即著刘墉兼署。　　

○谕军机大臣等、据巴延三等奏、内地民人唐阿矮、私越外番。听受伪职。甘为役使。复商同陈阿千等、将陈永兴货船。掠回内地。售卖俵分。现将该犯拏获。彻底根究。其在逃未获各犯。饬属按名严拏等语。内地与外番毗连地方。此等汉奸私行偷越。亦不能保其必无。但唐阿矮、以内地民人。胆敢受外番伪职。娶妻生女。任听役使。代为劫掠船只。又复将所掠货船。载回内地。售卖俵分。此等狡狯奸徒。情节甚为可恶。不可不严行惩创。现在该犯既经拏获。著传谕舒常、孙士毅、即行严切根究。从重办理。其未获各犯。并著饬属迅速擒捕。一并定拟具奏。　　

