<!-- { "loadSidebar": true } -->
○又谕、上年山西交城等四十八州县。秋收歉薄。已降旨将民欠常平仓谷。及借出社仓、义仓、谷石。分别缓徵矣。但其中有太原府属之岢岚州、岚县、保德州、及所属之河曲县、四处。僻在边隅。商贩罕至。又因连岁灾歉。民间已鲜盖藏。官仓贮积、亦属有限。粜借未免不敷。当此青黄不接之际。小民生计维艰。殊堪廑念。著加恩再酌给两月口粮。按照定价折给银两。并将新旧地丁钱粮。一概缓徵。使穷黎度日。不至拮据。至大同府属之大同、浑源、山阴、阳高、天镇、朔平府属之左云、右玉、朔州、平鲁、九州县。皆系地连边境。承办军需。连岁秋收。亦俱歉薄。著一体加恩。将新旧钱粮。宽至今年秋成后徵收。以纾民力。该地方官实心经理。善为抚绥。副朕加惠穷黎至意。该部即遵谕行。　　

○谕军机大臣等、现在两路进兵。驰递事件甚多。自巴里坤、至额林哈毕尔噶一带。恐尚有藏匿山谷贼人。为行旅之害。但玛哈沁等。谅亦无几。可传谕吴达善、在巴里坤兵丁内。酌派一二百名。令豆斌带领。加意巡查。一遇贼人。即行剿杀。以清台路。　　

○又谕、据黄廷桂奏、侍卫孟雅萨尔、带有回民黑巴斯夫妇三名口。其回妇巴喇彦、称系伊族妹。因中途撞遇。一同带归。现在将伊夫妇等、暂留肃州收管。或应解送京城。或于就近安插。请旨遵行等语。黑巴斯系外藩回民。虽孟雅萨尔。称系亲戚。亦并无实据。伊若已带同进京。自不防听从其便。今既留于肃州。则解送来京。殊可不必。即于就近、赏给绿营官员为奴可也。将此传谕黄廷桂知之。　　

○壬子。停止缓决重犯捐赎例。谕曰刑部议驳御史叶启丰、所奏斩绞捐赎之例、应请删除。以虞书金作赎刑。吕刑大辟疑赦为训不知虞书原引而未发。而吕刑则穆王耄荒时所为也。欲准赎祇系可缓之类。然能赎与否。终视乎有力无力。该御史所言。未尝不是。朕不能附该部之强词夺理也。著将斩绞缓决各犯纳赎之例。永行停止。俟遇有恩赦减等。其惮于远行者。再准收赎。而赎锾、则仍照原拟罪名。不得照减等之罪。如此、则犯死罪者。贫富一律。不得幸逃法纪。而既减等以后。有力者得免远徙。无力者莫可尤人。然已幸庆再生。其著为令。　　

○兵部议准、甘肃巡抚吴达善奏称、甘省河东、河西、各驿额马。乾隆十九年。筹设口外军务塘站。摘拨口内冲驿马、三百五十八匹。稍冲及僻递、各驿马。二百二十四匹。冲驿经题买补。余尚缺额。应买补。从之。　　

○刑部议准、广西按察使梁翥鸿奏称、孕妇犯死罪。向例产后百日行刑。中有应拟凌迟斩决之犯。必俟百日后。起限拷审。值产期尚远。未免覊诛。请嗣后应拟凌迟、斩决、而案涉疑似者。仍俟产后百日详鞫。供证确凿、适值产期者。产后一月。起限审解。从之。　　

○癸丑。上诣畅春园、问皇太后安。　　

○还宫。　　

○谕军机大臣等、据织造托庸等奏、乾隆二十二年。所办丝觔。请敕部准照时价核销一摺。该织造等、前此曾以丝贵奏请加价。已加恩准其所请。丝价既增。则缎疋自应坚致。乃伊等所办。但见其日益粗类。现在方令内务府查办。而伊等又会衔奏请加价核销。其意直欲藉口丝贵。援为成例。年复一年。何所底止。此次二十二年所办丝觔。著加恩于所请增加之数。给与一半报销。嗣后更不得援以为例。现据杨廷璋奏、各属春来、天气晴和。于蚕事甚为有益。则今岁蚕丝收成。谅非往年可比。伊等当不得仍其故智。复以藉口也。将此传谕托庸等知之。　　

○又谕、据兆惠奏称、派给雅尔哈善之索伦兵。请俟剿贼事竣。再行发往等语。此系伊等未进兵以前之旨。近又谕令停止。兆惠等若剿贼事竣。即与雅尔哈善、合兵办理回部亦不必于押解人口时发往。至所奏敏珠尔多尔济等。以哈丹等余贼。营垒坚固。不能攻取。已饬令严守隘口等语。贼众藏匿险僻。不过偷生旦夕。久之必无口食接济。我兵自应于要路防守。相机攻剿。断不可委之而去。此时若能办竣、固善否则将巴图济尔噶勒、温布、由屯等派出一二员。领兵协助。务绝根株。嗣后伊犁等处贼众。有藏匿抗拒者。亦照此办理。　　

○又谕、从前两路将军大臣等、领兵剿贼。往往分别彼此。以致所办军务。未能迅合机宜。朕曾屡降谕旨训饬。今兆惠、雅尔哈善、分兵前进。本路应办事务。各宜奋勉。至若两路声息相通。及会合一处。尤贵和衷商确。兆惠、雅尔哈善、车布登扎布、俱世受国恩。为朕简用之人。自当视国事如家事。合两路为一体。现在办理回部。雅尔哈善、既膺专阃之寄。一应章奏文檄。自宜首列。若兆惠进剿厄鲁特事竣。往办回部。两路会合时。又当以兆惠居首。总期伊等同心协力。早奏肤功。勉之勿怠。　　

○又谕、昨因军需羊只。道远多致倒毙。谕永贵等于屯田处所。广为垦种。以裕军食。今据永贵、定长等奏称、本年在乌噜木齐、辟展、托克三、哈喇沙尔等处。共派屯田兵三千六百名。垦地二万九千二百亩。计布种一千四百余石。可收谷三万六百石。较去年吐鲁番、辟展之数。加增三倍等语。多种地亩。于军食有益现派兵数。尚觉其少。或伊等计抽调留候成熟。仅得此数耶。抑或难于多得耶。但添派绿旗兵丁。其后队尚未起程者。多系闲住。不妨暂令乘时布种。再陆续前往。至永贵等办理屯田。当亲往察看。董劝兵丁。其勤于力作。多种地亩者。即量加赏赉。以示鼓励。　　

○又谕、近因兆惠奏派哈宁阿、同车布登扎布进兵。曾谕令前往兆惠军营行走。今哈宁阿既至鲁克察克。同往哈喇沙尔。恐接到此旨。又复遄行。著传谕雅尔哈善、哈宁阿此时。若未趱赴兆惠军营。即停其前往。如已遵前旨起程。亦不必追回。其带领绿旗兵之丑达等。俱照所请赏戴孔雀翎。　　

○工部议准、浙江巡抚杨廷璋奏江山县境。上年水冲桥道。系浙、闽、通衢。应修筑。从之。　　

○是日起。上以孟夏享太庙。斋戒三日　　

○甲寅谕军机大臣等吴士功已有旨升任福建巡抚。陕西巡抚员缺。令钟音调补。并令吴士功俟钟音到陕之后。再赴福建新任。现在陕省员缺紧要。新任抚藩。于文到后赴陕。均尚需时日。著再传谕吴士功。所有陕西巡抚藩司印务。仍照旧管理。统俟钟音到日。一并交代起身可也。　　

○军机大臣等议奏、据定边左副将军成衮扎布奏称、土谢图汗亲王齐巴克雅喇木丕勒等、六旗蒙古被灾。前经发帑赈济。并奉旨查停差役。查喀尔喀等、安设台站。牧放牲只。官兵及值班台吉等。俱给钱粮。惟自游牧起程。办给口粮、军器、马匹。稍有费用。请将土谢图汗被灾六旗。照从前扎萨克图汗、赛音诺颜二部落、十余旗被灾例办理。应如所请。照例将被灾旗分。暂停差役。于各该部落内。通融摊派。从之。　　

○又议、成衮扎布等奏称、达什达瓦属人。现在鄂尔坤等处游牧。错处喀尔喀。易生事端。前面奉谕旨。命酌移通肯呼裕尔。请乘青草萌生时。给口粮、派兵照管移往。应如所请。俟秋收后迁移。并行文黑龙江将军等、酌定地方。豫为办理。得旨、迁移达什达瓦属人一事。成衮扎布等、此时且不必宣露。若伊等知觉。即不肯努力耕种矣。再从前将军绰勒多等奏称、通肯呼裕尔、地颇宽广。达什达瓦属人。迁移甚便等语。此地近经安插厄鲁特等。今又将达什达瓦移往。其如何分别指给游牧。及豫备接济之处。著绰勒多、即妥议具奏。　　

○御史姚成烈奏、直隶刑名案多未结。奉旨将承审、转审、各官。并按察使、分别议处在案。查直隶臬司。兼管驿传。遇紧要差。须沿途督察。致审解人犯。到省覊时。请将驿务、改归道员管理。俾臬司专力刑名。得旨、此奏实属可行。而在今日、则又甚不可。何则。既有此弊。姚成烈何不言之于数日之前。今甫调用一乔光烈为臬司。而此奏随至。今朕不疑为有故、不能也。夫藉建言而隐行其私。在朕初政之时。或可朦胧。今御极多年。此术不能行矣。然亦不罪姚成烈也。摺发还。　　

○乙卯。谕军机大臣等、据阿尔泰奏、三月上旬。微湖涸出庄地、巳十分之六等语。前屡经降旨。令阿尔泰等、查明已涸庄地。通计若干。其未涸者。令其作速疏消。现今既涸出十分之六。则未涸地亩。及早筹画。其势自易为力。著传谕阿尔泰、将未涸地亩。上紧赶办。俾得乘时补种。倘不及赶种大田。即杂粮秋麦。亦当无误莳植。以资今冬明春接济。此时若不急为筹办。将来大雨时行。更难施力。则阿尔泰不能辞其咎矣。　　

○兵部议准、御史诸徐孙奏、各省驿站马。近多私用、私借。印帖后。巧立里马、余马、捐马等名色。以避滥应处分。请严禁。应如所请。令各督抚查参。徇庇者、一并议处。从之。　　

○工部议准、署江西巡抚阿思哈奏、进贤县上年水冲罗溪桥堤。全坍难修。系通浙、闽、驿路。应重建。从之。　　

○是月。江南河道总督白钟山、奏报徐城黄河。刷深尺寸。河底通畅情形。得旨、览奏欣慰。既有明效。则益当坚守朿水刷沙之策。不可为保堤放水之庸计。以顾目前而贻远忧也。若能渐次刷深。则其功亦我君臣二人居之。勉之。莫为属员所动。毛城铺更要也。　　

○浙江巡抚杨廷璋奏、仁和、钱塘、萧山、三县江塘。向未明分工段。遇坍矬报修。新旧牵混。请照海塘例、二十丈为一段。编号立石。至驻工防守。海塘、每里设堡夫一名。随时黏补缺损。江塘、请二里设堡夫一名。得旨、自可如议。但二里一夫。宁免有名无实之毙。　　

○闽浙总督杨应琚奏、酌定防范台湾事宜。一、台民垦种。侵越熟番地界。应查明挑沟。画清界限。一、熟番通事、社丁、承充多外来游民。机变滋累。近来熟番半通汉语。请即于番社中选充。社远、无通汉语者。酌留妥实汉人。仍结报该地方官查察。一、采办战船木工。一匠入山。带小匠多名。滥伐木材。应按年需木数。核定匠额。令该地厅、县、给印照腰牌。严加管束。一逐水人犯。例应递回原籍。不令偷渡。近多递鹿耳门潜住。且有到籍后偷渡者。请嗣后令地方官。将案由备文。差押台防同知查验。配船押递回籍。并令本籍官。文覆原递衙门存案。人犯起程。久无原籍回文。即移究。又人犯偷渡。多系充横洋船水手。此船每只。止需舵水十四名例准二十余名。请裁至十四名为率。得旨、皆应行之事。如所议行。　　

