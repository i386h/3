<!-- { "loadSidebar": true } -->
○又议覆、湖南巡抚杨锡绂覆奏、广西巡抚鄂昌、请开采绥宁县耙冲岭铜矿一摺。据称、出矿山既不宽。刨验铜砂。又属低下。且深处苖穴。于田亩民食。俱有所碍。应如所请、毋庸开采。从之。　　

○戊寅。上诣皇太后宫问安。　　

○幸瀛台。　　

○谕、山东省明岁系轮免钱粮之年。所有乾隆十二年未完地丁银两。应于奏销前、按欠催徵。朕思本年齐河等各州县被灾地亩。应完钱粮。已照例蠲缓。其勘不成灾之处。与灾地毗连者。收获未能丰裕。岁内完纳钱粮。已属竭蹷。若明岁奏销以前。再令完纳。未免拮据。著将应徵未完钱粮。于奉到谕旨之日。加恩停缓。展至己巳年、照例带徵。以纾民力。　　

○己卯。谕、大学士庆复、自皇考时。屡经擢用。历任尚书。朕即位之初。用为大将军。复简畀封疆。历用至大学士。上年瞻对用兵。以总督统领军务。乃奏称班滚围困焚毙。告捷竣事。朕览奏摺。称班滚烧毙。因念全无确据。应迅速查访。其种种疑窦。详晰批示。始据庆复奏、班滚烧毙。彼亦怀疑。遵旨密行查访等语。今据张广泗查明、班滚现在如郎。尚复肆行滋事。当时捏报焚毙之处。检阅卷宗。有庆复驳回李质粹原咨。李质粹遂添入火光中望见悬缢贼番之言。庆复即据以入告。并前后办理未妥各情节。因以张广泗原摺、传示庆复。伊乃具摺请革职。交部从重治罪。朕自张广泗奏到。数日来为之反覆思维。念其扬历中外。欲施恩宥。以全世戚旧臣之体。而法度者朝廷之法度。有功则赏。有罪则罚。朕不敢私焉。且国家能保千百年无兵革之事乎。若统兵之人。皆如此欺罔。其所关系。尚可问乎。夫世戚旧臣。皆与国共休戚之人也。庆复思及此。亦将不能自恕。且以台辅大臣。受国家厚恩。何以于此等军机重务。通同欺罔。一至于此。若谓一时误信。或因用军既久。边外番地。不得不如此了事。此等情形。不宜题达宣示。亦应密行陈奏。乃始终并未据实奏明。今既通盘败露。法纪所在。朕虽欲宽之而无可宽。庆复著革职。家居待罪。李质粹现在刑部监禁。著军机大臣、会同刑部、将此案情节。彻底研讯。有应问庆复之处。一并讯问。逐款审明。按律定拟具奏。　　

○又谕、朕从前因班第、努三、进兵瞻对。宣力效劳。厥有成绩。是以将伊等、及所带侍卫官员拜唐阿等。一并交部议叙。朕又施恩。令班第在御前行走。今据张广泗奏称、班滚现在如郎地方。并未被火烧毙等语。班第、努三、虽系协同庆复办事之人。未深悉地方形势。与庆复、李质粹、专令带兵者不同。然伊等在彼并不详察。亦从而谓班滚烧毙。率行具奏。殊属冒昧。此事既经显露。伊等议叙所加之级。及随往侍卫官员拜唐阿等议叙之处。均一并注销。班第、努三、俱不必在御前行走。著在乾清门行走。　　

○庚辰。定郊坛大祀。省视神位上香。及省视牲器礼。谕、朕惟致敬郊坛。宜崇典制。乃者朕于大祀前期一日。恭诣坛位。躬亲省视。展洁告虔。良云周备。惟是神主向藏皇穹宇、皇祇室、皇乾殿。考之唐开元礼。先期升主陈设。省视复收。朕思因省视而陈设神主。有违神道静穆之义。未协寅恭严事之忱。应于躬省皇穹宇、皇祇室、皇乾殿、上香行礼。分献官诣配殿行礼。肃将悃忱。以伸对越。但事属创举。著大学士会同该部。详悉定议。并躬诣坛位后亲视笾豆之处。一并具仪以闻。寻议、皇上驾诣南郊。于昭亨门外降辇。入外壝南左门。诣皇穹宇。于上帝、列圣前、上香。行九拜礼。两庑从位。遣官上香行礼。次诣圜丘、视坛位。诣神库、视笾豆。并遣官视牲。毕。入斋宫。北郊。于方泽北门外降辇。入外壝北右门。诣皇祇室。于皇地祇、列圣前、上香行礼。并省视。俱如前仪。南郊祈谷。于外壝南门右降辇。入祈年左门。诣皇乾殿上香。次诣祈年殿、视坛位。及笾豆。并同大祀仪。从之。　　

○谕、闻得满洲大臣内。乘轿者甚多。各部院大臣乘轿。乃系向来体制。至武职大臣等、操演官兵。教习马步骑射。非文职大臣可比。伊等位分既尊。自应遵照旧制骑马。以为所管辖人等表率。若自求安逸。则官兵技艺。安望精熟。再闻年少宗室公等。平日亦皆乘轿。伊等不过间日上朝。自应练习骑马。似此希图安逸。亦属非是。此关系我满洲旧习。著力行禁止。　　

○军机大臣等议覆、甘肃巡抚黄廷桂奏、新渠、宝丰、二废县。近年陆续垦复。已有二千余户。计口万余。请改城为堡。令民移居。应如所奏。改为新渠、宝丰、二堡。除原设文武衙署、及庙宇仓廒等官基。仍留备用外。余准作民基。仍循旧制。二堡各以坍废鼓楼为界。楼南令回民居住。楼北令汉民居住。其分别回汉、丈给地基之处。亦应照所奏。每间出资三钱。地方官给印照管业。所收地资。即留为本处修补城池等项之用。所有改设之县丞衙署。准即于宝丰堡内建造。从之。　　

○又奏、陕西学政胡中藻奏请、分设陕甘二省学政一摺。奉旨令臣等询问庆复据称、陕、甘、二省辽阔。学臣未免跋涉。多费时日。但该省预考生童无几。阅卷省便。是以向来督学、止系一人。岁科两试。均无贻误等语。胡中藻所奏毋庸议。从之。　　

○命协办大学士吏部尚书来保、为大学士。以吏部左侍郎宗室德沛、为吏部尚书。　　

○辛巳。孝庄文皇后忌辰。遣官祭昭西陵。　　

○上诣皇太后宫问安。　　

○谕、理藩院以安插青州之厄鲁特内。有逃走旋经拏获博罗特等五人。请旨正法。著派侍卫赛音图、理藩院郎中善泰、即速驰驿前往青州。会同该将军询问伊等逃走情由。传集在彼投诚之厄鲁特。及官兵等。一同观看。将博罗特等五人。即行正法。　　

○谕军机大臣等、据理藩院奏称、安插青州之厄鲁特博罗特等、约齐逃走。经官兵追赶。将五人拏获。已降旨即行正法。以昭国宪。伊等逃时。将军额尔图、尚未丁忧。似此逆贼。理应一面严缉。一面奏闻。拏获时、即问明缘由正法。乃博罗特等、于九月二十七日逃走。而副都统三达色、迟延许久。始行俱报。又惟以钱粮咨请。观此、可知伊等全不晓事。将军、副都统、俱系驻防地方大员。乃不知事之轻重。至于此极。办理草率。实属不合。额尔图、三达色、俱著传旨严行申饬。并传谕各省驻防将军大臣。各处俱有安插此等厄鲁特回人。令其密行防范。毋稍疎懈。然并非于无事时。欲其过严。现在投诚人等。俱属安静。若因此一事。稍露形迹。伊等知觉。反生疑惧。致滋事端。亦有不便。该将军等、务宜用心妥协办理。其未经拏获之厄鲁特达什哈。乃去岁投来、安插内地。居住一年有余。通晓内地言语、地方情形。仍若将内地道路。沿途询知。逃回准噶尔地方。甚有关系。著开明达什哈年貌。交与两路将军大臣、传谕各处卡伦。严行查缉。并行文直隶、山西、陕西、甘肃、四川、河南等处督抚。令其留心加紧查拏。断勿使之兔脱。以致逃回巢穴。俟于何处拏获时。即速奏闻。　　

○是日起、上以岁暮祫祭太庙。斋戒三日。　　

○壬午。谕军机大臣等、瞻对用兵之案。庆复、李质粹、以班滚焚毙。告捷彻兵。而班滚现据如郎。肆行滋事。朕原谕以俟大金川事竣之后。再行查办。乃张广泗办理失于欲速。未合机宜。使事情彰者。矢在弦上。不得不发。因命将庆复、革职待罪。李质粹、交军机大臣会同该部严讯。按律定拟。但思此案内。庆复、李质粹、身为总统大员。贻误军机。情罪固重。其在事捏报之宋宗璋、马良柱、及将备人等。牵涉甚多。伊等既知此案情罪败露。未必不心怀疑惧。于现在军情无益。著传谕张广泗、令其酌量情形。如宋宗璋等、在事日久。熟悉情形。现在领兵攻剿。尚能实力奋往。可望成功。著仍留军前。将伊等从前捏报欺罔。应行从重治罪之处。该督明白晓谕。许其戴罪图功。以观后效。令伊等心中豁然无疑。专一进剿。奋勇克捷。以赎前愆。若伊等并无实在出力。而军前效用有人。如发往之任举等、可以代伊之任。即将伊等参革。并案内紧要人犯。一并拏解来京。归案审结治罪。其余情罪稍轻者。仍著明白宣谕。令其效力赎罪。军务几宜。未便遥断。著张广泗、详悉筹酌。妥协办理具奏。　　

○又谕、各省湖河滩地。经大学士等、于乾隆九年。议令各该督抚、委员详勘。除已经报垦之地亩外。其余蓄水之处。划明界限。不许再行开垦。其从前已垦地亩。亦令查明分别办理。交部通行在案。各督抚等接到。自应遵照查办。将该省有无此项地亩。及有此项地亩。作何分别办理之处。分晰奏明。乃及今数载。惟直隶、福建、二省奏到。其余现有湖河滩地之各省分。俱未见其奏报。殊属迟延。著传谕询问。于伊等奏事之便寄去。　　

○军机大臣等议覆、川陕总督张广泗奏称、金川善后事宜。经军机大臣遵旨定议。归入西藏管辖。但西藏终属外藩。以塞内土司。归其管束。形势实有未便。莫若以治藏之法治之。番蛮最信喇嘛。请俟金川平定。设立大寺院一二所。并将伊地界所有喇嘛寺。亦略为修葺。于京城大喇嘛内。选择一人。带徒众数人。前来住持。大喇嘛所居之处。酌留副参一员。带兵千名。或数百名护卫。徒众所居之处。酌留千把一员。带兵百名。或数十名护卫。所需兵丁、于川省额兵内。轮年换班。其大金川土地。招人佃种。所收租粮。供各寺香火。余充兵食。再选司官一员。本省丞倅一员。随同大喇嘛居住。田赋讼狱。听其经理。至金川战碉。应全行拆毁等语。查西藏皆我幅员。久沐怀柔。不得外西藏而内金川。即番俗素信喇嘛。该督欲设立寺院。令喇嘛居住但必果能服众。始于蛮方有益。且自京城派往。不如即在藏内选择。其应如何钤束之处。该督亦未筹及。办理尚未尽善。再金川并无水田。所收青稞。仅供番蛮糊口。岂有余粮、以资香火兵食。应令该督再为详审。至喇嘛、如果能使群番听其教令。自应如所议。设立兵弁护卫。如不能钤束。仍当另议兵防。至拆毁战碉。系遵旨办理之事。应如所请。得旨、依议速行。　　

○又议覆、山东布政使赫赫奏请、捐职武生、有愿入武闱者。准其一体考试。查捐职贡监。例得入闱。武职虽无明文。而事同一例。应如所请从之。　　

○直隶总督暂管河道总督那苏图等议覆、前任漕运总督顾琮奏称、北河所筑草坝。应加高二三尺。束水济运。应如所请、于戊辰年建筑。坝座较本年所建。量加高厚。筑成后、如有蛰陷。随时加镶。报闻。　　

○癸未。以岁暮祫祭。遣官祭太庙中殿、后殿。　　

