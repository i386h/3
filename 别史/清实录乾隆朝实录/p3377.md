<!-- { "loadSidebar": true } -->
○军机大臣等会议、两广总督福康安奏捕盗章程、并现办巡缉事宜。一、粤东雷廉二府交界海面之涠洲。并迤东之斜阳地方。俱系孤岛荒地。无籍贫民。每有前往搭藔居住者。不免与洋盗串通滋事。业饬地方官、逐一递回原籍。草藔概行烧毁。勿使窝留。此外洲岛。一律清查严禁。一、沿海渔人。为洋盗所诱。当饬编列字号。每船开造丁口清册。并令各船连环保结。由地方官按季详报。一船为盗。即将不行呈首之互保各船连坐。捕盗时。即令兵役带同作线。如能指获。一体奖赏。一、舟师出海巡哨。向例分上下两班。轮流更换。近因查拏洋盗。节次调派弁兵四路堵截。而现在轮班届期。难以纷纷更换。请将上班派巡员弁。令其再留一班。以资熟手。一、粤东盐船赴场领运。往返本有定限。近日每逗留不回。恐藉此贩私。甚或在洋为匪。已饬盐运司严拏究办。一、粤闽洋面毗连。两省无籍贫民。以台湾地方膏腴。往往偷渡。现在实力稽查。一、地方无藉棍徒。粤东名为滥仔。业饬属严办。轻则分别枷杖。重则依凶恶棍徒例、定拟发遣。均应如所奏。一、水师战船。捕盗时。驾驶未甚便捷。请照商船式样改造。查战船自有定制。未可因捕盗概行议改。臣等酌议。粤东额设外海战船。共一百三十七只。闽、浙、江南、俱有额设战船。请令各省沿海督抚提镇。将各船酌留一半。其余一半、于届应拆造之年。照外海民船式样、逐渐改造。至粤东、闽、浙、江南、内河亦有巡查缉匪之事。其额设橹桨各船。是否亦须酌改。应听各该督抚查奏。再官造战船。应查明是否与民船一律坚固。如承办之员、克减工料。即当查参。若原定例价不敷。亦当据实奏明。宁可量减额船数目。将工料归并津贴。从之。　　

○甲子。太祖高皇帝忌辰。遣官祭福陵。　　

○仓场侍郎苏凌阿、刘秉恬奏、通惠河、及朝阳门外护城河。淤积日久。请及时挑浚。再朝阳门外西石道。临河泊岸。约六十余丈。为卸漕要区。向系用土培岸。每当夏雨。多有坍卸。以致淤积河身。请照桥闸东石道、一体改砌石岸。谕、通惠河、及朝阳门外护城河。应挑各工。著派金简、韩鑅、会同仓场侍郎勘估具奏。上紧办理。其刘峨、苏凌阿等、前请挑挖温榆河之处。亦著一并会同秉公勘办。　　

○乙丑。上御卷阿胜境。赐扈从王公大臣、蒙古王贝勒贝子公额驸台吉、及青海扎萨克郡王、杜尔伯特扎萨克贝子、安南国使臣等食。至戊辰皆如之。　　

○谕曰、奎林等奏、审明笨港守备李文彩、得受偷越船只番银一案。将李文彩、依枉法赃八十两绞监候律、问拟绞决。其经手收赃之胥吏方升、依说事过钱、与正犯同罪至死减一等例、问拟杖流、发往伊犁给兵丁为奴等因一摺。所议失之轻纵。台湾甫经大加惩创。痛革积弊之时。乃守备李文彩、于偷越船只到港。复敢得赃纵放。实属藐法已极。而李文彩得受钱文。系方升说合。是方升为此案罪魁。李文彩之死。皆由该犯怂恿所致。若因其赃未满数。仅发伊犁。岂足蔽辜。况此而不从重办理。将该处官吏、无所忌惮。势必日久因循。又酿成柴大纪贪黩之案。殊非整饬官方、绥靖海疆之道。李文彩、竟应改为斩决。方升、亦应改为绞决。以示惩儆。所有奎林等定拟摺。著军机大臣、会同行在法司速议具奏。　　

○谕军机大臣曰、梁肯堂奏、七月二十四日。黄水陡长。沟河不能容纳。归德府属之永城、夏邑二县、村庄洼地被淹。又彰德府属之临漳、安阳二县、滨临漳河。因漳水长发。以致临河村庄。亦被淹浸。房舍均有倒塌。现委司道亲往查勘筹办等语。永城、夏邑、临漳、安阳四县。因河水陡长。其滨临村庄地亩。猝被淹浸。虽系一隅偏灾。亦应妥为抚恤。著传谕梁肯堂、即督率所属、先行借给口粮。妥为安顿。其有应行赈借蠲缓各事。并著详悉查明、妥协办理。勿使一夫失所。以副朕轸念民依至意。　　

○旌表守正被戕四川南充县民龙世伦聘妻万氏。　　

○丙寅。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫。东岳庙。城隍庙。　　

○上御澹泊敬诚殿。扈从王公大臣官员、及蒙古王贝勒贝子公额驸台吉、安南国使臣等、行庆贺礼。　　

○以通政司副使秦清、为太仆寺卿。　　

○丁卯。谕、明年朕八旬万寿。前经俯允王公大臣之请。举行庆典。在籍大学士蔡新、尚书曹文埴、自必进京祝嘏。第念蔡新、年逾八旬。而曹文埴之母、则年已望九。若届期蔡新精神矍铄。曹文埴之母亦复体履康强。伊二人自当前诣阙廷。以伸庆祝之诚。倘蔡新精力未能如旧。曹文埴之母亦渐形衰老。则蔡新高年跋涉。既非所宜。而曹文埴远赴京师。不能朝夕侍养。伊母子亦未免彼此悬恋。在蔡新、曹文埴、俱系大臣。心殷蔡向。必不肯以私情上达。因思福建安徽督抚。近在同省。见闻较切。务宜留心体察。如蔡新、曹文埴、有不能远来之势。该督抚即应力为阻止。倘伊二人以朕八旬万寿。未得与在廷臣工。共伸庆祝。即令在籍望阙行礼。均足以展其忱悃也。著该督抚、将此旨告知蔡新、曹文埴、以示朕优加体恤至意。　　

○又谕曰、蒋赐棨等奏、湖南三帮粮船。在通州南营地方被劫一案。经武清县拏获夥犯李吉儿等四名。首犯孙二、亦经东路同知拏获。连日严鞫。据各供认行窃拒捕不讳等语。此案凶犯。胆敢于辇毂之下。纠窃行强。该厅县等、上紧躧捕。未及一月。即将首夥各犯缉获多名。尚属奋勉。东路同知汪大镛、武清县知县唐汝风、均著交部议叙。刘峨现在热河。所有已获各犯。未便辗转解审。致稽显戮。即著蒋赐棨等、速行严审定拟具奏。其未获之犯。仍著直隶总督、与该府尹、饬属严缉务获。毋任远扬漏网。　　

○谕军机大臣等、据毕沅等奏湖北各属得雨情形。摺内称、惟安陆、宜昌二府属。有一二州县、得雨未透。已饬该道府、敬谨诚求。并斋心默祷等语。楚北各属。前于六月中旬后、暑雨少缺。兹于七月初旬、得雨深透。秋田自可资以接济。但安陆、宜昌二府属。据奏仍复缺雨。朕心深为廑念。现在该二府属。曾否续得雨泽。是否不致成灾。该督等务须详悉查明、据实具奏。如有成灾应行抚恤之处。即一面奏闻。一面妥为办理。毋得稍存讳饰。致灾黎或致失所。再惠龄奏到六月分粮价单。所开价值。览奏颇不明晰。昨阅刘峨所奏直隶粮价单。开列各项价值。颇觉眉目清朗。著照钞一分。寄惠龄阅看。令其嗣后即仿照此式、开列具奏。将此各谕令知之。　　

○户部议覆、湖广总督毕沅奏称、湖北漕南二米。一兑交旗船、转之通仓。一解交荆州各营、供支兵食。向来将上游各州县解通漕米、与下游各州县解荆南米、互相抵兑。各就附近水次解交。实为妥便。惟查崇阳、通城二县。均在省城上游。距省六七百里不等。其漕米未经一律抵兑。请自本年为始。将该二县应解漕米五千九百八十四石。改解荆州。抵补南米。以下游之蕲州、蕲水、广济、兴国、黄冈、武昌等六州县解荆南米。就近兑交旗船。划抵崇阳、通城、二县应运漕额。所有该二县起运漕米水脚银。即可节省、报解充公。其解荆南米脚费。亦即在蕲州等六州县、原解荆州水脚银内拨给。至漕粮应给旗丁截贴。及南粮耗米修仓等费。俱照抵兑旧例办理。应如所奏。从之。　　

○蠲免安徽怀宁、祁门、当涂、芜湖、繁昌、铜陵、无为、建德、庐江等九州县。乾隆五十三年学田水灾额赋。　　

○戊辰。谕军机大臣曰、陈用敷奏、据凤阳府禀报、所属宿州。因砀山县漫溢黄水下注州境。民田被淹。水势由灵璧县、下注洪泽湖。该县亦有被淹之处。现饬藩司驰赴该处、率属勘办等语。宿州、灵璧、前因夏间雨水稍多。兼值毛城铺等处洩黄汇注。间有被淹。甫经涸出补种。今又因上游黄水漫溢被淹。农民不无拮据。难免一隅偏灾。著传谕该抚、即饬藩司督率所属、详细履勘。实力查办。务须无滥无遗。俾蔀屋贫黎。均沾实惠。以副朕轸念民依至意。　　

○又谕曰、全德覆奏、各商行盐。定例必须先完课税。然后运盐到岸。恒宁多报销数。尚不至累及商人多完引课。但扬商办盐。遣人运交省店。省店卖出一引。即须寄回一引之价。若报官既可以少作多。其寄信扬商、又可以多作少。恐启省店影射牵混之弊。是以据实参奏等语。此事前据何裕城奏、引与课随。恒宁所多报销盐九千余引。现有课银十一万两有零。并非虚捏。今又据全德奏、课银系例应先完。惟盐未实销。扬商引价无从归还。恐省店借此停捺那移。所言亦似有理。著将全德原摺。钞寄何裕城阅看。令其将恒宁所多报销售盐数。是否仅完课银。抑系扬商引价、亦已一并归还之处。据实具奏。勿稍回护。书麟到江西后。亦著秉公查明奏闻。不可瞻徇。将此传谕书麟、何裕城、并谕全德知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十六



大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。八月。己巳。上自避暑山庄启銮。幸木兰。　　

○谕、各省学政。现届应行更换之期。除安徽学政秦潮、湖南学政张姚成、俱系本年补放、毋庸更换外。顺天学政、著刘墉去。江苏学政、著胡高望去。浙江学政、著窦光鼐去。江西学政、著赵佑去。福建学政、著刘跃云去。山东学政、著邹炳泰去。山西学政、著茹棻去。河南学政、著茅元铭去。陕西学政、著周兆基去。湖北学政、著李长森去。广东学政、著陈桂森去。广西学政、著费振勋去。四川学政、著戴均元去。云南学政、著萧九成去。贵州学政、著陆湘去。现已启銮进哨。以上各员。现出该省试差者。于出闱后。即行接印任事。其在京各员。亦著于奉旨后、速赴新任。均不必前来请训。　　

