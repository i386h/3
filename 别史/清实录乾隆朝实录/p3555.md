<!-- { "loadSidebar": true } -->
○谕军机大臣曰、吉庆覆奏、山东通省各属。俱经得雨。惟德州一处。微雨飘洒。不成分寸。已饬该州、将仓贮麦石高梁、酌量出粜。以平市价等语。因思直隶景州一带。与德州境壤毗连。前据该督奏报。景州得雨仅止三寸。今未据续报得有雨泽。是景州河间一带。总未得有透雨。麦收未免歉薄。自应酌筹借粜。以济民食。著传谕梁肯堂、即将景州一处。并查明河间、新城、涿州、一带缺雨处所。饬令各该属。将常平、社、义、仓谷。酌量动用。先行平粜。并借给耔种口粮。以平市价而资接济。该督务督饬所属。妥为经理。俾小民得沾实惠。以副轸念。仍将各该处现在曾否得雨之处。即行覆奏。以慰廑注。并著吉庆将德州一处。是否亦应借给耔种口粮之处。一并覆奏。将此谕令知之。　　

○戊寅。陕甘总督鄂辉奏、前藏以西。应安马塘。查照上届章程。各塘安马五匹。续因不敷驰递。添马五匹。现在大兵进剿廓尔喀。每塘安马十匹。仍属不敷。请正塘安马二十匹。腰塘十匹。以速邮传。报闻。　　

○己卯。谕、向来京师冬春之际。五城及普济堂。俱设厂煮粥。以齐贫民。一届融暖。例即停止。第念现在近畿一带。尚未得有透雨。虽业经降旨加恩平粜。尚恐京城及附近觅食贫民。糊口维艰。著五城、顺天府、再行煮赈一月。并著都察院堂官。及该府尹等。不时前往查察。勿使胥吏从中滋弊。以副朕恤贫祈泽至意。　　

○又谕、据恒秀等奏、吉林地方失火。延烧旗民住房三千余间。请办理接济等语。著照恒秀等所请。将烧毁官房。动用官项修理。其罪犯人等。暂行收入同知衙门监内。俟监房修成时。照旧收禁。所有烧毁房屋之五品以下官员。及兵丁水手等。量其职分。赏借一年俸饷修造。限五年坐扣。旗民铺面房屋。如有无力愿借官银修造者。每间借给官银三十两。作为三年交还。余俱照所请行。　　

○又谕、吉林地方。去年失火。延烧旗民房屋。甫经盖造完竣。今又被火烧毁三千余间。甚为可悯。该处木植价贱。墙壁皆系木造。易于引火。若改用砖瓦。自无此患。著恒秀晓谕各旗民。一体遵行。　　

○豁免安徽无为州。乾隆五十六年分。河工挖废田地、塘、沟、十一顷六十三亩有奇额赋。　　

○庚辰。谕、前因直隶顺德、大名、广平三府属。雨泽愆期。业经截留漕粮三十万名。并将新旧钱粮。概予缓徵。其保定以北各州县。亦未得透雨。应否缓徵平粜之处。降旨询问梁肯堂、兹据覆奏该处各州县。久未得雨。或得雨未透。麦收未能丰稔等语。近畿一带。上年秋成。虽在八分以上。且现经该督饬属。将仓储谷石。分别借粜。民食自不至缺乏。但麦收既属歉薄。若照例将新旧钱粮仓谷。同时并徵。民力究未免拮据。所有保定府属之清苑、满城、安肃、定兴、新城、容城、安州、束鹿、雄县、顺天府属之宛平、大兴、霸州、东安、大城、保定、文安、涿州、良乡固安、永清、香河、昌平、顺义、怀柔、密云、平谷、通州、三河、武清、宝坻、蓟州、宁河、河间府属之献县、景州、故城、吴桥、交河、易州、并所属之涞水、广昌等四十州县。应徵本年节年仓谷钱粮。均著加恩缓至本年秋成后。再行启徵。俾民力益纾。以副朕轸念闾阎。有加无己至意。该部遵谕即行。　　

○旌表守正捐躯河南夏邑县民马某女马氏。　　

○辛巳。军机大臣等议奏、钦差湖南巡抚姜晟等奏称、云南民人那耀宗、在京呈控伊兄谋占家产。诬为朱亦甫之子。审属虚诬。请照例治罪。得旨、此案那耀宗、本系朱亦甫之子。并非那嘉猷所生。业经在本省历次审结有案。今复妄希分得家产。辄行添捏多款。赴京呈控。情殊狡诈。仅照例问拟充军。不足蔽辜。那耀宗、著发往伊犁充当苦差。以示惩儆。余依议。　　

○壬午。谕曰、长麟奏、拏获海洋劫杀事主多命之凶盗。审明正法一摺。此案盗犯黄泳林等。结夥多人。在洋面行劫客船。将事主水手等十二人。掷海身死。实属凶恶已极。长麟接据同知王恒禀报。即督饬缉拏。将首夥十三犯。立时拏获。审明后押赴海口。传集被害之事主家属等。眼同看视。将各该犯分别凌迟斩决。所办好。长麟著交部议叙。同知王恒、盘获多盗。尚属留心出力。并著送部引见。余俱照该抚所拟完结。　　

○署江西巡抚姚棻疏报、乾隆五十五年分。靖安、萍乡、新喻、广丰等四县。开垦老荒新生田地、山一顷六十六亩有奇。　　

○旌表守正捐躯河南罗山县民陈继安女陈氏。　　

○癸未。谕军机大臣曰、书麟奏、拏获在洋行劫之盗犯黄泳林等一案。审明办理。请将总巡内洋之守备赵邦臣革职。统巡之总兵陈安邦、交部议处一摺。此案行劫盗犯。据同知王恒、知县何启秀、先后禀报查拏。均系长麟及文员拏获。其巡洋大小营弁。怠玩疎防。自应分别惩处。即书麟统辖弁兵。亦属失于觉察。已将原摺批交该部议奏矣。至所参之总兵陈安邦、甫经陛见回任。此案若系陈安邦任内疎防。该镇自难辞咎。俟查明送部。严加议处。若系陈安邦陛见卸任以后之事。即应将署任之员议处。著传谕书麟、据实查明。咨部办理。以昭核实。绿营废弛之习。书麟应留心整顿。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。闰四月。甲申。上御勤政殿听政。　　

○谕、京师自春徂夏。总未得有透雨。朕斋心虔祷。望云瞻礼。宵旰靡宁。节经降旨。屡沛恩施。以冀感召甘和。渥沾澍泽。旬日以来。尚在盻雨未得。朕心实增焦切。日谕军机大臣等。现在政刑。或不无阙失。抚躬循省。乾惕尤深。因思近年来、因台湾海洋盗风甚炽。曾谕该省督抚、拏获盗犯。不分首从。概行按律正法。从重示惩。俟数年后盗风少息。再行照旧办理。原期禁戢凶暴。以安良善。乃节年该督抚、及附近海洋省分督抚等。奏报拏获洋盗。多系一面奏闻。一面即行正法。虽属辟以止辟之意。第恐督抚等有意见长。或为属员升擢地步。所获之犯。未必尽系正盗。仅将夥党内无关紧要者。拏获充数。甚至设法购求。愚民重利轻生。顶凶认盗。而正犯转致远扬。又或奸民因仇诬指。该督抚既经奏明正法。部臣亦无由覆核。其中或竟有冤屈。亦未可知。殊非朕靖盗安民之本意也。即如近日长麟奏、拏获海洋凶盗黄泳林等。结夥多人。在洋面行劫客船。将事主水手等十二人。掷海身死。凶恶已极。该抚审明后。即将首夥十三犯。押赴海口。分别凌迟斩决示众。此等劫杀多命之凶盗。加以重典。正可肃法纪而快人心。不得谓之过当。昨又据梁肯堂奏、拏获越狱之绞犯瞿套儿一犯。恭请王命。即行正法。则办理未免稍过。该犯止系窃贼满贯、问拟绞候之犯。今因越狱拏获。虽例应加重。亦祇应入于情实办理。何至决不待时。外省似此非过则不及者。正复不少。各省用刑失当。虽距辇毂甚远。然皆朕之土之民。京师缺雨。或即由此乎。朕子惠元元。远近岂有歧视。此后台湾地方。拏获盗犯。该督抚审明后。如果系真正首盗害人。赃据确凿者。自应即行正法。以儆凶顽。若止系随从夥党。及把风接赃等犯。仍按照常例、分别办理。其附近海洋及各省。凡遇命盗等案。俱应细心研讯。务期情真罪当。按例办理。不得有意从严。株连拖累。此系朕吁天祈泽。夙夜焦劳无聊之极思。各督抚等。尚其敬体朕意。详慎庶狱。以期共迓祥和。庶冀甘霖速霈。将此通谕知之。　　

