<!-- { "loadSidebar": true } -->
○又谕、据安泰奏、乌噜木齐。收获粮石甚多。除足敷兵丁口食外。尽有余积。即减价粜卖。亦属无几。明年请酌留三千兵。分派垦种差操等语。已交军机大臣议奏矣。该处连获丰收。粮石自多贮积。但因售买乏人。遽议酌减兵数。则现在垦熟地亩。坐致荒废前功甚属可惜。将来或酌令兵丁家口。陆续迁往。开垦就食。或令腹地愿往无业流民。量为迁移。则垦辟愈广。内地既可稍减食指之繁。而该处粮石。亦不致陈积。自属一举两得。著传谕杨应琚令其将如何招募前往。俾垦种日就展拓。兵民渐次蕃庶。及作何令其分起派往之处。详悉妥议具奏。　　

○豁除陕西兴平县。被水冲坍滩地六顷三十二亩有奇额赋　　

○壬申。遣官祭昭忠祠　　

○谕、今岁直隶各属。麦收丰稔。秋禾畅茂。缘七月间雨水过多。滨河及低洼地亩。遂被淹浸。已降旨将固安。永清。东安。武清。四县。照例抚恤。并酌借麦谷。俾涸出之地。得以及时布种。其文安。大城。霸州。保定。等属。因漫口被淹各村庄。并著照前旨。一体查办。至同时被潦之宁河。宝坻。蓟州。等属。虽所损不过十之一二。但现在天晴水涸。正可乘时补种晚稼。及明年春麦。并著该督方观承。查明有地无力之户。酌量借给仓谷。俾贫民力作有资。以裨生计。该部遵谕速行　　

○又谕曰、参革总兵林洛。得受网户钱文。派兵代巡滋事。以致淹毙兵丁。反捏报匪船劫掠一案。初据该督奏到。谓系奸徒在洋不法。已谕令严缉重治。以靖海疆。及提督王无党访查摺奏、多有诿过林洛之语。夫派兵巡洋。亦镇将职守应办之事。该提督或因重案要犯。日久未获藉口巡兵生衅。速图完案。则于林洛。即不无屈抑。是以降旨杨廷璋。令其秉公确查。嗣据杨廷璋查明参奏。复命抚臣庄有恭。会同悉心审拟。无存成见。盖尚恐提臣既有先入之言。司谳者执而不化。则无以服林洛之心。此无纵无苛之谕。所以不啻再三也。今法司核覆奏案。则林洛始而勒索受贿。继而捏报掩饰各情罪。柄据凿凿。以总兵大员。贪污狡诈。且致淹毙多命。至于此极。此而可宽。国法安在。林洛依拟应绞。著监候秋后处决。余依议。朕慎重刑章。虽一介民命。必虚心审量。俾无稍遗憾。况职系大员。如未得情。岂惜平心研究。今林洛罪状既定。国宪其所自干。益见朕前此屡行传谕该督等之旨。原属鉴空衡平。且未免因虑林洛向隅。转致不惮谆复也。著将前后奏摺。及所降谕旨。一并钞发。俾众共知之　　

○军机大臣等议覆、钦差副都统安泰奏称、乌噜木齐谷石极丰。折给官兵。愿领者少。查该处屯田。有绿旗兵三千名。请以二千差操。一千屯田。互相更换等语。乌噜木齐谷石赢余。不量加变通。久贮必致红腐。但如安泰所奏、仅以一千兵屯田。则已经垦熟地亩。致使荒芜。亦属可惜。查该处兵。俱系三年一换。并不挈眷。若听兵丁等移家居住。或募内地流民迁往。给地耕种。则生计益裕。谷石亦可变通。除招募内地流民。已奉旨交杨应琚办理外。其乌噜木齐兵。请令安泰查明有愿携家迁驻者。移咨杨应琚办送。俱酌量官为料理前往。到彼时。兵丁。给盐菜口粮。其内地粮饷奏裁。无业流民。将屯种不尽之田。拨给作产。闲地任其垦种。至赏给耔种农具。及分别纳粮事宜。交安泰等酌量情形。定议具奏。从之　　

○河南河北镇总兵田金玉奏、驻劄之怀庆府。于七月十四。至十六日。大雨。丹沁两河。同时暴涨。官衙民舍。悉被淹浸。人口不免损伤现同地方官设法宣洩。得旨、所损几何。据实奏来　　

○癸酉。谕、直属被水各州县。节经降旨。加意抚恤。今据该督方观承查奏、永平。广平等府所属州县。雨水亦已消退。不致为灾。惟冀州。衡水。武邑。三州县。因近滹沱。被水较重。穷民生计。未免拮据。著加恩照固。永等县。一体抚恤。俾灾黎无致失所。该部遵谕速行　　

○谕军机大臣等、前方观承参奏、顺义县知县李学虞。违抗误工。请革职留直。于疏消积水工程处效力。已照所请行。但朕驻跸石槽时。地方官并不见一人。经总理行营大臣传询。李学虞尚亲身应答。及次日启程。伊亦在道旁扫除。是该令。较之始终规避各员。尚属有间。而该督查奏以李学虞为抗误之首。必因其分内应办差务。有视同膜外之实迹。特于朕前一见。计图塞责耳。即如行宫前贴近桥梁。亦并不豫备。即其明验。予以革职。原属咎所应得。然以此核之密云。则该县吴元楷。于桥船夫役。种种贻误。又复匿迹潜踪者。其罪岂反轻于顺义耶。今仅交部察议。恐该员以既窐吏议。于地方公事。益致任意懈弛。尤不足示惩儆。著传谕方观承。将吴元楷参奏革职。所有境内桥梁船只。责令赔补修造。俟明年巡幸木兰经过时。再行请旨。其密云县知县缺。即将正定县知县广宁。奏请调补。仍一面先饬该令。前来办理差务。广宁所遗之缺。于发往试用人员内。再行遴选题补　　

○又谕、昨因纳世通。在哈喇沙尔年久。派达桑阿前往更换。但达桑阿系初办回部事务。恐未能熟悉。现在辟展有德尔格等办事。著道员苏淩阿。前往哈喇沙尔协办　　

○又谕曰、额敏和卓。数年办事军前。伊长子素赉璊。次子茂萨。俱承办公事。其吐鲁番等处事务。系伊第三子鄂罗木咱布管理。今据永贵奏、伊办理游牧。约束属人。俱甚妥协。著加恩赏戴二品顶带孔雀翎。以示鼓励　　

○以乍浦副都统长保。福州副都统明福。对调　　

○甲戌。谕、八旗满洲。俱系朕世仆。效力行间。乃分内之事。犹将稍有劳绩者。因年老患病。不能当差。休致后赏给俸禄。此国家格外之殊恩。古所未有。但风气日下。众不知此为格外之恩。乃竟视为当然矣。即如上年伊勒图所奏、护军校素朗阿军前受有潮湿。恳请休致。给与全俸。其意以出兵为奇勣。藉此妄冀得俸。是以朕未赏给。至伊勒图所奏非是之处。亦经降旨通行晓谕。今弘昉具奏之护军校五十七。虽系戍兵。若仅一二年。自不应赏给俸禄。今五十七曾出兵八载。又在素克阿尔达呼地方。截杀贼众。且仅称眼疾不能当差。呈请休致。非若素朗阿有在军前得残疾之语。据此。则众皆因朕晓谕、不敢妄以出兵为奇勣矣。弘昉理应照例将应否给俸之处请旨。乃竟行作为不应给俸。则又非矣。伊意以为朕之从前未给素朗阿俸禄者。系欲节省帑项。有意迎合具奏殊属卑鄙。朕岂如是主乎。朕之加恩旗仆者。所费帑项。宁止千万。数人之俸所费几何。在大臣等办理此等案件。应否赏给俸禄之处。理应授例请旨。候朕加恩乃竟行议定具奏、可乎。弘昉不论事之可否。糊涂办理。甚属不堪著交部严加查议具奏。将此通行晓谕八旗知之　　

○又谕、据总管内务府大臣等奏、寿安宫正殿前檐遮阳蓆片。失火延烧缘由。阅摺内火班参领。既称是夜三更后。见宫内火亮等语。此时一府工匠。久已散出。若果系工匠所遗火种。断不应迟至三更。明系该班太监。不能小心火烛。或吃烟所致。其为掉谎推卸无疑。内务府大臣。何不就此诘问。且魏珠奏内所称首领九十三。说是同太监李世福。无点引灯。黑影巡查之语。其为心虚回护。已属显然。著内务府大臣等、将是夜如何失火之处。逐一研究。令其明白供吐。如敢谎供狡赖。即加以刑讯。务得实情。再内廷首领等、彼时既尽行酣睡。及已闻叫门。复托言慎重。不肯开视。其不致有贻误者。亦万幸耳。即此一节。其罪已无可逭。将此一并谕令知之　　

○谕军机大臣等、前据张师载奏报漫水。以日行六百里由驿驰奏之摺。专差外委二人。仅日行一二百里。以致迟误。办理甚属糊涂。已降旨饬谕。今传询赍摺之人。亦但称由兰阳工次。令其起身。该处杨桥漫口情形。亦未确见。惟所过山东曹。单。金乡。等县。途间多系坐船。田禾亦有淹浸之处。著传谕张师载。将现在贾鲁河夺溜地方。水势消减若河。一面即行具奏。一面乘此节交白露。天气晴明之时。加紧督率抢护。遵照前旨。不得因有特派大臣。稍生观望。其东省积水地方。虽非豫省上游紧要可比。亦河臣分内之事。应与阿尔泰、会商妥办。前已有旨详谕矣。今将前遣二人。令兵部发回。并传谕张师载知之。寻奏、贾鲁河漫口以南。淤滩显露。水势已属消退。臣现驻杨桥督率疏筑。至山东曹单。金乡。一带积水。此时大半涸出。仍当与阿尔泰会商妥办。报闻　　

○又谕曰、张师载赍摺人至热河。询据经过直隶景州一带。至富庄驿地方。大路积水。有坐船至新城县换马之语。前该督覆奏、景州并无积水。当在未经节次连雨之前。不知现在该处道路情形。究竟若何。附近田禾。有无浸溢成灾之处。著该督方观承。速行查奏。以慰朕怀。至古北口外缘边所属。禾黍弥望丰颖。岁事可望有收。其口内地方。现有被水各属。该督应合计通省丰歉轻重分数。截长补短。将其中成灾者。十分之几。有收者。十分之几。一一详查速奏。并熟筹口内倘有需用谷石之处。及今可令热河道良卿。于刈获之时。不动声色。酌量妥协购备。以资协济。将来如果无须此项。则已。设有缓急应用。即可就近调拨。亦挹彼注兹之一策也。将此详谕方观承知之。寻奏、景州七月中旬后。虽雨水稍积。仍于道路无碍。近日东省漫水。流入景州。道路迂阻。又阜城之刘林桥。交河之富庄驿。献县之臧家桥。滹沱泛溢。大道之水直至河间城南五里铺。现挑浚疏消。水过处。田禾不免淹浸。但大道多洼。水易停积。田间则平漫无多。不至甚损禾稼。至通省光景。以成灾村庄计之。约十分之二。以收成分数计之。约在七八分之间。今年古北口外。秋成大稔。而内地将来赈借。需用米谷正多。宜乘时购备。请将本年应需陵糈粟米。令热河道良卿。委员往口外采买。于冬月运赴遵。蓟备用。将来豫东漕运陵糈船到。即于附近南运河被水州县截留分派。以充赈借。得旨、览奏俱悉。如所议行　　

○乙亥太宗文皇帝忌辰。遣官祭昭陵　　

○谕、前据吴达善奏、吉林转发军犯程三。在正定地方。贿买替解。至河南汲县点验查出。当经降旨。令将查出之地方官。据实奏闻。今据奏称系署汲县知县吕文光。典史任学渊。查出该员等平日办公勤慎。任事实心等语吕文光。任学渊俱著该部行文调取来京引见　　

