<!-- { "loadSidebar": true } -->
○己丑。谕曰、闵鹗元奏、周家楼漫水下注。邳州等处田庐。致有淹没坍塌。被水灾民。现在散给口食。以济贫困。其桃源、清河等处。濒临洪泽湖。村庄间有淹浸。又阜宁县、滩水上漾。亦有被淹之处。现在亲往查勘等语。黄流漫口下注。民田庐舍。间有淹浸。该抚既亲往查勘。亟应妥为抚恤。所有睢宁、邳州、宿迁、桃源、被水各村庄。无分极次贫民。著先行赏给一月口粮。以资接济。并著查明成灾轻重。按月给赈。其安东、清河、阜宁等处。亦著一并勘明。如有成灾处所。即行分别办理。该抚务须督率所属、实心经理。俾小民均沾实惠。毋致一夫失所。以副朕轸念灾黎至意。该部即遵谕行。　　

○谕军机大臣曰、毕沅奏、今年江水。实比常年为盛。较之去岁。仅低五尺。系属汛水极大之年。荆州万城堤、工程完固。均臻平稳等语。荆州上年甫罹水患。万城各堤工。皆系新筑。非旧有堤塍可比。况据该督奏、此次江流盛涨。为汛冰极大之年。早应亲往、督率防守。以昭慎重。其道府各官、有在工出力者。亦可就近查明具奏。加之鼓励。乃毕沅竟安坐省垣。并不亲往防汛。不知谁夺其聪明。以至错谬至此。实属大奇。此时汛水已过。亦不必去矣。仍饬该管官、妥为修防。毋得稍存大意。今年汛水安澜。本欲将该督暨道府等。一并交部议叙。兹毕沅既不亲身前往。不值再加甄叙。其地方各官内、有实在奋勉者。仍著查明咨部、分别议叙。以示鼓励。将此谕令知之。　　

○庚寅。谕军机大臣等、本日苏凌阿、韩鑅、奏勘明江西凤凰滩等处、今春粮艘阻滞缘由一摺。于摺尾声称、即起程驰赴行在复命等语。又据韩鑅另摺奏、接奉帮办堵筑睢宁漫口谕旨。即日兼程前往。及阅摺内夹片、奏报途次雨水情形。则仍系苏凌阿、韩鑅、双衔。已各用朱笔点出。该侍郎等、在江西查办事件完竣、回京复命。韩鑅因接奉谕旨。令其至江南帮办堵筑漫口。既已兼程前赴睢宁。则其覆奏摺内、附陈途次雨水情形。何妨各自单衔具奏。乃仍列入苏凌阿之衔。殊属牵混。徒乱人意。苏凌阿、韩鑅、著饬行。本年粮船抵通较早。目下正当起卸之时。必须赶紧办理。俾回空迅速南下。以符冬兑冬开定制。苏凌阿、且不必前来行在。接奉此旨。著即回至通州。与刘秉恬赶办起卸诸务。俟事竣、再来行在复命。韩鑅仍遵前旨、前往睢宁。与书麟等、会商堵筑事宜。将此由五百里各谕令知之。　　

○又谕、据僧保住奏、配所脱逃之遣犯王淘气、蔡和尚二名。被旗民兵役缉获等语。缉获人犯。兵役人等、必有首先往拏者。自应查明奖赏。今概称旗民兵役缉获。为冀免处分起见。殊属非是。僧保住、著传旨申饬。并传谕东三省将军、副都统、嗣后拏获人犯。务将何人先行拏获之处。声明奏请奖赏。毋得似此牵混。　　

○又谕、本日据盛京侍郎僧保住奏、吉林遣犯王淘气、商同蔡和尚脱逃。行至宁远州地方。被查街旗民兵役拏获等语。遣犯在配脱逃。该管文武衙门。自应各派兵役、上紧躧缉。如有拏获之案。即照例量加议叙。以示鼓励。今僧保住所奏逃遣王淘气、及蔡和尚二犯。自必有首先盘获之人。乃辄称被查街旗民兵役等、群将该犯拏获之语。殊属无谓。岂有该处旗民兵役、同时拘获二犯之理。因思外省地方文武各官。往往规避处分。遇有查缉逃犯案件。所获人数、仅止一二名。亦必叙入兵役协同拏获字样。冀免处分。致究系何人缉获之处。转不明晰。殊为外省恶习。除僧保住另行降旨申饬外。著传谕各省督抚、嗣后如有拏获案犯。或系营兵。或系衙役。务须据实奏明。毋得稍存规避。致蹈牵混陋习。　　

○又谕、热河自入秋以后。雨水较多。日来阴雨连绵。尚未开霁。现在派回子祈晴。想京师近日、亦必雨水过多。于农田恐不无妨碍。著传谕留京办事王大臣、一体祈晴。　　

○以编修裴谦、为河南乡试正考官。编修陈万全、为副考官。户科给事中冯应榴、为山东乡试正考官。户部主事陈廷庆、为副考官。编修秦承业、为山西乡试正考官。庶子李潢、为副考官。　　

○辛卯。谕、本年永定河水势盛长。刘峨亲驻在工。督率保护。堤埝稳固。得庆安澜。刘峨、著交部议叙。其在事抢护员弁。并著该督查明咨部、分别议叙。　　

○旌表守正捐躯河南上蔡县民周道来妻陈氏。　　

○壬辰。谕、本日新授奉天府尹武隆额、前来行在谢恩。召见看其精力就衰。实难称职。武隆额、著仍回光禄寺卿本任。其奉天府尹员缺。即著穆和蔺补授。并令即赴新任。不必再来行在请训。　　

○又谕曰、鄂辉等奏、随征屯土备弁。请照所得职衔、支给盐粮。并请将随营办理粮务、染瘴病故之降调知府现任成都府通判孙镐、赏给知府原衔等语。川省屯土备弁。屡经出力。此次派往随征。亦属奋勉。所有应得盐粮。著准其照现在职衔支给。其病故通判孙镐、承办粮务。尚属出力。亦著照所请。赏给知府原衔。以示矜恤。　　

○谕军机大臣等、据宜兴奏、奉天所属地方。六月内、每三四日遇雨一次。各项禾苗。已陆续秀穗。青葱弥望。即低洼地亩、偶有被水之处。一经晴霁、渐就消退等语。奉天上年甫被水灾。虽经赈借兼施。朕心深为廑念。宜兴此摺。系六月二十六日拜发。七月以来。热河连阴数日。昨始开霁。未知奉天地方、雨水若何。其低洼地亩、曾否全行消退。于田禾有无妨碍。是否尚须量加接济之处。著传谕嵩椿、宜兴、即详晰查明、据实迅速覆奏。　　

○又谕、据鄂辉等奏、巴勒布王子、复遣大头人赴营禀称、情愿具表纳贡。永归王化等语。巴勒布王子巴都尔色赫普、于上年即欲呈献贡物。因驻藏大臣等、隐匿不奏。未及举行。今复遣头目、抒诚进贡。恭顺可嘉。现交军机大臣存记。俟其来使呈赍表贡至京时。再行酌量施恩。予以封爵。并赏给该头目等职衔。用示鼓励。著传谕鄂辉等、俟巴勒布头目恭赍表文贡品到藏。即派委妥员、护送进京。一面先行具奏。　　

○又谕、据鄂辉等奏巴勒布复遣大头人前来。呈请进表纳贡一摺。内称巴勒布王子、名唤喇纳巴都尔。伊叔大头目、名唤巴都萨野。前据奏到摺内又称伊王子、名巴都尔色赫普。伊头目、名苏尔巴尔达布哇。前后所奏。名字各不相同。巴勒布既抒诚纳贡。愿附外藩之末。将来贡使到京。自应按名赏以品级。即赐伊王子敕书内。亦应填写姓名。似此称名互异。何以办理。此皆因鄂辉等未谙唐古忒语。巴忠又不在彼会同妥办、遽尔遄归之故。著传谕巴忠、于会见沙玛尔巴呼图克图时。务将巴勒布王子、究系何名。伊叔及总理事务大头目、又何姓氏。一一详悉询明具奏。又据鄂辉等奏、沙玛尔巴呼图克图、向穆克登阿、张芝元告称、巴勒布王子、头目、尚能听我言语。但现在虽能约束。若再有接续之人。令在济咙附近庙宇居住。方有裨益等语。沙玛尔巴呼图克图、能沥诚相告。甚属可嘉。现在巴勒布人等。虽听伊指示管教。若无接续之人。于事究属无益。但摺内未将济咙附近地方、何庙可以居住、及庙内有无大喇嘛住持之处。详晰声叙。此等事件。亦当巴忠在彼办理。而巴忠概置不问。鄂辉等又不能通晓所言、以致糊涂若此。朕思济咙既与扎什伦布相近。自应仍在后藏、拣择一晓事喇嘛。令其赴彼居住。方于卫藏有裨。并著巴忠回至扎什伦布。即会同沙玛尔巴呼图克图、及仲巴呼图克图、戴绷堪布等。悉心商酌。选择妥实喇嘛一名具奏。或问伊等平日有无深知可信之人。公同保举。并应在济咙何庙居住之处。速行酌议奏闻。　　

○吏部等部议覆、安徽巡抚陈用敷等疏称、宁国府属泾县之九都十都。与太平县之盛村曹村等处接壤。各离县城窎远。丛山密箐。最易藏奸。查泾县九都之查村。为泾太两邑交界。请将泾县县丞。移于查村驻劄。铸给泾太分防查村县丞钤记。如遇俸满甄别、仍归泾县举劾。廉俸仍旧。衙署另建。再于查村盛村各添设墩房一处。兵六名。在宣城县湾沚汛内抽拨。又于徽州营拨右军外委把总一员。移驻查村。归宁国营管辖。应如所请。从之。　　

○癸巳。谕军机大臣曰、刘峨奏、直隶今夏雨水稍多。七月初二、三、等日、又复密雨竟日。除前奏清苑等二十州县、低洼田亩、间被淹浸外。又据永清、祁州等九州县禀报、河水涨发。漫及低洼道路。田禾亦间被淹浸。现饬该管道府、履勘办理。并安设济渡等语。本年夏秋雨水稍多。直省清苑、永清等二十九州县。均因河水漫溢。低洼地亩。先后被淹。现在天气开霁。复经该督分饬各道府、确切勘办。设法疏消。但究恐洼地田禾、不免损伤。著传谕刘峨、务宜督率所属、详悉妥办。如有成灾处所。即据实奏闻。加意抚恤。俾小民均受实惠。不可稍存讳饰。仍将通省秋收、除被淹各州县外。即速查明。先行统计究有几分。迅速具奏。以慰廑念。　　

○军机大臣等议覆、四川总督李世杰奏称、川省并无海岸。各商贩买大黄。无庸定以限制等语。应如所奏。浙江巡抚觉罗琅玕奏称、江广客商贩运大黄来浙。并浙商赴川。俱应官为给票等语。查内地州县。定例毋庸领票。惟乍浦、宁波、温州、各海口。应饬查、毋许偷漏。其定海一县。地处海外。应照台湾、琼州、崇明等处例。地方官给与官票。从之。　　

○以太常寺卿孟邵、为宗人府府丞。　　

○甲午。孝懿仁皇后忌辰。遣官祭景陵。　　

○谕、向来北仓截留漕船米石。所有转运通仓水脚银两。俱系坐粮厅垫发。仍于该旗丁名下、扣缴归款。但思此项脚费。如系帮船行走迟延、不能依限赴通交兑、在北仓暂行留贮者。自应旗丁出赀运送。若漕船本可如期抵通。因奉特旨截留北仓、以备拨用者。原与旗丁无涉。即当官为转运。从前概令旗丁缴费运通。办理未为允协。嗣后各省粮艘。有趱行未能迅速。抵通迟误。恐致沿途阻冻。不能及早回空。在北仓截卸。其运通脚费。自当照例扣缴。如系似此特旨截留者。即著动支官项办理。以示朕体恤旗丁至意。　　

○又谕、据恒秀将宁古塔副都统安临、审明定拟具奏。各省副都统。如有以亲老奏明者。朕皆施恩留京。仍以八旗副都统简用。安临之母年老。即应先行奏明。乃恋栈不奏。既以伊母乘轿为名。私行乘轿。又开设赌场。以贱价买商人人薓。更属卑鄙无耻。安临、著照所奏、发往伊犁效力赎罪。　　

