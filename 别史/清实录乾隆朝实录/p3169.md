<!-- { "loadSidebar": true } -->
○闽浙总督常青奏、接据台湾镇道会禀。贼匪于十一月二十八日夜。攻陷彰化县城。都司王宗武被害。复欲由鹿仔港、笨港一路。来犯府城。当即飞饬员弁。带兵救援。又据兴泉永道禀称。贼匪攻陷彰化。复于十二月初六日。攻陷诸罗。现在柴大纪带兵。并召募乡勇守城。遣员来厦请救。查林爽文籍隶漳州。其附从率多漳属。难保无内外勾连。漳泉两郡。为内地根本。尤为紧要。臣一面移咨两广督臣。于漳州连界之潮州等境。一体防范。一面督催兵弁渡台。协力进剿。务期克日荡平。知府孙景燧、业已被害。现饬福州府海防同知杨绍裘署理。其余被害文武。容俟查明具奏。又福建巡抚徐嗣曾奏、彰化诸罗俱陷。贼势方张。必须厚集兵力。以速蒇事。现于臣标及督标水师。拨兵一千五百名。并调上游之建宁、延平、兵一千名。来省备调。又飞咨广东、浙江。抚提各臣。于附近水师营内。酌拨备战兵二三千名。于本境驻劄。以备徵发。又据淡防新庄巡检王曾錞禀称。贼人现踞后垄。当即招集乡勇捕剿。现闻堑城已失。程同知被围。不知著落。淡水都司全营兵丁。俱驻艋舺堵御。但兵力单弱。必须发兵赴援。臣即将现派备调之省兵一千五百名。饬令闽安协副将徐鼎士等、带赴该处剿捕。谕曰。常青此次所奏派兵剿捕各事宜。较从前稍有主见。略知镇定。但常青摺内、称逆首林爽文。系漳州人。其附从之徒。率皆籍隶漳属。其中难保无内外勾连情事等语。此等匪徒纠众滋事。无论何处民人。其从贼者即系夥党。自应按名骈戮。若漳泉民人乡勇。果能应募拒贼。出力堵御防守。自应加以奖赏。不应豫存歧视。稍露形迹。转致漳民心生惶惧。别滋事端。此时水陆两提督、先后带兵渡台。已有六千余名。徐嗣曾、又经派拨兵丁一千五百名。渡台协剿。兵力不为不厚。但闽人性本慓轻。若零星打仗。致有挫失。是轻为尝试。转足以张贼势而馁官军之气。于事尤属无益。著黄仕简、任承恩、务须俟各路兵丁到齐。约会日期。同时并力夹攻。自无难一举蒇事。该督等、总须镇定持重。再徐嗣曾奏、飞咨广东、浙江、二省督抚提督。于附近水师营内。酌拨战兵二三千名。各于交界本境驻劄。如需策应。便于徵发。亦可藉为声援等语。此时似可无需邻省接济兵力。然备拨亦可。总宜不动声色。密为布置。不可稍涉矜张。惊动众听。至台地会匪。究系何会。兴有几年。聚众数千。蔓延滋扰。劫县戕官。该地方文武。平日所司何事。岂竟漫无觉察。并著常青于事定后。查明严参示儆。但非目前急务。此时惟当镇辑内地。速剿贼匪为要。　　

○壬申。谕、现在热河备工银两较少。著于广储司拨银十万两。照例运至热河备用。　　

○又谕曰、军机大臣会同刑部、核议福建南靖县匪犯陈荐等。纠夥行劫一案。将潘聪等十三犯。改拟绞决一摺。此等匪徒。逃匿山藔。纠夥抢劫。原非寻常盗犯可比。自应从重办理。但念潘聪等十三犯。究系夥党。并未伤人。情尚可原。朕断不肯因现在台湾有林爽文等、劫县戕官之事。迁怒及彼。概予骈诛。所有潘聪、李云、朱厚、林照、沈连用、沈民、林丑、邱奎、黄佛、林牵、沈锐、汪广、陆潭、十三犯。俱著改为应绞监候。秋后处决。交该抚严行牢固收禁省监。候本年办理秋审时。再降谕旨。　　

○谕军机大臣等、台湾贼匪林爽文等、聚众滋事。劫县戕官一事。前据黄仕简、任承恩、各奏。俱带兵先后渡台进剿。朕初以此等匪徒。不过一时乌合。不值水陆两提督。前往同办。嗣据常青奏、黄仕简于十二月十五日自厦门放洋。任承恩于十七日登舟开行。会同进剿等语。任承恩、既已同往。务须与黄仕简同心协力。镇定持重。努力剿捕。若能克期扑灭。迅速蒇事。是即有功而无过。朕必将该提督等、加恩奖赏。其出力员弁兵丁等、亦必从优议叙。昨常青、徐嗣曾等、奏到各摺。内称总兵柴大纪、带兵堵住离府城十里之三坎店。召募乡勇。紧守府城。十一日与贼打仗。大施火炮。贼势稍退。是现在府城。业经严密防守。可保无虞。俟大兵到齐。同时并力夹攻。自可即日荡平。所有首夥各犯拏获之日。即在该处迅速正法。一面奏闻。毋庸再行分别请旨办理。致滋耽延。　　

○癸酉。谕军机大臣等、据保宁奏请来京陛见。并请将总督印务、交鄂辉暂署等语。鄂辉来京瞻觐。朕察其才具。尚可暂署督篆。已谕令鄂辉、即行起程回任。保宁俟鄂辉到川。交卸督篆。即来陛见。再提督成德曾于上年十一月内。奏请陛见。现在保宁已准令来京。该省将军提督。止有鄂辉一人。成德未便遽离该处。著传谕成德、缓至冬间。即带领年班土司赴京。至藩司王站柱、亦欲来京陛见。著俟保宁回任后。已届四五月之时。该司将奏销办理完竣。再行起程来京。将此传谕保宁、并谕成德、王站柱知之。　　

○又谕、据福康安奏、西安城内钟鼓楼座、及潼关城垣。年久坍损。请动项修理一摺。西安钟鼓楼座、及潼关城垣。既已坍损。自应修葺完整。以壮观瞻。德成现在川省验收城工。巴延三业已陛见回任。著将原摺钞寄德成。俟伊在川省收工完竣。回京之便。顺道至西安潼关等处。会同巴延三、详悉履勘。核实估计。奏闻办理。除传知巴延三外。将此由四百里传谕德成知之。　　

○甲戌。上诣雍和宫行礼。　　

○谕、据书麟奏、安徽安庆、庐州、凤阳、颍州等府属之十六州县。应徵旧欠、及历年灾缓钱粮等项。为数较多。若同时并徵。民力不无拮据等语。安庆等府各属。俱系灾歉之后。去年春夏。雨水稍多。又灾后疫气交作。民间元气未能遽复。若令新旧并徵。小民输将。未免拮据。所有安庆府属之怀宁、桐城、潜山、太湖、宿松、望江、庐州府属之舒城、凤阳府属之宿州、颍州府属之阜阳、颍上、亳州、蒙城、太和、霍邱、和州、并所属之舍山等十六州县去年应徵旧欠。及历年灾缓钱粮借欠本折耔种口粮等项。俱著缓至今岁秋成后补徵以纾民力。该部即遵谕行。　　

○乙亥。享太庙。遣肃亲王永锡恭代行礼。　　

○遣官祭太岁之神。　　

○上诣大高殿行礼。　　

○诣安佑宫行礼。　　

○幸圆明园。　　

○谕、原授公衔鄂尔多斯台吉衮扎布多尔济、从前因唆伊母混行首告。将伊拘禁空房。今已数载当亦知悔罪安静矣。著施恩释放。交该盟长等、严行约束。至原封公爵宗室永芝、因盖房匠役。侵蚀银两。令家人殴伤匠役致毙。业将伊家人拟抵。永芝、著施恩释放。交该族长、及伊伯叔辈、严行约束。毋再生事。原任总督富勒浑。获罪监禁。年已老迈。念其向曾出力。著施恩释放回家。俾自省愧悔。以示新年推恩至意。　　

○丙子。世祖章皇帝忌辰。遣官祭孝陵。　　

○谕曰、原任山东运河道沈启震前因守制回籍。迄今已一年有余。现在东省有办理疏浚河渠事宜。沈启震、尚为熟谙著即赴该省。专司挑办听候差委。　　

○又谕、向来秋朝审人犯内有业经缓决三次以上。人数积多。每届数年敕令刑部堂官。量为查奏减等。以示法外之仁。今自乾隆四十九年十一月查办之后。至五十一年秋谳。拟入缓决者。又积有六千余名。其数已为不少。著刑部堂官、将上年秋朝审缓决至三次各犯。照前次查办之例。逐一查明。各按所犯情节。分别减等发落。以昭矜恤。该部即遵谕行。　　

○谕军机大臣等、据兰第锡奏、运河东西两岸。支干河渠现在均须挑挖疏浚。前任运河道沈启震、于五十年守制回籍。已经一年有余。请令赴东省、协同催查办理等语。此属可行之事。已另降谕旨。令该员前赴东省矣。但现署运河道罗煐、向闻其于水利河道。颇为熟悉。何以该督奏摺内、祗称工□繁多。急需挑浚。而于该署道办理河务是否胜任之处。并无一字提及。转似该道不能料理裕如。需人帮办光景。看来似因东省微山湖、上年水势微弱。不能收蓄。又闻该处有太行堤一道。经行旅车马。往来碾踏。堤工日渐倾圮。且从前青龙冈缺口漫水下注。支干河道。不无淤垫。前年虽经兴工挑挖。究未一律深通。以致坡水不能收束入湖。此时自应实力疏浚。俾沟塍支干。通流宣达。以期来源旺盛。微湖蓄水。有盈无绌。方为妥善。罗煐现在专管运河。不能分身前往。所有微山湖上游一带、疏浚渠干。收蓄坡水事宜。著即交沈启震、来往履勘。专司其事。悉心筹办。至现署运河道罗煐、于办理河务。是否实能胜任之处。著该督据实覆奏。将此谕令知之。寻奏、署运河道罗煐、在东二十余年。于蓄洩机宜谙熟。实堪胜任。惟运河绵长一千余里。现在各处挑工。将来启坝后、粮艘经行。均罗煐一人往来稽查。而微山湖水连年收蓄。不能充裕。必得专员办理。今特派沈启震、董司其事。臣与罗煐、仍不敢稍存诿卸报闻。　　

○闽浙总督常青奏、彰化贼匪林爽文等、攻占城池。先经臣等派拨官兵六千名。三路赴剿。因闻竹堑地方。亦被贼踞。随又密饬海坛镇总兵郝壮猷、统领赴淡官兵一千五百名。相度情形。或赴新庄。或赴南路。而鹿耳门为台地咽喉。尤须厚集兵力。兹复添派督抚二标兵一千名。檄令原任闽安协副将徐鼎士带领。福宁镇、并桐山、罗源等营兵一千名。令福宁右营游击延山带领。由省城南台口、及福安白石口、配船过台。交水师提臣黄仕简调度。俾贼匪克期殄灭。浙江巡抚觉罗琅玕奏、接准福建抚臣徐嗣曾咨会。于附近水师营内。酌拨备战兵三千名。以待徵发。臣即飞咨各提镇。于提标、及温州、黄岩、二镇标营内。拣派三千名。在交界处所驻劄。仍分委道府等官、酌派兵丁。于各紧要海口。实力防范。谕军机大臣等、从前剿捕朱一贵、黄教二案。调兵若干名。该督自有成案可查。今常青既令任承恩带兵。由鹿耳门前进。又复加调官兵陆续渡台。并咨会粤东、浙江、酌备战兵以资策应。台湾常有纠众不法之事。此次常青等何以张皇畏惧至此。徐嗣曾、亦有移咨邻省。一体豫备之举。而琅玕此奏、尚有主见。不至过于惶遽。著传谕该督等、务宜镇定妥办。不可张大其事。使沿海民人。心生恐惧。于地方大有关系。至常青摺内称、探得澎湖兵、于十二月十四日到台郡。安平林游击、亦带兵赴援。现在贼势稍退等语。郡城防守严密。全台根本。尚不致有他虞。黄仕简等、务须俟各路官兵到齐。约会日期。同时并力夹攻。自无难一举蒇事。剿捕净尽。常青、徐嗣曾、琅玕、尤宜严饬沿海文武员弁。截拏逸回匪犯。毋使一名幸脱。　　

