<!-- { "loadSidebar": true } -->
○谕军机大臣曰、李奉翰等奏、芝麻庄坝工合龙一摺。览奏欣慰。已降旨交部议叙矣。又另摺奏、张家油房、新刷沟槽。其西首一道。系两股进逼大河。二十四日夜。北风甚大。河势由西北坐湾。斜向东南。将嫩滩塌去。致回溜兜入沟内。水归顺堤河。仍由考城五堡下注。现在酌筹赶筑挑水坝。挑御回溜。以免掣溜之虞。伊与抚臣、督率趱办。俟国泰到工。再行驰赴南河等语。考城在江南上游。工程亦为紧要。李奉翰仍在考城督办。俟水势稍定。再往南河。所办甚是。目下时过秋分。该处水势是否消落。所做挑水坝。是否得力。不致掣动大溜。国泰此时应已到豫。该河督交卸明白。于何日起程。著速行覆奏。至李奉翰到睢宁后。彼处水势若何。并如何筹办。以期克日合龙之处。著一并迅速由驿覆奏。寻李奉翰奏、臣前因张家油房新刷沟槽。掣溜已有三分。当即赶紧堵筑。旋于初一、二、两日。西北大风。将西首嫩滩。又刷塌十余丈。以致不能筑坝挑水。现已掣动大溜。水势汹涌。大约俟霜降后。水性方能渐绵。臣等疎防之咎。请敕部将议叙扣除。得旨、不必辞。但尽心速成此工可也　　

○免江苏上海县、乾隆三十七年分、坍没田地二十九顷二十三亩额赋有差　　

○是日、驻跸大新庄行宫　　

○庚辰。谕军机大臣等、本日萨载等奏、郭家渡漫工。东西两坝。现在软镶进埽。已做过二十余丈。口门仅宽六十余丈。九月二十内外。即可合龙等语。前已谕令李奉翰、俟国泰到豫。即行驰赴睢宁。督同筹办。此时国泰、应已到河南。李奉翰、究于何日自豫起程。郭家渡漫口。此日正在吃紧。李奉翰、即应迅速前赴南河。会同陈辉祖、趱运料物。督率道将等员。相机堵筑。并即将秋分后、该处水势情形若何。及的于何日可以合龙之处。速即由驿覆奏。将此并谕陈辉祖知之。萨载等摺、并著钞寄李奉翰阅看。寻李奉翰奏、睢宁郭工。臣前询之陈辉祖来豫差弁。据称、该处口门。止剩三十八丈。水深三丈余尺。中泓溜势平缓。每日进埽四五丈。约计望前必可合龙等语。臣查考城张家油房。已分河溜十之六七。正河下注之水无多。该处水落溜缓。自可克期竣事。而此处工程。正关紧要。伏乞留臣在豫督办。以期迅速蒇工。得旨、未去者甚是。但合龙后。仍宜速往。陈辉祖一人。岂能兼顾　　

○又谕、本日刑部将川省秋审缓决人犯本进呈。内曾子开、致死胞弟曾保开一案。刑部因曾子开、忿伊弟作贼。起意致死。尚无图谋财产情事。拟以缓决。所办非是。曾保开、屡次行窃。不听教管。反被出言顶撞。曾子开原可鸣官究治。或自行管束锁禁。俱无不可。及该犯因有代伊弟赔偿行窃钱文。恐嗣后复犯。再行赔累。心怀忿恨。登时毙命。实为残忍。该部自应照例问拟情实。将伊弟行窃缘由。加片声明。自可免勾。即该部不行加片。此等案情。朕无不留心综核。持平办理。乃竟依该督原拟。予以缓决。将来数年后。与常犯一体减等。未免失之宽纵。著传谕刑部堂官、将此案另行问拟。嗣后遇有此等案件。均著照此案办理　　

○又谕曰、哲成额奏、任内经徵钱粮。因连年以来。商贩稀少。是以盈余数目。比较乾隆四十三、四、两年。均有短少。恳请分年宽限。陆续措缴等语。关税盈余。比较亏短。自系该监督办理不善所致。若实因商贩稀少。亦不妨量宽其赔补也。哲成额所奏各情节。如果属实。尚可酌予展限。若竟徵多报少。复以赔偿无力。分年请缴。则名为认赔。转复因缘为利。此风断不可长。著传谕舒常、即将该监督任内经徵各数。逐款秉公详晰查核。并将伊所奏情节。是否的确之处。据实一并具奏。寻奏、荆州关税。全赖川省木簰。络绎到关。收税始能充足。近因四十三、四、两年。川省岁歉粮贵。兼以汛水甚大。船载艰于往来。以致商贩到关者少。亏短盈余。该监督尚无徵多报少情弊。报闻　　

○以福建汀漳龙道冯光熊、为江西按察使　　

○是日、驻跸白涧行宫　　

○辛巳。谕、本年雨水过多。京城兵丁等、俱经赏给一月钱粮。所有古北口兵丁。著加恩一体赏给。其热河兵丁。虽已经赏给一次。恐食用仍形拮据。著再赏给半月钱粮　　

○是日、驻跸隆福寺行宫　　

○壬午。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、随行礼　　

○至孝贤皇后陵奠酒　　

○谕曰、东陵修养子树。绿营之千把总、著各赏官用缎一匹。外委兵丁等、各赏给一月钱粮　　

○是日、驻跸桃花寺行宫　　

○癸未。谕曰、公允祁、前因办理陵寝事务。未能妥协。由贝子降授公爵。今著加恩仍封授贝子　　

○军机大臣等议覆、密云副都统都尔嘉奏、请于怀柔县北阴背山。开采煤窰一摺。查阴背山、旧有出煤踪迹。如果无碍民间田庐坟墓。产煤旺盛。不惟满兵生计有益。即怀密一带商民。均沾其利。事属可行。应令地方官、招商试采。逾年照例升课。倘试采无效。仍请封禁。从之　　

○是日、驻跸白涧行宫　　

○甲申。谕、本年顺天乡试诸生中。三场完卷。年届八十者。孟盼等九名。榜发俱未中式。念其踊跃观光。至老弗衰。宜沛渥恩。以广化泽。著加恩将孟盼、郭青垲、李宗绎、杜子甫、郑其德、梁丙＜王晋＞、韩庚申、高本亮、李允实等俱赏给举人。准其一体会试。俾皓首寒儒得偿夙愿。用昭嘉惠士林至意　　

○又谕曰、刑部审讯乡场传递文字之誊录陈七等一案。将陈七、拟绞监候。其代倩作弊之恒泰、春泰、范菼、陶云鹤、发往乌噜木齐。不能禁约子弟之勒善、陶淑、交部严加议处等语。此案科场传递积弊。闻之已久。但总未经发觉。姑未深究。今陈七等、既经拏获。若不力为整顿。使之惩儆。则舞弊营私。将何底止。此案陈七一犯。包揽得赃。藐法无忌。实为罪魁。问拟绞候。自属法无可贷。恒泰、春泰、著削去旗籍。与范菼、陶云鹤、一并发往伊犁。给种地兵丁为奴。其勒善、陶淑、均即著革职。以为科场舞弊玩法者戒。至续获之薛灏、华振声、二犯。著严行究讯。从重办理。其在逃之储椿年。方大中、二犯。并著速行查缉。毋使漏网。拏获后、一并严审。从重定拟具奏。余依议　　

○又谕曰。户部议覆、凤阳关徵收四十五年赢余银两。比较上届短收六万五千六百余两。请著落该监督照数赔补等语。自属照例办理。但据称、今岁黄河漫口。过关粮载。较前年短少恳殊。以致额数有亏。尚属实情。此项亏短银两。令其赔缴二万两。其余四万五千六百余两。著加恩免其赔补。　　

○又谕曰、雅德奏、本年在山西巡抚兼提督印务任内。恭逢恩诏。恳照提督兼衔请封等语。雅德、准其照提督兼衔给予封典。该部知道　　

○谕军机大臣曰、雅德奏、请照提督兼衔赏给封典一摺。已降旨准行矣。今岁覃恩。臣工陈请貤封。多有允准。原以锡类推恩。若巡抚之与提督。品级初不相恳。乃雅德亦为此请。此不过见小图荣。是以姑准所请。至雅德、原系西安驻防。今为陕西巡抚。伊族众亲戚。现在该处者不少。若因此稍涉偏袒回护。则大不可。伊调任西安时。朕早经计及。即欲降旨训谕。今阅此奏。看来该抚于见小徇情之事。恐所不免。著传谕雅德、此后诸事务须秉公持正。时以瞻徇为戒。毋得稍涉偏私。致负委任。雅德经此番训饬。若不知警惕。一经察出。必当重治其罪　　

○又谕、据陈辉祖奏、郭家渡漫工。东西两坝。赶紧一同进埽。现在昼夜并力趱镶。追压坚实。自前月二十八日至今。又做成埽工二十七丈。口门宽三十余丈。就目下情形水势。拟于本月十五以前。即行赶堵合龙等语。所办甚好。惟在该督董率道将等、勉力为之。昨因郭家渡埽工紧要。原谕李奉翰、俟国泰到豫。起身速往南河。今阅陈辉祖奏、郭家渡水势渐消。赶紧镶埽。及酌拟合龙日期。则南河似可不日蒇工。而同日李奉翰所奏、考城外滩张家油房挑水坝基。初一、初二、两昼夜。西北大风。溜随风涌。致将西首滩面。复塌十余丈。水深一丈、至一丈八九尺不等。归入顺堤河内。将五堡漫口之东。复刷宽四十余丈。现与国泰、督同筑坝盘头。收束水势。以便进埽堵筑等语。据此、则考城工程。比南河较为紧要。李奉翰、当努力勉为之。莫以水势绵弱。而弛其敬谨之心。李奉翰、竟应仍驻考城工次。会同国泰、并杨魁等、相机逐一妥办。至张家油房、至芝麻庄等处沟口。约宽百余丈。俟大溜归河后。应一律堵筑为是。李奉翰、接到此旨后。即安心在工。妥商赶办。施工堵筑。俟合龙后。再往南河。至陈辉祖、亦即督率在工人员。昼夜尽力趱堵。务于本月十五以前。赶堵合龙。总之早一日。即地方早受一日之益。实不胜盼望之至。将此传谕陈辉祖、李奉翰等、知之。并即著由驿迅速覆奏。寻李奉翰奏、现今河溜由东岸埽湾。斜注西岸。连日趱筑东西坝台。口门仅宽八十八丈。东坝外、水深一丈六尺。西坝外、水深二丈九尺。现在一面赶用软镶。一面兼做护坝边埽。幸料物齐全。挑水坝已筑长三十丈。俟筑至著溜处。即可得挑御之力。所估引河工程。遴派州县、各于本境雇夫兴挑。勒限二十日完竣。至河滩沟槽。虽经筑坝堵截。恐来岁长水漫滩。未能巩固。应于坝工竣后。再行挑筑。报闻　　

○又谕、前于六月内。谕令特成额、文绶、将三暗巴地方。所有每年应缴达赖喇嘛商上银两。即令该处现设绿营官员。查照往例收明。解交达赖喇嘛。较为省便。并著该将军等、查明覆奏。至今已及三月。何以特成额、文绶、屡次奏办摺内。于此一条。总未奏及。如果特成额等、有办理不便之处。自应将确切情形。据实陈奏。若接奉前旨。遵照办理。亦应将如何交办缘由。详晰覆奏。乃全不提及。竟欲朦混了事。是何意见。著传谕特成额、文绶、令其即速查明。由驿奏闻　　

○又谕曰、刑部审拟传递文字之陈七等一案。已降旨从重办理矣。至此案陈七一犯。包揽得赃。实为罪首。问拟绞候。自属法无可贷。著入于本年秋审情实内。同情罪重大各案。一并另摺汇奏。即予勾决。俾玩法营私者。知所炯戒。将此谕令知之。　　

○琉球国贡使蔡焕、事竣归国。在闽病故。赐恤如例　　

○是日、驻跸烟郊行宫　　

○乙酉。予故大学士程景伊、祭葬如例。谥文恭　　

○是日、驻跸旧衙门行宫　　

