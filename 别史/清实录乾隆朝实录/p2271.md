<!-- { "loadSidebar": true } -->
○又谕、前因丰昇额、由绰斯甲布一路进剿。恐原有兵力稍单。是以谕令温福等、酌量抽拨。调往协剿。今据刘秉恬奏称、前调川兵四百名。已经拨往应用。又温福请将派驻美诺之五百名兵。拨赴党坝。嗣刘秉恬即以在省调拨之兵。如数派往。共计约有千名。绰斯甲布、添此兵力。自足以资防剿。是阿桂昨请添调黔兵之处。更可无庸再办　　

○是日、驻跸秋澜村行宫　　

○戊戌。上命简亲王丰讷亨、恭奉皇太后自畅春园启銮　　

○诣皇太后行宫问安　　

○谕、前因永定北运二河工程。关系民生。特命重臣会勘。大发帑金。克期修筑。经周元理奏请省视其成。以慰臣民望幸。因诹吉、恭奉皇太后安舆巡幸天津。顺途周览。仍复指示机宜。期使共资利赖。业于启銮日降旨。将经过地方、及天津阖府属。本年应徵钱粮。蠲免十分之三。用敷闿泽。昨岁畿辅普庆丰登。闾阎藉以康阜。今跸路所经。见小民扶老携幼。夹道欢迎。足徵饱暖恬熙景象。惟是元气初复之时。更宜培养。而各州县、尚有节年缓带未完欠项。例应次第催徵。民力仍恐不能充裕。著再加恩、将沿途经由之宛平、大兴、良乡、房山、涿州、涞水、易州、定兴、容城、新城、雄县、任邱、霸州、保定、文安、大城、武清、东安、永清、固安等、二十州县。未完乾隆三十三、四、五、六、等年。缓带民欠银、三万五千五百二十七两零。谷、豆、三十四石四升。天津府属州县。共未完乾隆三十四、五、六、等年。缓带地粮银。六万八百九十二两零。本色屯粮谷、并米、豆、合谷一万六千一百七十五石七斗五升零。普行豁免。俾郊甸海滨黎庶。永免追呼。益臻乐利。称朕行庆观民、加惠无已之至意。该部即遵谕行。又谕、此次办差文武官员。任内所有降级、罚俸、住俸之案。俱著开复。其无此等案件者。各加一级　　

○又谕、据舒赫德奏、甘肃凉州镇总兵于秀、现在病故。所有伊犁屯田事务。现有副将乔照接管。但今冬乔照、即五年期满。应请另简总兵一员。前往更换等语。乔照既于屯政熟悉。著即署理凉州镇总兵。接管伊犁屯田事宜。不妨多留数年。再行请员更替。其金塔寺副将印务。现在自应委署有人。仍令该督、照例递署。毋庸开缺　　

○谕军机大臣等、据舒赫德奏、巴木巴尔、接伊札饬。颇知畏惧。业将歛派属下牲畜等、退还。并称已身患病。令伊子达木拜、扎勒桑、办理耕种事务。所属部众。亦俱宁帖等语。巴木巴尔悔过自新。并令伊子接办耕种。尚属晓事。前因土尔扈特等新附。未经安辑。若任意扰累。致生事端。与伊不便。如将来伊所属部众。生计日裕。即照各扎萨克、拟定章程。输纳赋税。亦无不可。舒赫德可明白晓谕并令伊所属部众知之　　

○以故五经博士闵兴汶子克峻、袭职　　

○是日。驻跸紫泉行宫　　

○己亥。上诣皇太后行宫问安　　

○谕、朕此次展谒泰陵。顺道畿南。恭奉慈辇。临莅天津。阅视永定北运二河、修筑各工。业经降旨、将沿途经过地方、及天津阖府属。蠲免本年正赋十分之三。并将各该州县、所有节年缓带尾欠。并予豁除。以敷闿泽。至直省各属。昨岁颇获丰收。比户共安乐利。原无庸再沛恩膏。第际此省方行庆。銮辂未经之处。小民跂望同殷。自宜并广恩施。期闾阎倍臻饶裕。著再加恩、将直隶通省各州县。未完乾隆三十三、四、五、等年。缓带并民欠地粮银、一万六千二百七十九两零。本色谷、豆、粮、五千九百三石九斗零。又改折银、二千五百一十五两零。概予蠲免。俾亿兆共沐丰施。益阜盈宁之庆。该部即遵谕行　　

○又谕曰、方体浴任内。缺少正额银、七千四百余两。自应照例赔补。其所少赢余。及国栋、陶易、两任少收赢余银两。尚非正项可比。俱著从宽免其追赔。　　

○河东河道总督姚立德奏、山东运河。经明臣宋礼、用老人白英之策。筑坝济运。功业不朽。雍正四年。敕封宋礼为宁漕公建祠。以其子孙世袭生员奉祀。敕封白英为永济之神配食。乾隆三十年。赏给白英子孙。世袭八品顶戴。查宋礼典崇专祀。其子孙自应一例给与八品顶带。以隆祀典。得旨允行。下部知之。　　

○是日、驻跸赵北口行宫　　

○庚子。上阅视淀河　　

○孝贤皇后忌辰。遣官祭陵寝　　

○谕、今日阅视淀河内鹰嘴坝、及鹿疃两处。应添引河工程。其鹿疃引河。据周元理拟挑九百丈。已足资取直之益。自应即如所拟行。至鹰嘴坝曲处。该督止拟开挑引河一百二十七丈渠西河头。仍恐射堤弯处不能引溜归漕。著向西北、展长百十丈。则大堤不致受顶冲。以资保障河防原以卫民。惟期尽善即为费较多。亦所不靳。著周元理、即照指示机宜。动帑妥协办理仍饬大员、董率稽查务令工归实济民资利赖　　

○户部议准伊犁将军舒赫德奏称、民人庄世福等四十八户。呈请拨地开垦。当经勘验指垦处所。地广水足。与屯田回户无碍。请照例办理。查伊犁。除屯种外。既有余地可耕。应每户给地三十亩。官借牛力、耔种、口粮、俾资耕作。所请当年升科系户民踊跃输将应即照办。其借给耔种等项于开垦之次年起分作三年带徵仍令该将军、广谕户民如有情愿多垦者悉听其便。照例升科从之　　

○予故西安提督加赠太子太保哈国兴、祭葬如例谥壮武　　

○是日、驻跸泰堡庄行宫　　

○辛丑。谕、此次恭奉皇太后巡幸天津。经由水程。所有随从官员等需用船只。节经大加核减。且为期亦不过数日。但水手等不无稍需守候。口食未免拮据。著加恩于日给常价银五分外每名酌增给银三分承办官员。务须按名给发。俾得均沾实惠　　

○又谕、此次办差兵丁。著赏给一月钱粮　　

○广西思恩府下旺司土巡检韦尚礼病休。以其弟尚慈协理　　

○是日、驻跸左格庄行宫　　

○壬寅。清明节。遣官祭永陵、福陵、昭陵、昭西陵、孝陵、孝东陵、景陵　　

○上命皇十五子颙琰祭泰陵　　

○遣官祭孝贤皇后陵。端慧皇太子园寝。上诣皇太后行宫问安　　

○谕、自京城带来水手网户。及该地方所备拉纤河兵。著每人赏给一月钱粮。盐政所备水手。著每人赏给五钱重银锭一个　　

○又谕曰、西宁进备赏银牌五千面甚属非是。但已经成造。难于发还。盐政衙门、原有应交内务府银两。著将此项照数扣除。　　

○定边右副将军尚书公丰昇额、参赞大臣副都统舒常奏、达尔图山顶。系金川紧要门户。距勒乌围贼巢、路近而直。臣等密令巴图鲁侍卫及将弁等、分路埋伏。相机袭取。二月二十八日。黎明大雾。忽有贼番五六百人。分为三股。潜图劫掠贮炮营盘。当经侍卫佛伦泰等、带兵压击。复经派往左手理伏诱敌之兵冲截搅杀。立歼贼番五六十人。其右手派往之巴图鲁章京官达色等、率兵合剿。贼番不敢抵拒。躲向碉根。施放枪炮。臣亦将大炮向贼丛中轰击。又毙数十人。臣舒常、攻取日旁。筹画前进。惟铸炮铜觔。尚未到营。已饬知赶运。又据领兵将弁等禀报、营内取柴汲水兵丁。失去六名。业将该营千把总斥革责处。因思贼番屡放夹坝。掠害官兵。我兵即于贼番出没之处。埋伏搜杀。当已杀贼数十人。兵丁亦酌予奖赏。以示鼓励。谕军机大臣等、丰昇额等奏、设法进攻达尔图。看来金川贼番。于防拒诸事。较之小金川、尤有算计。每图潜行劫掠。甚为可恶。今我兵均能豫先知觉。妥为防范。便可无虞。现在丰昇额等、或昼或夜。随机攻剿。所办俱好。亦祗可如此。至所需铸炮铜觔。关系紧要。已谕刘秉恬、上紧趱运。并令富勒浑、速筹接济。丰昇额等、于铜觔物料解到时。即赶铸大炮轰击。克期集事。至达尔图山梁。拒守既坚。自系其险要门户。想日旁一带亦然。丰昇额、舒常、现在分路进攻。不拘何路先克。即可乘胜迅入。但合计丰昇额、舒常、两路之兵。俱不甚多。专事分攻。尚恐不能得力。今或于日旁地方。酌量留兵少许。以缀贼势。而密彻日旁之兵。潜往达尔图。并力攻打。以出贼番不意。或即能得手。亦未可定。著传谕丰昇额等、善为筹酌至丰昇额等奏、贼番屡放夹坝。亦令官兵潜伏杀贼等语。所见甚是。此亦将计就计之法。即温福阿桂两路均当仿此办理　　

○豁免广东南海县冲陷沙坦九十七亩有奇额赋　　

○是日、驻跸台头行宫　　

○癸卯。谕、前以永定北运二河堤工。修筑完竣。俯允直隶臣民之请。恭奉皇太后慈舆。巡莅天津。周览河工。期为畿辅生民。永筹利赖。曾经谕令该督、祇须于旧有行馆。略事扫除。毋得踵事增华。更滋繁饰。今巡跸经行。憩临之所。虽未另行添建。而修葺见新。已觉不免过费。恐应销公项。尚不敷用。著加恩、于长芦盐课应解内务府银两内、赏给银一万两。以示体恤　　

○是日、驻跸扬芬港行宫　　

○甲辰。谕、朕恭奉皇太后慈舆。巡莅天津。阅视河工。俾水利民生。永享乐利。因思清理庶狱。予以自新。亦施恩所宜逮。所有直隶省、军流以下人犯。著该督饬属查核案情。分别减等发落。以示矜恤　　

○又谕、四川重庆镇总兵员缺。著静海升署。其四川夔州协副将员缺。著素克东阿补授　　

○定边将军大学士温福、参赞大臣都统海兰察奏、臣等分路进攻昔岭。自二月二十七日以后。大雪数日。高处积至二三尺不等。难以仰攻。昼夜用炮轰击。贼番知大兵会攻昔岭。蚁聚死守。功噶尔拉一路。自必空虚。当派乌什哈达、曹顺等、带兵千名。往会李煦、常保住等、分兵三路。协同袭击。旋于初二日寅刻进发。曹顺、及赏戴花翎司辔托尔托保、带领瓦寺沃克什土兵七八名。越众先登。逼近贼番第一卡、杀死十数人时中路官兵已至卡根。有贼数百人前来接应。被官兵歼毙甚多。其从右边前进之兵已到山峰杀毙碉内之贼。亦复不少。现催铸炮物料。一俟解到。即行赶铸大炮。乘势进攻。谕军机大臣等温福等奏分派官兵。猝攻功噶尔拉山口。都司曹顺、及赏戴花翎司辔托尔托保、奋勇杀贼。实为可嘉。著各赏缎二疋。土兵七八名。各赏银两。即从彼处支给　　

