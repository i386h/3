<!-- { "loadSidebar": true } -->
○庚午。谕、从前承袭简亲王爵时。朕较量房分。加恩令奇通阿承袭。当时以伊已袭王爵。将本身所有公爵裁汰。今阅王公表传。奇通阿所袭公爵。系伊祖父父子阵亡。加恩承袭之爵。则其王爵系伊家内公同有分者。此公爵不宜裁汰。且丰讷亨。此次军营甚属奋勉。虽赏给云骑尉世职。而承袭王爵之后。亦已裁汰。论伊祖之劳绩。及丰讷亨。现在军营奋勉行走。此公爵理宜加恩赏给伊家。令其承袭。此特褒奖功绩之意。即如以皇子公封之爵。承袭时。朕往往降等承袭。其军功所得之爵。即获罪谴。仍令其子孙世袭罔替。庶使有功者。可以永受国恩。而军前奋勉者。亦可以昭鼓励。著交宗人府。将丰讷亨。家内应行承袭公爵之子弟。查明带领引见　　

○谕军机大臣等、前因喀尔喀与俄罗斯交易。朕曾遣军机章京。前往张家口稽查。具报本年正月间。有桑寨多尔济驼驮经过。约计三四十驮。俱系水獭灰鼠等物。差役恐此内有商人物件。索取税银。伊属人曾与差役角口等语。看来桑寨多尔济。私与俄罗斯交易。已属显然。所有伊掩饰具奏之处。朕已令钞寄阿里衮、瑚图灵阿矣。将此著仍钞寄阿里衮等、令其严行审办　　

○以正黄旗蒙古副都统云保、镶黄旗蒙古副都统德福、对调　　

○辛未。谕军机大臣等、瑚图灵阿、于本月十七日起程前往库抡。于七月中旬方可到彼。阿里衮不必在台站守候。奉到此旨。即行前往。到彼时。即提应审人等审办。若延搁日期。或致串供。反于事无益。著传谕阿里衮。令其遵照办理　　

○工部议准。调任广东巡抚明山疏称、龙门县商人刘永和。承开囊窎油柑岭等处煤山。系从前未经题明。请每年认输饷银四十两准其开采。从之　　

○壬申。上诣畅春园。问皇太后安　　

○以内阁学士富德。为兵部侍郎癸酉。谕军机大臣等据汤聘奏陕省于五月三十。六月初一等日。近省州县获有时雨但入土不深。未为沾足等语。该省五月初旬得雨优渥。曾经和其衷奏闻。此后晴雨如何。未据续奏。兹阅汤聘摺。西安等属。似有盻雨情形。现在时届溽暑。禾苗长发。待泽甚殷。虽据称得有时雨。而入土未能沾足。是否溉润有资。目下曾否更获甘霖。一律深透。于秋稼收成。有无妨碍。著传谕和其衷。据实查明速奏。以慰廑念。寻奏、六月初二日省城得雨深透。各属亦俱报三四寸至深透不等。惟西、同、凤、邠、乾、鄜、六府州属。自六月初二日得雨后。迄今尚未得雨。延、榆、绥三府州属。内除保安、怀远、神木、陆续得有透雨。其余亦未得雨。臣细查情形。西、同、凤、邠、乾、鄜、六府州民间种麦甚广本年二麦丰收。民食不至拮据。延、榆、绥、三府州。民间种麦不过十分之二三。倘七月半前。仍不得雨。必须早为接济臣已饬令各员。留心查察。如有应行蠲缓借粜之时。当再奏闻。得旨、一切应速为绸缪妥办。毋致百姓失所　　

○吏部带领京察保送一等之掌四川道御史星额布等、十一员引见。得旨、星额布、裕义、宁昶、逻庚、观亮、五英、法福礼、噶尔炳阿、金培、德福、海拉逊、俱准其一等加一级　　

○是月。两江总督管江南河道总督高晋奏、洪泽湖。因上游山水骤发。日渐加增。高堰志桩。至五月二十七日。连底水长至八尺。滚坝高出水面五寸及一尺不等。臣随又将清口东坝。再展十丈。计旧有口门。并节次拆宽。共五十七丈。宣洩甚畅。但上游淮水。仍长发未定。现在仁义二坝。过水五寸。礼字坝。与水相平。智信二坝。封土三尺。尚未过水。东西二坝。除应留坝台保护。尚可各展五丈。通计清口出水口门。共宽六十七丈。较上年多拆二十丈。淮水若不再长。自可畅达归海。湖水消落。滚坝即可断流。倘淮水若再加长。而清口去路既畅。下游高宝诸湖底水甚小。容纳有地。尚不致碍民田。再邳宿运河。五月后。因上游沂河长发。水势渐增。比上年此时水大一丈一尺四寸。两岸埽工。今已平水漫水。臣酌拟如自此水势渐消。则可毋庸分洩。倘上游来水仍长。运河不能容纳。当督令厅营。将刘老涧开故宣洩。可免泛涨。得旨、诸凡皆妥。所奏情形。皆如在目前。设非亲历。安能知其悉也　　

○两淮盐政高恒奏、淮商中家赀殷厚。才识明干者。原知长价不如广销。惟实力办运。期于流通获利。乃有无业之人。专事囤积引窝。日望江广卖价增长。其窝价亦可骤昂。以致办运之商。成本加重。口岸卖价。不能不增。私盐毕集。官引遂至壅滞。实为盐法大害。又口岸原有疲畅之分。畅岸销售自易。其疲岸或与邻盐接壤。或系淮引通津。其中窃贩。亦所不免。但使该岸之商。将盐照额运赴。加意查缉。民间亦何至舍官店而买私贩。无如商人一目之为疲岸。即安心弃置。而惟趋畅岸以图易销。如安徽之安、池、太、三府。江西之南昌等八府。人皆百计图避。群趋湖广。而其后并湖广亦不能尽销。臣于丁丑年到任。查知其弊。于安庆等三府。选派殷商。前往运销。并饬谕本岸商人。毋许妄争新旧。现在各府销售。已觉畅顺。至于行销江西之盐。向来俱于仪所过掣后。始行戳派。以致商人规避。今将各商根窝。彻底清查。造送印册。如在十引以下。免其戳派。十引以上。至数万引者。均按各处额销之数。于根窝内。豫行分定。每纲朱单。照此填给。庶通河商人。知引已戳定。不复再有希冀。得旨。将此章程。详悉面交后任可也　　

○又奏、盐商办引裕民。原贵殷实之户。其无资本而巧取利者。是名盐蠹。臣上年与运使赵之璧。熟筹。定为四季查销之法。如首二两季之盐。尚未运毕者。即行提比。至四季已竣。而犹有未军之盐。即系虚滚之引。宜严究追出。分给急公商人。以示鼓励。以清年额。如此按季查销。则引课皆有著落。而向来无本虚滚外引之人。自无容有藏匿。得旨、好。亦告之后任　　

○湖北巡抚李因培奏、湖广滨江临湖。原系潴水之区。宜听水所归。不与之争地。乃小民贪目前微利。畚土成圩。冀堪种植。且有祇图收麦一熟者。迨潦水忽至。决口频仍。地方官不得不督率兴筑。而田中一亩岁入。不敌一丈堤费。遂有决后不肯再修者。现在汉川堤垸。民情颇有甘废之意。臣与督臣司道等、详加筹画。期于妥协。俟办理有绪。再行奏闻。得旨、是若原系水区。可以让水者。究以复旧为妥　　

○大学士管陕甘总督杨应琚奏、巴里坤地气日渐和燠。每岁布种细粮。俱有成熟。商民认垦。接踵而至。除乾隆二十九年以前。认垦地一万一千八百九十余亩外。本年春间。又认垦地四千余亩。连前拨给安西户民承垦地。共二万五六千亩。皆取三道之水。引渠灌溉。但商民认垦之地。皆在上游。安西户民承垦之地。系在下游。若上游需水既多。诚恐下游稍乏。必启争端。今废员陈文枢等、奉镇臣委令督率垦种。即与该处同知。详加审度。拟于迤东河水入渠之处。培高闸坝。开浚宽深。俟流至商民认垦地界。即由渠北分凿大渠一道。引流西下。俟流近安西户民承垦地界。仍与旧渠合一。接连新开之渠。安设木闸一座。每当用水时闸住。旧渠引灌认垦之地。新渠引灌承垦之地。庶各引各渠。两无争竞。于四月十五日兴工。今已报完。计开新渠三千余丈。宽深如式。得旨嘉奖　　

○四川总督阿尔泰奏、川省灌江。为数郡水利关键。居高就下。存蓄甚难。春时江水微弱。不敷灌田。及大雨瀑涨。堰口又有冲淤之患。臣筹办蓄洩机宜。于上年冬间。令灌江上游州县。于溪港归江处所。垒筑埂坝。使蓄水充盈。今春次第开放。下注民田。较往岁水长三四尺不等。至伏汛雨后。江水瀑涨。挟沙滚石。势甚汹涌。洩水之法。惟饬道府令该管厅县。轮势查勘。将堰口时淘。使沙石毋稍停淤。其上游支河深加疏浚。自五月至今。内江堰口。并无冲淤。农田亦无淹损。臣办试有效。谨酌定章程。拟将灌江上游。应蓄水之汶川、保县、茂州、各属。于每岁十月以后。酌量蓄水。来春次第开放。其都江大堰口。每届伏汛以后。即令水利同知。与灌县驻工防守。皆责成该管道府轮替查验。务保无虞。得旨甚好。可谓知勤民之本矣四川布政使钱琦奏、各州县设有赋役全书。向由藩司刊定。臣到任接阅此稿见其名目不经。如所载起运臣衙门甲丁二库银一百二十七两。门子一名。皂隶九名。库夫一名。每名工食银二两七钱等语。臣恐地近边陲。漏规未革。随彻底清查。委系旧刻相沿。并无别项情弊。又如起运蜀府草束银若干两富顺太平二王禄米银若干两等类。不一而足。皆系前明赋役科条。未经删减。倘刊刻颁示。无论耳目不经。体制攸系。或不肖官吏。执此以惑乡愚。其弊不可胜言。查钱粮名目。最简明者。莫如奏销一册。现在直省逐年造办。并无遗漏嗣后刊刻。均以奏销册所开条款为式。凡仍前明之旧者一概删除。不特省无益之费。抑亦杜微渐之弊端。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十九



大清高宗法天隆运至诚先觉体元立极敷文奋武孝慈神圣纯皇帝实录卷之七百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。秋。七月。甲戌朔。享太庙。遣怡亲王弘晓恭代行礼　　

