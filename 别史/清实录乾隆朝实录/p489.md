<!-- { "loadSidebar": true } -->
○又谕、三年京察之期。朕命自陈之大臣举贤自代者。原系朕寤寐求贤。欲多得人才之意。且视其所举。亦可觇其人之识见心术也。乃臣工等不能深喻朕旨。陈奏纷纷。如御史陈其凝、奏称自陈之人。若人人可信其贤。则不宜听其乞罢。遂其高尚。而无庸举贤以自代等语。夫举贤自代。在大臣为推贤让能。在朕为储才备用。岂有大臣中举一人。即将举一人者更换之理乎。又云、自陈之大臣。有意避嫌。势必博采名望。而处士虚声。终南捷径。所谓贤者不贤矣。如必亲知而后举。则呈身识面。自昔所讥。不能保其无攀援党附之私等语。夫大臣荐贤。必当孚公论而协众望。若亲知者既拟其党援。而采望者又谓为捷径。是荐贤竟属必不可行之事。古云进贤受上赏。蔽贤蒙显戮。又何以称焉。又云、为大臣者。如无可信之人。即照例具本自陈。不必拘于定例。勉强塞责等语。如此、势必至于人人缄默。不举一人。岂辟门吁俊之典。独不可行于今日乎。礼云、爵人于朝与众共之。昨李清植奏请明举。尚属可行。朕已敕九卿科道集议矣。夫朝廷纶綍下颁。如果事有未当。虽面折廷诤。亦为朕所取。若徒于语言文字之间。深文辨驳。既大昧事君之体。而适见其识见之卑矣。此风断不可长。陈其凝著严饬行。　　

○户部议覆、贵州总督兼管巡抚事张广泗疏称、南笼府属坡坳。板阶、地方。开采朱砂雄黄。应照二八抽收入例。每百斤抽课二十斤。所抽课砂课黄。价值不能豫定。应令管厂人员。照依时价变卖。于年底分晰造册报部。再二厂地皆僻壤。砂黄售卖。必须解省招商。需用脚价杂费。请即在于抽收砂黄课价银内。与各员役养廉工食。一律开支。均应如所请。从之。　　

○以故二等子般达尔沙之子班带、三等男明中之子永昌、袭爵。　　

○以四川故霍耳咱安抚司阿旺初中之子阿旺劳丁、上八义土百户雍中多尔济之子扎什喃金、袭职。　　

○旌表守正被戕之山西偏关县民白奇英妻、张氏。直隶献县民葛某女、葛氏。　　

○丙寅。谕曰、广西李梅案内。李捷三、廖士美等。乃紧要重犯。缉拏已经二年。而凶徒尚无一获。则地方文武官弁。疎忽怠玩可知。其潜匿经过之地。此时固无从指参。然将来拏获之后。必一一究出。将该管员弁。加以严处。不稍宽贷。著该督抚提镇等。出示遍行晓谕。俾知儆惕。无贻后悔。　　

○吏部议覆、左都御史管广东巡抚王安国疏称、钦州滨临大海。与安南国地界。犬牙相错。雍正十三年。将州判一员移驻东兴。并未颁给关防。查钦州州判。抚辑民夷。实为分疆要任。应请于本省州判内。拣员调补。并铸给钦州分防东兴州判关防。应如所请。从之。　　

○礼部议覆、给事中程盛修疏称、元旦、冬至、万寿圣节。皇上常朝御殿。凡丹墀内文武官员。旧皆按班列坐。近定赐茶之典。经礼部乐部议、令文官三品上。武官二品以上。方得坐班。余皆起立。臣思大典攸关。观瞻所在。与其坐立之错综。不若班行之整肃。除赐茶之典。遵旨改定外。其殿外檐下、及丹墀内文武官员。应仍照旧制序坐。应如所请。从之。　　

○以故敖汉扎萨克固山贝子诺们额尔和图之弟达色、袭爵。　　

○以故一等男兼一云骑尉胡世勋之子胡松龄、二等男伍十之子广福、三等男法保之子五十一、袭爵。　　

○准噶尔部人那木喀济木札、率属十人来降。命赏给安插如例。　　

○丁卯。上御乾清门听政。召大学士等前曰。今年冬至以后。天气过暖。京师得雪甚微。且星象见异。至今未退。数夕之前。其芒为月所掩。故不甚显。昨月出稍迟。则不减于前矣。朕思天心仁爱。垂象示儆。必政事之间。有所缺失。我君臣当夙兴夜寐。勤加修省。以回天意。惟是应天以实不以文。修省之实。非徒托之空言也。且书不云乎。王省惟岁。今岁序将周。正其时矣。我君臣必深思所以致此之由。缺失何在。亟图悛改。庶几尽事天之道。有以感召和气而消未萌之眚也。　　

○谕军机大臣等、昨据陈大受奏报、江南挖除蝻子之法。朕已降旨。将原摺抄寄高斌。令其留心照此办理。夫蝗蝻之生。多由卑湿之地。复经水旱所致。直隶河间。地势低洼。天津则系滨海。今年既已被灾。入冬又复少雪。恐蝗蝻潜生暗长。有防明岁田禾。此时切须豫为筹办。尔等可再寄信去。　　

○户部议覆、贵州总督兼管巡抚事张广泗疏称、天柱县相公塘、东海洞、等处。出产金砂。地系旷野。并无干碍民田庐墓。前令商民试采。已有成效。请准开采。照例抽课。暂令天柱县就近督采。俟旺盛、再议委员兼管。添设书役。所抽课金。估照成色。变银充饷。应如所请。惟每金一两、抽课三钱。及于抽课之中、支给厂费。俱与成例不符。应令该督另行妥议办理。从之。　　

○工部议覆、浙闽总督那苏图等疏称、崇安之分水关。路通江西。为闽省西鄙屏蔽。关墙塘房。应请修造。拨兵八名防守。该地旧设巡检一员。僦居县城。亦应移驻大安旧驿。添设衙署。又光泽之杉关。直抵江西新城。地当冲要。旧设目兵四名。应添派把总一员。再抽兵六名稽查。又福鼎之分水关。界连浙江。诏安之分水关。地邻广东。已设千总一员巡缉。关城亦应勘修。再浙省之仙霞、安民、草萍等关。地皆险要。城栅倾圮。均应修造。应如所请。从之。　　

○以兵部左侍郎汪由敦、充经筵讲官。　　

○调凉州将军乌赫图、为西安将军。西安将军绰尔多、为凉州收军。　　

○以故奉恩将军宗室英俊之弟英勇、袭职。　　

○以甘肃故撒喇族土千户韩大用之子韩振武、四川故祈命寨土千户郎阿之子拔各肖、袭职。　　

○戊辰。湖广总督阿尔赛等奏、洞庭湖舵杆洲石台。旧例发帑岁修。原为利民起见。今台基朽腐。台身损裂。行舟畏其撞触。避之惟恐不远。且地居下游。舟楫往来。多由君山一带。水涸时、湖深尺余。港汊亦易湾泊。无藉石台。请停止岁修。得旨、知道了。又阿尔赛奏、两湖塘汛营房烟墩望楼。亟须修理添建。两省各需银一万两上下。为费既多。非地方官所能捐办。湖北请于司库内支一万两办理。湖南无闲款可动。即支岁修石台银一万两。为修建塘汛之用。工竣后。每冬交巡道查看。谕、据湖广总督阿尔赛奏称、湖北湖南二省塘汛营房墩台。废坏不整。相沿已久。实须急为兴修。以固边防。除向来已接交代者。仍著落各州县修理外。其应行设立而废置未举者。自当照本地成式办理。今约略估计北南每省各需银一万两上下。为费既多。非地方官所能措办。仰恳天恩。准于司库公项内、动支银一万两应用。至湖南公项现在不敷。难以支拨。臣与抚臣蒋溥、查勘洞庭湖舵杆州石台情形。另摺奏请无庸岁修。所有原存岁修石台本息银两。既可不用。请即于此内动支一万两。以为修理塘汛之费。修理之后。兵丁住房。应令自行随时修整。毋许推诿。其官厅墩台望楼等项。照依定例。文员修竣。移交营员收管。每年冬月。道员出巡时。留心查看。如有倾圯颓败等弊。即行揭参等语。楚省武备。废弛已极。不独塘汛墩台一项也。今欲修建完整。费用浩繁。谅非地方官所能措办。著照阿尔赛等所请。动用公项银两兴修。但此后保固修整之处。该督抚提镇。应不时查察。若稍有疏忽。仍蹈前辙。则责有攸归矣。　　

○户部议覆、贵州总督兼管巡抚事张广泗疏称、镇远、铜仁、二县。并镇远、思州、黎平、三府。例应行销川盐。但该地人户。搀杂楚省地界。距川窎远。民苗就近买食淮盐。相沿已久。应从民便。改食淮盐。惟是镇远等府。村落零星。夷多汉少。买食不常。其行销引目。递难悬定。应令淮商试销一年。再为增引定额。应如所请。行令两淮盐政。会同各该督抚。将试销纳课各事宜。妥议具题。从之。　　

○又议覆、调任江西巡抚陈宏谋疏称、江西省甲子年应运粤东米石。准部咨令运赴湖南分贮。应请运至岳州漕仓交卸。又船号既多。运官势难兼顾。应照湖南运闽。谷之例。募人看管。每名日给工食银五分。回时无船可坐。每名酌给银二两。不给工食。应如所请。从之。　　

○以故奉恩将军宗室巴延之子尚福、袭职。　　

○赠故贵州提督韩勋、为右都督。照例赐恤。谥果壮。　　

○予广西义宁县遇贼被戕之下雷州吏目鲁懋、芦田市巡检鲁器各荫一子监生。　　

○己巳。上诣皇太后宫问安。　　

○谕、据盛京兵部侍郎春山奏称、盛京等处驿站。每年大驿各出银十六两。小驿各出银八两。馈送侍郎盘费。又出银四百两。馈送正副监督。此外逢节又有规礼。其二十九驿驿丞。一年所得俸银三十余两。又皆馈遗侍郎。各计有一千余两。凡此皆系驿丞自送。因而驿丞有所恃以无恐。将钱粮任意花费。虽马匹疲瘦短少。侍郎与监督。俱置不问等语。馈送陋规。原干例禁。盛京陋习相沿。料非一任。若事穷究。未免拖累多人。今姑宽其已往。嗣后著永行革除。如有再蹈前辙者。必从重沿罪。至于各省。驿站。或有此等情弊。亦未可定。向来设有巡察御史稽查。今巡察既裁。督抚更当留心查察。使积习湔除。驿务不致废驰。若日久弊生。或经科道纠参。或钦差大臣经过查出。朕惟、尔督抚是问。该部即遵谕行。　　

○大学士鄂尔泰等议奏、署两广总督策楞等、议覆布政使唐绥祖、请广西各州县训练乡勇。查粤西所属。如临桂、灵川、兴安、永宁、永福、全州、永安、恭城、贺县、修仁、岑溪、桂平、贵县、宣化、隆安、横州、永康、雒容、柳城、罗城、融县来宾宜山、思恩、东兰、上林、迁江、西隆、凌云、天保、归顺、郁林、博白北流、陆川、与业等三十六州县。原有设立乡勇堡卒耕兵、隘丁、狼丁、土丁、止须汰其老弱。另选补额富川、苍梧怀集、平南武宣、上思养利、左州、崇善、宁明、马平、怀远象州、天河、河池、武缘、西林等十七州县。逼近苗獞。或系边隘。已饬扼要村寨。量行设立。义宁一县。已经设协安兵。又阳朔、灌阳、平乐、荔浦、昭平、藤县、容县、永淳、新宁、宾州、奉议等十一州县。皆非苗疆。均无庸设。此项乡勇。原有额设仰食公田。及公给口粮者。仍旧其新设者。应照邻近州县公给口粮之例。听民自行办理。再于再岁农隙时。令各州县传操一次。其远乡、乘公便下乡。就近操练。或委巡捕等官查操。不必会同营汛。有技艺可观者。量赏鼓励。遇有调遣。照土兵例。给盐菜口粮。事竣分别奖赏。并应如该督抚所议。惟委巡捕等官操阅。恐致滋扰。未便准行。从之。　　

