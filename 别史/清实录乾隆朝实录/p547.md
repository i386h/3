<!-- { "loadSidebar": true } -->
○左副都御史范璨奏、户部议覆河南按察使王丕烈条陈内称、青黄不接时。米价昂贵。地方有司、自应谆劝盖藏充裕之家。令酌留食用外。陆续粜卖。原不必绳之以法。如有积米数多。闭籴妨民者。酌量情形。勒令出粜。可谓适中而无偏重之弊矣。然臣以为尚有当参末议者。查原奏有云。贫民不能向买。势必归于富有之商贩。斯言正当理会。如其为本地之商。诚如原奏所言、一困于富户闭籴。再困于商贩居奇。如其为外来之商。或数百里数千里之遥。与本地全无涉。窃虑富家平日。必有亲熟牙行。既不许闭籴。群趋便捷。滨水州县。舟楫可通。朝呼夕至。搬运一空。夫向日所患民之贫者。无担石之储。空虚犹居半也。逮富者一无留余。此日之空虚。乃真空虚也。然问之富户。富户曰功令宜遵。问之商贩。商贩曰遏籴有禁。有司亦无可如何。国家虽设常平仓。安得有如许谷米。为之补苴。臣愚以为民间患其浪费。而喜其积蓄。诚以天时难测。尝有二麦将获。而水汛骤发。秋谷将登。而蝗雹告祲者。设当其时。非富民之尚有盖藏是赖、而谁赖乎。臣屡任在外。如逢雨旸时若。收成可保。无不开仓发囷。市集山堆海积。惟恐米价渐减。争先出粜。则乐岁毋容劝也。惟是俭岁歉收。青黄不接之候。市价腾踊。待哺嗷嗷。斯时急宜密劝富户。惇睦乡里。如数百石之家。令自行零星出粜。倘盈千累万之户。令其附近村落。分设粜局。亲自经理。务使本地买食穷民。均沾实惠。如此办理。庶不为商贩远运一空。且既系俭岁。民食艰窘。尤当谕以任恤之谊。其不愿减价者。不必强之。如有乐于行善者。州县官、核其所粜若干。所减若干。量为嘉奖。或赉花红。或给扁额。行善者多。或统作一碑志。以为乡党劝。富民益加鼓舞。贫民大有裨益。臣在安省。曾试行之。颇得其济。有每石减五分者。有减一钱者。甚有买米来家。仍照原价出粜者。此即使民相养。非全仰给于公家之大义也。然臣所谓劝谕富户、而必用密者。何也。盖有余之家。众所觊觎。未形之患。法宜豫防。查乾隆七年之冬。八年之春。湖广、江西、江南、等处。抢粮之案。俱未能免。而江西尤甚。一邑中、竟有抢至百案者。彼时犹未彰明较著也。若大张告示。不许久贮。保无奸顽之辈。声言朝廷之惠爱穷黎若此。煽惑良善。纠党成众。或踵门陵辱。或逞殴行凶。或本属小康。而妄称巨户。或稍留食用。而指有余藏。或勾通地方总甲。而私相勒诈。或朋比衙门胥吏。而装点捏呈。其尤甚者。本挟制之有因。肆抢夺之恶习。如是而富民不重累乎。如是而富民尚肯好行其德乎。臣故以为宜密为劝导。不特贫者无挟制之缘。而富者且更有乐善之举。总之地方不可一日无积贮。无富民、是无积贮也。贫与富皆赤子。弭其衅、乃以调其平。今使闾阎各自零星粜济。则富有之惠人者良多。官民实以情谊感孚。则恻怛之动人者最速矣。得旨、这所奏是。该部密议速奏。寻议、该左副都御史范璨奏请、俭岁歉收。密劝富户自行出粜。既可以杜本地富户之囤积。又可以绝外来商贩之远运。本地积米自多。而日买升合以糊口之贫民。得以均沾实济。洵可补臣等部议所未及。又称、乐于行善之家。量为嘉奖。查士民乐善好施。原有题请议叙之例。而捐输社谷。亦有递加奖励之条。今殷实富户。如有情愿减价平粜。以济贫民。数在千石以上者。应如所奏。酌加旌奖。至称恐有奸顽之辈。煽惑抢夺等弊。宜密为劝导。窃思民生日用。原限于丰啬之不齐。富者每有独拥之利。贫者易生觊觎之心。偶遇歉岁艰食。遂致激成抢夺。此皆有司经理未善也。果能先行劝谕。多方开导。令积粟之家。笃念桑梓。出其有余。以平市价。以惠乡党。则恤贫正所以安富。而息事即可以宁人。正所谓弭其衅、乃以调其平也。国家之禁令。必万姓易知易从。今使储粟者敦雍睦之行。鬻食者无挟制之缘。阻饥无虞。而贫富均安。此即使民相生相养之道。可家喻而户晓者。似不必密为劝导也。应仍请敕下各直省督抚、于歉岁先行出示晓谕。使富户知功令之宜遵。违者有在官之禁。从者蒙赏赉之荣。即地方有挟制滋扰等弊。各督抚严饬所属。实力查禁。如不肖有司。乘间作奸。及有勒诈挟制抢夺等事。不能禁抑者。即照例参处。庶于民无累、而于法相安矣。得旨、依议速行。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十


大清高宗法天隆运至诚先觉体元立极敷文奋武孝慈神圣纯皇帝实录卷之二百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。十二月。己未。以故三等奉义公嘎尔萨子英泰、一等子色克图侄杨桑阿、三等子佛佑子博清额、俱照例袭爵。　　

○庚申。谕曰、唐绍祖系浙江湖州府知府。因不胜外府之任。改补京员。今历员外郎中之任。论俸升授云南武定府知府。前日随班引见时。朕远观未及详察。已依部议允补。今日赴任请训。朕见其人年已老迈。于事务亦不明晰。不能称知府之职。著留京以礼、工、二部郎中用。其武定府缺、著吏部照例铨补。　　

○又谕、各省府道有不胜外任之员。该督抚奏请内用。或朕降旨调来引见。改用京职者。该员在京历俸数年。挨次应升道府之时。著吏部于引见时。将该员内用情由。夹单详开。奏闻候旨。　　

○云南总督张允随奏、大关境内、盐井渡通川河道。与金沙江相为表里。经奏请借动陆运铜脚开修。凡阅三载。业已工程完竣。铜运坦行。商货骈集。克收成效。所有用过工费银六千七百八十五两。即将水运京铜、省出脚价归款。并酌定岁修银三百两。亦于节省项下支销。至承办官员。大关同知、今升丽江府知府樊好仁等、皆能实心出力。合并声明。得旨、此事卿担当妥办之处。实可嘉悦。若如所言、永收利赖之益。则甚美而又尽善矣。至在工官员。勤劳可嘉。有旨议叙。寻谕、据云南总督张允随奏称、关修盐井渡通川河道。工程巳经告竣。铜运坦行。所有承办此案工程之大关同知、今升丽江府知府樊好仁。协同监修之镇雄州吏目缪之琳。大关游击、今升奇兵营参将萧得功。昭通镇把总杨英、陈玉、皆能实心出力等语。樊好仁等、在工效力。勤劳可嘉。俱著交部议叙。　　

○吏部议覆。江苏巡抚陈大受奏称、铨选定例各官。遇隔省员缺。在五百里内回避。但查各省捷径小路。接壤之区。纷错不一。应否与官塘大路。一体回避之处。例内未据指明。请敕部查议画一。应如所请。并通行各省督抚。如现任各员。有与原籍乡僻小路。在五百里以内者。俱令回避。从之。　　

○辛酉。上奉皇太后诣雍和宫行礼。　　

○谕、郑文焕著来京陛见。四川提督印务。著李质粹前往署理。　　

○壬戌。上御乾清门听政。　　

○诣皇太后宫问安。　　

○命翰林院检讨夏之蓉、提督广东广韶学政。翰林院编修孙人龙、提督广东肇高学政。　　

○礼部奏、朝鲜国王李昑、使知中枢府事李枢、到部咨称、本年六月中、平安道观察使金始炯等呈称、五月十五日。有上国人二十二名。撑马尚船三只。自高山里、转入江界府属古阊延等地界。六月二十五日。又有十五名。撑马尚船二只。自竹岩仇非地方、转去咸镜道界。二十六日。又有十二名。撑马尚船一只。自竹岩仇非地方、向咸镜道界。小邦向因沿边采捕。虑惹事端。咨请严禁。自蒙圣祖仁皇帝世宗宪皇帝降敕申禁。波猪江一带。马尚船人。绝不往来。蓦自昨年春间、又复成群出来。幸奉天将军遣兵追捕。谓可永戢。不意今夏采猎行走。又复如前。此系大朝所尝轸虑。有非小邦私自呵禁而止者。为此具咨恳请转奏等语。查此项越境船只。有无票文。系何处人民。由何处越界。乞敕奉天将军查明具奏再议。得旨、若照部议、令该将军查明再议。殊属迟缓。况内地人民、违禁冒出朝鲜地方生事者。原奉皇祖皇考谕旨、准该国王即行追拏擒送。使匪类共知畏惧。今据该国王咨称、昨年春间有撑船人等。成群出来。幸将军遣兵追捕。不意今夏又复采猎行走等语。此等违禁越境之人。该国王即应遵奉皇祖皇考谕旨、于此时擒拏解送。或即飞咨奉天将军、严拏务获。不令兔脱。乃该国自行疎纵。但具文咨部、恳请转奏。以致旷日持久。匪类远扬。殊属不合。该部可传旨该国王、并即行文奉天将军、严行查拏务获。毋得忽视。　　

○刑部议覆、山东道御史储燧奏称、各省保甲之法。未见实力奉行。请嗣后强窃案件。于题咨完结后。该督抚查明保甲人等、举首失察起数。年终汇题一次。刑部会同三法司察核具奏。查盗案题结、保甲失察治罪之处。业经疏内声明。若于题咨完结后。重复汇奏。似属无益。应令有司官、将该管地方。所有强窃案件。查明牌甲人等失察缘由。年终汇报督抚。倘有捏饰。随时参奏议处。从之。　　

○予安徽故亳州知州朱之琏、甘肃故西宁道历升湖广总督少保杨宗仁、入祀各该省名宦祠。直隶故候选主事赵方观、故御史赵方颐、故钱塘县知县芮淮、故贡生冯濂、安徽故广东肇高廉罗道胡永亨、江西故贡生张时为、故礼部侍郎魏方泰、故给事中帅我、故封光禄大夫甘显祖、故吏部尚书甘汝来、湖南故生员黎启淳、山东故吏部郎中颜光敏、故河东盐运使颜光猷、故翰林院检讨颜光敩、故云南县知县韩侯振、故苏州巡抚徐士林、陕西故贵州巡抚刘荫枢、故处士康吕赐、王心敬、入祀各本籍乡贤祠。　　

