<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。二月。丙申朔。谕、昨因永定河放水。经理未善。以致固安、良乡、涿州、新城、雄县、霸州、各境内村庄地亩。多有被淹之处。难以耕种。且居民迁移。不无困乏。朕与孙嘉淦不能辞其责也。用是寤寐难安。深为轸念。著大学士鄂尔泰、尚书讷亲、会同总督孙嘉淦、详悉查明被水处所。应免钱粮若干。速行奏请豁免。先将此旨晓谕百姓知之。　　

○又谕军机大臣等、据鄂尔泰讷亲奏称、察勘沿河被水情形。应将新开堤口。暂行堵闭。俾引河断溜。漫水消退。清明前尚可补种春麦。洼下地亩。亦候水退、可种高梁稗子、等语。孙嘉淦则奏称引河无庸挑挖宽深。亦无庸将堤口堵闭。目下水已消退。不误春耕之期等语。所奏各有不同。而鄂尔泰讷亲、尚欲至旧河下口查勘。方能定局。朕思目下正值耕种之候。转瞬便届清明。若待查勘定议之后。方行奏请。未免为期迟缓。尔等可即寄信与鄂尔泰讷亲。若果如孙嘉淦所奏、目下可以不误耕种。即当令地方官速行劝谕。如果必须堵塞堤口。方可播种。著伊等悉心斟酌。即速行奏闻请旨。寻奏、新引河堤口。实有不得不堵之势。引河下游漫宽。东西两岸。自十余里至三四十里。河身淤垫。前水不归槽。后水复增溢。瞬届桃汛。淹浸愈广。岂能无误春耕。况新河全局。并未料理妥备。非二三年不能蒇事。若届汛涨。为害不小。得旨。如此、一面即行堵闭。俟通盘议定时。入于摺中奏明可也。　　

○又谕、闻八旗兵丁、在部具呈买置官地。及到该地方领地之时。往往移甲换乙。将瘠薄更易膏腴。非复原指之产业。而归旗之限又迫。不得不回京师。及向部中具呈。部中据呈行查该地方官、又复支吾塞责。不以为之清理。大失公平之义著该部定议。作何稽查、以清弊窦。寻议、交直隶总督。遴委道员同知通判等官。专司督察。倘有仍前串通更换等弊。州县官不为清理。致旗人羁延守候者。即将该地方官严加议处。如承委之该管官。失于觉察。一并参处。从之。　　

○旌表守正捐躯之直隶东安县民孟黑子妻苑氏。　　

○丁酉。祭先师孔子。遣和亲王弘昼行礼。　　

○谕大学士曰。汪漋、德尔敏、奉差江南、办理水利工程。已经数年之久。至今尚未告竣。从前尚将情形奏报。自去秋以后。并无陈奏之摺。今又于泰州、江都、山阳、等处。奏请动帑兴工。共计六疏。朕不知现在工程若何。何时可以竣局。通计需费若干。岂有漫无起止。徒事迁延。虚糜国帑之理。尔等可传旨询问。令其明白回奏。　　

○吏部议准左副都御史二格奏、试俸御史。除京外差遣、仍开列外。二八月内升外转。应停其列名。遇科员缺出。亦不必带领引见。从之。　　

○户部议覆热河副都统达勒党阿疏称、热河满洲兵丁。每年应支米石。半系折银放给。石、作银一两。查每年秋收。米价贱时。石、值银八九钱。或一两上下。春夏价昂。石、值银一两三四钱。或一两五六钱不等。请将从前赏给滋生银内、抽出一千两。设米厂一座。于价昂时、较民间稍减平粜。秋收价贱时买补。所余利息。归入兵丁红白赏赐。应如所请。从之。　　

○以翰林院侍读林令旭。充日讲起居注官。　　

○戊戌。祭大社大稷。上亲诣行礼。　　

○诣皇太后宫问安。　　

○谕军机大臣等、西北两路。尚有驻防兵丁。如准噶尔遣使往来。及一切紧要事件。彼此互相寄信通知。庶于边事有益。著行文两路将军大臣等知之。　　

○又谕、喀尔喀车臣汗达玛林部落。已授公巴苏为副将军矣。从前所设喀尔喀副将军三员。均有参赞大臣。现在乾清门行走之喀尔喀贝子彦楚布多尔济。人尚去得。著补授为副将军巴苏之参赞大臣。　　

○己亥。春分。朝日于东郊。遣显亲王衍潢行礼。　　

○上诣皇太后宫问安。　　

○兵部议准绥远城建威将军补熙咨称、查向例绥远城所有官员马匹。一半拴养。一半存价。价每匹八两。自本年正月起每匹、月扣银一两。不敷银。于冬二季草料银扣足。备买马用。如未扣完。即需买马。令自行采买。此项出自官员己资。遇升迁休致。准给还。从之。　　

○庚子。谕、春秋举行经筵。例应先期告祭传心殿。当年皇祖。曾经亲诣行礼。以昭诚敬。本月经筵届期。朕亲诣传心殿行礼。所有应行事宜。著该衙门敬谨察例具奏。　　

○吏部议准署湖南按察使彭家屏奏、外省官员。父兄辈随任。接见绅士。与各衙门宴会往来。又有致仕在籍。或休官侨寓大员。与督抚司道晋接。启夤绿结纳之渐。请令督抚查参。将私相交结之随任父兄。不行劝阻之现任子弟。妄行晋接之休致各员。不行拒绝之督抚司道。俱照违令私罪律议处。如有招摇生事。仍按例办理。从之。　　

○命镶黄旗蒙古都统海兰、兼管火器营。　　

○辛丑。谕曰、御前行走之蒙古王额驸等。近年俱在京城。且额驸策凌。又在军前办理副将军事务。著加恩赏给额驸策凌银三千两。科尔沁达尔汉亲王额驸罗卜藏衮布。喀尔喀世子成衮扎卜。各赏银二千两。科尔沁郡王额驸齐默特多尔济。喀喇沁贝勒额驸僧衮扎卜。喀尔喀贝勒策布登。各赏银一千五百两。敖汉贝子额驸罗卜藏。科尔沁公额驸达尔玛达都。各赏银一千两。　　

○吏部议准、左副都御史陈守创奏、人命相验。州县故意迟延。以致拖累。上司应严参。未便仅以审理迟延咨部。请定失察上司处分。知府降一级调用。司道罚俸一年。督抚半年从之。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○命原任湖广总督班第、仍充实录馆副总裁。予其母、巴尔呼氏祭一次。　　

○壬寅。上诣皇太后宫问安。　　

○皇五子永琪生。　　

○谕、从前廷议捐监事例。准本籍之人纳谷、以备民间荒歉缓急之需。继因甘肃一省。为极边要地。民贫土瘠。非他省可比讲求积贮。更为急切之务。该省应捐贮仓之谷。共计三百八十万石。而年来本地报捐者。甚属寥寥。倘遇一时歉收。则民食无所资藉。甚为棘手。是以部议暂准外省之人。在甘报捐。俟谷石充裕。再行停止。此不得已改例之意。近朕闻得该省报捐。并无行商过客。惟有各州县有司。以及伊等之子弟亲戚幕客辈。希图渔利。广为包揽。折收银数。以饱私囊。及至买谷交仓。则低定价值。高收斛面。或抑勒富户。奔走交官。种种弊端。大为民累。是以国家豫筹养民之政。而奉行不善。重为闾阎之扰矣。以朕所闻如此。虽未必通省州县皆然。而不肖有司。假公济私者。则恐不免。似当酌量变通。以期无弊。可否将甘肃收受外省投捐之例停止。并如何补实该省仓储之处。著九卿悉心妥议具奏。　　

○礼部议准贵州布政使陈德荣疏请、教官离任。照州县例。将存贮书物学租等项、造册交代从之。　　

○以故奉恩辅国公裕绶子嵩椿袭爵。　　

○癸卯。令捐监在内在外。悉听士民之便。谕、从前停止各项捐纳之时。在廷诸大臣、及翰詹科道等官。议留捐监一条。俾各处积谷。以备民间荒歉之需。且使士子广其应试之路。洵为两便。并非捐官可比。朕已允行。昨据御史赵青藜复请停止捐监。又经大学士九卿会议、以为事属难行。应仍其旧。朕已降依议之旨矣。今据海望奏称、外省收捐繁难。赴捐之人甚少。原议各省捐贮谷数。共应三千余万石。今报部者仅二百五十余万石。合计尚不足十分之一。不若停止各省之捐谷。仍照九卿原议。在部交银将所收之银。扣抵各省买谷银款。俟仓储充盈之后。将应否停止之处。再行请旨等语。朕思纳粟贮仓。原为备荒发赈。豫为筹画之计。外省捐谷繁难。且有弊窦。不若在部投捐之易。诚如海望所奏、朕亦知之。嗣后仍准在部收捐折色。至于外省收捐本色之例。亦不必停。在内在外。悉听士民之便。地方积谷。不厌其多。赈恤加恩。亦所时有。正未易言仓储充盈。既系士民两便之举。将来亦不必奏请停止。朕看州县有司。往往虑及霉变赔补。以多积谷石为忧。其如何酌量定例。俾其从容不至赔补之处。交与该部另议具奏、如此则有司不以积谷为苦。而仓廪渐次可实。不至亏缺。于民食大有禆益矣。　　

○监察御史丛洞奏、皇上念切武备。巡幸行围。诚安不忘危之至意。第恐侍从以狩猎为乐。在京臣工。或因违远天颜。渐生怠安。所关匪细。方今纪纲整肃。营务罔弛。伏祈暂息行围。以颐养天和。得旨。所奏知道了。古者春搜夏苗秋狝冬狩。皆因田猎以讲武事。我朝武备。超越前代。当皇祖时。屡次出师。所向无敌。皆由平日训肄娴熟。是以有勇知方。人思敌忾。若平时将狩猎之事。废而不讲。则满洲兵弁。习于晏安。骑射渐致生疎矣。皇祖每年出口行围。于军伍最为有益。而纪纲整饬。政事悉举。原与在京无异。至巡行口外。按历蒙古诸藩。加之恩意。因以寓怀远之略。所关甚钜。皇考因两路出兵。现有徵发。是以暂停围猎。若在彻兵之后。亦必举行。况今昇平日久。弓马渐不如前。人情狃于安逸。亦不可不加振厉。朕之降旨行围。所以遵循祖制。整饬戎兵怀柔属国。非驰骋畋游之谓。至启行时。朕尚欲另降谕旨。加恩赏赉。令其从容行走。亦不至苦累兵弁。朕性耽经史。至今手不释卷。游逸二字。时加警省。若使逸乐是娱。则在禁中、纵所欲为。罔恤国事。何所不可。岂必行围远出耶。朕广开言路。丛洞胸有所见。即行陈奏、意亦可嘉。但识见未广。将此晓谕知之。　　

○户部议准署福州将军策楞奏、各省驻防骁骑校俸银。于二八月关支。养赡不敷接济。请照在京八旗例。按月支给。从之。　　

○以满洲火器营印房参领拉布栋、为镶红旗满洲副都统。头等侍卫叶布肯、为镶黄旗蒙古副都统。　　

○甲辰。上御乾清门听政。　　

○遣官祭先医之神。　　

○遣官祭黑龙潭昭灵沛泽龙王之神。　　

