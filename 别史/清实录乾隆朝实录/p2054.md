<!-- { "loadSidebar": true } -->
○辛亥。谕、上年王涛来京陛见。召对时奏称、揆义与黄肇隆、有交结逢迎之事。随降旨令高晋等、访查覆奏。嗣据参奏属实。是以将伊等按律定罪。因念王涛身任总兵。知藩司与属员营私作弊。能于朕前直陈无隐。可谓不避嫌怨。但当伊面奏时。察其辞色。不甚诚实。其中或有别情。因于海明赴任请训时。令其体察覆奏。海明到任数月。未经奏及。适遇广西提督缺出。遂以王涛补授。今据海明奏到、王涛与揆义。向认弟凡换帖。后因赴京陛见。向揆义借贷盘费四五百两。揆义止借二百两。王涛嫌少不收。又王涛曾与黄肇隆交好。亦因借银不给。遂致挟嫌讦奏。及王涛自京回任。又告知同官。自认陈奏揆义等交结情事。并捏称因朕先有所闻。指名询问。不得不从实奏对之语。是王涛始因挟嫌构衅。继图宣露制人。后复诡词卸过。其心实不可问。使揆义等果无劣迹可证。王涛虽欲以微嫌倾陷。若讯系子虚。必究王涛诳奏之罪。及按而得实。则揆义等罪由自取。亦无可怨。但今据海明所奏。则王涛鄙猥诡谲情事毕露。因命军机大臣等、就近询之吴绍诗。并诘讯揆义所供。与海明奏摺。大略相同。王涛又将何辞以辩。是岂得谓江西官吏。憎其讦发大案。从而构语报复乎。朕于臣工功罪。一秉大公至正。从不存丝毫成见。王涛前此所奏。勘讯非虚。方嘉其可以任用。乃竟与揆义。黄肇隆。交契在前。及所求不遂。始从而攻。发其过。已属险诈。且敢假饰为朕之指名。询衣。妄冀见谅于人。其情尤为叵测。甚至将次离任时。又以副参等七员。填写最优考语。面嘱抚臣保荐。更为市恩邀誉。肆无顾忌。殊出情理之外。此人何可任以提督。王涛著解任来京。交军机大臣会。会同该部质讯。至海明覆奏此摺。其挟嫌讦奏各情节。俱得自佛德面禀。并称、从前佛德、亦经向吴绍诗告知等语。是王涛在任种种交。结需索。佛德皆所稔知。佛德身为臬司。应即禀知吴绍诗。令其据实摺参。或吴绍诗不肯举发。则臬司原有奏事之责。又何难具摺自奏。乃直俟海明询问。始行一一告知。其讳匿取巧处。著佛德据实明白回奏。海明摺并发。　　

○又谕曰、哈国兴著来京陛见。云南提督员缺。著长青调补。其贵州提督员缺。仍著李国柱暂行署理。　　

○谕军机大臣、前以富明安面奏、山左臣民。情殷望幸。且泰安岱庙。及碧霞祠宇。俱重经修理落成。明岁正届圣母八旬万寿。慈意亦欲亲诣招香。因允其所请。并谕令富明安一切务遵俭约。断不可稍事华饰糜费。谅该抚自当体会朕意。善为经理。惟入山东境内。前往泰山曲阜。陆程尚有数日。前经富明安奏明。添设行宫数处。以供顿宿。因念圣母年高。瓦屋较毡庐。更为安适且可省运带行营城分之繁。姑允所请然所经不过一宿憩留。但期墙宇粗完。扫除洁净足矣。断不必点缀水石。布置亭台。徒致耗费物力。再泰山路径。陡峻萦纡。将来圣母临幸时。但诣岱麓神祠瞻礼。并不远跻崇嶽。毋庸于山顶另建行宫。至朕登岱经由道路。只须就现成山径。略为除治。足资策骑。总不得仿照从前搭盖天桥。重劳工作。著传谕该抚、务须遵旨撙节妥办。不得稍踵事增华。以副朕意。　　

○又谕、据富尼汉奏、彰德等府。春雨稍稀。有地贫农。业荷借给口粮。其无地力作之民。请于丹沁两河工程。借帑兴修。以资代赈等语。所奏自属应行调剂之事。已批如议速行矣。但此等代赈工程。既经借帑兴修。必须令赴工贫民。均沾实惠。而该处河工堤岸。亦得永资利赖。于公私方有裨益。傥承办官员。督办不能实力。其中或有胥吏因缘为奸。一任地方土作匠头。包揽侵渔。转致诸弊丛生。糜帑剥民。地方大吏。恐难身任其咎。著即交与何煟、令其拣派贤能大员。实心经理。仍即亲赴工所。加意稽查。务期工程得归实用。而贫民亦足资其口食。如仍有名无实。闾阎未蒙其利。徒将帑项任意销。经朕察出。必将承办各员。重治其罪。现在新任巡抚永德、将次到豫。并将此并谕令知之。　　

○又谕、昨以缅酋奉表投诚一事。为时已久。并无信息。即疑匪酋始而惧我兵威。恳请解围。及我军退彻时。彼或窥见端倪。且浑觉既回该处。断无不将我军中底里告知。彼必悔其前此输诚之说。节经谕令阿桂、彰宝等、留心整备边防。并拟发檄稿。询诘缅酋。催其送还内地被留之人。彼时即疑匪酋狡黠。或亦向我索还该处已经归顺之土司。今据彰宝奏、三月十四日。有老官屯缅子四人。持该头目布拉诺尔塔。蒲叶缅文。来至虎踞关。求将木邦蛮暮猛拱之土司。放还伊处等语。果不出朕所料。今我传檄未至。而彼文先来。转似所办落彼之后。且使匪酋接檄后。或疑我将军总督等、因彼书来。方为此答。是前檄不能得力。惜乎筹虑稍迟。未及先发制人耳。看来匪酋。诡诈百出。甚为可恶。此时虽不值复兴兵征剿。但其或至侵扰内地土司边境。不可不先事豫防。前因哈国兴熟悉。边外夷情。是以调为云南提督。继闻其于缅酋遣使投诚时。不无从中粉饰迁就。是伊绿营积习。锢蔽难拔。曾密谕彰宝。留心防察。不可为其所愚。今阅译出缅文内称满洲领兵大人。向我大头目说。只要把话说明白木邦等三土司自然给你们之语。则是哈国兴昨冬与缅目接见时。显存将就完事之见。信口应许。成何事体。若再留其在滇。非惟无益。且恐与道边务大有关碍。自不若长青满洲世仆之足可倚信矣。因降旨令哈国兴来京陛见。仍将长青调补云南提督。并谕长青。与彰宝同心合意。无分彼此。共襄国事。彰宝亦当深体朕意。不得稍存畛域之见。于事方为有益。至缅匪贸易一事。众人皆以为彼所急欲求通。今阅缅文。并未提及交易一语。则其不专以此为重可知。非若俄罗斯欲通贸易可比。盖俄罗斯货物较多。若准其通商。彼国每年可多得数百万金。于彼大为有益。是以意多系恋。至缅甸蕞尔边夷。货市有限。获利无多。其所易内地诸物。并非日用所急需。且彼处向亦通详。洋不专恃内地。是贸易一节。实不足以制其死命。虽边隘实力防禁。不可稍有懈弛。然谓严查商旅偷越。即可以杜后患。尚非紧要关键。彰宝等当知缅酋既有此举。或复潜萌滋事。正未可定。断不可掉以轻心因循自误为掩耳光铃之计。万一匪众敢于近边。略有侵犯。务须奋力剿击。大示惩创。不得稍存姑息。若彰宝等不知实心任事。措置失宜。则杨应琚前事具在。足为炯戒。至向缅酋索取内地被留之人尤为国体所系。阿桂、彰宝、既见彼降表迟久不至。即应早为筹及。向彼饬催。乃必俟朕于万里之外。烛照远及。代为草檄。而邮程驰递。遂已后期。机宜甚为可惜。且诺尔塔以蛮陬头目。尚知作书。向我索取降人阿桂、彰宝、身为国家大臣。不能早计及此。所见竟出诺尔塔之下宁不知愧。将此详切谕令知之。　　

○又谕曰、彰宝奏、拏获贩买夷盐一摺。因波岩违禁出口。私贩夷盐。拟以即行正法。固属慎重偷越违票之意。但艾连春同系内土司。所属夷民。敢于收藏贩卖。亦属不法杖徒尚觉过轻。著该督另行改拟。波岩同波冉赴木邦买盐。系上年十二月事正当边防严密之时。该犯因何得以出入自由。且运盐至八筐之多。关口何竟漫无盘诘。可见官兵分驻稽查。仍属有名无实。著该督一并查明具奏。寻奏、艾连春、应于本律杖徒上加一等。改拟杖一百。流三千里。波岩等出境买盐。系偷越僻径。报闻。　　

○军机大臣等奏、尤拔世误听留任之信谢恩。请交部察议。探信之坐京人李敬存。中书吴楷。照例拟徒。军机处行走主事阮葵生。中书周发春。于吴楷向问时。并不直言指斥。请交部严加议处。得旨、依议。尤拔世闻信未确。冒昧谢恩。以盐政留任。辄露欣幸之意。不过近于器小。其不合处。惟于行在传询时。并不将李敬存寄信一节。据实指明。而专诿之提塘钞禀冀图支吾了事咎实难辞。著将此交部议处。况伊年力就衰。亦难胜两淮盐政之任。尤拔世著来京候旨。　　

○壬子。上诣南郊斋宫斋宿。　　

○癸丑。常雩。祀天于圜丘。上亲诣行礼。　　

○诣畅春园、问皇太后安。　　

○幸圆明园。　　

○以江南狼山镇总兵解逊、为广西提督。　　

○甲寅。谕、本日三法司。核覆江西省私铸钱文之袁槐毓。吴显四。二犯。定拟斩决二摺。殊未允协。此等私铸重犯。藐法干禁。固罪由自取。但核其情罪。究与叛逆不法、及行劫盗犯不同。有何不可待之有。定案时。按律拟斩监候。俟秋审时。入于情实。已足示儆。所拟即行正法之处。未免过当。且使无识之徒。妄生揣摩。以为有意从严。甚无谓也。袁槐毓。吴显四。俱著改为应斩监候。秋后处决。余依议。　　

○又谕曰刑部侍郎四达。患病已久。调治不能就痊。著以原品休致。所遗员缺。著喀宁阿补授。　　

○又谕曰、副都御史傅为詝。年力衰老。著以原品休致。　　

○又谕曰、许成麟系降调之员。例应在部候补。今江南狼山镇总兵员缺。著加恩令其补授。改为革职留任。俟四年无过。再予开复。　　

○谕军机大臣等、向来各省督抚奏摺。除谢恩请安外。其陈奏地方公务。俱按例书写臣字。著遇。便传谕。德福知之。　　

○又谕、舒赫德前往云南时。朕并未令其招降缅匪。及舒赫德到彼。欲遣人诱降。以图了事。且必以朕旨欲如是办理。成何事体。想伊亦无颜见朕。是以遣往乌什办事。今进剿后。缅匪请降。著传谕舒赫德。即日来京。询明此事后。仍往乌什。　　

○长芦盐政李质颖疏报。乾隆三十四年分。西由场。开垦滩地。一顷二十亩。　　

○乙卯。谕、向来各省盐政关差。一年任满。例由该部院题请更换。而关差内间有自行奏请。并不经部办理者。究非体制。嗣后除将军、督、抚、盐政、织造兼管各关。仍由该将军等、照例自行题奏外。其九江粤海等关。将届一年期满。并著一体报部。听该衙门具题请旨。著为令。　　

○丙辰。上诣畅春园、问皇太后安。　　

