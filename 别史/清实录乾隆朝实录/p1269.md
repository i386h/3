<!-- { "loadSidebar": true } -->
○辛丑。谕军机大臣等、前降旨令达什达瓦部落人众、赴额克阿喇勒地方游牧。今舒明奏称、伯什阿噶什、乌巴什等、前来入觐。其属人在青吉勒暂住等语。其地已与卡甚近。著一并令赴额克阿喇勒地方居住。俟明年再令迁回旧游牧。　　

○壬寅。上诣畅春园、问皇太后安。　　

○谕、江南河工。经前番整顿之后。在工大小官员。自应凛遵法纪。洗涤自新。不意尚有孙廷钺、舒超等、愍不畏法。通同侵冒。实出情理之外。今据尹继善等审讯确实。若不从重惩创。何以示警。孙廷钺、舒超、依拟即行正法。在尹继善驻劄江宁。办理督务。相距尚远。至富勒赫、专司河务。近在耳目之前。于此等侵冒重弊。不能即时觉察。直待属员互揭。事迹彰著。始行会参。则平日所司何事。著交部严加议处。余依议。寻议、富勒赫、应照例革任。得旨、富勒赫、著从宽免其革任。仍注册。　　

○又谕曰、巴海、著在散秩大臣上行走。所遗正红旗蒙古都统员缺。著达色补授。达色所遗黑龙江将军员缺。著绰勒多调补。绰勒多所遗凉州将军员缺。著保德补授。　　

○谕军机大臣等、前据舒明等奏、喀尔喀贝勒车布登、亦彻兵擅回。朕意车布登、不应为青滚杂卜所惑。今复奏伊在那林喀喇地方、暂行驻兵。听待调遣等语。看来实非听信青滚杂卜之言。果不出朕所料。至伊称果勒卓辉、博博等、俱已逃入俄罗斯。不必遣兵追逐。所见甚是。著传谕车布登、即带所有兵丁。会同亲王成衮扎布等、速往和托辉特、擒拏青滚杂卜。伊系喀尔喀旧人。今见青滚杂卜、负恩背叛。必深为痛恨。务奋力擒拏以雪众喀尔喀之耻。　　

○顺天乡试。以户部左侍郎兼管府尹事刘纶、府尹陈兆仑、为监临官。刑部尚书刘统勋、为正考官。刑部右侍郎蔡新、为副考官。　　

○癸卯。谕、现在兵部满汉侍郎。或派随围。或经出差。在京办事乏人。程景伊、不必随往木兰。　　

○命理藩院尚书纳延泰、驰驿前往北路军营。查办事务。　　

○又谕曰、纳延泰、现在出差。所有正蓝旗满洲都统事务。著和亲王署理。正蓝旗蒙古都统事务。著伍龄安署理。　　

○命工部侍郎梦麟在军机处行走。　　

○甲辰。谕军机大臣等、纳木扎勒奏称、青滚杂卜、叛迹已著。恐众喀尔喀等、俱为煽惑。遂向伊等晓示利害等语。纳木扎勒办理甚是喀尔喀等不免为青滚杂卜摇惑。然亦不过无知之辈。其世受国恩明白事体者。决不应出此。著传谕舒明等遵旨即行办理。并明白晓谕喀尔喀王公等、令其协力擒拏。毋堕奸计。再据巴兰泰奏、巴勒达尔、达什丕勒、齐旺等告称、闻青滚杂卜、欲掳掠伊等游牧。伊等俱回至游牧豫备等语。看此情形。愈宜即为擒治。舒明等务期妥速办理。　　

○巴里坤办事大臣雅尔哈善等奏回人莽噶里克、遣子白和卓入觐。报闻。　　

○乙巳。太宗文皇帝忌辰。遣官祭昭陵。　　

○谕军机大臣等、亲王成衮扎布旧任将军。今定边左副将军哈达哈彻兵将回。著授成衮扎布为定边左副将军。哈达哈回时将印信交与掌管成衮扎布接到谕旨。即办理将军事务。带兵前往和托辉特擒拏青滚杂卜。舒明阿兰泰桑寨多尔济德沁扎布、塔勒玛善等俱著授为参赞大臣。桑寨多尔济如尚未同舒明进兵即在彼处会同阿兰泰、办理马匹事务。　　

○又谕曰、厄鲁特公布噜勒之子玛木特同辉特汗巴雅尔等遣使来京请安询知布噜勒上年出痘身故。其公爵尚未承袭因特施恩、令玛木特承袭布噜勒公爵但外藩王公扎萨克等袭职。俱由该盟长等拟定应袭之人。报部奏请。今噶勒藏多尔济等系新降之人。不谙定例。未经报部著传谕兆惠遍行晓谕。嗣后有事故应行袭爵之人。该盟长等、报明该部奏请。不得援此次玛木特之例。　　

○谕喀尔喀王公等曰、副都统巴兰泰奏称、扎萨克图汗巴勒达尔等属人。扬言青滚杂卜、欲抢掠众喀尔喀等游牧。伊等俱回游牧防护等语。青滚杂卜、负恩背叛。种种不法。早应擒拏治罪。今又欲抢掠喀尔喀等游牧。情理更属可恶。喀尔喀众王公等、皆沐国家厚恩。自不为青滚杂卜煽惑。朕可深信。巴勒达尔等之归保游牧。亦无庸深责。但青滚杂卜、欲抢掠喀尔喀。伊独非喀尔喀之人。自相戕贼。伊将焉往。即如罗布藏丹津、逃窜准噶尔。已数十年。今伊犁底定。尚不能逃天网。俄罗斯不容留内地逃人。亦尔等所知者。青滚杂卜、不过逞其奸诈。摇惑众心。朕已早料其无能为也。至巴勒达尔等、闻有将喀尔喀王公、尽行拏问之语。其为青滚杂卜奸计更属显然。喀尔喀王公等、数年来效力戎行。朕加恩体恤。无所不至。惟额琳沁多尔济、达木巴扎布等二人。贻误军务。不得已治以应得之罪。此外之优封晋秩者。不可胜计。即以青滚杂卜而论。上年略知奋勉。即施恩晋封郡王。其种种不法之处。皆曲为宽宥。今乃肆行背叛。理应绝其封爵。朕尚念其祖父旧勋。令旺布多尔济承袭贝勒。朕办理庶政。一秉至公。毫无偏倚。特为详悉晓谕。尔喀尔喀王公等、务宜遵朕训示。黾勉效力。无为浮言所惑。自取罪戾。　　

○丙午。谕哲布尊丹巴呼图克图等、青滚杂卜、负恩背叛。种种不法。已屡降旨晓谕众喀尔喀等、喀尔喀王公等、世受国恩。自必切齿痛恨。虽驻劄卡隘台站台吉兵丁。亦有为青滚杂卜所惑、擅回游牧者。此皆无知之辈。断非有心党恶。此时如已回至卡隘台站。朕自格外宽宥。不加谴责。若仍观望不前。一经查出。定行从重治罪。呼图克图、乃喀尔喀部落供养大喇嘛。尚卓特巴喇嘛、系代呼图克图办理事务之人。应于尔等信任之沙毕纳尔内、拣选数人。前往各游牧晓谕。俾知安分守法。毋为浮言所惑。　　

○贵州巡抚定长疏报、思州、镇宁、清镇、清平、瓮安、黄平、湄潭、七府州县、二十年分、报垦田、二百七亩有奇。又垦山土坡地、五百三十一亩有奇。分别六年十年后、入额升科。　　

○命喀喇沁贝子瑚图灵阿、郎中噶木布、驰赴北路军营。清查台站。　　

○免乾隆十年以前、直隶庆云县旧欠灶课银、一百一十六两有奇。海丰场旧欠灶课银、一百三十两有奇。　　

○丁未。太祖高皇帝忌辰。遣官祭福陵。　　

○上奉皇太后还宫。　　

○诣皇太后宫问安。　　

○谕军机大臣等、舒明等奏青滚杂卜现在游牧居住。其属众移居唐努山地方等语。唐努山杂新乌梁海甚近。著舒明等、选派侍卫数员。同桑寨多尔济护卫都喇勒、遣往新乌梁海。晓谕总管赤伦、带兵协擒青滚杂卜。赤伦果能奋力朕自格外加恩。　　

○又谕曰、普庆等奏、办理值班事务扎萨克台吉逊都布、及管理马匹扎萨克台吉承衮扎布等、人甚诚实。俱能约束属人。又协理台吉达玛琳、接续台站、行走奋勉等语。逊都布等甚属可嘉。著赏给荷包。以示奖励。俟拏获青滚杂卜后。另行加恩值班地方。乃伊等聚集之处。著钞录朕旨。遍行晓谕。至贝子诺尔布扎布、公多岳特等擅带牧放马匹。私回游牧著交将军成衮扎布查办。并令其即往原驻劄处管理马匹。伊等不谙法度。此次姑从宽免。如更有误差委。朕必重治其罪　　

○吏部议准、吉林将军额勒登等奏称、阿勒楚喀地方。所造仓廒。请照拉林之例补放仓官一员笔帖式二员。于本处旗员内、拣选仓监督一员其仓官员缺。仍照例于本处无品级笔帖式内、拣选补放。笔帖式员缺亦照例保题升用其仓监督一员。亦准于该处旗员内、拣选题请补放。从之。　　

○戊申。上诣皇太后宫问安　　

○谕军机大臣等达勒当阿哈达哈等、前往哈萨克擒拏阿逆今天时渐寒。马力亦恐疲乏。如阿逆尚未就擒。毋庸更为深入。著传谕一面彻兵。一面晓谕阿布赉。朕念哈萨克系边远部落。以一逃人之故。大兵久压其境。使伊等不得安居。是以暂行彻回。以图再举。达勒当阿、哈达哈等即将厄鲁特兵丁、遣回各游牧。自行轻骑带兵。速由阿尔台一路前行。并力擒拏青滚杂卜。其后队兵丁。亦派员带领。陆续而行。即此时青滚杂卜、已经就擒。亦须带兵赴喀尔喀各游牧善为安抚。并谕哈宁阿、仍遵前旨。带兵数百名。前往伊犁。会同兆惠办事。　　

○乙酉。万寿节。上诣奉先殿行礼。　　

○遣官祭太庙后殿。　　

○遣官祭福陵昭陵昭西陵、孝陵、孝东陵、景陵泰陵。遣官祭孝贤皇后陵。　　

○遣官祭显佑宫、东岳庙、城隍庙。　　

○上诣皇太后宫行礼。　　

○御太和殿。王以下文武各官进表行庆贺礼。　　

○诣大高殿、寿皇殿行礼。　　

○谕军机大臣等、亲王成衮扎布、领兵擒拏青滚杂卜、谅不日即可就擒。但恐尚有需用内地兵丁之处。应豫为派定。著传谕绥远城将军富昌、于所辖兵丁内、拣选二千名豫备。候朕旨到日。即带领起程。并谕吉林将军额勒登、拣选马数千匹。解往黑龙江以应打牲索伦等处兵丁调遣之用。其锡林郭勒盟长亲王品级索诺木喇布坦、厄鲁特贝勒罗布藏多尔济等游牧。与喀尔喀甚近。倘或需添派兵丁。即于此二处各选兵一二千名。听候调遣。并传谕黄廷桂、速赴宁夏。会同罗布藏多尔济等、商办马匹。及赏给兵丁事宜。　　

○又谕、现在青滚杂卜、自军营私行逃归。并唆众喀尔喀人等、令其群生摇惑。其叛迹已显著矣。已命亲王成衮扎布、为定边左副将军。督师擒拏。并令阿拉善贝勒罗布藏多尔济、将伊所辖兵丁。派出一二千名。以备调用。此番豫备兵丁。一面令罗布藏多尔济派出之后。前赴宁夏。会同黄廷桂、商办赏给兵丁之项。并马匹价值。黄廷桂接到谕旨。即赴宁夏。会同罗布藏多尔济商办。如伊游牧马匹不敷。黄廷桂、即于所辖绿营马匹内。酌拨豫备。其兵丁按例赏项及赏给马价之处。皆与罗布藏多尔济议定。将银两运至宁夏道库豫备。若用彼之兵。即行办给。不致迟误方妥。但此事不过先事豫办。不必声张。务须慎密。再赶送巴里坤之马。起程者若干。未起程者若干。著该督查明速奏。其未起程者。用为此项备用。想亦不致大费周章也。寻奏、遵旨先拨银二十万两。运至宁夏。臣兼程赴宁。同罗布藏多尔济、商定赏项备用。其游牧马匹如或足用。即折给马价。至陕甘两省原调马四万匹。除拨解巴里坤三千匹外余俱赶回原处餧养。若伊处本马不足。即于甘省附近各营调拨。均已足用。得旨、此事不必张皇。目今喀尔喀皆知向所为非是。勉力供差矣。不过一么么逃虏。易于办理。即阿拉善之兵。亦可不用矣。将此谕令罗布藏多尔济知之。　　

○庚戌。上奉皇太后御畅春园。　　

