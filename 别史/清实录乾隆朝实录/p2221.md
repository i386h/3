<!-- { "loadSidebar": true } -->
○又谕、前据高晋等奏、淮关被盗一案。拏获正犯董秀山等、供出八人同夥行劫。江南豫东三省。已共获七犯。一面咨提归案审结。止有张秀川一名未获。现在严拏务获等语。当经批令速行定拟。不必以一二人未获。迟待迁延。高晋等前奏、系五月二十八日批发。迄今已四十余日。何以尚未据审拟完结。此等剧盗。辄敢行劫衙署。情罪甚为可恶。原属不分首从。无可宽贷。况江省现获各盗。及山东续解之犯。均已供认不讳。即河南拏获二犯。虽未解赴江省。其供词赃据。亦俱确凿可凭。无须质讯。自应速行结案。将各盗即正典刑。以昭法纪。至原奏内所称、各犯内尚有在安徽亳州行劫之事。与此案轻重判然。原可就现犯所供。俟彼案获犯后。另行审办。何得以小节牵连。致重案要犯。久稽显戮。著传谕高晋等、即就江省现有各犯。迅速核议具奏。毋再延缓。至何煟于六月二十三日奏到。金林、徐亮、二犯。未便长途移解。曾批示以何不速即定案。亦尚未据奏覆。并著传谕何煟、亦即速行定拟具奏　　

○癸卯。孝懿仁皇后忌辰。遣官祭景陵　　

○谕、陕甘贵州各省。调赴进剿金川官兵。在营均知奋勉出力。节经降旨、加赏钱粮。以示鼓励。现在时交秋令。兵丁等均须皮棉衣具御寒。且到营已久。鞋帽亦须添换。兹据文绶奏、甘省各营。已饬令将弁等、于各兵应得钱粮内。制办运往。念其程途较远。运送稍艰。已传谕勒尔谨、妥协办理。并交该地方官、速行运送军营。所有运价。著加恩赏给。准入军需项下报销。其陕西、贵州、调往之兵。并著一体办理。即湖广、云南、及陕甘续调之兵。虽系初派。该督抚等、亦当于起程前后。酌量妥办。俾军营将士。人人有挟纩之欢。以期感奋集事。该部即遵谕行　　

○谕军机大臣等、昨据留京办事王大臣奏到、询取色布腾巴勒珠尔供词。其中情节。与伍岱、明德、原供。均属不符。因令军机大臣、复向伍岱明德质问。所供仍与色布腾巴勒珠尔之供不同。色布腾巴勒珠尔、自去冬以来。告请出兵。心甚诚切。意其奋勉出力。何以一至军营。即问温福以因何不令金川来人进见。必系沿途为明德怂恿。希图迁就完事。不然。何以顿改初心。至覆审伍岱时。转向伍岱、询问温福过失。尤不可解。据明德供、色布腾巴勒珠尔接奉覆审之旨。见有孰是孰非一语。心中疑惑。遂尔错误等语。色布腾巴勒珠尔、人本糊涂。如果错认旨意。尚属情理所有。是否当日真情。抑系明德饰说。著传谕留京办事王大臣等、再向色布腾巴勒珠尔询明据实具奏。并将伍岱等供词折角处。一并询问　　

○又谕曰、阿桂从东山梁进攻。虽得有数卡。歼戮贼番、及其头目。兵气稍觉奋扬。但以路险山高。不敢冞入。旋即彻回。仍属有名无实。是该处形势。进取颇难。据阿桂另摺奏称、昭通湖广兵各三千名。到日可期得力。如果阿桂访有僻路。可绕过僧格宗。前后夹攻。添此新到之兵。自属甚善。若不过漫为筹画。何如仍遵前旨。将续调及现有余兵。概行调往西路。并势进攻。阿桂仍驻劄南路。以缀贼势。遇有暇隙。仍可相机进剿。是南路坐守牵掣之功。西路实资多兵之助。著传谕阿桂、速行妥议具奏　　

○又谕、现在进剿小金川后。必须并剿金川。屡降谕旨甚明。但向于进剿金川一节。恐其闻风豫防。未经宣露。因思索诺木、与僧格桑党恶。敢于助兵抗拒。谅必早作准备。且其恶迹已彰。莫若明斥其罪。使知鬼蜮伎俩。不能潜匿。抉其微、庶足以褫其魄。并使番众知索诺木罪大恶极。为覆载所难容。不值舍死助逆。自罹诛戮。或可令番心离散。翦其党羽。自属先声制胜之道。竟当传檄金川云。尔金川昔年郎卡、恃远跳梁。致烦天讨。及王师压境。破在旦夕。郎卡悔罪投诚。蒙大皇帝格外矜全。允其降服。郎卡感恩畏法。恭顺如初。二十余年。恪奉土职。故番众尚得安享太平。乃自郎卡没后。索诺木辄敢逞其犷悍之性。不遵父训。不感国恩。阴与僧格桑狼狈为奸。侵扰邻境土司。僧格桑违背总督教约。甚至抗拒天兵。罪在不赦。初以索诺木或稍有人心。速将僧格桑擒献。尚可自赎其罪。继闻尔金川有帮兵之事。旋据索诺木具禀云。因伊姊在彼。遣人往护。及大兵屡次攻剿小金川贼寨。凡属险隘。皆尔金川贼番拒守迎敌。并节经俘擒丑类。俱供尔索诺木、派有头人丹巴沃咱尔等、带领贼众。在小金川代其分路抗拒。是狼子肺肝。已经毕见。岂尚得以护姊为词。其罪实与僧格桑相等。今本将军等、调集各省精兵。每路数万。携带大炮。分道进攻。摧坚易如拉朽。胜兵冞入。玉石俱焚。尔索诺木若能幡然悔过。即将帮助小金川之贼。尽行彻回。并将逆酋僧格桑、立时擒缚军门。本将军等代为奏闻。大皇帝或念尔父郎卡、昔年效顺之诚。加恩赦尔一死。若仍执迷不悟。则是尔索诺木恶贯已满。自取灭亡。及至大兵临境。命悬呼吸。始行摇尾乞怜。断不复为轻宥。昔尔父郎卡、尚可云无知初犯。特予矜全。今尔索诺木、怙终稔恶。法在必诛。岂能复思效尔父郎卡之故智乎。至尔金川番众。本属良民。久安作息。自索诺木肆恶以来。尔等为其驱遣。代小金川死守穷碉。捐弃室家。身撄锋镝。已属非计。向或不知索诺木逆恶。甘心为尔土司出力。今将索诺木罪迹宣布。尔等知索诺木不遵父训。即为不孝。不感国恩。即为不忠。抗拒天朝。即为叛逆。似此不忠不孝叛逆凶竖。与禽兽何异。尔等良善番众。何必为禽兽致力取死。虽至愚必不出此。尔番众等、如能明于顺逆之道。及早投降。仍令尔等安居善地。原可饱暖乐善。倘或不知审择。甘助逆渠。即属逆党。将来大兵一至。有诛无赦。悔之晚矣。其索诺木兄弟。若有能体尔父郎卡之志、思保世业者。速将索诺木擒献。即令承袭土司。全其一脉。设或袒助凶酋。则有逆党缘坐例在。悉皆骈戮。虽已出家充当喇嘛。亦不能赦。天理王法。顺逆显然。祸福惟视尔等自取。特此明切传檄云云。照此译成番字。誊写多张。于两路军营。分头宣布。或选土兵持往。或择俘获无用之人。赍回宣示。是亦解散众心之一法。温福等、仍按应行政进之路。俟众兵调齐。分道并剿。不可因有此谕。稍存坐待之见　　

○又谕曰、阿桂奏、南路侍卫章京。俱令与绿营之领兵官同住。所办甚是。侍卫章京等、系派往剿贼之人。一切攻剿情形。必须亲驻其地。详细体察。兵丁出力与否。亦必朝夕同处。彼此相习。方能调度得宜。若平素均在营盘附近居住。临阵方领兵行走。官兵何能合为一心。此必从前桂林为总督时。将伊等宾客相待。所以有此错谬。今阿桂既将伊等分发领队。著传谕温福等、西路军营。亦即照此办理　　

○湖北巡抚陈辉祖奏、湖北省兵米。除荆州等二十府州县。均系印官经管。及卫昌一营。附近无员可管。且为数无多。应仍旧责成长乐县县丞办理外。其武昌、襄阳、郧阳、三通判、旧管兵米。及存贮襄漕米谷。请俱改归三知府就近经管。下部知之　　

○甲辰。谕军机大臣等、据福德奏称、去岁与土尔扈特同来之乌梁海衮楚克扎布称、系果勒卓辉之孙。呼哩木称、系瓜车凌之子。请将旧附果勒卓辉之乌梁海等掣出。作为一旗。令衮楚克扎布管理。呼哩木从前并无附驻属人。请赏给呼哩木佐领虚衔。管束带来人户等语。福德所奏非是。果勒卓辉、瓜车凌、从前归附。朕曾授为总管。伊等并不感恩。寻又逃入俄罗斯。今其子孙复来。朕不治罪。仍令同乌梁海居住。即属格外施恩。岂有将旧居此处之人。掣出给伊之理。著传谕福德、赏给衮楚克扎布、呼哩木、骁骑校虚衔。仍附乌尔图纳逊、伊苏特等旗分。率领现带来人居住。以示鼓舞。如果效力勤慎。俟该旗骁骑校缺出补放　　

○以正蓝旗汉军参领周大儒、为正白旗汉军副都统。镶蓝旗汉军参领陈国僖、为镶红旗汉军副都统。　　

○豁免湖北江陵县新开地方。筑堤挖压民田四顷六十五亩有奇额赋　　

○乙巳。上奉皇太后幸卷阿胜境、侍早晚膳　　

○谕、朕驻跸避暑山庄。所有八旗带来引见补放步军校人员。其拟陪之护军校、骁骑校等、俱系微员。由京往还。徒多繁费。又不得升用。伊等未免拮据。著加恩此次补放步军校。拟陪之护军校、骁骑校等、照外省补放骁骑校例。将拟陪之人记名。俟有步军校缺出。即行坐补。不必带来引见。嗣后遇朕驻跸避暑山庄时。以此为例　　

○谕军机大臣等、前据彰宝奏、缅匪得鲁蕴、差头目到关。请限六月初十日纳贡还人之说。全属虚谎。现在驰抵永昌。催提缅子孟矣等四人。及现来之□□罢夷拉撒等二人。严究确情驰奏。并委员解京一摺。当经传谕彰宝、所办甚是。本日该督有由驿驰递之摺。朕意其必系到永昌后。将孟矣等讯有确供。及缅酋此次因忽有诡称纳贡还人之语。逐一穷究明晰。据词入告。及阅其奏到各摺。一系拨解川省火药。一系鄂兰病痊赴川。而于孟矣等之曾否讯供解京。竟未提及。殊不可解。此等边务夷情。关系紧要。彰宝既到永昌。何以视同泛常。尚未办及。可谓不知事理轻重。彰宝著传旨申饬。仍令即将孟矣等严行审讯。录取确实供词。一面遴委妥员解京。一面即行奏闻。并将各关隘近日有无缅匪到关探听信息之处。一并迅速覆奏　　

○定边右副将军大学士温福等奏、从美美卡攻取贼卡后。逼近色尔渠大寨。连拏石木名卡十数处。仍派乌什哈达等、分左右设伏。又派彰霭、巴三泰等、带兵据西北山峰。以截别斯满来援之贼。派丕亨保、设伏北山下。截杀败往色尔渠之贼。臣等率兵突入。杀贼甚众。其窜逸者。又经伏兵痛歼三十余名。谕军机大臣等、色尔渠乃一大寨。碉房百数。拒守之贼甚多。所杀仅三十余贼。不足舒愤申威。贼匪蚁聚支拒。一见碉卡垂破。望风溃窜。此固若辈长技。但费力攻得一寨。自应尽力穷追。纵蹑逐不及。亦当枪击炮轰。期于歼殪多人。庶使游魂丧胆。若竟听其漏网逋诛。贼众必仍向前途要隘聚守。是我得贼寨。转须派人防守。分我兵力。而贼失此一寨。复留余孽。为彼寨添人。实为非计。著传谕温福等、嗣后务须设法追剿。或量其形势。豫为邀截。毋使兔脱　　

