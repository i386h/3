<!-- { "loadSidebar": true } -->
○御史施朝干奏、定例每月选授外省官员。经大臣验看后。吏部带领引见。恭候钦定。至八月分升选各官。遇圣驾巡幸木兰。惟同知以上。俟回銮日带领引见。而州县人员。即由王大臣等验放。其才具短长。未蒙圣明鉴定。于慎重民社之意未协。所有八月分铨选州县等官。请俟圣驾回京后。归于九月分月官、一并带领引见。得旨、所奏是。依议行。　　

○己未。上行围。　　

○钦差协办大学士陕甘总督办理。将军事务福康安奏、臣遵旨在途拆阅常青等奏摺。知南北两路官兵。尚未得手。所称兵力不足。似属实在情形。现虽有添调之浙粤官兵。陆续配渡前往。但该兵丁等向未出征。恐不能十分得力。至柴大纪、力捍孤城。坐困已及两月。常青虽派蔡攀龙等、带兵往援。而兵力无多。亦难即时进剿。若于郡城各营中。拨兵援救。而贼人狡计百出。见大兵全集诸罗。又恐乘虚滋扰郡城。臣通盘筹画。所有前奉谕旨、令贵州、湖北、湖南、各挑备兵二千。并四川屯练降番二千。恳饬各督抚、速拨赴闽。听候调用。得旨、即有旨谕。毋畏难。毋多虑。勉力行之。以全朕用人颜面。　　

○谕军机大臣等、前因常青等、办理剿捕事宜。怯懦因循。茫无定见。是以特派福康安、前往更换。督办军务。今阅奏到之摺。看来福康安、竟不免为常青所惑。略有畏难之意。现在常青处兵力。虽经零星派拨。止存现兵四千名。但添调之浙粤驻防绿营兵五千名。又李侍尧于闽省泉州各营、派拨兵三千名。早应陆续到彼。加以川省屯练兵二千名。昨已据鄂辉、带领星速前往。是添调之兵。不为不多。况福康安带领巴图鲁侍卫等百余人。皆属屡经行阵。趫健可用。以如许兵力。而又得奋勇带兵之人。更何必于此时先为鳃鳃过计乎。况就福康安所虑。如恐大兵往北。贼人乘虚滋扰郡城。试思贼匪等如由诸罗一路攻扰郡城。则贼人来路。即福康安常青等北去之路。正可迎头截杀。贼。人焉能逼近郡城。若虑贼从间道山径。潜出滋扰。我兵岂不可堵其出路。若虑南路之贼攻扰郡城则常青在彼数月。添兵未及到齐。尚能保守无虞。岂福康安与海兰察等同往各路增调之兵万余。又已到齐。且有巴图鲁侍卫等百余人。转虑其乘虚滋扰之理。即使常青于福康安未到之前。业已带兵前赴北路。而郡城营盘。尚有恒瑞带兵驻守。岂不足以捍御。福康安又何所顾虑。而先存畏怯之意。甚不满朕所望矣。福康安身为统帅。军中俱视其意向。若先有示怯之意。则以下将弁等更必心存懦怯。士气岂能振奋耶。况即如请添调贵州湖广等兵。亦必须两月之久。方能到彼。设诸罗稍有意外之虞。已属缓不济急。于现在剿捕援应机宜。有何裨益耶。福康安、务须坚持定见。胸有成算。相机妥办。不可稍涉游移。总之此事全在得其窾要。决机制胜。以期鼓勇直前。朕廑念军务。早已通盘筹画。今不妨为福康安明白宣示。使之安心。若此时常青等剿捕得有转机。早晚捷音奏至即前此调备之黔楚兵。竟当停止徵调。福康安自应速渡台湾。督兵奋剿。万一常青等仍前株守。诸罗势竟不支。甚或至台湾全郡摇动。则其事必须大办。且将调用京兵、及各省兵。并不止于调派贵州湖广之兵而已。彼时自应令福康安驻劄厦门。俟大兵齐集。再图进取。必不令福康安止带屯练兵二千。冒昧前进。何必于此时先存疑难畏怯之见乎。福康安接奉此旨。更当安心镇定。勉图克捷。毋负朕委任之意。再现在台湾剿捕贼匪。添兵甚多。将来进攻大里杙贼巢。尤须用炮轰击。火药铅弹。最关紧要。若运送军营时。或被贼人乘间邀截抢夺。贻误非细。著常青、李侍尧、蓝元枚等、务须加派弁兵。小心押运。加意防范。倘稍有疎虞。惟伊等是问。　　

○是日、驻跸都穆达乌拉岱大营。　　

○庚申。上行围。　　

○谕军机大臣等、昨据福康安奏称、添派官兵一摺。已降旨详悉开导指示。朕临御五十余年。于一切重大事务。经历不知凡几。无不通盘筹画。熟虑机先。今委福康安以剿捕之任。岂有令其冒险前进之理。无论福康安久经简任。寄以股肱心膂。事无钜细。无不休戚相关。断不肯置伊于险地。即常青、蓝元枚、柴大纪等、身历戎行。皆系为国家出力。亦皆体恤周至。图其万全。下至蔡攀龙、徐鼎士、及大小将弁。朕亦无不时加轸念。弗令涉险。岂有福康安为朕所亲信倚任之人。转不为之计出万全耶。况朕即不为福康安一身之计宁不为朕一身国家军旅重务。熟悉筹画耶。朕廑念军务。早夜思维。揆之天理。则朕子惠黎元。于台湾百姓。一视同仁。并无额外徵求之事。而以人事言之。则林爽文以无藉细民。负隅蚁聚。止系么＜麻骨＞小丑。即云不肖官吏。贪黩敛怨。亦俱被伊戕害。且肆其荼毒。地方良民。受害者更复不少。实为覆载所不容。亦断无不速就扑灭之理。我国家荷蒙上苍眷佑。军兴之际。即偶遇危难。无不转败为功。如从前兆惠之在锡伯。阿桂于木果木温福挫失之后。亦曾屡经危险。旋俱克成大勋。况回部金川。本其部落。用兵挞伐。犹不无战胜辟土之心。至台湾本属内地。林爽文止系编氓。适以自取其死。临以大兵。有不如摧枯拉朽。速就殄灭者乎。从前康熙年间。奸民朱一贵纠众滋事。台湾全郡俱陷。经总督满保、派令蓝廷珍、以一总兵带兵前往。即能克期扑灭。况现在派如许重兵。有福康安等、带同巴图鲁侍卫、督率进剿。又何难迅奏肤功。盖此等刁悍匪徒。一时蚁聚。缓则彼此相助。急则彼此相图。无论林爽文等、罪恶贯盈。断无不立遭诛殛。即万一逆匪等、竟将台湾全郡抢占。而其党恶匪夥。如庄大田等、亦断不肯甘心屈服。自必争为雄长。自相戕害。其势必至内溃。从前朱一贵占据台湾后。即有吴姓贼人、互相争斗之事。此即前事之证。是林爽文等、纵使大肆猖獗。台湾全郡。为贼所占。亦无难设法图之。指日授首。况此时贼人占据要隘。我兵前往攻剿。在贼匪或得以逸待劳。若贼匪窃据台湾。官兵分路进攻。则匪徒四处守御。其力亦必难支。此乃反客为主之势。办理更不致棘手。福康安宁未算及此乎。朕之待福康安、不啻如家人父子。恩信实倍寻常。福康安亦当以伊父傅恒事朕之心为心。竭力奋勉。克绍箕裘。并揆度事机。验之天理人心。努力坚定。副朕体恤周至。宵旰焦劳之意。一力担当。若遇事辄先涉张皇。不特朕将何所倚恃。而伊亦将置身何等耶。就目前情形而论。福康安屡膺军旅。声威素著。今领兵前往。贼人计大兵必前抵台湾郡城。自亦专注该处。以图抵御。而此处系久经保守驻兵之所。可保无虞。福康安竟不必前赴府城。应带领巴图鲁侍卫等、由蚶江配渡。直抵鹿仔港。若蓝元枚、业已前抵诸罗援应。福康安即应接续前进。在后督率会合攻剿。如蓝元枚尚未前往。福康安即当会同蓝元枚、并檄知徐鼎士、或竟前赴大里杙贼巢夹攻。乘虚直捣。俾贼人闻知。自必回顾巢穴眷属。则诸罗之围。可不攻而自解。而南路贼匪。亦必闻风惊溃。纷纷解散。此为声东击西之计。使其首尾不能相应。必成擒矣。福康安务须安心镇定。出奇制胜。勉图奏捷。　　

○又谕、调派台湾兵丁、所需棉衣等物。其借给工料银两。原应照例归款。但该兵丁等、调赴军营。如果能奋勇出力。将逆匪即行剿灭。迅速蒇功。则借支款项。即加恩赏给。免其扣还。著孙士毅、李侍尧、即将此旨宣谕各兵丁等、俾感激欢欣。倍加踊跃。　　

○免四川犍为、西充、三台、南部、内江、五县、乾隆五十一年分坍塌上中下盐井额课一千一百零三两有奇。　　

○是日、驻跸巴颜布尔噶苏台大营。　　

○辛酉。上行围。　　

○遣官祭贤良祠。　　

○谕军机大臣等、台湾尚须添兵协剿。著保成、李庆棻、即将挑备兵二千名。派威宁镇总兵许世亨、为总统。带领速行。分起前进。由广西广东行走。迅抵闽省。听候福康安调用。所有军装火药等项。俱著妥协备带。勿致稍有缺乏。　　

○又谕、台湾剿捕贼匪。自常青接办后。续调官兵。不为不多乃福康安、于途次一见常青之摺。遽为所惑。是以未即准行。今再四思维。福康安并非不晓事之人。于调度机宜。岂有不悉心筹画。何至畏难若此。推原其意。自因于途次接阅常青等奏报情形。势甚急迫。而伊前抵厦门。尚需时日。若俟到彼后。该处有不得不添兵之势。临期再行奏请调拨。恐致缓不济急。是以豫为奏请。若故违其意。恐伊以兵力不给。遇事不能卓有定见。转属无益。今已令保成、李庆棻等、速将备调黔省兵二千。令许世亨带领。速行赴闽。听候调用。至湖广兵、不能如黔省之得力。且远隔数省。道里纡回。此时亦可无须纷纷远调。福康安既有屯练兵二千。又得此黔省兵丁。是此四千劲兵。可抵他省四万。加以节次续调之兵。军威已属壮盛。福康安亦可安心镇静。坚持定见。力图奏绩。不必再存畏难怯懦之见。　　

○又谕曰、蔡攀龙、自到台湾。屡次奋勇杀贼。著有劳绩。甚属可嘉。所有海坛镇总兵员缺。即著蔡攀龙补授。以示奖励并著常青传谕蔡攀龙、令其加倍奋勉。现在带兵援应诸罗。务将府城抵诸罗一带屯聚贼匪。悉力剿除。廓清道路。使粮饷火药。随同官兵运送接济。再贼匪狡黠。若蔡攀龙领兵前往。未必不又施诳诱魏大斌之计。让出道路。俟官兵过后。复又邀截。蔡攀龙当探知贼匪潜匿处所。往前搜剿。方能痛扫无遗。廓清道路。此为最要。再贼人鬼域伎俩。狡诈百出。其所畏惮者。系官兵枪炮。正可用以杀贼。乃绿营习气。竟有未见贼匪。即行施放枪炮。及贼匪猝然冲犯。转致措手不及。著常青、蓝元枚等、严加训饬。于枪手后紧接短兵。若贼匪相距较远。不可令其施放枪炮。将铅丸火药。虚掷无用之地。待贼匪近前。即用短兵扑杀。毋令贼匪得逞狡计。　　

○是日、驻跸巴颜沟大营。　　

○壬戌。上行围。　　

