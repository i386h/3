<!-- { "loadSidebar": true } -->
○吏部议覆、署理陕西布政使帅念祖奏称、道府州县等官。关系綦重。非病员所能卧理。若该员已经患病。详请离任。必俟委员验看。逐层申送。往返需时。势必误公。嗣后请于该员告病文到之日、一面即令离任。一面委员接印。并另委邻近地方官员。前往验看。有无规避假捏情弊。应如所请。从之。　　

○庚申。谕、湖广盐价一案。必须商民两得其平。始可遵行无弊。是以特降谕旨。令崔纪、三保、来京、会同大学士、该部、详妥定议。朕曾向大学士等面降谕旨。商民营运贸易。亦须酌量情理。若执一偏之见。绳之以法。必致有弊。可详记此旨。俟彼二人到京会议时。传谕知之。顷闻汉口地方。有拥集多人。向盐店强行勒买之事。果如此。则是以有益之名。受无益之实。愚民并不静听办理。妄行生事。自取罪戾矣。著总督班第。详切晓谕、俾各安本分。并将商民现在情形。秉公确查。据实奏闻。　　

○闽浙总督宗室德沛奏、署福建巡抚王士任。纳贿婪赃。讯证明确。相应列款纠参。得旨、这所参王士任。著革职。并案内人犯。著该督会同将军策楞。严审定拟具奏、福建巡抚员缺。著广东布政使王恕署理。广东布政使员缺。著程仁圻署理。　　

○辛酉。谕曰。顺天学政钱陈群。奏请增添顺天乡试南北皿字号中额。此奏甚属错谬。国家育材取士。自有章程。即正途人员所应得之缺。亦有定制。断无有因人数众多。而多添官职之理。目今进士之就选者、已觉濡迟。而举人之就选者。则在二十余年之外。已有难于疏通之势。若希图士子称扬感激。再增中式之数。则取者逾多。而用者益觉遥遥无期。彼中年中式之人。至老方得一官。精力衰颓。志气怠惰。国家何能收科目取人之实效乎。钱陈群身为学臣。不知政体。而为此沽名之奏、甚属不合。著交部察议具奏、　　

○钦差御史朱续晫奏、臣奉命到闽。会同督抚审理王德纯一案。署抚王士任、不愿臣等覆审。始而好言恳求。继又危言挟制。及至会审。多方阻挠。会稿时。又云何承玉一段。叙得日月太分明。因私立一稿。要臣照依改用。臣不肯从。及誊清稿时。仍然画奏、又以好言慰臣。恐臣奏也。又闻皇上初发六款交伊质审。郝玉麟属其不可审实。故审后未经奏明。先录稿寄信送郝玉麟看。此次会稿一定。伊又即日飞饬千里马。将稿送至苏州与郝玉麟看。且伊在闽数年。品望操守甚劣。因畏臣闻知。臣行至清湖地方。即密差心腹暗伴臣行。及到省城。防闲甚密。故未得详访其实迹。然细观其为人。机诈为心。既弃臣节而趋利。巧伪成性。复借钦案以营私。居心行事若此。岂堪封疆重畀。臣不敢不据实奏闻。谕曰。王士任由福建道员。朕屡加擢用、至巡抚重任。伊稍有人心。自当洁己奉公。感激图报。乃荡检踰闲。婪赃作弊。朕初不意其负恩一至于此。昨据德沛列款参奏、已降旨革职。交德沛等严审定拟。今观朱续晫所奏、则王士任之丧心病狂。小人之情态毕露矣。至郝玉麟身为总督。以王德纯贪婪不法之员。不但不行纠参。且题升知府。又于朕前以才情敏练。办事实心、具摺保奏、是诚何心。郝玉麟著交部严加议处。督抚为通省属员之表率。必操守廉洁。品行端方。庶几树之风声。可收激浊扬清之实效。况朝廷厚给养廉。使之用度充裕。更不应私收馈送。令属吏得以藉口。开巧取之门也。闽广风气。向号奢靡。而郝玉麟、鄂弥达、莅任既久。未能屏除一切。不知天下事当豫防其渐。始而食物馈遗。食物不已。必至玩好。玩好不已。必至金银。其为吏治官方之害者实非浅鲜。朕今用德沛。马尔泰。为总督。此弊乃得肃清。此亦人所共知者。郝玉麟、鄂弥达、皆皇考简用之总督。使当皇考时敢于如此。则早遭刑宪矣。今敢如此。是明欺朕年幼也。朕非不欲保全其始终。乃鄂弥达信用劣员王元枢。庇护劣员袁安煜。已经败露革职。而郝玉麟保举劣员王德纯。又复败露。国家亦何赖于此等封疆大吏耶。朱续晫据实陈奏、甚属可嘉。交部议叙。　　

○壬戌。孝恭仁皇后忌辰。遣官祭景陵。　　

○谕理藩院。现今察哈尔八旗袭补世管佐领、俱造具家谱进呈。甚属明白易看。嗣后归化城土默特袭补世管佐领之时。亦著造具家谱。一并进呈。　　

○吏部等衙门奏、直隶地方雨泽稍愆。实臣等奉职无状。有干天和。以致上廑宸衷。特颁谕旨。以政事或有失于宽纵。及失于严刻之处。今臣等据实直陈。再四思维。实无阙失。惟有交相劝勉。以仰副儆戒畴咨之盛心。至附近京畿地方。各属米价。均属平减。直隶被旱之处。现今该督将常、社、仓谷。借给口粮籽种。俾得及时耕耘。举凡利济闾阎之道。业已备极周详。查从前备荒各条。如缓徵以纾民力。发粜以平市价。或免税通商。采买拨运。应请敕下直督孙嘉淦。将地方现在情形。详悉筹度。将来倘有应行区画之处。即将前项所议各款、次第办理。得旨、依议速行。　　

○副都御史尹会一奏、前面奉谕旨。各部司官年力老迈、不能办事者。概行沙汰休致。今又奉旨、江西饶州府知府张钟年老。著照例以京员补用。查知府例补员外。现在沙汰年老司员。而忽有是旨。不惟无以服现在沙汰各员之心。且旬日之间。纶綍互异。何以昭画一之法守乎。伏思皇上日理万几。虽总明天纵。头能纤毫不遗。拾遗之任。责在臣工。嗣后请仿封驳之遗意。凡降谕旨。例行覆奏、务令述旨之大臣。斟酌无异。始行颁发。倘有前后不符。及未便奉行之处。许其面请较正画一。方称允协。得旨、此奏甚是。著内阁存记。至张钟可否仍补部员之处。大学士会同该部、验明具奏、　　

○癸亥。上诣畅春园、问皇太后安。　　

○户部议准、江苏巡抚张渠奏称、吴江、震泽、二县。长报滨湖共坍没田荡、八十五顷六十四亩有奇。新涨田荡、四百三十四顷四十七亩有奇。请将坍没田荡应蠲钱粮。照例豁免。新涨田荡应徵钱粮。照例入额徵收。从之。　　

○甲子。谕、今部院各将本衙门不能办事年老官员。查奏休致。朕思旗人俱赖俸饷度日、一经休致。必致失所。殊非朕爱养旗人之意。武职官员。因老病不能行走。休致者。视伊劳绩。或赏全俸。或赏半俸。以养余年。今查令休致文员。俱系现在行走之人。并非年老。全不能行走之员。虽不能在部院办事。若委以旗下看守坐堆之事。尚能行走。且藉此得俸养瞻。可以不致穷困。著将此等休致各员。交与各该旗大臣。照伊原官品级。与武职官员一例给发俸禄。暂令在旗下当差行走。俟伊本旗步军校。及看守坛庙尉吏。城门尉。缺出。即对品坐补。　　

○以兵部尚书杨超曾。署理两江总督事务。　　

○以轻车都尉准提保。为绥远城左翼副都统。那明为绥远城右翼副都统。　　

○铸给浙江衢州府司狱印信。从巡抚卢焯请也。　　

○江西巡抚岳浚疏报、雍正十二年南昌等州县、查覆实存垦熟田地二百六顷六十亩有奇。　　

○以刑部右侍郎杨嗣璟、为吏部右侍郎。以内阁学士张照。为刑部右侍郎。　　

○喀尔喀扎萨克郡王敏珠尔多尔济。喀尔喀扎萨克贝子策旺诺尔布、郭尔罗斯扎萨克镇国公巴图、并故。各遣官致祭如例。　　

○丙寅。湖南巡抚冯光裕奏、城步苗猺不法。现拨大兵征讨。剿抚固当并用。尤当审度先后缓急机宜。伏思首逆如长坪粟贤汝辈、亦属有数。其他诸寨胁从者多。大兵一至。其能悔过投诚者。免其剿洗。观望迁延者、不可徒事招抚。急攻其中坚。并力剿洗一二处、以振兵威。众苗望风胆落。抚之斯易。即用就抚之苗、剿不就抚之寨。以立功赎罪。并可验其真伪。再就抚苗猺。与招募乡男。其能出力攻寨者。凡寨中所有。尽行赏给伊等。官兵不用力者。不得强夺。再乾隆元年贵州古州之役。皇上赏赐官兵平安丸。治山岚时气甚效。今适当暑月。恐有时疫。仰恳赏赐、以备不虞。得旨、此奏甚合机宜。已有旨。事权归汝。汝可竭力督兵。灭此朝食也。至平安丸、亦赏给矣。　　

○又奏、城步县凶猺沈老野等。在竹岔山、据险聚众。明火执械。肆行无忌。城步、绥宁、二县民人。多被劫掳。督臣班第、不肯轻易调兵。现密扎飞谕辰永靖道。团练乡勇。协同汛兵作速围拏。请敕下新任提臣杜恺。酌派将弁。带兵往同剿捕。靖协副将姜煓曾。靖州知州刘尚质。玩纵苗猺。通同掩饰。殊属溺职。均请革职。留于军前效力赎罪。得旨、如此实心为国。实属可嘉。其姜煓曾等有旨谕部。朕并不将出于汝奏之处、形诸笔墨。汝仍应与督臣和衷办理为是。至此事督臣亦不过因持重而误听人言耳。无大过也。　　

○给朝鲜国赍咨官行知中枢府事李枢、银两。并恩宴一次。　　

○丁卯。夏至。祭地于方泽。遣和亲王弘昼、恭代行礼。　　

○谕、昨据湖广总督班第奏称、楚粤顽苗勾结滋衅。亟请用兵擒剿一摺。经军机大臣议覆、照班第所请派兵五千名。令镇筸镇总兵刘策名统领前往。会同辰永道杨辅臣。相机扑灭。仍令督抚提臣商酌调遣。再派官兵五千名。豫备调发分拨。朕已降旨依议速行。但思办理军务。贵于迅速。始不致坐失机宜。总督班第驻劄武昌。远隔重湖。闻报已迟。文移往返。多有担阁。而伊总理全省之事。又不便令其久住湖南。惟有责成于巡抚冯光裕。提督杜恺。就近部署。将现在派出官兵围捣竹岔山。将沈老野等剿擒。并将吴中林等。杨高山等。逐名勒拏。追出各案苗盗姓名。并广西咨移内各苗。尽行拏获审拟。凡有应行派兵运饷。及如何料理之处。一面咨会总督。一面举行。庶不致稽迟时日、且此案经广西抚提、广东总督、屡次移咨楚省督抚。该督抚虽叠檄饬催该地方官弁等。而靖协副将姜煓曾。靖州知州刘尚质。通同掩饬。希图苟且了事。况猺人在绥宁、城步、二县、明火执械、打劫居民之案甚多。该县壮捕无几。汛兵单薄。众寡不敌。该协坐拥重兵。管辖武、绥、二营。乃不发一骑一卒、前往协捕。姜煓曾、刘尚质、身任地方。而玩纵苗猺劫掳。本地邻邑。报案累累。殊属溺职。姜煓曾。刘尚质。俱著革职。留于军前效力赎罪。事竣之后。该督抚提。核其功罪。另行具题请旨。　　

○以兵部尚书鄂善、兼管吏部尚书事。调刑部左侍郎阿克敦、为吏部左侍郎。盛京兵部侍郎常安、为刑部左侍郎。安山、为盛京兵部侍郎。　　

○戊辰。上诣畅春园、问皇太后安。　　

○是月。直隶总督孙嘉淦、奏报连日得雨。得旨、京师左近。亦有得雨沾足者。亦有不能透润者。朕实焦心劳思。以待上天之普赐也。　　

