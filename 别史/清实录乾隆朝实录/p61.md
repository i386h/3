<!-- { "loadSidebar": true } -->
○山东巡抚岳浚奏、奉旨修葺尧陵庙宇。因备稽史传。俱称尧陵在濮州境内。东平一陵。实属沿误。应移东平尧陵估计重建工料。改建濮州尧陵。礼部寻议、按吕氏春秋、两汉志、水经注、文献通考、尧陵在曹濮之间无疑。考之一统志所载。亦俱相符。其所以祀尧于东平州者。缘自金末河决。旧迹无存。至明洪武间。始于东平葺陵建庙。应令该地方官确勘濮州城东南六十里谷林旧址。详加料估。动项兴修。仍于陵前设尧母灵台词。配以中山夫人。悉如旧制。逢祭告大典。遣官行礼。其东平一陵。令有司以时展祀。下部议行。　　

○戊辰。谕总理事务王大臣。朕闻本年四月间。江南徐州府萧县地方。因上游祝家水口溃决。黄水漫溢。以致萧邑民田被淹。南北约长四十余里。东西二十余里。二麦未收。秋禾亦被淹浸。穷民失业。朕心深为轸念。著该督抚委员确查。速行赈济。毋令灾民失所。其积水作何宣洩之处。会同河道总督、速议办理。毋得稽迟。　　

○又谕、各省学政。俱已赏给养廉。资其用度。惟云南旧有文武新生、馈送贽仪数金之例。足敷公署之用。相沿已久。是以未曾议及养廉。朕思新进寒士。即措办数金。仍属拮据。此项应行禁止。其学政养廉。著每年另赏银四千两。于司库铜息内照数支给。永著为例。　　

○先是、正黄旗汉军都统多罗贝勒允禧奏、从前八旗人心淳厚。风俗诚实。治理甚易。今因条奏渐多。更正渐繁。于从前所议事件。有独出已见者。有将繁冗事件、作为纲领者。有应行事件、故意从中阻隔者。又有于事不实、而滥行指陈者。彼时条陈具奏。议者但视目前可行。即议覆奉行。既行之后。违碍之处甚多。不能行之经久。怀私之徒。藉端滋事。后人将前人过失查考。自以为能。副印官员将正印官员瑕疵检出。所有应办事务。反至耽搁。事涉多旗。此处行文于彼。彼处行文于此。互相推诿。又有部院兼管事务。本旗推诿部院。部院推诿本旗。行之既久。弊端丛生。似此等者。八旗甚多。汉军尤甚。请将从前条奏一切事件。业经降旨交大臣等详核具奏。或出派官员。令其查明。或令臣渐次查明具奏。如此、则旗务无繁琐劳苦之处。而大臣官员等、亦得奉行成例矣。命允禧会同八旗大臣、议奏画一。寻即遵旨会议。由雍正元年至十三年。所有臣等条奏之处。议覆查看一切事件。此内照原奏办理事件。遵新例应行事件。再部院各营应办事件。除俱造入册外。臣等于雍正年间。合旧例酌量。将其有实益者、应行事一百七十五件。详定录写汉册。作为定例。永远奉行。再行之日后。不获实效。前后互相搀杂。反致繁乱。事有不便、即不行者。共七十八件。亦录写汉册。请旨裁革。将所奏黄册。著交上谕馆。作为定例。所议之事。造刻满汉文册。通行八旗发给。又查臣等现议裁革事件内。从前刷刻发给八旗之上谕。奉旨将旗务议覆事件。俱交上谕馆详查办理。覆奏施行。得旨。上谕一书。俱系皇考教训旗人。并因事所降谕旨。自当永远钦遵奉行。至尔等条奏事件内、有堪为定例者。著交上谕馆、照依阅过摺奏。另行刊刻颁行。再钦奉上谕议覆旗务事件。著照所请。交付该馆。　　

○又谕、朕因各省提督总兵官。未经识认者甚多。是以降旨、令其酌量先后。来京陛见。查会典开载。有提镇到京、赴部投文、听候引见之条。但此例不行已久。督抚提镇。同为封疆大吏。督抚既不赴部引见。则提镇到京、亦准其即赴宫门请安。候朕宣召。不必先行赴部。至伊等起程赴京、及回任日期。仍循旧例报部。以便稽查。　　

○大学士仍管川陕总督事务查郎阿奏请叩谒世宗宪皇帝梓宫。得旨。于大兵进口之后。将一切事宜、料理妥协。驰驿来京。其总督印务。交刘于义署理。　　

○云贵总督尹继善奏、云南永北镇总兵官刘永贵、留办贵州铜仁新疆事务。以腾越协副将郑文焕、署永北镇总兵官。　　

○己巳。谕总理事务王大臣。自雍正五年有事于准噶尔以来。凡大臣官员以及兵丁俱各黾勉行间。效力数年。今大兵既彻。军务已定。此内有建著勤劳。及黾勉效力公务者。除已经蒙恩人员外。有应加恩典者。著总理事务王大臣查明。将作何分别加恩之处、议奏再此次各处办理军需亏空案件。向因正在办理军需之际。不得不严。故概行著追。但此内情节。轻重不同。其情节原重、应行追赔者。仍令追赔外。其情有可原、应行宽免者。著总理事务王大臣、亦行查明。分别详议具奏。寻议、大将军及各大臣等。现在议叙升赏。其文武官员兵丁。平郡王与查郎阿等、已核明分一二等、送部议叙。此外或有未获沾恩者。请令总督查郎阿、刘于义、额驸策凌、详悉核实报部、议叙如例。又亏空军需钱粮。虽与寻常不同。但其中或有出于不得已、挪用亏空者。亦有核减浮用责偿者。其案牍具在。乞令该部会同察核详议。从之。寻据策凌覆奏、言臣等详勘。自军兴以来。凡劳绩显著、奋勉出力者。量其事迹。悉已施恩。并无遗漏之人。查郎阿覆奏、言武忱、五十九、佛保、来成德、高伟、五人。及黑色、僧保、常明柱、索鼐等、四人。并列一等。伊昌阿、赛音察克、詹布道德、常明、七十五、巴颜福、黑达色等、八人。并列二等。俱报闻。　　

○以户部尚书庆复、署吏部尚书。仍兼管户部事。　　

○吏部右侍郎阿山等、查奏张家口外东西两翼八旗地亩。绘图呈览。得旨。据阿山等查奏张家口外东四旗地亩。应照西四旗之例。每亩徵银一分四厘。于乾隆元年起科。朕思该处地亩。甫经查明。若即令于本年起科。未免输纳维艰。著缓至乾隆三年起科。又据奏称西四旗地亩内。从前有徵多报少之弊。请交直督李卫、查审明确定拟等语。此项开垦地亩。今既查明。嗣后该管官、自应据实徵报。其从前之隐匿朦混。有徵多报少之处。事在恩赦以前。著从宽免其查究。余著该部查议具奏。图并发。　　

○署四川巡抚王士俊、奏请直省督抚确查各州县乡村。有应用鸟枪地方。照营兵鸟枪尺寸制造。具呈该地方官、编号登册。以备稽查。私造者、照例治罪。再贵州地方、邻近苗疆之州县。一切城垣。急宜修筑。以资捍御。从之。　　

○江南河道总督高斌、条奏工程事宜。一、各厅夫工银两。核定给发。据实报销。一、领运苇营荡柴。应给水脚。宜核实分款请销。一、江工需用石料。照京口之例。画一报销。俱下部议行。　　

○庚午。上诣皇太后宫问安。　　

○四川巡抚杨馝、奏请通江县原额行茶腹引八百二十张。改拨保顺府属之南充等九州县。下部议行。　　

○以正黄旗头等侍卫兼轻车都尉哈拉尔岱、为昭陵右翼副总管。　　

○辛未。命议谥明建文帝。谕、易名以谥。古之制也。自周公定为谥法。后世帝王。未有无谥者。明建文为太祖之嫡孙。缵承大统。在位四年。固俨然天下共主矣。及成祖既立。有其天下。并去其年号。而史官所书。则仍称为建文元年二年三年四年。此国之所赖有信史也。然不系之以谥。而称曰建文皇帝。此俗称、非史体也。传之后世。殊为阙典。考之太祖有元之天下。而谥元主为顺帝我世祖章皇帝。代明之天下。而谥明主为愍皇帝。虽更姓改物之君。尚且追谥、而无所嫌忌。况当其世者乎。宏治以来。如杨循吉诸人。屡以为请。迄寝不行。皆以后世子孙。席有成祖之业。故不敢变乱旧章。而不虑其贻讥来世也。我国家谥崇祯而不谥建文者。以明史未竣。非当时所急。今史书既成。若不及此追谥。良为遗憾。著大学士九卿会议。确拟具奏。候朕亲加裁定。　　

○命定江南水利岁修。谕史书详志河渠。经术兼明水利。诚以国计民生所关也。果使水道疏通。脉络流注。陂泽非沮洳之薮。堤防有蓄洩之方。旱涝有备。而田庐无虞。其有裨于闾阎。诚非浅鲜。我皇考轸念黎元。兴行水利。凡直省泉源河湖。莫不浚导。俾民得以灌溉。转瘠为腴。至于苏松之太湖、吴淞、白茆、刘河、归海要道。并淮扬之槐子、乌塔河、泰州、如皋、运河、串场、车路、海沟等河。尤不惜帑金。专员督理。将各河故道或为豪强侵占者。谕令严查清出。始得一一开通。建闸筑堤。按时启闭。使近水田亩。均沾膏泽。货船盐艘。遄行无阻。利赖甚溥。但自开浚以来。已阅数年。圩岸不无坍颓。沙泥不无淤积。朕思与其岁久浚筑。事难费倍。不若逐年疏葺。事易费省。著江南督抚、暨河道总督、令管理水利河务各官、及滨河州县。各于所属境内。相视河流浅阻。每岁农隙。募夫挑挖。定为章程。逐年举行。必令功施可久。惠济生民。毋得视为具文。玩误工作。及阳奉阴违。丝毫扰累。　　

○免四川南溪县等处、风雹灾本年额赋有差。　　

○癸酉。谕总理事务王大臣。国家铨选各官。皆总汇于吏部。独沿河一带地方。同知、通判、州、县、以下佐贰等缺。许令河道总督、会同该省督抚、题请补授。诚以在工效力人员。或能谙悉河务。俾之因材器使。以重河防而收实用也。乃闻伊等效力之时。每与附近地方、豪绅劣监。交通往来。无事之时。酒食徵逐。一遇差遣。那移借贷。巧为营取。而本地绅监。乐于联络。以为声势。设使该员署理本地之时。或系邻近地方。即追叙前好。出入衙署。簧鼓口舌。包揽词讼。种种招摇。不可胜数。此皆有玷于官箴。贻害于乡曲之甚者。嗣后南北两河。凡有效力人员。该河道总督、严加申饬。不时访察。务令循分自安。母得仍蹈旧习。与绅监人等。密迩亲昵。以启地方豪猾生事滋扰之渐。如有干犯禁令。结交作弊。该督抚即查明劣迹。据实参奏。不得稍为徇隐。并将交结之人。一并惩治。庶几在工效力人员。各知儆戒。绅监各守法度。河防得人、而地方宁辑矣。　　

○又谕、贵州苗疆事务。自张广泗经略以来。渐次就绪。但善后事宜。正须料理。必事权归一。始可专其责成。张广泗著授为贵州总督。兼管巡抚事务。尹继善著为云南总督。专办云南事务。俱另行铸给关防。其经略印信。俟军务告竣时、再行缴部。　　

○以詹事府詹事刘统勋、为内阁学士兼礼部侍郎。　　

○甲戌。颁工部现用营造官尺式于直省。凡工程俱用部颁。从大学士兼管工部尚书迈柱请也。　　

○湖北学政蒋蔚、疏请增新设宜昌府学、文武学额各二十名。廪增额四十名。新改东湖县学、文武学额各十五名。廪增额二十名。下部议行。　　

