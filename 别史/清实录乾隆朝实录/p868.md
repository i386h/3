<!-- { "loadSidebar": true } -->
○又谕、刑部议奏参革云南解铜官吴兴远等亏缺铜觔一案。该解官等始以漫不经心。致铜觔沈失侵损。迨捞获才及得半。辄以全获报部。复于沿途将铜觔辗转售卖。玩视官物。一至于此。即此一案。亏铜七万有余。其他侵蚀之案。更不知凡几。向来劣员侵渔之习。大率类是。该上司或明知而姑听之。俾得任意欺朦。酿成积弊。但已往之事。姑不必问。此案该督抚不能慎选贤员。办理不善。著传旨申饬。其所有侵亏铜觔银两。部议该管上司按股分赔。著即速勒限完缴。以资鼓铸。仍将如何分赔抵补之处。具摺奏闻。嗣后运铜事宜。务须加意慎重。其沿途经过各省督抚、朕已传谕令其将委员守风守冻。及有无事故之处奏闻。至铜铅船只。于云贵本省起运。何日出境。亦著该督抚随时摺奏。如仍蹈前辙。滥行差委。致有前项情弊。惟该督抚是问。寻总督张允随、巡抚图尔炳阿奏、此案亏短铜觔。应照山西、河南、等省分赔侵亏钱粮成案。作十股分赔。所有专管铜务之升任粮储道宫尔劝、应分赔五股。臣图尔炳阿、赔三股。臣张允随。赔二股。各出价赴厂采买带解。报闻。　　

○呼伦贝尔副都统衔总管般图、老病休致。以呼兰城城守尉波罗克、为呼伦贝尔总管。仍兼副都统衔。　　

○甲戌。谕军机大臣等、云贵运送铜铅一事。办理日久。诸弊丛生。经朕于营私亏缺之委员。严加惩处。并令该部详议定例。沿途督抚。自当实力遵办。但向来铜铅运京。原有定限。委员往往逾违。及至抵京交部。又复挂欠累累。总由委员捏报事故。所至停滞。以便作弊。而各该省督抚、以事不关己。虽有催趱之例。不过以行文查报了事。遂致劣员任意朦混。肆无忌惮。不思铜铅有资鼓铸。本属公事。凡运送船只。由该省起程。于何日出境之处。已传谕云贵督抚奏报。其沿途经过各省分。督抚大吏。均有地方之责。云贵督抚、既鞭长莫及。而各该督抚复视同膜外。殊非急公之道。嗣后铜铅船只过境出境日期。及委员到境有无事故。并守风守冻缘由。俱应详查明确。随时具摺奏闻。一面饬属督催。毋令仍蹈前辙。至运送官物。其小者仍照常办理。他如饷鞘木植之类。悉宜留心查催。不得任其迟滞。致滋弊端。著一并传谕各督抚知之。　　

○吏部议覆、御史范鸿宾奏称、定例内载止有五城司坊官承缉不力处分。其讳窃不报。未有正例。请五城司坊官讳窃。即照步军校议处之例议处等语。应如所奏。如窃案经事主呈告。隐讳不报者。该城御史即将该司坊官查参。照例降一级留任。窃犯限六个月缉拏。限内弋获准开复。并饬都察院、转饬五城御史、谕令事主首报坊后。即赴城呈报。该城据呈登记稽查。倘仍有讳窃情弊。该城即行查劾。如狥隐不参。亦照例议处。倘坊官事主。扶同讳匿。一经发觉。将该坊参处外。并将事主照不行首禀例治罪。从之。　　

○户部议准、升任安徽巡抚纳敏疏称、望江、黟县、宁国、石埭、建德、繁昌、庐江、巢县、五河、全椒、来安、含山、等县。地非冲要。事务不繁。请裁民壮六十六名。从之。　　

○乙亥。谕军机大臣等、各省查办入官房屋一案。经朕于上年四月内。降旨传谕各督抚筹酌妥办。已据陆续议覆。今纳敏奏称、前项房屋。遵照部议查估定价之后。如有坍塌倾圯者。似应委员详加确勘。据实造册详报咨部等语。纳敏奉到此案谕旨。业经年余。即此时查办妥协。已属稽迟。乃尚云似应委员详加确勘。为此游移未定之词。大非实力办公之道。即此而观。则其诸事延误。殆可概见。著传旨申饬。并谕令总督黄廷桂、新任巡抚卫哲治、即将此案详查确实。妥协办理。具摺奏闻。寻会奏、安属官房。除阜阳、太和、休宁、三县变价。现饬起解外。其南陵。歙县、等县之房。从前照时价估计。累任不早承变。倾圯难售。自应量减原估数目。勒限半年。著落该管知府饬县觅变。逾限参处。并照下江官房之例。酌限承买一二年陆续交纳。以清此案。仍将所减之数。各按该员在任月日。分别著赔。再各案内尚有歙、休、等县未变山塘地基。应照官房例。勒限半年。得旨。下部知之。　　

○山东巡抚准泰奏、东省今岁二麦丰登。又增商贩奉粮二十万石。请停运直谷。即贮天津以备缓急。从之。　　

○丙子。上诣畅春园、问皇太后安。　　

○谕、前蕴著列款参奏吉庆赃私累累。朕意吉庆家道素丰。且系一聪明伶俐内府之人。或于盐政衙门相沿之陋规。无关轻重者。不能不取。若婪赃至于数万。则非意料所及。因令吉庆解任。一面密谕黄廷桂、秉公查察。嗣据奏覆各款。多属子虚。复令蕴著、吉庆、面质。蕴著之结交商人。受其馈遗。并藉端报复。矫旨妄行之处。俱经供认不讳。其所参吉庆各款。则茫然不能举其辞。而吉庆之进京。滥用外支银二千四百两一款。实亦莫能致辨。此王大臣屡次详审之确情。运库外支一项。前任如三保准泰、辈亦皆提用。未被参劾。则幸可免罪。吉庆因循支取。既被参发。则咎无可辞。但究系外支间款。此与向来外省各衙门陋规相同。不败露则苟免。既败露则应问。较之婪赃。究为有间。是此案紧要情节。历经研鞠明白。吉庆罪不至于褫职。例应回任。祇因阮学浚尚未到案。王大臣议俟解到之日。即行讯供完结。今据纳敏奏称、阮学浚自徽回扬。业已潜逃。则该犯就获无期盐政事繁。未便悬缺久待。且现在山东臬司事务。亦需人料理。高晋、著仍回按察使之任。吉庆、著仍回两淮盐政之任。其蕴著、吉庆、等各有应得处分。俟阮学浚获日。王大臣分别拟议请旨。至阮学浚向列词垣。虽曾考居劣等。休致回籍。究系诵读诗书之人。亦何至畏罪潜逃。与匪徒无异。似此行径。则其平日之与蕴著交结者。殆不可问。阮学浚、著该督抚严缉务获。毋得任其远扬。　　

○又谕、军机大臣会该部议覆、尹继善、陈宏谋、等覆奏军营台站马匹一摺。朕已降旨依议速行。因思直省设立台站。原欲其递报迅速。不得任其旷废稽迟。上年金川之役。初以驿务废弛。屡经饬谕。始知加意整顿。邮政以肃。朕缘其时军遽稠密。需用马匹繁多。非寻常可比。是以传谕。令于稽核之中。寓以宽恤之意。盖从前本应治罪。而不咎其既往。复且念其微劳。原系格外殊恩。非谓驿递必俟军兴始应整理。而平时即当惰废也。夫营驿应差。俱有限程。夫马奏销。久著成例。本不得稍有通融。若因朕有恩旨。不思前此废弛为罪。但知后此办理无误。即以为功。则是平日之任意稽延。漫无稽考。竟为分所应然。岂设立驿站之本意。著通行传谕各督抚。令其随时稽察。留心振作。倘以非关军务。即可怠缓从事。以致渐复废弛者。惟该督抚是问。　　

○又谕曰。纳敏自擢任巡抚以来。诸事漫不经心。每多延误。即如查办入官房屋一案。奉旨年余。尚以应行委员查勘、游移无定之辞覆奏。今又疎脱提解来京之休致翰林阮学浚、任其潜逃无踪。尤为怠玩纵弛。纳敏著交部察议具奏。寻议、应照不应重公罪律、降二级留任。从之。　　

○调任江西巡抚唐绥祖奏、九江府滨临大江。水势奔注。今对城北岸。陡涨白沙。渐露洲形。江流南趋。城根石磡。均虞冲刷。据司府等请将涨沙洲。暂免洲民承业。听其冲徙复旧。倘即壅聚成洲。应于北面挑挖引河。不使新洲与岸相连。分流杀势。以护磡工。其新洲所长芦草。应令官收变价。以充雇挑之用等语。应请如议办理。报闻。　　

○铸给湖南城步县江头司巡检印。　　

○是月。两江总督黄廷桂奏、查江西接壤楚粤闽浙。棚民杂处。目无官长。从前地方有司。以因循为老干。以姑息为子惠。刁徒动辄喧呼。视为故习。臣檄司道饬属查实严拏。分别惩治。再南、赣、二镇所属标营。久经废弛。因相隔窎远。不时密差查阅。并另定变通操演之法。檄饬两江提镇标营。一体遵照。得旨。览奏俱悉。汝至江省。颇见整饬振作。但不可欲速。而要之以久可也。　　

○闽浙总督喀尔吉善奏、接据光泽、邵武、二县勘报山水暴涨。冲塌民房数十间。至数百间不等。人口亦多淹毙。现会委员查勘抚恤各等语。除现在委员暨辖道、星驰动支仓库散赈外。仍批饬司府、速令酌借耔种口粮。垦复补种。得旨。览奏俱悉。被水州县。加意抚恤。毋致灾黎失所。　　

○署江西巡抚布政使彭家屏奏、接署请训。得旨。一切勉一诚字。毋视任重而矜持。毋同传舍而玩愒。斯可矣。　　

○暂署湖广总督湖北巡抚唐绥祖奏谢。得旨。一切务实。向所常训汝者。至湖北虽非边方繁剧之地。而近数年来。督抚皆不满意之人。恐一切政治。不无废弛。汝宜加意振理。勉之。　　

○署河南巡抚鄂容安奏、奉照料河工之旨。随檄饬管河各员。将各工情形绘报。计到日已届伏汛。即亲往履勘。并看验水势长落。再闻归德府属之商邱、虞城、考城、等县。民情狡悍。拟于看工之便。亲临熟察情形。得旨。甚好。具见诸事留心。汝亦应如此奋勉。汝不奋勉。孰当奋勉。此系朕嘉悦之旨。　　

○又奏、查回营官兵。现已全数过站。前雇备民马。按州县远近。陆续彻令归农。营驿马匹。亦已各归本营本驿。得旨。欣悦览之。此次汝所料理。实属可嘉。不谓汝即能如此也。　　

○又奏、据通省各属禀报、五月内连得透雨。秋禾畅茂。早谷已多出穗。近更天气晴明。足资蒸晒。得旨。欣悦览之。京师各省大约相同。若此后晴雨应时。可冀西成。但此时总不可怠肆。我君臣益加勤敬可耳。　　

○山东巡抚准泰奏报、益都县仁智乡民田旅生嘉禾。一茎双穗。长三寸二分。允称上瑞。得旨。欣悦览之。　　

○甘肃巡抚鄂昌奏、宁夏府属、于四月下旬。据报得雨。田禾茂发。其各山堡不通渠道之处。仅可洒润。未能沾足。查彼处多不种夏田。若秋田得雨。仍可望有丰收。得旨。览奏俱悉。宁夏望雨颇切。觉所奏不无避就之意。此不可也。且所奏亦略觉迟。目下究属如何。速奏以慰朕怀。　　

○四川总督策楞奏、川省吏治阘茸。命盗重案。有已解司而未解院者。积至四十余起。汉番交涉未结事件。有一百余案之多。至营伍官兵。竟有不习骑射者。公费赏恤。皆有通挪借垫之项。甚且督抚衙门。档册散失。无凭稽考。现在审度轻重。逐件剔厘。时勉司道大员。共挽因循积习。并会同提臣、先就督提两标。分别清理。以作各镇协营之倡。得旨。欣悦览之。诚如此三年有成。伫以待之。　　

