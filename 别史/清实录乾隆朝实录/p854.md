<!-- { "loadSidebar": true } -->
○又谕、据舒赫德、策楞、兆惠、奏称、稽查川省军需钱粮经手各员。于倥偬旁午之时。不免滥应滥支。现在造到清册。与条款例案。多不符合。若即行参究。不但人数众多。且一经参革。已系无官无禄之人。难于弥补。再四商酌。将此等造报不合之员。立传到局登答。如能指明有案。许与准情酌办。不然、即令自行改正。听其弥补等语。此事大学士公傅恒、曾经奏及。此等人员。如果系借端影射。有意欺隐侵蚀者。即一面题参。一面于伊任所原籍。将赀财家产。查封追缴。亦所当得。若无前次情弊。自应如该督等所奏办理。未便概行查产著追。况参革之后。伊等无所顾惜。必致悬宕公帑。清偿无期。今该尚书等所奏。亦筹办之一法。于公私均为有益。据目下情形。祇可如此办理。著传谕知之。　　

○又谕曰、策楞所奏岳钟琪戎行老练。熟悉边情。且经亲历诸番部落。恳恩令其将生平所见所知。编辑成书。以为边境指南一摺。明系推让岳钟琪。以见和衷之意。川省边界蛮夷。其风土情形。扼塞险要。剿抚机宜。原自不一。官斯土者。无论大小文武员弁。皆宜谙悉。今提督同城。彼此时相讲论。虚怀商确。于策楞自属有益。即岳钟琪固系老成练达。而一人所见。安能在在周遍。如马良柱辈。久任蛮徼。亦宜咨访。以为集思广益之助。其麾下偏裨。凡有熟习番境形势者。均应面加询问。且可因此观其人之实能留心与否。遇拔补时。得以斟酌去取。况岳钟琪年已望七。即马良柱辈。亦迥非少壮。将来储备边才。自宜豫为培养。俾后进者讨论娴习。以供国家任使。但所奏编纂之事。务期有济实用。不可剿袭浮泛。徒托空言。至于策楞、岳钟琪、二人。皆受朕信用。深望其和衷共济。协力同心。事事祇求实际。固不在区区笔墨文字之间。若有意欲为和衷。转觉形迹未能融化也。　　

○又谕曰、高越前因贻误夫马、革职永远枷号。经大学士公傅恒、奏其到任甫及八日。情有可原。朕特加恩宽宥。复行录用。乃于查察张广泗、周岐、家产赀财两案。又不实心办理。今据伊回奏情节。则署抚班第之参劾。非尽出于无因。高越本应从重惩处。但现在查核川省军需。藩司尚有经手事件。且甫经免罪。旋复予谴。转于体统有碍。姑从宽薄罚示儆。著传谕该督策楞、于通省紧要城工内。估计在一万两上下者。指派一处。令高越出赀修理。以赎前愆。并令该督留心试看。如果能洗涤向来狡诈积习。事事诚实。黾勉出力。尚可曲宥。若不知改悔。仍蹈前辙。即据实题参。加倍治罪。格外之恩。非可侥幸屡邀也。并谕高越知之。　　

○又谕、据福州将军马尔拜奏称、闻得广东省城。于本年正月二十二日夜二更时候。雷鸣大雨。西关洪圣庙旗杆。被雷击开。上有雷火烧成之字八个。系人上妙郑辱筐胜夏字样等语。此事未据硕色奏闻。其虚实尚未可知。或因其荒诞不经。不行陈奏。亦未可定。但闽省有此传闻。则该处必已宣播。于人心风俗。颇有关系。凡事当断之于理。无论雷火不能成字。就令果有字迹。亦必系雷文古篆。非同俗书。为凡夫所共识。此事非刁诈之徒。幸灾乐祸。捏造浮言。煽惑众听。即系挟讎诬枉。欲以倾陷他人。或藉端诟詈同辈。洩其宿忿。著传谕硕色、令其留心物色。密行访察具奏。毋得张皇。致启异议。若果系实有之事。或别有故。皆令据实密奏。勿因此旨附会。寻奏、广东时有雷雨击碎桅木等物。曾遣匠役架登描验。似系虫炷。字义并无妄悖。杆高人不能上。并非奸徒捏造。业经拉刬。民间绝无惊异宣播。报闻。　　

○是日起。上以常雩祀天于圜丘。斋戒三日。　　

○是月。钦差户部尚书舒赫德等议覆、四川布政使高越请动项发给重叙等府州。买米运省。今已班师。军粮停运。碾办之米。尚须及时平粜。若再采买。必致米贵。得旨、知道了。留有余于民间。于各省皆有益。至川省米贩湖广者。以军兴禁粜。今尚当禁乎。抑应令其流通乎。汝若已往滇省。将此旨寄策楞、令其酌量。若尚在蜀。汝等同酌议奏。　　

○江西巡抚唐绥祖奏、江西风俗俭朴。因毗连闽粤。习染蛮野。遇有命案。尸亲居奇。不肯收殓。甚至聚众抗官。刁民固法所不容。亦由庸懦守令。养奸所致。现在严饬各属。宽严并济。得旨、所见是。勉尽一诚字可耳。　　

○福建按察使陶士僙奏、闽省上游风俗。较胜下游。有以邪教煽惑愚民者。自大加惩创之后。奸诡渐知畏法。漳泉民气嚣而不静。好勇轻生。习以为常。台湾孤悬海外。内地民人杂处。番黎亦渐有不法之事。现督郡守牧令。防闲整顿。得旨、事事务实为之。闽省民风不淳。汝明刑弼教之任。正宜加意也。　　

○又奏、闽地远僻。民间语言。与中土异。有司不知乡音。惟凭书吏传说。下情不能上达。难免滋弊。请令各府州书院义学。所习经书。以官语授受。学臣及郡县试生童。能通晓官语者。拔为前茅。州县宣讲圣谕。乡约里正。亦择能官语者充。问答听断。久自相习无弊。得旨、告之督抚。酌量行之。　　

○四川总督策楞等奏、前督张广泗、招募新兵。给以守饷。原为善后驻防。及内地城汛用。今已凯旋。各兵归营。城汛旧额仍足。毋庸添兵驻防。应裁汰以省钱粮。但有曾经出师者。且人数众多。裁之似有未便。应将四千名内。再去羸弱。其精壮分发各标营。旧兵缺出。以新兵补。新兵缺出。毋庸召募。以符旧额。得旨、知道了。该部知道。　　

○又奏、瓦寺土司、出入内地。向由汶川索桥。有县营稽查。甚为严密。土司恶此迂途。于桃关外番汉界河之间。自建索桥。直走成都。计程两日。离县营甚远。村落寥寥。漫无防范。已传该土司面饬拆毁。又瓦寺素产银矿。内地人民。因桃关有桥可通。私往开挖。与土司均分。聚至三百余人。若概行查拏。并参处土司。不特人多不能尽罚。且军务甫竣。正安辑番境之时。不宜启其疑惧。亦严饬土司。自行查拏炉头。枷示于番汉交界处。俟一二年后再释。余人押逐回籍。以示惩儆。得旨、所办甚是。知道了。　　

○又奏、川省用兵两年。地方官出境办公。民事冗积。已檄藩司查察。令各回任。臣寓整顿于绥静之中。俾吏治渐有起色。得旨、览奏俱悉。一切费汝整顿者多。言之难尽。勉尽一诚。大加振作。然亦不宜欲速。总之安静以养民。明作以察吏。斯可矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百三十七


大清高宗法天隆运至诚先觉体元立极敷文奋武孝慈神圣纯皇帝实录卷之三百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。夏四月。戊寅朔。享太庙。遣裕亲王广禄恭代行礼。　　

○谕、礼部所进册封皇贵妃摄六宫事、及晋封贵妃仪注。内称公主王妃命妇。俱诣皇贵妃、贵妃宫行礼等语。从前皇考时。册封敦肃皇贵妃为贵妃。公主王妃命妇等、俱曾行礼。乾隆二年。册封慧贤皇贵妃为贵妃。亦照例行礼。其乾隆十年、今皇贵妃、及纯贵妃、晋封贵妃时。则未经行礼。朕意初封即系贵妃者。公主王妃命妇。自应加敬行礼。若由妃晋封者。仪节较当酌减。此一定之差等。且今皇贵妃、及嘉贵妃、同日受封。而公主王妃命妇。行礼略无分别。则于仪制亦未允协。嘉贵妃前著照纯贵妃之例。不必行礼。将此载入会典。　　

○又谕曰。皇贵妃、嘉贵妃、令妃、舒妃、婉嫔、初五日进册宝仪注。内开初六日行谢恩礼。著传与总管太监、初六日不必行礼。初五日接册宝毕。即诣皇太后前行礼。还宫诣朕前行礼。初五日王妃命妇诣皇太后前、皇贵妃前行礼、俱免。再仪注内开、有王妃命妇与嘉贵妃行礼。乾隆十年娴贵妃、纯贵妃、进册宝。王妃命妇俱未行礼。今嘉贵妃前。亦不必行礼。此次皇贵妃等进册宝。俱著照十年之例行。初八日恭上皇太后徽号。初九日行庆贺礼。俱照元旦行礼之例办理。　　

○直隶总督那苏图覆奏、据署马兰镇总兵布兰泰、泰宁镇总兵马世岱、覆称汉军间补二镇兵。不能练习劳苦。费用不敷。且多系只身。不免脱逃生事。徒滋糜费。请停止各等语。查此次壮丁。正使习劳以挽逸习。讵因其艰受辛苦。转任恣意便安。如费用不敷。现有额粮可支。较在京闲散。资生已裕。况古来防秋远戍。何尝心悬两地。即两年中二镇共收汉军三百余名。逃者不及十分之一。尚可造就。应仍照前议。无庸更张。至或补余丁。或补壮丁。同属汉军。不必拘泥名数。应请先尽补该处余丁。得旨。那苏图此奏甚是。汉军间补马兰、泰宁、二镇兵缺。原为伊等生计艰难起见。且优给搬移盘费。盖造栖止营房。恩意极为优渥。而伊等迁延不前。该镇等遂以为若辈果系不耐劳苦。又费用不敷。心悬两地。脱逃生事。糜费无益。遽为请议停止。在汉军积习。耽于逸乐。惟当整饬。不可听其日流。而两镇绿旗兵丁。希图多得额缺。支食名粮。易于拔补。该镇等听信浮言。辄欲更张成例。殊属不合。布兰泰、马世岱、著传旨申饬。此案交军机大臣会同八旗汉军都统妥协定议具奏。寻议、应如该督所奏。无庸议停。至先补该处余丁。应令该镇查明。如实堪挑补。照十缺补三原议办理。倘挑补不敷。咨补在京壮丁。从之。　　

○己卯。上诣南郊斋宫斋宿。　　

○刑部尚书汪由敦等奏、本月初九日颁发恩诏。应令工部先期设金凤于天安门上正中。设宣诏台于门上东第一间。诏由午门出。迎至天安门上城。听诏百官耆老等。分翼排班。于金水桥南跪听。宣诏官宣读毕。鸿胪寺官赞行三跪九叩礼。捧诏官将诏置朵云内。彩绳悬系。由金凤口衔下。礼部官接受。置彩亭内。迎出东长安门。所有仪节。请交礼部遵照。载入会典。得旨、是。　　

○四川提督岳钟琪奏辞公爵。得旨。朕酬庸懋赏。一秉至公。不必固辞。该部知道。　　

○庚辰。常雩祀天于圜丘。上亲诣行礼。　　

○诣皇太后宫问安　　

○命甘肃西宁镇总兵张世伟、驻防哈密。调驻防哈密总兵王能爱、为西宁镇总兵。　　

