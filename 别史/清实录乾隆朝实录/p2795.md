<!-- { "loadSidebar": true } -->
○丙辰。谕、据马彪奏、甘肃各路调派之兵。并西安满汉各营兵。现在陆续到齐等语。该处所调兵丁已及一万。而逆匪不过千余。自应即时分头围剿一鼓歼擒。前据勒尔谨初二日所发摺内。称三四日即可办理。今马彪之摺。系初六日所发何以尚未见勒尔谨等奏报剿贼之事。此时兵已厚集。更将何待。著传谕勒尔谨。即将剿灭逆匪情形。迅速驰奏至贼匪占据龙尾山梁华林寺。从何处得有口食。此时官兵自必将贼围住。其施放枪炮之火药。又从何处得来贼人马匹约有若干。向何处抢掠。均著勒尔谨、仁和详查覆奏实授阎正祥、为江南寿春镇总兵。　　

○缓徵直隶天津、青县、二县、严镇兴国富国丰财、芦台、五场乾隆四十五年水灾灶地额赋有差。　　

○丁巳。谕曰莽古赉、以伊前后派兵一千名。请给治装银两。引户部议奏国泰所定之例。琐屑条列。由驿驰奏。莽古赉、于此等细事。过于留意则紧要事件。必致贻误、何不晓事一至于此。莽古赉、系宁夏将军。若将兰州之事。如何用兵如何剿灭之处熟筹具奏。庶不负将军之任。至兵丁应得之项。自宜照例报部核销。如恐部议不准。以致驳回。著落伊等赔补。又有几何。即使部议赔补。有应宽免者。朕必加恩豁免。又有何恐惧。妄列条款。竟似一紧要事件具奏耶。著严行申饬　　

○谕军机大臣、据英廉奏、查办尹嘉铨所著各书内。有近圣编四本据尹嘉铨供、此书是在山东藩司任内纂的。有汶上彭知县看见。带到苏州去刻等语。尹嘉铨所著各书。种种狂妄迂谬。不可枚举现交军机大臣等重复校勘加签进呈。至其所著近圣编一书现在伊家内搜查。并无此种书籍。业据尹嘉铨供出。此书系汶上县彭知县。带到苏州刊刻刷样寄伊核对。则此书自然刷印流传。著传谕闵鹗元。即派员查明。彭知县家内、并书坊刻字店。起出此书板片。并讯明该员家属。有无刷印流传之本。及坊间书贾刊刷印行之处。并著出示晓谕。一体查明缴销。委员解京。　　

○陕甘总督勒尔谨、甘肃提督仁和、西安提督马彪奏、臣等先后抵兰。打仗数次贼据南山。各路汉土官兵一二日内。均可齐集。肃州镇属、及陕西提属官兵亦将次可到。定期初八日进兵围剿至逆回起衅根由缘撒拉尔俗习回教。新教欲另立一门令旧教顺从旧教不服。以致互相争杀现在所调循化土兵。即系旧教番回。臣勒尔谨前在狄道。与臬司福崧详加筹酌。密饬循化文武各员妥为驾驭。俾其奋勇出力以公报私得旨。本日勒尔谨奏、新旧教情形。始略有端绪。至令两教互相攻杀以破其势。朕于事发之初。即早经降旨。今勒尔谨称、前在狄道与福崧商酌。令旧教土兵。奋勇出力。以公报私所办尚是。但勒尔谨未必能见及此。或出自福崧之赞画。至贼人占据山梁。多至十数日。何从得有口食。且大兵既经各路堵截。又往何处抢掠。俱著查明覆奏。总之此案起衅实在情形。勒尔谨如何办理不善。致酿事端。其被扰之地方。应如何加恩。务须彻底详查逐一妥办。具奏请旨。至所称各属官兵将次到兰。定期于初八日进兵。擒剿贼匪。自应如此迅速办理。朕盼望灭贼之信甚切。该督务须速行具奏。不得仍前迟缓。致廑悬注。　　

○戊午。吏部奏外省因公挂误降革留任各员。上年恩诏开复其中督抚藩臬大员应请旨者。迄今各省尚未全行册报到部。请将已册送各员。先行题请。未到各员。行文该省。统以奉文日起。限三个月。逾限、题请销除。仍将迟延之处。随本议处。四品以下官。照此办理从之。　　

○旌表守正捐躯直隶某县民许霳年妻卢氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年辛丑四月。己未谕曰、勒尔谨奏、逆回占据河州时将监犯全行放脱。现在各犯俱已自行投到。仍行监禁等语。贼匪敢于纵脱狱囚。实属死有余辜。至该监犯等。于被放之后。并不为贼胁从自行投到。尚知畏法。著加恩交该督查明。概予宽减发落。以示劝励　　

○谕军机大臣、前此派往京兵。早有谕旨彻回本日勒尔谨等奏、将宁夏四川兵停止。所办尚是但贼既据险自守。又放火何为若云以放火为抢掠之计则此时官兵四面围困。贼人又从何处抢掠。所奏甚不明晰著和珅详查覆奏。现又据阿桂、和珅奏称。十一日先后俱到临潼。公同商酌一切事宜和珅并留泰斐英阿福宁阿尔都以备差委。仍即星夜兼程前进等语。泰斐英阿等前已有旨。令其押解逆犯进京。和珅所办甚是。至阿桂此时途次。只须缓程前进。再行候旨　　

○又谕、据特成额等奏、现调川兵一二千名飞赴巩秦一带协剿等语。此项官兵前经传谕该督文绶。饬令停止特成额等此奏。想未接到停止之信。故仍照前旨启程。今既据伍弥泰勒尔谨等奏称。贼仅据险自守不日即可剿除并已行文停止川兵。此项官兵自当彻回本营归伍。倘阿桂和珅到甘后。相度机宜尚有须用川兵之处。再候降旨遵行庚申孝端文皇后忌辰。遣官祭昭陵。　　

○谕曰、尹嘉铨由落第举人用为部属。洊历藩司内擢京卿。因其年老无用准予原品休致。伊父子两世受恩理应感激。安静居乡以终天年乃今春行在竟敢令伊子赍摺为伊父尹会一请谥又不亲来乞恩。即应治罪因念其为父私情姑从宽免已于摺内批谕。及披阅次摺又为其父请祀孔庙则更肆无忌惮。罪不可逭。因降旨将伊拏交刑部治罪。并查伊家有无狂悖不法字迹随据英廉袁守侗。于伊京寓及本籍查伊所著各书。则其中狂妄悖谬之处不可枚举而其尤甚者。如朋党为自古大患我皇考世宗宪皇帝御制朋党论。为世道人心计。明切训谕。乃尹嘉铨竟有朋党之说起而父师之教衰。君亦安能独尊于上哉之、古来以讲学为名。致开朋党之渐如明季东林诸人讲学。以致国是日非可为鉴戒。乃尹嘉铨反以朋党为是。颠倒是非显悖圣制诚不知是何肺肠。且其书又有为帝者师之句则竟俨然以师傅自居无论君臣大义。不应如此妄语。即以学问而论内外臣工。各有公论。尹嘉铨能为朕师傅否昔韩愈尚言。自度若世无孔子。不应在弟子之列尹嘉铨将以朕为何如主耶。又其书有名臣言行录一编。将本朝大臣。如高士奇高其位蒋廷锡鄂尔泰、张廷玉史贻直等。悉行胪列无论此诸臣居心行事。不能及古名臣。且以本朝之人标榜当代人物。将来伊等子孙。恩怨即从此起门户亦且渐开。所关朝常世教。均非浅鲜。即伊托言仿照朱子名臣言行录。朱子所处。当宋朝南渡式微且又在下位。其所评隲。尚皆公当。今尹嘉铨、乃欲于国家全盛之时。逞其私臆。妄生议论。变乱是非实为莠言乱政。又尹嘉铨在山东藩司任内。面求赏戴花翎且敢于朕前肖述伊妻言状称不得赏即无颜面相见等语。彼时伊毫不知耻。而朕之深鄙其人。实从此始也。然尚欲全伊颜面从未宣示廷臣。昨日廷讯。伊仍自述不愧。此种行径岂讲学者所宜为耶至其托言梦中神人。告以系孟子后身当传孔子之道又朕御制古稀说颁示中外而伊竟自号古稀老人且欲娶年逾五十之处女为妾。所行种种乖谬。出于情理之外。其他狂悖诞妄见于所著各书者。尚不一而足正所谓少正卯言伪而辩。行僻而坚为所必诛者伊从前经朕屡次保全。休致回籍本可终其余年幸逃法网。乃恶积罪盈。自行败露此实天理昭彰可为天下盗窃虚名妄行异议者之戒连日命大学士九卿等公同反覆研鞫奏请加刑讯问。朕尚未允行将伊书内狂悖各条。复加亲讯。伊俯首伏罪。自认为欺世盗名之滥小人恳求立寘重典。以彰国法等语。经大学士等按律定拟。奏请凌迟处死家属缘坐核其情罪即予磔诛亦所应得当此光天化日之下此种败类自断不可复留。尹嘉铨著加恩免其凌迟之罪。改为处绞立决其家属一并加恩免其缘坐。此朕为世道人心起见。不得不明示创惩。以昭炯鉴凡内外大小臣工天下读书士子。均当洗心涤虑。各加儆惕。引以为戒若。再有如尹嘉铨之狂悖不法一经发觉断不能复邀尹嘉铨之末减也。将此通谕中外知之。　　

