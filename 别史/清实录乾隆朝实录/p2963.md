<!-- { "loadSidebar": true } -->
○又谕。朕清跸时巡。道经畿辅。昨已特沛恩膏。将所过地方本年额赋。蠲免十分之三。第念该省尚有积年欠项。皆因从前偶被偏灾较重地方。随时出借。今若按限催科。民力恐不无拮据。著再加恩、将顺天、保定、河间、天津、正定、顺德、广平、大名、宣化、遵化、赵州、深州等、十二府州属。未完积年因灾出借仓谷一十五万五千二百四十石。概予豁免。该督其实力稽查。妥协办理。俾闾阎均沾实惠。该部即遵谕行。　　

○署河东河道总督兰第锡、巡漕御史佛喜保奏、运河大挑工程。臣等赶催。济宁以北、至临清一带。及韩庄以南八闸内工。俱于正月十八日完竣。其济宁南至沛、滕、两县。受淤颇厚。亦严催勒限。定于二十三、四日。可一律蒇工。南粮首帮。现已过淮。臣等饬将韩庄湖口坝。先行启放。其迤北南旺大坝。酌定正月二十八日开放。俾蜀山等湖。可以多为收水。报闻。　　

○是日、驻跸涿州行宫。翼日如之。　　

○己酉。孝圣宪皇后忌辰。遣官祭泰东陵。　　

○谕军机大臣等、姚成烈奏。安南国使臣。于二月初旬。可出楚省之蕲州境。复自江西安徽等省。从容前进。务令于三月抄。闰三月初间。行抵江宁等语。朕此次驻跸江宁。计在闰三月初十日。该使臣若于三月杪。闰三月初间到彼祇候。途次未免匆迫。祇须饬令伴送人员。途次缓程行走。于闰三月初五、六间。行抵江宁省城。祇候瞻觐。更觉从容著传谕姚成烈、即遵照办理。并谕萨载知之。　　

○又谕曰、衍圣公孔宪培、现在制中。到曲阜时。并其本家官员人等。毋庸赐宴。并著于中水地方送驾。　　

○庚戌。赐扈从王公大臣、及直隶官员等食。　　

○谕、此次南巡。所有直隶、山东、派出办差兵丁。著加恩赏给两月钱粮。　　

○是日、驻跸紫泉行宫。　　

○辛亥。谕、朕巡幸江浙。上年业经降旨。照从前之例。于江浙两省、冬兑漕粮内。各截留十万石。豫备临时平粜之用。所有此次减歇漕船。向例止给一半月粮。于该丁等生计。未免拮据。著加恩、于应给月粮外。再赏给十分之二。以示体恤。该部即遵谕行。　　

○谕军机大臣等、在京步军统领衙门奏、满斗殴死仆妇郑刘氏之夫郑荣。复将有夫之女收用为妾一摺。此等事从前如舒宁、祖尚德。俱经犯案。虽无甚奇。但满斗年逾八旬。尚有此少年无耻之事。实属可笑。著传谕阿桂、将此案人证。提集刑部。秉公研审定拟具奏。勿稍瞻徇。步军统领衙门原摺、并著发交阅看。　　

○又谕、穆精阿等奏。查审盛京翔凤阅被窃银两一摺。已批交该部议奏矣。此案前经该将军等屡次审讯。未能得实。为时已久。该犯等扶同串供。无隙可抵。前派穆精阿前往审讯时。已豫料其未必能究出实情。今穆精阿就现在情形。将失于防范各员。及兵役等。先行分别治罪。亦止可就案完结。此事自系该将军等、平时不能严加查察所致。所有失去银两。即著永玮、照数三倍罚出赔补。以示惩儆。至穆精阿请赴行在复命之处。可以不必。该侍郎于此案。既未能究出行窃正犯。俾案情毕露。又何必趋赴行在耶。现在刑部满侍郎乏人。穆精阿、即著回京办理部务。将此各谕令知之。　　

○又谕。据毕沅覆奏、审讯佟跃岱、将伊名下分得地亩。变卖还债。至其所借各铺银两细数帐目。据供。前在兰州。适遇逆回滋事。城外寓所行李等物。俱被抢去。帐目亦致遗失等语。兰州逆回滋事之时。佟跃岱所借各铺银两细数帐目。或被抢失。亦情理所有。或竟系该员藉此无质证之事。希图掩饰。均未可定。但佟跃岱拖欠官项。至九千八百余两之多。既将地亩变售。自应先公后私。何得以卖地价银一万九千余两。先还私债。转置官项于不问。明系将应得产业变价清还借项。将来催迫官项时。又得以藉口家产尽绝。希冀摊赔。转可脱然事外。居心殊属巧诈。总之佟跃岱解京后。并将各铺户拏解到京。经刑部审讯。自无难水落石出也。将此传谕阿桂、并谕刑部堂官知之。　　

○是日、驻跸赵北口行宫。　　

○壬子。谕、贵州提督敖成。前在金川军营。著有劳绩。擢任提督。于营务亦能实心整饬。今闻溘逝。深为轸惜。著加恩晋赠太子太保。所有应得恤典。著该部察例具奏。　　

○以贵州镇远镇总兵保成、为贵州提督。江西九江协副将李杰龙、为镇远镇总兵。　　

○是日。驻跸思贤村行宫。　　

○癸丑。遣官祭先儒毛苌祠。　　

○谕曰、湖广提督李国梁之父李瑞。年届九旬。李国梁、著加恩调补直隶提督。俾得就近侍养。其湖广提督。地居冲要。兼辖水陆。马彪在提督任内有年。颇为出力。著调补湖广提督。所遗陕西固原提督。著刚塔调补。刚塔于交界处送驾后。即行速赴新任。马彪、李国梁、俱俟新任接印交代后。再行起程。各赴新任。李国梁未到任以前。其直隶提督。著李奉尧暂行署理。　　

○是日。驻跸太平庄行宫。　　

○甲寅。谕曰、广东巡抚尚安、现在丁忧。孙士毅、著调补广东巡抚。所遗广西巡抚员缺。著吴垣补援。广西布政使瑺龄、去冬陛辞。此时谅已抵任。孙士毅接奉此旨。著将巡抚印务。即交瑺龄护理。速行驰赴新任。彭元瑞。著调补吏部右侍郎。金士松。著调补兵部右侍郎。所遗礼部侍郎员缺。著陆费墀补授。　　

○又谕曰、安徽按察使福宁、前在甘肃。于冒赈案内。滥冒出结。本有应得之罪。因其首先陈出实情。且搜捕贼党。甚为出力。是以加恩仍留甘肃臬司之任。祗将其廉俸、全数扣赔军需项下滥行动用银两。但念该员廉俸。若全行坐扣。于办公未免掣肘。所有福宁安徽按察使任内、每年应得廉俸。著加恩于养廉内、准其支领二千两。其余仍行坐扣抵项。该员务须洁己奉公。倍加谨饬。母负朕格外体恤之至意。　　

○谕军机大臣等、据李世杰覆奏、审讯叶体仁、与范车

□宏夥开盐井一节。查系范车□宏。赊欠庄宏远货钱一千三百余千无偿。将开凿盐井契约。顶与庄宏远。嗣庄宏远至武昌。盘费短少。因向叶体仁家人耿贵、借银八十两。复将此约为质。实未同叶体仁夥开盐井等语。是叶体仁并无与叙州所辖民人范车□宏、合夥营运情事。至伊子叶道和在场中藐法舞弊。粤西相隔遥远。叶体仁亦并不知情。所有任所赀财衣物。自应仍行给与。其原籍查抄家产。并著传谕姚成烈、遵照前降谕旨。将叶道和应得一股产业。查明分晰入官。此外系叶体仁名下之产。著加恩一并给还。　　

○以光禄寺卿蓝应元、为大理寺卿。　　

○是日。驻跸红杏园行宫。　　

○乙卯。谕曰、李世杰奏、查明军需案内、修理桥梁道路、请销银三十三万一千九百四十余两。米三万六千九百九十余石。面十三石八斗八升。准工部以原册内、并未将大尺工料做法。详晰开明。与例不符。请交督臣另行详查核减。兹据委员等查明。前用工程银两等项。委系费归实用。恳恩查照原册。一体准销等语。此项桥梁道路工程。当军兴之际。文报往来。承修各员。支给工费。自不免有逾例限。以致报销时。屡干部驳。但金川军需项下。历经豁免者。已不下千百余万两。此项工程。既据查明费归实用。且阅时已久。尘案亦早应完结。所有李世杰请销银三十三万一千九百四十一两零。米三万六千九百九十四石九斗零。面十三石八斗八升。俱著加恩全行豁免。该部知道。　　

○谕军机大臣等、前据永德奏、粤东盐商派捐公费一案。曾降旨令将案内应讯犯证。先行审讯。并恐巴延三、尚安、李质頴、或有通同染指瞻徇情事。亦著据实先行奏闻。为时既久。总未据永德覆奏。而此时福康安到粤已久。该省盐商。私自派捐。该管官有无抑勒分肥情事。自己得大概情形。即应迅速驰奏。何以未据奏到。盼望殊为悬切。现在尚安业已丁忧。如尚有应行质讯之处。即将伊暂留粤中。若已讯明定案。与尚安无涉。再令其回旗守制。又本日据富勒浑覆奏、拏获符水迷人钟亚金案内之黄江水、黄水、二犯。一并押解赴粤质审等语。邪术迷人。为害最大。必须严行追究。以尽根株。此案亦著福康安。会同该省督抚。切实查办。定拟具奏。如福康安业已事毕。起身前赴行在。亦不必赶回。即交该督抚等办理具奏。将此由六百里传谕知之。仍著迅速覆奏。　　

○是日、驻跸绛河行宫。　　

○丙辰。谕、朕清跸时巡。道经山左。昨已特沛恩膏。将所过地方本年额赋。蠲免十分之三。兹当入疆伊始。畴咨民瘼。该省尚有未完款项。著再加恩、将山东省、利津、沾化等、二十一州、县、卫。因灾出借耔种牛具银、十一万八千六百一十九两零。并因灾出借仓谷。十万一千一百余石。概予豁免。该抚务须率属实力奉行。俾闾阎均沾实惠。副朕行庆施惠。有加无已之至意。该部即遵谕行。　　

○又谕、所有长芦商人恭进银十万两。著赏给山东三万两。以为办差之费。其余七万两。著解交浙江海塘工次备用。　　

○又谕。前据永德奏。广东盐商派捐公费一案。因降旨令福康安前往审办。兹据奏。查讯此案大概情形一摺。于总督巴延三。虽未据审有染指分肥情事。但巴延三身任总督。于此等商总派累。亦照积弊办理。并未据实奏明。显有回护。其咎已无可辞。且为人拘懦。难胜烦剧。若仍留总督之任。将来办理诸事。必多贻误。巴延三、著来京候旨。两广总督员缺。著舒常调补。其湖广总督员缺。著特成额补授。舒常接奉此旨。即著交印、驰赴新任。不必前来请训。舒常未到任之先。两广总督印务。著永德暂行署理。其湖广总督印务。特成额未到之先。即著舒常就近交。伊星阿。暂行兼署。　　

