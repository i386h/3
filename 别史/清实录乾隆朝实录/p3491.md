<!-- { "loadSidebar": true } -->
○辛未。谕、前据福崧奏严维敬呈控、咨查冒领吏员执照、捏行改籍一案。交刑部行提犯证审办。严讯代改籍贯之朱瀚、究出彭良馵贿嘱该犯。为伊子顶买情节。将彭良馵拘拏到案。旋经彭元瑞具奏。彭良馵是伊亲侄。顶名舞弊。实系不能约束。并未将知情容隐之处。据实检举。朕以彭元瑞身为大臣。渥受恩眷。自不致庇护伊侄。饰词具奏。其咎亦止于不能管教子弟。尚无大过。昨据御史初彭龄奏、彭元瑞、于此事。早已知情。及刑部审出之后。始行具奏掩饰。显有瞻徇取巧情弊。并奏称、彭元瑞管理武英殿、国子监事务。上年十二月武英殿校录缺出。咨取肄业生充补。国子监即将伊壻饶文震咨送。旋以诸生啧有烦言。复令武英殿提调具文驳回。实属徇私颠倒等语。因命军机大臣。会同刑部。将此案一并审明。定拟具奏。兹据讯明彭元瑞于四月初间。已知彭良馵顶冒情弊。即欲拏送刑部。彭良馵以家有老母。再三哀恳。遂即听从容隐。迨刑部指名拘拏。彭元瑞含混奏闻。藉为支饰弥缝之计。彭良馵到案。即据供认不讳。彭元瑞始自行认罪。不能置辩。至咨送伊壻饶文震充补校录一节。虽经武英殿驳回。而国子监咨送原稿。仅注明回避字样。未经画行。仍未停止咨送。而吊查该衙门从前咨送校录之稿。无不画行者。是其徇私滥送之弊。欲盖弥彰。无可解免。奏请将彭元瑞革职。核其情罪。实无可宽。从前彭元瑞、在浙江学政任内。不能谨饬。因系既往之事。且无左验。是以不复深究。仍行保全。加恩录用。洊擢尚书。近年以来。颇知黾勉供职。且念伊学业优裕。甫用为协办大学士。旋锡宫衔。如此曲赐矜全。恩施格外。彭元瑞自当感激思奋。益励操修。迺敢辜负朕恩。徇私容隐。非仅如近日诺穆亲失察伊侄笃隆阿可比。且此案刑部堂官。皆有观望之意。独阿桂一人饬办耳。即阿桂、和珅、亦未必与彭元瑞情孚莫逆。然使伊果能谨恪自持。无瑕可摘。又谁得乘间抵隙。持其短长耶。且不但阿桂、和珅、不能意为好恶。于朕前臧否大臣。即朕办理庶务。一秉大公。有功必录。有罪必惩。惟视其人之自取。从不稍存成见。而有所爱憎于其间。是彭元瑞此案。不惟为大臣者。不能曲为轩轾。即朕素以其文词雅赡。犹欲成全保护。然一经败露。御史纠参。军机大臣等审讯得实。自应按例惩办。亦不能稍为回护。若再加曲宥。为大臣者。竟可相率效尤。无所畏忌。何以儆有位而肃官箴。彭元瑞具有天良。即令其清夜扪心。亦何颜靦居显秩耶。本应即照所议革职。念其学问素优。堪任编纂书籍之事。姑免其全行斥退。彭元瑞、著革去太子少保。协办大学士。吏部尚书。仍加恩降授侍郎。南书房行走。予以自新而观后效。彭元瑞经此番惩戒之后。倘再不知改悔。定行从重治罪。不能屡邀宽典矣。至刑部堂官。于此案迟延观望。经阿桂严饬究问。始行查出实情。除阿桂外。其余各堂官。均著传旨严行申饬。国子监堂官吉善等。咨送饶文震、虽询无显听嘱托情弊。但彭元瑞、既称系尹至戚。未经画稿。该堂官仍行咨送。即属有心瞻徇。吉善等、俱著交部议处。彭元瑞所遗吏部尚书员缺。著孙士毅补授。并协办大学士事务。其两江总督之缺。地方河务较繁。一时不得其人。因思书麟、久任江南。于该省地方河工。尚称谙练。前以句容书吏侵蚀一案获咎。因其曾饬所属查办。尚非如闵鹗元之有心徇庇属员者可比。是以复弃瑕录用。自任山西巡抚以来。尚知改过奋勉。书麟、著补授两江总督。其所遗山西巡抚员缺。著冯光熊调补。其所遗湖南巡抚员缺。著姜晟补授。姜晟屡经获咎。以其尚谙刑名。屡加宽宥。今于彭良馵一案。姜晟亦不无观望。第因简任乏人。湖南事务较少。是以复任封圻。姜晟抵任后。若再不知振作改悔。定行加倍治罪。孙士毅、即著来京供职。其印篆交与长麟署理。冯光熊未抵任以前。所有山西巡抚印务。著郑源璹护理。姜晟未抵任以前。所有湖南巡抚印务。著王懿德护理。朕综理庶务。黜陟臣工。功罪权衡。从不豫存成见。大臣等若敢稍涉隐饰。亦无不洞烛情伪。罚当其辜。兹特明白宣示。申诫诸臣。其各勉矢朴诚。屏绝私意。约束子弟。勤慎奉公。倘竟自蹈愆尤。朕惟执法从事。决不姑息。是朕之小惩大诫。正所以保全大臣。庶不至败检纵恣。转罹重罪也。所有顶冒吏员案内各犯。著即照议完结。并将办理此案原委。通谕知之。　　

○又谕、据宝琳奏、查阅杭州乍浦官兵技艺。请将骑射平常之协领等革任。协领系督率大员。务须骑射熟娴。方可管教所属官兵。兹协领富贵、成德保、骑射平常。且复性好安逸。其属不堪。富贵、成德保、即照宝琳所请。革去协领。以示惩儆。至宝琳奏摺内。措词殊不明晰。前既称杭州。后又称乍浦。前后牵混。甚属含糊。宝琳著申饬。嗣后遇有一切事件。务须详晰声叙。如系杭州之事。只称杭州。如系乍浦之事。只称乍浦。不可如此含糊从事。　　

○谕军机大臣曰、孙士毅等、酌筹建昌府属添设卡巡。堵缉私盐一事。朕以为有名无实。昨经降旨。令长麟、全德、前往江西。会同姚棻、详悉妥议。并将向定销盐地方。何以定立疆界。相距辽远。商民既属不便。因何又奉行日久。不加更定。谕令全德、查明先行覆奏。朕思淮南商人。运盐至建昌。道路遥远。费用增多。盐价自必倍昂。欲令民间舍贱买贵。舍近求远。其弊在于病民。若民间贪图贱价。买食私盐。官引壅积难销。勒令商人平价出售。势必赔本贱卖。运脚无出。则此弊不特病民。抑且病商。不知从前定例时。何以不就近分地行销。致使道里远隔。搭配不均。商民交病。且定例不始于近年。何以近年方有此弊。商人等行销纳课。若向有赔累拮据之处。因何不早思变计。以情理揆之。其故殊不可解。或系历任盐政、以额引均有定课。拨出一府。即少一府盐课。所谓出纳之吝。未肯通融筹办。不知减淮商一府之课。增闽省一府之课。于国课原无所损也。抑或该处私盐充斥。查缉不易。即使以建昌划归闽省。而私贩越过建昌。仍可随地阑入。延及他府则改拨之法。亦属无益。是以不必更张。再或因该商等定地行销。各有窝本。久已置同产业。不肯拨归邻省。商人致捐赀本。是以宁可捐赀添卡添兵。以防私盐偷漏。种种情形。难以悬揣。朕非欲固执新降谕旨。豫存成见。惟在长麟等踏勘情形。悉心筹议。庶使官引畅销。商民两便。方为妥善。长麟尚称晓事。全德久任盐政。自所谙习。此次派令前往。自能详妥办理。副朕恤商爱民之意。并著传谕全德、于起程之前。将从前定地销盐例案。据实查明。因何不按远近匀配。商人有无赔累格碍之处。一并先行覆奏。　　

○以吏部左侍郎金士松、礼部右侍郎铁保、充武英殿总裁。　　

○壬申。谕曰、景安、著调补山西布政使。其河南布政使员缺。即著郑源璹调补。郑源璹现署抚篆。俟冯光熊抵任后。再赴新任。　　

○谕军机大臣等、据赵佑奏拏获枪撞棍徒一摺。内称南安府知府胡本涛等。查获形迹可疑之李承恩、邱大成、周嘉谟等三名。讯系广东嘉应州人。改名易姓。由赣属定南、信丰一路。来到南安。甫及两日。正在设计招摇。未有说合生童。即被查拏。若照谋而未成例。罪应枷杖递籍。不过就其捏名。咨行收管。不足以示惩创。请将该三犯解粤。交该省抚臣。确究的实姓名顶戴。斥革治罪等语。李承恩等三犯。混捏姓名。藉以卖笔墨等物为名。随棚赴考。希图招摇撞骗。未便将就完案。自应解粤办理。该犯等解到后。著福康安等、严行审讯。查明的实籍贯姓名。有无顶戴。即行斥革治罪。以示惩儆。又据赵佑奏、赣州拏获久惯枪架之傅章宁、夥谋招摇之孙发祥一案。并著传谕姚棻、即行提集犯证。严审定拟具奏。将此各谕令知之。　　

○调工部右侍郎张若渟、为刑部左侍郎、礼部右侍郎吴省钦、为工部右侍郎。以降用侍郎彭元瑞、为礼部右侍郎。　　

○癸酉。谕、本日到京之喀什噶尔帮办事务头等侍卫博兴、前曾在理藩院行走多年。于该院事务。尚属熟练。博兴、仍著在该院郎中上行走。　　

○又谕、据福康安等奏行商拖欠番夷货价。严审定拟。分别追还一摺。内称访查丰泰行商吴昭平、有拖欠夷商银两之事。严切饬查。当据喝口□也唎口□治等呈控。该商欠交番银四十万一千六百余圆。合银二十八万九千一百余两。请将吴昭平革去职衔。从重发往伊犁当差。家产业经查封。共估值银五万九千三百余两。除抵该商名下所欠关饷银两外。余银五千八百余两。先给夷人收领。尚欠货价银二十八万三千三百余两。现据原保各行商蔡世文等。情愿限五年内。分作六次代还等语。行商吴昭平、于乾隆五十四年。揭买夷商货物。价值久未清还。欠银至二十八万余两之多。情殊可恶。自应照所拟发遣示惩。至所欠银两。虽据福康安等。将估变家产余银。先给夷商收领。不敷之数。亦经各商呈请分限代还。但内地商人。拖欠夷商银两。既据该夷商呈控到官。若不即为清欠。转致贻笑外夷。著福康安等。即于关税盈余银两内。照所欠之数。先行给与夷商收领。再令各商。分限缴还归款。至粤海关监督。徵收商税。管理洋行。于洋商拖欠物价。不能早为清厘。亦难辞咎。所有五十四年以后监督等。俱著福康安等查明。咨送该衙门议处。　　

○谕军机大臣等、据梁肯堂奏、热河自广仁岭而下。有旱河一道。因前两年阴雨较多。山水涨发。河道渐次淤寒。又河屯协署前河道。亦有淤满。均请挑挖。应否仍照上届。交热河工程处估办等语。该处旱河。既经该督委员勘明。实系淤寒。自应准其挑浚。但所奏太迟。朕五月间巡幸热河。为期已近。此时兴工挑挖。已属无及。莫若俟朕驻跸热河时。就近派令熟谙工程之员。会同确估。再行修浚。将此传谕知之。　　

