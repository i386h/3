<!-- { "loadSidebar": true } -->
○又谕曰、陈宏谋奏查出安宁经管关务家人李忠。将正课改为罚料入己。以致额税转亏至七万余两一摺已明降谕旨。令该督等严行办理矣关榷为钱粮重地。即不能不委用家人书吏。亦当慎择老成可信之人。奉法经理。而该监督仍不时防范尽心稽查犹恐或有疎漏致滋弊窦若一任家人等朦混舞弊迨至额税亏少巧为弥缝。一经败露又复委咎家奴等。以为推卸之地负恩溺职莫此为甚至盐政总理鹾务。所辖商人众多奴隶胥役往来关通。尤易滋弊。若其中有勾串侵蚀等情。及家人使气。陵戾商人。以资需索较之关税舞弊尤甚。益宜留心防范。加意稽查。从前李永标在粤纵容家人等多徵少报。苦累客商。今安宁家人复有此等肆横欺侵之事。数年之间。弊坏如出一辙。朕方以伊等系内府世仆办公倍当谨饬。是以加恩委任若似此肆行无忌。侵亏动盈钜万。负恩已极法难复贷。伊等不能承受恩典。势必将关盐各差。概不用包衣之人而后已。独非伊等自取乎。著传谕各关监督并该盐政等、及今早为查察。以李永标安宁为前车之鉴。倘有仍蹈覆辙。如恶奴李忠等舞弊侵亏之事。应将该监督盐政等加倍治罪辛酉谕曰刘墉奏江苏省士习官方情形一摺内称生监中滋事妄为者府县官多所瞻顾不加创艾既畏刁民又畏生监兼畏胥役既不肯速为审断又不欲太分皂白科罪之后应责革者并不责革实属阘茸不堪讼棍吏蠹所以互售其奸不惟目已无学政抑且心欲欺督抚等语所奏实切中该省吏治恶习江南士民风尚多属浮靡喜事。为地方有司者。加以骩骳姑息遂致渐染日深牢不可破故近年封疆懈弛之弊直省中惟江南为甚此固非刘墉一人之私言也尹继善陈宏谋在督抚中剔历最久而素性好以无事为福且更事既多上和下睦之风竟成故智其所辖又大半往年旧属因渎生玩。往往遇事姑容甚至狡猾劣员迩来藉口办差。有意延拦公事者更不一而足积习颓靡罔知振刷此等情状即问之尹继善陈宏谋当亦难以自解即托庸之在安徽。虽不如伊等年久。而自顾齿非少壮不免人云亦云。此两江督抚率属办公大略相同。不可不亟图整顿者。况督抚为庶僚表率大吏不能振作。阖属谁不承风。然至上行下效。惰窳之势已成。谁任其咎。则朕仍惟于督抚是问耳尹继善等。当从此痛除旧习。刻自淬励州县官有怠玩相沿如刘墉所奏各情节。即严行体察。据实参处。若不知自改。而转以被揭尤人更难逃朕洞鉴　　

○谕军机大臣等达桑阿奏称、玉古尔库尔勒回人等今岁届升科之期。派员查勘收成分数。据报玉古尔大小麦俱已成熟共收获八千一百余石库尔勒所种。因蝗蝻伤损。仅收三百余石等语。回人所种地亩俱资灌溉之利。虽不虞旱涝。而虫鼠为耗。致成偏灾亦所不免。虽不必尽照内地蠲赈之例办理。而视其被灾分数。酌量减免。伊等自感出望外。且实与生计有裨。此次库尔勒回人等、升科伊始。既被偏灾。其作何蠲免之处。著速议具奏。将来各震回人所种地亩。有成灾者。著各该驻劄大臣。详悉查勘收成分数。定议办理。俾回众咸知朕轸念新附之意。即其中有捏报灾伤。希图免赋者。因此履亩确勘。亦得杜其徼幸之端。著传谕永贵等知之　　

○壬戌。谕曰各省学政、现届差满。山东学政蒋元益于本年任事。无庸更换。江苏学政。著李因培调补。浙江学政、著钱维城去。安徽学政、著梁国治去。福建学政、著纪昀去。广东学政、著张模去。广西学政、著叶观国去。湖北学政、著朱丕烈去。湖南学政、著李绶去。河南学政、著卢明楷去。山西学政、著景福去。四川学政、著博卿额去。云南学政、著周曰赞去。贵州学政著李敏行去。直隶学政张泰开。江西学政周煌。陕西学政钟兰枝。俱著仍留原任　　

○兵部议准。陕西巡抚鄂弼奏称、凯旋后各差。俱由南路。其北路惟递送文摺。请将原拨协济边塘马彻回。再通省均有递马。独宜川、安定、麟游、三水、商南、紫阳、白沙、平利、八县。并未额设。请于彻回递马内。视其现足敷用之州县。抽出一十六匹。将八县各给二匹。即定为额设。从之　　

○又议准云贵总督吴达善奏称、各省副将中军。前经兵部奏准。俱改为都司。黔省都匀。铜仁清江上江因苗疆新辟。须大员弹压。未经议改。今除都匀。铜仁二协。原系苗疆分防独营。应仍留游击外。清江。上江。二协中军游击。与副将同城。宜照各省之例。一律改为都司从之　　

○改四川夔州府云安厂同知为直隶石砫同知。万县市郭里巡检为石砫照磨。从总督开泰请也　　

○添建甘肃肃州镇中军衙署。从总督杨应琚请也　　

○癸亥。上诣皇太后行宫问安　　

○谕军机大臣等、从前邪教张银案内。有阿林家奴拴住入教。经步军统领衙门惩责释放。今量拴住于乾隆十六年。带领伊妻。并伊子赵明夫妇逃走。迄今未获。此等家奴。携带眷口潜逃。若各该地方官。果能认真躧缉。何难早就拏获。今逃走已逾十载。竟至毫无踪影。但该犯素系邪教案内之人。或仍有邪匪余党。潜行窝藏。亦未可定。直隶。山西河南。现有田金台等党羽。尚未净尽著传谕该督抚等。严饬属员。各于本境内留心访查。如有邪教余孽。流传未改。饬属一体查拏。勿得仅以文移往返。虚应故事。遂谓可以塞责也　　

○又谕曰、阿桂等奏本年七月。自哈萨克来投之厄鲁特巴桑告称、伊系塔尔巴哈沁之人。被哈萨克抢掠。曾在阿布勒比斯处。因充使来京。蒙恩赏五品顶带孔雀翎。今愿为天朝臣仆。将在哈萨克所有之牲只弃置。与妻室来投等语。厄鲁特巴桑。弃其所有产业。挈眷来投。诚悃可嘉著赏银五十两。缎二端。巴桑既经恩赏品级顶翎。著归入厄鲁特佐领下。照原品给与职衔　　

○军机大臣等奏、审得逆犯李怀林。阎景成攒砌大逆词语。陷害无辜。并究出孙耀宗传播邪教各情节。请将李怀林阎景成凌迟处死。孙耀宗斩决。即行正法。其应斯决绞决各犯。押回本籍正法示众。得旨李怀林。阎景成。俱著凌迟处死。孙耀宗著即处斩俱于热河即行正法李楷、李大良、李二良、李三良、李三良、俱著即处斩。陈武李张氏。俱著即绞决王太田道济依拟应绞。著监候秋后处决。著按察使王检将各犯押回各本籍正法示众其余家属并年幼子女。俱加恩免死著发往叶尔羌。赏给额敏和卓鄂对等为奴余依议　　

○参赞大臣阿桂等奏派往伊犁官兵应令与臣等驻劄处相近。以便操拣马仍令兵丁领回牧养报闻　　

○豁除陕西盩厔武功扶风。朝邑。四县乾隆二十六年。水冲沙压民屯厂地六十四顷额赋　　

○甲子。谕曰、朕阅刑部秋审招册内有参革四川绵州和州程嘉□□富婪赃妄断一案。该督开泰拟入缓决。九卿改定情实。初以为原拟姑息邀名。已失司宪之正。又详核全牍。开泰于定拟后。复将该犯限内完赃。声请减等此则谬戾乖方。殊出情理之外。于谳典尤有关系前以污吏亏帑。情罪重大。陈臬者率引限内完赃减等之条。使不肖劣员。平日既可恣意侵渔。事犯又可出赀末减。使不为执法严惩。是视帑项为重。而弼教为轻。岂国家慎重刑章转为言利起见。所降谕旨甚明夫蠹国与朘民。为害维均而因事鱼肉穷檐。其罪视盗臣尤重。程嘉□□富与家人婪索陕民季兴诗赃银入己。至六百两之多。是藉听断为肥槖之谋。而置民事于不问。九卿核驳。以情与枉法无异。实为百喙难辞。开泰乃曲为议贷。思以保全墨吏。自谓可积阴德。试问伊自负读书。于陈编所载一家一路之喻。岂尚未之知而顾欲纵奸顽以长民害。可乎在开泰原以溺于积习。遂致案情轻重失伦。虽不敢攫官犯之金巧为开脱。然推其流弊所极。无识之徒。踵而效尤。势将贿赂公行。细民含冤莫诉。夫朕之严于待墨吏。乃所以安民也开泰久任督抚。遇此等重案。不应出入任意若此。此案设令九卿等依样画题。亦自必同干重谴。然使非朕于一切谳案。悉心衡量。逐案细阅。在九卿等、安知不以模棱塞责。而开泰又安知不以改入情实。委其责于九卿。终自以骩法曲全为得计哉。朕于官方民瘼所关。惟慎持三尺。俾情罪一归平允。决不因若辈妄逞伎俩。稍为迁就以挠定宪。开泰著交部严加议处。并将此通谕中外知之　　

○乙丑。上诣皇太后行宫问安　　

○谕军机大臣等、扎拉丰阿奏称、科布多屯田。约计大小麦收获。在七分以上。惟所种之粟。因气寒霜早。秀而不实等语。杜尔伯特人等、在乌兰固木耕种。乌梁海人等、在布拉罕察罕托辉耕种。俱获丰收。科布多相距不远。从前扎哈沁等亦曾开垦。收成尚好。看来此次或播种稍迟。或霜雪早降。又或土性不宜种粟。著传谕扎拉丰阿。详询该处旧日居人。酌量办理。其青稞一种既系蒙古地方所宜。来年自当广为播种。毋致失时　　

○兵部议准。陕甘总督杨应琚奏称、乌噜木齐原派屯田之甘凉、西宁、河州、安西各官兵。今既告驻迁移。请俱归入乌噜木齐协标两营管辖。从之　　

○旌表守正捐躯之直隶定州民彭增朋女彭氏。河南项城县民郭三妻夏氏　　

○丙寅。谕曰诸徐孙条奏、七品以下官生帽顶不遵定制。概用素金。请嗣后编检知县等官。改用蜜蜡顶一摺。所奏原为慎重等威起见。但从前议定顶式。分别衔品。著在仪章。差等本为详备。今因官生等妄意希荣假借。乃不先惩其违例之咎。而转欲纷更品目。增出蜜蜡一项。则事涉烦琐。可不必行。但内外督抚部臣。俱应留心查察。即需次京城。未登仕版各员。亦有步军统领。及五城御史等各衙门。可以随时稽察。嗣后倘有故违成式。戴用混淆。不分金银花素。如该御史所奏者。即行参革治罪。以重名器　　

○又谕曰、杨锡绂奏、请将台庄闸内淤浅之处。实力挑挖一摺。著交张师载。阿尔泰。即行详悉查明如有必须疏浚段落。该处现有应动岁修银两。可即酌量动支办理。一面具摺奏闻。原摺并发　　

○谕军机大臣等户部覆奏、御史宁泰等、原参错支银两一摺。内称该部原系按例办理。并无错误。御史等将条例内字样。遗漏舛错是以摺奏等语。著将原摺交在京总理王大臣。将该部既未违例。御史因何查参之处。一并传齐询明。据实覆奏、寻奏御史宁泰永明等查参图米善张秉钧二案。因据镶蓝旗来文开载条例。系该旗繙译时错写遗漏致误会例意参奏请将该御史及繙译之章京交部察议得旨宁泰。永明巴延三。著免其交部余著交部察议　　

