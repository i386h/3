<!-- { "loadSidebar": true } -->
○又谕、据毕沅奏、陕省自七月下旬以后。仅据凤翔、汉中、及附近南山各县禀报。于八月二十七等日。得雨二三寸。其余仅获微雨。晴霁日久。土脉渐乾。日内再望甘霖续霈。庶麦根得以稳固。而未种之地。正可及时赶种等语。已于摺内批示矣。该省七月以后。雨水缺少。晚禾业经受旱。收成未免歉薄。正赖播种秋麦。以资接济。不知现在曾否得有透雨。麦田曾否种齐。朕心深为廑念。且该省现在设坛祈祷。自属盼雨甚切。昨京师、及山东、河南、山西等省。俱于本月十九、及二十日、得雨四五寸不等。陕西与河南山西、境壤毗连。十九二十之雨。似应一律均沾。但未知曾否透足。能否赶种秋麦。设因缺雨种麦未全。该抚不可不及早筹办。或酌借耔种。或量予缓徵。当就各该处实在情形。妥为经画。并当一面办理。一面奏闻。俾穷黎不致失所。不可稍存讳饰。将此由五百里谕令知之。仍将曾否得雨。及作何筹办情形。迅即由驿覆奏。寻奏、九月十九日。甘霖大霈。各属均沾。其早经出土之麦。得以盘根深固。已种未出土者。亦一律萌芽。新苗透发。至待雨补种之地。臣已先期查明无力贫民。开仓借给耔种。复于九月二十七日。西安等属。续得透雨二麦播种齐全。得旨、览奏俱悉。　　

○壬辰。谕军机大臣等、刑部奏、浙江巡抚三宝咨、浦江县民郑遵明、刀伤郑若商、因风身死一案。违例用咨。请令该抚另行详核案情。具题到日再议一摺。已依议行矣。各省办理原殴伤轻、因风身死之案。俱由各该督抚具题。交部核拟。即浙省亦有办过成案。今郑遵明、因与族叔郑若商戏谑。各用钩刀互殴。以致划伤郑若商偏右。该抚既审明因风身死属实。拟以满流。自应循照定例具题。以昭慎重。乃将应题事件。率行咨部完结。殊属不合。三宝、著传旨申饬。　　

○是月。湖南巡抚颜希深奏、楚南设有养济院。收养乞丐。向未设立普济堂。老疾无依之人。未免向隅。请于省城设堂一所。收养附近老民五百名。每名日给米八合。银一分。动用司库银四万两。借商起息。以作经费。得旨允行。　　

○山西巡抚觉罗巴延三奏、乌喇特公恭格喇布坦等、因不能养赡属人。蒙准借俸。交地方官买米给领。自应于就近萨拉齐厅地方办交。以次赈恤。查晋省本年各处秋收丰稔。统计九分。惟萨拉齐厅、毗连乌喇特地方。约收分数。现仅六分有余。恐民间米谷未能充盈。今该乌喇特公等、所需米数。若骤向该厅采买。势必米价顿昂。在蒙古既不能多得粮石。而本处亦虞市籴维艰。查萨拉齐厅、现贮常平仓谷三万石。原以备平粜之需。即借动该厅仓谷碾给。行知恭格喇布坦等、就近领取。分给蒙古人等、急资糊口。仍将交到米价。存贮归绥道库。将来买补还仓。得旨嘉奖。　　

○陕西巡抚毕沅奏、请将咸宁等二十九厅州县。收成四五分各地户。查明实系无力贫民。按大小口数、在常平仓内。极贫者、借给两月口粮。次贫者、借给一月口粮。所借粮石。明岁秋收后还仓。仍俟冬末春初。青黄不接时。宽为借给仓粮。照歉年例、减二平粜。并请将咸宁等二十九厅州县。应徵本年未完钱粮。一并缓至来年麦熟后徵收。得旨、著照所请行。　　

○大学士管云贵总督李侍尧、云南巡抚裴宗锡等奏、请嗣后铜厂厂务。悉归地方官经管。即繁剧地方。离厂较远。正印官不能照料。亦宜改委州县丞倅等官经理。各厂现委杂职。概行彻退。酌量地方远近。厂分大小。分派各府厅州县、及试用正印人员。接手承办。实力采煎。如果办铜宽裕。奏请议叙。倘有短缺。即行参处。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十一


大清高宗法天隆运至诚先觉体元立极敷文奋武孝慈神圣纯皇帝实录卷之一千四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。冬。十月。癸巳朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆四十三年时宪书。　　

○谕、前据钟音等奏、永嘉县佃民胡挺三、纠众抗租拒捕一案。温州镇总兵孟兆熊、正值在洋巡察。闻信即亲至该地方。协力督拏。将本案首夥各犯。先后报获等语。孟兆熊、办理此案。尚属迅速妥协。著传谕钟音、即檄知该镇、令其来京陛见。并著于通省各镇协内。遴委妥员。前往署理。　　

○谕军机大臣等、据永玮等奏、广州将军衙门接到碣石镇公文一角。内贮海丰县监生匿名呈状一纸。册一本。系首告陆丰县郑会礼兄弟谋为不轨。词语悖逆已极。先委按察使陈用敷、兼程驰往搜查。臣杨景素、亦即于次日自省起程亲往督同彻底查究等语。此等匿名呈状。自系奸徒挟仇编造。希图诬陷。但册内所开至一百余人。即使其平日素有仇怨。何至如此之多。或系混写多人。以图耸听。亦未可知。不可不严速根究。彻底查办。该督既经亲往正犯自无难就获。案情亦即可查明。著传谕杨景素、即将所首谋逆情事。有无影响。及匿名吴姓。曾否查获各确情。迅速由驿驰奏。将此由四百里发往。并令永玮、李质颖、知之。　　

○吏部议覆、大学士管云贵总督李侍尧奏称、滇省白盐井所属之白石谷井。现与白井提举。同驻一方。该井卤水。历系架立木槽。流归白井大使经管之观音井添补煎额。为数无几。本井大使。并无专办事。又黑盐井所属之复隆井。距提举驻劄地方。路止十里。且有黑井大使。与提举同驻兼查。不必另置专员。是白石谷井、复隆井、二处大使。均属冗设。请裁汰。各就近归并管理。应如所奏。从之。　　

○甲午。上御乾清门听政。　　

○兵部议准、陕甘总督勒尔谨疏称、前经安西提督俞金鳌奏准、请将沙州协副将、都司、与安西参将、守备、互相调驻。遵即会议各事宜胪奏。一、安西营原设参将、守备、各一。千总二。把总四。外委三。额外外委四。今改为协。应设副将一。中军都司一。千总二。把总六。外委七。额外外委五。其原额千把外委不敷之弁。即于沙州调拨。沙州协原设副将一。中军都司一。千总四。把总八。外委十二。额外外委八。今改为营。除副将、都司、移驻安西。余千把外委。除调驻安西、并拨给巴里坤外。尚余千总二。把总四。外委六。额外外委四。定为沙州营额缺。其参将、守备。即以安西参将、守备、调驻。一、安西改设副将。应设兵一千名。照旧马步各半。沙州改设参将。应设兵七百四十名。亦照旧马六步四。各按数裁移。一、移拨安西马匹。应于公粮塘拨摘缺、缓补差屯等项马内匀拨。粮料、于安西州额徵粮内估供。一、养廉、公粮、公费、照员数酌留裁拨。沙州书识二名。带赴安西。再于都司衙门。添书识一名。工食、即于该营公费银内支给。一、安西现有遗存空闲兵房。及经制外委、额外外委、马步兵、衙署兵房。即按员弁拨给。沙州所遗衙署兵房。估变。一、巴里坤所属以东。除松树塘起、至布隆吉尔止。十七塘外。应添设九十三塘。共一百一十塘。并归巴里坤镇管辖。安西沙州等营。改隶肃州镇。自沙州至肃州。安设塘拨马匹。即于安西、沙州、靖逆、各营匀拨。一、沙州黄墩营。应令调驻之参将、守备、管辖。安西之布隆吉尔、踏实、桥湾、瓜州、各营。及双塔堡。应令调驻之副将、都司、管辖。靖逆营、应由肃州镇统辖。移驻安西副将兼辖。其自安西起、至马莲井子止。军台五处。归调驻安西之中军都司专管。自三道沟起。至渠口止。军台三处。仍令布隆吉尔营都司专管。俱应如所奏。其改设官弁关防、钤记、传敕、劄付、敕书、均请照例添换。从之。　　

○以光禄寺卿吴绶诏、为顺天府府尹。　　

○乙未。谕、新授顺天府府尹吴绶诏、尚系初任。袁守侗未到京之前。所有府尹事务。仍著蒋赐棨、暂行兼管。　　

○谕军机大臣等、本日吏部带领河南上南河同知推升户部员外郎之顾嵩楷引见。据奏、曾于乾隆二十六年。随高晋办理杨桥河工等语。该员既曾随高晋办事。其于河防诸务。是否留心谙习。高晋必能知之。著传谕高晋、即将顾嵩楷心地才情若何。及于河工是否得用之处。即行据实覆奏。寻奏、乾隆二十六年。河南杨桥漫溢。臣赴该处协同堵筑。管理西坝。其时顾嵩楷、委在西坝办事。人甚明白。勤干稳妥。至心地究竟如何。臣未与久处。尚不深知。报闻。　　

○礼部议奏、山东道御史戈源奏请、申明冒籍治罪条例。查大宛等县。多士云集。土著寄居。不免参杂。立法日久。渐成具文。应将历年严定冒籍禁例详开。交顺天府通行晓谕。嗣后如有牵混入籍。生监照例斥革治罪。又奏、顺天廪缺。多冒籍充补。若责令保人。必滋弊窦应如所奏。令寄籍廪生。呈明改归原籍无籍可归者。注册土著者、取各生互结备查。统交顺天府尹、督各教官分别办理。又奏、御史审音。南籍者亦行开列。似非远嫌防弊之道。亦应如所奏。将南籍御史回避扣除。又奏、顺天贡监入场。宜责成学政稽查。录科前该贡监先赴大宛二县起文。应令该县于给文时。逐一稽核必实在土著。及寄籍无家可归者。方准申送。如混行送考。照考试童生审音不实例议处。至该县申送时。仍责学政严查。又童生考试。先应县考。应请交顺天府、饬令大宛二县。遵例严查。如违参处。从之。　　

○丙申。上御懋勤殿。勾到秋审官犯、服制、及云南、贵州、情实罪犯。停决官犯斩犯九人。绞犯三人。服制斩犯二十四人。绞犯一人。云南斩犯七人。贵州斩犯五人。余三十四人、予勾。　　

○谕、嗣后秋审朝审情实官犯。有经十次未勾者。著刑部查明。改入缓决。但官犯非常犯可比。既改缓决后。如遇应查办缓决三次时。不得与常犯一例减等。其中或有应行宽宥者。候朕随时特降谕旨。　　

