<!-- { "loadSidebar": true } -->
○庚子。上诣皇太后行宫问安　　

○遣官祭贤良祠　　

○谕军机大臣等、伊犁。雅尔等处。设领队大臣四员。尚觉不足。著增为六员。伊犁酌派四员。雅尔酌派二员。伊勒图、鄂津观音保、勒克、著驻劄伊犁。伍岱、讷苏肯、著驻劄雅尔。绰克托、著授为参赞大臣。驻劄塔尔巴哈台。伍弥泰、李景高、仍留乌噜木齐。同五福办理屯田贸易事务。奏事时。伍弥泰列名在前。绿旗兵事务。著五福管理。俱听伊犁将军节制。伍弥泰李景高或一处驻劄。或分驻库尔喀喇乌苏著该将军议奏　　

○军机大臣等议准、直隶总督方观承奏称、右卫移驻张家口兵。除兵房现在加紧建盖外。其协领等官四十四员。兵一千二百二十二名。岁需粟米。一万七千四百七十八石。此内有张家口原设官十三员。兵三百名。每年额支米。六千九百九十三石零。即在新移官兵应支数内。无庸另筹。实不敷米一万四百八十五石。宣属产米本少。采买维艰。请将宣化。怀来。怀安。三县现支半豆。照乾隆二十六年例。一并折给银两。将豆八折改徵粟米。二千六百九十一石。运交张家口仓收贮供支。又蔚州。西宁。二处酌拨屯豆。六千六百石。照例改徵。可得粟米五千五百石。但道远运繁。请于本地出粜。即以粜价。在张家口照数买米交仓。米价不得逾原粜之数。如有赢余。报明充公。尚不敷米二千二百九十四石。即于移驻之领催前锋、马兵、岁支米十五石内。每名改给折色三石。以准筹拨之数。再张家口米价。较右卫为贵。除旧支折色。仍每石折银一两五分外。所有新改折色之三石。应请每石以一两二钱增给。得旨、依议。所有此项兵丁内。已经出旗之汉军额缺。无庸另行派往　　

○是日驻跸济尔哈朗图行宫　　

○辛丑。谕曰、奉宽在盛京年久。著回京另候简用。所遗盛京工部侍郎员缺。著雅德补授　　

○是日、驻跸阿穆呼朗图行宫。翼日如之　　

○壬寅。世宗宪皇帝忌辰。遣官祭泰陵　　

○谕军机大臣等、苏昌奏、肇庆协火药局失火一摺。营中库贮火药。岂有无故自行轰毁之理。乃苏昌并不将典守人等、严行根究。仅以查无别故为辞。所奏已属草率。甚至以副将专司之员。漫无纳束。毁及军储。仅请参处疎防。并不责令赔完。别请动项制备。办理尤为失当。此事已交与明山查办。并著传旨申饬。该督现赴闽浙新任。嗣后若不知警省。仍蹈前辙。恐不能曲邀宽贷也　　

○又谕曰、苏昌奏、肇庆协火药局轰毁一摺。所拟开参疎防。及酌量制补之处。殊未允协。营中火药。如果库贮严谨。岂有无故自行轰毁之理。其中必有乘机偷窃。或看守之人。遗失烟煤等事。何得仅以查无别故。不行根究示惩。至典守专司。责在副将。乃以漫无约束。轰毁军储。自应责令赔补。以昭炯戒。若止照例以疎防参处。谁复知所警惕。所请动用修署银两一节。尤为失当。著传谕明山。令其详悉查办具奏　　

○癸卯。上诣皇太后行幄问安　　

○行围　　

○兵部议准、调任湖广总督李侍尧奏称、湖南辰州府属之乾州。永绥、二同知。凤凰营通判。俱各分驻苗疆。康熙年间。乾州、凤凰、二厅。各拨给标兵一百名。把总一员。以供驱使巡缉。乾隆六年。又将宝庆府同知。移驻长安地方。专管城步。绥宁。二县苗猺事务。亦给标兵一百名。把总一员。以资护卫各在案。今三厅所辖苗人。久已输诚向化。与民一体。该同知、通判、止审理词讼。催科抚字等事。所有标兵三百名。把总三员。应裁汰。饬该镇、营、将各兵逐加考验。年衰技疎者。先行汰除。其年壮技优各兵。俟该镇、营、额兵缺出补伍。厅标把总。俟附近镇、营、缺出拨补。其乾州、凤凰、二厅标弁兵。原拨防汛地者。仍于镇标内酌拨。查管理苗务四厅内。永绥同知、因未有标兵。额设民壮五十名。乾州、凤凰、二厅各止十五名。长安厅、止二十名。今三厅兵既裁。民壮不敷差遣。而永绥原设五十名。未免过多应请每厅分设民壮三十名。除将永绥厅民壮裁拨外。尚应增二十名。其工食。即于裁汰兵饷项下动拨。从之　　

○是日、驻跸博都尔昂阿大营　　

○甲辰。上行围　　

○豁陕西朝邑县水冲滩地、二顷六十亩有埼额赋　　

○是日、驻跸永安湃昂阿大营。翼日如之　　

○乙巳。上诣皇太后行幄问安　　

○行围　　

○丙午。秋分。夕月于西郊。遣理郡王弘＜?日为＞行礼　　

○上行围　　

○谕军机大臣等、军机处议奏、南巡驻跸程途。内山东德州以下。每处向用大城住顿者。俱已间站酌添坐落数字。毋庸随带两分大城。更番转替。于运费深为简省。惟江南境内之林家庄。鲁家庄。徐家渡。三处。俱须大城番替。此段道里非遥。以中间祇少数椽。因须随涂多带两分大城。驮运劳费。较之小小结构。相去倍蓗。著传谕尹继善、高恒。于鲁家庄地方酌添行宫。或动办理差赏给余银。或用高恒所奏淮商等情愿修理行宫之项。量葺数间。程站既属适均。行营倍多便益。可将此传谕知之　　

○是日、驻跸鄂尔吉库哈达大营　　

○丁未。上诣皇太后行幄问安　　

○行围　　

○谕军机大臣等、成衮扎布等奏称、解送伊犁羊三万只。应令派往厄鲁特。及锡伯兵丁。分领前往。其乌里雅苏台。需用羊只处颇多。据台吉罗布藏齐旺。愿进羊三千只。可否牧受。或另行采买等语。伊犁驻劄官兵。虽需羊颇多。而哈萨克。布噜特等、不时前来贸易。所市羊只。尚可敷用。著传谕成衮扎布等、祇须办羊一万五千只。交厄鲁特等解送。锡伯兵丁不谙牧养。其余羊即留乌里雅苏台应用。罗布藏齐旺所进。亦不必收受。并谕明瑞等知之　　

○吏部议准、升任甘肃布政使王检奏称各省大计举劾。例由藩司主稿。借臬司会详。督、抚、察核具题。督抚到任未及一年者。例得奏请展限。而藩司新任。并无展限之例。殊非慎重考核之道。请嗣后藩司到任在三月以上者。仍照例迅速办理。如甫经到任。详明督抚。奏请展限三月。从之　　

○是日、驻跸巴颜图库玛大营　　

○戊申。上行围　　

○予故多罗宁郡王弘晈、祭二次。葬如例。谥曰良　　

○豁江苏镇洋县坍没芦田、荡、涂、三顷二十亩有奇额赋　　

○是日、驻跸永安湃大营。翼日如之　　

○己酉。赐扈从王公大臣、及蒙古王公台吉等食　　

○谕、驻劄雅尔城办事参赞大臣信。著用伊犁参赞大臣字样。交该部照伊犁印信、以满洲、托忒、回子、三礼字铸给　　

○是月。江苏巡抚庄有恭、浙江巡抚熊学鹏会奏、臣等会勘西塘之老盐仓一带。东塘之韩家池一带。及各处盘头等工。本于沙上水边。叠土镶柴而成。年久不无矬蛰请动支海塘经费银五千两。地令产柴各县。陆续运至工所。查明应修镶各工。核实动用。又查戴家塘。镇海。念里亭等汛之各段工内。有系大石塘而未建坦水。今护沙渐刷。塘身已露十余层。应建坦水捍卫塘脚者。有旧建坦水。年久木石朽缺。应添桩加料者。有本系盘头旧基。今应改建坦水者。均应于霜降水落后。及时修建。臣等相度情形。分别多寡丈尺。令该厅。弁。确估题咨办理。报闻　　

○湖北按察使雷畅、奏报到任日期。得旨、湖北吏治。竟不可问。故特用汝。一切勉之　　

○河南巡抚阿思哈奏、有舞阳县民朱狗、继祖母与人通奸。将奸夫登时殴死一案。详查律例。止有父、母、本夫伯、叔、兄、弟、及有服亲属。捉奸。分别拟议之文。至子孙应否亦许捉奸。及杀伤奸夫。作何治罪。并无明条。似子孙不应在捉奸之列。然愚民无知。竟有激于义忿如此案者。伦纪人命攸关。未敢轻率完结。请敕下法司。确加核议。将子孙应否捉奸。致杀奸夫。或止捉奸。其子孙作何分别议拟之处。明立科条。著为定例。俾问刑衙门。不致援引失宜。所有朱狗一案。即俟部覆到日。遵照办理。得旨、此亦偶然之事。何必定例。以启遇民之犯法乎。竟置之不问可也　　

○山东巡抚崖应阶奏、勘明济宁、鱼台、涸地情形。查济宁牛头河。即北济故渎。上承菏泽、钜野、郓城、嘉祥、等邑之水。至鱼台之广运闸。会柳林涞河。入旧运河。归微山湖济运。自湖水涨漫。此河形势。久已莫辨。今因水涸。两岸已露从堤埝。可通纤路。。间有断续处。饬该州劝民修筑。使将来上游水发。皆循轨入湖。不致漫入坡地。由牛头河而南。皆济宁被淹之处。内惟实在洼地。尚有积水未消。或地尚沮洳者。其余新涸地内。野草丛生。其鱼台庄地。情形亦同。凡从前四面水围村庄。不通来往者。渐有路径。民情欢悦。佥称二十余年来所未有。至新涸地亩。实缘受淹以来。民间多不务农。牛驴农具既缺。且草根盘结。必须刨挖。方可翻种。工费更倍。是以尚未垦种。现已饬该州、县、查有实往贫农。先动常、社、等谷。酌借口粮。并请照乾隆二十六年例。按亩借麦本银一钱。牛具银一钱。分年徵还。复于典铺查有无人取赎之农器。官为收买散给。其有本户远出。准同庄人代垦。将来回籍。令偿还垦地工费。俟下年再给种植。并谕以地亩前已豁粮。果能垦复。仍当恳恩暂缓升科。农民咸各勉力从事。自白露至立冬。尚有两月。垦地播种。为日尚宽。倘来岁夏麦丰登。生计可期渐裕。得旨、览奏欣慰　　

