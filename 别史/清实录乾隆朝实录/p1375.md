<!-- { "loadSidebar": true } -->
○谕军机大臣等、吴达善等奏、准兆惠咨称、顺德讷已派往鲁克察克。其所带兵丁在军营原派数内。伊至巴里坤时。即交与侍卫璊绰勒图、速赴军营等语。近因顺德讷、由哈布塔克、拜达克、至巴里坤。前往军营。恐逾进剿之期。谕令至巴里坤稍为休息。听雅尔哈善调遣。至兆惠此时即应起程。犹固执原派兵数候此数百人同进。岂因朕召回成衮扎布。伊等无可推诿。愈加恇怯。惟冀增兵以自卫耶。现在军营兵丁。并非寡弱。马匹口粮。均已陆续起运。且沙喇伯勒等逸贼。复有何人、为之接济粮马。何以畏难若此。如必坐待青草发生。始行前往。则贼众亦因此得延喘息。其力倍增矣。为今之计。宜带兵进发。或缓行以养马力。不当再为驻候也。顺德讷之兵。仍遵前旨。即业经起程。亦速行追回。可传谕兆惠、雅尔哈善、吴达善知之。　　

○署广西巡抚鄂宝等参奏、养利州知州丁鹤起、吏目易昌腾。疎防重犯越狱。虽限内全获。仍请一并革职。得旨、重犯越狱。地方官固有应得处分。其限内全获者。自应分别议处。今鄂宝题参养利州知州丁鹤起、吏目易昌腾、藐视监狱。请旨一并革职。该州逃犯。已于数日内全行拏获。在职司监狱之吏目。任意疎纵。固律无可宽。至该州牧、虽防范不严。而既经全获。被议自有轻重。若一并议以革职。又何以处缉拏不力。迟延未获者耶。该抚办理。未为允协。此案该知州丁鹤起、著革职留任。　　

○戊午。祭大社大稷。上亲诣行礼。　　

○以大学士史贻直、充经筵讲官。　　

○命左春坊左赞善郑虎文、提督湖南学政。　　

○己未。遣官祭关帝庙。　　

○以举行仲春经筵。遣官告祭奉先殿、传心殿、上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官伍龄安、蒋溥、进讲论语博学而笃志、切问而近思、仁在其中矣、三句。讲毕。上宣御论曰。此非四事。盖两事耳。博学而不笃志。则或涉为荒唐。切问而不近思。则或入于无稽。然志也、思也。一心之事耳。仁、人心也。安见笃志近思。而心常驰骛于外者哉。故曰仁在其中。朱注以为未及乎力行而为仁。此或为下学者言。夫笃志近思而不力行。则又安得谓之笃志近思乎。子夏虽文学之科。此言实见道之论。故博学切问。仍文学之事欤。而笃志近思。则心存矣。心存而仁存。是知学问思辨智之事。而智亦仁之事。不然。元何以贯四端而长万善哉。讲官暨侍班官、跪聆毕。兴。直讲官介福、秦蕙田、进讲书经思其艰以图其易、民乃宁、二句。讲毕。上宣御论曰。夏不能不雨。冬不能不寒。于其常也。而民犹有怨咨者。非怨雨寒也。力耕桑而不得饱食暖衣。斯其艰也。斯民之宜其无时而不怨咨也。治人者岂可不思其艰乎。思其艰则当图其易。而易正不易图也。必也生众食寡。为疾用舒。三物五典。以教以安。庶其菽粟如水火。而民免罹于艰。得少宁乎。然民有可免艰获宁之理。而上终不可得有觉易不艰之日。盖以为易。则其艰立至矣。治民乃一节。若夫守先王之业。综万几之理。其难其慎。惟日孜孜。又何尝一息一刻、有不艰觉易之时也耶。讲官暨侍班官、跪聆毕。大学士傅恒等、奏曰。皇上学贯天人。德隆覆载。义精仁熟。犹勤孙志时敏之思。物阜民安。尚切暑雨祁寒之虑。敬胜而缉熙无斁。求宁而宵旰不遑。徵言契古圣之渊源。至道该前王之谟烈。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○上诣畅春园、问皇太后安。　　

○幸圆明园。　　

○谕军机大臣等、朕命雅尔哈善为将军。专办回部。今授以靖逆将军之印。著派乾清门侍卫齐凌扎布赍送。即留伊军营效力行走。　　

○庚申。署定边左副将军纳木扎勒等奏、乌梁海户口。各得沁有十余户、二十余户不等。请将户少者归并。约四十余户。编为一得沁。又总管莽噶拉克幼时。所属九得沁。曾三分。同布珠库、辉齐赉等管理。今布珠库已死。辉齐赉年老。户口亦仅足五得沁之数。请均归莽噶拉克管辖。至新附之鄂木布、特楞古特三得沁。并归察达克、图布慎等管辖。报闻。　　

○辛酉。谕军机大臣等、据雅尔哈善等奏、从前擒送达瓦齐之伯克霍集斯、仍在图尔璊办事等语。则霍集占等、不能胁服人众可知。我兵至彼。伯克霍集斯等。必来归顺。然必须留心防察。如上年成衮扎布等、招降克哷特、乌噜特等鄂拓克。大兵既过。随后叛逃。即其验也。雅尔哈善等进兵时。如回人果能恭顺归降。自当收恤。令其头目从军。余人仍居本地。其稍有抗拒者。即宜剿杀。以振军威。勿虑伊等前路惊疑。稍事姑息。盖回人俱有城邑田庐。非若厄鲁特之易于惊窜也。若既取库车、阿克苏等城。亦应留兵弹压。玉素布为人诚实。自必善守。可于二城内。择何处最要。即令驻劄。既可坚新附之心。亦资以联络台站。再图尔璊地名。是否即系吐鲁番。现在吐鲁番、为额敏和卓游牧。今伯克霍集斯所居图尔璊。与何处相近。在何地方。著察明因便奏闻。　　

○礼部题、朝鲜国王李目□今、遣使表贺万寿、冬至、元旦、三大节。及进岁贡方物。赏赉筵宴如例。　　

○壬戌。上诣畅春园、问皇太后安。　　

○谕军机大臣等、据阿里衮等奏称、追剿沙喇斯、玛呼斯贼众。入呼尔塔克山。于塔喇图、乌沙克塔勒两处遇贼。擒获玛呼斯得木齐额默根等。据供、因大兵进剿巴图尔乌巴什、昂吉岱等。不敢相投。惟藏于山林幽僻之处。现在前往罗布诺尔、哈吗尔岭等处搜捕等语。昨雅尔哈善等奏、据素赉璊、询问伊父额敏和卓、遣来回人。知阿里衮等、追贼至呼尔塔克。剿杀玛哈沁。带兵回程。距吐鲁番约五百里。因马力疲乏。兵多步行等语。是伊等业已彻兵。今阅此奏。似尚在穷追贼众。若马力果乏。亦当彻回。其呼尔塔克等处。距进剿回部之路相近。雅尔哈善、与额敏和卓、应于此等地方。留心搜捕。或贼众四散。有往投昂吉岱等游牧者。亦著兆惠、严行搜剿。其敦多克哈什哈等、尤当拏送来京。毋致兔脱。　　

○豁除湖南平江县、水冲难垦田、一顷七十亩有奇额赋。　　

○癸亥。谕、陕省榆林府属之葭州、榆林、怀远、神木、府谷。延安府属之靖边、定边。鄜州属之宜君等八州县。上年秋禾被灾。业经降旨蠲赈。但现在例赈。已经告竣。而麦收之期尚远。灾民未免谋食维艰。尚须接济。著加恩将该八州县内。被灾八分之极贫。与九分之极次贫民。再行加赈两月。仍每石折给银一两二钱。以资买食。用示优恤至意。该部即遵谕行。　　

○甲子。遣官祭先医之神。　　

○乙丑。遣官祭昭忠祠。　　

○谕、湖北拨运豫米。船料业经降旨、免其徵收。其运东、川、米原船回空时。如查无揽载客货。著一体加恩、免其徵收船料。以示优恤。该部即遵谕行。　　

○谕军机大臣等、兆惠、富德、将伊等去年出兵。未经查出之侍卫官员。分别功次。补请议叙。又将领队大臣罗布藏多尔济等功次。声明具奏。甚觉繁琐无谓。夫恩自朕出。其效力行走之人。皆分所应尔。岂可稍生觊幸。兆惠等在彼闲居。并不将现在切要事件。留心计议。惟一味沽名渎奏。在伊等之意。以为准其所奏。则官兵得以邀恩。即不准行。人亦咸怀感激。如此存心可乎。且将以此为办事乎。然在侍卫官员。前次疎漏。未经查出者。补请议叙犹可。若罗布藏多尔济、因其效力。已封郡王。岂以为尚未加恩乎。即图伦楚、顺德讷、俱加恩授为副都统。伊等果能胜副都统之任否。其余议叙升级者尚多。若谓行走一次。即应加一次之恩。则与佣工取直何异。且兆惠身为将军。两路俱应视同一体。何以于珠勒都斯一路。未经查奏耶。朕因珠勒都斯一路。办理无绪。将成衮扎布彻回。舒赫德、鄂实降革。岂大臣获咎。官兵内遂无一二效力者。乃兆惠仅将随伊行走之人奏叙。此何理耶。若辈现在亦随兆惠进兵。如此、将何以冀其出力。若谓兆惠等一路功多。亦不过获一巴雅尔耳。而疎脱阿睦尔撒纳者。独非伊等乎。至奏将存留之翎。赏给西通阿等三人。有何紧要。况留翎三枝。即有三人效力。安得如此凑巧。何见之小也。但业经具奏。姑如所请。其珠勒都斯路。有效力行走官兵。从前未经查出者。可一并查奏。著传谕兆惠等知之。　　

○又谕、从前曾派第鲁巴、往管西路台站。正值贼人变乱之际。或被戕害。或有他故。并无信息。若果为贼所害。亦应加恩优恤。著兆惠等查明奏闻。　　

○又谕、据雅尔哈善等奏称、所调陕、甘、绿旗兵丁。计二月二十日以外。可至鲁克察克。自鲁克察克至玛纳斯。又需二十日。于三月初十左右。始至军营。距兆惠进兵之期。已逾一月等语。前因兆惠屡次奏请增兵。又将伊所领索伦兵一千名。拨给雅尔哈善。故派绿旗兵一千名前往。近因雅尔哈善奏、伊现在所有索伦、察哈尔、及富绍等送马兵丁。将及三百名。拟分派哨探策应、及巡察牧群之用。朕虑此数尚不敷用。谕将一切差遣回程索伦兵。留于鲁克察克。合计可得若干。如有不足。再自兆惠军营遣发。又谕顺德讷、阿里衮兵丁。俱归雅尔哈善之队。亦将及一千。但未知此内有索伦兵若干。若得六七百名。已足敷用。则兆惠所领索伦兵。即无庸调遣。或已经起程。行走未远。亦可调回。再绿旗兵虽赴调稍迟。而随后进发。亦足增声势。可仍行遣往。若兆惠竟不需用。即存留屯种亦可。著传谕兆惠、雅尔哈善、一面咨商办理。一面奏闻。　　

○礼部尚书伍龄安奏、进班王大臣等。遇驾幸圆明园、南苑、及驻跸热河、巡幸各省、日间多不进班。傍晚始进内宿。皇上驻跸圆明园。本处应奏事、及御门等日。即五鼓出东华门。往园豫备。请嗣后驾幸各处。俱照在宫日夜值班。值班日。禁城有应奏事。奏闻。皇上驻跸圆明园。有应奏事、及御门等日。先期换班。不准夤夜擅开禁门前往。又内外一二品文武大臣病故。或有遗疏上闻。或由该处奏闻。礼部俱遵旨查奏。惟无遗疏、并该处亦未奏闻者。满大臣、由该旗行文礼部。汉大臣、子弟赴部呈报。礼部向即行查该员履历。题请予祭。并以应否赏给葬银两请。以特沛殊恩。竟成臣下奉行定例。请嗣后照该处奏闻例。将病故缘由。缮牌进呈。奉旨著查予恤。礼部始查奏请旨。无特旨。即无庸奏请。得旨、如所请行。　　

