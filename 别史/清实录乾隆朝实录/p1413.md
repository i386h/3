<!-- { "loadSidebar": true } -->
○甲辰。吏部议准、署广西巡抚鄂宝奏称、粤西桂林府属临桂、兴安、二县。各有陡河一道。请将驿盐道、及桂林府同知、兼水利衔管理。其桂林府知府。附居省会。事务殷繁。前督臣杨应琚、奏准道府轮查。并请停止。从之。　　

○定边右副将军车布登扎布疏奏、哈喇哈勒巴克回部归诚。报闻。　　

○是日、驻跸南石槽行宫。　　

○乙巳。上回銮。奉皇太后居畅春园。　　

○诣安佑宫行礼。　　

○幸圆明园。　　

○谕、此次由围骑归马匹。交直隶时。监收王大臣、择膘壮者二千匹。交八旗都统、前锋统领、护军统领等、令各旗善养马匹之人。或章京等。留心餧养备用。此项马、不必由兵部监查。如有疲瘦。惟该管大臣是问。再圆明园官马。亦特备需用。监收时、勿拘原马。但选膘壮者交营拴养。　　

○以正黄旗满洲副都统如松、为正黄旗汉军都统。　　

○丙午。上诣畅春园、问皇太后安。　　

○定边将军兆惠疏奏、阿克苏回众颇拉特等归诚。谕军机大臣等、据兆惠奏称、大兵已抵阿克苏。回众出降。现领兵速进。计霍集占不久就擒。朕伫待伊等捷奏。从前雅尔哈善、兵抵库车。见城坚难克。即诿之额敏和卓。朕已料其无成。嗣后奏报纷纭。茫无端绪。致使渠魁漏网。兆惠进兵时。虽当奖励额敏和卓、资其计画。而奋勇剿贼。仍恃我兵力。此时霍集占、应已逃回叶尔羌。昨询问侍卫双全、据奏、叶尔羌城中乏水。须从外引入。可传谕兆惠、如兵至叶尔羌万一贼众、仍如库车之监守。则先断其水道。亦是一策。其或霍集占弃城远窜。投入布噜特、及痕都斯坦等部落。亦即速往追袭。毋失事机。　　

○又谕曰、兆惠奏称、抚定回城。以鄂对为总管等语。现在招徕新附。令鄂对暂行管理尚可。若平定叶尔羌、喀什噶尔、办理安插回众时。朕意不必用回人为总管。仍循其旧制。各城分设头目。统于驻劄伊犁之将军。再于库车、派大臣一员管理。看来回部事体将竣。其善后事宜。更当熟筹妥协。俱著传谕知之。又谕曰、努三等奏称、哈萨克哈巴木拜、前遣伊子额特赫、押送布库府罕之子前来。若便中携带货物。即酌量交易。至所差纳旺、俟与阿布赉相见后。有大夥贸易人等信息。即行奏闻等语。从前朕谕伊等。若哈萨克既踰贸易之期。即将豫备商货。量行发回。今思哈萨克人等、即今岁不至。明年亦必前来。若将货物带回巴里坤。来春复携往乌噜木齐。转觉劳费。可传谕努三等、将货物不必发回。即存贮乌噜木齐。交屯田大臣等派兵看守。豫备来年交易。　　

○又谕、前降旨令富德、擒获哈萨克锡喇后。即由彼处赴阿克苏城。协擒霍集占。今兆惠业收降阿克苏城。领兵前往叶尔羌。富德不必再往。伊奉到此旨。或由造哈岭。或由别途近便处。直赴叶尔羌。务与兆惠协力。以期擒获霍集占为要。　　

○定边将军兆惠奏、臣奉到谕旨。审讯雅尔哈善、哈宁阿、顺德讷等、俱服罪无辞。业经遵旨将顺德讷正法。雅尔哈善、发往屯田处所效力。哈宁阿、披甲效力。其台站事务。请即委三泰接管。报闻。　　

○丁未。谕军机大臣等、浙江秋审招册内。该抚原拟缓决。经九卿改入情实者。多至五案。如朱五之刨坟三次。黄瑞廷之诬窃逞＜离-禸几＞。杨阿五之强乞＜离-禸几＞杀。姜文玉之逞淫轮奸。鲍美中之夥窃帮杀。其情节皆甚＜离-禸几＞恶。而该抚悉拟入缓决。若非九卿议改。何以昭法纪而示炯戒耶。秋审为谳狱大典。理应详悉明慎。若以意存姑息。谓可博无识者之称誉。则殊非明刑弼教之道矣。杨廷璋著传旨申饬。　　

○又谕、陕西秋审招册。九卿由缓决改入情实者三起。甚属允当。此吴士功署理陕西巡抚任内之事。披阅招供。如临潼县绞犯王三、因妒奸用斧连砍杨胡子致死。咸宁县绞犯梁才。妒奸连殴杨老八立毙。榆林县绞犯秦应福、因负欠无偿。＜离-禸几＞杀亲嫂。其情节尤属凶恶。法无可逭者。该抚悉拟以缓决。此岂辟以止辟之意。秋谳大典。理应详悉慎重。况闽省民风。素多刁悍。尤非陕省习尚淳朴者可比。若立意稍存姑息。何以禁遏浇风。俾小民皆知畏法自全耶。吴士功著传旨申饬。并将此详谕知之。　　

○又谕曰、永贵等奏、吐鲁番公素赉璊等报称、巡查台站。遇有玛哈沁等。追至库车。因大雪迷踪等语。从前永贵等、派员追捕盗窃军需之贼。未能弋获。曾谕将派往军营之察哈尔兵一千名内、酌留二百名。令敏珠尔、栋保等、带领搜捕。再赴兆惠军营。今兆惠已至阿克苏。官兵足敷调遣。可传谕永贵、除办给军营兵八百名。照例整装外。所留兵丁。亦一体赏给。追捕盗窃台站之玛哈沁等。务期尽获。不必驰赴军营。　　

○又谕、据成兖扎布奏、已至布延图军营。与车木楚克扎布等、往拏恩克等语。车木楚克扎布、莽古赉、阿桂等、领兵往拏恩克。谅可不日就获。现北路无事。著传诚成衮扎布、不必驻劄布延图。即回乌里雅苏台办事。再布延图军营。现有扎隆阿、德尔素、二人。舒明亦不必在彼。著即来京。　　

○又谕曰、顺德讷、以达呼尔兵丁。朕加恩用为副都统。伊在军前。并不奋勉效力。以致渠魁幸脱。核其情罪。虽业经正法。不足蔽辜。著将伊子阿尔绷阿、交该部即发往广东。以示惩戒。　　

○命固原提督董孟、驰赴兆惠军营。分管绿旗兵丁。　　

○戊申。上诣畅春园、问皇太后安。　　

○还宫。　　

○谕、朕于初二日。前往圆明园。初三日。于山高水长大幄次。筵宴布噜特来使。初四日回宫。初五日升殿。令布噜特使臣、服其本色衣服行礼。　　

○谕军机大臣等、据绰勒多奏、安插呼伦贝尔之厄鲁特阿木尔济尔噶勒、阿奇等、盗窃索伦吞启伦马群马匹。请解至呼伦贝尔、令厄鲁特等。眼同正法。以杜其窃盗之念。其翁郭齐等九人。虽分食马肉。并不知情。请无庸议罪。仍严加约束等语。此等厄鲁特、甫经安插。理宜感戴朕恩。乃敢盗窃马群马匹。看来禽兽之性。并不悛改。殊为可恶。著将阿木尔济尔噶勒、阿奇、令众厄鲁特眼同正法。以示儆戒。其翁郭齐等、曾分食马肉。亦不得谓无罪。著发往黑龙江、赏给索伦兵为奴。如再不安分。即行正法。嗣后此等厄鲁特、倘稍有生事。著即正法。俾伊等知所惩儆。将此令绰勒多等、晓谕众厄鲁特知之。　　

○吏部议准、署江西巡抚阿思哈疏称、江西驿盐道。经管盐驿钱粮。向未设有库官。查道署与臬署。本一门出入。而臬属经历、知事、司狱、首领官三员内。经历事务尚简。请以按察使经历。兼管驿盐道库务。换给关防。专司出纳。从之。　　

○山东巡抚阿尔泰疏报、乾隆二十二年分、开垦临胊、安邱、二县。田地四顷二十亩有奇。　　

○己酉。上诣寿皇殿、大高殿、行礼。　　

○谕、各省驿站。原为驰递紧要公文而设。并不许地方官擅行轻动。乃近来外省陋习。往往于无关紧要事件。遽行插羽飞递。甚至往来简帖。亦用邮传。相沿既久。遂至视为故事。以致马匹疲乏。于公务转不免贻误。甚非郑重邮政之道。嗣后务须严行查禁。无论私事不得擅动驿马。即地方公事。亦当斟酌缓急。毋得仍蹈前辙。其经过县驿。各将逐日所递公文。每日造册。申报该上司严行查核。如有违例擅动者。即行严参究治。　　

○又谕、通政司奏、良乡县递送川省本箱。于赵新店地方遗失。其有无情弊。请将马夫禹成等交部审明定拟等语。驰送本章为驿递要务。马夫任意疎懈。以致中途遗失。自应交部严行审拟。至地方官有驿递之责。岂得专委之马夫。遂置而不问耶。著该管上司。即行严加参处。以昭惩儆。　　

○谕军机大臣等、甘省牧放马驼。不无赔垫。前已特加恩赏。其应行著追之项。亦有旨豁免。但自去冬以来。办理回部。各省办送驼骡。俱在该省分槽饲养。其承办各官兵。或又有赔垫之处。至该省承办军需。虽无派累。而小民踊跃急公。深为轸念。所有本年及来年应徵地丁。及各年一切积欠。已屡经降旨蠲免。此外或尚有应行宽免之项。俱著黄廷桂、查明据实具奏。候朕酌量加恩。　　

○又谕、据章嘉呼图克图奏、俟认明达赖喇嘛呼毕勒罕后。即行回京。再闻自叶尔羌、逃往和沙木巴察之厄鲁特三百余人。现住彼处等语。朕令呼图克图赴藏。特为辨认达赖喇嘛之呼毕勒罕出世。俟辨认明确后。呼图克图、即行回京。所奏甚是。朕亦将此敕谕伍弥泰、官保矣。至厄鲁特逃往和沙木巴察地方。亦系有之。今既得库车。而阿克苏城回众。亦俱投降。将军兆惠、已领兵赴叶尔羌。擒拏逆贼霍集占矣。回部俱怨霍集占从前被其胁制。未得投诚。今大兵所至。闻风效顺。而霍集占所恃之沙喇斯、玛呼斯厄鲁特。及由伊犁带往之乌沙克回众等。俱为大兵剿戮。余贼无几。霍集占不日就擒。即可蒇事。将此谕呼图克图知之。并谕众唐古忒。如霍集占势穷力蹙。窜入藏地。或逃往拉达克等处。著遵旨擒获解送。朕必加以懋赏。断不可容留疎纵。　　

○庚戌。孝慈高皇后忌辰。遣官祭福陵。　　

○谕军机大臣等、据阿思哈奏、整饬江省营伍。勤加训练一摺。内称营伍惟在纪律严明。技艺娴熟。将一切陋套。尽行革除等语。该省营伍废弛。前经传谕。令该抚实心整顿。所有向日送迎过客。一切虚浮恶习。自应严行禁革。以饬戎行。至所奏该省旱路孔道。间有必应添补塘汛之处。自当酌量添设。以联声势。但该省兵数原属无多。计通省塘汛。已有六百余处。现在所筹抽拨兵丁。只宜通盘计算。裒多益寡。务期彼此均匀。俱为有益。毋为辗转增多。以致纷纭滋扰。惟在该抚通融妥办。实力奉行。毋任属员、虚应故事可耳。　　

○又谕、河南库大使倪石麟、侵用钱粮一案。该犯情罪重大。应行立决。自当严密防范。俾得明正刑章。今乃在监病故。焉知非该犯豫得消息。自知罪不可逭。因而乘间自戕。其有无洩漏疎懈情毙。理应严行根究。以昭法纪。可传谕胡宝瑔、令其即速查明具奏。　　

