<!-- { "loadSidebar": true } -->
○定边右副将军兆惠等奏、臣等因察访逆贼阿睦尔撒纳踪迹遣顺德讷、带兵往古尔班察尔、直至俄罗斯之境。据顺德讷报称、六月十三日至鄂逊绰确特山。遇哈萨克阿布赉之弟阿布勒比斯、称系奉富参赞之令。擒拏阿睦尔撒纳。随据哈萨克遣人告知、阿布赉亦在此间。因酌带数十人。前往相见。阿布赉云。我已投顺中国大皇帝。今欲擒献阿贼党羽。以赎前罪等语。因告阿布赉云、大皇帝三路发兵。务擒逆贼。因尔哈萨克投顺。暂将额尔齐斯一路停止进兵。若阿逆不在俄罗斯、乌梁海。即入尔境。昨又据拏获之厄鲁特等供、逆党额布济、即达什车凌、乌勒木济、齐巴罕等、于我副都统鄂博什兵到前一日俱各分散。我等既属一家。当同往擒拏。阿布赉云、伊等若入我界。即当擒献。再我等哈萨克、有三部落。我系鄂尔图玉斯头目。奇齐玉斯乌拉玉斯、皆我族兄为长。已遣人至塔什干、令其一体投顺。亦必遣人入贡等语。随以马二百余匹。易换官兵衣物银两。于十六日辞归。是日、过鄂逊绰确特山。至塔尔滚河。见有贼踪。次日、寻至俄罗斯境之铿格尔图喇、遣人告知。十八日。俄罗斯喀丕坦等、前来相见。免冠叩请大皇帝安。因告以我将军大臣、为逆贼阿睦尔撒纳逃窜。派兵分拏。看贼众大概窜入尔境。应遵彼此不纳逃人之议擒送。喀丕坦等云、阿睦尔撒纳前遣使来。已拏送我察罕汗。其本身及属人若果来投。岂敢背纳藏匿等语诘问再三。喀丕坦等、因给与并无阿逆印文。并行文边界查拏。遂于二十日带兵回程。路经乌梁海旧地。亦俱捉生讯问等因。臣等又于二十七日据哈萨克阿布赉、遣使解送达什车凌、齐巴罕、至军营。告称阿布赉等、于十九日至阿尔察图适阿睦尔撒纳率二十人来投。告以明早相见。因先散其马匹牲只。阿贼惊觉。同数人逃去。仅将达什车凌、齐巴罕、拏获送来。又遣人到霍集伯尔根处。令将乌勒木济拏获。如阿贼亦在彼处。自必一并擒送等语。臣等复讯问达什车凌、齐巴罕、佥供、阿逆于本年三月。带鄂毕特等人众。抢掠扎那噶尔布游牧。闻大兵来。遂四散奔逃。后大兵追急。阿逆即将纠合之巴尔达穆特等游牧移至喀拉玛。而自率兵三百。驻守额布克特山。后为大兵击败。只带二十余人。逃入哈萨克。虽阿布赉好言安慰。仍生疑惧。及众哈萨克前来抢夺。已不知去向。又供称、阿逆曾于途次告众云、我等若投俄罗斯、则此生为人奴仆。倘哈萨克再不相容。则无路可去等语。臣等看来使所告情形。及达什车凌等所供。阿逆穷蹙已极。必不能幸逃法网。现于哈萨克俄罗斯相通各路。分哨搜拏。以期必获。其达什车凌、齐巴罕、先行押解送京。谕军机大臣等、兆惠富德奏称、哈萨克擒献达什车凌、齐巴罕、据来使所言。知阿睦尔撒纳、势甚穷蹙。现在分路堵截等语。所办尚合机宜。顺德讷、此次甚属奋勇效力。著加恩赏给副都统职衔。仍交部议叙。鄂博什、虽追贼稍迟。尚能竭力进剿。从宽免其议处。其余效力官兵。著兆惠等查明报部议叙。　　

○丁巳。上奉皇太后幸卷阿胜境。侍早晚膳。至己未皆如之。　　

○予故正蓝旗满洲副都统博伦岱、祭一次。　　

○戊午。谕、东省济宁、金乡、鱼台、邹、峄、滕县等、被水州县。近因漳水漫溢。已涸已种地亩。复被淹没。业降旨先行急赈一月。其未经涸出、至今尚淹者。本未种植。向例非禾苗被淹。不得报灾。但此等灾地。两年颗粒无收。待哺嗷嗷。情尤可悯。著加恩照已种复淹地亩。一体赈恤。以苏民困。再该处需食饥民甚众。谷价未免稍昂。若照每石折给银五钱之例。恐不敷买食。著再加恩每石增给银一钱。俾市籴宽裕。不致拮据。至济宁卫、及滋阳、汶上、菏泽、阳谷等县。续经被水之处。亦著该抚查明照例赈恤。务使灾黎得沾实惠用副朕痌瘝一体至意。　　

○谕军机大臣等、据双庆等奏称、漕船未过天津者。尚有四十余帮。现饬旗丁自雇民船。剥运抵通。请旨交天津官吏、多备民船以资雇觅等语。今岁因运河水漫。漕艘不能遄行。已误抵通期限。若回空再迟。则明年兑运之期又误。所系尤重。其天津雇备民船。恐一时不能如数敷用。著传谕方观承、不必前来热河行在。即速亲赴天津等处。督率地方官、广为雇备民船、以济剥运。务俾各帮漕艘。及早回空。不致迟误　　

○又谕曰。雅尔哈善等奏称、端济布送到扎那噶尔布首级。及归降之珲齐、达瓦等。请旨办理等语。扎那噶尔布首级。即于肃州通衢枭示。其妻女、及噶勒藏多尔济之妻。俱著解京。至珲齐、达瓦、已谕成衮扎布、许其赎罪。如情愿来京。可派员押送。倘稍有猜惧。即行正法。其拏解额琳沁达瓦、办理伊等游牧之处。俱遵照前旨行。又扎那噶尔布之宰桑库图古尔等游牧。已照例办理其端济布等随带博卓罗克等六人。既供明巴哈曼集去向。又为官兵向导著从宽免其正法。　　

○又谕、前经成衮扎布奏称、彻回兵丁交满福带领。驻劄吐鲁番。令思伊等闲住。徒费口粮。昨据哈宁阿报称、巡查额林哈毕尔噶台站。颇为宁静。已前赴兆惠军营。但玛哈沁等于我兵既过复行盗窃。亦未可定。著满福派兵三百名。由吐鲁番照哈宁阿所走台站。再行巡查其余兵丁即回巴里坤驻劄。明岁办理回部。亦无庸多兵。此项彻回巴里坤兵丁或尚需调遣。或竟行发回著两路将军大臣酌议具奏。　　

○己未。谕军机大臣等朕因成衮扎布、舒赫德等、此次进兵办事茫无头绪。即如办理喇嘛一事。因伊等倡言煽惑。玷黄教而害生灵必须大示惩创。何以总未奏及。岂尽随巴图尔乌巴什、前往土尔扈特耶即巴图尔乌巴什、亦未必往土尔扈特。不过隐藏山僻边界处所。今巴图尔乌巴什、终在何处。明瑞、色布腾巴勒珠尔、所办绰和尔、乌喇特、昂吉岱等游牧。现在如何。俱应查奏。正欲降旨传谕。适成衮扎布等奏报、克哷特之得木齐毕鲁特等潜逃。现在派兵追剿。又沙喇斯之三都克等、游牧内移欲带兵尾随防范等语夫军营所恃。惟在将军大臣。成衮扎布、虽为将军。尚未面受训旨。其一切机宜。俱谕知舒赫德、令与将军同心办理。伊起程时。即有畏难之意。看其节次奏摺不过招抚数鄂拓克。至伊犁行走一次。便谓了局。即如尾随沙喇斯游牧内移。直欲藉作归计耳。将军大臣欲归。官兵孰不欲归者。舒赫德系获罪至重之人。朕加恩予以自新之路。早知伊仍畏怯如此。不当遣往军前。如奉到朕旨。能恐惧改悔。尚属可逭。若因循如故。将并治其前后之罪。不知伊如何承受。再鄂实为参赞大臣。宜知自效。乃此次进兵以来。随行逐队。毫无奋勉。亦著严加申饬。可惜朕之巴图鲁侍卫官兵。为此辈无用之人统辖。实不胜愤懑。著传谕伊等、加意振作。将查拏喇嘛、追剿巴图尔乌巴什等事宜。相机速办至明岁办理回部一事。此时应加慎密。现据拏获奸细所供、霍集占已聚兵防备。虽究无能为。总以不使知觉为善。前令于吐鲁番驻兵。今恐声息相闻。仍令在巴里坤驻劄。已传谕贝子额敏和卓矣。　　

○又谕曰。桑寨多尔济等报称、协理台吉占楚布等、擒获达玛琳驰驿解京等语。桑寨多尔济、从前不行严拏。以致达玛琳逃脱毋庸议叙。其闻信擒拏奋勉效力人员。分别加赏。著将达玛琳解送热河行在达玛琳之罪。与车登扎布相等。但多此一逃应将伊妻子、一并查拏。解京候旨。　　

○是月、工部尚书秦蕙田奏、臣部大小工程。派员查估承修、查验因工程有难易繁简。各员遂不无营求趋避。请嗣后二百两以内、臣部例得委派之工。设立名签。除到部未及一年、及曾经记过者、扣除外。其应派之员。堂官公同酌定。汇录成簿。仍以工程大小酌分等次。凡一百两以上之工。将满郎中、员外、名签掣派。三十两以上。将满主事掣派。三十两以下。将笔帖式掣派。掣定后。即于簿内注明。其承办之员。堂官留心察核。有实心经理。工程妥协。又能节省钱粮者。记功一次。依限报竣。工程如式者。注明如式字样。以后准其再派。若草率违限不合式者。记过。以后停其掣派。如有不肯据实估、修、查验。致侵冒工价者。即行指参。得旨、如所议行。　　

○直隶总督方观承奏、漳河漫口。业于六月三十日合龙。今全河悉由故道。魏县二十七村地亩。计日消涸。可以满种秋麦。得旨、览奏俱悉。　　

○又奏覆、宣属续得雨泽情形。得旨知道了。不可存讳饰之意。稍有偏灾。亦应抚恤得所也。　　

○钦差侍郎梦麟奏报、六塘河修堵堤堰。并宿、桃、诸县。临黄阻运闸、洞、各工一律完竣得旨、览奏俱悉。汝交办之事。既已完竣。可细看徐沛一带情形速行来京面奏以便办理　　

○河南巡抚胡宝瑔奏、河南布政使刘慥、陈奏官借牛具耔种宜变通办理。业佃分租、宜为调剂、二款。奉旨令臣留心体察。奏闻办理。查刘慥奏称。灾后出借牛种佃户概不准借。业户田至二顷以上。亦不准借但归属土瘠。虽有田至三五顷。亦或穷乏不能办给牛种辄至抛荒应查各县抛荒可耕之地。如乡绅富户、令自出牛种给佃。果有田虽多顷、实系贫乏。酌借牛具银两。押令买牛招佃。其耔种口粮。亦查明酌借。责成业主领给。届期仍令业主还官。所借银、分作三年带徵等语。应如所奏办理。又称、佃户一切牛种。悉仰给于业主。而业主每先将牛种计息取偿。实属过刻。嗣后业主牛种银两。不得取息。应如所奏禁止。至称官为酌定租数。徒滋繁扰。应毋庸议。得旨、如所议行。　　

○又奏、豫省被水五十余州县。水势各有不同。如河北之水。其来甚猛。泛涨高至一二丈。民情一时惊惶。幸急为抚恤。今大水已退。民心已定。惟各处所坏房屋。多者万余间。其次亦数千间。现在随查随给修费。臣所至私访抽查。并令加增粥厂。俾篷栖穷民。先藉救济。向例办给房价。皆查其田房多寡分别。然其中亦有房几间、田数亩、而资蓄全淹者。亦不可拘为有力之例、概不给予。至草房则贫民居多。尤应普被。询之耆老。数十年来无此大水。势猛易消。惟在安插穷黎。设法疏导。先涸者补种杂粮。后涸者赶种秋麦。尚可安全。开封一路。亦现在上紧查勘抚恤。惟归德之水。五月已成巨浸。兼积年歉收。民力实为凋敝。大抵夏、永、为一省下游。漫溢则流于凤宿。虽目下水已渐消。而从长计算。大费筹画。容臣等悉心商定会奏。得旨、所见已得要领。不似图勒炳阿之茫无主见也。救此一方灾黎。惟汝是赖。勉之。　　

