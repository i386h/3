<!-- { "loadSidebar": true } -->
○又谕曰。原任大理寺卿邓时敏奏称、今届父忧服阕之期。例应赴阙候补。有母年七十八岁。恳请在籍侍养等语。邓时敏准其终养。该部知道。　　

○调原任贵州桐梓县知县王式烈、来京引见。　　

○乙巳。谕曰。刑部尚书阿克敦、著协办内阁大学士事务。此次巡幸山东。行在内阁事务。著户部尚书傅恒协办。　　

○谕军机大臣等、总督喀尔吉善所奏阅看提镇两标水师情形摺内、称各水师技艺水操。均属平常。并未见操纵自如等语。去年张天骏来京陛见时。询其营伍情形。据称训练整齐。水操熟习。今该督亲身查阅。乃技勇生疎。驾驶迂缓。则其平日之训练者何事。且蹈面欺之罪矣。闽省为海疆重地。洋汛最关紧要。弓马技勇。在水师或未尽能熟练。至抢风折戗。乃战舰舟师本等技艺。若驾驶不能灵便。何以备防御而壮军实。张天骏前在广东提督任内。越职喜事。不满朕意。今复用至闽提重任。观其人委靡不振。竟成纵弛懈怠之痼疾。著传旨严行申饬。暂予一年之限。令其督率各将领。大破向来积习。切实勤加操演。倘或仍未改观。经该督等查奏。必将张天骏从重议处。　　

○军机大臣会同理藩院议覆、土谢图汗雅木丕勒多尔济呈称、前岁九月间大雪。本部落共有十五旗被灾。内雅木丕勒多尔济等十旗。或蒙恩赈恤。或别旗助给。尚可资生。其王策凌拜都布等五旗、二千一百三十余户。实不能养赡等语。查五旗内策凌拜都布、逊都布、旺布多尔济、三旗。前岁曾蒙恩赏米茶。去年复赏牛羊价银一万余两。今以未蒙赈恤为请。显系希图侥幸。且向无每年赈恤之例。应行文该盟长。严饬札萨克等妥为养赡。又扎萨克台吉策凌旺舒克等二旗、呈请赈恤。既经额驸策凌具奏。又经该盟长呈报。计共有五百九十余户。应如所请。但现当春融。青草畅发。所有御冬米茶。毋庸赏给。止应按户给予立产牲畜银两。由部拨交副都统那木扎勒带往。会同该盟长等发给。再额驸策凌所奏贝勒旺扎勒旗贫户。前经驳令妥办。今据年班来之车臣汗达玛林禀称、旺扎勒旗七百六十余户、不能谋生属实。似应请旨赈恤。请酌拨银七千两。交那木扎勒带往。俟策凌旺舒克等二旗赈恤事毕。顺到旺扎勒旗分。查明户口。赏给立产银两。其银即将扎萨克次年俸银。豫为支给应用。得旨。喀尔喀王策凌拜都布扎萨克台吉逊都布旺布多尔济三旗。前年去年。虽叠经赈济。但念其屡年被灾。不能养赡。若不施恩。贫民无以为生。情殊可悯。著那木扎勒查明实系无业不能养赡者。一体酌量加恩。赏给立业银两。所需备带银一万两。免其坐扣该扎萨克等俸。　　

○山东巡抚阿里衮奏、东省灾地既广。轸恤户口自繁。所需银谷甚多。今春又行加赈。并勘不成灾地方与灾地毗连处。或借给口粮。或加赈一月。此外尚有闻赈归来、及各项穷民。复经查办抚绥。今岁值轮免正赋之年。司库钱粮。有出无入。各州县存仓谷米。所余无多。时届春月。又须平粜出借。虽有截留银米。未敷各项之用。请照例在于本省开捐。得旨。近因川省军务开捐。并尹继善所请新江展限之处。亦未准行。此更不必交议矣。　　

○赏额驸策凌银三千两。车臣汗达玛林银八百两。额鲁特郡王色卜腾旺布银六百两。贝子衔达尔玛达都银四百两。公敏珠尔喇布坦银二百两。　　

○丙午。谕、据甘肃巡抚黄廷桂奏称、军犯马应焕在配脱逃。经河州知州张永淑督差缉获等语。军流徒犯在配脱逃。该管兼辖各官。例有处分。至在他处拏获。其地方员弁。向无议叙之例。朕思缉拏匪犯。虽属地方之责。但不予以议叙。不足以示鼓励。且亦非国家惩奖均平之道。张永淑著交部议叙。嗣后军流徒犯脱逃。在他处拏获者。地方员弁作何分别议叙之处。著该部定议具奏。寻议。地方官弁。营卫武职。拏获邻境逃犯军流单身者。每一名纪录一次。携带妻子全获者。每一起纪录一次。徒犯二名纪录一次。准前后接算。从之。　　

○山东巡抚阿里衮奏。东省被灾。各营兵月支饷米外。别无生计。米贵。食用不敷。兖镇所属汛地。秋禾多被水淹。间有未被之区。收成亦薄。兼邻境搬运。粮价日昂。又河标四营驻济宁州。亦系灾区。请于司库奉拨俸饷银内。通融借给一季。自本年夏季起。分作四季扣还。得旨允行。下部知之。　　

○丁未、谕军机大臣等、张广泗所奏驻劄马邦之张兴陈礼等丧师殒命。张广泗自请交部严加议处等语。偏裨失律。主将咎无可辞。但果能全局取胜。中间稍有挫衄。尚在可原。此际即交部议。未免传播远近。议论滋多。于军情殊有关系。朕于摺内批示。具已明晰。朕观川省军务。自办理赡对以后。大小将弁。专以欺诳朦混。希图草率了事。竟成积习。张广泗到川半载有余。于贼地形势。凶番技俩。当已洞悉。其进取机宜。应熟筹胜算。具有成竹。从来军旅之事。为时逾久。防御愈难。稍未周密。即有疏虞。即此番张兴失事。亦相持日久所致。昔人谓兵贵神速。正以此也。去冬不能进取。尚可诿于兵力未足。今张广泗所请调兵铸炮。随奏随准。抽拨调取。增兵多至万余。军威不为不壮。春间即应鼓勇克捷。若迟至五六月间。尚不能乘机奋迅。刻期取胜。将使士卒沮气。贻笑群蛮。当作何究竟耶。况有咱地土司之自相攻击。今不得已。且暂置不问。俟金川奏凯。班滚就擒。然后移师问罪。震慑群凶。以成痛断根株之策。但恐诸土司中似咱地者不少。俱若此之仇杀相寻。环视而起。其将何以应之。可传谕张广泗。令其深鉴庆复李质粹覆辙。鼓励所属营弁。令其力改向来积习。迅奏肤功。以慰朕西顾之念。当此大兵云集。各路进剿。头绪繁多。虽张广泗才猷素著。而独力支持。恐难肆应。臂指之劾。亦所必资。但若派员前往。又恐意见参差。致相掣肘。于事机无益。可传谕张广泗。若目下军前员弁。可以了此则已。倘或尚待时日。需人料理。准其于各省司道等官。有平素深知可相亲信者。一面调赴军营。一面奏闻。即如贵州抚孙绍武。向曾随伊于军前办事。黔省虽属苗疆。而古州等处。现在安帖。金川军务方殷。需员孔亟。如于军务有济。即著张广泗一面奏闻。一面传旨。竟与川抚纪山对调亦可。其武职总兵副将等员。有深知其可任军务者。悉听张广泗一面奏闻。一面调赴军前委用。　　

○谕、东省被灾州县。朕经叠次加恩。截漕拨运。筹画备至。但灾地既广。赈借需用米谷。为数繁多。东省捐纳贡监。著停其在部收捐。俱归本省本折兼收。其捐本色者。准减二收捐。于该省积贮。当为有益。该部即遵谕行。　　

○又谕曰。川陕总督张广泗赍摺家人。著驰驿前往。　　

○戊申。上奉皇太后还宫。　　

○上至曹八里屯。临奠悼敏皇子。　　

○诣雍和宫行礼。　　

○还宫。　　

○谕军机大臣等、从前河南巡抚硕色奏称、豫省城垣。工在一千两以内者。于每年州县额设公费银内动用。分年修葺。经朕降旨。除直隶城垣现在办理外。其余各省督抚。俱将此摺钞录。寄与阅看。令其仿照办理。各省督抚。多以地方情形不同。一时难以仿照。惟就各本省情形。分别缓急。酌量兴修。今据硕色奏称、原议分年兴修各工。俱已依限完竣。硕色办理此事。甚属妥协。而各省估报之后。事历数年。尚未有如硕色之及时竣工者。朕思北五省情形。大率相近。即州县中无额设公费。而伊等原奏皆有酌量兴修之处。何以不能依限完竣。著将硕色此摺。再行钞寄山东、山西、陕西、甘肃等省督抚阅看。如现在未修工程。有可以分别仿照河南之处。令其斟酌妥协。实心办理。具摺奏闻。直隶总督那苏图。亦著钞寄。令其酌办。　　

○己酉。上诣皇太后宫问安。　　

○谕、朕此次东巡。户兵二部。俱少正卿。在京户部尚书事务。著来保暂行管理。兵部尚书事务。著史贻直暂行管理。　　

○军机大臣等议奏。喀尔喀四部落运军营米。前经副都统保德奏称、商运费多。不若令喀尔喀四部落各派驼五百只。每驼给制鞍屉等银三两。兵一名、管驼五只。赏银三两。章京一员、管五十只。赏银六两。每部落派图萨拉克齐二员。每员赏银十二两。由归化城至军营。计驼二千只。运米四千石。费较商运十之一。于蒙古人等有益。经臣等请旨交额驸策凌酌议。寻策凌议称、喀尔喀四部落均愿出驼运米。其酌派官兵赏银事宜。应如保德所请办理。再查鄂尔昆、塔米尔、二城。现贮米五万八千余石。大麦二万四千三百余石。小麦九十余石。军营每年支放官兵。需米八千石。大麦九百五十余石。小麦九十余石。现米足敷六年之用。若每年再运四千石。加之本处所产大小麦。久贮恐致霉烂。请于此一二年内。验其米色改变者。照数支放。将好米加谨收贮。仍照从前原议、足敷二三年食用。应请于庚午年起。令四部落照新定之例。派驼运米。其米请嗣后祗给内地官兵。喀尔喀蒙古、仍请给羊价银两。得旨令臣等议奏。查从前喀尔喀兵。原无给米之例。止给羊价银两。自乾隆六年。始议以月给银一两五钱。米一斛。现据策凌以蒙古素不食米。给与羊价。实属妥便为请。但军营存贮米麦甚多。现在绿旗兵经裁。每年支放无几。必致积久霉烂。应仍支给喀尔喀兵米。又查军营搭放米麦。每年给米三百零六日。大麦四十八日。小麦六日。今大麦一项。现存二万四千三百石有奇。若将米麦酌量均搭。现存数目。足支内地官兵十年、喀尔喀兵丁八年食用。今酌议给喀尔喀兵丁米麦。至乙亥年停。全给羊价银两。其内地官兵米麦。亦俟给放至乙亥年。令额驸策凌奏闻。以丙子年为始。照现在所议支给。派出喀尔喀四部落官兵。运送米石交军营存贮。再查军营羊价。每只银五钱。后因价昂。陆续自七钱增至一两。今大兵尽彻。羊价平减。应仍给七钱。从之。　　

