<!-- { "loadSidebar": true } -->
○己卯。谕、朕恭阅皇祖圣祖仁皇帝实录。其时主考学政。往往有荡检踰闲。交通关节。贿卖生童之事。俱经身罹重辟。雍正年间。俞鸿图、复效尤舞弊。赃私累累。我皇考将伊立行正法。以昭炯戒。乾隆年间。山西学政喀尔钦、有贿卖生童之案。顺天监试蔡时田、有交通关节之案。亦俱尽法惩治。自此人知畏惧。迄今数十余年。从无有似此骩法之事。国家设科取士。期于虚心秉鉴。慎重抡才。主考学政。简任衡文。果能砥砺廉隅。矢公矢慎。为国家鉴拔真才。不至贪黩败检。干犯宪典。固属甚善。但恐日久因循。其中或有见利忘义之徒。故智复萌。不自检束者。亦未可定。且主持衡文者。本无多人。除简用试差外。其得与分较之员。原可揣摩而得。夤缘奔兢。势所不免。惟在该员等洁清共矢。不至自贻伊戚。本年乡试届期。各省学政。亦例应更换。著通行饬谕。凡得膺衡文之责者。当念为国树人之义。秉公取士。同深敬凛。时时触目警心。不负任使。以前事为鉴。倘有仍蹈故辙。以身试法者。一经发觉。典章具在。断不姑为宽贷。毋谓朕言之不豫也。将此通谕知之。　　

○又谕曰、大学士阿桂、著驰驿前往清口。筹办河工事务。　　

○又谕曰、徐嗣曾奏、审拟拏获海洋劫杀多命凶盗一摺。已批交三法司核拟速奏矣。此案盗犯施九九等、行劫海洋。杀毙多命。自应尽法惩治。至陈昌敏一犯。虽未知情分赃。但将自置领照船只。给与各盗犯驾坐。以致施九九等出洋。肆行劫杀至十七命之多。情节甚重。该抚仅拟发遣。不足蔽辜。著交刑部于核拟时。将陈昌敏一犯、照为从例问拟死罪。以为海洋行劫杀伤多命者戒。　　

○谕军机大臣等、据书麟奏、安省常平豫备二仓。存贮麦豆。若照向年平粜章程。每石减银一钱。未免仍虞食贵。请按照市价。分别减银二钱三钱等语。安省上年被旱成灾。麦豆价值昂贵。自应减价平粜。以资接济。原为灾黎之计。但从前京师平粜时。多有铺户私自雇人。充作贫民。前往籴买。藉以囤积渔利。转致百姓不得实惠。今安省减价平粜。恐此等奸商渔利。在所不免。著传谕书麟、务须加意留心。督饬所属实力稽查。毋使奸商刁贩假充贫民。藉端取利。俾穷黎得以贱价籴买。口食有资。方为妥善。　　

○又谕、据书麟奏、安省太湖县民人刨挖黑米。泗州灾黎挖掘葍根。经该县周兆兰、及知州郑交泰、在彼弹压。毫无争竞滋事等语。该省贫民刨挖黑米葍根。该州县等董率营汛佐杂等官。稽查弹压。小民不致忿争生事。办理颇为妥协。著传谕书麟、俟该二员于地方应办事宜全行完竣后。送部引见。　　

○辛巳。谕军机大臣等、据富勒浑覆奏。柴塘应行酌量修补一摺。浙省塘工。原为民生保障。关系甚重。是以谕令曹文埴等会同地方官详细履勘。公同商酌。嗣据曹文埴等奏到。业经降旨照所请行矣。今据富勒浑奏、柴塘作为坦水一节。既欲藉资保障。自应酌量黏补。庶石塘常得藉柴塘为护身。而柴塘亦得永资石塘为依靠等语。所有富勒浑奏到之摺。著钞寄曹文埴等阅看。或更有酌议处。即奏来。　　

○又谕、据李世杰奏、楚省采买官米之委员袁纯德等、先后抵川。现在承领脚价。受兑开行一摺。所办尚好。又据另片奏称、楚商自潘乾顺领买后。续有罗隆盛一名领买官米一千石。严饬司道等访查。如有官吏勒掯刁难之弊。当即严□□□□尔□等语。所奏似略迟。川省碾动官米。豫备楚商采买。接济民食。前经降旨、令该督等妥协经理。毋使胥役从中舞弊掯勒。以致楚商裹足不前。兹据李世杰覆奏。楚省委员。现已受兑米石。换船装载开行。李世杰经理尚属妥协。著传谕保宁、嗣后如有楚商赴川请买仓米之处。保宁务须遵照李世杰现办章程。督饬所属、妥为照料。并严密访察。如有官吏胥役、藉端勒掯刁难情事。立即据实严□□□

□尔□。毋稍徇庇。俾楚省商民闻风踊跃籴贩。以济民食。将此由四百里传谕保宁、并谕李世杰知之。　　

○壬午。谕军机大臣等、近日京师天气晴霁。几及二旬。地土稍觉乾燥。直隶迤西一带。春间所得雨泽。俱属优沾。自过保定后。及迤南广平大名等属。与豫省毗连地方。尚未得有透雨。现在曾否普霈甘膏。朕心深为廑念。再河南本年雨雪沾足。其卫辉等属。尚未能一律深透。虽有闰月之年。节气较迟。于麦田不无妨碍。至东省各府属。入春以后。节次得有雨雪。其临清、东昌、及济南省城。雨泽尚少。此时正当二麦长发之际。该处是否得雨深透。著传谕刘峨、毕沅、明兴、将各该省是否均沾雨泽。农田现在情形。及有无妨碍之处。迅速查明据实覆奏。以慰廑注。　　

○又谕、前据李奉翰奏。桃汛长发。黄水高于清水四尺余寸。又复倒漾入口。将拦清坝仍旧堵筑。此事甚廑忧虑。已遣阿桂前往、会同熟筹办理。兹复询据阿桂奏称、现在黄水倒漾。恐浮沙漾入引河。是以复将拦清坝堵筑。俟黄水消落。清水长发。再行启放等语。今藉黄水济运。出于无奈之下策。淮扬一带运河。日久必致淤垫。实属不成事体。但目前权宜之计。不得不藉以浮送重运。朕思毛城铺、王营减坝、俱为伏秋大汛。宣洩黄河盛涨之用。此时若将该二处闸坝启放。则黄水自见消落。清水即可畅出。于漕运或较为有益。是否可行。若此时黄水已落。清水畅出。固可不必也。著传谕李奉翰、先行详悉履勘具奏。并著阿桂酌量情形。据实奏闻。将此由六百里各传谕知之。　　

○予故湖北巡抚吴垣祭如例。　　

○癸未。谕军机大臣等、本日据李奉翰奏、现在桃汛已过。黄水渐次报销。往后再落尺余。清水即高于黄水。拦湖坝工又可启放等语。昨以黄水高于清水四尺余寸。又复倒漾入口。是以令阿桂前往。会同李奉翰、熟筹妥办。并令将毛城铺、王营减坝、查勘。是否可以启放。俾黄水由此宣洩消落。今据李奉翰奏、现在桃汛已过。黄水渐就消落。如此则清水有渐高之势。所有拦清坝工。即可相机启放。使湖水畅出。以资敌黄济运。所有李奉翰奏片及朕原批。并著钞奇阿桂阅看。　　

○谕、据富勒浑奏、广行商人潘文岩等禀称、闻江浙一带。现有荒歉。动拨帑金赈济。商等情殷报效。愿捐银三十万两。以资公用。请在藩库借支起解等语。所奏殊可不必。上年江浙河南山东湖广等处。被旱地方较多。节次降旨蠲免。并不惜数百万帑金。以为灾黎赈恤之用。今富勒浑以商人潘文岩等愿捐银三十万两。辄以入奏。殊属见小。封疆大吏。于地方紧要事件。自应实心整顿。乃富勒浑意存见好。殊非朕委任之意。试思各省赈济银两。俱出自帑金。先后已盈数百万。亦何用此商人些微捐助为耶。该部传谕富勒浑知之。　　

○甲申。上幸静宜园驻跸。至丙戌皆如之。　　

○乙酉。谕、八旗汉军鸟枪马甲。每年自八月起至十二月。操演鸟枪。若止令各该旗大臣等监视演放。岂能上紧。嗣后著交管理火器营大臣等。轮班会同本旗。加意训练。　　

○又谕、据窦光鼐奏、浙省各州县仓库亏缺。未补者多。盖因从前王亶望、陈辉祖、贪墨继踵。败露时、督臣富勒浑、仅以仓库亏缺具奏。并未彻底查办。祇据司道结报之数。浑同立限。各州县遇有升调事故。辄令接任之员代为出结。办理殊属颟顸。闻得嘉兴府属之嘉兴海盐二县。温州府属之平阳县。亏数皆逾十万。应查明何员亏缺若干。分别定议。指名严□□□□尔□等语。所言皆属公正。浙省自王亶望、陈辉祖、在彼贪婪继踵。而其败露。则系监粮官物二案。其时富勒浑、福崧、以合省仓库亏缺具奏。朕因不欲复兴大狱。准令设法勒限弥补。已系朕格外之恩。该省大小官员。稍有人心。自当即时弥补。乃自立限后已届五年。而福崧仍以各属未能弥补全完。恳请展限具奏。又复公堂设誓。成何政体。是以派尚书曹文埴等、前往彻底查办。昨据曹文埴等奏到、该省亏缺仓库。自勒限弥补后。尚亏缺三十三万余两。现在酌议清查等语。是所奏与福崧等原报之数相符。今据窦光鼐奏、嘉兴、海盐、平阳、三县亏数皆逾十万。则是此三县亏空。已有三十余万。其余通省州县亏缺。自不止此数。而曹文埴等所奏、合省尚亏三十三万余两之处。殊非实在确数。似有将就了事之意。而未喻朕不为已甚去其甚之意也。此事从前富勒浑等、仅据司道结报之数。浑同立限。并未彻底清查。而此时曹文埴等到彼。亦仅就福崧、盛住、开报数目。据以入奏。看来曹文填等、亦欲就案完事。殊非令彻底清厘之意。伊等系朕派委前往查办。自应将该省何处亏缺若干。何处弥补若干。何处竟未弥补。何处不但不能弥补、且有增多之处。逐一详查根究底里。方为不虚此行。若祇就福崧等开报之数。颟顸结局。则将来该省官员。以仓库亏缺为前任之事。辗转推诿。而不肖之员。且以此挟制上司。更肆其侵蚀伎俩。将复成何事体。且据窦光鼐奏、嘉兴、海盐、平阳、三县每处亏数各逾十万。曹文埴等、即当先就此三处彻底盘查。更无难立见底里。曹文埴等、俱系公正之臣。且伊龄阿已为该省巡抚。即伊任内之事。更不可为之姑容隐忍。致将来自贻伊戚也。又据窦光鼐奏、去□山戊不□杭州、嘉兴、湖州、三府秋收歉薄。仓库正需平粜。而仓内有谷可粜者无几。浙东八府□山戊不□行采买。惟折收银两。以便那移等语。曹文埴等亦未奏及此也。州县设立常平义仓。收贮谷石。原为偶遇荒歉。临时平粜散赈之用。乃杭州等属。竟至无谷可粜。而浙东采买。且有折收银两之事。尤堪骇异。窦光鼐为该省学政。经朕批询。据实指陈。必系耳闻目睹。所奏不为无据。著将原摺钞寄曹文埴等阅看。令其查照窦光鼐所奏各款。逐一秉公详细盘查。务将该省数年积玩亏缺实数。及原亏续缺装点各情弊。并亏空数逾十万之嘉兴等县。及平粜无谷折银那移之杭州浙东等属。逐一查明。据实严□□□□尔□办理。倘曹文埴等仍有回护瞻徇。不实不尽。将来别经发觉。朕惟伊三人是问。恐曹文埴等不能当其咎矣。著由六百里速行传谕曹文埴等、并令速行回奏。富勒浑、福崧、各令其明白回奏外。将此通行传谕知之。　　

○加赈山西代州、五台、崞县、繁峙、忻州、定襄等六州县。本年水灾饥民。并缓征额赋。　　

