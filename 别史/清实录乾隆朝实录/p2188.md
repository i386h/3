<!-- { "loadSidebar": true } -->
○癸酉。谕、五城内外煮赈各厂。向年俱于三月二十日停止。第念去岁近畿被水之处。收成稍歉。今虽时届春和。尚在青黄不接之际。入市米粮。未能充裕。贫民口食。恐犹未免拮据。所有现在五城内外各厂著再加恩、展限半月。俾就食贫民。益沾惠泽。副朕轸恤至意　　

○又谕、火器营工程。所需木植。著即交工程处买办。无庸交与周元理。仍著总管内务府大臣、派委妥员。会同该管工大臣等、妥协办理　　

○谕军机大臣等、户部奏、据原任山东平度州知州钱鸣萃、呈控苏州额商杨裕和之子杨宏孚等、构夥欺隐洋铜。数逾百余万斤。请敕交江苏查办一摺。该商等每年按额发船办铜。官买所余。听其自售。后即减去二船。而交官仍依定额觔数。此系积年遵行之事。该商等计图赢余。原属情所必有。但何至每年增办九十余万、及一百余万斤之多。阅钱鸣萃呈内。称铜铅皆收浙省乍浦海口。均有报案可凭。该商如果欺隐多铜。进口时自不能掩饰。该口各年。并有簿籍可稽。一经提取核对。其真伪无难立辨。所有此案情节。已有旨交高晋、萨载、会同富勒浑查办。著再传谕该督抚等、即行秉公确核。彻底清查明确。具摺覆奏　　

○军机大臣等议覆、护军统领庆泰奏称、所辖保定等处驻防兵。内保定、沧州、情形相同。而沧州兵数。较保定多十一名。均食二两钱粮。请裁作食一两钱粮之养育兵二十二分。于无粮余丁内挑补应如所请。并令将裁改粮缺。分派保定、沧州、每处各给十一分。从之　　

○户部议奏、户部右侍郎蒋赐棨奏称、浙省驻防兵米。向系布政使总理。杭州府知府收放。自乾隆十三年。前抚顾琮、以该府事繁。题改理事同知办理后。积年亏缺。请将广丰、广宁、常平、大有、四仓贮米。仍归杭州府知府管理。应如所请。令报明藩司总核。再嘉兴府属、尚有徵解乍浦理事同知、收放之乍浦驻防兵米。亦应改归嘉兴府知府经管。至各省驻防绿营兵米。现在应否改员经管。请饬各督抚、按地方情形筹奏。从之　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例　　

○予故和硕显亲王衍潢、祭葬如例。谥曰谨　　

○予故刑部尚书赠太子太保杨廷璋、祭葬如例。谥勤悫　　

○缓徵甘肃上年被旱、勘不成灾之崇信、安化、宁州、正宁、合水等、五州县新旧钱粮。并借给贫民口粮耔种　　

○甲戌。遣官祭先医之神　　

○上诣畅春园、问皇太后安　　

○诣恩佑寺行礼　　

○自圆明园启銮。幸盘山　　

○四川总督桂林奏、贼屯踞噶尔金后山梁。经臣密派备弁带兵。潜由甲木下沟进攻。复饬侍卫将领等、分领兵。伏噶尔金山下。闻枪接应夹击。歼贼六十四。夺大小石卡四十余。复攻破邦科碉卡。歼贼十五。取碉房石卡二十余。余贼溃窜树林。被东山梁贼、救应上山。东山梁陡险。碉卡有金川番众屯守。若徒于此仰攻。恐稽时日。因与镇将等。一面攻东山梁。一面设法渡河。袭隔岸阿仰地方。并派弁兵、裹粮从噶尔金后山梁。赴墨垄沟山岭潜进。觅路直抵达乌得旨、一切皆合机宜。伫俟大捷喜音　　

○又奏、前奏攻克卡丫情形。奉谕旨、以抢占碉卡甚多。杀贼甚少。命将该处实情覆奏。查口外番夷。均住碉楼。随处各成寨落。栖身拒敌皆于此。其碉房枪眼。高下俱可放枪。每碉数人防守。兵便难过。卡丫系小金川要隘。各碉贼本众。因调往他处。祇留二百余。分碉抵御。是以碉多贼少。报闻　　

○是日、驻跸汤山行宫　　

○乙亥。谕曰、温福等带兵攻取碉卡。千总赵全柱、力战阵亡。甚为可悯。赵全柱、著照守备之例。加恩优恤。其余受伤阵亡官兵。著温福等查明。造册送部照例议恤　　

○谕军机大臣等、温福、阿桂等奏、连日官兵攻剿。歼贼甚多。如我兵得进阿喀木雅。则资哩贼人。即势难存聚等语。筹画甚是。据现所奏情形。似无虑贼番、自后掩袭。惟当鼓励官兵。奋勇前进。但当此险要之地。若惟促令官兵攻取。转致多损兵丁。于情事反无所益。是当谋出万全。即稍稽时日。亦无关系。再所称攻得阿喀木雅。则资哩贼人。即难占据。是阿喀木雅。系南北两山之要路。得此、即可摧灭资哩。直攻美诺矣。倘既攻克阿喀木雅。而资哩贼人。仍然死守。一时难以攻得。则酌量驻兵牵缀。温福等即带兵直取美诺。可否如此办理。其悉心筹画行之。再朕因奏事之便、屡降谕旨者。原以增益在事诸臣之智虑。但军行万里。变态多端。一时情形。难以悬度。温福等但当相度事机。惟冀有济于事。又不可拘泥朕旨。现在彼处情形如何。迅速具奏。伫俟好音　　

○又谕、今日阅温福、阿桂奏摺。不列伍岱之衔。朕疑伍岱接仗时。或有挫失。及细阅摺内。则仍有伍岱之名。前因伍岱单衔奏事。朕谓将军参赞。彼此不和。必因伍岱自恃军营历练。又以朕用为都统参赞。遂生狂妄。或因温福目无伍岱。至于不睦。已降旨令伊等据实覆奏矣。今观此摺。是非关伍岱之故。必温福、阿桂、以伍岱是乌拉齐人。因藐视之。夫朕用伍岱。原以其久历军营。欲其于行间出力。至于信任大臣以图集事。岂有舍温福、阿桂、反信伍岱之理。温福、阿桂、皆系满洲世仆。且为朕任用旧人。若如此居心。是其识见与伍岱相等。数年以来。朕留心察看将军大臣。往往如是。夫朕任用一人。将军等即当体朕之心。诸事含容。冀服其心而得其力。岂宜好生枝节。转开衅隙之端。温福现任将军。且加恩至大学士。更应度量含宏。随材器使。使人心翕附。将士效命。不应居心如此。著传谕令其改悔。以收群策之益　　

○定边右副将军大学士温福等奏、三杂谷土司。梭磨最近内地。前小金川遣人、诳以大兵将讨三杂谷。致该土司等疑惧。聚演土兵。现经谕释。并将贼酋捏词煽惑。大兵专剿缘由。檄示各土司。报闻　　

○是日、驻跸三家店行宫　　

○丙子。孝康章皇后忌辰。遣官祭孝陵　　

○谕、据裘曰修奏、直隶河工。雇夫给值。需用钱文。请照京城发兑官钱之例。许办工各员、一体交银领买等语。著照所请。于平粜麦厂钱文内。准其照大兴、宛平之例。许办理河工各员、持印文赴步军统领衙门领买。其钱文出城时。仍给票照验。以凭稽核　　

○谕军机大臣等、天津道宋宗元、久任直隶。前于清河道任内、终养回籍。嗣以服阕赴补。因即照例用为天津道。前岁杨廷璋、曾奏其人甚平常。遇事不肯认真。且云其在籍时。家赀丰厚。颇不安分。为富不仁。因闻彰宝欲行查办。始出而补官。去岁复奏其近日稍知奋勉。昨周元理、又奏其在直年久。办事谙练。看来宋宗元、本系苏州习气。狷巧原所不免。而在直隶尚为熟手。其人虽非大器。亦非必不可用之才。但杨廷璋、前此言其居乡多事。因避彰宝、出而赴补。何由得知其详。此语问之彰宝、自可得其虚实。著传谕该督、将宋宗元在籍、如何乡评不好。有无为富不仁实据。及该督果否曾欲参劾之处。详悉据实覆奏。毋稍隐讳。将此传谕知之。寻奏、与宋宗元、素无交往。前在苏州巡抚任内。并未闻其居家多事。为富不仁。亦未欲行参劾。报闻　　

○是日、驻跸大新庄行宫　　

○丁丑。上遣侍卫春宁、赴畅春园、问皇太后安　　

○是日、驻跸盘山行宫。至癸未皆如之　　

○戊寅。谕军机大臣等、十一日顺义、三河、一带。得有微雨。次日天气稍寒。密雪半日。然亦入土旋融。惟山上略有存积。今据周元理奏、通州一带。十一日得雨三寸。十二日早、复又飘雪。现在未止。看来此次雪泽甚溥。未知各该处得雪多寡若何。是否随时融化。于出土麦苗。有无妨碍。深为廑念。再昨日浓阴密布。势甚宽广。谅京南一带。亦可遍及。但向南气候较暖。落地即当成雨。未知各属所得分寸若何。著传谕周元理、即将现在情形。查明覆奏。寻奏、十一、十二等日。宝坻、良乡、香河、武清、东安、永清、固安、并保定省城。俱得雪二三寸。河间、任邱、涿州、定兴、新城、雄县、得雪一二三寸不等。地土滋润。麦苗青葱。春巡之日。甘泽应时。官民无不欢庆。得旨、此间近山乃大雪。于欣慰之中。终恐凝冻伤麦。将近日情形、速奏来。寻又奏、十五、六、等日。武清、东安、香河、三河、永清、涿州、平谷、均雨雪交加。入土三四五寸不等。保定、河间、天津、正定、顺德、广平、大名并深、定、赵、三州属。俱得雨四五寸。得雨处沾足。得雪处亦随时融化。于麦有益。并无凝冻伤损。报闻　　

○又谕、嗣后漕船入北运河。起剥货物。著长芦盐政、每年派委妥员一人。前往该处。会同直省委员、一同监办。如直省委员。有偏徇漕船之处。即著该盐政参奏。若盐政委员。有借端滋扰之处。亦著直隶总督参奏　　

○己卯。谕、直隶省上年濒河州县。间被偏灾。当即降旨。发帑出粟。多方赈恤。今岁新正。复将宛平等二十四州县。加恩展赈一月。俾灾黎口食。有资接济。今者省视近郊。目睹村墟宁谧。虽不至于失所。第念被灾较重八分以上之各州县。其中毗连地亩、勘不成灾者。格于成例。不得同沾恺泽。朕思灾歉州县。既在八分以上。其不成灾村庄。虽属有收。而左右前后。闾里缓急相通。事所必有。若照例徵输。情形未免拮据。现在开徵届期。著再加恩。将宛平、良乡、涿州、东安、永清、固安、霸州、文安、大城、通州、宝坻、香河、武清、新城、雄县、天津、静海、宁晋、保定、三河、蓟州、宁河、丰润、玉田等、二十四州县内勘不成灾各户。应纳钱粮。亦予缓至本年秋成后徵收。以纾民力。该部即遵谕行　　

○谕军机大臣等、户部议覆、荆州将军傅玉等奏、将荆宜施道库、现存赏剩马价银八千九百余两。解交司库一摺。已依议行矣。但傅玉摺内。声称核对定长原奏。多银二十两八分。承办库员。不能查出等语。此项银两。从前存贮道库。支放存剩。自有档案可稽。即错算给发。亦必有款项可指。何以多开银数。竟无查考。如系承办库员。前此支放错误。自应著落赔补。不得仅以咨部查议完结。但为事甚琐。或傅玉有意苛求乎。著传谕富明安、详悉查明。具摺覆奏　　

