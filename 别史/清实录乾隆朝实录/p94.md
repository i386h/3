<!-- { "loadSidebar": true } -->
○又奏明、前后粮运情节。并遵旨停运后陆续办理之事。因闻有诬臣停运后运粮之人。谨据实陈奏。得旨。事未有久而不明者也。今不便如何批示。　　

○四川巡抚杨馝奏、前提臣黄廷桂、将提督印务。交臣接署。督臣查郎阿、久历边陲。一切吏治营伍。臣惟商酌办理。以期尽善。得旨。知道了。汝此回不闻有所整饬。而庸懦如前。徒欲自为。不知查郎阿、乃公忠大臣。岂以善于已。即为之保全乎。汝误矣。　　

○又奏、前任督臣黄廷桂议奏、河西七儿堡。添设泸宁一营。臣委员查勘。并据建昌镇臣赵儒、札指情形。不独城工旋修旋塌。万难垂久。抑且兵粮挽运阻隔。派累滋扰。所设营制。亦多种种未善。得旨。朕未看汝摺。即先批示查郎阿摺中矣。此皆出于汝与黄廷桂不和。彼卸督而留提。汝尚不敢为此奏。必至伊来京。汝始敢为此奏。汝试思汝尚具人面貌乎。查郎阿摺中。朕尚疑出于宋虞凯辈之玩公营私。观此。则系明出汝意矣。汝若谓实因地势如此。不妨摺奏前来。朕另差大臣一员。前往相度。若如汝所言。朕必重处黄廷桂。以为妄生事端者戒。如其不然。汝亦不能免。将此奏与查郎阿观之。　　

○又奏、前因渎奏学臣等养廉一摺。蒙曲赐宽宥。谆切训诫。惟益加猛省。勉图后效。得旨。无论如何训示之严。回奏改悔之切。奈心口不相应。苍猾性成何。　　

○两广总督鄂弥达覆奏、查向例夷船到厦贸易。进口之日。将所带军火炮械。一概收贮公所。俟贸易事竣。再行给还。惟炮位系做就在船。难以移动。请照从前。免令起贮。得旨。昨据杨永斌奏摺。朕揣其意。亦以起炮为难行。而未明言。今据卿奏。则朕所见不差矣。著照卿奏行。应咨部者、咨部可也。　　

○署广西巡抚杨超曾奏、粤西民苗杂处。相扇生事。以及土民不法。总因有司玩视不理。兼肆意苛敛。臣现在通行申饬。悉心查办。得旨。知道了。惟在实力整饬地方。察吏安民。不在奏对之空言也。即如金鉷初到粤西时。岂无似此之一奏乎。恐其言之详。而自以为得宜者。更有甚于此也。以其徒尚虚文。而不尚实政。故为汝今日所指斥。汝若不以为戒。则后人又将议汝之后矣。然汝等之声名利禄。犹其次也。展转相因。奈朕之百姓何。　　

○又奏报、粤西米粮时价。并陈明自上年七月后。雨水稀少。晚禾收成。不及十分。得旨。览。雨旸旱涝。虽系乎天。而弥缝补救。全在乎人。尽心政治。未必即得丰年。玩视民瘼。未有不遭灾沴。可不惧哉。　　

○贵州提督王无党奏、修整军装器械。止有公粮朋余二项。并无别项羡余。现与督臣张广泗商酌。先制帐房锣锅旗帜枪炮刀牌等项紧要装械。如盔甲一项。以示观瞻。尚可从缓。得旨。知道了。或应即如此办理。抑或别有筹画请恩之处。著督臣另行妥议具奏。　　

○又奏、夷地开厂。米粮食物。垄断丛奸。铜铅二项。为铸局所需。自不可禁。银锡等厂。宜因地因时。以为开闭。得旨。据云、铜铅为铸局所需。不可禁。则银锡亦九币之一。其可即行禁采乎。且禁银锡之厂。则为此者。将转而求之铜铅之场矣。游手耗食之人如故也。此奏虽是、而未通权。大清高宗法天隆运至诚先觉体元立极敷文奋武孝慈神圣纯皇帝实录卷之三十七


大清高宗法天隆运至诚先觉体元立极敷文奋武孝慈神圣纯皇帝实录卷之三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。三月。己丑朔。行迁奠礼。上诣泰陵世宗宪皇帝宫前祭奠。复诣孝敬宪皇后梓宫前祭奠。礼毕。上回幄次。少顷。梓宫奉移上哭入享殿。于世宗宪皇帝梓宫前。奠酒行礼。奉移梓宫。从丹陛中阶下。转左。上恸哭随行。梓宫至明楼前。安奉芦殿内正中龙輴上。上复至孝敬宪皇后梓宫前。奠酒行礼。哭送梓宫。安奉芦殿左床上。次请敦肃皇贵妃金棺。安芦殿右稍后床上。上先诣世宗宪皇帝梓宫前。奠酒行礼。次诣孝敬宪皇后梓宫前。奠酒行礼。奉世宗宪皇帝卤簿。孝敬宪皇后仪仗。于燎次焚化。　　

○上诣皇太后行宫问安。　　

○庚寅。上诣泰陵。至碑亭。即恸哭。进至。芦殿内。跪抚梓宫。哀号擗踊。辰刻。上于世宗宪皇帝梓宫前。奠酒行礼。次诣孝敬宪皇后梓宫前。奠酒行礼。执事诸臣。恭率校尉等、先奉世宗宪皇帝龙輴入宝城。次奉孝敬宪皇后龙輴入宝城。俱奉安宝床。次请敦肃皇贵妃金棺。升太平车。入宝城。安于宝床。陈册宝于各石案。上亲视安奉。号痛不已。诸臣再四叩请、方出。恭闭元宫石门。上于祭台前。奠酒行礼。乃卒哭。退、至幄次。更礼服。午刻。上进至享殿东槅扇。向上立。诸王以下、公以上、班于丹陛上。诸臣班于丹墀内。大学士鄂尔泰、张廷玉、恭点世宗宪皇帝神主。尚书三泰、任兰枝、恭点孝敬宪皇后神主。奉安宝座。上就位。上香。奠帛。献爵。俱如大祭礼。銮仪卫官、设黄舆于丹陛。上诣宝座前跪。行三叩头礼。恭捧世宗宪皇帝神主。由享殿中门出。奉安于左黄舆内。命和硕和亲王弘昼、恭捧孝敬宪皇后神主。由中门随出。上亲奉安于右黄舆内。上于正中拜位。行三叩头礼。黄舆启行。上跪候黄舆过。由别道恭候黄舆至。奉安于宿次黄幄。行礼。　　

○以大葬礼成。遣官告祭泰陵后土之神。永宁山神。　　

○上诣皇太后行宫问安。　　

○谕总理事务王大臣。今日世宗宪皇帝、孝敬宪皇后、梓宫。安奉地宫。所有在事官员。及匠役人等。应加恩赏赉。著该管大臣。查明具奏。　　

○又谕、履亲王自办理皇考大事以来。小心恪慎。此次恭送孝敬宪皇后梓宫、至泰陵。及安奉地宫。一切典礼。王殚心宣力。不辞劳瘁。悉皆本于敬诚。甚属可嘉。著交宗人府、议叙具奏。寻议、给纪录二次。从之。　　

○以升祔太庙吉期。遣官祗告天、地、太庙、社、稷。　　

○是日起。上以世宗宪皇帝、孝敬宪皇后、升祔太庙。斋戒三日。　　

○是日、驻跸马务庄。　　

○辛卯。上诣黄幄。行礼。跪送神主起行。至宿次黄幄安奉。行礼。　　

○诣皇太后行宫问安。　　

○遣官祭历代帝王庙。　　

○谕总理事务王大臣。据总河高斌奏、毛城铺开浚引河一案。有面奏情形。著准其驰驿来京。　　

○实授程元章、为刑部右侍郎。　　

○是日、驻跸赵家庄。　　

○壬辰。上诣黄幄。行礼。跪送神主启行。上先回京。恭候奉迎神主。是夕宿次。遣官恭代行礼。　　

○上诣大高殿、寿皇殿、行礼。　　

○癸巳。神主黄舆。由永定门、正阳门、入。上预诣太庙街门外幄次恭候。辰刻。黄舆至。上跪迎于端门外。随黄舆入太庙街门。至甎城门外。上诣世宗宪皇帝神主黄舆前。行三叩头礼。和亲王弘昼、诣孝敬宪皇后神主黄舆前、行礼。上恭捧世宗宪皇帝神主。和亲王弘昼、恭捧孝敬宪皇后神主随后。由甎城门戟门东门入。升正面东阶。进太庙东槅扇。预设世宗宪皇帝拜褥于中。孝敬宪皇后拜褥于右。稍后。上恭捧世宗宪皇帝神主。向上立。和亲王弘昼、恭捧孝敬宪皇后神主。右次向上稍后立。赞引官跪奏。升祔太庙。行参拜礼。上恭捧世宗宪皇帝神主。跪安于拜褥上。和亲王弘昼、恭捧孝敬宪皇后神主。亦跪安于拜褥上。和亲王弘昼、由西槅扇退。上就位。行三跪九叩头礼。上恭捧世宗宪皇帝神主。奉安于世祖章皇帝神主之次。第一位宝座上。行礼。和亲王弘昼、进西槅扇。恭捧孝敬宪皇后神主。奉安第二位。宝座上。随行礼。和亲王弘昼退。上就位。行升祔太庙致祭礼。如时享仪。礼成。上回官。巳刻。上更礼服。具补服。由景运门、至诚肃门外。降舆。至恭修。神牌处。诣神位前。行三叩头礼。和亲王弘昼、于槅扇外随行礼。上恭捧世宗宪皇帝神主。和亲王弘昼、恭捧孝敬宪皇后神主、随后。由奉先殿东门入。升月台正面东阶。进殿东槅扇。奉安世宗宪皇帝神主于西二间、南向第一位宝座上。行礼。上就拜位立。赞引官跪奏。孝敬宪皇后升祔奉先殿。参拜世宗宪皇帝。和亲王弘昼、恭捧孝敬宪皇后神主。奉安于拜褥上。由西槅扇退。上行三跪九叩头礼。恭捧孝敬宪皇后神主。奉安于西二间、第二位宝座上。行礼上就位。行升祔　　

奉先殿致祭礼。如朔望大祭仪。礼成。回宫。　　

○诣皇太后宫问安。　　

