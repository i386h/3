<!-- { "loadSidebar": true } -->
○己卯。谕曰、高朴奏、查验修理八旗营房工程。见新修房屋。已有任情污践而不爱惜者。请照外城街道栅栏之例。交与八旗都统等、随时查明。分别黏补修理。于年终咨报值年旗汇奏等语。所奏是。修建营房。原系加惠八旗兵丁。不惜发帑兴修。俾安栖止。自应倍加爱惜保护。承受恩泽。何致建造方新。已有任情污践之事。况前经特派八旗都统、及查旗御史、留心稽察。伊等尤当实力奉行。毋致虚文塞责。今据高朴摺奏情形。则前此派查时。伊等所司何事甚非核实稽工之道。著交各该旗都统等、嗣后八旗营房。遇有零星伤损。即令随时查明分别黏修。使住房各兵。共知爱护。不得任意残毁。并交查旗御史、随时详查纠核。仍令各该旗、于岁底将查过有无修理、及是否完整之处。咨报值年旗、汇总具奏一次。倘有不行修理以致损坏过甚者。惟各该旗都统、及查旗御史等是问　　

○谕军机大臣等、博卿额等覆奏、采访遗书一摺。将魏枢等所著书目进呈。并称、现催所属、再行设法访求等语。所奏殊不晓事。奏天风俗淳朴。本少著述流传。坊肆既无可采购。该府尹等、祇应据实声明奏覆。且前降旨、原非责令各省、不论有无书籍、概令设法搜罗。转乖核实之意。何必勉强摭拾。聊以塞责。实属拘泥无谓。著传谕博卿额等、止就单内所开书目进呈。其余不必再行访购。以致徒滋纷扰　　

○又谕曰、温福等奏、现在追截逆酋。于初九日扺帛噶尔角克、带兵前进。阿桂得美诺后。想尚须在彼经理。再行进兵。温福、丰昇额、立即统兵追擒逆竖。不令久匿远扬。所办甚是。其所派游击富敏泰、带兵五百名。于达巴沟山梁驻守一节。亦合机宜。惟所留之兵太少。而带兵之富敏泰、亦未必能独当一面。此等紧要处所若得如海兰察、哈国兴等驻守。方为足恃。但温福现已带往进兵。想亦因此两人、于攻剿得力。是以不令留驻。此时亦可无庸更调。著传谕阿桂、酌派多兵。并于领队大臣内、选择练习可恃者一员。于达巴沟山梁驻守。仍将派出何人奏闻。阿桂此时亦已进攻布朗郭宗。与温福等、或合或分。和衷协力。并遵昨降谕旨、就近妥酌办理　　

○礼部议准、河南学政徐光文奏称、内黄县学、额进文童十八名。今应试童生、仅三百八十余人。文风中平。汤阴县学、额进文童十二名。今应试童生、六百余人。文风较胜。应裁内黄县学额三名。拨补汤阴。从之　　

○庚辰。谕、据徐绩奏、朝城县监禁盗窃重犯丁月等五名。于十二月初十日夜。乘间扭脱铐镣越狱。请将典史李永年、署知县黄天锡、革职拏问。俟定案后、将李永年严行治罪。黄天锡留于地方协缉。该管知府吕崇信、一并革职。护衮沂道知府福森布、按察使孙廷槐、均有统辖之责。并该抚不能先事豫防。俱请一并交部严加议处。并提刑禁人等、严行审讯等语。重犯在狱。自应严加防范。不致疎虞。令丁月等五犯。均系重囚。乃同时扭脱锁镣。乘间越狱。地方官、及该上司、所司何事。非寻常疎防可比。李永年、黄天锡、俱著革职拏问。交与该抚、与刑禁人等、一并严行审讯定拟具奏。吕崇信、系该管知府。亦著革职。福森布、孙廷槐、徐绩、俱著交部严加议处　　

○定边右副将军署四川提督阿桂奏、美诺以西之彭鲁尔八寨番人。已就招抚。附近明郭宗之达伊、达克苏、噶沙里、尼雅布角等寨。并别斯满五寨中之两寨。悉已抚定。此路军粮。经侍郎刘秉恬、前来美诺赶办。足敷支给。臣酌留官兵。驻防各要隘。即于十一日起程。前赴布郎郭宗。查温福、丰昇额、两路并进。所带兵数相仿。而丰昇额一路。与金川隘口相通。必须官兵续进。更足以壮军威。臣即由丰昇额一路续进。再小金川所属地方。汗牛最大。形势险绝。臣令明正土司甲勒参得沁、设法招抚。今据报、汗牛等十四寨。均经投顺。臣即令甲勒参得沁、派出头人。暂为管束。谕军机大臣等、阿桂奏、筹办美诺稍毕。即于十一日起程。前往布朗郭宗。所办甚是。与昨温福等所奏、即由美诺前进。追捕逆竖。其迟速前后。俱合机宜。至所奏、抚定彭鲁尔等寨。极为妥协。汗牛一带业遣明正土司招抚。更足慰怀。该土司甲勒参得沁、即著阿桂传旨嘉奖。俾其益知鼓励。惟据图内地形。别斯满贼寨。均在美美卡之北。为西路应防后路。其距美诺较远。因何得以并为抚定。或系旧图方向未确。著阿桂补绘呈览。又所奏、丰昇额一路。必须官兵续进。是以从达巴沟分路带兵继进一节。所办亦是。再温福等昨奏、于达巴沟山梁、派员驻守。因其地关系紧要。曾谕阿桂添派多兵。并令选派领队大臣前往。今阿桂既由达巴沟分路进兵。则此一带形势。皆所目击。尤应善为筹办。以期于事有益。至金川贼众。焚碉而遁。自必退守巢穴。官兵既扫清美诺。即日可剿金川。如噶拉依、勒乌围等处。虽向称险隘。谅亦与西路之路顶宗、至明郭宗。南路之翁古尔垄、至僧格宗。形势相仿。温福等、惟当坚持定见。剿平金川。擒缚索诺木。方为尽善　　

○又谕曰、将军大臣、及侍卫章京等、带兵攻剿。若心存畏怯。不戴翎顶。固属非宜。但不留心防范。专务乘马打仗。亦有未便。从前伊犁回部。地方平坦。官兵均各乘马。尚无区别。今四川军营兵丁。皆系步行。独领兵之将军等乘马。是使贼番易于认识。得以指准放枪。现在进剿金川。著传谕将军大臣、与贼打仗时。务须下马步行。并令巴图鲁侍卫章京等知之。　　

○吏部议覆、福建道御史邱日荣奏称、京官告假。每多假托。倘有亲老在籍。不能迎养。及迁葬难缓者。请准其不拘年限。取具同乡官印结。呈明该堂官给假等语。查京官给假。例意綦详。该御史所奏。意似核实。益滋缘饰之弊。应毋庸议。得旨、京官告假。定例历俸六年。方准省亲。五年、方准迁葬。遇有父母患病、急欲省视者。又准该堂官、不拘年限。专摺奏明。请旨给假。例意本属周详。今该御史、恐其别有事故。借词假托。因请不拘年限。概准给假。一面取具同乡官印结。即一面行令本籍知照。以期核实办理。殊不知臣子通籍入官。于常例给假之外。遇有急切情事。又准据实入告。得遂定省。已为曲体人情。若不论年限。概准滥给。既漫无限制。又但以同乡官印结为凭。毫无考核。适以启缘饰之端。转滋弊窦。是该御史意似从严。实乃宽滥。甚属非是。邱日荣、著传旨申饬　　

○刑部议准、御史胡翘元奏称、各省通缉未结之案。例于岁终、由刑部开单移会科道衙门汇奏。其在雍正十三年以前之案。逸犯想已物故。每年汇奏。徒滋案牍之繁。应即查销。乾隆元年以后之案。应随时咨催。以期速结。并请嗣后遇各省开报难结事件。通缉已届四十年者。即行查销。从之　　

○以故广西东兰土州同韦振馨子永镇、袭职。　　

○辛巳。上诣皇太后宫问安　　

○幸瀛台　　

○回部库车阿奇木伯克二等台吉鄂斯璊等十六人、于西华门外瞻觐　　

○定边将军大学士温福、定边右副将军尚书公丰昇额奏、臣等于本月初十日。带兵至岱多喇嘛寺。有喇嘛一名出降。据云、寺内、僧格桑派有金川人二百。僧众请为内应。当令还寺。仍督兵急攻。寺僧皆出。内外合攻。歼贼甚众。遂进至布朗郭宗。此寨周围五六里。碉房千余间。我兵分据要隘进攻。自未至戌。寨内火起。贼番溃围而出。我兵奋击歼戮。据活口供称、僧格桑昨日至布朗郭宗。即将伊妻妾、及心腹头人等、由寨后美卧沟、送往金川。今早闻官兵已过帛噶尔角克碉。即到底木达、求见泽旺。泽旺闭门不令进见。遂从底木达过河。亦由美卧沟小路、逃往金川等语。臣等旋由布朗郭宗过河。至底木达。各路兵续到。次日进围官寨。泽旺出寨乞降。当派哈国兴看守。俟部署稍定。即派妥员解京。又别斯满土舍安都尔、及通事虎儿、并跟役七名、到营请降。现在逐一严讯办理。再投降头人阿克里、愿差人招降大板昭头人末利阿什咱等。随派沃克什通事赓噶、与阿克里所派之人同往。并令董天弼、来底木达会合。至僧格桑所走美卧沟。据番人称、路甚险仄。仅容单身行走。且沿途少水。兵行不便。查功噶尔拉、系乾隆十三年、进剿金川之路。布朗郭宗迤西簇拉角克沟。有路可通功噶尔拉。不须绕回美诺。现在筹办口粮。俟董天弼兵到。即由此路前进。再小金川全境荡平。必须清查户口。察其地理形势。以为办理善后之地。董天弼在川年久。熟悉番情。现令带兵一千。驻劄布朗郭宗。其查办户口册籍。须文员协助。革职松茂道查礼、承办边务。向称干练。已咨明文绶、飞调至营。俾协同董天弼、逐处细查注册。俟剿平金川后。通筹全局办理。谕、据温福奏、大兵由帛噶尔角克碉、追剿僧格桑。于十一日、攻得布朗郭宗。僧格桑、已于前一日潜窜金川。随即进克底木达。擒获土司泽旺解京。其别斯满土舍、亦已来降。大板昭一路。已遣人往谕。即可传檄而定。现筹合力追拏逆竖。并剿金川等语。前据阿桂攻克美诺。贼竖丧胆奔逃。温福等、即督兵迅速穷追。荡平巢窟。现在僧格桑、虽尚在喙走偷生。而伊父泽旺、及其头人通事等、咸已就缚。其别斯满等处。并经降顺。而大板昭一路。亦已前往檄谕。便可望风就抚。小金川地方。全行底定。朕心深为嘉悦。温福、丰昇额、督励将士。机宜允协。均著交部从优议叙。所有在事出力之将弁兵练等。并著温福查明咨部。一并从优议叙　　

○又谕、昨据阿桂奏、大兵攻破美诺。各寨悉就安抚。今据温福等奏、分兵攻克布朗郭宗、底木达。执缚土司泽旺解京。贼巢俱经扫荡。现在克日追擒僧格桑。捷书屡奏。小金川之局。已经全定。计自办理军务以来。一年有余。一切紧要军邮。往来络绎。沿途各台站。均能如期趱递。并无贻误。甚属奋勉可嘉。所有直隶、山西、陕西、四川、等省驿站官员。俱著加恩交部议叙。其驰送文报之兵丁人等。并著各该督抚等、查明给赏。以示鼓励　　

