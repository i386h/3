<!-- { "loadSidebar": true } -->
○壬辰。谕军机大臣等、昨据永瑞、五福奏、遵旨遣回南掌国使人一摺。止称量加赏赉。交付谕文。令其起程。至伊等有何言词、及形状如何之越。并未详悉具奏。朕何由晓其情势。永瑞、五福、甚属无用。已于摺内批示矣。更思今岁我大兵进剿。正路兵力甚壮。傅恒亲自统领。朕深放心。至落卓一路。原因南掌国召翁差人请兵之便。就中取进。以分贼势。但据南掌国人告称、阿瓦城缅贼闻我兵至。惊扰之际。召翁始得逃出。然我兵并未深入阿瓦。而阿瓦缅贼。何至惊扰不能聤地。致令召翁窜逸。此即可疑之处。则召翁使人请兵。竟不可信。或系从顺缅贼。计诱我兵。其时察访南掌国人之虚实。必得一晓事之人。方能有济。永瑞等。用以打仗尚可。断不能审料事机。若专赖伊等。倘堕贼术。稍有不妥。反至动摇军心。以分军力。此则大有关系。著即传谕傅恒、其落卓一路。切不可专委之永瑞等。或阿里衮、阿桂、伊勒图、三人内酌定一人。前往统领。傅恒即密谕派往之人。若南掌国领兵前来协助。竭诚陈诉缅匪信息。导引便捷路迳。即系出于实心。可即鼓励以收其力。如稍露狡猾情形。明系通贼诱我。宜先剿办伊等。不可稍存姑息。总之此路进兵。本为分贼势以济我军。并非仗以剿灭缅贼。即未能深入得利。果能振扬威武。扰贼以分其力。于正路大兵有益。是即伊等之功也。此事甚要。傅恒务须小心谨慎。妥协办理。如阿里衮等三人。必不能离。亦必另派一可信之人前往。　　

○是日、驻跸大新庄行宫　　

○癸巳。祭先蚕之神。遣妃行礼　　

○户部议准、直隶总督杨廷璋疏称、直隶省各提镇协营、暨各驻防兵。乾隆三十三年、及三十四年春季俸饷。除已拨外。尚不敷银、应于上年地丁项下派拨。查赴滇官兵经由、及上年被灾、各州县。钱粮均经停缓。所需饷银。应请于山东省、协解二十七八两年兵饷存剩银内动放。从之　　

○工部议覆、福建巡抚鄂宁奏称、闽省战船大修拆造旧料变价。定有成规。惟木值视昔昂贵。应按时增估。请于现届修造之船。委员确估一次。嗣后即以此次估定之数为准等语。查旧科朽坏有浅深。则价值有多寡。即闽省系拆旧换新。与浙省全船变价不同。亦应将旧料选用若干。抵银若干。余料变价若干。报部查核。若以临时逐只委估。恐误题修定限。应照江南、山东例。一面题请动项。一面委估旧料。于报销案内声明。至大修小修。事同一例。并应遵办画一。从之　　

○是日、驻跸盘山行宫。至丁酉皆知之　　

○甲午。孝贤皇后忌辰。遣官祭陵寝　　

○谕军机大臣等、富明安汇奏、应发新疆改发人犯一摺。殊不明晰。据称上年发遣之犯、徐羊子等三十四名。内有曹六、杨小偏、在配脱逃。曹六已获正法。杨小偏尚未就获。其余未准咨会等语。是该省遣犯在配脱逃者。仅止二人。此外既未准咨会。则其无脱逃情事可知。何必又将各犯姓名。罗列开写。复于此内曲折其词。毫无眉目。此固幕宾叙稿不能清晰之鼓。该抚于此等汇奏事件。岂竟不寓目耶。至杨小偏一犯、既未协获。著即饬属上紧缉拏。毋致漏网。将此传谕知之　　

○又谕曰、永贵奏、据阿布赉之子斡里苏勒统禀称、由伊犁起程。经过拜济格特奈曼鄂拓克地方。鄂推古勒之子额哷里、逃往伊犁。恳请发回。似应于斡里苏勒统回剿时。将额哷里交与带回等语。永贵所奏。甚属错谬。厄鲁特、哈萨克、俱朕之臣仆。凡投降之人。理宜安插。岂有因斡里苏勒统一言、即将额哷里发回之理。著传谕永贵、斡里苏勒统由伊犁经过时。即晓谕云。尔等从前所言额哷里之事。查此人现在伊犁。业经安插。似此安插之人。向无发回之例。况厄鲁特系大皇帝臣仆。哈萨克亦系大皇帝臣仆。原无区别。若因鄂推古勒思念其子。欲令骨月团聚。亦当亲身恳求奏请。或大皇帝加恩赏回。亦未可定。今途次顺便言及。于理殊为不合。如此晓谕。方是控制外夷之道。永贵办理边务。宜加果断。若如所奏。一味柔懦。反开伊等骄蹇之渐。伊等宁通晓文义耶。永贵嗣后于一切事务。勿得拘泥。　　

○赐恤正蓝旗满洲剿缅落水淹溺员弁如例　　

○乙未。谕、据明德奏、贵州镇远镇总兵顾起凤、年已衰老。两耳重听。难胜总兵之任等语。顾起凤、著原品休致。所遗镇远镇总兵员缺。著李煦补授　　

○以广东按察使富勒浑、为浙江布政使　　

○以甘肃神木协副将诚泰、为直隶泰宁镇总兵　　

○丙申。上遣侍卫索诺木策凌、赴畅春园、问皇太后安　　

○谕军机大臣等、唐韩愈有送李愿归盘谷序。志乘所载。在怀庆府之济源县。今其地山川形胜若何。李愿贵迹。尚可考否。著阿思哈随便访核。约略绘图具奏。亦不必视为紧要之务。汲汲从事也。可于该抚奏事之便。传谕知之　　

○署正红旗护军统领塔永阿奏、两翼前锋统领、八旗护军统领印信。向听各员携置私宅。嗣后应谨置公署。得旨是。照所请行　　

○以故盛京正蓝旗。奉恩将军阿朗阿子和齐匡鄂。袭爵　　

○以广东南韶连道富松、为广东按察使　　

○戊戌。兵部议准、陕甘总督明山疏称、凉州镇属俄卜岭营游击关防。原颁系阿坝营。西宁镇属巴燕戎格营游击、及抚番通判、各关防。原颁系摆羊戎营、厅。又西宁镇属哈拉库图尔营守备条记。原颁系河拉库托营。并应照依今定子样。改铸颁给。从之　　

○工部议覆、闽浙总督署浙江巡抚崔府阶疏称、海宁县城西石塘工程。经前抚臣永德奏明饬估具题。今勘海宁境内曹将军殿西首鱼鳞石塘十一丈。应行复筑。镇念二汛内鱼鳞缓修塘外坦水一百一十八丈八尺。应修二坦一层。又五十九丈五尺。向无坦水。应添建坦水二层。戴念镇三汛内、应补钉桩木一千六百余根。又西塘曹殿东、应镶柴塘四百七十五丈。估需银、请于司库塘工经费款内动给。应如所题。从之　　

○经略大学士公傅恒奏、湖南途次、遇阿里衮等派员解送、自阿瓦逃出之把总崔执中、乌庆云等前来。臣察讯崔执中等、居阿瓦几及二年。稍知贼情。且通缅语。谨遵前谕、留备驱使。其生擒之博夷撒乌、仍令解京。得旨、知道了。傅显等造船维艰。而阿里衮等餧养马匹。事复欠妥。总须汝速往尽心办理。得毋劳苦否。初十日至盘山。得雨竟日。甚为沾足。朕虽欣悦。念及军营事体。烦懑如故。虽急欲闻汝喜音。复维时尚早　　

○旌表守正捐躯之河南临颍县民冯悦儿妻韦氏　　

○是日、驻跸大新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十

大清高宗法天隆运至诚先觉体元立极敷文奋武孝慈神圣纯皇帝实录卷之八百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。三月。甲申朔。上诣畅春园、问皇太后安　　

○幸丰泽园演耕　　

○还宫　　

○直隶总督杨廷璋疏报、顺天、保定、河间、天津、正定、永平等、六府属。乾隆三十三年分、开垦熟荒地六十六顷三亩有奇　　

○加赈云南邓川、浪穹、鹤庆、剑川等、四府州县。乾隆三十三年分、水灾饥民　　

○]乙酉。谕曰、伊犁将军伊勒图、今遣往云南军营。著加恩赏银一千两。即行整装起程。并著带领一队索伦兵前往　　

○蠲免直隶霸州、保定、文安、大城、永清、东安、武清、宝坻、蓟州、宁河、清苑、安肃、新城、博野、望都、蠡县、雄县、束鹿、安州、高阳、新安、河间、献县、肃宁、任邱、天津、青县、静海、沧州、盐山、庆云、正定、晋州、藁城、南和、平乡、任县、成安、曲周、广平、丰润、玉田、冀州、武邑、衡水、赵州、隆平、宁晋、深州、武强等、五十州县。并津军、张家口、二厅。乾隆三十三年分、水灾额赋　　

○丙戌。谕曰、福隆安扈从前往盘山。其理藩院印钥。著交官保。其步军统领衙门印錀。著交英廉。暂行署理　　

○兵部尚书管理国子监事务陆宗楷奏、查臣监文庙、向设祭器。皆木磁等物。贮南北围房。有庙户十三名看守。今自发帑兴修。复颁周朝法物十件。玉磐二件。及添修礼器、乐器、以至杂项等物。均金银铜锡。计数千余件。敬贮库藏惟庙户看守。实不敷用。应请添设步甲十二名。每日四名轮班巡逻。不力、臣等即行咨换。并请交提督衙门、饬令步军校等、巡查堆拨。严管行人。及附近旗民。墙垣栅栏。勿得伤损。以肃观瞻。报闻　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命简亲王丰讷亨、裕亲王广禄、愉郡王弘庆、各五推。吏部左侍郎何逢僖、户部右侍郎范时纪、礼部左侍郎金甡、兵部右侍郎觉罗奉宽、刑部左侍郎钱维城、工部左侍郎刘星炜、左都御史范时绶、通政司副使吉梦熊、大理寺卿长福、各九推毕。顺天府府尹、率农夫终亩。赏赉耆老农夫如例　　

○谕军机大臣等、前据傅恒等奏、请令陕西等省。采办骡三四千头。解赴滇省。所有原买价值。及沿途支应草乾。扣算明确。令滇省官兵等出资认买。已依议行矣。近据明山、文绶、先后奏到、陕甘二省。共采办骡六千余头。鄂宝亦奏、山西省采办骡二千二百头。现在陆续起解。计七月内可到永昌。此次骡头。既备滇省官兵自买驮载之用。自应将各该省采买价值。及解官盘费、牵骡夫役口食。并餧养各杂费。统计每匹为数若干。令其按数交买。方于官项无亏。但此项骡头多至八千余。齐解滇省。一时拥挤难消。且归并各项核计成本。未免稍重。官兵或因价重认买不前。临时未能迅速销售。殊属无益。现已谕令鄂宝、将山西所办之骡二千二百头。概行停止。并谕文绶、将陕西所办余骡一千余。亦停其办解。计解滇之骡。尚有五千。亦足敷用。著传谕傅恒、俟解到时确实核计。务酌量情形。妥协筹办。俾成本无亏。而官兵等仍得踊跃认买。方为尽善。并传谕明山、文绶、及解滇经过各省督抚、将办解各项杂费。统行知照滇省会核。并饬承办各员、据实开报。毋稍浮冒　　

