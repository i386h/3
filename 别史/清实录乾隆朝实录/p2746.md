<!-- { "loadSidebar": true } -->
○癸丑。谕、本日三宝奏、查办孙士毅家产摺内据称亲带道府。猝至其家。严密根追。毫无遗漏。将所封财产。饬司贮库。并将家信呈览各等语。所办未免过当。此案因孙士毅、裴宗锡、身任巡抚。与李侍尧近在同城。见总督婪赃不法。数至盈千累万。众共闻知。乃甘为隐讳。以致不肖劣员。公然馈送。相率效尤。并闻库项或有短缺。督抚同城。原期互相纠正。即如舒常在贵州。与李侍尧并不同城。尚以未经参奏。具摺认罪。况李侍尧如此荡检踰闲。不特同城巡抚。应据实参奏。即藩臬两司。尚应具摺直陈。若俱隐匿不言。毫无闻见。国家又安用此巡抚藩臬为耶。前已降旨、将孙士毅革职。发往伊犁效力赎罪。准之情法。已足蔽辜。至伊属员如有亏空。亦自应照例分赔。是以令将原籍财产。查明存记。俟将来该省查奏实在亏短银数。应赔若干。将伊家赀扣抵。如有余剩。仍行给还。此等查封存记。与汪圻、庄肇奎等、公行贿赂。应行查抄者不同。昨因恐三宝、雅德查办过当。已先令传旨谕知。乃今日奏到。果不出朕前此所料。可见督抚等平日遇事颟顸。并不据实认真。至有交办之件。又不度事理轻重。往往办理过当。何以得情法之平耶。朕综理庶务。一秉大公至正。从无偏倚。诸臣等皆当仰体朕怀。务求允当。毋得稍存意见以致畸轻畸重。将此通谕中外知之　　

○谕军机大臣等、据富纲奏报、闽省平粜仓谷盈余银一十四万五千余两一摺。内称前任藩司钱琦奏准、以平粜之有余。补常平之不足。将平粜盈余银两。拨给各属。买补常平缺额。俟各属买补不敷。通融酌拨等语。闽省常平缺额米石。自属因时调剂。为有备无患之善策。闽省粜谷。既积有盈余。数至十余万两。各省平粜。即多寡不等。均有盈余。是否亦照此办理。著传谕各省督抚。即行查明据实覆奏　　

○是日、御舟驻跸崇家湾大营　　

○甲寅。御舟驻跸海棠庵大营　　

○乙卯。常雩。祀天于圜丘。遣諴亲王弘畅恭代行礼　　

○谕、朕此次巡幸浙江。由海宁阅视塘工。至杭州老盐仓一带。有柴塘四千二百余丈。虽因其处不可下桩为石塘。然柴塘究不如石塘之坚固。业经降旨。将可以建筑石塘之处。一律改建石塘。以资永久保障。兹忽忆及该地方官。及沿塘居民。见该处欲建石塘。或视柴塘为可废之工。不但不加防护。甚或任听居民。折毁窃用。致有损坏。则石塘未蒇工之前。于该处城郭田庐。甚有关系。且改建石塘。原为保卫地方之计。若留此柴塘。以为重关保障。俾石塘愈资巩固。岂不更为有益。况当石工未竣以前。设使潮水大至。而柴塘损坏。无可抵御。不几为开门揖盗乎。著该督抚、即严饬地方文武官。将现有柴塘。仍照前加意保固。勿任居民拆损窃用。将来石工告竣。迟之数年。朕或亲临阅视。尔时柴工倘有损坏。惟该督抚是问。　　

○缓徵安徽宿州、寿州、凤阳、灵璧、凤台、泗州、盱眙等七州县、并凤阳、长淮、泗州、三卫、乾隆四十四年水灾旧欠额赋　　

○旌表守正捐躯福建德化县民陈错女陈氏　　

○是日、御舟驻跸平桥大营　　

○丙辰。御舟驻跸直隶厂大营。　　

○丁巳。上至武家墩。阅高家堰堤工　　

○祭河神。渡河　　

○谕曰、户部奏覆山西巡抚雅德咨称、请将例不应蠲之太原、辽州等府州。应徵本色。及清水河、丰宁等厅。和林格尔等处。改徵折色地租银两。仍全行徵收一摺。固系照例核议。第念该省本年、轮应普免地丁钱粮。而此项应徵本、折、银两。独令供输。未免向隅可悯。所有太原、辽州等十六府州。并归化城应徵本色。及清水河等厅、并太仆寺、牧厂地亩。应徵折色银两。仍著加恩、照上届蠲免十分之三。其应徵本色之大同、朔平、二府。地处边瘠。又和林格尔等处、新垦地亩。应输折色。并庄头退出招种地租银两。及丰宁二厅地亩。折色租银。按田纳赋。与内地地丁无异。均著加恩、一体全行蠲免。俾得普沾恺泽。益裕盈宁之庆。该部即遵谕行　　

○谕、军机大臣曰、杨魁奏覆浒墅关情形摺内称、漏税罚料一项。向系一正三副。以一正归正税。其三副内、一半赏给书役。一半留织造公用等语。罚料虽非正项钱粮可比。但既留作织造衙门公用。即或每年不行报部。亦应将此项作何公用之处。册报内务府存案。著传谕全德、即行查明罚料银两。是否每年咨报内务府。并将织造衙门、何项因公动用之处。详悉开单。据实覆奏　　

○伊犁将军伊勒图奏、伊犁头起绿营眷兵一千五百户。内情愿认地垦种者。九十一户。于伊等居住之绥定城东北。并察罕乌苏东南。水泉充足之地。每户给地三十亩。令其垦种。照例六年升科。并将分户人丁。编入民籍。交伊犁同知管束。每户赏给农具耔种。至每户应借房价银二两。耕牛一只。作银八两。在官厂内拨给。其麦收前所需口粮。亦照户分别借给。均俟升科时、作三年交还。报闻　　

○命大学士公阿桂、为翰林院掌院学士。并教习庶吉士　　

○是日、御舟驻跸徐家渡大营　　

○戊午。谕军机大臣曰、特成额奏、查拏三暗巴夹坝一案。讯据泽登格戎供称、在南墩地方。连茶包人马驮牛。都被江卡营官拏去。写信告求退还不听。因想抢江卡营官之物报仇。不料错抢了达赖喇嘛茶包马匹等语。看来安错未必肯出。但当严办。毋事迟疑。此案特成额等办理太软。以致该贼番等迁延观望。据所叙供词内。复有道路崎岖等语。亦未免有畏难之意。试思两金川径路。何等险窄。我兵直捣巢穴。一举荡平特成额、彼时身在戎行。皆所目击。何以遂忘之耶。著特成额、即督率将弁。勒兵前进。务将此案夹坝正犯。迅速全行拏获。审明于军前正法。俾各该处番众人等。咸知警惕。毋再迟疑。致该番得以乘间砌筑碉楼。为抗拒延喘之计。并令各处番众、闻风畏惧。各思安分守法。将此由六百里发往。并谕令文绶知之　　

○以光禄寺卿奇臣、为奉天府府尹　　

○旌表守正捐躯直隶威县民陈露妻翟氏　　

○是日、御舟驻跸陈家道口大营　　

○己未。谕、朕于五月二十一日启銮。幸避暑山庄著派諴亲王、理郡王、大学士公阿桂、大学士英廉、留京办事。所有吏兵二部应行引见官员。文职知县以上。武职守备以上。八月以前。该部每月派堂官一员。轮流带赴热河引见。其文员内佐杂等官。武员内八旗护军校、骁骑校、及外省送到之补放水手官骁骑校并年满千总等官弁。仍著王大臣照例验放。至八月以后月选等官。亦照向例办理。其外省督抚提镇等官奏摺。朕驻跸热河时。著赍摺人赴热河投递。至进哨以后。著兵部选派司员二人。住于哨门外经管台站。各省赍摺人。赴哨门外即交兵部司员接收。按日由台驰送行在批览。发回后。仍由该司员、付各赍摺人领回。该部通行传谕知之。　　

○谕军机大臣曰、荣柱奏、覆勘各属涸复地亩一摺。据称有沙压之地询之老农。称沙性阴寒。地气难以透达。须俟风日晒扬一二年后。方堪试垦等语。此等地亩。约计共有几许。何以不行查勘明确。据实奏闻。又据称柘城等县地亩。亦竟有全不被沙压者。挂淤之后。转成沃壤等语。此淤何以又非停沙。所奏未能明晰。适陈辉祖、来至行在召问。据称黄河涨水过后。于平地积有淤泥三四寸、及一二尺不等。名为挂淤。其泥细软。与田土胶黏。以之耕种庄稼。倍为肥好。若黄水太盛。水过甚速。粗沙停积。田地被压。名曰沙压。其沙粗硬。不可耕种。若沙压深厚、至四尺以上者。民力不能开垦。即成废地。向例遇有此等沙压地亩。该地方官查勘确实。将该地亩应完钱粮。奏明豁免等语。著传谕荣柱、即将此次黄水过后。各属田地挂淤者。共有若干顷亩。沙压者。共有若干顷亩。详晰查勘。据实奏闻　　

○是日、御舟驻跸林家庄大营　　

○庚申。御舟驻跸顺河集大营　　

○辛酉。谕曰、姚立德、由按察使、加恩擢授总河。一切修防堵筑。是其专责。理应先事豫筹。俾各处险要工程。有备无患。庶几无负委任。乃姚立德、于前岁仪封决口一事。平日不能留心查勘。未雨绸缪。以致因循贻误。屡筑屡冲。是以将伊革任。仍留工次效力赎罪。此等玩误公事。贻患地方。不得藉口因公。即其平素办事软弱。属员不知警畏。致工程有名无实。亦复无可怜惜。试思此次决口。耗费工料。虚糜国帑至数百余万之多。伊谁之咎。然此尚云糜费帑项。朕亦初不深罪伊。而两载以来。民田庐舍均被淹浸。贻害沿河。及下游一带。姚立德更何以自解耶。此事朕前不加重谴。仅令革任留工效力。已属法外之仁。今幸天佑神助。坝工告竣。伊复何颜赴行在见朕。若因其为人尚属谨饬。仍复加恩录用。将何以为封疆大吏因循偾事者之炯鉴耶。姚立德、著勒令回籍并将此通谕中外知之　　

○谕军机大臣等、本日袁守侗奏报、直隶三月分粮价清单各摺。系于四月初四日拜发。查前此国泰奏报、四月初三日。东省巳刻微雨。至晚渐大。淋漓竟夜。初四日辰刻未止。入土深透。复据留京王大臣奏、四月初三四等日。京师得雨。约入土二寸各等语。直隶去京甚近。其迤南河间、景州、一带。复与东省毗连。京师山东、既经得雨。谅直隶亦应普被雨泽。何以袁守侗、于是日止奏粮价。而于该省曾否得雨。并未奏及。著传谕袁守侗、即将四月初三四等日、直隶有无雨泽。及各属是否望雨之处。查明据实覆奏。寻奏、顺天、天津、大名、宣化、承德等府属。得雨止一二寸。永平、遵化、二州州属。得雨稍多。又非望雨之区。现惟定兴县、于三日内共报得雨七寸。较为优渥。余俟各属报齐汇奏。报闻　　

○又谕、四库馆书籍。当时敕令总纂等、将各省解京之书。详加核定。有应行钞存者。有仅存名目。不必缮写全书者。英廉等、现在查办短少各底本。系发交誊录缮写之书。其仅存名目之书。亦应于查清后。将底本发还各省藏书之家。著传谕英廉、即将此项书籍。一并查明发还。仍将如何查办情形。遇便覆奏　　

