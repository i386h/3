<!-- { "loadSidebar": true } -->
○又谕曰、车布登扎布奏称、伊年已老。且已至张家口外三台。吁请陛见。甚属可悯。著加恩准其来京陛见。于本月二十三日以前到京。将此谕令知之　　

○以左庶子童凤三、左赞善王仲愚、俱充日讲起居注官　　

○豁除甘肃平番、碾伯二县水冲地三十三顷有奇额赋　　

○赈恤甘肃皋兰、河州狄道、金县、靖远、会宁、陇西、安定、漳县、洮州厅、华亭、山丹、武威、平番、西宁、文县、泾州、肃州等、十八厅、州、县。本年水灾饥民　　

○丁巳。谕军机大臣等、据闵鹗元奏、办理浙江海塘石料情形一摺。所奏辞支而费已于摺内批示矣。其所称移匠鸠工。费省事速之处。办理尚是。至称现在飞饬藩司瑺龄、驰赴惠山北首一带、察看旧采石塘。并就近各处是否有石可采。堪供塘工之用。一律筹办等语。海塘工料关系钜工。需用甚急。闵鹗元到任后。即当豫为筹办。多方试采。江苏等处产石地方尚多。即如惠山北首一带。俱有采石旧塘。朕南巡经临无锡时。尚然望见。闵鹗元身任地方。岂竟毫无见闻。乃必待朕降旨饬谕。始饬瑺龄前往察看。以为塞责之地。则其从前未经实心办理可知若其石不可用。即当据实奏闻。乃闵鹗元并不切实引咎。徒以文笔支辞。掩饰其过。以当覆奏。此等虚文。岂能于朕前尝试乎。闵鹗元平日办事尚属认真。不应若此。著传旨申饬。至宜兴、荆溪、石料。可备里层塘工之用不妨酌量搭配。屡经传谕。闵鹗元应遵照前旨速行筹画覆奏。此后务须督率属员采办迅速赶运以济钜工。将此谕令知之。寻奏、无锡惠山北首。勘明沙石零星。无可采用。祇因土色带黄。居民挖土、以培工作。是以遥望似系旧开石塘。查该县之西洋山石。与荆宜二处相仿。亦可采为里石之用。并令一体开采。报闻　　

○戊午。谕、朕于明年二月二十二日。启銮巡幸五台。所有应行豫备事宜。各该衙门照例豫备。至跸路所经。已降旨止就旧有行宫。量加修葺毋许再行添建。该督抚等、务宜妥协办理。不得踵事增华。致滋糜费。以副朕省方观民之至意　　

○又谕曰、和珅等奏、请将内务府现任笔帖式、归并八旗应考现任笔帖式内、届期统由吏部请派大臣。一体考试等语。固属酌归简易。自应如此办理。但各部院衙门笔帖式甚多。内务府笔帖式较少若一体考试势必内务府人员考居下等者多。此亦如乡会试士子。不能不分别南北省分因地取材也。嗣后内务府笔帖式著归并各部院笔帖式。一体考试。并仿照乡会试之例。分别字号。另列等第。以昭平允　　

○旌表守正捐躯广东番禺县民周贤江妻、钟氏贵州广顺州民蔡世维妻、周氏　　

○己未。吏部等部议覆陕甘总督勒尔谨疏称、遵旨覆议升任乌噜木齐都统索诺木策凌奏、库尔喀喇乌苏。驻劄办事大臣、及屯差兵丁。并未设有文员。地方仓库。自应专员管理。请添设同知一员。又喀喇巴尔噶逊、南通回疆。西通伊犁塔尔巴哈台等处。请派眷兵三百。前往驻守巡防。即于内地简僻营分。酌裁守备千总。更换驻劄分管。原派之只身兵六百。彻回。应如所请。从之　　

○工部议准、前任奉天将军宗室弘晌奏称、锦州属之松岭子、边门界、十三庄、煤窰六座。开采日久。煤线断绝。应请封闭。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。十二月。庚申谕、会同四译馆。系给朝贡外藩居住之所。虽派委郎中大使、通官等专管而礼部堂官。实有统辖之责。自应缮葺整齐。如有坍损。即当早有修理。俾得宁居。以副柔远之意何至屋宇颓塌。致高丽从人被压伤毙。实属不成事体。礼部堂官。所司何事。著同该司员等。一并交部严加议处。其会同馆所有墙垣房屋。并著该堂司官等出赀一律修整完固。至被压人役。著丰裕料理。并著赏伊家属银两。交与正副使带回转给。亦令该堂司官出赀。以示罚惩　　

○谕军机大臣等、据富勒浑奏、拏获福建建宁县邪教人犯沈本源等。现饬究拟一摺。奸民倡立邪教。转相传习。煽惑乡愚。最为人心风俗之患。自应严速查办。以净根株。富勒浑现在浙省。接据该县冷震金禀报。一面奏闻。一面札知富纲、饬臬司酌派大员。驰赴该犯原籍。逐一搜查。根究夥党。查拏解省。严行究拟。富纲近在福建。该县谅早已禀知。自当就近查拏办理。何以未据该抚奏到。殊属迟延。著传谕富纲。即将此案邪教人犯。曾否尽获。现在作何查办。及因何迟延缘由。迅速覆奏　　

○二等昭信伯李侍尧缘事革职。以其弟奉尧袭爵　　

○以故一等子文庆弟七十一。一等男百顺子七十一。二等男噶鲁弟子苏隆阿、各袭爵　　

○辛酉。以故三等伯李境子庆寿一等子博敦子博尔忠额。二等子班达哈子特通阿一等男金文奎子菩萨保、二等男福通阿子咸中、三等男音登额叔六十三。各袭爵　　

○壬戌。谕军机大臣等、据哈宁阿奏、河东乏商。现在尚余五家。应入来岁更替。其四十一二两年新充之商明岁亦届五载应替而留办各商。统计引数甚重。若一时更退未免势有所难。因查留商王元兴等、办理竭蹷应准其更退。其郭顺昌等十一家准其酌减引数以节商力等语。该处商人。现在情形如此自不得不为调剂。但办理盐务。全在该抚及运司等加意体恤。地方官严缉私贩。畅销官引。商运始能日有起色向因河东盐务。办理竭蹷经巴延三奏明开挑河渠。修筑圩堰并淘浚盐池。为之多方筹画所出盐觔必较前丰旺即今岁喀宁阿到任后奏、查勘盐池工程亦并无产盐不旺之语何致现在乏商尚有如此之多此必该处迤北口外鄂尔多斯阿拉善一带所产之盐有私贩匪徒偷运内地售卖以致引课不能多销商力仍前疲乏不可不留心查察。著传谕喀宁阿、饬属实力稽查。严禁行贩。毋令丝毫偷入。庶官引畅消。商力日渐充裕　　

○癸亥。礼部议准、四川总督文绶奏称、马边厅距屏山五百余里。生童赴试跋涉维艰。且设厅以来。应考生童。均有三百余名。文风日盛。请将屏山县学额十五名内。裁五名。拨归马边。每遇岁科试。由厅送府。学臣照额取进。廪增原缺。亦酌拨四名。并将越巂厅学训导。改为马边厅学。铸给学记。从之　　

○以故四川建昌道。属之松林地土千户王珠子朝相、松茂道属之川柘寨。土千户拆巴克嘉布子恶布折论、下包坐竹当寨土千户鲁布木嘉尔子出物蚌、阿坝阿强寨土千户策凌嘉尔子扎舍卜、郭罗克土百户、巴特玛布木子拆论扎什、丢骨寨土千户龙布革子查得孝、永宁道属之阿招土百户月山子六固、湖广麻藔所镇抚司把总李国相子泰龙、各袭职　　

○甲子。谕军机大臣等据李奉翰等奏、张家油房坝工于十三日丑刻兜缆堵合。昼夜镶填。至十五日戌刻。抢办稳固保护无虞。现在加做边埽戗坝李奉翰、仍驻工防护料理未尽事宜等语。以手加额。欣慰览之。该处工程。前此奏报合龙。业已降旨分别议叙。此次补筑完竣。无庸再行明降谕旨至坝工究系新工。其外做边埽。内帮戗坝。加高坝土之处。正须加意镶筑务期坚实。不可稍存懈忽。著传谕李奉翰、仍遵前旨。在工督率文武员弁。务将一切善后事宜。赶办完竣以资永固将此由五百里发往。并令雅德知之　　

○乙丑。上诣雍和宫行礼　　

○谕、粤海关经徵课税。向来原视洋船之多少货物之粗细以定盈绌非浒墅等关徵收内地货物者可比所有图明阿短少银三万二千二百余两。据称系船小货粗。尚属有因。著加恩免其赔补嗣后该部查核粤海关徵收课税。即以该年之船只货物。核实考察。毋庸照各关例。将上三届比较　　

○丙寅、谕军机大臣等、前据李奉翰等奏报、张家油房坝工。于十三日合龙。当经传谕该督。以坝工究系新工务须加意镶筑。以资巩固。连日以来。未知该处坝工。是否坚实。甚为廑念该处坝工系就堤内滩面堵筑。距老堤尚远若干丈尺。此次合龙后。大溜已归中泓。距新坝及老堤约有若干丈尺。均应详悉奏闻。著李奉翰、即速绘图贴说呈览。至现在两坝内是否尚有积水。兹距合龙之期已届十日坝前曾否淤高并著李奉翰查明迅速由驿覆奏。寻奏、坝工堵合后。引河溜势甚畅。坝上蓄高水。渐次消退。坝高水面一丈五六尺。坝前水深处。亦淤垫一丈有余。桃汛候更可淤高。坝内积水深自三四尺。至一丈二三尺。迤下俱已乾涸新坝距老堤一千一百八十丈大河中泓大溜距新坝三百六十丈。距老堤一千五百四十丈形势遥远。通体坚稳无虞。得旨欣慰览之　　

○军机大臣等议覆。管理善扑营大臣扎拉丰阿等奏、头等善扑蓝翎侍卫四、内虚衔翎顶二与众善扑同食护军马甲钱粮。不足以资养赡。请改为蓝翎实缺。即将虚衔之善扑补授其二等以下善扑人等亦请赏给公费又八旗金顶之善扑教习十六。骗马教习四请于年满时。以各旗护军校、骁骑校、升补等语查头等善扑四、俱作为实缺蓝翎侍卫。未免过优请增一缺。所增公费。即由八旗满洲房租银两内。每旗月出四两。该管大臣量能给赏。其两顶教习五年期满。遇缺升补。应如所请。从之　　

○刑部议覆、湖南巡抚刘墉奏、秋审未经勾决人犯定例次年提省会勘。而奉文停止勾决者。可否亦照例解审等语。查停勾各犯。案情业已审定。并非量从末减。自与寻常监候不同请饬各督抚照拟于次年具题毋庸解审用昭慎重从之　　

