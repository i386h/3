<!-- { "loadSidebar": true } -->
○以西藏办事大臣舒濂、为户部右侍郎。　　

○是日、御舟驻跸朱官屯水营。　　

○癸卯。调正红旗汉军副都统富锐、为正红旗满洲副都统。以正红旗汉军参领王汲、为正红旗汉军副都统。　　

○以广西新太协副将德克精额、为直隶正定镇总兵。　　

○旌表守正捐躯直隶大名县民宋二妻田氏。　　

○是日、御舟驻跸新庄水营。　　

○甲辰。谕军机大臣等、昨据梁肯堂奏、沧州地方。于本月二十日未时起、戌时止、得雨四寸等语。朕巡方所莅。无不廑念雨旸。近日东省天气久晴。望泽较亟。既据梁肯堂奏、沧州于二十日得有雨泽。其余各州县。有无续行禀报得雨之处。著梁肯堂、即行查明迅速具奏。再朕此次回銮。闻该督于二十五日迎至甲马营。出境未免太远。并著传谕该督、于二十六日、在石屯汛迎驾。　　

○又谕、前据孙士毅奏、川省地方。向有搀和小钱之弊。请定价收买销毁。另行改铸制钱。已降旨传谕该署督、严禁私铸。以绝弊源。并令四川云贵邻近各省。一体严行查办矣。昨叩阍民人吕凤翔具控呈词内。有陕西安康县私铸小铁钱一款。可见陕西地方。竟有奸民等私铸之弊。又闻浙江商民市易。亦多将破烂小钱。搀和行使。其弊与川省相同。不可不严行查办。从前整顿钱法。曾经通行饬禁。不得擅用小钱。近年以来。地方官视为具文。因循不问。遂致小钱充斥。夹杂行使。奸民等希图射利。必至私毁制钱。将一文改铸数文。质地轻薄。殊干例禁。但相沿日久。若一时严行查禁。恐市肆钱价骤昂。于小民生计。亦有关系。自应将破烂小钱。收买改铸。其尚堪行用之钱。定以易换价值。使之无利可图。行之以久。为之以实以渐。其弊不杜自绝。断不可稍事张皇。使市侩闻之。居奇昂价。至奸民等既能私铸。必致私销。弊源实在于此。各督抚务须不动声色。督饬所属。密行查禁。倘再颟顸不办。使小钱仍复流通。则惟该督抚是问。除就近面行传知梁肯堂、长麟外。将此谕令各省督抚知之。　　

○又谕、据保泰等奏称、遣往军台效力赎罪之废员任学周、三年期满。应交之项交完。请将任学周之情罪。交部查奏等语。发往新疆各处效力赎罪之人。期满后、俱由各该处将伊等原犯情罪。用汉字夹片具奏。今保泰具奏任学周年满。并不将该员情罪。一并具奏。殊属非是。除交该部将任学周情罪查奏外。著传谕保泰等、嗣后此等军台效力人员。期满具奏时。将原犯情罪。用汉字开列清单呈览。　　

○陕甘总督勒保奏、洮州土司世袭指挥杨家业呈称、恭遇皇上万寿。愿入京叩祝。应请照五十一年庄浪土司入觐例。令随各回城伯克、同赴热河。得旨、准其来。　　

○又奏、准哈密办事大臣咨、该处供差马匹。为数无几。请将巴里坤厂马。照例派解三百匹应用。经移令巴里坤镇和伦、选派弁兵。将前项马解赴哈密交收。并据称该厂尚有出群马四百五十余匹。足以筹备五十六年差马之用。应如议备派。其余马、留为该厂抵补倒缺年额。报闻。　　

○是日、御舟驻跸珠泉屯水营。　　

○乙巳。谕军机大臣等据富纲等奏、缅甸国长孟陨、差亲信头目便居未驼等、赍送金叶表文。贡品象只。叩祝万寿。于三月初四日至铁壁关。四月初旬到省后。即派员伴送起身赴京。并据该国长恳请敕赏封号。管理阿瓦地方。求开腾越关禁。俾通市易等语。缅甸国长孟陨、叩关内附效悃维殷。前已遣使恭进方物。以邀赏赉燕醑。兹以朕八旬寿辰。普天同庆。复敬备表贡。遣使来京祝厘。远涉万里。实属恭顺可嘉。自应俯允所请。给予封号。以资绥辑。俟其贡使到时。再将锡封敕书、及国王印信、交令赍回。兹先降敕褒谕。并亲书御制诗章以赐。仍加赏珍珠手串、荷包等件。以示优眷。该督等接奉后。即照安南之例。遣派道将大员二人。亲赍恭捧。前往宣封。面交祗领。该国长备沐宠荣。自必倍加欣感。至该国自禁止通商以来。需用中国物件。无从购觅。而该国所产棉花等物。亦不能进关销售。今既纳赆称藩。列于属国。应准其照旧开关通市。以资远夷生计。此事不值写入敕谕。著传谕该督等、一面照会孟陨、以该国恳请开关。业经代奏。钦奉大皇帝恩旨准行。即一面饬知沿边官员。定期开关市易。以示嘉惠远人之意。再据富纲片奏、南掌国王、虔备表文驯象。遣使祝厘。并附进明年例贡。不日即可抵边等语。南掌素称恭顺。曾经受封进贡。兹复专遣使臣。远来叩祝万寿。系属好事。自应准其所请。著传谕该督、俟南掌贡使抵关。即派委妥员。护送到省。酌加赏赉。与缅甸贡使。分起前后起程。俱于七月二十日前后、至热河行在。与蒙古王公、各外藩贡使。同与寿筵。俾得共睹盛典。以遂其瞻觐之忱也。　　

○敕谕缅甸国长孟陨曰、据云贵总督富纲奏、尔深感天朝厚恩。敬备表贡。遣使叩祝万寿。并欲求请封号。已将表文呈览。朕披阅表内。词义肫恳。祈吁情殷。诚悃实属可嘉。朕维怀柔藩服。德化所先。效悃将虔。宜加褒锡。尔自嗣摄国事以来。即遣陪臣具表叩关。输诚纳赆。朕特鉴尔恭顺。降敕褒奖。并赐尔佛像、文绮、珍玩、器皿等物。用昭优贶。兹复以朕八旬万寿。率土胪欢。遣使祝厘。远涉万里。尤见向化之忱。已命云贵总督、饬送来使。前赴热河行在。与蒙古王公、回部伯克、及安南国王、庶邦君长等、同与筵宴。瞻仰朝仪。并当加以优赉。共沐恩荣。至尔以摄国有年。欲恳请天朝封号。以资镇抚。因念尔国远在炎陬。恪共职贡。兹于遣使之前。先期坐摆。致洁告虔。更徵谨恪。朕甚嘉焉。已降旨交该部封尔王爵。俟尔使臣到京。再将锡封印信、敕书、交与赍回。兹先降敕褒谕。亲书御制诗章以赐。并加赏珍珠手串一挂。使尔益加欣忭。并使尔举国臣民。同深庆幸。已令该督遣大员二人。亲赍恭捧。送至尔国。面交祇领。尔既受兹宠锡。备沐殊荣。益当倍矢敬共。恪遵侯度。屏藩南服。延及子孙。仰副朕抚远绥来至意。　　

○御制赐奖缅甸国长孟陨诗曰、奉表前年施惠往。请封今岁竭诚归。赤心那限万里隔。黄诏从教举国辉。经事自惟老胜壮。化民应识德赢威。内安外顺胥天佑。益切屏营凛敕几。　　

○蠲免直隶昌平、宝坻、雄县、沧州、盐山、丰润、玉田等、七州县。乾隆五十四年分、水灾旗地租银。　　

○豁免湖南武陵、桃源、二县。乾隆四十三年分、水灾出借社谷七千八百六十七石有奇。　　

○是日、御舟驻跸甲马营水营。　　

○丙午。御舟驻跸石屯汛水营。　　

○丁未。谕军机大臣等、本日据爱星阿奏、马兰镇一带。于本月二十日未时得雨起。至酉时止、入土四寸等语。现届二麦结穗之时。农田正资膏＜雨澍＞。蓟州距京不远。业经奏报得雨。近日京城分坛祈祷。是否同时亦得甘霖。尚未据奏及。著传谕留京王大臣、将现在京城果否得雨情形。即行据实具奏。以副朕廑念雨旸。无时或释至意。　　

○又谕、据穆和蔺奏、归德开封一带。二麦畅茂。吐穗扬花。高梁粟谷。俱已播种。省城于本月二十日酉时得雨起、至戌时止、入土一寸。当秋稼播种之候。得此春膏。深为有益等语。朕巡方所至。廑念雨旸。现值二麦结实之时。运河一带。久未得有透雨。天气燥热。风沙甚大。见道旁麦苗。已经吐秀。亟须渥沛甘膏。结实方能饱绽。是豫省二麦情形。虽据称吐穗扬花。恐与东省相等。且所奏省城得雨。仅止一寸。尚未深透可知。著传谕穆和蔺、即将豫省曾否续得透雨。各府地方。有无望泽情形。并与麦收有无妨碍。即行据实具奏。毋得稍有讳饰。致负委任。　　

○礼部以会试中额请。得旨、这会试。满洲、蒙古、取中三名。汉军、取中一名。直隶、取中十一名。奉天、取中一名。山东、取中十名。山西、取中六名。河南、取中五名。陕西、取中二名。江南、取中二十八名。浙江、取中八名。江西、取中七名。湖北、取中三名。湖南、取中三名。福建、取中四名。广东、取中三名。广西、取中一名。四川、取中三名。贵州、取中二名。云南、取中一名。　　

○漕运总督管干珍奏、江浙漕粮。经抚臣闵鹗元、琅玕等奏明、米色不纯。抵通后另贮先放。臣查该二省漕粮。为数较多。若如原奏将苏松常镇杭嘉湖七府、太仓一州、米石。尽数另贮。旧存米恐致积压。臣酌量分别。如江省之丹徒、丹阳武进、长洲、元和、吴县、南汇等七县。浙省之仁和、余姚、临安、新城、于潜、昌化、桐乡、德清、长兴、武康、安吉等十一县。米六十一万三千余石。颗色纯实。均堪久贮。其余应行先支。现将各数目、移咨仓场侍郎。验明酌办。得旨、甚妥。知道了。　　

○福州将军魁伦、闽浙总督觉罗伍拉纳、福建巡抚徐嗣曾奏、查大黄一种。遵旨严禁出洋。惟琉球岁勤贡献。恪守藩封。前经奏明、移咨该国王、酌计每年准买三五百斤之数。此次夷船回棹。应准其购用。第令自行买运。恐铺户以例禁出口。高擡价值。否则任意透漏。臣等酌议、委官代买三百斤。饬夷官缴价领运。批、是。又奏、一体免税。仍移行该国咨覆备查。得旨、览。　　

○是日、驻跸德州行宫。翼日如之。　　

○戊申。谕军机大臣等、顷据福康安覆奏、阮光平寄来蟒袍式样。系汉制圆领一摺。始悟从前错会所奏之误。总由福康安摺内。有该国王爱羡中华黼黻。阮光显已于湖北汉口、置买蟒袍带回之语。朕披阅之下。因文会意。一时以为在汉口置买蟒袍。断不能改圆领。自系该国王心慕华风。有到热河后随众更换中国衣冠。并表其恭敬之意。是以降旨询问。殊不知与该国禀请情形互异。竟似有强其改换之事。则错矣。今细阅福康安奏摺内。有此时未便先行照会之语。自系亦知此事错误。不敢显言。福康安受朕深恩。委以边关要务。兹办理安南一事。见阮光平恳请入觐。边隅宁谧。未免心存高兴。所奏之摺。每每敷衍闲文。转昧本意。即如前摺称、欣慕中华黼黻。在汉口置买蟒袍等语。试思汉制衣冠。并非本朝制度。祗可称为圆领。何得谓之蟒袍。更何得谓之中华黼黻乎。此必系庸劣幕宾。拟写摺稿时。随手填砌成文。福康安又不谙文义。未加检点。遽行入告。遂尔错误至此。思之殊增烦懑。似此劣幕。亦未便稍事姑容。著再速行传谕福康安、务将此旨、并前次谕令同看之旨。不必稍露词色。总以无此事为善。若阮光平业经进关。福康安已于晤时言及。亦著将实在情形。据实速奏。不可稍存欺饰。　　

