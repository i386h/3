<!-- { "loadSidebar": true } -->
○谕军机大臣等、昨据山西民人孔传章、在阿思哈处。控告逆匪王老娲儿一案。已派侍郎高朴、军机章京永保、前往会同巴延三查审矣。据所称另获四犯。听说内有寿张衙役两人。不知托何鬼名鬼姓。总之衣帽装饰。汉仗年纪。断不是良民样式。直待逆匪剿除之后。黄榜张示。于十一月初间。将四犯先行放走等语。虽未能逐一指实。据云寿张衙役两人。安知不即系未获之刘焕、冀盘佑、二犯。且四犯由晋省纵回山东。所有经由之直隶地方。及山东本籍。必有踪迹。可以尾查访缉。著传谕周元理、即于该犯等、由山西回籍、应行经过地方。严饬各州县、按站挨查。上年十一月初间。各犯经由情形。及有无逗留潜匿。逐一确查根究。并著杨景素、严饬地方官。于寿张临清等处。访查上年十一月内。有无自山西回籍之人。如经躧有形踪。立即拏获讯供。派委妥员。管押解京审讯。如高朴等到彼。讯得所遣四犯姓名籍贯。则查拏更易。即一面具奏。一面飞咨杨景素查拏。自更无漏网。将此由三百里发往。并令高朴等知之。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、康萨尔第一碉。屡经大炮轰摧。自应乘此进攻。随于初五日。派乌什哈达、海禄、带兵直扑碉根。贼番藏空穴中。施放箭石。死力拒守。据投出番人供称、是日碉内伤毙三十余人。至此数日内、贼番屡来侵扰。俱被歼戮。且一经官兵冲击。即行败逃。其非齐心抗拒。已可概见。谕军机大臣等、此次攻打康萨尔第一碉座。官兵等颇属奋勉。至番地气候。冬令多晴。入春即多雨雪。朕屡促将军等、上紧筹办。原虑因此或有阻滞耳。今甫交春令。即已大雪。恐愈迟愈多。不可不早为之计。况雨雪虽云冻滑。前此攻剿各处碉卡。于雪中雪后、得胜者甚多。可见事在人为。阿桂等、不宜以雨雪为辞。稍存自画之见。至康萨尔、及沿河一带地方。贼番因逼近窠巢。舍死坚守。实堪切齿。但阅投出番人克思嘉等供词。称贼人粮食。祇有苦荍圆根。其窘可知。并称火药将次用完。土司分付头人。每家要交一斤硝、二两磺等语。如此岂能经久。著传谕阿桂等、即当上紧筹度。设法竭力进攻。以期迅速蒇事。　　

○办理粮饷浙江布政使郝硕奏、目下时届春初。天气和暖。运送军粮。更为便捷。查军营及头敌、现存米八千余石。自凯歌坪、达尔扎克、至雪山根、萨尔赤各站。现存米三千八百余石。梭洛柏古、大板昭、萨拉等站。共存米三万三千余石。似此源源运供。军储益加宽裕。至粮运经由道路。有因积雪渐消。途间不无积水泥泞。现在酌拨人夫。或改建高桥。或垫铺土石。俾得遄行无阻。得旨嘉奖。　　

○辛未。上诣长春仙馆、问皇太后安。奉皇太后居畅春园。　　

○谕、前因都统五福溘逝。曾谕部察例议恤。而部议以五福系革职留任之员。应得祭葬。不准赏给。固属照例核议。但念五福、久直内廷。恪勤素著。著加恩将伊革职之案。准予开复。仍著该部、照都统应得恤典。察例议给。以示优恤。　　

○以侍讲学士金士松、充日讲起居注官。　　

○壬申。上诣畅春园、问皇太后安。　　

○参赞大臣副都统富德奏、据驻守穆谷总兵刘辉祖、及派往穆当噶尔设伏之护军参领德克登额等、报称该处皆有贼番。前来窥窃。俱被击败窜走等语。番贼奸诡。现饬后路严为防范。俟有可乘之隙。即图洗剿。谕军机大臣等、阅富德此奏。并未深入。尚在坐守。未免过于慎重。据现在情形。成功在即。一切虽当筹画万全。亦应奋力前进。以图迅速蒇事。岂但云谨守。即有灭贼之理乎。况时届春令。番地雨雪方多。倘长此坐待。即再守数月。亦不过如是耳。富德独不计及乎。目下贼番情势。窘迫已极。尚数次潜出。侵扰营卡。我有大兵数千在彼。不能相机设法。歼戮贼众。岂不为贼众所笑。著传谕富德、但觅得路径。即速进攻。不宜坐待。又奏、据投出番人甲札、供称贼众粮食缺少。欲投天朝者甚多。因贼目查察严密。未能逸出。索诺木、又复传知百姓。称说绰窝斯甲遣回。必系招降我等。众百姓闻此。无不欢欣盼信等语。臣思将计就计。即缮写番字谕帖。饬令先后投出番民。前往各处传播。使贼众互生疑忌。谕军机大臣等、富德所奏、相机离间之法。止不过如治病偏方。贼番狡诡异常。未必肯为我反间所惑。断不可恃有此策。转致稍缓进攻。且贼番鬼蜮伎俩。无所不至。恐其因此将计就计。诈为杀酋乞降之说。暗藏叵测。切不宜轻率出营受降。万一误堕术中。实属不成事体。将军等当共知此意。现在各路官军。俱逼近贼巢。祇须一处得进。则他处自皆溃散。若仅驻兵看守。不使贼人轶出。而我兵亦无由得其尺寸之地。似此何时可以蒇事乎。看来各路进攻官兵。自当以阿桂一路。最为可望。至昨谕令明亮统兵。应往何路协剿有益。及令抽拨长清等各处兵丁。如何妥善之处。亦惟阿桂实心筹酌。著传谕阿桂、妥协办理。速行奏闻。　　

○癸酉。谕、据明亮等奏、促浸贼人、差头人斯丹增具禀。将所留汉土官兵。及鸟枪。送至营门乞降。即给与回檄。将送来之兵丁鸟枪。俱交斯丹增带回等语。贼匪当此攻围紧急之时。指日即当殄灭。尚敢巧计尝试。殊堪切齿。明亮等、自应即将献出兵丁鸟枪等。俱行存留。并拘其头人斯丹增严加刑讯。究出实情。方为正办。乃率行给与回檄。又不留兵丁鸟枪。并将斯丹增、擅行纵归。所办甚属错谬。明亮、舒常、前此办理军务。尚能实心妥协。屡经奖谕优叙。今办理此事。错谬甚大。不可轻恕。俱著交部严加议处。　　

○谕军机大臣等、昨日敦福奏到四摺。今早又据奏到六摺。俱当经批阅矣。朕以其连日进递奏章。必有他故。因令军机大臣、传讯赍摺差员。据该把总蒋万宁称、今年正月初一日。护巡抚敦福、同日拜发夹板二副。一填十二月二十日。交令正月十八日先进。一填十二月二十七日。交令正月二十四日续进把总因途次遇雨。于本月二十三日。方得到京。是以于二十四、五、两日内。分起投递等语。敦福所办。殊属非是。该护抚奏到各摺。既系同日拜发。即应令差员一并递进。或各摺有必须分日呈递者。即当分遣两人赍进。方为合理。今以同日所发之摺。填写先后月日。不免涉欺。若以应行分递之事。止差一人。以图节省路费。更属见小。二者皆非所宜。敦福初经任用。不应荒唐若此。著传旨申饬。　　

○又谕、据敦福奏到、兵犯在配。并无脱逃一摺。系岁底应奏之件。川省溃兵。分发各省安插。节经降旨。令各督抚将有无脱逃之处。于年终汇奏一次。今已届正月二十五日。敦福而外。惟德保、熊学鹏、曾先后奏到。其余并无奏及者。办理殊属迟缓。著传谕各督抚、将因何不按期汇奏缘由。据实覆奏。仍将溃兵在配。有无脱逃之处。具摺奏闻。　　

○又谕、昨据户兵二部、议驳西安将军福僧阿、奏请豁免由京移驻西安兵内、革退年老残疾三十七人。借支饷银一摺。朕以福僧阿办理非是。即交军机大臣等、核查八旗初派驻防报部册内。皆系遴选壮健。并无年老残疾之人。福僧阿、从前如何办理报部。实属朦混。著传旨申饬。并令明白回奏。　　

○甲戌。上诣畅春园、问皇太后安。　　

○谕、署湖广襄阳镇总兵官达色。自到川省军营。甚为奋勉出力。著加恩实授襄阳镇总兵。以示奖励。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、此次攻克康萨尔山梁。官兵各加奋勉。而头等侍卫扎勒丹巴图鲁佛伦泰、吉林佐领委署参领奇兰保、黑龙江副总管委署参领僧保、防御委署参领森保、吉林领催博布善等、尤为出力。可否酌量加恩。谕曰、佛伦泰、著加恩赏给副都统职衔。奇兰保、著赏给札爵木巴图鲁名号。僧保、著赏给札舒木巴图鲁名号。森保、著赏给衮爵木巴图鲁名号。并照例每人各赏银一百两。博布善等、著加恩俱升一等用。　　

○又谕、据阿桂等奏到。攻克康萨尔山梁。占获碉寨木城石卡。并痛歼贼番情形一摺。据称贼番于康萨尔。守御不遗余力。因于本月十二日。分派将弁。带兵夤夜前进。拽开拦木。拔起鹿角。跃过重濠。抛掷火弹。贼人抵死距守。官兵一呼涌上。直登碉顶。杀死碉内外各贼。并将地窖石板踏塌。压毙多贼。随将地穴填塞。继又分两翼冲下。连夺大碉石卡木城。至山脊两旁。见系密箐。黑夜难以进攻。连夜拏栅。运炮轰摧。连日各兵勇气倍增。四面环攻。贼人无路可逃。俱从悬崖跳下。跌毙者又复甚众。所有山沟内水碉寨落。一齐抢占。三日内。共攻克大碉十座。木城四座。大石卡二十座。寨落七处。活拏二贼。歼毙二百余贼。夺获铜铁炮二尊。刀矛鸟枪毛毯糌粑甚多。再此处系进攻噶尔丹寺、及噶朗噶、勒乌围正路。现在察看情形。于两三日内。攻取勒吉尔博。以期迅抵贼巢等语。此次将弁兵丁。夺卡歼贼。勇往出力。甚属可嘉。所有出众超群之将领。经将军等另摺保奏者。业经分别加恩。赏给巴图鲁名号。及超擢升等赏翎。以示鼓励。其在事出力兵丁。并著查明。各赏一月钱粮。　　

○又谕曰、桂林奏、按察使经历张鉴、自进剿金川以来。委管西南两路随营粮务。一切支放事宜。经理妥协。上年冬间。达尔图军粮。因长运乌拉迟缓。该员亦能实力催趱无误。又新捐从九品徐鼎、在军营缮办奏摺。兼管文案。实心经理。颇属勤劳。请旨加恩等语。张鉴、著以府属知州升用。徐鼎、著以县丞盐大使升用。交富勒浑文绶、遇有相当缺出题补。并令先换顶戴。以示奖励。　　

○谕军机大臣等、迩日盼望军报甚切。而各路将军。连次所奏。俱未得手。烦闷实甚。览此深为欣慰。康萨尔、为贼番第一要隘。今既将该处山梁。尽行攻克。是官兵已得胜势。更可乘锐冞入。此实仰赖上苍嘉佑。阿桂等、尤当努力奋勉。速成大功。将军等、此次调度有方。幸获大胜。甚为可嘉。俟攻得勒乌围时。再行优叙。所有阵亡之巴西萨。甚为可惜。著与受伤之侍卫库尔德等、及阵亡弁兵。一并查明咨部。照例恤赏。其库尔德等、所受各伤。俱曾全愈否。亦著阿桂遇便覆奏。　　

○乙亥。上诣畅春园、问皇太后安。　　

○还宫。视皇贵妃疾。　　

○幸圆明园。　　

○丙子。礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

