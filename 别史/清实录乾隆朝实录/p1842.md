<!-- { "loadSidebar": true } -->
○又谕曰、常钧奏。前任抚臣李因培。移交益阳县书吏郭湘昭。擅造匿名揭帖一案。现在研讯明确。系属畏刑诬认。应仍令该县另缉正犯等语。投递匿名揭帖。最为恶习。当查明实据。从重究治。以示惩儆。郭湘昭原认之供。与揭帖内款迹不符。今既审明省释。自不致有轻纵。但此等案件。甚有关系。案犯忽认忽翻。视如常事。而同时又有侯学添等一案。亦屡变供词。可见湖南民情刁悍。狡诈反覆。是其长技。而地方有司办理谳牍。又多不能虚心研鞫。愈致长奸。则该省之吏治民风。均属不堪。不可不实力整顿。常钧身任巡抚。随时随事。务须留心整饬。以挽浇风。著将此传谕知之　　

○礼部疏请、旌表八世同居。得旨、礼部议覆。陕西巡抚明山题。三水县民赵资。一家和顺。八世同居。应如所请。照例旌奖。民风淳厚。伦纪懋敦。朕用嘉慰。宜推旌淑之恩。益广型仁之化。兹亲制诗一章。并书扁额以赐。仍著加恩赏上用缎疋。用示优异。其给银建坊题碑入祠之处。均如议行　　

○钦差内阁学士迈拉逊、直隶总督方观承奏、臣等奉命查办深州办桃控案。缘深州地方产桃。有民人王羲昭等三人。夥典王家庄朱姓等桃园三处。七八月中。有州役三名。同乡长赴三处园内。采办官桃二次。共采桃一千五百二十六个。内拣去虫损二百个。应发价十千六百八文。王羲照等恐州役再至。因闻内务府办桃人石位公至州。遂往见石位公。欲将桃园典与官局。石位公因公同设计。假立典契。多开典价。又倒填月日。以见立契在先。州官买桃在后。方是强买官局之桃。以便多开桃数。令州赔还。如不还。即令认还典价。众人分用。石位公并将内务府执照取出。令人与州役看。使之畏惧。嗣该州差传桃户领价。皆不赴领。石位公遂携假契赴京。呈报掌仪司。捏称州役率领多人。不以官照为凭。将园内甜桃。尽行摘取。经掌仪司两次票差领催到州查问。所有石位公种种假捏情节。全未查出。嗣石位公唤王羲照等到京。商量串供。该犯等遂供出。州役四五十人。强摘官桃三百筐。止给钱十千六百文。因不肯领。州官将王羲照掌责等情节。今臣等令石位公。王羲照等质对。据供州役采桃。止三人。同乡长地方各一人。并挑夫五名。时石位公尚未到州。并未见有官照。至领价时。系王羲照令伊子代领等语。查石位公朋谋设计。假立典契。诬告知州差役。应照例杖一百。流三千里。王羲照等。定拟杖徒。州役虽无需索。但摘桃致损一二百枚。亦应责枷。至该州讯无强买短发情弊。但差役伤损民桃。未即查治。应请交部察议。得旨、此案俱系石位公串通经纪。捏立典契。多开钱文。希图讹诈朋分。甚属可恶。应行从重治罪。其领催等。并当一并查办。至掌仪司官员。恐其中不无情弊。著内务府大臣。将一干人犯。提解来京。逐一质讯。确核定拟具奏　　

○四川成都副都统托云奏、川省滋生银。现存四万七千两。请酌留三万生息。已敷赏用。余银一万七千余两。应交库存贮。于内动支银七千两采买豆石。按月分给兵丁餧养马匹。照原价扣银汇贮。乘时再买。每年照此办理。得旨、著照所奏行　　

○壬申。兵部等部议覆、河东河道总督李清时奏称、上河厅、经管运卫漳河三百余里。修守事宜。并无武弁专管。捕河戴村坝。现有分防专管。其余河务尚简。请将千总一缺裁汰。改设把总二员。分管捕、上、两厅河道。其捕河汛、原设河兵八十名。酌留六十名。归捕河把总辖。余兵二十名。再拨阳谷汛浅夫二十名。聊城汛浅夫十名。归上河把总辖。至裁汰千总俸饷。酌分两把总支领。均应如所请。从之　　

○以奉恩将军富勒申子素隆阿。袭职　　

○旌表守正捐躯之江苏萧县民武志高妾刘氏　　

○癸酉。上御懋勤殿。勾到朝审情实罪犯。停决官犯斩犯六人。绞犯七人。常犯斩犯三人。绞犯七人。余十人。予勾　　

○谕军机大臣等、据熊学鹏奏、清查茶引一摺。已批该部议奏矣。至所称盈余银两。核算明确。一面委员尽数交内务府查收等语。此项茶引银两。既经查有盈余。或存留该省充公。或解交户部拨用。俱无不可。该抚请交内务府之处。殊属非体。著传谕熊学鹏知之　　

○甲戌。遣官祭先医之神　　

○皇八子永璇、移居东三所。上临幸。进早膳　　

○谕军机大臣等、昨据迈拉逊、方观承、会同查审深州办桃一案。石位公串捏滋事。实为此案罪魁。业交内务府从重治罪。但该州知州帅家相。以贱价摘买民桃。致业户畏惧酿讼。亦有不合。即将该知州附摺参处。实所应得。乃闻方观承定案时。并无意参劾。直待迈拉逊举出。方于摺内奏请议处。未免心存袒庇。夫该州所得处分。本不甚大。即交部议。尚未必至于从重。而该督犹思曲为维护。则其平时之不肯举发属员过失。为之弥缝容隐者。更不知凡几矣。即如前日期成额。查办雄县侵食官赎地价一案。该地方官。不能早为清晰妥办。致崔镕等三人中饱。各佃未得均沾。联名控部。皆由该县玩怠无能之故。该督前此岂竟毫无闻见。何乃任意姑容。可见直隶吏治。一味骳骩。全无整饬。率此以住。更不知何所底止。直省与山东壤地相接。而官常之振作。则远不逮东省。总由方观承莅直日久。迩复年齿渐增。精力亦逊于昔。遂不肯实力整饬。专务因循。则吏治益将日下。殊不知察吏之道。小惩大戒。未尝不可因创艾而保全。况萌孽不去。将寻斧柯。方观承宁不知之。顾欲以煦妪之仁。博下僚感悦。致伊等益无顾忌。不至大干罪戾不止。岂非爱之适所以害之乎。若该督自恃驾轻就熟。意以为直省事务。非伊不能办理。狃于上和下睦之结习。则是自满招尤。所见亦太左矣。朕之简用方观承。不过因其在直有年。诸事尚属谙练。是以久留其任。且使将伊调任他省。恐其经理公务。必尚不及直隶之裕如。方观承自揣分量。能不心服乎。此次所办未协之处。本应交部议处。因方观承将内务府属人过犯审出。恐不知者。妄滋疑议。以为方观承之处分。因审出石位公而得。故暂从宽宥。著传旨畅饬。并谕该督。嗣后务痛自洗涤。时时提撕警省。以副委任。倘不知改悔。因仍故习。朕亦不能复为曲贷也　　

○又谕、据汤聘奏、大学士杨应琚。在永昌忽患痰症。病势似觉稍重。朕亟望其调理速痊。设或不能就愈。该省现有办理缅匪事务。需人筹画。员缺最关紧要。接替颇难其人。杨廷璋历任封疆。尚非选懦之流。甚任此事。但此时未便明降谕旨。因思广西与云南接壤。该督可借巡边为名。先往广西边界候信。两广总督员缺。现在亦不降旨另授。如杨应琚已经痊愈。该督可仍回广东。否则即有旨驰谕。该督即由彼取道迅赴永昌接办。但滇省边外。向多瘴疠。杨廷璋年逾七旬。虽精力尚健。而调护亦宜留心。并著传谕该督。如赴滇省时。凡有烟瘴地面。不必亲身前往。以期珍重。副朕优眷之意。惟在运筹有方。不在身先士卒。凡事与提督李时升。和衷妥办。以得其力为要。所有杨应琚节次奏到各摺。一并钞寄阅看　　

○又谕、据汤聘奏、杨应琚旧时痰疾复发。现即束装前赴永昌。察看病势等语。览奏深为廑念。已批交该抚。令将近况如何速奏以闻。因永昌远隔万余里。不能遣御医前往诊视。今将内府所制十香返魂丹十丸。活络丹二十丸。由驿飞寄。此二药素有神验。可以酌量服饵。并赐荷包六个。该督务加意调摄。以冀速痊。一切毋致劳神。慰朕眷念至意　　

○又谕曰、云贵总督杨应琚。现在永昌办事。兹闻其忽患痰疾。甚为廑念。已将内府所制药丸驰寄。以冀速痊。但老年病体。侍奉有人。似更易于向愈。伊子杨重谷。现任宝庆府知府。距滇尚不甚远。著传谕常钧。令其即速前往看视。所有宝庆府知府事务。该抚即拣派妥员。暂行署理　　

○又谕、据勒尔谨奏、口外屯防各兵。与出差兵丁。在驻防处所领取口粮。俱系按日支给。惟事竣回营之日。差兵。则按站给资。屯防各兵。则计程酌减。如巴里坤至肃州。共二十四站。今给十六日口粮。未免不敷食用。余处亦大率相类。请将屯防回营兵丁。应支口粮。俱照差兵之例。一体支给等语。此等屯防兵弁。原欲使之生计裕如。昨提督王澄来京。召见时。曾询及屯田诸事。据称、兵丁换班回程。衣帽颇能修整。间有蓄积赀财。以资嫁娶者。似兵丁在屯俯仰尚觉宽赡。若一体按日关支。于兵丁固尤有裨益。但若于屯田处满支。则负重难行。若于沿路贮米之处支给。则果否足敷支给。又当另办。著传谕吴达善。确查兵丁往返情形若何。应否一例计日给食之处。据实具奏。候朕再降谕旨　　

○兵部议覆、署两广总督杨廷璋疏称、儋州营新英港、万州营桐栖港、港口现有炮台。派拨弁兵防守。该二港。原设桨船四只。船身窄小。不能驾驶出洋。应请裁。将配船兵拨归炮台。应如所请。从之　　

○以内阁学士迈拉逊、兼署刑部侍郎　　

○乙亥。大学士管云贵总督杨应琚奏、缅夷大山头目垒管。遣弟垒荣等。猛育头目坤线。遣子坤岩等。猛答头目衎歌。遣子衎轰等。猛音头目衎界。遣子衎宋等。先后至驻劄遮放之总兵乌勒登额军营投诚。并献土物。又前次投诚之木邦头目。呈献驯象。得旨、览奏俱悉　　

○又奏、臣前在甘省。即有心神惊悸。风痰流注之疾。今因自省前赴永昌。旧疾复作。现虽力疾办事。而军务重大。臣心神恍惚。恐有贻误。仰恳简员来滇接办。得旨、已命杨廷璋前往佐卿。俟彼到时。若病势全愈。亦不妨留彼多住数日。共相筹策。必精神复初。然后可令彼回粤也。交印一事。朕不忍言。卿其善为调摄。以慰悬念　　

○以湖北东流司把总田尧封侄邦禄、袭职　　

○丙子。户部议覆、广西巡抚宋邦绥奏称、奉准部议。酌定采办铜铅限期。自省城至梧州府。限十二日。梧州府至百色。限六十五日。百色至云南剥隘。限七日。剥隘至云南省城。限二十一日。领运铜觔。自百色至梧州府。限三十九日。换船雇载。展限十日。梧州府至省城。限二十一日等语。应如所奏。至委员自云南领铜。运至剥隘地方。酌定限期之处。应听云贵总督定议外。又自剥隘运铜至百色。前经湖北省定限三十五日。今该省定限五十六日。殊觉太宽。应查照湖北定限办理。从之　　

○赐直隶衡水县衡水桥。名安济桥　　

