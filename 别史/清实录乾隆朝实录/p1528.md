<!-- { "loadSidebar": true } -->
○山东巡抚阿尔泰奏、东省水利。以济运为关键。以入海为归宿。查济东泰武之老黄、马颊、徒骇、鬲津、沙河、等河。衮沂漕之洸、泗、涑、顺堤、百花、等河。现经挑挖。计共六十余道。皆节节疏通。畅流无滞。沂州府属兰、郯、旧淹之处。今开鱼梁、艾山。引鹅蛋等沟、入于芙蓉、燕子、等湖。工程率皆完竣。运河民埝。计长七百余里。亦经加高培厚。修整完固。其鱼、济、等州县。沿河向无堤埝者。恐微湖水溢。悉皆增筑。以卫民庐。青莱所属乐安、平度、昌邑、潍县、高密、等州县。应挑之支脉、落药、五龙、白狼、等河。计共三十余道。俱节次挑竣。再查青州府淄河入海之道。上宽下窄。中多湾曲。每遇山水建瓴而下。势难容纳。今经开直挑深。惟石门若加深浚。又恐海潮倒漾。祗宜勤加挑淤。坚筑堤岸捍御。莱州府之胶莱河。纳上游青州府属诸、安、昌、寿、诸水。又高密县境、有胶河一道。其流亦趋胶莱。易致漫溢。今查有百脉一湖。若将胶河之水。导之使入。分流而入胶莱。则水势既减。其流自缓。而入海之势亦畅。得旨、可谓留心民瘼。但河道既多。头绪纷如。各绘图贴说奏来。庶一览明白矣。寻奏、各河有归湖入运者。有自运分流、由河达海者。又济宁等州县。有另开之引河。并青莱府属之淄河、胶莱。及新挑之福明等河。俱绘图贴说呈览。得旨、甚详妥。　　

○是日起。上以夏至祭地于方泽。斋戒三日。　　

○庚戌。谕、前经降旨。令旗丁余米。准其在通变买。以资日用。现在漕艘陆续抵通。所有各旗丁多余食米。仍照前例。于正供兑足之后。即准其就通出售。于旗丁等既称便益。而地方粮石流通。兼可平减市价。该部即遵谕行。　　

○谕军机大臣等、阿思哈奏、新淦县士民。请捐赀修筑城工石堤一摺。具见该地方急公趋事之谊。殊可嘉尚。但此项工程。既系愿出已赀。以资保卫。在地方官益当尽心秉公经理。断不可任监修胥吏。从中稍有侵渔。转为善举之累。其所有捐项。如系人数众多。难以区别。该抚只可量为奖谕。随宜办理。倘其中有捐赀较多。而倡率踊跃者。不过三数人。即当分别查明。照乐善好施之例。咨部量予议叙。以示鼓励。著将此传谕阿思哈知之。　　

○又谕曰、托恩多奏、钱粮工程报销案件清单内。有乾隆六七年间核减银两。至今尚未完结者。外省动用钱粮。及工程报销。均关帑项。自应上紧办理。俾尘案速清。倘年复一年。势必渐归无著。前此屡经降旨。令各督抚加意清厘。毋任因循羁搁。何以该省未完案内。尚有历年如许之久、而未经办竣者。著传谕该抚、将此数案。速行催趱完结。嗣后凡有似此者。并著随时留心清理。毋仍蹈外省向来废弛积习。　　

○辛亥。谕、廷试士子。为抡才大典。向来读卷诸臣。率多偏重书法。而于策文、则惟取其中无疵颣。不碍充选而已。敷奏以言。特为拜献先资。而就文与字较。则对策自重于书法。如果文义醇茂。字画端楷。自属文字兼优。固为及格之选。若其人缮录不能甚工。字在丙而文在甲者。以视文字均属乙等。可以调停入彀之人。自当使之出一头地。况此日字学稍疎。将来如与馆选。何难临池习之。倘专以字为进退。兼恐读卷官有素识贡士笔迹者。转以此藉口滋弊。非射策决科本义也。现在定例拟选十卷进呈。须俟引见、始定名次。衡文尚待观人。而阅卷时竟先抑文重字可乎。又向来读卷官。虽例不回寓。然皆各觅公所散住。地非锁院。人得自由。在监试王公大臣等、既不能各分一员。同居纠察。而读卷诸臣。从容退息。亦何不可遣人回家。潜通消息者。此而置之不问。则凡乡会试之设法关防。又何取焉。且试策不过一二百卷。以十四人公阅。即一二日亦可竣事。乃迟这三五日。始行进呈。晨集暮散。展转须时。于形迹尤为未协。著大学士、九卿、将嗣后读卷官、如何参核文字。务令取择适中。并作何住居、监察、刻期竣事之处。一并详悉议奏。以协朕期于名实俱副。肃清衡校之至意。寻议、廷试读卷。自应取文义醇茂者。拔置上第。若策对全无根据。即书法可观。亦不得入选。至读卷官各觅公所散住。诚非设法关防之意。查向来读卷。俱在内阁。本年经大学士臣来保、奏明在文华殿阅卷。应请即于文华殿两廊、传心殿之前后房间、及派出监察之王大臣、科道、收掌、等官。一同住宿。再每科试策。不过二百余卷。旧例读卷十四人。未免过多。嗣后将应行开列人员。请简八员。足资办理。再阅卷请定限二日。拟定十卷进呈。从之。　　

○云贵总督爱必达等奏、滇省各属城垣。其给发工帑。及既经修竣保固。并无庸修之处。谨就本省情形。设立章程。酌拟条款。以期经久完善。一、原估银数。在千两及万两以上者。先发五分。俟工程将半。再发三分。收工时、发一分。扣留一分。俟报部准销。再行找发。如有核减。即于此内扣除。一、工程银数。在千两五千两以上者。定限六个月完工。一万及二万两者。八个月。二万至三万两者。一年。责成该管道府查催。一、未修城垣。小有坍塌。随时可修整。如坍塌过多。即将丈尺通报立案。于农隙时、酌拨民夫。次第修理。责成该地方官确估。不得扶捏。一、既修城工。保固三年后。责成现任地方官。随宜修葺。毋致积久倾圮。一、动用民夫。应查额粮若干。需用民夫若干。公平轮拨。不得藉端加派。一、滇省城垣。现经分年兴修。即不应有坍塌。地方官交替时。遇有坍塌。新任官即行揭报。勒令前任赔修。一、滇省各府城垣。每年应责成迤东、迤西、两道巡查。其各厅州县城垣。责成该管知府督查。随宜修缮。一、城工向有官民捐修之例。如遇坍损。地方官及富民绅士。有急公好义者。应从其便。仍照定例分别办理。得旨、如所议行。　　

○以革职侍郎德尔格为郎中。驰驿前往辟展、随副都统定长办事。　　

○壬子。夏至。祭地于方泽。上亲诣行礼。　　

○御养心殿、召读卷官入。亲阅定进呈十卷甲第。　　

○谕、今岁廷试。有条对策问。以古之屯田为劳民。今之屯田。劳民正所以惠民者。新进摭拾陈言。不悉实政。固不足怪。然现在新疆垦种。实无一劳民之事。以书升论秀者。尚不免形诸廷对。何况蚩蚩无识之徒。以讹传讹。伊于胡底。故有不得不明白宣示者。西陲戡定。回部悉平。朕之初念。岂务为好大喜功。今亦不过辑其旧部。复其本业而已。又安肯转事劳民动众。盖回人等。本以种艺为生。自为准夷驱使执役。伊犁各处。习耕佃者。延袤相望。今当扫穴之余。在残众自营生计。不过还其所固有。而驻防大臣等、循行劝垦。亦惟用其人以垦其地。曾有一内地百姓。抑之负耒而往者乎。总督杨应琚、前此酌筹屯务。于派驻兵丁。采买牲畜。部署颇涉纷繁。朕以其未得此事要领。屡降谕旨。令其从容随宜经理。今日奏到。伊亦自知前议之非。并称各就本地力量情形。因利乘便。可规久远。则前后擘画缘起。历历可数。至应遣之犯。议令前往种地。以减死之人。而予以谋生之路。伊等既不得谓之民。又安得谓之劳也。且朕规画此事。更有深意。国家生齿繁庶。即自乾隆元年、至今二十五年之间。滋生民数。岁不下亿万。而提封止有此数。余利颇艰。且古北口外一带。往代皆号岩疆。不敢尺寸踰越。我朝四十八部。子弟臣仆。视同一家。沿边内地民人。前往种植。成家室而长子孙。其利甚溥。设从而禁之。是厉民矣。今乌噜木齐、辟展、各处。知屯政方兴。客民已源源前往贸易。茆檐土锉。各成聚落。将来阡陌日增。树艺日广。则甘肃等处无业贫民。前赴营生耕作。污莱辟而就食多。于国家牧民本图。大有裨益。夫利之所在。虽禁之而不能止。民可使由。不可使知。将来亦徐观其效而已。朕又何所为而先事劳之。前此武功告成。不过偏师尝试之。而好议者或云黩武。今办理屯种。亦祇因地制宜之举。而无识者又疑劳民。朕实不解。且付之不必解。而天下后世。自有公论耳。因阅对策。特降此旨。并将杨应琚奏摺、通谕中外知之。　　

○军机大臣议奏、陕甘总督杨应琚奏称、叶尔羌旧制钱。以普尔五十枚、为一腾格。作银一两。回民岁贡。兵丁月饷。以此为准。后市钱稍广。经舒赫德等奏、请每银一两。以七十文为定。现在市钱日益平减。至以钱百、抵银一两。并一百零十文不等。官兵月领钱数十文。不抵应关饷银之用。既无可加增。又不便议令回民增钱上纳。请将现铸之钱。重如其旧。惟较旧样微薄而加广。于钱面添铸回子字一分二字。以钱百、作银一两。铸出新钱。即散为现驻官兵月饷。所有回民岁贡。亦照此为则。查钱法之低昂。由于市值之多寡聚散为权衡。时增时减。本无定准。在内地尚不能强绳以官法。节制以定价。况在回部地方。鼓铸伊始。收旧铸新。广为流通。则钱价日就平减。亦属物情自然。此时祇宜酌市值之贵贱。以定出纳之准。若必拘以一文抵银一分。百文作银一两。则该处白金。本属稀少。现在白银一两。已换至一百零五文至十文不等。焉知将来不再加平减。则官兵等支领百文之钱。仍不抵其应关饷银之用。况钱式早经颁定。又复减薄分数。于钱上铸明定值。强制回众以不得增减。微特势所难行。转致更张成例。该督杨应琚业回甘肃。请交舒赫德、酌量市值情形。随时妥协办理。所有该督请改定之处。毋庸议。至所称阿克苏、每年有贡纳铜觔。库车亦有产铜之山。应令该处回民。量力输纳。即于应徵贡赋内扣抵。以资鼓铸。事属可行。应一并令舒赫德、查明妥议具奏。得旨、依议速行。　　

○又议奏、据陕甘总督杨应琚奏称、现在军务已竣。台站马匹。应酌分缓急。口外办事大臣、如所奏紧要。仍用六百里传牌速递。如寻常奏报者。皆用四百里。应如该督所请。令办事大臣、酌量轻重缓急。如不必遽奏之件。即稍迟数日。积有数件。再行驰递。并或有应奏之事。适他处军报经过。亦即顺便附奏。于传牌内声明。以免另发。从之。　　

○办理陕甘总督事甘肃巡抚吴达善奏、乾隆十九年。因西域军务。甘省口内。自肃州至宁夏之花马池。安设正腰站七十六塘。每塘额马二十匹。兹军务告竣。各处往回摺报较少。应请每塘裁去四匹。酌留十六匹。尽敷驰递。所裁马。即补驿马倒缺之数。有疲敝不能供差者。变价于军需项内归款。得旨、如所议行。　　

○癸丑。上御乾清宫、恭览玉牒。　　

