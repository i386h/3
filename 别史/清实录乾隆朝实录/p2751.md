<!-- { "loadSidebar": true } -->
○又谕滇省采办铜觔。近年以来屡形竭蹷。节经降旨该督抚等设法调剂实力筹画。终无成效。兹据和珅面奏。滇省铜觔。官价轻而私价重。小民趋利往往有偷漏走私。地方官虽设法严禁。无如滇地山多路僻。耳目难周。私铜仍多偷漏。所以京铜缺少。向来定例。九成交官。一成通商。不若令将官运之铜全数交完后。听其将所乘铜觔。尽数交易不必拘定一成。或商民知利之所在。竞相趋赴。丁多铜集。京运不致仍前缺乏等语。铜觔为百姓器用所必需。所以除鼓铸官用外。准其一成通商。但滇省各厂。开采日久硐老山深所费工本较多。定价不敷。商人无利可图势必裹足不前。办理益形竭蹶。若许其将开采官铜。全数交完外不拘一成之例。听商贾流通贸易。闾阎既多利便势必竞相趋赴。百计筹画。攒凑赀本。踹勘新＜石曹＞。铜厂可期日旺此亦调剂之一法。其是否可行。能使此后各运铜觔。如数全完。源源接济。以供京外各局鼓铸方为妥善。著传谕福康安等、悉心筹核。是否可以永远无弊据实具奏。再前据和珅等查奏、滇省私钱盛行。每百不盈一掬。半系铅砂搀杂。官铜缺少。由私铸盛行。而私铸盛行。皆由官局钱文薄小。并将该省所行私钱。另包进呈昨和珅至行在复命。复经面询情形据奏请设法查办整顿等语。滇省各局设有炉座。每年所铸。比之他省为数较多现在正当整饬铜务、清厘钱法之际岂宜私铸混行况有私铸。必有私销制钱改铸私钱者。更不可不加意查察。其私铸之细小钱文。急宜收毁将官局制钱。按照江广各省。从前收买小钱成例。与民间公平收兑。改铸大钱。但思滇省官局。现在所铸钱文。其分两自不及京局钱文之重。而以之收买小钱。原亦不必拘泥每串七斤半重之成例。应即以此种局钱。收买小钱。俟小钱收买将次净尽时。再照定例加足分两。鼓铸官钱。如此逐渐收缴。如平粜仓粮。渐次减价之例办理。庶钱法渐有起色。于铜务有益。仍将现在如何设法办理之处。详悉覆奏。将此由五百里传谕知之　　

○又谕前因金简、至思贤村接驾。见其所穿补服。锦鸡旁复绣一小狮子。随降旨询问。令伊将从何得此补样之处明白回奏。兹据奏覆、从前李质頴、舒文福海、俱各送有补子。但实不记系何人所送等语。补服名器所关。其有文武兼衔者。止应择其中职分最大之补服穿用。若因身兼武职。翻新绣样以夸荣于众与体制大有关系。今金简所穿补服。既不能指定何人所送。著即传谕李质頴、舒文福海、即行查明将此种补样。系何处翻出。传知该处。速将此样彻改。　　

○又谕、据和珅奏伊赴滇省时。经过湖南、贵州、一带见该处苗民当差供役。极为恭顺。惟尚沿苗俗。不行薙发。体制殊为未协。且内地民人。见其服色有异。未免心存畛域。有意欺凌。似应准其遵照内地。一例薙发等语。滇黔一带。民苗杂处。且有苗多于民之处。伊等耕凿自安。输诚服役。久与内地民人无别。徒以不行薙发。尚循旧俗。遂尔显示区分但已相沿日久。若一旦悉令遵制薙发。未免心生疑惧办理转为未协。著传谕该督抚等、明白宣导出示晓谕。所有各该省苗民。其有愿薙发者俱准其与内地民人。一例薙发。以昭一视同仁之意　　

○又谕、据和珅奏、缅匪送还苏尔相等。尚有同来缅子二人。现在羁禁永昌。似应释回等语。此等羁禁之人。并非缅匪紧要头目。前此李侍尧将伊等扣留。原为勒取杨重英起见。但思平定金川后。如缅匪之波一、孟矣等。业经解京之犯。尚且加恩发还况伴送苏尔相同来之人。原属无罪拘留。且缅性多疑。见来人被扣不还。转致心生畏惧。莫若将此二人。竟行释遣。俾归本土。并著传谕、福康安、作为已意。檄谕该酋。此二人从前扣留时。系原任总督李侍尧、因汝等不将杨重英送出。是以暂行羁候今知此二人在滇多年。是以特行放回至杨重英、原系天朝无足重轻之人。尔等送还。固见恭顺。若不送还。亦无关紧要。如此檄谕。俾该酋不能揣测端倪。又见此二人放归。心生感激。将杨重英送出。亦未可定。福康安接奉此旨即遵照妥办　　

○又谕曰、和珅奏云南开化府属。设立关口。内地民人。有前往交趾贸易者。由藩司给以印票出口。每年税银约二千两。委同知经管。前因交趾有黄文桐滋事。内地民人不从。俱各逃回。该督李侍尧拏获。有发遣者有因曾在该处娶妻。定拟死罪者。云南如此办理。闻粤省关隘。亦有通交趾之处。办法又复不同。似觉两歧等语。内地民人。如有私行出口。例禁綦严。自有应得之罪。若由官给票。听其前往贸易者、原非偷渡关隘者可比。况粤西龙州关。历年饬禁、内地民人偷越。从前有在安南滋事厂徒。据该国王送回内地者。均经发遣伊犁。原因该犯等系私越出口。又滋事端。是以如此办理。至开化所属民人。既有官给印票出口在彼。又以不从黄文桐滋事。逃回内地。尚属畏法。乃李侍尧竟将此案人犯。均拟发遣。并因其中有在彼娶妻竟拟死罪者办理未免过当著传谕福康安、查明原案斟酌情理。另行定拟具奏　　

○又谕、从前因滇省永昌以外。在在与缅匪壤地毗连。自乾隆三十四年以后每年派委将备带兵前往各关隘、地方分路驻劄。皆于秋后出防夏初彻回。定例今提督每年秋间、到边巡历一次总督亦于冬初、前赴各边亲行巡察以资整饬。但各处虽与缅境相近。其实么＜麻骨＞小丑。恇怯无能。从不敢稍近边圉。况现已彻防减汛。而提督大员。相沿旧例每岁仍赴永昌腾越一带巡边。殊属无谓又提督驻劄大理距边甚近尚属可行。总督本任应办事务甚多永昌腾越、一带离省二十余站。每年一次前往徒令沿途州县。多一番酬应。于实政仍无裨益著传谕福康安、止须严饬沿边各关口员弁。实力稽察。毋任偷漏。至亲往巡查。或隔年一次。或二三年一次。先期酌量奏明。再行前往　　

○又谕、前据户部奏、查办云南省未完盐课二摺。已有旨寄交福康安刘秉恬、阅看。令伊等到滇后。即悉心查核至滇省盐务。堕销堕运。及商民积欠。节经降旨严饬该督抚等实心筹办。历年以来。纷纷奏请调剂。至今仍未有起色。昨和珅回京面奏滇省盐务情形。实缘川省私盐。不无偷漏又系白盐较之滇省所出黑盐。味好而价廉。所以官盐难销。而正课日亏。惟在川滇二省交界处所。实力禁止偷漏。则小民不能淡食。庶几官盐易销。课项无亏等语。所奏较为切实。私盐盛行。则官引壅滞难销。自应实力严禁。但川省与云南接壤。私盐既易偷漏。小民贪贱买食。势所不免。即出示。严行晓谕查禁。仍属有名无实。若多派兵役巡察查拏。又恐徒滋优累。总之有治人无治法。应拣选能事地方官。责令妥为筹画。实力清查。俾闾阎不致食私。而盐务渐期整顿。所谓民可使由之。不可使知之者著传谕福康安文绶等即遵照此旨派委妥干员弁。于川滇交界处所。稽查严禁。毋托空言。再滇省乾隆四十一年以前。堕运堕销各款前经该督抚等奏明。分限八年带销。而四十一、二、三、等年盐课积欠。又有四十余万两。旧欠未完。新欠又加。累累增甚。徒有催追之名究无归款之实。恐民间又受病日深。办理愈形竭蹶。朕思该省现在整饬盐务之时。首应年清年款。与其催追历年之旧欠。莫若先清本年之新款。如本年庚子将应完四十四年课项。先行尽数催交。其全完足数之外。再能催出若干。即以补还从前四十三年之旧欠。如此年清年款。如有多余递年向上补还旧欠。俟四十三年旧款已清。即补四十二年之欠。似此逐年追溯清厘不必定以年限。俾民力稍纾。而地方官亦不致有那新掩旧之弊。可望积欠渐清。盐务或有起色。将此谕令福康安等。伊等以为如何　　

○己丑。上诣恩慕寺行礼　　

○正阳门城楼灾　　

○山东巡抚国泰奏遵查东省常平仓盈余银两。现存四万四千八百二十两有奇。额榖二百九十四万五千三百石。现在存仓及粜借未还未买除抵缺额外。尚有溢额榖九万三千八百三十二石有奇。无须采买补额报闻　　

○调河南布政使江兰、为云南布政使。安徽布政使农起、为河南布政使。以湖北按察使福川为安徽布政使　　

○庚寅。谕、今年系朕七旬万寿。班禅额尔德尼、前来热河。朝觐筵宴。于过朕万寿节后。再行进哨。未免太迟。即晓谕各该处。将今岁进哨停止　　

○又谕曰、李侍尧名下所有陆续置买田产什物。自应概行查明入官。毋得稍有漏匿。至伊盛京房地。及所得老圈地亩。未便因李侍尧一人获谴。一概籍没。即如伯爵。虽现系李侍尧承袭。乃李永芳子孙公共世职。朕眷念勋旧。亦岂肯遽行褫夺乎。著交该旗遵照查明办理其李永芳敕书。并著于赍到时呈览　　

○谕军机大臣等、据巡漕御史卲庾曾奏重运漕船渡河以后杨庄口门水势微弱现在檄饬地方官多备剥船随时起剥并札商河臣于新浅处所量加捞浚等语本年江北一带自春徂夏。雨泽稍觉稀少。洪湖清水力弱不能畅刷致杨庄口门淤浅势所必然前据鄂宝具奏情形亦复相同。著传谕萨载、陈辉祖等、速饬河员于淤浅处所。设法捞挖。并令地方官。多备剥船随时起剥。务令重运漕船遄行无阻再昨据吴坛奏称、江省现在旸雨应时收成丰稔等语。看来江南各属尚不致缺雨而江北淮安、宿迁一带。究觉雨水短少。所以河水微弱。著再传谕萨载等、即将各属近日曾否得雨沾足田禾有无妨碍情形。据实由驿覆奏。以慰廑念。将此由五百里发往并谕鄂宝、吴坛知之　　

○以署直隶按察使刘峨、为湖北按察使　　

○辛卯。上御勤政殿听政　　

○遣官祭关帝庙　　

○谕曰、裕亲王年已老迈。不必管理旗务。所遗镶蓝旗汉军都统员缺。著永贵调补。永贵所遗镶蓝旗满洲都统员缺。著和珅补授　　

○内阁、翰林院带领戊戌科散馆修撰、编修、庶吉士、引见。得旨、此次翰林散馆之修撰戴衢亨、编修蔡廷衡、业经授职。其清书庶吉士祁韵士、钱栻王天禄、俱著授为编修。汉书庶吉士潘廷筠、王春煦、吴裕德、吴省兰、吴舒帷、胡荣、吴鼎雯、张九镡、何循、颜崇沩、何西泰、冯敏昌亦俱著授为编修。德生、李鼎元、钱世锡、程光琠、张位、汪昹洪其绅俱著授为检讨。彭翼蒙邵自昌冯培祖之望俱著以部属用。刘徵泰、毛凤仪、杨炜、汪泩、朱钤、窦汝翼、薛绍清、俱著仍归进士原班铨选　　

○吏部带领王大臣京察验看四五品京堂、通政使司副使李绶等、四十四员引见得旨、李绶、德昌富炎泰、陆锡熊、成策、多隆武吴省钦、朱圭、觉罗吉善、俱准其一等。宝云、那澄俱著降二级调用。观光张裕荦、俱著以原品休致。余依议　　

