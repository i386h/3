<!-- { "loadSidebar": true } -->
○庚戌。以举行仲春经筵。遣官祭奉先殿。传心殿。上御文华殿。讲官既侍班之大学士九卿詹事等、行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官观保、王际华、进讲孟子由仁义行、非行仁义也、二句。讲毕。上宣御论曰。人者仁也。行而宜之之谓义。人之所以异于禽兽者。以有仁义而已矣。而人之所以存仁义安而行之。无所勉强。惟圣人然后能之。圣而至于舜。继帝尧而传心法。可谓为天地立心。为生民立命矣。孟子称其明庶物而察人伦。为由仁义行。非行仁义其视勉强行仁义者。固不同矣。然舜之明察。岂外仁义而为之哉。谐孝即肫然之仁也烝乂、即秩然之义也。所谓安而行之。无所勉强余以为由仁义行。犹孟子求其说而不得。从而为之辞者。讲官暨侍班官跪聆毕、兴直讲官全魁、程景伊、进讲易经圣人养贤以及万民、一句。讲毕。上宣御论曰、天地养万物。人亦万物中之一也。而人之中有圣人焉。有万民焉圣人不恒生。生矣不恒得位然则得位而有养民之责者。岂可自诿于非圣。而不体天地之所以生我。乃为养民而设之义平。四海之广。万民之众。一人之心力必不能遍及。故曰养贤以及万民。然则有及民之责者。岂可自诿于非贤。而不体天地之所以生我乃为及民而设之义乎。夫民而得养。则天地位而万物育。如是。则天地之生人。即所以养万物也。而以气候失宜。物有不遂其生。为天地之憾者。岂不失之甚哉。讲官暨侍班官跪聆毕。大学士尹继善刘统勋、奏曰。皇上垂训、以谐孝烝乂。即舜仁义之安行。仰见圣心洞彻渊微。直绍精一之心传。至易经圣人养贤以及万民。凡在位者、皆不得自诿及民之责。视笺疏注解。更加精切。臣等幸侍讲筵。亲承圣训。不胜荣幸。奏毕。诸臣出就拜位行二跪六叩礼。礼成。上还宫　　

○吏部议覆、经略大学士公傅恒奏称、云南外连夷疆。地方辽阔。从前欲藉大员弹压。设郡至二十三府之多。今诸夷向化缅酋归诚。原设冗繁。应如所请。云南府为省会。大理府为提督驻劄地。曲靖、临安、楚雄、昭通、徵江、属邑俱多。东川为矿厂最胜之区。开化界接南皮。丽江通连西藏永昌、顺宁普洱临缅边地。且郡境广阔。均照旧存留。武定府辖二县一州。元江、镇沅、二府。无首邑。辖一厅一县。广西府、无首邑。辖一厅二州。不成郡。均改直隶州。武定既改州。所属和曲州裁。禄劝州。改县。同原辖之元谋县。俱归武定直隶州辖。元江府属。他郎通判。镇元府属。威远同知。不便归州统率。改附近普洱府辖。广西府属。五嶆通判。改附近曲靖府辖。元江府原辖新平县。归元江直隶州辖。镇沅府原辖之恩乐县归镇沅直隶州辖。广西府原辖之师宗弥勒二州。俱改县。归广西直隶州辖姚安府仅辖一州一县。不成郡。应裁。姚安原辖之姚州。大姚县。归附近楚雄府辖。鹤庆府本有原管地方。距丽江仅八十里。改州。与所属之剑川州。归丽江府辖。广南府止有同城之宝宁县。不成郡。改直隶厅同知。宝宁县。同城、应裁。改设照磨一员。以资佐理。又永北、蒙化、景东、三府。无属邑。不成郡但地方辽阔距府窎远。归并他郡。一切徵输审解未便。将永北、蒙化、景东、三府。均改直隶厅同知。丽江、顺宁、二府无首县。与体制不合。应将专管地方改首县管理。临安府首邑。系建水州。改县以符体制。从之　　

○辛亥。上诣畅春园、问皇太后安　　

○幸圆明园　　

○遣官祭昭忠祠　　

○谕军机大臣等、据崔应阶奏、拏获漳浦县民蔡乌强、搜出红绫劄付。并供出李阿闵、与平和朱姓、谋为不轨。纠伊入夥情形现已拏获吴玉等十八犯。一面批饬总兵何思和、将余犯督缉务获等语。所办甚好。已于摺内批示。但案内尚有李阿闵、及朱姓未获。此等要犯。务饬该属严速查拏。无令窜逸。即同已获各犯。严加审讯实情。从重究治。毋得稍存宽纵。其有应行正法要犯。定案后。即在该处办理示众。一面具摺奏闻。寻奏、据道镇禀报、已将李阿闵拏获。现在提讯。严究首夥。务使一名不得漏网。得旨、好。知道了。出力之文武官弁、应行引见者送部　　

○又谕曰、温福奏、拏获漳浦逆犯蔡乌强。究出漳浦李阿闵。与平和朱姓。谋为不轨。现在饬属严拏等语。已传谕崔应阶。将未获要犯。即行严缉务获。从重究拟矣所有诏安县知县方鼎、于邻境逆犯能上紧搜补。获犯多人。看来甚属能事。著出具考语。送部引见。其访禀之游击刘维藩。及会同缉犯之诏安、云霄、二营各将弁内。果有实在出力者。并著据实查明。一并送部引见。将此传谕崔应阶等知之　　

○予故多罗愉郡王弘庆。祭葬如例。谥曰恭　　

○癸丑。上诣畅春园、问皇太后安　　

○谕向来公主格格下嫁各项礼仪。俱未画一。嗣后固伦公主。著照和敬公主已行事例。和硕公主。著照和嘉公主已行事例。其和硕格格以下。所有应行礼仪。并著礼部会同内务府、另行妥议具奏。寻议查宗室王公等格格吉礼。本家自备。惟特恩由内聘嫁者。应酌定规制。其下嫁朝臣者。郡主、成婚聘礼。马七、鞍七。宴五十席。酒五十瓶。羊三十六只。茶五十桶。县主、聘礼。马五、鞍五。宴四十席。酒四十瓶。羊二十七只。茶四十桶。郡君、聘礼。马四、鞍四。宴三十席。酒三十瓶。羊二十一只。茶三十桶。县君。聘礼。马三。鞍三。宴二十席。酒二十瓶。羊十七只。茶二十桶。乡君。聘礼。马二鞍二。宴十六席。酒十六瓶。羊十四只。茶十六桶。其纳采均不进礼物。停宴。陪嫁。郡主女六名。人四户。县主四名三户。郡君三名二户。县君二名二户。乡君二名。其下嫁外藩者。郡主纳采。驼一。马四。羊四。无宴。成婚聘礼。马六。牛六。羊六十。宴三十六席。酒三十六瓶。羊三十六只。茶二十八桶。县主纳米。驼一。马三。羊五。无宴。聘礼。马五。牛五。羊五十。宴三十六席。酒三十六瓶。羊三十六只。茶二十八桶。郡君纳采。驼一。马二。羊六。无宴。聘礼。马四。牛四。羊四十。宴三十席。酒三十瓶。羊三十只。茶二十四桶。县君纳采。马三羊六。无宴聘礼。马三。牛三。羊三十。宴二十四席。酒二十四瓶。羊二十四只。茶十八桶。乡君纳采。马二。羊七无宴。聘礼。马二。牛二。羊二十。宴二十四席。酒二十四瓶。羊二十四只。茶十八桶。陪嫁。郡主女六名。人四户。县主四名三户。郡君三名二户。县君二名二户。乡君二名。以上宴茶光禄寺备。羊酒额驸家备。报闻　　

○谕军机大臣等、前以曾大猷。在闽查拏逆匪。甚为出力。特旨令其来京引见。赏给守备职衔。并赏戴孔雀翎。用示奖励。旋经经略大学士傅恒奏请。带往云南军营。复给与原籍俸薪。以赡其母。兹闻曾大猷在军营病故。殊觉可悯。著崔应阶查伊有无子嗣。即行具奏。候朕酌量加恩。俾众人知绿营将弁中。果有此等实心出力之员。朕必格外施恩。优加赏恤。以劝戎行。其或怯懦无能。不堪驱策。亦必严加惩创近日召见自滇回京之侍卫等佥称闽省水师兵丁选懦不堪甚至一闻枪炮。即股栗不能起立或潜匿水底不出。侍卫等莫不传为笑谈。向以福建水师。尚属可用。是以调赴滇省今竟无用若此。岂水师平日所务专在谙习水性。驾驶便捷为能。而于接仗冲锋之事。全不讲习耶。现在水师已陆续回闽。著崔应阶会同黄仕简。饬谕伊等。以在滇恇餧情形。已为众所非笑。特念其调派远行。姑从宽宥。嗣后务与黄仕简。实力整顿。勤加训练。一洗绿营恶习。使舟师可资实用。勿徒尚水面技艺虚文为能事。若再因循姑息。不令日渐改观。一经察出。惟督提是问。将此一并传谕知之　　

○甲寅。遣官祭先医之神　　

○礼部题。朝鲜国王李昑。遣使表贺万寿、冬至、元旦、三大节。及进岁贡方物。赏赉筵宴如例　　

○豁除奉天海成县、水冲沙压地、四百五十二亩有奇。余地、十九晌五亩有奇额赋　　

○乙卯。刑部议奏、民间报盗案。州县官抑勒。若累事主至死伤者。照定例拟罪。奸民以窃报强。挟制官长。希图诬良索诈者。许州县官详督抚、另委别州县查讯。照例办理。从之。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕曰、将军伊勒图、携眷前赴伊犁。著加恩赏银五百两。所有得项。该部照例支给　　

○以少詹事王杰、充日讲起居注官。侍讲学士褚廷璋、署日讲起居注官。　　

○丁巳。祭先师孔子。遣和亲王弘昼行礼　　

○谕军机大臣等、高晋奏、查办高积苏州财产一案。据准吴达善等咨称、高积去秋。曾在开州等厂。收买水银。计银九千余两。交魏香雪等赴苏州发售。今魏香雪等、业经到苏。将高积原帐呈出内载水银二万六千二百斤。共计本银一万四千四百一十两等语。高积荡检营私。今见事已败露。所有赀财。自必多方诡饰隐漏。前命吴达善。严行查办。务须彻底穷究。毋任丝毫讳匿。今据高晋所奏、则在苏州查出原帐。较之吴达善等。黔省原咨九千余两。已经多出银五千余两。固由高积供吐不实不尽所致。然吴达善等。查审此案。何以率信妄供。不加诘讯。遽尔咨查江省。亦属非是。再水银一项。江苏查出之数。已有不符。此外安能保其更无狡供藏匿之事。著传谕吴达善等。将高积严加刑讯。所供产业赀财各数。再加严讯。毋任丝毫遁饰　　

○又谕、据喀宁阿奏、布政使观音保呈请。将未完分赔银三千二十两零。分限一年清缴等语。所奏殊属非理。观音保。任直隶藩司。已将十载。并非初经擢用之员。历年所得养廉。已不为少。而其平日用度。又原知撙节。并无多派当差之事。此项银两。何难按限清交。且贵州养廉。定额五千。即如数扣缴。尚余二千余两。亦何至不敷办公。观音保现有革任处分。何竟不知愧悔图效若此。著将应赔银三千余两。照数再罚一倍。限二年内扣缴。喀宁阿不察事理。辄尔代为转奏。亦属非是。著照观音保应赔银数。罚出一分。以示惩儆　　

○福建巡抚温福奏、福州驻防马缺额时。向就近在黔楚买补。近因军需。经贵州抚臣奏请。闽省停买邻省马匹。遵于口外采买。查所买黔楚马。虽小。肥且无病。蒙古马虽大。瘦且多病。水草不宜。旋到旋毙。价亦较昂。现已彻兵。请停买口外马。即一时不足额。亦无急需马之处。应停给草料银。得旨、甚是。朕正欲降旨　　

○蠲免山东东平州、东平所、乾隆三十四年分、水灾地亩、四千三百三十一顷有奇额赋。并免赔水冲仓谷、五千四百四十四石有奇　　

