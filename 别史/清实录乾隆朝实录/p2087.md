<!-- { "loadSidebar": true } -->
○四川总督阿尔泰、提督董天弼奏、臣等现驻达木巴宗。色达克拉、病痊来见。臣等谕以尔本弱小土司。何得以咒诅挑衅。自取祸患。色达克拉。自知错误。恳求免罪。并称沃克什官寨。被小金川围攻日久。粮食已尽。寨落已残。求住达木巴宗。以便修理。更恳暂留土练数百名。协同防守。臣等查沃克什地方。本系瘠弱。而色达克拉。构衅邻封。致其侵害。本不足加之爱护。且川省沿边土司。其中削弱者不少。原无内地拨兵代防之理。但该土司。既为内地所辖。亦难任邻境欺凌。因暂留把总一员。带兵二十名。驻劄达木巴宗。驭留土练四百名。分防各卡。俟数月后。小金川如果安静。而沃克什亦稍为整顿。陆续彻回。至沃克什番民所种之麦。已被蹂躏。现在乏食。应给口粮耔种。使得久长安业。报闻　　

○是日、驻跸安巴究和罗昂阿大营　　

○癸丑。上遣侍卫春宁、赴避暑山庄、皇太后行宫问安　　

○行围　　

○是日、驻跸乌兰哈达大营　　

○甲寅。上遣额驸色布腾巴勒珠尔、赴避暑山庄、皇太后行宫问安　　

○行围　　

○户部奏请。五城散给煮赈银米。得旨、依议。这煮赈银米。著五城御史。亲身散给。务使贫民得沾实惠。勿致胥役侵蚀中饱。仍著都察院堂官。不时察看　　

○总理平粜大臣协办大学士尚书官保等奏、据内阁学士富察善咨报。西城面厂。短少钱文面麸。得旨、著交部。该厂钱文面麸。既有短少。富察善以前。系何人监粜。该城汉侍郎。又系何人。从前何以并未查报。著官保等查明具奏　　

○是日、驻跸坡赉昂阿大营　　

○乙卯。赐扈从王公大臣、及蒙古王公台吉等食　　

○谕、据吴达善等奏、黄陂县知县吴世贤、与驻防千总郭亮、尚气挟私。互责兵役。该管知府兆城。袒属朦详。颟顸率结。除千总郭亮。现咨部斥革外。请将知县吴世贤、知府兆城、饬部严加议处等语。兆城、吴世贤、俱著交部严加议处　　

○又谕、前经降旨、于东三省新满洲乌拉齐。索伦。达呼尔内。骑射娴熟、年力精壮者。每处拣选十数名。令该将军保送来京。今恒禄等、保送盛京十人。射猎甚属平常。保送之人。理宜射猎娴熟。多得牲畜。今伊等打牲不能多得。或恒禄等拣选草率。或系伊等不愿在京。佯为不能。著恒禄等查明具奏。此内杀五鹿之领催禄奇讷、著留京。其余俱驳回。俟明年木兰秋狝之时。另行拣送。仍交恒禄等、将此内杀二鹿之领催牛禄保、额林图、杀一鹿之领催瓦津保、八十四、拉津泰、披甲人苏尔乔、一鹿未杀之前锋德克精额、领催呼克什讷等八人。俱著三年停升。吉林、黑龙江、现在尚未保送。亦著明年木兰秋狝之时。再行保送　　

○扎萨克图汗巴勒达尔故。赏银五百两。遣官赐奠　　

○是日、驻跸张三营行宫　　

○丙辰。谕、今科顺天乡试。诸生内有八十五岁者一人。八十岁者一人。本年为万寿恩科。此等年臻耄耋。尚来赴试。不无望恩之意。寿考作人。亦盛典也。著礼部、顺天府、查明此二人。如未能中式。即将姓名籍贯奏闻。特赐举人。以满其志。又闻入场时。尚有年仅十一十三者二人。似此髫龄志学。果能即赋鹿鸣。固亦科名佳话。如未能入彀。原不妨策其精进。以待将来。自无庸一体加恩。遂其速成之愿。此亦因材乐育之道也。并将此谕众知之　　

○是日、驻跸波罗河屯行宫　　

○丁巳。围场官兵。各有所司。嗣后回銮时。伊等不必送至波罗河屯。俱著在口门外送驾　　

○谕军机大臣等、刑部进呈福建省秋审册内。有谢阿亮等、杀死黄苏等下名一案。经崔应阶于署巡抚任内。将为首之谢阿亮等九名。分别凌迟斩决。而以为从之黄绍祖。黄必发。蔡钦美。三人。依谋杀人不加功律拟流改遣。经刑部议驳。黄绍祖等三犯。改拟绞候。并于此次秋审。入于情实。刑部所办。甚为允协。凡同谋不加功之律。系指随行并未动手者而言。朕细览此案招册。黄绍祖。用竹鋛戮伤黄苏之妻赖氏。黄必发、刀伤过路之洪乾、蔡钦美、鋛伤过路之周志。均系听从谢阿亮、指使加功。逞凶伤人。于法实无可贷。崔应阶原拟。何得目为不加功。改遣完结。殊属意存宽纵。该督屡任封疆。于刑名案件。办理久经熟习。不应比拟失当若此。崔应阶。著传旨申饬　　

○总理平粜大臣协办大学士尚书官保等奏、遵旨查询监粜大臣蒋元益。未将钱文短少咨报。据称、九月初四日入朝审班。富察善至厂盘查。未经知会。单衔报出。故未再报。得旨、蒋元益亦系西城监粜。该厂钱文面麸。既有短少。何以不能早为查出。可见其全不实心办事。蒋元益。著交部察议　　

○是日、驻跸中关行宫。　　

○戊午。上诣皇太后行宫问安　　

○谕、豫省河内、武陟、二县。本年夏间。因沁河漫溢。被淹地亩较多。虽现在收成。通计尚有七分。而低洼之区。不免歉薄。穷民究属拮据。著加恩。将该二县被水村庄。所有旧欠乾隆三十三、四、两年、地丁银粮。及借欠仓谷。并今春所借耔种口粮。均缓至明年秋后徵收。以纾民力。至武陟县贫乏户口。未种秋麦之地。著每亩赏借耔种银六分。并于十一月内赏恤一月口粮。俾资接济。其河内县。代民抢筑寻村堤工银两。亦照旧例。匀摊各里。分作十年徵还归款。该抚务须率属实心经理。俾穷黎均沾实惠。该部遵谕速行。　　

○是日、驻跸避暑山庄。至十月癸酉皆如之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十八



大清高宗法天隆运至诚先觉体元立极敷文奋武孝慈神圣纯皇帝实录卷之八百六十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。九月。己未。上诣皇太后行宫问安　　

○庚申。上御依清旷。勾到秋审官犯。服制。及云南、贵州、情实罪犯。停决官犯十八人。服制斩犯二十四人。贵州斩犯七人。绞犯一人。余四十八人。予勾　　

○谕、今日勾到本内。官犯陈昶。黄志勷。虽均照故出人罪律定拟。其情节实大相悬殊。陈昶、身任知州。办理军需重务。不知实心经理。一任州役藉差派累。罪已难逭。及民人吴国治等、赴巡抚控告。经良卿檄饬贵阳府。会同陈昶查审。陈昶拘提两造。讯知差役许文衡等、派累属实。并不按法惩治。转揣知良卿意在从宽。辄授意原告亲属劝和。计图寝息其事。徇纵营私。逢迎舞弊。实属目无法纪。自应即予勾决。以儆官邪。至黄志勷。因平武县民人陈刚、被拐钱文一案。县役吕之品等、将夥拐钱文之唐润贤、私行拷问。殴踢压烙。多伤致毙。黄志勷验看时。不能勘出尸伤。辄据狡供详报。迨后究出实情。不即自行检举更正。又不将吕之品等、监禁审拟。固属有意讳匿。但其所犯。止于故出人罪。较之陈昶之迎合上官。弥缝已过者。情罪迥不相侔。是以酌予停勾。秋谳大典。朕于案册。必披阅再三。悉心校量。生杀皆视其人之自取。从不稍存畸重畸轻之见。恐无识者流。疑此二案同一律条。何以一缓一勾。宽严各异。特将两案获罪不同情由、及朕权衡协中之故。详晰谕众知之　　

○谕军机大臣等、据李侍尧奏、查核各营军械一摺。所办甚是。军器为营伍要需。自宜锐利坚精。以期适用。若刀刃无钢。枪杆轻脆。止顾饰观。而不求实济。实为绿营陋习。该督令其改毁另制。验明分给。实于武备有裨。至盈余军装一项。尤为有名无实。旧例相沿。本属未协。各督抚、如果留心讲求军实。止须于查阅营伍时。实力点验。按其成造年岁远近。或换或修。常令坚完无缺。何必额外盈余。致令库贮阵因。经久锈蚀。消归无用。既属耗费可惜。且启不肖营员。移旧作新。浮销侵冒。更滋流弊。令该督逐一查验。将冗设朽坏之内。分别销毁变价。自属核实办公。但粤东西两省。既该如此。恐各省营中军器。亦复相同。著传谕各督抚、均仿照李侍尧所办。实心经理。随时核办。毋以具文塞责。致干咎戾。李侍尧摺、著钞寄阅看。仍令各督抚、将该省营伍器械情形若何。及作何查办之处。据实覆奏。将此遇各省奏事之便。寄谕各该督抚、并令转谕各提镇知之　　

○辛酉。谕、据伊勒图奏、领队大臣那旺。将另记档案。年未及岁之厄鲁特二名。于上年即行挑补披甲。与原奏不符。请将二人俱行革退披甲。所领钱粮。著落该领队大臣赔补。又发往伊犁当差之土默特蒙古罗布僧、未满年限。上年永庆、即将伊挑补押甲。请将罗布僧、革退披甲。所领钱粮。著落永庆赔补。仍将永庆、并将军永贵、交部察议。该总管扎尔桑、不识清字。其余官员。俱系蒙古。除严加斥责记过外。应否将伊等从宽免交部之处请旨等语。著照伊勒图所奏、误行挑襢之厄鲁特土默特、俱著革退披甲。伊等所领钱粮。著落该领队大臣等赔补。永贵、永庆、俱著交部察议。扎尔桑、不识清字。其余官员。俱系无知蒙古。伊勒图既经严行饬责记过。著加恩从宽免其交部　　

○封闭云南通海县属狮子山白铅厂。从巡抚明德请也　　

