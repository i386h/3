<!-- { "loadSidebar": true } -->
○又奏、八月二十前后。正收秋种麦之时。皇上恭谒泰陵。一路差使往来。恐有伤禾稼。请暂缓二十余日。得旨。卿所奏虽是。但今年实比别年不同。即有伤禾稼。亦有所弗恤矣。且皇太后迫欲亲往。若延挨过期。亦属非礼。卿其知之。仍照前旨行。　　

○直隶河道总督朱藻奏、秋汛骤发。曹家务、阎仙垡、两处险工。现在并力抢护。得旨。所奏情形俱悉。漫溢之水。有伤民人田庐否。今渐次晴霁。可以不至大害否耶。速行奏闻。以慰朕念。　　

○又奏、南岸头工、漫口合龙。曹家务险工。亦抢护平稳。得旨。览奏、朕心稍慰。尚当加意抢护。以安田庐。　　

○两江总督那苏图奏、下江之江、苏、常、镇、扬、五府所属、及上江之六安等十余州县。因六月内雨泽愆期。各处田禾被旱。现在酌发帑银三十万两。前往江广采买米石。以为将来赈粜之用。并平粜常平仓谷以济民食。得旨。朕早闻江苏缺雨。甚为廑念。何此时方奏至耶。至先事豫防。图维补救之处。切须加意料理。以济民困。　　

○又奏、上下两江得雨情形。及筹画赈贷事宜。得旨。虽经得雨。为时已迟。且亦不过四五寸。赈恤之事。所当竭力速行料理者也。夫地方水旱。岂能保其必无。惟应先事豫图。早行入告。俾朕亦得以省过绸缪。而督抚等、率皆讳之。至实不可掩。而始行入奏。已迟不及矣。此意朕殊不解。　　

○安徽巡抚孙国玺奏、上江被旱各州县。现在乏食贫民。并行开仓赈粜。得旨。上江、下江、被旱情形颇广。而督抚等奏报料理颇缓。不及济事。朕为此日夜悬念也。屡有旨谕汝等筹画赈恤之策。而覆奏尚然未至。其故何也。可将此旨与那苏图、许容、看。　　

○江西巡抚岳浚遵旨议奏、江省存贮仓谷。动拨闽省二十万石。现饬附近水次之各府、州、县、派拨运送。惟江省向来采买平粜。俱用仓斛。较漕斛每斛短二升。此次运谷闽省。应用漕斛盘交。江省将来买补。亦应照漕斛收买还仓。以足原额。得旨。江省买补。亦应照漕斛收买还仓。以足原额。此句朕殊不解。夫出仓非漕斛。而还仓以漕斛。谓之足额。则仓中之米。向皆缺额矣。此处著明白回奏。若再少有掩饰。朕必差员前往。清查各仓。且此事汝所办理。亦觉迟缓。看来汝志不似前矣。汝其慎之。　　

○湖广总督宗室德沛奏、楚地多山。猛虎为害。兵役因捕虎损伤者。请照阵亡例赏恤。得旨。此奏迂阔不通之处。难以批谕。若如汝所议。则新满洲以杀虎为戏。皆应给以军功世职矣。虎虽为害。亦应设法除之。即偶被伤损。汝可以酌量优恤。岂有与阵亡一例定赏恤之理。是驱兵丁与猛虎拼命也。若据此识见。何以为封疆大吏。此奏大非。　　

○大学士管川狭总督事查郎阿奏、狭省各属得雨情形。得旨。览奏、朕怀稍慰。但为时已迟。恐不无歉收之虞耳。汝等应留意体察民情。以为绸缪之计焉。　　

○又奏、吐鲁番回民。搬移瓜州。耕种小湾踏实之地。道里往返维艰。据扎萨克公额敏和卓、呈请在小湾地方。建筑小堡。自行造屋居住。据情奏请。得旨。卿等具题可也。　　

○四川提督王进昌奏、蜀西番族环居。查松潘所辖口外上中下郭罗克番、频年集众行劫。现令副将马化正出口。传集番目。谕其约束部众。并令察勘情势。将如何弹压堵截之处。妥为酌量。得旨。知道了。此等事最宜详慎筹度。务出万全。不可因小事而贻大害也。　　

○两广总督鄂弥达遵旨议奏、东省营仓谷石。例于每年青黄不接之时。散借兵食。俟秋后扣饷买补还仓。近因各兵月饷。皆资养赡。一时扣买。未免拮据。即令于出借仓谷之日。按月扣饷。积至秋收买补。甚为利便。今署总兵马成林、请分早晚二造散借。即作两次扣买。查东省早造收获。不及十分之四。晚造十居其六。每年谷价。至晚造始平。若于早造价贵时。即行扣买。必多扣饷银。兵丁受累。请不拘两次散借扣买。总期因时制宜。俾兵丁得沾接济。至左翼镇营、贮谷无多。秋收总买。亦不至民间谷价昂贵。即偶或价昂。请将县仓谷拨给收贮。以扣存之价交县。亦无不可。得旨。著照所议行。　　

○广西巡抚杨超曾奏、督臣鄂弥达、猜忌日深。诸事动多掣肘。恐致贻误地方。请将臣彻回。或放归田里。得旨。汝此奏大非矣。但能自问无过。即朕亦不必惧。何况督臣。若自己有愧于心。岂但督臣。天下皆可言之人也。况督臣已调用矣。汝益当奋勉向前。若自己有不是处。速改为是。　　

○云南布政使徐嘉宾奏、各省同城文武员弁。不能和协。请分别情罪议处。得旨。文武不和。全在上司化导。定以处分。殊非至当。且定以何等处分耶。此见甚小。　　

○贵州总督张广泗遵旨议奏、苗疆自奠定以后。各苗皆知畏服。而安设军屯一事。实有必应如此办理之势。今两广督臣鄂弥达奏请、量移营垒。安驻险要。择苗民中为众所信服者。设立巡检头目以约束之。至苗民遗产。尽行入官安屯。恐日后苗民生齿渐繁。地少人多。必至怨久乱生。且屯丁不能耕作。仍须召苗佃种。其役使凌虐。势所不免等语。查该督臣从前请将古州镇、迁设丙妹。八寨协、移驻烂土汛、或荔波县。清江协、移驻天柱县。各处均系弹丸之地。不能安驻镇协大营。现在新疆以内。所有营汛不甚联络之处。俱请添设汛防。又于天柱荔波等处。酌量增驻官兵。防维周密。苗人必不敢再滋事端。至苗蛮向无酋长。虽有本寨中之强有力者一二人。亦不能约束其众。况苗类众多。统以文武。镇以官兵。尚敢群起跳梁。又岂一二巡检头目所能约束耶。再屯军之设。乃系逆苗内之绝户田产。始行入官。其未绝者。仍令各本户照前耕种。并未一概归屯。且新疆未垦之地甚多。虽此后苗民生齿日繁。亦不至无以资生。原不必以日后之地少人多为虑。其召垦屯户。均系人才壮健。可充屯军者。令其承领。不许倩人佃种。而所设屯田。已饬令与苗田标明界址。以免搀越侵占。并无召苗耕作之事。惟所奏屯军凌虐苗民。实为目前第一要事。查苗疆骤安屯军、至八九千户之多。而苗民经惩创之后。其势易于欺凌。现已严行查禁。并拟酌定章程。以为永远遵守。得旨。既经卿详悉敷陈。知道了。至新疆何处安设屯军。何处仍系苗田。何处为声势相联之镇协。卿其明悉为图以进。朕将览焉。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十三



大清高宗法天隆运至诚先觉体元立极敷文奋武孝慈神圣纯皇帝实录卷之七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。八月。辛巳朔。吏部议准、盛京刑部侍郎葛森奏称、奏天所属法库等边外蒙古事件。经奉天将军奏归盛京刑部办理。所有部内额设蒙古笔帖式三员。因八旗蒙古中、多不能清汉繙译。应试无人。至今未补。请停其清汉繙译考试。由盛京兵部、会同四部侍郎、及奉天将军、于八旗蒙古监生、生员、官学生、前锋、领催、披甲人等内。考取满洲蒙古繙译。送部引见补放。至边外蒙古案件繁多。向例传调各旗副台吉、会审具题。路远迟延。请一并交部自行审理。从之。　　

○壬午。上奉皇太后还宫。　　

○诣大高殿、寿皇殿、行礼。　　

○诣寿康宫、问皇太后安。　　

○谕、朕闻陕西所属郡县今年六七月间。有缺雨之处。地方有司。现在祈祷。未审何时得霈甘霖。朕心深为廑念。该督抚可预为筹画。悉心经理。其应行缓徵之州县。一面出示缓徵。一面奏闻。向来陕省米粮不足。往往取资于豫省。著两省督抚、就近商酌。将如何转运接济。以为先事之备。即行妥议具奏。该部可即行文陕豫二省督抚知之。　　

○户部议准、广西巡抚杨超曾奏称、桂林府属之临桂、灵川、兴安、永宁、等四州县、雍正六年分、原报开垦田亩。今垦不成熟。所有额徵银米。请予豁除。从之。　　

○工部议准、大学士管川陕总督事查郎阿奏称、瓜州地多水少。回民田地。资以灌溉者。惟疏勃河之水。河流微细不敷。查靖逆卫之北。地名蘑菇滩。有川北、巩昌、两湖。西流合为一处。名蘑菇沟。其西又有三道柳条沟。北流归摆带湖。请从蘑菇沟之中腰。建闸一座。即于闸下浚一渠。截蘑菇沟、及三道柳条沟之水。尽入渠中。为回民灌田之利。从之。　　

○议政大臣遵旨议覆、福建陆路提督苏明良奏请、严禁鸟枪。不许民间制造。应毋庸议。得旨。朕看此事苏明良屡次奏请。在彼必有所见。或福建地方情形。与他处不同。著交总督郝玉麟、再行查明议奏。寻据奏覆、延、建、邵、汀、及福宁、福州、兴化、七府属。民情稍淳。且崇山峻岭。猛兽最多。应准制造鸟枪。其余禁止。得旨。如所请行。　　

