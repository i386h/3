<!-- { "loadSidebar": true } -->
○谕上年截留北仓漕米四十万石中。祇用过米三十万石。尚余米十万石仍应运交通仓现在直属有应修河道沟渠等工刻下正值青黄不接之时。工次小民。买食未免拮据著加恩将此项米石仍交与方观承即留于各该处。以为修浚河渠。以工代赈之用该部遵谕速行。　　

○谕军机大臣等、现在叶尔羌、喀什噶尔等处。领队大臣颇少。著德尔素驰驿前往。同丰讷亨领兵驻劄。　　

○兵部议覆、河南巡抚胡宝瑔奏称、豫省额设驿马。现裁九百匹。每年额支杂费银。照各驿裁马数目分别酌减银九百五十五两零。应如所请。至称马夫俱照现存马。按二马一夫酌留。仅裁三百八十名应令确查各原名数。按马裁夫。从之。　　

○刑部议准山东按察使沈廷芳奏称、羁禁解审斩绞重犯。例著赭衣。至军流各犯。往往不尽衣红。难免疎脱。请嗣后凡囚衣。于监禁解审发配时。上下表里。无论棉单。悉以红布制造又秋审人犯向例会勘后。即于省城薙发。惟山东系发回始薙。请通行直省。俱于会勘发回后。再予薙发。从之。　　

○壬午。上诣畅春园、问皇太后安。　　

○还宫。　　

○以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立直讲官四人。出就讲案前。行一跪三叩礼复位。直讲官伍龄安、秦蕙田、进讲四书四时行焉百物生焉、二句。讲毕。上宣御论曰、斯言也盖孔子知命耳顺以后所以示学者真实至当之理。非因子贡以言语观圣人徒为是不待言而可见之语而别有所谓妙道精义也且四时行百物生之中。何一非天乎。而四时行百物生之外。又何别有可以见天者乎圣人视听言动。昼作夜息之中何一非妙道精义乎。而圣人视听言动。昼作夜息之外。又何别有所谓妙道精义者乎。天即圣人。圣人即天。四时行。百物生即圣人之视听言动。昼作夜息。吾故曰。此孔子知命耳顺以后。所以示学者真实至当之理。非因子贡以言语观圣人。徒为是不待言而可见之语。而别有所谓妙道精义也。士希贤贤希圣。圣希天。学者由躬行实践。深造而自得之可矣。讲官暨侍班官跪聆毕兴。直讲官介福、刘纶、进讲书经其难其慎、惟和惟一、二句。讲毕。上宣御论曰。诸家解此者。大约以其难其慎属之君。惟和惟一属之臣。如是。则是伊尹泛训之辞。而非训太甲之辞矣。盖难于任。用慎于听察。此固君职。不待言矣。即惟和惟一。何莫非君职乎哉。且也不惠于阿衡。是不和也。庸罔念闻。是不一也。以致迩训允德。是既和且一。然后能为商令主。而谓是为训人臣之语可乎。然欲和一于后。必当难慎于先。周而不比。慎终惟始。用是道也。则君子进而小人退相需殷而相得彰。蔡传引而未发。予故申而论之。讲官暨侍班官跪聆毕。大学士傅恒等奏曰、皇上行健法天。至诚驭物。惟一以贯。昭存神过化之奇。奉三无私。著灼见克知之实。并乾坤而覆载。同日月之照临。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○遣官祭昭忠祠。　　

○谕曰、刑部侍郎伊禄顺、现在出差。永贵尚未到京。其刑部侍郎事务。著勒尔森暂行署理。　　

○谕军机大臣等、书山等奏、准兆惠等行文、将齐凌扎布所送回人、经过哈喇沙尔。借给口粮一百石。照吐鲁番公素赉璊所请。于来年收获时。由伊处交还等语。办理殊属错误。兆惠等亦未能筹及。盖齐凌扎布解送回人。若经过素赉璊所驻之地。偶值缺乏。伊愿为接济。尚属可行。至哈喇沙尔、距吐鲁番甚远。且以官项给发回人。而令素赉璊偿还。似专责伊等供应。于理不合。此等回人。既官为安插。一切当于公项报销。著传谕齐凌扎布、即以奉旨官给口粮。晓示各降回。仍传谕兆惠、素赉璊知之。　　

○癸未。上启銮。谒东陵。　　

○谕、据仓场侍郎双庆等参奏、北城厂书丁斌、多领兴平仓平粜麦石一案。厂书以空白印领昌支仓麦。法难宽纵。业据陈作梅于初六日参奏。已将该犯等发交刑部审究。并将失察之监督海龄、交部议处。其监督申大年、虽据称是日患病。并未进署。而丁斌等冒领之时。何以不先不后。适于此日相值耶。其为支饰显然。申大年、著一并交部议处。至该仓场侍郎等、专司仓储。乃于陈作梅参奏数日后。始行查参。其失察之咎。已属难辞。双庆等、并著交部察议。　　

○谕军机大臣等、阿桂等奏称、伊犁屯田。原议今岁派兵五百名。回人三百户前往。今与杨应琚相见。始知将军等酌议、派兵四五千名。回人一千户。但阿克苏回人。业经豫备。而库尔勒等处所派。尚未办理。仍俟杨应琚到叶尔羌时。与舒赫德定议等语。伊犁向为准夷腹地。加意经画。故穑事颇修。今归我版图。若不驻兵屯田。则相近之哈萨克、布噜特等。乘机游牧。又烦驱逐。大臣等自当办理妥协。不可苟且塞责。以图早归。看来驻兵屯田。惟当渐次扩充。今岁且照原议派兵五百名。回人三百户。或并此俱行停止。来年再为举行。则我兵既得休息。而回人生计。亦稍宽裕。又可量为添派。以渐增多。此事朕惟责之舒赫德。伊不过于用兵时退缩。至于办事心细。朕所深知。若果尽心。自能办理。今虽命新柱前往协办。究未孰悉。舒赫德惟视若已事。办理妥协。方准其更换。此时应作何办理。伊前奏多派兵丁回人。及河船粮运。经朕训饬。何以尚未覆奏。俱著传谕知之。　　

○又谕曰、安泰奏称、永德现在遵旨回京其哈萨克贸易事宜。请令副都统伊勒图协办等语。此奏无庸置议屯田贸易。皆属公事伊等驻劄一处。自应会同办理。若谓未经请旨。即不当办事。乃推诿拘泥之陋习。假令彼地有玛哈沁等生发。则与屯田贸易。俱无干涉。遂可置之不问乎。抑必待请旨而后办乎。安泰、伊勒图、著传旨训饬昨谕伊勒图、前往阿克苏。永瑞仍驻乌噜木齐。即遵前旨行嗣后屯田贸易事宜。俱著会同办理。　　

○是日、驻跸烟郊行宫。　　

○甲申。遣官祭先医之神。　　

○是日、驻跸白涧行宫。　　

○乙酉皇后千秋令节。停止行礼筵宴。　　

○谕、上年晋省所属州县内。夏秋有偶被偏灾之处。俱经分别。蠲缓赈恤。但念、时届二月例赈将停。而麦收尚远。小民际此青黄不接。糊口未免拮据。著再加恩。将成灾六分以上之阳曲等三十州县。无论极次贫民。再行加赈一个月。仍照例折给。俾得买食充裕。以资接济该部遵谕速行。　　

○是日、驻跸隆福寺行宫。　　

○丙戌。孝康章皇后忌辰遣官祭孝陵。　　

○上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○至孝贤皇后陵奠酒。　　

○谕军机大臣等、五吉奏称、派往阿克苏之马二千二百余匹伊亲行解送。于正月二十八日、自巴里坤起程等语。以阿克苏现有马匹驼只。合之新到马匹。自足敷用。著传谕阿桂、伊柱、丰讷亨、伊三人即选派官兵。给以马匹。搜捕玛哈沁务期一举尽剿亦不必过于急迫惟酌量马力。奋勉行走。　　

○是日、驻跸桃花寺行宫。　　

○丁亥。谕军机大臣等、据同德等、将清馥招降玛哈沁斗齐、半途脱逃、嘱令护送人等。不得据实禀报。捏称斗齐打牲他往。未经搜获各实情。审明参奏。斗齐、乃诳诱官兵马匹之贼。清馥并未亲往追捕经降旨申饬伊始前往。今详阅各供。则清馥仍未前进。不过于巴里坤相距二三程坐候耳。伊前曾奏称、不获斗齐不回朕方谓清馥畏罪穷追固所宜然但无端劳苦官兵。朕实惜之复谕以前行已二三月口粮殆尽伊即当枵腹从事。断不得累及官兵。若能获贼固善。否即将官兵彻回。此特据伊所奏情辞确凿。是以谆谆训及今观同德等奏、伊仅离巴里坤不远。迁延观望则前此所云不获贼人不回之语。非有心欺谩乎。甚至嘱令厄鲁特等、将贼人半途逃脱情节。讳匿不报。罪无大于此者。今大功虽成。各处驻劄大臣甚多。若似此效尤。何以集事。著将同德等奏摺录寄舒赫德阿桂等、阅看。前谕将清馥革职。交舒赫德差遣委用。今著就伊所至之地。审讯明白。伊若服罪即于该处正法。或妄行狡辩。可派员看守。解送来京。所有行装。查明入官。同德、淑宝、审理此案。据实参奏。毫无瞻徇。深属可嘉。俱著交部议叙。仍传谕各处注劄办事大臣等知之。　　

○又谕、据苏昌汇奏、动用钱粮、及工程报销一摺内。办理尚未完竣者。共有六案。部驳未完者四案。楚省事务尚简。非江浙繁剧可比。该督衙门。动用钱粮、及工程报销。现在未结者。何以积至十案之多。著传谕苏昌、上紧赶办。务期速结。嗣后遇有此等事件。必须随时清厘。毋任属员玩延从事以致尘案日积也。　　

○又谕曰、阿桂奏称、办送霍集斯之子呼岱巴尔氐、同其家口来京。应否将霍集斯兄弟家口、一同办送等语。著传谕阿桂霍集斯家口起程时将伊兄弟之家口及同族。皆毋庸。办送　　

○是日、驻跸盘山行宫。至庚寅皆如之。　　

○戊子谕军机大臣等、据吴达善奏、现在官兵凯旋。军台文报、及钦差过往。较前简少。所有口外各塘站、原续增添马匹。酌量减彻二百七十匹解赴哈密牧放等因一摺业已降旨如所议行甘省既如此办理。则陕西、山西直隶等省从前所有添置塘站马匹自应一体核减。俾归实用。著传谕各该督抚令其各就本处情形。查办具奏寻直隶总督方观承奏、直省各军站前经奏准于通省冲僻站内。抽拨马一百七十匹协济。今西陲蒇功。文报较少请将前项抽拨马照数彻归原驿。内魏县已经裁并。原设递马四匹。应一并裁汰得旨、如所议行。又山西巡抚鄂弼奏、晋省沿边、二十八军台系专递军营文报。前抽拨马二百三十四匹。应全数彻回各原驿。其沿边十二驿。凯旋后、仍有善后事宜及新附回部往来差使原额数不敷。前所添拨马二百七十九匹。未便全彻。请酌彻一百六十九匹其余协济马一百一十匹。仍匀配各驿应差得旨。览又陕西巡抚钟音奏、陕省沿边各军站前经抽拨马五百一十四匹。嗣因大差往来抽拨之数仍不敷用将正腰各站。俱添足六十匹。共增设马一千八十匹。应请于二十九站内。每站先酌减二十匹。共减马五百八十匹。仍俟善后事宜全竣再将余存增设马。全行彻减并内地抽拨之数彻归原驿。报闻　　

