<!-- { "loadSidebar": true } -->
○赈恤山西归化城属黑河、萨拉齐属善岱、二处。本年水灾贫民。并蠲新旧额赋　　

○贵州巡抚觉罗图思德疏报、安南、湄潭、天柱、三县。乾隆三十七年、开垦额内额外田三十八亩有奇。山土四十一亩　　

○戊子。祭大社。大稷、遣裕亲王广禄恭代行礼　　

○上奉皇太后幸卷阿胜境、侍早晚膳。至癸巳皆如之。　　

○赐扈从王公大臣及蒙古王公台吉等食。至癸巳皆如之　　

○谕曰、阿桂著授为定西将军。将内阁所贮定西将军印。交兵部迅速由驿发往。给阿桂行用。其定边将军印。即行缴回　　

○直隶总督周元理奏、现值军兴之际。调拨军站。及应付官兵过境。差使较繁。应多养余马。餧养备用。请于司库节年地粮项下。豫行借给一季工料银九万六千二百余两。分拨各驿。豫买草豆。并酌买余马。先为餧养。仍于乾隆三十九年、分作四季扣解归款。得旨、如所请行　　

○以协办大学士户部尚书于敏中为大学士　　

○己丑。谕曰、大学士舒赫德到京之日。著管理刑部事务。大学士刘统勋、俟舒赫德到京后。即专管吏部事务　　

○谕军机大臣等、丰昇额等奏、现仍驻兵宜喜。与朕意适合。且不拘泥前旨。甚属可嘉。惟后路关系紧要。已屡谕添兵前往。并饬阿桂妥为筹办照料。今丰昇额奏、与阿桂处声势相通。得以随时酌商。则由宜喜至章谷一带。后路可以无虑。其党坝至三杂谷一带。在在与金川贼境毗连。俱系宜喜后路。不可不实力防范。业经谕令五福仍驻党坝。加意严防。其官达色所带之兵。并令丰昇额调回宜喜备用。丰昇额自当随时妥为措置。至宜喜一路。即使能得贼碉。亦只于山顶驻守。不宜深入。此时距分剿金川之期。尚需数月。既不便顿兵不动。致隳士卒锐气。又不宜不审利害。随时攻扑贼碉。为当差塞责之举。必如何方为妥善。亦著阿桂悉心筹画。通知丰昇额酌办。至目下收复小金川。自以西路为要。盖西路中又兼沃克什、别斯满两路。自非阿桂不可。昨已将应派将军、副将军、参赞、何人在何路进剿之处。询商阿桂。今阿桂即日将抵日隆。而各省所调之兵。尚未到齐。阿桂酌看情形。或可先带兵移驻资哩。仍于临进时。将各路应用兵众。派调停妥。一面通知丰昇额、驰赴别斯满。订期会剿。以便迅速集事。或丰昇额不便调来。即当另派大员。领兵前进。惟在阿桂妥酌而行。顷检阅将军印谱内。定西将军印。系顺治年间。将军爱星阿征剿逆贼李定国等、追擒至缅甸时所佩带。成功甚速。最为吉祥。因即授阿桂为定西将军。并将爱星阿曾用之清字原印。交兵部由驿遄送。阿桂即祇受行用。迅奏肤功　　

○又谕、现在收复小金川之举。西路尤为紧要。而西路又分沃克什、别斯满、两路。其中通贼径隘极多。自非阿桂带兵不可。而别斯满一路。或令丰昇额前往。或另派妥员。昨已谕令阿桂酌办。其南路情形。现据阿桂奏、真登、梅列、甲尔木、以及紧要隘口。均属我兵据守。一俟应进之时。即可前进恢复。看来南路进攻尚易。前已谕商阿桂。或将明亮为副将军。富德为参赞。或以富德为副将军。明亮为参赞。令其妥酌覆奏定夺。是南路统兵之人。亦有定局。且明亮于彼处路径已熟。阿桂尤当在西路及早调度。约计新兵到营。足敷派用。即可会期进剿。专盼捷音。又据奏、上紧整顿西路旧兵。并通筹全局。议定道路。克期迅进。似将来应进之路。阿桂胸中已有成竹。朕意今年所攻之当噶尔拉、功噶尔拉两路。贼人守拒甚坚。若再从此两路进兵。仍属无益。即宜喜军营。亦未能得力。此三路只可为牵缀贼势之用。究须另觅别路进兵。就图中形势而论。三杂谷及党坝。似较易进。不知实在如何。或此外更有胜于此路者。谅阿桂自必筹之已熟。军营一应机宜。朕惟阿桂是倚。阿桂亦更无可诿。惟当密为妥筹。迅速具奏。以副朕望　　

○以吏部尚书程景伊、协办大学士。调礼部尚书王际华、为户部尚书。兵部尚书蔡新、为礼部尚书。工部尚书嵇璜、为兵部尚书。以工部左侍郎阎循琦。为工部尚书　　

○庚寅。土尔扈特贝子沙喇扣肯、及年班扎萨克台吉伯尔哈什哈等入觐。上御卷阿胜境、召见赐食。至癸巳皆如之　　

○谕、前据博卿额奏、图勒炳阿审办薛士诏殴死伊兄薛二秃子一案。因委员审出实情。该县赴省。恳求瓦尔达。托故迁延。欲照原详咨部。显有袒庇瞻徇情弊。随传谕阎循琦、喀尔崇义、一并查审。今据阎循琦等奏。讯据瓦尔达称、府尹到我家商办此案。我曾说过罪疑惟轻。若依委员所办。岂不又多杀一个人。后图勒炳阿来省进见。我念系故交子侄留饭。讲起案情。求我照应。我原说、我并没有害你之心。你再去求府尹等语。瓦尔达、身为侍郎大员。兼管府尹事务。遇此等弟殴兄致死重案。伦纪攸关。自应确核实在情节。按律审拟。乃并不接阅供单。转以罪疑惟轻。何必多杀一人为词。是瓦尔达以徇庇之私。竟不论情法之平。妄思迁就开脱。谬托行好之名。甚至图勒炳阿违例赴省。求情照应。瓦尔达又复顾念私交。款留在署。并嘱其向府尹委员婉转恳求。其为有心袒护。更属显然。瓦尔达、著革职。其图勒炳阿、永敏、并著一并革职。交与阎循琦、喀尔崇义、将瓦尔达因何欲宽纵正犯。并伊与图勒炳阿系何交谊。有无受贿曲徇情弊。一并秉公严审定拟具奏　　

○又谕曰、富兴、著仍在乾清门行走。俟有副都统缺出。即行补授　　

○谕军机大臣等、上年奉天查赎旗地一事。经裘曰修、会同履勘后。交瓦尔达等、详加查核。今半年余。尚未见奏查办完竣。现已降旨、将瓦尔达革职。所有查办旗地案内。或尚有未完事件。著交喀尔崇义、仍会同将军弘晌、府尹博卿额、即速悉心确查妥办具奏。并将瓦尔达等曾否清查完竣缘由。一并查明奏覆。将此谕令知之。寻奏、臣等公同确查。应动帑回赎旗地、十二万六千八百二十六晌。已经钦差尚书裘曰修等履勘。奏准照户部原议办理。嗣续行首报民典旗地五百九十余晌。自瓦尔达离任后。复据各州县造报回赎地三千四百二十余晌。尚有地一万四千一百六十余晌。未据各州县造报回赎。臣等现勒限催令如期办竣。不使迟延。俟报销全完。用过银数清册。再覆加详查、报部核扣。报闻　　

○又谕、据李侍尧奏、安南国移送内地民人蔡辛瑞插牌贴示需索滋扰一案。因其假借建水县差役之语。粤省无凭查核。又文内称莱州刀宁系该国土目。今告示认作内地民人。要来索还等因。滇省现有刀姓土司。逃往江外一事。与刀宁是否同族。有无关涉。或刀维屏踪迹。亦可从此根拘。因转解云南审办等语。刀维屏脱逃之后。尚无下落。今该国既有刀姓之人。或因此究有踪影。亦未可定。至所称告示索还。是否建水县曾经给发。抑系蔡辛瑞等假捏滋事。亦应确查审究。著传谕彰宝、俟粤省解到蔡辛瑞等、即行严讯定拟。并向该国该犯等、根究刀宁实系何处之人。因何假示索还。是否即与刀维屏同族。知其踪迹之处。一并查明据实覆奏。其安南另咨解回之粤民姚国钦等一案。仍著李侍尧审拟完结。安南国原文二件。并著发回备案　　

○又谕、昨据舒赫德奏、借与渥巴锡马匹牛只。可否赏给。朕已批示令其赏给矣。今舒赫德奏称、尚未接奉此旨。故将此项马匹。暂且收存。俟渥巴锡游牧移至纳喇特时。遵旨办理等语。著传谕伊勒图、所有借给渥巴锡之马匹。即行赏与伊等。仍明白晓谕渥巴锡、此项马匹。系汝应交纳者。今大皇帝念汝迁移游牧。牲畜短少。是以加恩不令汝等赔交。汝于沿途。妥为约束属人。爱惜牲畜。勿得损伤　　

○陕西按察使刘墉奏、大兵进剿金川。陕省军台。前奉派布政使毕沅稽查。今毕沅护理抚篆。总办军需。事务较繁。臣办理秋审已竣。现在刑名事件。尚不为多。此次京兵过境。抚臣派臣在省东一带照料。臣拟即便道查验通省台站。得旨、好。自应如此　　

○以三等侍卫和隆武、为镶蓝旗蒙古副都统　　

○辛卯。谕、据图思德奏、署贵州提督拜凌阿痰症陡发等语。拜凌阿、著解任调理。所遗贵州提督员缺。仍留俟军营出力人员。再行补放。其兼署之古州镇总兵员缺。亦属紧要。著窦瑸调补。仍兼署贵州提督印务　　

○又谕、前因温福在军营。漫无调度。仓猝遇变。轻以身殉。致阵亡文武大小多至数十员。而将弁兵丁之未出者。至三千余人。同时陷没。实为从来用兵所未见。揆其失事之由。皆因温福之仓皇失算。以致折将损兵。其死乃由自取。岂可复邀五等之封。已将赏给伯爵销去。并明降谕旨。宣示中外矣。昨巴雅尔至热河。询及木果木军营致溃情形。据称、温福性褊而愎。参赞以下之言。概置不听。又不察地势之险易。不知士卒之甘苦。常令攻碉。多伤兵众。其实并未能得贼人紧要碉卡。安营之后。复距水甚远。平时既不得人心。临事又全无措置。以致于溃。然巴雅尔系厄鲁特人。其言尚未足尽信。今富兴至行在。复面加详询。据所称温福之急躁乖方。不听人言。于参赞将领等、不能虚衷商搉。大率与巴雅尔所言相合。而其不爱恤兵力。常令伐木运石。筑栅拏卡。不得休息。且派拨万余兵。分守千余卡。以极盛兵力。散处零星。均归无用。实为失策。此皆其从未奏及者。至于隔数日派兵攻碉。明知碉坚路险。难以施功。犹不肯彻退。致兵丁轻冒枪石。无故损伤。而其每次攻碉打仗。如官兵伤亡过多。即不按数奏闻。辄以查明咨部之语。含糊具奏。又分派各路将领时。温福营中。除德尔森保外。不留御前及乾清门侍卫一人。恐于朕前洩其情状。是温福竟敢意存欺妄。实出情理之外。前因温福在乌噜木齐。办事认真。亲率兵剿捕倡乱犯贼。且曾随兆惠等在军营阅历。因命其由滇入蜀。代阿尔泰统兵。伊甫至军营。即攻克巴朗拉。收复达围等处。军势大有起色。因即擢任大学士。并授为将军。伊亦颇知感奋。初不料其躁妄乖张。不恤士卒。失策偾辕。一至于此。使其身尚在。即当立正典刑。以申军纪。今已殁于王事。朕断不肯追治其罪。惟谕阿桂丰昇额等、当引以为戒。不可蹈其覆辙。并自悔前此之误任温福。又误信其言。不发满洲劲旅。悔已无及。惟有引咎自责。仍不欲以事后诿过臣下。所有应得世职。仍著该部照例给予。并将此再行通谕知之　　

