<!-- { "loadSidebar": true } -->
○钦差大学士公讷亲奏、阅看海塘。现大溜悉归中小亹。北大亹、南大亹。涨沙绵亘。亦无险虑。至中小亹引沙。上年冲开二十余丈。现至四百余丈。若至大汛。北岸不能无临塘之水。南岸文堂山之脚。现已落水。势已向南。文堂禅机山以南。应相机利导。使两山全落水中则中亹宽展。大汛庶可分北岸之潮水。至于钱江大溜。虽行葛岙山以南。而逼近山脚之水。仍复从山后一带漫流。现在刷有堰沟。长五六里。深五六尺不等。江溜初向南行。当防仍复故道。此处应设一竹篓碎石滚坝。使江水仍由坝漫流。其蜀山至尖山一带。中有堰沟数道。应酌看情形。或于水口。或于中段沟尾。稍加堵御。又南岸会稽县属宋家溇地方。东有曹娥江。西有三江闸。水归北流入海。今江水改由中亹。与该处甚近。遇潮水长发。遏抑曹娥江水。二水益涨。亦应加意防护。再南岸一带海塘。因安澜已久。未设专司塘汛弁兵。请令该抚于海防两营内。拨官兵在南岸塘工。及附近临河一带住宿。随时查看。再拨兵弁。于中亹北之河庄山居住。就近在葛岙山、蜀山一带。上下巡视江海水势。以便豫防。仍令海防道、不时前往查阅。俟大汛过后。水势全定。于南塘工所、酌建营房。以为官兵驻宿之所。报闻。　　

○升任浙江巡抚顾琮覆奏、浙省米贵缘由。杭、嘉、湖、三府。树桑之地独多。金、衢、严、宁、绍、台、六府。山田相半。温、处、二府。山多田少。向资江楚转输。近岁江楚价昂。商贾至者无几。此致贵之由一。地接江闽二省。商旅络绎。以有限之米谷。供无穷之取擕。此致贵之由二。杭、嘉、绍、宁、台、温、六府。东际海。商渔出入。米谷随之。自外入者无多。自内出者难计。奸徒射利。每有透越。此致贵之由三。伏思江楚米贵。贩运不前。并无调剂之术。邻省商旅往来。断无裹粮之理。海洋禁例。非不甚严。但必将积年贩米出洋奸棍。访获一二。置诸重法。庶可示儆。如果透漏无虞。则内地米谷。自免消散。至常平积贮一事。惟在权其缓急轻重。歉岁宜停。丰年应补。常平本额。不可不存。续议加增。可以酌减。其高贾居奇。法宜惩儆。惟严禁囤积。俾使疏通。田多业户。盖藏颇裕。于青黄不接之时。出售亦为有益。得旨、此等岂汝之识见所能办。既经奏到。俟议。　　

○调任浙江布政使永贵奏谢、蒙朱批训谕。得旨、向谕乃系就滇省而论。若夫浙江。则又不同。盖其民诈而悍。近因抚臣屡易。政务废弛。汝宜一切实力整顿。化民成俗。毋欲速。毋终怠。勉之。　　

○闽浙总督喀尔吉善、福建巡抚潘思榘会奏、闽省春雨未足。早禾栽插未齐。豫筹拨运台谷平粜。并饬牧令劝谕农民。多备中晚秧苗。及时补种。开通新港河道。以资灌溉。得旨、览奏俱悉。随时补救绸缪。正宜尽心调剂者也。　　

○喀尔吉善覆奏、闽省有无赖奸徒。好勇斗狠。名为闯棍。土豪豢养此辈。以为爪牙。请嗣后凡闯棍犯案时。必究明有主谋指使者。即照为首定拟。闯棍照为从定拟。并请设族正、约正。责成劝导约束。与械斗一项。一并考核劝惩。得旨、如所议。实力行之。　　

○钦差大学士高斌、尚书刘统勋、山东巡抚阿里衮奏、此次山东赈务。已屡奉明旨。叠加推广。自去岁冬间。接连春夏。计口授食。时逾半载。其报灾最重之区。现在口食转不缺乏。而平日游食度日。赈册之中。难登户口。迁徙日久。目下殊觉艰难。已饬知各牧令。其有户可查者。照闻赈归来之例。一体赈恤。至失业孤贫。除设局收养外。亦酌借食米。俾得资生。再济南、武定、迤北地方。雨水未报沾足。臣等即由济南等处。沿途体察。资其口食。筹其接济。得旨、览奏俱悉。勉为之。以稍解朕忧。　　

○山东巡抚阿里衮奏、兖州府属。勘不成灾。毗连灾地贫民。请将拨运南漕。并豫省漕米。及时出借。得旨、览奏俱悉。恐汝一人精力不及。故特命大学士高斌、尚书刘统勋、助汝查赈。汝等和衷详办。不可拘例。不可粉饰。不可暇逸。不可邀誉。哀矜诚明。以期有济灾黎。是朕所愿也。将此旨汝等共观之。　　

○新授山东布政使唐绥祖奏谢。得旨、志气不可隳颓。亦不可侥幸。诸凡实心实力。以汝之才。何患不能理繁治剧。山东灾歉之余。更宜留心休养者也。　　

○又奏报、东省得雨。田野沾足。民情欢忭一摺。得旨、东省为此言尚早。但得秋收有获。庶可少救万一耳。　　

○甘肃巡抚黄廷桂覆奏、甘省粮价。时贵时贱。总视年岁丰荒。不关生齿多寡。且民贫土瘠。无巨本囤户。亦无重赀商贩。不出四封。缓急获济。非徒无捐而且有益。又边疆积贮最要。东南山险。别省商贩不通。岁歉难资接济。岁丰无处出售。必借采买以为权衡。臣抵任初。饬属于市集之期。民买所余。官为收买。实属两便。就甘省而筹补救。总宜广为储蓄。得旨、俟汇议可也。　　

○钦差兵部尚书班第奏、前奉旨改用旗兵之处。密商张广泗。据云、旗兵勇敢。自非绿旗可比。然此地跬步皆山。恐未能展其所长。且俟必须调用时。另行奏请。臣思满兵少则势单。金川地寒。专仗夏秋进取。此时若由京调拨。固属辽远。而成都所驻。为数无几。即近檄西安。行三阅月。始克到营。似宜暂缓。至岳钟琪尚未到军营。臣与张广泗言及。颇以岳钟琪、从前在西路军营时。办事未协。然亦无大嫌隙。臣仍留心调处。俾得相与有成。得旨、览奏俱悉。　　

○川陕总督张广泗奏覆、莎罗奔用事头人生噶尔结、被副将高宗瑾诱擒。现在收禁。孙克宗土兵亦已全彻。总兵马良柱、宋宗璋、俟大兵到齐。哈攀龙到营。即行解京。至岳钟琪、虽将门之子。不免纨裤之习。喜独断自用。错误不肯悛改。闻贼警则茫无所措。色厉内荏。言大才疎。然久在戎行。遇事风生。颇有见解。以为大将军。则难胜任。若用为提镇。尚属武员中不可多得者。且闻为大金川所信服。诚如训谕。人地相宜。遵旨将伊调赴军营。令前赴党坝军营统领。兼管绰斯甲一路。至贼中情形。据生噶尔结等供。现能打仗番人。实止四千以内。粮食惟勒乌围所蓄。足供一二年。刮耳崖所积。不过四五月之粮。此外除用事头人。尚各有数月粮。属下番民。从前尚有糌粑可食。现止以元根即内地名蔓菁者充饥。揆其情形。多愿离散。祗为土司头人禁遏。若大兵进剿。断难久持。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百十三


大清高宗法天隆运至诚先觉体元立极敷文奋武孝慈神圣纯皇帝实录卷之三百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。五月。甲申朔。上诣大高殿行礼。　　

○至观德殿大行皇后梓宫前奠酒。　　

○是日、赐一甲梁国治、陈楠、汪廷玙、三人。进士及第。二甲刘星炜等、七十二人。进士出身。三甲蔡强等、一百八十九人。同进士出身。　　

○乙酉。上诣皇太后宫问安。　　

○谕、前据正红旗汉军都统奏请、王周所遗世管佐领员缺。在王世宣子孙内、拣选承袭。朕细阅此佐领根源。王义平、王世宣、王佑保、虽三人同姓不宗。俱可承袭。是以令该旗详查具奏。兹据该旗覆奏、从前查办八旗佐领根源时。因无档案。请将此缺作为公中佐领。曾蒙世宗宪皇帝饬驳。命照纪大礼之例办理。不得作为公中佐领。今细览纪大礼家承袭佐领之例。其子孙有人。仍在伊子孙内拣选。如不得人。由本旗拣选。况皇考谕旨。但云不可作公中佐领。并未云作为王世宣之世管佐领。今该旗将此佐领。竟专在王世宣子孙内、拣选承袭。并不计及王义平、王佑保、两家。殊属大错。此皆由办理佐领根源之王大臣。袒护王怡之故。已过之事。不必深究。著将此佐领。伊三家如何分袭之处。另行妥议具奏。并通谕八旗知之。寻议、王周所出佐领员缺。王义平、王佑保、二人子嗣。均承袭有分。得旨、此佐领应作为王义平、王世宣、两家轮管。至王佑保、止于三次承管一次。可不必列入。　　

