<!-- { "loadSidebar": true } -->
○丁酉。谕军机大臣等、据李奉翰奏、接据淮徐道刘锡嘏飞禀。河南睢州下汛。南岸堤工漫溢。一面先委李永吉等、带同兵丁。驰赴豫省。帮同堵筑。一面委员赴洪湖迤上一带。查探漫水由淮入湖情形。筹办下游分洩去路。及防护事宜。再亲赴豫省。协同趱办等语。前因兰第锡、何裕城、于堵筑事宜。恐未能□□音练。已有旨传谕李奉翰、前往豫省。帮同办理。并令萨载、会同前往。履勘贾鲁河等处。将来是否可以酌建减水坝。以分水势。今李奉翰于未接到谕旨之先。即派李永吉等、带同兵丁。赴豫裹护漫口。并委员驰勘漫水情形。豫为筹办分洩防护。所办甚是。豫省漫口。业经派令李永吉等。带同兵丁。先往设法裹护。又有阿桂等到彼督办。而漫水下注。统归洪泽湖。清水自必加长。所有高堰堤工。及折展清口各坝。一切防守宣洩事宜。在在均关紧要。著再传谕萨载。李奉翰、酌量情形。如南河现在实可放心。伊二人即遵前旨、会同赴豫筹办。如南河必须大员在彼督率照料。伊二人中。止须李奉翰一人前往帮办。仍留萨载在江省照料一切。方为两有裨益也。将此由六百里传谕萨载、李奉翰、并谕阿桂、兰第锡等知之。仍著萨载、李奉翰、兰第锡等、各将现在商办情形。迅速覆奏。　　

○戊戌。谕、前因果星阿、收受临榆县知县凌世御所送之轿。越分来坐。已降旨将伊逐出乾清门。交部严加议处。昨阅汪承霈等审明具奏摺内。称该知县凌世御并未送轿。竟系果星阿向知县借轿。始行送给。伊所揭各案。俱系听从所属兵丁及家人、怂恿所致等语。果星阿甚属糊涂。更兼欺诳。尤属不堪。果星阿在乾清门行走多年。且身任副都统。又经数载。何得如是不知禁例。任意妄为耶。果星阿深负朕恩。著革职、发往伊犁效力赎罪。　　

○谕军机大臣等、据兰第锡等覆奏、筹办漫口情形一摺。内称正河去路、并未淤塞。堵筑似易为力等语。正河幸未淤塞。但仍宜慎重办理。以期妥速集事。不可为满足之言。至朕前因豫省堤防而外。无可分洩之路。堤工往往易致溃决。是以降旨、令于贾鲁河、涡河、睢河等处。详细履勘。是否可以于倒钩引河处所。酌建减水坝、以分水势。今兰第锡等摺内。未据覆奏及此。想此事关系重大。伊二人未敢遽定。阿桂接奉前旨。自己迅速赴豫。李奉翰俟河南分洩事宜。筹办停妥。亦必即起程前往。阿桂等一到。自当会同相度熟商。但思河南土性浮松。若建立坝座。不能坚固。是欲减水而转致掣溜。所关匪细。著传谕阿桂等、务宜详细履勘。选择土性坚实。并非顶冲处所。酌量修建。如贾鲁河一带。并无胶泥。或择其土性稍坚之处。酌建石工一段。即于石工之中。建坝数座。以便相机启放。自更足资巩固。朕临御之初。部库帑银祗有三千万两。现已积至七千余万两。前因浙省海塘。为民生捍卫。是以特发帑项。将柴土各塘。一律改建石工。今河工关系民生者更钜。苟有裨益。虽费帑金一二千万。亦非所靳。况修建石工数百丈。所费亦不至一二百万。又何所靳而不为耶。但此事究出于朕不得已之创见。实不肯自以为是。著再传谕阿桂等、公同悉心妥商。如建立石工有益。即当奏明办理。但须十分坚固为要。如该省地势。实有难于建筑石工减水坝之处。亦当据实具奏。不可稍存迁就也。至豫省库项。据行在户部查奏。实存地丁银一百四十万四千两零。又漕项银四万九千余两。但该省库项。向系协济甘省。现在大工兴举。所存库银。是否足敷支用。著再传谕何裕城、通盘筹画。或将应拨甘饷、奏明停拨。如停拨之外。尚有不敷。并著据实奏闻。候朕再行饬部发往。将此由六百里各传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。八月。巳亥。上自避暑山庄启銮。幸木兰。　　

○谕曰、阿桂、福康安、参奏洮岷协副将赵继鼎、因外委赵宗先、搜捕马家河逃窜贼匪。声言欲将该处尽行剿洗。致贼匪等、逼胁未经从贼回民。齐上空堡抵御。该副将随带兵前往擒拏。贼匪等分投逃窜。该副将将堡内男妇百余人。尽行杀死。并跟踪追捕。凡遇道涂奔窜窰洞藏匿回民。即行擒戮。计所杀男妇二百余人。并非全系贼犯。请将赵继鼎、革职发往伊犁效力赎罪等语。所拟殊失之轻踪。赵继鼎为副将大员。带兵搜剿余贼。凡遇有擒获之人。即当详悉讯明。如实系从贼匪徒。始行正法。即有伪供者。亦当解该督详审。方为无枉无踪。岂得不问是贼与否。遇有回民。即行擒戮。以致无辜受其戕害者二百余人。实出情理之外。阿桂等仅拟发往伊犁效力。未为允协。赵继鼎竟当定为斩监候。秋后处决。余著核拟具奏。　　

○是日、驻跸中关行宫。　　

○庚子。钦差大学士公阿桂、陕甘总督福康安奏、现在各路官兵。俱已彻回。解送贼匪。业经陆续审办。臣阿桂、现自固原起程。驰赴行在复命。臣福康安、由盐茶、靖远一带巡查。进至兰州省城。报闻。　　

○是日、驻跸波罗河屯行宫。　　

○辛丑。谕军机大臣等、本日据刑部核拟。阿桂、福康安参奏、洮岷协副将赵继鼎治罪一摺。细阅摺内。有外委赵宗先、前往马家河拏贼时。贼匪闻信欲。逃。被该处地保拦阻。贼匪将地保三人杀害。并逼胁回民男妇大小一百余人。齐上空堡。以为抵御之计等语。回民既上堡抵御官兵。即与从贼无异。不得复称为良民。因传询额勒登保、亦据称回匪由马家河搬入堡内。经赵继鼎等攻打三日。始行打开等语。回匪等屯集堡内。若非齐心抵拒。岂能固守三日之久。况贼匪凡经官兵拏获者。无不自称为被贼胁从。以图末减。即如张文庆、马四娃、马文熹等、尚有马胡子裹胁上山之供。岂可轻信。且外委赵宗先、及地保人等、俱因拏贼被害。是马家河回匪。竟敢聚众拒捕。伤害官兵。情节断难宽宥。赵继鼎之歼戮多人。不得谓之波及无辜。其失不过未取亲供。即行正法。以致如此。然罪尚不至于发遣伊犁。况斩罪乎。著将刑部摺内折角处。及询问额勒登保奏片。交福康安阅看。令其将马家河回人。究竟曾否帮贼拒捕之处。详细查明。据实具奏。此事关系赵继鼎生死出入。福康安系公正之人。自不肯回护前奏也。　　

○刑部奏、甘省逆回。杀害官兵。攻城掠堡。罪大恶极。应凌迟处死。其余党及缘坐各犯。依律拟斩立决。得旨、张文庆、马四娃、李自党、杨填四、马文熹、俱著即凌迟处死。马良茂、马金玉、马建成、俱著即处斩。至向来逆案缘坐人犯。经法司按律拟以斩决具奏者。朕每加恩改为监候。此次贼回。竟敢豫蓄逆谋。聚集多人。伤害官兵。攻掠城堡。实属罪大恶极。所有首逆田五、张文庆、马四娃等名下、应行缘坐者。无论男女长幼。自应概予骈诛。其从逆贼匪名下坐各犯。男丁十三岁以上者。亦不可复行存留。田五之兄田友、马金玉之父马壮、著即行处斩。其马见几一犯。先经从贼。本当一并正法。但念该犯于官兵甫抵石峰堡。即先行投出。欲将首逆张文庆、马四娃、擒献。迨复回石峰堡。于贼人商谋黑夜潜逃时。马见几、又遣伊家属到营密禀。官兵得先为豫备。将贼匪痛加歼戮。并将张文庆、马四姓、按名生擒。械送热河审明。尽法惩治。尚有一线可原。马见几、著从宽免其一死。永远牢固监禁。遇赦不赦。余依议。　　

○是日、驻跸张三营行宫。　　

○壬寅。上行围。　　

○谕、前据汪承霈等奏。审拟果星阿、揭报临榆县知县凌世御、乘醉率役打开轿房各款一摺。声明凌世御虽无索诈情事。但违例送轿。匿赌不报。均干参处。现已革职。应无庸议等语。此案既经审系果星阿向凌世御借轿。是以该令送给旧轿一乘。后因轿夫在轿房聚赌。该令于更静后前往查拏。并无乘醉抢夺情事。乃果星阿、始而向地方官索轿。继而又听家人等一面之词。摭拾咨揭。是其过全在果星阿。且该令于更深后率役拏赌。尚属认真办事之员。若因其送轿、及不报赌博。并民占署基。未经履勘妥办小过。竟予革职。未免过当。凌世御、著送部带领引见。再降谕旨。　　

○是日、驻跸阿贵图大营。　　

○癸卯。上行围。　　

○谕、刑部议驳、福崧条奏、台湾械斗匪犯。请停发新疆一摺。所驳甚是。已依议行矣。前因积匪猾贼。历年发遣新疆者。为数太多。经伊勒图具奏、仍改发云贵两广烟瘴地方。至此等械斗焚杀。并非事所常有。且案内发往新疆者。不过二百余犯。何至遽难安插。辄援照积匪猾贼之例。奏请改发内地。况此案人犯。业已起解。因甘省有逆回滋扰。是以暂行截留在浙。今回匪剿灭净尽。福崧止应照例饬属。妥为转解。如果该犯等、必应改发内地。雅德系福建巡抚。富勒浑系闽浙总督。伊等亦应早行筹办及此。何必待邻省抚臣之代为借箸耶。封疆大臣办理公务。固应随时留心。然必先尽其职分所当为。不可越俎于境外。福崧此奏。殊觉多事无当。著交部议处。　　

○又谕、工部钱法堂奏、宝源局鼓铸钱文。自乾隆四十四年以来。因滇省解京铜质低潮。每月于应发额铜之外。多发铜觔。交炉头鼓铸。现在统核铜数。实耗折铜十二万九千八百余觔。折价银一万六千五百余两。请著落历任监督。及各炉头分别著赔。其现存夹杂铁沙铜块五十余万勇觔。逐一查验。成色如有不足之数。著落云南历任承办各员赔补等语。京铜关系鼓铸。铜觔搭配。丝毫俱有额例。乃因历年多发铜觔。以致铜数折耗。自系该监督等办理不善所致。所有此次折耗价银一万六千五百余两。即著于历任监督、及各炉头名下赔补。其现存夹杂铁沙铜块五十余万斤。俟查明成色。核计亏数若干。著落云南承办各员名下赔补。至工部管理钱法堂事务堂官。自四十四年以来。已易数任。所有现存夹杂铁沙铜块五十余万斤。镕炼工本。并著核明。即令历任之钱法堂堂官赔补。　　

