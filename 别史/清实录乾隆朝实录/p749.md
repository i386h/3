<!-- { "loadSidebar": true } -->
○湖南巡抚杨锡绂覆奏。米谷之贵。由于买食者多。买食之多。由于民贫。积渐之势有四。一曰户口繁滋。一曰风俗日奢。一曰田归富户。一曰仓谷采买。采买之弊。我皇上所谓处处积贮。年年采买。民间所出。半入仓庾。未免致妨民食。盖已洞悉情形。户口繁滋。则今日海宇实在情形。圣谕谓自康熙年间以来。休养生息。便应逐渐加增。何至一时顿长。以臣观之。实亦未尝不系渐增。臣生长乡村。世勤耕作。见康熙年间。稻谷登场时。每石不过二三钱。雍正年间。则需四五钱。今则必需五六钱。盖户口多则需谷亦多。虽数十年间。荒土未尝不加辟。然至今日而无可垦之荒矣。臣谓由于风俗日奢者。国初人经乱离。备尝艰苦。风尚俭朴。迨安居乐业。数十年后。子弟有笑其祖父之朴陋者矣。衣食竞求佳丽。婚丧务期美观。始于通都大邑。今则荒徼山僻之农民。亦渐习奢靡。平时揭借为常。力田所入。抵债去其大半。余又随手花销。甫交冬春。即须籴米而食。农民口食。亦取给于市。则价焉得不长。臣谓由于田归富户者。国初地余于人。则地价贱。承平以后。地足养人。则地价平。承平既久。人余于地。则地价贵。向日每亩一二两者。今七八两。向日七八两者。今二十余两。贫而后卖。既卖无力复买。富而后买。已买不复卖。近日田归富户者。大约十之五六。旧时有田之人。今俱为佃户。岁入难敷一年口食。必需买米接济。而富户非善价不肯轻售。实掺低昂之权。夫均田之法。既难施行。惟风俗奢靡。尚可劝禁。但人情由俭入奢易。由奢入俭难。止可徐徐化导。至于常平积贮。藉以备荒。诚难停止。然有应调剂者。积贮以足敷赈济而止。不必过多。即以湖南言之。州县之仓。有贮五六万者。府仓有贮七八万者。未免过多。应饬各省将定额再加细核。有过多者。酌裁十之一二。已买足者。于平粜时。存银归库。未买足者。即不必再买。又额外收捐监谷。与其久贮。不如逐岁卖之。又常平粜三。为出陈易新计耳。其实丰年原无资于平粜。而仓谷坚好。亦有可贮数年者。请不必限定每年粜三。年歉多粜固可。如年丰即不粜亦可。盖多粜一石。小民未必多受一石之益。而少买一石。即受少卖一石之惠。窃以为目今养民之政。尤当专意讲求者。莫如水利一事。雨旸偶愆。事所常有。果蓄洩有资。自非异常水旱。岂即坐视无收。今江湖河港之水利。其在通都孔道者。固已逐一整顿。然山乡僻壤。旧有陂塘堰坝。阅久湮废者不少。又一乡一隅。水泉隔远。塘井不足。虽可疏引开浚。而地属有主。倡率无人。遂多因循。大约民间百亩之田。有一二亩陂塘。即可救荫。而愚民昧于远计。宁争此一二亩岁收之谷。不知偶值少雨。并百亩而弃之。若亲民之官。为之指示开导。当无不爽然悟者。请责成道府。督率州县。讲求水利。何处旧迹宜复。何处新工宜兴。熟筹设法。果有实效。题与议叙。否则参处。未必非补救米贵之一道。得旨。俟各省议覆到齐日交议。汝此奏尚觉留心。非寻常敷衍之文也。　　

○山东巡抚阿里衮、河南巡抚硕色会奏。奉旨应截河南漕粮内、粟米十一万四百七十二石五斗零。已于去冬开行。在东省境内守冻。议将临清守冻米石。派给泰安府属之东阿县一万石。东平州二万石。余全给兖州府属。在德州守冻米石。令济南、东昌、二府分派应用。得旨。所办甚属迟延。知道了。　　

○钦差尚书班第奏。臣自成都起程。由桃关出口。抵小金川军营。沿途查勘。西路粮台。俱峻岭偏坡。中如天舍山、纳凹山、班兰山。最为陡险。积雪泥泞。乌拉难行。不得不用夫负运。南路向用乌拉。连年乌拉倒毙。办雇维艰。亦兼用人力。近番半调出征。所余蛮夫蛮妇。尽数供役不敷。又添调汉夫。查所给脚价。口外每站银八分。口粮二升。每石到营。脚价杂费。十二三两至十五六两。至民间帮帖。缘内地拨米长运及雇夫出口。俱分派里长。不得不按田起夫。因而有田出银。无田出力。有三四家至十余家帮帖一家者。盘缠安家。自三四两至十余两不等。有田之家。未免拮据。容酌将作何加恩之处。另行密奏。再川省产米素饶。不患米谷不充。而患运送不继。内地民人。令赴军营。便惮艰险。地方官恐滋事。亦多畏葸。现值添兵添饷。需增夫役数千。屡催未集。其粮运一切事宜。抚臣纪山、与藩司仓德。亦俱悉心竭力办理。但未亲履各处。就详禀酌量。未尽妥协之处。亦不能免。得旨。览奏俱悉。　　

○又奏军营情形。去岁初进兵时。我师颇锐。连克碉寨。各番畏惧。降附甚多。日久渐懈。适贼酋遣人议降。张广泗欲藉此羁縻。各营将弁。未喻其意。以为贼可就抚。防御更疎。致贼伺隙出攻。转多惶惧。及张兴事败。众兵愈馁。张广泗益加愤懑。将阖营将弁。一概谩骂鄙薄。至不能堪。臣因向云。许应虎等起初失利。若即严参以为众鉴。人人自知畏法。从前未免姑息。将来新兵到齐。进攻之时。申明法令。最为要著。此等违令失机之员。固当惩治。其余亦宜量加鼓舞。未便一例菲薄。庶几恩威兼济。张广泗亦以为然。目今已值春融。营中士气颇舒。所调官兵。已陆续至营。约于四月中旬进剿。得旨。览奏俱悉。　　

○两广总督策楞覆奏。各省经办常平。未免心怀欲速。不计年岁价值。严限催督。而不肖有司。甚或扣价勒派。并有争胜求奇。于常平外另立名色。截买商贩米粮。留以接济邻封。应援通省。提镇营协。亦交口言积贮。别置营仓。捐监又需本色。以官弁绅衿之全力。萃于一二产米之乡。价值自必顿昂。于此时能疏通调剂。尚不致日渐昂贵。奈州县惟知积贮有关考成。督抚大员。又亟求米价之平。为之多方筹办。于是竟靡年不贵矣。约有四事。一在官为抑价。米贵之区。官必先为定价。不许再长。今日拏囤户。明日访米牙。每日粮单。必令亲递。另立循环簿。上下稽查。沿途商船。发令箭差押。市井牙侩。日奔走公庭。吏役需索刁难。一切使费。仍贯入米价之中。欲减转增。商人更闻而裹足。一在劝谕开粜。村落一二殷实良民。家有储蓄。不过求价而沽。即囤积之家。计权子母。一至青黄不接。亦即出粜。以图别为经营。否亦卖旧买新。决不肯久贮。且歉收之地。不患价昂。而患无接济。有米之户。何妨姑缓以听其自粜。并以备不时之需。乃地方官一遇米价稍贵。即勒令减价开粜。并有豫封廒座者。名为劝谕。实则勒派。如或不遵。目为囤户而坐以罪。从此有米之家。不敢稍留余步。乡邻亦几于告贷无门。而奸徒久甘心于富户。目击官府之抑勒。益视为弱肉可欺。强借强抢之刁风滋起。而米益视为奇货矣。一在稽查出境。客船贩米出境。关津有意留难。更有好事之徒。倡为乡禁。结党强阻。或勒索重贿。或竟不放行。告发到官。又以本地民食不敷。从轻完结。虽非显行遏粜。实则禁其复来。夫商人贩运。无非冀觅微利。公私阻滞。展转迟留。运到地头。又或有司风闻产地之值。先为核定卖价。所得不偿所出。良商必畏避不前矣。一在禁止质当。贫农耕作之际。家中所有。靡不在质库之中。待至秋成。逐件清理。御冬之具。更所必需。每以食米转换寒衣。交春又以寒衣易谷。年来官之查察颇密。当商恐蹈囤积之愆。遇有米粮。已不愿抵当。近又有囤当米谷之禁。于是穷民不得不卖米以赎当。青黄不接。又不得不买米以救饥。向者出入于当铺。每石不过钱许之利。今则买米必须现银。买价与卖价相较。每石多至六七钱。少亦三四钱。且以从前粗有储粟之农。亦出而零买粮食。墟市之人愈众。米粮之价愈增矣。以上四者。又于办理不善之后。刻意以求速平。卒之在在增昂。亦不自知流弊至此。若不暂停采买。将丰年仍同歉岁。终无平减之时。且各直省常平仓额谷。共二千八百万。纵有赈粜。加以屡年捐监及社仓谷。仍不下三千万石。积贮已备。即或一省不敷。邻省亦可通融。再如近年发帑赈恤。何止万万。大概给银。可见有银便可买食。请将各省常平仓谷。总以现在存仓之数为额。其四面不通水路之州县。如存谷不敷。统在各该省现存数内拨补。此后不必再增。如遇小灾、赈银。大灾、银米兼赈。再平粜时。若照例减银五分及一钱。小民沾惠无几。并请成熟之年。每石减银一钱。荒歉减银二钱。其粜价仍以足敷买补为率。倘再有缺。委员在价平处。照时价采买。不得委诸州县。派累地方。亦不必限定部价。所有常平捐监事例。及当米之禁。并各营所设之仓。概请停罢。生俊仍归户部报捐。其官为抑价。勒令有米之家开粜。以及借稽查名色。阻遏商船。均行严禁。庶妨谷之事悉除。在官采买有节。商运流通。民间之米日多。价值可望渐减。总之治粟如治水。澄之则清。淆之则浊。必知真确。方可施行。如尚在两歧。不妨姑缓。若观望风气。好事喜功。到官百度未遑。即以裕仓储、平米价是亟。羽书络绎于道路。告示遍布于城乡。纵使一时获济。必贻他日隐忧。今日米价之昂。实筹办之过。非法之弊也。得旨。俟奏齐详议。　　

