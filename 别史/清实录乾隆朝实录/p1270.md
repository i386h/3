<!-- { "loadSidebar": true } -->
○幸圆明园。遣官祭关帝庙。　　

○谕军机大臣等、朕命亲王成衮扎布、为定边左副将军。擒拏青滚杂卜。应需人协同办理。伊弟车布登扎布、现在军营。著传谕哈达哈、即令车布登扎布、会同富德、带兵五六百名。速行回至成衮扎布处办事。　　

○又谕、昨降旨令富昌、选派兵二千名。听候调遣。现在乌里雅苏台、内地兵丁甚少。地方紧要。著即于所选兵丁内、先派一千名。交副都统阿尔宾、郝善、先行带往驻劄。余著富昌续行带往。　　

○命仍授苏巴什里公品级。赏银三百两。同侍卫诚林、驰赴军营。办理台站。　　

○辛亥。遣官祭昭忠祠。　　

○谕军机大臣等、纳木扎勒、照管辉特人等。已回各原游牧。现在无事。著与德木楚克、同赴将军成衮扎布处办事。俱著在参赞大臣上行走。　　

○又谕据普庆等奏扎萨克台吉逊都布、承衮扎布告称德沁扎布给一无印文书传令伊等散回游牧。伊等未经听从等语。逊都布、承衮扎布深晓大义。甚属可嘉。著加恩赏给公品级。又据奏称贝勒车木楚克扎布、接续台站。亦属奋勉。著赏给荷包。以示奖励。至德沁扎布、给发无印文书。传散人众。或系他人假冒伊名。亦未可定。姑从宽不必深究。著传谕德沁扎布、速饬所属、仍回各所派地方。接续台站。安设卡座。不得稍有贻误。　　

○又谕、昨已降旨、令达勒当阿、哈达哈等彻兵。会同成衮扎布、擒拏青滚杂卜。今喀尔喀贝勒车登扎布、复弃其所管台站。而贝勒车布登、亦私回游牧。伊等系世受国恩之人。乃目无法纪。深为可恨。著传谕达勒当阿等、回至军营时。将车登扎布等传齐。听候调遣。如少有可疑。即将伊等一并擒拏治罪。　　

○又谕曰、额尔德尼班第达呼图克图见喀尔喀等溃乱情形。迅即差人告知章嘉呼图克图。甚属留心。朕甚嘉悦。但朕授亲王成衮扎布为将军。往擒贼逆青滚杂卜。并降旨晓谕安抚众喀尔喀等。在喀尔喀等、不过因连年劳于军营。借此各回游牧处耳。断无顺从青滚杂卜之理。仍令章嘉呼图克图、寄知哲布尊丹巴呼图克图、令其传谕喀尔喀等。各顾职守。勉力当差。并著章嘉呼图克图、于二十二三等日到热河。朕另有旨谕。　　

○命将军保德、署理绥远城建威将军。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十八


大清高宗法天隆运至诚先觉体元立极敷文奋武孝慈神圣纯皇帝实录卷之五百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。八月。壬子。谕曰、和托辉特青滚杂卜、乃喀尔喀内一小部落。无足比数者。上年跟随班第等出师伊犁。始则趋奉班第。及见阿睦尔撒纳、潜蓄叛志。伊亦隐有贰心。与叛贼交结。伊见朕办理额琳沁多尔济之后。心怀疑惧。自军营私行逃归。遂将伊犁所有卡座台站兵丁。尽行彻回。并布散语言。多方煽诱众喀尔喀人等。亦有竟弃台站、潜归游牧处者。在众喀尔喀、断不因伊一人负固。便生叛心。然青滚杂卜、则已逆迹显著。不得不明正其罪。现已命亲王成衮扎布、为定边左副将军。督师擒拏。自可计日授首并屡经降旨、晓谕众喀尔喀等、协力擒剿。如能即行获献。自可无烦师旅。即不然。则就近调遣布置。我之兵力、已足戡定。况现今准噶尔尽入版图。其北则俄罗斯境地。伊即欲逃窜。断不能脱身远扬。适足见其狂愚。自取诛灭耳。况朕年来办理准噶尔一事。本意原非得已。试思车凌、车凌乌巴什等、来降时。堂堂天朝。岂可拒而不纳。至阿睦尔撒纳率众来归。若使深加拒绝。伊有不早肆行劫掠。为患于喀尔喀者乎。继而狡贼中叛。势不得不命将追擒。如令置而不问。伊必潜据伊犁。侵扰无已。是朕之前后兴师问罪者。全为保护众喀尔喀游牧。而青滚杂卜、转以用兵致累为辞。流言四布。在众喀尔喀怯懦性成。妄生疑惧。于雍正年间用兵之际。即屡有劫夺之事。旋亦绥靖。今经朕晓谕之后。揆其事理。青滚杂卜、孤立之形已见。自可计日就缚。于西陲大势。本无关轻重。但其反覆背恩。实出情理之外。恐我内外臣工、未能周悉。用将办理缘由、宣谕知之。　　

○以奉天府府丞宫焕文、为太仆寺卿。　　

○癸丑。上以秋狝木兰奉皇太后自圆明园启銮。　　

○诣皇太后行宫问安。　　

○谕、朕此次巡幸木兰。所有经过州县地方。著照例蠲免本年钱粮十分之三。该部即遵谕行。　　

○谕军机大臣等、刑部监禁阿巴噶斯库什、克什木等、本应俟阿逆擒获时、一同正法。今已患病垂毙。著即行凌迟、以彰国宪。　　

○又谕曰、兆惠奏、查出擅杀宰桑恩克博罗特之得木齐绰克察等请旨正法等语。著照所奏办理。其查拏绰克察等之得木齐车楞、巴布和托、甚属奋勉。著加恩补授佐领。并赏给孔雀翎、以示鼓励。　　

○又谕、据兆惠奏、吐鲁番回人莽噶里克、恳请将伊属众、编次旗分佐领等语。莽噶里克、感戴朕恩。甚属可嘉。著施恩封授公爵。即照额敏和卓之例。编次旗分佐领。再宰桑赛赍喇呼、得木齐之子阿布济尔噶勒等、将盗窃台站马匹贼人擒拏。亦属可嘉。著授赛赍喇呼为散秩大臣。赏缎二疋。阿布济尔噶勒等、赏缎一疋。银二十两。以示鼓励。　　

○是日、驻跸南石槽行宫。　　

○甲寅。上诣皇太后行宫问安。　　

○谕、据将军富昌参奏、右卫副都统舒常、六格协领成德、佐领六雅图、所属防御福保逃走。并不具报。及至查询。又更改日期伪报等语。舒常、六格、均著革去副都统、在粘竿处效力赎罪。该协领成德、佐领六雅图、著交部严加议处。舒常、六格、所遗员缺。著蕴著、拔常、补授。即赴新任。　　

○侍卫诚林、达松阿奏、第二十八台。八月十一日。有喀尔喀五十余人。将官马官驼、并台员衣物掳去。第二十九台。八月初十日。有群贼百余。将商人驼只物件掳去。现已咨行郎中福鼐、将接设台站兵、攒派三百名。催赴尚书纳延泰处。再守护台站。现挑兵五百名。或令拨补台站。或调用他处。请旨遵行。得旨、此项兵丁、速拨补台站。不然、恐于事有误。勉之。至喀尔喀等、不过一时之惊扰已耳。断不至别生事端。尔等毋恐。其二十九台事、甚有关系。速告知将军成衮扎布、如遇贼人。即与剿洗。不必瞻顾。　　

○是日、驻跸密云县行宫。　　

○乙卯。谕军机大臣等、纳延泰奏、喀喇沁二十七八等台站。为喀尔喀贼人抢掠。已交台站附近王车凌拜都布等部落人等、查拏贼人。并向归化城调兵、接续台站等语。办理甚是。前已降旨、谕富昌派兵二千名。前往乌里雅苏台。又派公苏巴什里侍卫诚林、会同达松阿等、将喀喇沁台站、安设至乌里雅苏台。并据苏巴什里等奏闻、安设妥协。著于传谕富昌、先派兵三百名。作速起程驰赴。并著瑚图灵阿、保德速往察哈尔四旗、选兵一千名。带领至乌里雅苏台。接续台站。查拏贼人。其车凌拜都布、上年进兵伊犁病故。应袭王爵。未经该盟长等拟请承袭。今著加恩。即令伊子丹衷多尔济承袭。务将抢掠台站贼人。令其擒拏治罪。　　

○是日、驻跸要亭行宫。　　

○丙辰。上诣皇太后行宫问安。　　

○是日、驻跸两间房行宫。　　

○丁巳。谕军机大臣等、公敏珠尔多尔济、著授为营长。带领察哈尔兵丁、驰驿前往北路军营。并派侍卫敏珠尔等九员。及司员留保住等、赍谕送往哲布尊丹巴呼图克图处晓谕。　　

○是日、驻跸常山峪行宫。　　

○戊午。上诣皇太后行宫问安。　　

○遣官祭贤良祠。　　

○谕据多尔济奏称、喀尔喀车臣汗部落屡遭荒歉。扎萨克辅国公成衮等六旗查明实在穷苦无依之人。请赈给牲价银、四千一百九十四两等语。蒙古屡遭荒歉。无以糊口。朕甚轸念。著加恩赏给。所需折给牲价银两。令直隶总督、于热河道库动支。派委妥干地方官一员、旗员一员解往。交多尔济、会同车臣汗嘛呢巴达喇、公同散给。　　

○谕喀尔喀王公等曰、尔众喀尔喀、世受国恩。今因青滚杂卜煽惑。竟有擅弃卡座台站私回游牧者。应即发兵致讨已派满洲、蒙古、内扎萨克等兵丁分路前往。继思尔等无知负恩。一朝殄灭。心实不忍是以特派章嘉呼图克图、率同内地大臣及内扎萨克王公等、前赴鄂尔坤塔密尔等处。齐集尔喀尔喀众王公等会盟。尔等果能感念国恩。深悔误听青滚杂卜之罪。即晓谕擅弃卡座台站人等、仍回各处当差。协力擒拏青滚杂卜、不惟宽宥尔等之罪。并将格外加恩。倘尔等力弱不能擒拏。朕自派兵办理。亦不尔责尔等如能遵朕谕旨。朕即将现在已发兵丁、酌量彻回。使尔等照旧安居。毫无侵扰。尔等其深思熟计。一切与章嘉呼图克图、陈明转奏。其哲布尊丹巴呼图克图、系尔众喀尔喀供养喇嘛。亦著前来会盟。　　

○谕军机大臣等、据雅尔哈善等奏、厄鲁特达玛琳禀称、伊系额驸阿保属人。从前出征和通呼尔哈诺尔时。为准噶尔所掳。今带领妻子、并所属布库勒等四十户、投来等语。达玛琳、既系厄鲁特郡王额驸阿何属人。即交与阿保之子贝勒罗布藏多尔济、游牧内安插。其布库勒等四十户。著交兆惠于二十一昂吉内、归并居住。　　

○又谕曰、巴禄奏称、伊至努喇。接达勒当阿移咨。将哈萨克汗巴巴人等击败。寻遇阿睦尔撒纳、带兵横阻。经官兵痛剿溃败等语。据此、则达勒当阿等、已两次大胜。现在如擒获阿逆。自即彻兵。如尚未获。著达勒当阿等、即向阿布赉汗巴巴云。大兵之来。专为擒捕阿逆。汝等抗拒。致被我兵击败。如汝等将阿逆擒献。当奏闻大皇帝。加汝等重恩。此时渐冷。大兵暂彻。俟明年行兵时进攻。如阿逆一日不获即二年、或十年、二十年、兵断不止。汝等游牧。何以当之。尚获安居乎。其如何擒献阿贼、悔罪乞恩之处。早自为计。一面晓谕。一面彻兵。由北路速行。此旨发交兆惠、速寄达勒当阿等、并寄巴禄知之。　　

