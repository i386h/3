<!-- { "loadSidebar": true } -->
○丙子。谕军机大臣等、昨因藏内气候骤冷。已有旨谕令福康安等通盘筹画。朕又思今年节气较早。以热河而论。现在气候、已觉凉于往年。况藏地崇山峻岭。往年九月以后。即不免冰雪封山。今年下雪自必更早。万一福康安等锐于进取。冒险深入。转瞬冬令。设至进退两难。关系尤为重大。著再传谕福康安等、如实不能进取。巴都尔萨野、亦不敢亲自来营。即趁其畏惧恳乞。谕知该贼匪、以尔既畏惧乞降。情词尚属恭顺。本大将军代为转奏。蒙大皇帝准尔遣如萨野等大头人进京。具表纳贡。悔罪投诚。如此则福康安系遵旨受降。彻兵蒇局。更足以尊国体。福康安等彻兵后。将善后各事宜。会同和琳、熟商妥办具奏。再行回京。至宗喀一带粮运迟误。鄂辉亦难辞咎。袁国璜、彭承尧等所带后起各官兵。途次行走。恐不免迟延。阅福康安等奏到摺内。亦隐跃其词。微露兵粮不足之意。否则福康安等攻克济咙、热索桥、协布噜、东觉等处。所向克捷。何不乘破竹之势。迅捣贼巢。而为此按兵不动之举。著福康安等、将是否因兵粮不足、不能进攻。并鄂辉、袁国璜等有无贻误之处。据实覆奏。勿稍含混。　　

○丁丑。太祖高皇帝忌辰。遣官祭福陵。　　

○谕、前因顺天各属。间有飞蝗残蚀禾稼之处。节经降旨严饬梁肯堂、蒋赐棨等、督率所属。实力扑捕。并特派大臣分路查勘。核对所奏情形。蝗蝻自起之处。当在蓟州、三河一带。复经降旨令梁肯堂、蒋赐棨等、确查实在起蝗处所。将该州县据实严参。嗣据蒋赐棨等查奏、蝻孽蠕生。系由三河所起。而梁肯堂覆奏摺内。含混其词。并不将三河一路提出。转请将三河县知县李培荣升擢通州。又经降旨询问并令该督明白回奏。乃该督覆奏之摺。仅将署三河县知县州判陈馨洲、参奏革职。而于李培荣、则称该员于五月内委署通州印务。三河有蝗之时。在该员卸事之后等语。朕谓蝻孽之生。多在二三四月内。即或至迟。亦不出闰四月李培荣系于五月内始署通州。蝻孽生时。即在该员三河任内之事。乃梁肯堂欲为该员规避处分。豫调署理别州县。今又称满城地处冲衢。事务紧要。是以委令署理。查满城本系简缺。而该员三河本任。转属要缺。今以本居要缺之员。调署简缺。而转以地冲事繁为词。且亦并未曾奏闻。显系有心捏饰。欲盖弥彰。为该员开脱。而卸罪于微末州判以完此局。此等伎俩。岂能逃朕之洞鉴。且即以通州而论。该处亦有飞蝗。李培荣并未据实禀报。实力扑捕。其咎又将谁诿。昨已降旨将李培荣革职。交刑部治罪。梁肯堂始终为李培荣开脱。欲其置身局外。仍邀升擢。袒护劣员。冀图朦混了事。以致简要倒置。是诚何心。梁肯堂、著再交部严加议处。至蝗蝻残蚀禾稼。最为民害。惟在及早实力搜捕蝻子。不致成蝗飞起。方不致蔓延贻患。如或地方官玩视民瘼。讳匿不报。及捕蝗不力之员。定例綦严。从前乾隆二三十年间。经朕屡降谕旨。节次严加惩创。地方大小各员。稍知儆畏留心。近因并无蝗蝻。二十余年。从未降旨饬询。是以地方官日久玩生。遂致心存讳饰。岂朕痌瘝在抱。拯害恤民之意。嗣后除云贵闽粤等省。向不闻有蝗外。其余各省。凡有沮洳卑湿之地。即防蝻子化生。各该督抚务严饬所属。每年于二三月内。实力搜查。据实禀报。各该督抚等具奏一次。倘复玩忽从事。有心讳饰。一经发觉。必当重治其罪。断不稍为宽贷。将此通谕知之。　　

○又谕、据吏部参奏秦承恩会同勒保奏、请将推升广西庆远府同知之知县张廷杰、留于陕省差遣委用。并声明庆远府同知、已据陈用敷请将肃崇阿补授。均未便准行。请令该抚即饬该员速赴新任一摺。向来边省烟瘴等缺。例严规避。今张廷杰于本年四月内。推升广西庆远府同知。张抚等并未饬赴新任。迟至半年。乃复违例会同奏请留陕。名以藉资熟手为词。办理驿站非一人所独能。此奏实为属员规避远省起见。陈用敷亦不候部行知。辄行移咨陕省。此端一开。必启外省趋避之渐。勒保、秦承恩、陈用敷、均属不合。著传旨严行申饬。即饬该员迅赴新任。不得藉词逗留。致干咎戾。　　

○又谕、各省学政。现届应行更换之期。除顺天学政吴省兰、福建学政邹奕孝、山东学政翁方纲、山西学政戈源、均任事未久。毋庸更换外。江苏学政胡高望、著再留一任。浙江学政。著李潢去。江西学政。著沈初去。安徽学政。著赵佑去。河南学政。著曹振镛去。湖北学政。著查莹去。湖南学政。著石韫玉去。四川学政。著吴树萱去。广东学政。著戴衢亨去。广西学政。著刘凤诰去。陕甘学政。著吴荫暄去。云南学政。著李传熊去。贵州学政。著洪亮吉去。以上各员内。有现出试差者。即著于出闱后。各赴新任。不必前来请训。　　

○以故贵州麻哈州属乐平长官司宋圣宣子兆图、袭职。　　

○戊寅。和硕特扎萨克贝子鄂齐尔、土尔扈特公扎萨克台吉阿咱喇、青海扎萨克贝子齐默特巴、乌梁海散秩大臣默罗木达尔扎、总管巴雅尔图等入觐。上御卷阿胜境召见。同扈从王公大臣、及蒙古王贝勒贝子公额驸台吉等赐食。至辛巳皆如之。　　

○谕曰、土尔扈特头等台吉阿咱喇、上年一闻萨迈林捏禀之事。即将人犯送出。曾赏给公职衔。近来办理游牧事务。甚属妥协。现因谢恩入觐。看来颇可造就。著加恩授为辅国公。赏戴双眼翎。以示鼓励。　　

○己卯。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿。扈从王公大臣。官员、及蒙古王贝勒贝子公额驸台吉等、行庆贺礼。　　

○庚辰。谕、从前普福驻藏时。廓尔喀遣大头目苏必达多喇拉木等来称、拉特纳巴都尔等业经封王。请赏俸禄地方。经普福饬驳。并晓示天朝特封王爵。并优加赏赉。已属格外施恩。且现在纳贡之国甚多。从无赏给地土俸禄之例。所办尚属得体。此等关系外藩之事。应据实奏闻。乃当时既未入告。及陛见时。又未面陈。实属错谬。不便稍为宽宥。著博兴驰往库抡。代理事务。传旨将普福革职。拏送刑部治罪。　　

○谕军机大臣等、据秦承恩奏、查勘泾阳等四县。秋禾彼旱较重。现在各处均得有雨泽。正可及时播种。现经饬属查明。实系无力农民。即日开仓出借。并飞饬蒲城、韩城等属。如果农民望借甚急。亦即确查一体办理等语。所办好。陕省泾阳等四县。本年秋谷被旱较重。现届秋分种麦之期。各该处既得有雨泽。自当及时赶种。但该处当被旱之后。民力不无拮据。著传谕秦承恩、即饬所过各地方官确切查明。如有应行赈济者。即一面具奏。一面饬令各属。即日开仓出粜。其有无力农民、应须借给耔种者。亦即酌量借给。俾得及时布种。其蒲城、韩城等属。并著查明。分别办理。该抚务须督饬所属。尽心妥办。俾小民均沾实惠。毋任不肖官吏。从中侵克。以副朕轸念灾黎。有加无己至意。　　

○又谕曰、和琳奏、行抵浪噶子、接准福康安咨会。未便转回前藏。移明孙士毅、提讯俘习浑、雅满泰等语。所奏甚是。看此情形。宗喀、济咙、一带粮饷。似未能充足。是以和琳欲赶紧前往催办。实为可嘉。连日恐藏地骤冷。若非及早蒇事彻兵。或为大雪所阻。节经传谕福康安、通盘筹画。昨复令军机大臣、询之阿尔曾萨野、及扎萨克喇嘛等。据供、聂拉木一路。向来自九月至次年正二月。雪大封山后。即不能行走。宗喀、济咙一路。有绕道。山虽险峻。雪不甚大。尚可绕行等语。是将来彻兵。即或遇有雪霰。尽可绕路行走。想福康安等身亲经历。更无难询悉其详。又据孙士毅奏、廓尔喀差人恳求赏给俸禄地方一节。询系普福任内之事。经普福严行斥回。普福告知雅满泰、雅满泰又告知俘习浑。普福到京后。并未奏闻。亦未告知军机大臣。殊不可解。已派博兴驰往库抡办事。即传旨将普福革职拏问。解交刑部治罪。至俘习浑、雅满泰、既经闻知此事。亦并未奏及。其昏愦糊涂。更不可解。俘习浑、雅满泰、著孙士毅、监看重责四十板。以示惩儆。　　

○辛巳。谕、前据福康安等奏、兵丁王刚、带出丹津班珠尔等、寄唐古忒番目书信。内称、达萨尔乃尔兴、向伊告知。上次廓尔喀差哈哩萨野进京。仰蒙大皇帝施恩。即欲遣人谢恩。沙玛尔巴妄称、既受天朝封号。例应食俸。或赏给地方。贼酋等即差大头人苏必达多喇拉木、并小头目翁玛拉、同赴前藏。未经办成等语。廓尔喀贼酋。听信沙玛尔巴妄言。思欲赏给俸禄地方。既已差人前来。自向驻藏大臣禀诉。彼地俘习浑、雅满泰、岂有遇此等紧要事件。匿不具奏之理。因降旨令孙士毅、和琳、提讯俘习浑等、据实具奏。并经福康安一面具奏。一面咨会查明办理。昨据孙士毅奏、廓尔喀于五十五年秋间。差人来藏。恳求赏给俸禄地方一节。其时系普福任内之事。经普福严行斥驳。普福告之雅满泰、雅满泰又告之俘习浑等语。此事前据福康安等奏到时。朕以若系俘习浑、雅满泰、匿不具奏。其罪竟无可逭。今据孙士毅讯明。其时驻藏大臣。尚系普福。当经降旨将普福革职拏问。解交刑部治罪。俘习浑、雅满泰、知情不举。其罪尚居其次。降旨令孙士毅监看。再各重责四十板。以示惩儆。五十五年秋间。廓尔喀差人来藏。恳赏俸禄地方。事关抚驭边徼。最为紧要。普福既经斥回。若即以据实入告。朕必嘉其得体。而于廓尔喀、亦必留心另有所办。乃普福竟隐饰不奏。其到京召见时。亦未面陈。殊不可解。我国家纲纪肃清。朕临御以来。凡遇大小臣工陈奏事件。无不躬亲综理。随时核办。内而大学士九卿。外而督抚、及新疆驻劄大臣。设有纵恣贻误。一被指参。无不立时惩究。谁敢匿不上闻。况边隘重情。尤当钜细毕陈。候朕裁夺。乃普福首先隐匿。俘习浑、雅满泰、亦知而不举。此而不分别严惩。何以肃政治而儆官常。著将此案办理缘由。通谕中外。嗣后各直省督抚、及新疆驻藏大臣、遇有地方及边隘事情。均宜据实奏闻。如有隐匿不行陈奏者。一经发觉。必当重治其罪。普福等即其前车之鉴也。并著将此旨。令督抚及新疆大臣、各录一通。入于交代。俾各触目警心。毋蹈覆辙。负朕谆切诰诫之意。　　

