<!-- { "loadSidebar": true } -->
○军机大臣等议覆、甘肃巡抚黄廷桂奏称、甘肃提标公费不敷。请以步改马。制造军装等语。查此项军装。因协剿瞻对残缺。自应照该抚所请。亟为修整。但各标营似此者甚多。将来皆援为例。以步改马。恐难办理。应将甘肃提标军装动项修造。应作何扣还之处。令该抚查明再议。得旨、依议。谕、军机大臣等议覆黄廷桂奏请、将甘肃提标公费。步粮改作马粮。以为制造军装之用一摺。朕已批依议矣。军装残缺。自应急为修整。即公费不敷。亦当据实奏请。酌量办理。乃借步粮改马粮名色。纡回取巧。公费步粮改为马粮。则与赏给何异。与其步粮改马。不若竟行赏给矣。黄廷桂巧为奏请。是其平日处心积虑。取巧之习犹未除也。既据军机大臣等如此定议。著传谕黄廷桂、将此项各营残缺军装。应修改者、酌量修改。应变价者即行变价改用。务须严行查核不得先存朕必加恩之心。以致任听营员虚估浮冒。如稍有情弊。惟黄廷桂是问。著伊察照廷议。即行办理。　　

○刑部议准、奉天府尹苏昌疏称、奉天各驿站丁。专设旗人。若令徒罪人犯。一体充夫。于站丁无益。请将奉省民人犯徒者。仿照军犯到配之例。酌定远近。分发各州县。或充河口渡夫。或充各衙门水草夫役。严加管束。倘有疎脱。照军犯脱逃之例。将本管官查参。从之。　　

○戊午。上诣畅春园、问皇太后安。　　

○谕、本月十七日、朕前往盘山。所有应行豫备事宜。各衙门照例豫备。　　

○谕军机大臣等、巡抚阿里衮奏称、胶州营兵丁李起龙等、聚集不法一案。情节已经审明。按例将为首聚众借银之李起龙、起意辞粮之杨曰范、定拟斩决具题。候旨正法等语。此等案犯。应立时审明正法。以肃军纪。乃自上年十一月至今。已历八月有余。始经讯结。办理甚属迟延。著传旨申饬。至李起龙、杨曰范、二犯既经究明确实。若再俟具题部覆奉旨之后。方行处决。更觉辗转迟延非惩奸儆众之道。著传谕阿里衮、即将该二犯押赴胶州正法俾各兵咸知国宪綦严。有所警惧。仍将正法之处、咨明刑部。其余案犯听候部覆遵照完结。　　

○又谕、东省现在收捐。官生愿捐本色者。赴各州县就近投纳。其胥吏之浮收勒掯需索包揽等弊。皆所必有应令该管官严行禁革。犯者从重治罪。至经手各州县官向来如虚出实收。侵肥已橐弊端亦不一而足。该抚若不刻刻留心稽察。日后事发。皆阿里衮之责。其累更重。可传谕阿里衮令知此意。务先稽查属员。以清其源。仍转饬属员约束胥吏则诸弊除而后患可杜矣。　　

○实授书山为仓场侍郎以原任仓场侍郎吴拜为内阁学士兼礼部侍郎。实授彭树葵为湖北巡抚。以宗人府府丞张师载、为仓场侍郎内阁学士。钟音为盛京刑部侍郎。都察院左副都御史嵩寿为内阁学士兼礼部侍郎。　　

○前署湖北巡抚彭树葵疏报、宜昌卫长乐县民人自首开垦额内荒屯地民赋一顷八十一亩有奇。　　

○己未。谕军机大臣等、据解任总兵马良柱称。军械内火箭最为有用。伊从前曾禀明张广泗制备火箭五千枝。焚贼酋积贮。原禀并未批发等语。闻贼酋粮食。俱安置碉楼之上火箭一著。即可焚烧无遗。贼人亦素畏我军此项火器。即其木碉或为火箭射中亦可令其焚毁前在瞻对用此、已有成效。马良柱所言或尚可采盖贼酋所恃以抗拒天兵者以粮食不藉外求。即其田禾所在。朕向亦筹及。欲加以蹂躏。或用火焚烧。屡经批谕大学士讷亲等、未据奏覆。可传谕讷亲、将火箭一事详悉斟酌。如属可行。即速勒限于成都城内制就。解赴军营。乘此秋成、贼粮露积之时。迅行施放。庶为有益。至军营情形。日内不知若何。朕心悬念。并令具摺奏闻。山寒气恶之区。首以保重身体为要。至于驭军之法。虽应号令严明。亦宜宽严并济。惟知督责使令效命于死地。而总无噢咻之惠。人孰肯用命哉。必当集思广益。合众志以成城。又所以命讷亲前往者。欲悉知彼地及军士实在情形也。虽两次奏报攻战之事。而大金川究系可取不可取。及腊岭贼隘之外。复有别迳可进取否。此等总未奏及。向闻川省绿旗兵弱。今果然否。尚属可用。或不可用亦未奏及。又用间一事。早有旨谕。亦尚未奏到。以番攻番。诱之以分彼土地民人。或者众番能取此处。亦未可知若不可行。则亦应速行奏明。朕亦知军中接一谕旨。必费许多筹算。或反误攻取正务。但诸事不曾详悉奏到。而大功又未速成。何能慰朕日夜悬念耶。故不辞琐言、详悉批谕。其审筹细酌为之。寻奏、贼碉石包土裹。非火箭所能延烧。其田禾晒扬碉上者。相离甚远。火箭亦力不能及。毋庸制造。至腊岭之外。虽有别径。总缘兵力不能分布。是以并归一处。又川省绿旗兵丁、胆气怯葸。较之各省为多。每遇攻战。分别派遣非全不可用。祗以该省徵调既众。是以愈觉怯懦之多。犹不至如各部落土兵之罔知法纪也。得旨、所言多有矛盾。看来无法可施。烦难之甚矣。　　

○又谕、据方观承奏称、海盐平湖二邑海塘。俱属平工。自上年七月风潮后。乍浦等处石工。多有蹲矬。塘内裹土半被冲刷。又于本年伏汛内。风掀潮涌。由石缝搜潄。致成坑窝。七月望前后。风潮俱大。所有冲刷眉土边坡。自数丈至百余丈不等、等语。浙江海潮。近年正溜已由中小亹。乃向来求之而不可得者。且北岸俱淤沙渐远。工程自应平稳。何以尚须动工修整。果若石塘里土、仍被潮汛搜刷。则沙淤又不足恃矣。或近日情形又觉稍改。抑所奏非向日顶冲之处。不足为大害欤。奏中尚未明晰。令其详悉绘图呈览。寻奏、本年风潮汕刷海塘。在海盐、平湖、二县境内。自大尖山以东。至江南金山交界一带。工长百里。海水近在塘根。外无护沙。因此处潮汛。系暗长而非顶冲。故工程较平。但潮时兼遇东南风大即不免漫溢冲刷平工亦有时而险。如被刷工段无多即可随时修整。其节年矬蛰残缺之石土各工因非向日顶冲处。尚在未办臣前奏冲刷情形。即在未经筹办各处。缘未将中小亹、北大亹、一带平稳工程分别陈奏。致未明晰。得旨、览奏始悉。　　

○又谕、据安宁审题西洋人王安多尼等、煽惑内地民人入教窝顿奸淫一案将王安多尼、谈方济、二犯。照律拟绞监候外夷奸棍、潜入内地。诳诱愚民。恣行不法。原应严加惩处。但此等人犯。若明正典刑。转似于外夷民人、故为从重。若久禁囹圄。又恐滋事。不如令其瘐毙。不动声色。而隐患可除。从前福建白多禄一案。将首犯正法外其余拟斩监候之犯。现经如此办理。今王安多尼、谈方济二犯。亦应照福建之案、速行完结。但此等信息。稍不慎密。恐不待传播而彼处已知应于接到谕旨之日即传司府、密谕遵照办理不得稍稽时日。以致洩漏其监毙绞犯官员。于报文内声明。免其议处。至本内于该犯所用银钱。讯其是否由该国王寄来虽属案情所当根究。然中国之与外夷各有体制如因该国之人。犯法内地即行究及国王。恐彼国闻之以为中国有司有意吹求。既为非体且失远人之心。自当从宽浑嘈办理。嗣后似此等案件。不必将此等供语叙入题本之内。著一并传谕该抚知之。令将遵办之处。具摺覆奏。　　

○以原任陕西巡抚徐杞、为宗人府府丞。　　

○命兵部右侍郎庄有恭、提督江苏学政。　　

○旌表守正捐躯之安徽霍邱县民汪得川妻周氏。　　

○庚申。谕、朕此次前往盘山。著庄亲王、平郡王、大学士张廷玉、来保、协办大学士尚书陈大受、在京总理事务。　　

○又谕曰、礼部侍郎沉德潜、年老就衰。著以原衔食俸。在阿哥书房行走。礼部侍郎员缺。著齐召南补授。内阁学士员缺。著叶一栋补授。　　

○谕军机大臣等、大学士高斌覆奏、骆马湖东堤之柳园头、及王家沟上游、二处添建闸座一摺。计期已属迟延。所奏湖河闸座情形。与前传谕之旨。俱未一一明晰登答。似有含糊了事之意。即如所称驼车头未办之石闸。系在上游。湖水不能入运。移建下游之柳园头。乃易无用为有用。事属可行。其未办四闸。悉行移添石闸九孔。又改建滚坝。则实属多余等语。驼车头之闸、既系无益。当时何以勘估请建。其估建出自何人意耶。何至今又谓上游不能放水济运。与前议岂不矛盾。至周学健奏请建设之滚坝。及九孔石闸。又谓石属多余。论河道经历谙练。周学健本不如高斌。今陈奏此事。或亦不无所见。况四闸现已延玩未办。从前估勘草率之处。咎有攸归。此系高斌一手经办之事。应即据所见奏覆。何待另行查明。至周学健前奏内称、添建石闸。俾伏秋水涨。相时递开。减洩入运。即下游之六塘河。水势自亦减小。其大意总在宣洩湖水之盛涨。今高斌奏中称、春夏之交。重运经临。急须湖水接济。而湖水常不足用。其王家沟另有口门。过于深通。一经启放。尽洩无余。因堵闭不用。是其意专在济运矣。高斌之奏。所答非所问。且朕细阅此摺。似有意回护。浑融了事。在他人尚可。高斌以理学自命。素行尚属朴诚。谅非有心文过者可比。岂亦如此耶。再图中朱笔界画之处。据奏骆马湖与沭河相近。可以引洩湖水处所。详加看视等语。此处朕前谕即自见以为不可行。且未身亲经历。不必因朕偶尔意见所及。遂勉强查办。朕办事全无成心。惟求于运道民生。实有裨益耳。可传谕高斌、会同周学健、按近日情形。从长妥议。详悉绘图具奏。　　

○兵部议准、漕运总督宗室蕴著奏称、浙省绍兴前帮、后帮、温州前帮、后帮、杭州前帮、后帮、此六帮素称丁疲事烦。最难办理。请照江南之例、改为繁缺。缺出。于通省漕卫千总内调补。从之。　　

○调刑部右侍郎魏定国为吏部右侍郎。以左副都御史梅珏成、为刑部右侍郎。降兵部左侍郎陈德华为左副都御史以工部右侍郎嵇璜、兼管户部右侍郎事务。　　

○以正红旗汉军副都统宗室嵩椿、为正蓝旗护军统领。镶红旗满洲副都统雅图、署正黄旗护军统领。正白旗满洲副都统萨拉善、署镶黄旗护军统领。　　

○旌表守正捐躯之河南扶沟县民周良柱妻严氏。　　

