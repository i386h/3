<!-- { "loadSidebar": true } -->
○谕军机大臣等、近来各省督抚、因采办滇铜。购运每羁时日。纷纷奏请停炉减铸。固就该省情形为一时权宜之计。经户部议覆、均已准行。第思钱法贵于流通。近日钱价顿平。自由铸钱日多之故。今各省皆请减炉座。此后官铸钱文。即不能如前充裕。设市侩探知其故。故难免于藉口居奇。复增钱价。于钱法甚有关系。不可不豫为筹画。著传谕各省督抚、其已经酌减炉座省分。暂照原议办理。不必重事纷更。倘或将本钱价稍昂。局铜宽裕。仍应随时酌量。以复旧规。其未经议减各省。务须通盘筹计。期使钱值常平。如有必不得已。筹及减炉者。亦祇可于续添炉座内。暂为通融酌减。并须核局存余钱。足敷递年支放。方为妥善。不得概请停炉减卯。致碍钱源。著于各督抚奏事之便。传谕知之　　

○以病休广西太平府属安平州土知州李伯子廷拦、袭职。　　

○庚戌。四川提督弼天弼奏、甲金达距尧碛八十余里。小金川于甲金达对面山梁要口。修有碉房二座。臣带领将弁。于二十四日。并力攻击。毙贼十数人。余皆退入碉房。连日炮打。未能即破。山梁北下。系沃克什牛厂。即小金川来路。二十七日。臣分兵绕道潜往。戮守牛厂贼二十余人。又将牛厂据住。至二十八日半夜。贼番直扑营盘。官兵俱有准备。施放枪炮。贼番退走。牛厂东北。尚有横亘山冈。贼番在上修卡。又分路上攻。立时占据。至十一月初一日。从所占山梁。向上攻击。贼番惊逃。所有木坪、沃克什、及小金川、三土司交界要隘。已全攻获。自此向西北进兵。一至本布尔桑冈。即距美诺不远。由东北四十余里。可直救达木巴宗。今沃克什土司色达克拉之弟雅满塔尔。自达木巴宗突出。禀称、知救兵已至。专候速进。内外夹攻等语。臣思达木巴宗。待救甚急。全相离较近。若将围困达木巴宗贼兵。先行击破。则已出巴朗拉之后。俟副将军温福、迅赴西路。两面夹攻。至巴朗拉道通。则小金川进兵之地。又不止于本布尔桑冈一处。臣当会同温福、妥商办理。分路进兵。速期剿灭。谕军机大臣等、据董天弼奏、攻得甲金达山梁。并占据牛厂。所办稍有起色。其地既去达木巴宗不远。董天弼自当乘此胜兵。进攻达木巴宗。以扼巴朗拉之后路。且色达克拉之弟。既以能逸出。则达木巴宗声息已通。内外夹击。施功尤易。据董天弼奏称、攻取牛厂。绕道潜往。可以邀截而得。可见攻剿要策。必当避其坚碉。寻觅间道。始为事半功倍。至僧格桑敢于围困沃克什。抗拒官兵。情罪实难轻宥。设逆酋因我兵全力进攻。势难支御。穷蹙乞降。断不可许。节次所降谕旨甚明。阿尔泰、温福、务须遵朕前旨。分路夹攻。直捣巢穴。擒获逆竖。分定其地。切勿稍存姑息。迁就完事　　

○命大学士高晋。户部尚书素尔讷。俱在紫禁城骑马　　

○是日起。上以冬至祀天于圜丘。斋戒三日　　

○辛亥。谕、两淮商人于提引案内。应行赔缴银两。业经加恩分限十年完交。上年巡幸天津。复加恩于原限之外。再展限六年。以纾商力。此次该商等来京。恭办庆典。欢欣忭跃。倍著悃忱。所有应缴未完之项。著加恩再行展限三年。按数纳完。俾商力益得宽裕。以示推恩体恤至意　　

○钦差侍郎桂林奏、臣驰赴军营。经过各土司地方。见茂纽等处。山隘桥梁。俱屯兵防卡。至驻兵处询问宋元俊。据称、贼番狡恶。日则全伏沟中。夜则潜入拒守。大炮攻击石碉。不能骤塌。尚未攻克。现在兵练虽有八千余。除分防各卡隘外。汉土官兵。仅一千九百余。每得一处。即须防守。兵数恐不敷用。再此处近地别无间道。惟汗牛一路。距约咱一百六七十里。若多调官兵。分路并进。即可殄灭等语。臣初蒙恩命。军旅重情。何敢稍涉孟浪。但止此用炮相持。徒为坐待之策。必至老师糜饷。现令宋元俊等、驾驭巴旺、布拉克底。土兵。倘能越岭压山。攻破约咱。已据小金川险要门户。可将防兵酌量移彻。并将成都所调满兵一千名。陆续到来。以资调遣。向后得地既多。驻兵不可不备。果有不敷。副将军温福、将次可到。容会议具奏。谕军机大臣等、据桂林奏、攻剿约咱情形。未免过于迟缓。桂林既至该处。当同阿尔泰速筹剿击之策。督催进兵。与温福、董天弼、三面合击。使逆酋首尾不能相顾。庶可克期集事。至桂林以越岭踰山。专责土兵殊属非是。土兵虽较习地利。亦须官兵酌配同行。方为合理。此等土兵。并非额食官粮之人。第因其原系内地土司所属。用兵时派令出力。固未为不可。但我绿营兵众。平日坐糜粮饷。及遇越山剿贼之事。辄存畏缩。专以属之土兵。致令劳逸不均。于情理既未平允。且国家豢养若辈。有事不能得其实济。则常时之设营教养。又复何为。即伊等坐视土兵成功。自甘无用。亦宁不稍加愧恧。况土境有事。仍藉土兵攻剿。官兵几同虚设。又岂不为其所轻。此于边务番情。甚有关系。顾可专用以克敌制胜。不为熟思妥计乎。至宋元俊。前此收复明正土司侵地。及攻克仲浓等处。颇为奋勉。是以加恩由游击特擢副将。乃自抵约咱以来。不知感激励勇。安坐不前。此乃绿营庸劣恶习。甚属不堪。阿尔泰等、当谕宋元俊痛自改悔。毋自贻戚。又桂林摺内称、向后得地既多。驻兵不可不备等语。尚未合行军要领。现在我兵尚未深入。所得明正侵地。宜防贼匪来争。自不得不驻兵防守。若既已得其要害。度贼匪不能于他道越过。止须于扼要处所。驻兵以断其来路。外此更无庸顾虑。若得一贼境。即添驻一路之兵。无论兵力愈分愈单。不敷奋击之用。且安得如许士卒。分派防守。从前平定准部回部时。我兵乘胜深入。并未琐屑措置若此。温福深知其详。阿尔泰。桂林等、无难札询也。再所称茂纽等处山隘。现在驻兵防卡。山后即系金川所占革布什咱地界等语。我兵齐集合剿。自可计日攻破贼巢。擒歼逆竖。若索诺木见小金川已破。心知畏惧。敛迹退归。或诣军营谢罪。原可宥其既往。不必复加穷究。止须查办革布什咱。勾通捣衅之人。重加治罪。于被戕之土司后裔。慎选继立。抚定其地。则革布什咱之事。亦可完毕。若索诺木于剿定小金川后。仍然罔知忌惮。屯聚不退。即当以我胜兵全力。剿击金川亦属一劳永逸之计。阿尔泰。温福等、当深体朕意。随机酌办。以靖边徼。　　

○又奏、清溪以南。至打箭炉等处。运送军粮药弹。最关紧要。背夫运脚银两。必俟司库拨给。未免缓不及事。今打箭炉同知库贮。尚有银二万余两。此内暂支八千。分发附近各站。俟司库拨到归款。得旨嘉奖　　

○又奏、军需各项。用费浩繁。川省备贮银一百五万两。原为缓急之需。已支用三十七万七千余两。仅存六十七万余两。不敷应用。恳敕近川省分。酌拨银三百万两。迅速解川。以备接济。得旨、该部速议具奏、寻议、湖北、湖南、各拨三十万两。广东拨六十万两。又于广东盐课内拨六十万两。广西拨一百二十万两。共拨银三百万两。令各督抚派员解往。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十六


大清高宗法天隆运至诚先觉体元立极敷文奋武孝慈神圣纯皇帝实录卷之八百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。十一月。壬子上诣南郊斋宫斋宿　　

○谕曰、护军统领多敏。著驰驿前往乌里雅苏台办事　　

○癸丑。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○甲寅。以上崇庆慈宣康惠敦和裕寿纯禧恭懿皇太后尊号。遣官告祭天、地、太庙、大社、大稷　　

○恭上皇太后奏书。大学士由内阁奉奏书出。陈设彩亭上。华盖御仗前导。导迎乐作。内阁礼部官。前引。大学士。学士。礼部堂官。随引。至畅春园宫门外。乐止。大学士奉奏书入。至九经三事殿。置正中黄案上。内监总管。恭奉奏书。诣皇太后宫陈设。上礼服。诣畅春园、问皇太后安。恭进奏书。礼成。奏书曰。臣闻德为福基。名因实懋。介延洪于纯嘏。履祥允协乎安贞。隆受荻于尊称。扬颂弥增夫茀禄。闳庥丕显。钜典宜崇。钦惟圣母崇庆慈宣康惠敦和裕寿纯禧恭懿皇太后体顺凝禧。含章禔祉。璇闱昼永。颐和备尊养之仪。宝幄春融。导豫锡贞恒之祚。勖勤思于宵旰。卅六年化叶修和。衍庆惠于春秋。亿万里恩周服属。本鸿仁为遍濩。欣凤纪之频增。恭逢八旬万寿之昌辰。春晖正永。喜惬五代一堂之盛事。慈荫方长。盖繁厘为简牒所未闻。而大礼实臣民所咸仰。前此重光纪岁。联珠合璧。早兆休徵。今兹冒卯占年。纳赆献琛。还符瑞应。布达喇山庄肇建。联情用辑诸藩。卫拉特沙塞偕徕。陪宴兼收全部。爰集冠绅而将舞蹈。敬成册宝以笃尊亲。上稽皇祖之隆规。方贡倍珍夫刻玉。虔晋圣慈之徽号。仪型尤重乎笵金。茂典聿昭。洪称永洽。伏祈圣鉴。俯赐慈俞。臣不胜庆忭之至。谨奏　　

○幸圆明园　　

○乙卯。谕军机大臣等、据李侍尧奏、安南国王移咨。欲将黄公缵一案。附贡具奏等语。已令军机大臣代拟檄稿寄发。该督接到时。即照例缮写。速为发往。如该国奏章。业已附贡到粤。亦不必复行驳回。听其自行陈奏。俟奏到时。再为办理。至所进金银各器。若非常贡所应有。专因附奏私事而设。则理不当留。但该督亦不必驳回。已交军机处存记。俟其奏到。一并交部议驳。将此传谕李侍尧知之　　

