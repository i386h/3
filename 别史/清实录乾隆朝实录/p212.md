<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。夏。四月。丁丑朔。享太庙。遣和亲王弘昼恭代行礼。　　

○策试天下贡士轩辕诰等三百二十八人。于太和殿前。制曰。朕惟帝王、统御寰区。代天子民。敕明旦。凛对越。广咨询。切饥溺。朝夕乾惕。不遑宁处者。亦惟思措天下于治安。登斯民于衽席。缅想唐虞之世。吁咈一堂。时几互儆。其时黎民于变。府事修和。猗欤盛矣。朕以凉德、缵承丕基。孜孜图治。四年于兹。勤恤民隐。痌瘝在抱。蠲复遍于各省。而闾阎尚觉艰难。赏赉时及八旗。而京师未见富庶。论者谓泉布之贵。病在禁铜。今铜禁开矣。而钱价转昂。又谓物料之贵。病在税重。今关税薄矣。而物价未减。用是日夜思维。不能稍释。惟恐言路或有壅塞。而利弊不知。乃咨询倍切。而假公济私者多。实心忠爱者少。苟且塞责者多。直陈时务者少。岂折槛牵衣之流。不可见于今日耶。元为善长。宅心岂可不宽。而尚宽大则诸弊丛生。民生转受其累。恐其流也。稍事整饬。而观望者又以为上心在严。遂莫不以苛为察。以刻为明。而民受其困矣。夫以今日之风。行今日之政。不过补偏救弊。权宜设施。思欲家给人足。讲让兴廉。成比户可封之俗。将何术之从欤。又如河工一事。动如聚讼。新开运口。论者纷纷。彼身当其事者。稍自担承。众即以为固执而措置失宜。若一无厘正。又以为因循而不足与为。是责人则易。而自处之则又难也。生民休戚。视庶司贤否。而承宣表率。则大吏之责也。乃今之课吏者。不过稽其案牍。察其考成。其有爱民若子。如召父杜母者。果得与旌扬之典耶。凡此数事。皆朕时廑于怀。而未得其要领者。尔多士起自草茅。入对明廷。既无顾忌之嫌。宜尽敷陈之义。若能仿治安六策。贤良三对。深达天人之理。性命之原。治乱安危之机者。亦不拘体制。详切陈之。朕将进而亲询焉。　　

○免安徽寿州、乾隆三年、旱灾场地额赋。　　

○予故广西提督兼都佥事霍昇、祭葬如例。　　

○戊寅。上诣畅春园。问皇太后安。　　

○吏部议覆、内阁学士雅尔呼达疏言。各部院移文旧例清汉兼写。承收衙门。登注清字册档。今一应文移。略写清文数句。事务原委。粘连汉字粘单。既无册档可稽。兼恐清文荒废。请嗣后概令清汉并写。从之。　　

○兵部议准。贵州总督张广泗疏称。先经题请苗疆善后事宜。改镇远营为镇。拨守备一员。带兵四百名。驻防思州。内拨二百名。分驻玉屏、清溪、两县。查思州府治。地处偏僻。而玉屏县汛。水陆冲衢。请将原驻思州之守备一员。带兵一百七十名。移驻玉屏。仍令千总一员。带兵一百六十名。驻防思州。思州府原驻兵四百名。除清溪县分兵一百名外。玉屏、思州、共驻兵三百三十名。尚不敷三十名。查原题塘头、焦溪、二处。酌设塘汛。拨兵一百名。今塘头汛驻外委一员。带兵三十名。焦溪汛驻外委一员。带兵二十名。尚余五十名。以三十名改拨玉屏。二十名收入镇标差操。又楚省河道。俱有水塘。黔省并未安设。请于镇远地方。上至施秉黄平。下至玉屏等处。一并添设。从之。　　

○工部等部议覆。河东河道总督白钟山奏称。详勘小清河现在情形。应请两截分治。上截、自山头店至万家口。酌加疏浚。仍留滚坝。以洩异涨。由还河沟归小清河。万家口至清沙泊。河身淤垫。堤岸残缺。照旧疏修。其顶冲之对门、郭家、二口。堤岸加高。圈筑月堤。以资保障。至军张闸为洩水关键。应测量清沙泊等处。容水尺寸。改为滚水石坝。使小清河正流。并泊内不能容纳之水。俱滚入支脉沟。其间高亢处一律疏通。纡曲处酌量取直。庶小清河之水。可循轨顺注。下截、自湾头至溜河门淤浅。逐一疏浚。工程需费。另行确估具题。再浒山、清沙、二泊。虽系潴水之地。但附近俱民田。应将有粮无粮地。立定界址以免混淆。均如所请。从之。　　

○免江南丹阳、山阳、阜宁、盐城、安东、赣榆、沭阳、七县。乾隆三年。秋旱、民屯草场芦课河滩田地。应徵银四万八千七百五十一两有奇。米麦一万九千一百七十六石八斗有奇。　　

○予故镶红旗奉恩辅国公苏尔禅祭一次、造坟立碑、谥简恪。　　

○己卯。上诣畅春园、问皇太后安。　　

○诣大高殿行礼。　　

○还宫。　　

○兵部题、前浙江布政使张若震奏称。各省卫所守备、千总、照山东等省之例。改归知府管辖。行令各督抚查覆。据陆续覆齐。除山东、山西、湖北、湖南、江苏、安徽、已归知府管辖。贵州新设各卫。该督已于原题内声明。归同知通判管辖。均无庸议外。直隶延庆一卫。虽顺天所属。而府尹非知府可比。应由霸昌道管辖。天津左右二所。已归知府。其通州左右二所。并无附近知府。仍归通永道管辖。甘肃安西、沙州、柳沟、靖逆、四卫。赤金一所。仍归安西、靖逆、两厅管辖。江西南昌等五卫。吉安等四所。改归知府管辖。四川雷波卫、黄螂所、改归叙州府管辖。凡督催督缉稽察催徵交代等项。悉照知府与州县之例。议叙议处。至卫备与厅员。仍照旧定仪注行。从之。　　

○以原任河南布政使徐士林为江苏布政使。　　

○庚辰。上阅殿试进呈卷。召读卷诸臣入。谕曰。今次尔等所取之卷。无浮泛之习。所拟第一。甚为允当。所拟第五。拔置第二。第六拔置第三。第二置第五。第三置第四。余俱依汝等所拟。因命大学士徐本拆视第一名。庄有恭、广东人。上喜曰。广东僻远之省。竟出状元耶。吏部尚书甘汝来奏曰。前朝曾有数人。本朝从未曾有。上曰。九卿京堂内。并无广东人。今得状元。颇为可喜。寻按名拆毕。诸臣捧卷退出。　　

○谕、据闽浙总督郝玉麟、浙江巡抚卢焯、奏称。浙省温州府属之永嘉、乐清、瑞安、平阳、四县。暨温州卫。台州府属之临海、黄岩、二县。暨台州卫。于乾隆二年。曾被水灾。已荷恩施。多方赈恤。闾阎均沾实惠。惟是勘不成灾之处。有缓徵钱粮。扣至三年岁底。尚未完纳者。永嘉则有银八百九十八两。米一千石。瑞安则有银一千三百三十七两。米四百八十石。平阳则有银九百九十九两。米九百二十六名。黄岩则有银五百七十七两。米二百七十九石。以上共银三千八百一十一两。共米二千六百八十五石。兹当开徵之期。例应带徵完项。查各该县三年分未完钱粮尚多。又有四年分应徵新粮。若将二年分未完之银米。一并催令全完。小民未免艰难。可否宽至四五两年。分年带徵等语。著照该督抚所请。将此四县二年未完之银米。宽至四五两年。分年带徵。以纾民力。该部即遵谕行。　　

○翰林院五经博士曾衍橚病故。以其子曾兴烈袭职。　　

○旌表守正捐躯之福建长泰县民王补妻、洪氏。　　

○辛巳。上御太和殿传胪。赐一甲庄有恭、涂逢震、秦勇均、三人。进士及第。二甲陆秩等九十人。进士出身。三甲杨任仁等二百三十五人。同进士出身。　　

○壬午。上御乾清门听政。　　

○工部等部议准。河南山东河道总督白钟山奏。东省蜀山、马场、等湖。为潴水济运要区。查蜀山湖东面。马场湖北面。向未筑有圈堤。奉部俟水涸兴修。但地洼积水。若俟水消估筑。未免稽迟。今择水深处。略加开拓。绕湾避水。于地势稍高岸。补筑新堤。与旧堤相接。庶汇流济运。至蜀山湖。临河一面。东临大湖。西临运河。日被汕刷。在在卑薄。乾隆元年。加帮八百六十余丈。尚有八百九十丈零。亟应兴修。查蜀山湖、自颜珠、马家坑、新堤头、至胡家沟。堤工一千二百六十七丈。内建涵洞二座。胡家沟至苏吴桥。圈堤一千二百四十二丈。内建涵洞三座。临河一面。自嘉祥县汛大长沟北头起。至汶上县汛孙村交界。增堤一千七百三十余丈。又马场湖济宁州汛。自田宗智庄堤头起。至火头湾。北运堤堤工。二千五百七十九丈。内建涵洞四座。汶上县汛东堤。防风三段。计三百七十丈。济宁州汛东堤。防风三段。计三百八十丈。汶上、嘉祥、二汛西堤。防风一千三百五十五丈。通估土石柴工银、一万九千八百十四两零。请于司库地丁银支给。再查蜀山、马场、两湖圈堤。均坐济宁州汛。虽系水淹低田。有报垦湖荒。有祖传民业。应饬令该州按册查粮。按粮丈地。报垦计亩豁免。契买照数发价。从之。　　

○以正黄旗蒙古副都统绰尔多。为镶红旗蒙古都统。　　

○免长芦兴国、富国、丰财、芦台、越支、石碑、海丰、严镇、八场。青县、沧州、盐山、南皮、庆云、东光、六州县。乾隆二年。被灾灶地。未完停徵银、一千四百九十五两有奇。　　

○奉天府府尹吴应枚疏报。承德、辽阳、海城、盖平、复州、宁海、开原、铁岭、八州县。乾隆三年分。开恳荒地、八千四百五十九亩有奇。　　

○癸未。上诣大高殿行礼。　　

○诣畅春园。问皇太后安。　　

○幸圆明园。　　

