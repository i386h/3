<!-- { "loadSidebar": true } -->
○谕、朕明春巡幸江浙。淮扬河路运盐船只。未便络绎往来。现据两淮盐政吉庆奏请、于本年十月。将盐觔豫运四十万引。以资接济。朕思该商等先期赶办。一切起剥掣贮。不无耗费。著加恩将本年冬季到所之辛未纲盐引。准其每引加耗二十斤。俾商力充裕。自与江广民食有益。该部即行文该盐政知之。　　

○是日、驻跸黄新庄行宫。　　

○己亥。上诣皇太后行宫问安。　　

○谕、哈攀龙、著来京陛见。其广东琼州镇总兵员缺。著李有用补授。哈攀龙俟马良柱抵任后。再行起程。　　

○谕军机大臣等、巡视台湾、已差御史钱琦。著大学士来保、传谕钱琦、台郡远隔重洋。最关紧要。务须实心经理。弹压地方。俾兵民不至滋事。番众藉以宁辑。方为妥协。令其自京束装。即行赴任。不必前来请训。　　

○给事中方世俊奏、科臣出差学政。应请各按员缺。请旨简署。以专职守。嗣后满汉科臣。简用外任。例不出缺者。并请照此例题署。得旨允行。下部知之。　　

○是日、驻跸半壁店行宫。　　

○是月。直隶总督方观承奏、永定河三工漫口。于堤南逐加履勘。多属滩高水下。惟月堤内地面。近因发水淤垫。较大堤内滩岸。仅低二尺四寸。亦祗长一百余丈。挑去此二尺四寸。即与月堤内地面相平。于以穿堤导归正河。实为便捷。今拟于月堤内水浅处。开挑引河。正东穿入大堤。挖过河滩四百余丈。入于正河。挖六百丈。抵十里铺。此下间段抽槽。即可顺下。俟引河正河挑成。放水之时。将月堤堵筑高厚。即以月堤为南堤。其自漫口以下至引河。穿入大堤处之旧堤。应存。俟来春凌汛。俾其逼溜深刷新河。汛过刨去。俾与旧河相连。以宽水道。至三工地势。北高南下。河身窄处。止八九十丈。若加筑重堤。以资保障。更属万全。请俟来春兴工代赈之例。另筹奏办。得旨、览奏俱悉。尚有应问者。向玉麟发旨。　　

○又奏、按察使玉麟来工。传旨询问、月堤之外。河流有与大堤相近处所。因何不将引河由此开入。使水势宽展。又月堤引河。河头距漫口太近。是否水势不致促急。查堤河最近之处。堤内比堤外地势过高。又民居截水筑堤。施工稍难。因月堤内地势少低。是以从此开河引水。前奉训谕在堤南觅路。此亦系在漫口之南。将来漫口以下旧堤刨去。则河身尚能北让有路。至新开引河。河头长四十丈。东转之势。诚觉稍促。臣因此处较窄较浅。故就此作为河头。冀其掣溜稍易。得旨、即照议速行办理。　　

○两江总督黄廷桂奏、江西各县被水情形。并勘办缘由。得旨、成灾处所。善为赈恤。使被实惠。即不成灾处。亦宜抚恤。毋致失所也。　　

○又奏、奉贤县人李如岗等、聚众结盟。名为猛将会。因角殴捉辱民人。为害地方。现在缉获究审。供出在会共有一百二三十人。俱系奉贤、南汇、上海、松江、嘉定、等处之人。为首系李如冈、徐鸿表、余三、现获到案严审。并缉拏余党究办各缘由。得旨、知道了。重处示警。毋姑息也。　　

○署江苏巡抚雅尔哈善奏、各年钱粮完欠细数。得旨、汝系醉心于抚字心劳催科政拙八字者。自然不肯实力也。但迟时再看耳。将此谕并令黄廷桂知之。　　

○河南巡抚鄂容安奏、查豫省惠济河。自中牟县西经祥府、陈留、杞县、睢州、淮宁、鹿邑等处。至江南亳州。入涡河以达于淮。虽为分减贾鲁河异涨。而各州县沟坡雨水。皆赖宣洩。自乾隆六年奏准岁修。而淤垫处甚多。查河势西高东下。除下游之柘城、淮宁、鹿邑等境。河流通畅。毋庸挑浚外。其上游之中牟、祥符、陈留、杞县、睢州、五邑。或沙淤应挑。或地高应浚。但原议内尚有应酌改者。如两岸原经筑堤。又以挑河之土。加筑子堰。无论沙土浮松易卸。即加功坚筑。而大溜直冲。堰不可保。堤亦随之。应请以挑河之土。将大堤加高培厚。前议筑子堰之处。停止。又两岸涵洞卑簿。水过即坍。所建亦非其地。应于沿河坡洼地方。便于出水归河之处。将堤身酌留口门。用石包裹两头。以防汕刷。平时仍于口门内筑小堰。一遇积水。听民开放。水涸仍前修筑。前议涵洞之处。应改。再如鹿邑河尾。于秋分筑坝。立夏开放。原为蓄水济舟。查商船由亳州入惠济。建坝则舟楫难通。况柘城鹿邑交界。现有砂礓。此即天然蓄水之坝。前议分时蓄洩。地势既非所宜。且于水利无益。应停建坝。再惠济源出贾鲁河。由郑州至中牟分洩。而郑州洼区。汇成大湖。伏秋湖河并涨。郑、中、田禾多淹。今议于郑州之唐雷庄起。挑引河一道。直接中牟惠济闸。迤北入河。则上游有所宣洩。而二邑素被水患之处。均可涸出。已于农隙兴工。颇有实效。得旨、好。知道了。　　

○陕甘总督尹继善奏、两省雨水粮价情形。得旨、既有缺雨之处。不可因目下粮价平贱而忽视之。若有成灾者。善为抚恤之。　　

○四川提督岳钟琪奏、臣子岳浚、负恩旷职。请加倍治罪。得旨、朕向用岳浚。所谓不以父而罪子。今彼有负恩处。更不以子而罪父。汝何必遑遽为耶。俟徐权其罪之轻重以处分可耳。　　

○两广总督陈大受、广东巡抚苏昌等奏、雷州府属风灾。倒屋碎船。淹毙人口。冲激堤岸田地。分别查勘抚恤各情形。得旨、仍当留心查察。务使均受实惠可也。　　

○陈大受又奏、广东抚臣苏昌、请于商船进口时。令虎门副将查明货物。加贴封条。以杜侵漏。应如所议办理。至所称即在该处将货物填单。到关核对之处。事属难行。应毋庸议。报闻。　　

○广西巡抚舒辂奏、查南、太、镇、三府所属州县。与安南接壤者。二千余里。其间设三关。百隘。一百二十余卡。原止随地布置防守。非如西北边墙。划然分定中外。故有虽在隘外而仍系内地者。距夷界。远则二三十里。近则数里不等。向来无业贫民。因属内地。俱赴彼搭盖草房。就地耕种。现在安南臣顺。自无衅端。但此等贫民。既居隘外。外无盘阻之人。内无稽察之员。保无藏匿内奸。勾引外匪。及私至交地生衅之事。惟是若辈耕种已久。未便骤令迁回失业。而所种地亩若干。村落何处。及离夷界远近。俱须逐一查明。隘外向无员役至彼。若忽遣人查勘。易启惊疑。现谕令南、太、镇、三府知府。各将所属隘外情形密查。不得稍有矜张。到日熟筹另奏。报闻。　　

○广西按察使杨廷璋、奏谢升授臬司恩。得旨、诸事勉一诚字。汝在广西岁久。不患不能事。但患久则生巧。不肯去积习耳。慎之。　　

○云南巡抚图尔炳阿、奏谢仍留原任恩。得旨、汝在云南此任。实不甚满意。今命汝回。汝应奋勉。莫以道路辽远而存忽心。慎之。　　

○贵州巡抚爱必达奏、黔省地方辽阔。府州县邻封窎远。自四五站至七八站不等。所有命案。乾隆十二年奏准、原无佐贰、及虽有佐贰而不同城之府、州、县、倘印官公出。令经历、知事、吏目、典史、等官代验。报明印官。回日查验。填图通报。但此内尚有应分别酌办之处。请嗣后除谋、故、斗殴、真正人命。及自尽、路毙、命案内、情节可疑者。经历等官验明后。仍令各该府、州、县、或邻封印官查验外。其讯无别故之自尽人命。及因病路毙等案。责成经历等官、详慎验明。无庸印官再验。既准取结殓埋。仍由该府、州、县、查明填图。通详立案。倘有情弊。查出。将原验之佐杂等官、照检验不实例、分别议处。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十一


大清高宗法天隆运至诚先觉体元立极敷文奋武孝慈神圣纯皇帝实录卷之三百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。九月。庚子朔。谕、都察院左都御史员缺。著梅珏成补授。杨锡绂丁忧在籍。将及服满。著补授刑部侍郎。令其于服阕之日。即来京供职。伊未到任之前。刑部侍郎事务。著嵇璜暂行兼管。　　

○又谕、长白山等处、遣雅尔呼达致祭。医巫闾山、遣赫赫致祭。东岳泰山等处、遣归宣光致祭。西岳华山等处、遣额尔登布致祭。中岳嵩山等处、遣周长发致祭。南岳衡山、遣德昌致祭。北岳恒山、遣文保致祭。南镇会稽山、遣鄂鼐致祭。南海、遣李敏第致祭。孔子阙里、遣吴应枚致祭。　　

○以原任礼部侍郎杨嗣璟、为太仆寺卿。　　

○是日、驻跸秋澜村行宫。　　

○辛丑。上诣皇太后行宫问安。　　

○改铸云南师宗州分防邱北州同关防。顺宁府移驻右甸经历司印。从署云南巡抚硕色请也。　　

○是日、驻跸梁格庄行宫。翌日如之。　　

○壬寅。上奉皇太后谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣、官员、随行礼。　　

○诣皇太后行宫问安。　　

○癸卯。上诣皇太后行幄问安。　　

