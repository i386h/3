<!-- { "loadSidebar": true } -->
○又谕、前据舒赫德等奏、铜山漫口进埽情形。朕意当合龙之时。堵御回溜。与遏绝奔流。难易较殊。因朱笔画出。并传谕舒赫德等。迄今未见覆奏。兹遣额尔登额、前往赏赉什物。令其顺便询问现在如何办理。并将三和回京所进图幅、画出指示。亦不过约略情形。初无成见。今思合龙之时。两埽对面镶入。则溜走中泓。虽一面受冲。犹易为力。若交互进埽。则回溜迫束。水势旋激。左右均有冲动。转恐不能抢筑稳固。伊等亲在工次。自必筹之已熟。不必拘泥前旨。稍有迁就。总期悉心相度。务合机宜。俾成功迅速。若少存附会之见。于要工无益。转非委任之意。可传谕舒赫德等知之。寻奏、前试放引河。相机宣洩。日来水势大顺。两河串成一河。源源东注。已达清口。惟张工口岸。溜势尚未湍激。俟北岸大引河告成。月初开放。可夺大溜十之五六。至临时合龙。两坝左右交互、斜对进埽。必须长出数丈。且溜势夹激。恐难施力。臣等商办埽坝。系用月湾挑溜式。现在溜水和平。又得大引河分流夺势。自可指日成功。得旨、所奏是。　　

○又谕、泉州府蔡攀、觊觎伊弟家赀。捏写逆词诬陷一案。前据该督奏、此案人犯已齐。别无疑窦。现饬按察使再加严讯定拟、解省审明具疏等语。比来奸民挟仇诬陷、发觉之案甚多。前已降旨各督抚、凡遇此等案件。研审明确。即行杖毙。以息刁风。今蔡攀虽欲借词陷害他人。而帖内言词。不法已极。其下笔时、即属身为叛逆。何以该督等前奏、并不将逆词详悉取入。著传谕询问喀尔吉善、陈宏谋、并令其提犯审明。或先行正法。或即杖毙。俾奸民知所惩儆。庶刁风可以少息。　　

○又谕曰、顾琮所奏东省河湖水势情形一摺。其所称运河现在水深一丈有余。须俟腊底正初、水势大退后。实力捞浚等语。所见未免胶柱鼓瑟。挑浚运河。原因河身浅隘。有碍粮艘遄行。不得不加筹办。现在既水深一丈有余。何必更事挑浚。且看此情形。即将来水退后。亦必不致十分浅阻。乃以今冬轮届大挑。遂仍一例办理。殊非因时筹酌之道。况改挑为捞。土方工价。需用较多。此乃向来河员循例开销之一端。实徒滋糜费耳。嗣后如运河水势。实在浅阻。不得不行挑浚者。自当按原定年分、酌量筹办。若水长河深。通行无滞。即遇应挑年分、亦当停其挑浚。方为合宜。今年即著照此办理。并著为例。顾琮向来办事。多有似此糊涂拘泥之处。可传谕知之。　　

○又谕、据鄂容安奏、高堰堤工。所需石料。现在山东分办一半。路途稍远。或不能如期速到。江宁、苏州、常州、三府。共有六处可采。俱发银委员采凿等语。石料为堤工急需。前经降旨。令两省无分彼此。协力采办。今既据该督奏称、于江南江宁等府产石之处。发银委员开。自于要工有裨。但恐开采处多。头绪纷繁。难于照料。著仍遵前旨。惟于产石多而夫匠易集者。不拘何处。迅速趱办。以济急工。即东省路途稍纡。如已经开采。亦可陆续接济。或应停止。其所费工料。亦一体准令报销。总不必拘拘常例。但勿令属员乘此冒销可耳。将此一并传谕杨应琚、及在工大臣等知之。至刘震宇、系悖逆重犯。应遴委干员。即往提拏。至江西正法。乃称俟楚省解到。设令中途疎脱。岂不竟成漏网。所办殊未周密。如此时尚未解到。著遵旨委员提拏。一并传谕知之。　　

○己卯。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿、受贺。　　

○谕、向来外省办理一切事务。类多因循怠玩。缓不济事。蒋炳杨应琚等、前在京时。屡经朕训谕指示。稍知急公之义。此次堵筑铜山漫口。豫、东、二省购运工料。该抚等俱能实心经理。蒋炳于办理之初。犹不免仍循旧习。迨经训饬。即能上紧趱办。克期济用。亦属黾勉。杨应琚、前已加恩议叙。蒋炳、亦著交部议叙。山东兖州镇总兵成元震、身系武员。并无承办之责。而往来河干。催督趱运。亦能奋勉出力。著一并议叙。豫、东、两省办料员弁。并著该抚等、查明奏闻。交部分别议叙。以示鼓励。　　

○庚辰。谕曰、安徽巡抚卫哲治奏、参革池州府知府王岱、任内亏空仓谷核减分赔等项。照例看守追缴。乃抗不完解。竟自潜逃。经贵池县知县邵随龙等、闻信追赶。复将典史施峻、及该县家人等、用鞭殴打。众百姓见其辱官肆横。齐行阻回。实属狂妄玩法等语。王岱、系参革知府。因亏帑照例看守。乃敢私自潜逃。肆行拒捕。乖张藐法。莫此为甚。方今海宇一家。即伊逃脱。亦不过隐匿姓名。潜身方外。断无不可踪迹。设如古列国时。竟将叛而他往耶。官常中有此异事。实骇听闻。在亏空未清。尚可按限著追。惟藐法潜逃。则自来参革看守官员。所未尝有。若不严治其罪。刑章安在。且恐渐开其端。王岱、著交该督鄂容安、即于该地方处斩。该抚卫哲治、于此等不法之徒。即应请旨正法。乃摺内仅称现在严加禁追。并未奏请治罪。殊属不知轻重。著交部严加议处。知县邵随龙、闻逃即行追赶。尚属勇往。能明大义。且观众百姓齐行拦阻情节。其平日居官尚得民心。著交部议叙。并行文调取来京引见。　　

○谕军机大臣等、据郭一裕奏、按察使许松佶、办赈公出。十一月初十日五更时分失火。烧毁科房六间。文卷抢救不及间有烧毁等语。衙署失火。虽亦间有之事。但臬司为刑名总汇。而科房系取贮文卷之地。甚关紧要。今失火延烧。在许松佶办赈公出之时。此必有书吏人等、因本官出署。欲乘机舞弊。销毁卷宗。必当严行访察。已批谕郭一裕、令其细访情节。告知督抚从重治罪。可传谕鄂容安、庄有恭、严密查访。如有前项弊端。务须究出情节。重治其罪。以示惩儆。著于奏事之便。传谕知之。　　

○又谕曰、张若震以擢授巡抚、具摺谢恩。并请陛见。已于摺内批谕。令其不必来京。即赴新任矣。张若震久历外任。于吏治尚能熟练。且各省藩司中资俸之深。亦无有过之者。湖北巡抚缺出。一时不得其人。是以特加擢用耳。此番擢用。虽出于伊之望外。但朕于用人行政。一秉至公。决不因其为张廷玉之侄。而遂稍存意见。不加倚任。然张若震若因此而妄自满假。又或自揣才分。得此已足以为外而总督内而尚书大学士、非所敢望。遂一切模棱了事。以为保守官职之计。则将来获罪更重。此等均不能逃朕洞鉴。张若震当益加奋勉。国家恩泽。必当善为承受。亦即伊勉图报效之地也。可再传谕张若震知之。　　

○又谕曰、喀尔吉善奏称、浙省被旱成灾州县。经抚臣会疏题请、分别给与耔本口粮。照例蠲缓等语。浙省被旱州县内。玉环一厅。灾至八分。受伤最重。所当格外抚恤。而该督抚从前并未分晰声明。经朕特降谕旨。令其加意查办。并一面办理。一面覆奏。喀尔吉善、尚未奉到此旨。是以摺内所奏。仍系通省大局。至玉环灾地、如何抚绥。究未分晰。可再行传谕、令其遵照前旨。督率所属。实力妥办。务使灾重之区。得沾厚泽。毋致一夫失所。以慰朕怀。寻喀尔吉善等奏、玉环被灾虽重。现饬道府查勘。据称、近水田亩。收成实有六分。惟高坡沙鹻。成灾自五分、至十分、不等。并非通岛全荒。查玉环系新开孤岛。丰岁亦资平粜接济。臣等现拨运附近府县米谷粜济。再照通省题定之例。分别被灾轻重妥办。并于明春酌借口粮。得旨。览奏俱悉。　　

○又谕曰、喀尔吉善所奏审拟诸罗县奸民吴典等、纠众围逼知县。打伤差役。抢夺案犯一案。知县徐德峻、当众犯围逼之际。尚能屡次叱骂。不肯少为迁就。并谕吴姓速将贼犯解县。随仍乘舆出庄。阅其情节。尚属能知大体。且亦具有胆略者。可传谕喀尔吉善等、令将徐德峻平日居官之处。秉公据实奏闻。寻奏、徐德峻、明白谨饬。遇事奋勉。居官数任。政务无误。报闻　　

○又谕曰、瑚宝奏邵伯决口处。湖水消退二尺九寸。河水消退三尺。均有浅深不一。帮船行走。未免阻滞等语。所奏殊不明晰。目今当湖河漫溢之后。即使水势全消。亦何至顿虞浅涩。有碍粮艘遄行。但高邮二闸、及车逻等坝。原以潴蓄运河。若因上游决口。尚未合龙。遂迟回观望。使宣洩过多。则异日又将何以济运。今观水势甫减。而瑚宝即有此奏。可见二闸之工。实不容缓。不然。则明年且必有以湖水太弱为言者矣。前已降旨、令策楞督率高斌前往堵闭。今尹继善又奏称、现在亲往该处查勘情形。设法赶筑。所见甚是。铜山堤工。既有舒赫德、刘统勋、二人在彼。足敷督办。尹继善可即留高邮。会同策楞等、上紧催筑。至舒赫德等、亦即专以堵塞决口为事。不必往来其间。反致有顾此失彼之患。将此速行传谕伊等知之。并钞寄瑚宝奏摺。令伊等阅看。将何处浅阻缘由。详悉奏闻。寻策楞等奏、今岁洪湖盛涨。二闸被冲漫口。高斌、以湖河相连。难以施工。在运河内圈筑埽坝。水落、渐次露滩。原筑废埽。横截运河。回空漕艘。俱由二闸上游。走湖面数里。绕至邵伯口。从小港入运。多有浅滩。臣等现饬员弁、将南坝废埽拆毁数丈。漕船已由运河通行无碍。报闻。　　

○兵部议覆、山西布政使多纶、奏请停年老武举会试一摺。查武闱例重外场。弓马技勇。必年力盛壮。始克娴熟。乾隆九年。部议武生。年届六十。不准应试。会试自当一体照办。应如所请。行令各督抚、于会试时、转饬地方官、确查武举年岁。逾六十者、停其咨送。从之。　　

○是月。两江总督鄂容安奏、安省凤、泗等属。九月雨水连绵。淮涨河溢。成灾加重。饥民先经抚恤后。现已开赈。但安省灾重。祇此数处。岁内赈项。俱可折给。前江西拨协下江米石。奉旨改拨上江。明春足敷接济。下江、灾重地宽。酌用银谷。当与庄有恭亲身督办。安抚卫哲治、现驻凤阳。臣亦面商妥办。得旨、览奏俱悉。又批、此人不患其过严。而患其过宽。庄有恭、不患其过宽。而患其过严。而下江之灾。实又重于上江。是宜留心调齐也。又称、地方公事。官吏每藉端耽延。当身先办理。不致迟误。又批、此当论其缓急。灾伤既重。亦恐地方官实乏分身之术。但不令其偷安可耳。　　

