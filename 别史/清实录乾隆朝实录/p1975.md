<!-- { "loadSidebar": true } -->
○吏部议覆、礼部侍郎兼太常寺卿诺穆浑奏称、看守坛庙四五品等官员缺。例由礼部、及该旗拟定正陪移咨吏部。五品以上。引见补放。六品以下。吏部堂官验看补放。第此等人员。凡遇祭祀看管各门。巡查诸处。甚关重大。若升五六品官后。必俟本处头目缺出。方得擢用。并无别途升转。应如所请。嗣后四五品等官缺出。作为公缺。听其自行拣选。咨部引见补用。六品官员缺。仍照例办理。从之　　

○以故续顺公沉定文弟广文、三等忠勤伯黄嘉子文燝、二等男德保子永泰、各袭爵　　

○辛未。上诣皇太后宫问安　　

○谕曰、哈萨克阿布勒比斯。遣子卓勒齐来京请朕安。卓勒齐年齿尚幼。远来瞻觐。殊堪轸念。第恐地方官员。不知轻重。过示军威。致令惊慑。甚非所宜著传谕直隶陕甘大员等。所有经过处所。务加意照料。以示朕体恤外藩至意　　

○理藩院奏、据科尔沁保送头等台吉一员。二等台吉七员。他布囊一员。三等台吉七员。他布囊二员。四等台吉十员他布囊五十三员。均应照例承袭。得旨允行　　

○以故一等侯英泰子安林、一等男岐山子喀宁阿、各袭爵　　

○壬申。军机大臣等议覆、乍浦副都统舒景安奏、请于乍浦左右两营八旗内。酌裁甲缺一百名。以半作为养育兵每月各给银一两。米五升。应如所请。从之　　

○大学士公傅恒奏、吏部文选司事务殷繁。该司郎中现俱出差办事乏人。请将内阁侍读毓奇。刑部员外郎保成。调补该司办理。得言。毓奇著准其调补。刑部事务。亦关紧要。保成著不必调补。嗣后刑部司员。别部不得调取　　

○户部议准、调任陕甘总督吴达善疏称、皋兰、金县、会宁、靖远、通渭、固原、安化、盐茶等。州县厅所属村庄。本年叠被旱霜等灾。所有极次贫民。应先行赈恤。其例不成灾之渭源。陇西伏羌、镇原、庄浪、及靖远县盐滩。通渭县阎家门等处。新旧钱粮。并予缓徵。得旨、依议速行　　

○癸酉。谕、据彰宝奏、审拟江阴县保正沈添益等。欲图熟田缓徵。聚众鬨堂一摺。已批三法司核拟速奏矣。摺内有询据该犯。纠约四镇保正。同众挟制县官。其丁墅、桃花、利城三镇。均已随同赴县。独前周一镇。并无一人听从入城等语。乡民散处村落。良莠本属不齐犯法者必惩安分者当奖刑赏一秉大公各随其人所自取此案不法奸民。已按律定拟其并未随行附和之前周镇保正民人等奉法不敢为非。甚属可嘉著彰宝即行确查将保正酌量加赏该镇民人所有本年应完漕米加恩特予缓徵。仍将此出示晓谕。使知滋事匪徒。不能幸逃宪典此外能知大义。皆吾善良赤子。原不惜格外施恩。优加体恤。使众人共知激劝。并将此通谕知之　　

○又谕、据鄂宁参奏、同安县知县吴镛。将监犯吕遇。重责毙命。请旨革职一摺。所办非是。吕遇系犯窃被拏。纠众抢犯案内拟绞情实之犯。乃不服拘禁蹬开木笼。经禁卒喝阻。转行肆横。不法已甚将该犯当堂重责示惩。自属理所当然。该抚乃以如此凶犯。邂逅杖责致毙。辄将该县劾奏褫职。为地方官者。不亦难乎吴镛无可加罪。著仍令视事。不必革职。将此谕部知之　　

○谕军机大臣等、前降旨命于索伦。达呼尔兵内。拣派二千名。以备征缅调遣。旋以本年暂不进兵。令回营候旨。现届整旅出征。著传谕傅玉。将前次二千名。派噶布舒、阿提木保、达什扎布、里古子、带领分起来京。其如何料理起程之处。著军机大臣等议奏　　

○又谕曰、阿里衮办理达礼善等、剿杀犭□罢夷一事。种种错谬。伊从前凡遇行阵。颇知奋勉。讵到该处。惟知拥兵驻劄。以戍守塞责。阿桂在京时。筹画亦甚周妥。行至中途。即欲释回缅匪谍者。冀图将就了事。伊等如此办理。必至贻误机宜。殊堪痛恨。朕今添派索伦等兵二千名前往。著传谕阿里衮、阿桂、务遵节次谕旨。率领进剿。务使贼匪畏惧乞降。尚可将功抵罪。倘仍退缩株守。稽延时日。朕彼时另行遣员剿办。伊等能不颜厚耶。此事究应作何完竣。著各据所见。明白回奏　　

○吏部议覆、升任山东按察使尹嘉铨奏称、军流三五成群。结伴同逃。地方官不能严防。若并案议处。无以惩玩忽。应如所奏。嗣后除寻常军流人犯。同日脱逃一二名者。仍并案查议外。若脱逃在三名以上者。专管官初参罚俸一年。兼辖官罚六个月。限一年缉拏。不获。该管官降一级留任。缉获开复。脱逃在六名以上者。初参该管官罚俸一年。兼辖官罚俸六个月二参该管官降一级留任。兼辖官罚俸一年三参该管官降一级调用。逃犯交接任官照案缉拏。兼辖官降一级留任。缉获开复。如专兼各官。于疎纵后限内拏获一二名及半者。仍按未获名数议处。从之　　

○赈贷湖北孝感、安陆、云梦、应城、应山等五县。武昌武左二卫。德安一所。本年旱灾饥民。并缓徵额赋　　

○旌表守正被戕之江西大庾县民刘嶐积妻黄氏守正捐躯这河南舞阳县民李德立妻陈氏　　

○甲戌。谕军机大臣等、昨据阿里衮、解到腾越州民张文连供称、本年二月间。缅匪抢掠户腊撒等处民七八百口。及牛只什物等语。此必额勒登额所统之兵。彻回内地。以致贼匪敢入户腊撒等处。肆行抢掠。成何事体。因忆鄂宁曾奏、孙尔桂在铁壁关。有贼匪侵境之事。阿里衮到彼。业经半载有余。从未奏及。甚属非是。著传谕阿里衮。阿桂、即速查明具奏阿桂查办此事。并不得瞻顾阿里衮。依违粉饬。自取重谴也。并著谕令知之　　

○吏部议覆陕西布政使勒尔谨奏闻。各省卓异人员。遇有本省升调缺出。先尽升用以收实效等语。查在外各缺。人地各有相宜。若俟卓异人员用完。方准选用别员。间有实心办事之人。或因年限未符。及参罚多案。转碍升转之途。应请嗣后缺出。各该督抚、将卓异人员奏请升调。其未入保荐之员。果人地实在相需。仍照例办理。从之　　

○户部议准、盛京工部侍郎兼奉天府府尹雅德疏称、承德、辽阳、海城、广宁等、四州县。本年被水。请先抚恤一月口粮。仍分别加赈。其新旧钱粮。及余地额租等项。均按年缓徵。得旨、依议速行　　

○礼部议覆、御史何曰佩奏称、顺天乡试中式举人。皆分号定额独副榜一项。未经画一办理。应如所请。嗣后按满、合贝字号。每举人五名。准中副榜一名如有奇零。照不足五名例。毋庸合算取中从之　　

○工部议准、江南河道总督李宏疏称、徐扬二厅属。额设渡马船一百四十二只河工。并无需用。徒糜修费应裁。从之　　

○改建山东东平。禹城。二州县砖城。从前任巡抚富尼汉请也　　

○旌表守正捐躯之四川洪雅县民李荣耀妻卢氏　　

○乙亥。上诣皇太后宫问安　　

○幸瀛台　　

○回部和阗阿奇木伯克阿瓜斯伯克等、于西苑门外瞻觐　　

○吏部议覆、御史唐淮奏称、督抚藩臬衙门。遇有题奏案件。应广延幕友。参酌办理。不得假手书吏。拟稿拟批。致令串通舞弊等语。应请通饬直省督抚等。加意整饬。如失察徇庇。照例议处从之　　

○兵部等部议准、热河副都统呼什图奏称、热河近年生齿渐繁。请将炮手匠役一百名。均改为养育兵。原食钱粮。即作养育兵之用从之　　

○以刑部尚书官保、充经筵讲官　　

○蠲免两淮属富安、安丰、梁垛、东台、何垛、丁溪、草堰、小海刘庄、伍佑、新兴庙湾等。十二场乾隆三十二年。应徵折价等银四万二千两有奇。其角斜、板浦、中正、临兴等、四场。未完折价。借给口粮。均予缓徵　　

○旌表守正被戕之江西萍乡县民杨达进妻李氏　　

○丙子。谕曰、刘墉前在太原府知府任内。以属员弥补亏空一案。降旨发往军台效力。后经加恩。令其回京。在修书处行走。今伊父大学士刘统勋年届七旬。止此一子。且同案获罪之文绶。已经录用。刘墉事同一例著加恩以知府用　　

○丁丑。谕军机大臣等、吴必达奏、台湾贼匪情形一摺。所办不得头绪吴必达一闻逆匪聚众之事。即带领官兵。渡海剿捕。朕见其颇属勇往。方为嘉予。意其到台。必能克期获犯。乃前此摺内所叙。已不免稍涉张皇。今日所奏情形。更有畏难之意。吴必达身为提督。率兵赴台自应董率总兵知府协力调度。乃摺内有飞札王巍。邹应元。就近确查等语。甚不明晰。不知吴必达现在何处。而王巍等又在何处当此上紧剿贼之时何以徒使文移往来。纷歧延误。且逆贼虽系焂南焂北。出没无定。自当相其要害之处。并力先攻。一处扑灭。再及其余。次第剿杀。方合机宜。若转为贼牵制。朝东暮西贼未就擒。官兵已疲于奔命。于事理深属未协至闽粤庄民仇杀一节。其起衅根由原可无庸根究但伊等敢于乘势滋事实属不法。即当谕以现在搜捕逆贼。尔等不知安分敛迹辙敢借端图洩私忿。即属乱民。严谕不从便当立擒为首数人正法示众伊等自必闻风解散。吴必达现拥重兵。何所顾畏。遽为若辈棘手耶其台湾总兵王巍。种种贻误。前已降旨革职。吴必达虽未奉到谕旨目击其毫无措置。自愿一面摺参。一面即统其兵众。妥协筹办。正提督分内所应为。何尚听其因循贻误耶。昨已将叶相德。调补台湾总兵。著崔应阶。鄂宁。即催令速赴新任。叶相德人尚能事。可以资其佽助。吴必达专司剿捕之事。务须悉心合力。上紧督办。将弁兵丁如有出力之人。不妨随时奖赏。以示鼓励。其退缩误事者。亦即立予惩治。有应行革职治罪之员。即据实严参。毋稍姑息。如此则人知自励。自可克期竣事。远隔重洋。遇此要事。岂可循例姑息邪。将此详谕吴必达。并崔应阶、鄂宁、知之　　

○又谕曰、鄂宁奏、请将王巍彻回。俟匪案完竣。核其功过之语。所奏甚属非是。王巍办理此事。庸懦讳饰。始终贻误。虽已降旨革职。尚应按律治其余罪之人。何得仅以彻回了事。且其功过。犹必待事竣始行核定耶。鄂宁著传旨申饬　　

