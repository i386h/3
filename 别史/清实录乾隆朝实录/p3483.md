<!-- { "loadSidebar": true } -->
○谕军机大臣等、前以安南所遣陪臣。到关尚早。令在粤西略为憩息。并令知会前途。令其缓程行走。于七月二十边到京。昨据陈用敷奏到、该陪臣业已起身。此时应入湖南境内。沿途不便过为迟留。多延时日。致滋疑畏。即降旨仍令按程前进。于四月底到京。俾与端阳宴赉。乃陈用敷于该陪臣过境后。拘泥新旨。复行赶回。实属不成事体。如此茫无定见。不特取笑外夷且恐该陪臣等不知原委。见该抚已令起程。忽又追回。留住省城馆驿。必致心怀疑惑。殊非抚驭远人之道。除交部严加议处外。陈用敷、著仍传旨严行申饬。并著该抚转告该陪臣等、以前此因尔等进关尚早。大皇帝特加体恤。令缓程赴都。及闻尔等已过桂林。即不必复回。以至徒劳往返。巡抚拘泥糊涂。辄令尔等转回省城。实为错谬。大皇帝已将巡抚训饬。交部治罪。尔等仍可按站前进。计程到京瞻觐。仰邀宴赉。途中虽交夏令。但北地尚不过于炎热。尔国王上年入觐时。即系六月间北上。行走均属妥适。尔等此行。亦不致过于劳顿。此皆大皇帝体恤深仁。念尔等远来。是以屡次降旨。俾得行走便适。迩等宜咸喻此意。如有信启寄回。亦应将此事详悉启达尔国王。俾得知悉。如此明白宣谕。庶使该陪臣等感戴天朝加惠远人至意。不致别怀疑虑。陈用敷接奉此旨后。即行派员照料起程。知会沿途。趱程行走。务于五月初五以前到京。亦不可因有此旨。过于促迫也。将此由六百里加紧传谕知之。仍将该陪臣何日起程。约计何时可以到京之处。迅速覆奏。　　

○又谕、本日江兰呈进贡件。向来两司从无进贡之例。亦不准奏事处接收。江兰本系两淮商籍。伊父在日。曾备贡件。经军机处大臣代奏。酌量赏收。原不在两司之例。此次贡件。业据专人赍呈。已令该处豫备呈览外。著传谕江兰、嗣后如遇万寿、及岁底。准其各进一次。其余端阳、中秋、及寻常巡幸。俱不准越分呈进。　　

○又谕、据明亮等奏、访得萨木萨克现已势穷。及所称那尔巴图、于今春遣人往伊犁。欲来京恭请圣安等语。前因那尔巴图。拏获萨木萨克。并未解送。是以降旨明亮等。如那尔巴图遣使请安。著不必准行。今那尔巴图深自追悔。始遣使恳请来朝。伊遣使至伊犁。固不应即为准行。但现在萨木萨克势穷。在鄂罗陀依帕居住。那尔巴图、苟欲赎前愆。将萨木萨克拏解前来。亦可了结一事。计那尔巴图遣使至伊犁时。保宁业已接任。著传谕保宁、如那尔巴图遣使请安。即告伊来使。从前尔伯克那尔巴图。苟能恭顺。将萨木萨克拏解前来。自必承受大皇帝厚恩。惟其未行解送。而反释放。故当治罪。大皇帝仍念那尔巴图受恩多年。恭顺奋勉。恕其愚蒙。并未加罪。仅未准其遣使朝贡。今遣使伊犁。亦未便准行。但念尔伯克那尔巴图。因未获恭请圣安。甚属惶恐。自知不能由喀什噶尔前往。复使人绕道伊犁。足见肫恳。此次暂准前往。尔伯克诚感圣恩。将萨木萨克拏解前来。不惟准尔来使进京。大皇帝且必格外施恩。如此晓谕。一面奏闻。一面即于来使内遣回一人。令其传谕。其余来使。即行送京。　　

○兵部议准、两江总督孙士毅等奏称、江南二十河营。原设兵九千一百四十五名。按战二守八例。实额战兵一千八百二十九名。现因淮关捐造拨船三百只。照原议于各河营抽拨兵三百名派管。该处并无登梯签桩之役。每名给守饷一分。足资养赡。所有原设战饷二成六十分。应行裁去。又自乾隆二十五年、裁里河下营守备、改船务营守备。拨出守兵二千四百四十四名。归船务营管辖。又四十六年、续拨守兵一百六十四名驾船运柴。复于四十七年、裁汰守饷五百四十四名。现存十九河营。计兵六千六百九十三名。照战二守八例。该战兵一千三百三十八名。现在战饷。除请裁拨船战饷外。尚多战饷四百三十一名。应行裁去。改为守饷。以昭画一。从之。　　

○山东巡抚惠龄奏、东省初限应修之阳谷等十五州县城工。原估尚可节省。如墙垛城台等项。现拆验有砖完土坚、毋庸全行拆砌者。又如券洞内海墁石道。有可通融依旧者。窎桥一项。有可用土筑。不必改建石桥者。逐细核算。节省银五万八千二百三十九两零。另册报部。臣不敢以原估已定。迁就糜费。亦不敢以工大费繁。有意删减。批、是。又奏、惟运脚一项。长麟前奏、止请将取土坑基。去工远近。核实报销。其余料物。不准开销运脚。但查工部则例。一切杂料运脚。分晰甚明。查核亦易。是以各城工皆按例准销。今若一概删除。恐工员托词赔垫。于工程克扣取偿。且恐派用民间。胥役滋扰。臣等再四筹画。木料砖块等项。尚可本地采买。惟应需灰觔杂料。除离山较近之阳榖、泗水、嘉祥、蒙阴、沂水、莒州、六州县。毋庸给与运脚。其较远之曹县、单县、范县、城武、钜野、寿张、金乡、邱县、夏津、九县。应照例按道路准销。即于节省项下动用。亦属有赢无绌。得旨、所奏是。自应以实为之。　　

○蠲缓甘肃皋兰、金县、靖远等三县乾隆五十五年分、霜灾额赋有差。　　

○乙酉。孝贤皇后忌辰。遣官祭陵寝。　　

○谕曰、浙闽一带洋面。盗匪出没。为害商旅。甚至围劫哨船。拒伤兵弁。节经降旨、令各该省督抚严密查拏。经伍拉纳督率员弁。陆续拏获各案首夥盗犯一百一十余名。兹复据奏、获盗犯三十八名。俱已审明正法。伍拉纳办理认真。连获多犯。著交部议叙。其出力缉捕之文武员弁。并著该督查明咨部议叙。以示鼓励。至福崧、陈杰、在温州沿海地方。督拏洋盗。为日已久。祗获正盗陈潮等三名。差弁赴闽。亦祗获张阿岩一名。获盗无多。毋庸交部议叙。仍著该抚等督饬所属。上紧缉拏。毋任疎纵。此等盗匪。皆由沿海各处。民风剽悍。地方官不能留心化导。遂致相习为匪。轻生犯法。朕不能道之以德。不得不齐之以刑。尚当引以为愧。故每披览奏牍。见愚民自蹈刑章。骈首就戮。未尝不恻然动念。但匪犯等纠夥出洋。联＜舟宗＞劫掠。倘再稍事姑息。更何以安行旅而靖盗风。若愚民等见此番痛惩之后。咸畏法怀刑。勉为良善。民气渐淳。刑网皆可不设。是诛戮者祇此百余人。而所以保护生全者实多也。闽浙等省。盗风如此之炽。总因富勒浑、雅德、从前在督抚任内。姑息养奸。因循贻误所致。伊等获咎甚重。本不应释令回京。姑念皆已年老。得以幸邀宽宥释回。嗣后该督抚等、若再蹈伊二人覆辙。必当从严治罪。断不能幸邀宽典。惟当督率所属。认真缉匪。化导愚氓。与其惩于既犯之后。不若弭于未然之先。小民等苟能自爱身家。不致轻罹宪典。于辟以止辟。刑期无刑之意。或庶几焉。　　

○又谕曰、朱圭奏、安徽和州、安庆卫、积欠南北芦课等项银两。因该州卫连年间被淹浸。民间元气未复。若将缓带钱粮。同时并徵。民力未免拮据等语。和州、安庆卫、于五十二三等年、被水淹浸。所有新旧应徵银米。业经加恩递缓。第念该处连年叠被水淹。民间元气未能骤复。加之应徵五十五年新粮。若仍新旧一时并徵。恐民力实有不逮。著再加恩、将和州未完灾缓带徵南屯米折银一万五千余两。安庆卫未完灾缓芦课银四千二百余两。俱以五十五年起。分限三年带徵。俾小民按限输将。无虞竭蹶。以示朕惠爱闾阎。有加无已之至意。该部知道。　　

○又谕曰、特成额所遗乌噜木齐领队大臣员缺。攻善保补授。令其驰驿前往。　　

○谕军机大臣曰、伍拉纳奏、续获闽浙两省行劫首夥盗匪分别定拟一摺。该督此次督率属员。查缉盗匪。前后拏获多名。办理尚属认真。已交部议叙矣。但阅摺内、此次拏获盗犯共三十八人。又将从前所获各犯。一并牵连叙入。竟似此次获犯。有一百余名之多。若如此开叙。则一年之内。所获之犯。不几及千数耶。摺内声叙。甚属牵混。著传谕伍拉纳、嗣后奏报拏获盗匪各摺。务须分晰清楚。毋得前后牵混也。　　

○丙戌。谕、此次巡幸盘山。所有修垫山路人夫。著加恩赏给银二百两。　　

○谕军机大臣等、据勒保奏、拏获劫夺蒙古牲畜贼番。审明正法等语。贵德番民。胆敢纠众伤人。劫夺牲畜。其情甚为可恶。今将拏获之叶噶、丹津、垂布藏等犯正法。所办甚是。但此案内垂布藏、阿都、均系青海郡王所属蒙古。而反哄诱番民。劫掳牛只。更属可恶。青海蒙古。平素不能自顾牲畜。又不谨防卡座。一经被掳。即凭报官办理。实属恶习。前已屡经晓示。今反哄诱番民。劫掳本处牲畜。其情尤可痛恨。若不严行禁止。成何事体。著传谕奎舒、将未获之蒙古阿都等、严行查拏。审明从重治罪。　　

○兵部等部议覆、前署四川总督保宁疏称、四川崇庆州怀远镇移驻州同外委事宜。除州同题准以泸州州同移驻外。请将城守营属青云营、酌拨外委千总一员。移驻怀远镇。仍归青云营守备兼辖。城守营参将统辖。其兵丁、即于城守右营原拨该州汛兵内、抽拨十名。交该外委带领协防。又请以崇庆州所属西界五七八甲。北界五六甲地方。拨给新设州同管理。再泸州州同衙门。额设典吏二、民壮六、门子二、皂隶二、快手四、马夫二、仵作一、学习仵作二。应酌留典吏一、学习仵作二、改归泸州州判衙门办事。其余尽令随带移驻。应添捕役。即于快役内改设。均应如所请。至所拟崇庆州分驻怀远镇州同关防。泸州盐捕州判兼察九姓土司关防。亦准咨礼部铸给。其旧关防戳记。照例咨销。从之。　　

○旌表守正被戕山东益都县民郗湖妻赵氏。　　

○丁亥。祭先农之神。遣豫亲王裕丰行礼。　　

○谕曰、额勒春奏、龙里县知县杨炳、志气昏頺。精神委顿。询以案牍民情。类皆答非所问。办理地方公事。舛错迟延。请旨革职等语。杨炳、著革职。至该员系直隶举人。由易州学正截取知县。此等庸劣之员。当日截取时。例由总督验看。何以并不据实具奏。殊属不合。著吏部查明验看之总督。一并议处。该部知道。　　

