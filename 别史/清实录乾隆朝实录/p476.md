<!-- { "loadSidebar": true } -->
○闽浙总督那苏图、署福建巡抚周学健奏、漳泉、福宁、台湾、各府属厅县。六七等月。被风被水。并赈恤过漳浦县灾户情形。得旨、知道了。其应赈之人。加意抚恤之。　　

○那苏图又奏、台湾被旱。办理赈恤借给各情形。得旨、所虑甚属周到也。　　

○又奏、闽省世职既多。奸徒冒滥日甚。现查出魏世忠、叶辟、宋骐、三员。均系顶替。并非功臣子孙。饬司究审。题参定拟。以后应彻底清查。如实系功臣子孙。毫无疑似者。循例录用。其余迹涉可疑。或年远无稽者。宁缺勿滥。并准各世职自首免罪。得旨、正当如是。卿其妥办可也。　　

○浙江巡抚常安奏、浙省海宁县鱼鳞塘工告成。查海塘自雍正十一年起。至乾隆八年止。各案工程。共用银二百三十余万两。支销各款。现在清查。其历年效力人七十五员。拟一并送部引见。听候部议。得旨、知道了。　　

○刑部侍郎署福建巡抚周学健奏、台湾四县一厅被旱。现饬查办。分别赈恤。至台郡常平积储。通额谷五千七百余石。尚有借粜未补之项。将来赈粜不敷。查有流存累年供粟二十七万一千余石。系应运交内地各府补仓。及碾给兵粮之项。臣已饬令暂停拨运。留为赈借及将来平粜之用。内地应碾给兵粮。俟明春需用时。酌量于拨给江浙漕粮二十万石内供支。倘台郡存谷。尚不敷备用。亦于江浙漕粮二十万石内、酌拨数万石。运往接济。得旨、是。诸凡妥协为之。　　

○又奏、办理编查保甲。以靖地方。闽省现有盐场期满候补人员。拟于大县派委贤能者一员。责令专办查点保甲一事。即于附省二县。先行试办。俟办理妥协。续委前往冲繁各州县。其中简地方。则宽以期限。务令该州县亲身逐处查点编造。通属编查确实。制给门牌悬挂。一切造册制牌等费。在公项动给。得旨、好。妥为之。　　

○福州将军兼管闽海关事务新柱奏、福州驻防官学。请于出洋操赏项内。每年赏给官学生二百四十两。以为每月考试、分别等次、酌赏之用。一年外考不入等者。斥革另补。该管之协领笔帖式等员。教导有成。容臣奏请议叙。怠玩徇私者参处。得旨、览。此祇可汝设法鼓励。议叙不可也。余皆可。　　

○福建漳州镇总兵雷泽远奏、漳泉虽民情顽悍。究因任事多疎。近与文员和衷妥办。强横颇觉收歛。从此抚绥与惩创兼施。习气应可渐除。得旨、言何容易。实心化导。要之以久可也。　　

○湖广总督阿尔赛奏、襄阳接壤之郧阳府。有地名赛武当者。僻在万山之中。系郧属之郧县、房县、及襄属之均州、三处交界。该处白龙洞。山深林密。距城汛甚远。西南落家川地方。西连房县。北连均州。应于此处添设一汛。安外委一员。防兵八名。不时巡查。再于适中之毛塔河地方。添设一汛。安兵四名。驻宿巡防。并令该外委兼顾查察。所有外委兵丁。于郧阳协属弁兵内酌拨。营房墩台。饬地方官估建。得旨、知道了。　　

○又奏、截留漕米。请抵应买谷石。以一米二谷计算。可抵谷二十万石。既省采买之繁。亦免添建仓廒。得旨、好。知道了。　　

○山西巡抚刘于义奏、省北之大同、朔平、宁武、三府。及忻、代、等州。收成丰稔。米价尚平。惟省南之平、蒲、解、绛、隰、等府州。收成歉薄。米价不能平减。其被有偏灾之闻喜等一十二州县。现委员查勘另题。查平、蒲、解、绛、隰、五属。共存仓谷五十五万三千余石。今被偏灾之州县。或应赈恤。或应借粮。并来春借贷接济。俱属宽裕。得旨、所奏俱悉。　　

○陕西固原提督李质粹奏、敬陈营伍情形。得旨、所奏俱悉。甘省武备。颇赖调停。须实心实力。大加整顿方可。然又不可欲速也。勉之。　　

○甘肃巡抚黄廷桂奏、宁夏府平罗县四堆子地方。二十二堡。因叠遭河患。弃置埂外。已属废土。自乾隆七八两年以来。户民自备工本物料。筑堤开垦。渐次成熟。人民已有一千五百余户。熟地已有二三千顷。田庐庄舍。居然乐郊。臣现饬地方官确勘。分立疆界。定亩给照。其居民酌量每亩每年约输租若干。归之社仓。留为该地方水旱偏灾之用。有收则令照数输租。无收仍免。凡徵收出入。官司经理。立有准则。情愿多捐者。亦听其便。至人丁既众。应立保甲。编排烟户。一切户婚田土争讼。归平罗县管理。令该县将户口土田。另造一册。名为埂外闲田。不在升科之内。此外再有可开者。听民报官陆续垦种。给照输租。有冲废者。查明删除。并于原给照内注明。其堤岸渠道。加筑防护。悉听民自理。官为稽查。得旨、所奏俱悉。　　

○又奏请陛见。得旨、汝自到甘。诸事得中。实心之处。朕甚嘉悦。甫去三年。何必即来陛见耶。若有要紧事务。摺奏以闻。　　

○又奏、甘省地处边徼。丰歉不常。查自乾隆元年至八年止。通省旧欠额徵。尚有未完粮六十九万余石。此内逋赋过多、及苦寒薄收处所。均已蒙恩分年带徵。至民欠耔种口粮。亦尚有六十余万石。今值丰稔之岁。正小民急公完赋之时。但地方出产不齐。细粮有限。惟青稞大豆。处处兼种。虽色样少逊小麦。实本地食用所需。且堪久贮。自应通融收贮。立定章程。应将本年额徵新粮。仍照奏准往例。每一石收大麦二斗。其额徵旧欠。除原系豆粮一色徵收。及兼收青稞之处。毋庸变通外。其余各属旧欠。请每一石于大麦二斗外。以豆稞四斗兼收。再累年民欠耔种口粮。例应照原借色样交仓。可否乘此丰年。并令不拘色样兼收。后不为例。得旨、甚妥甚善。应如此办理者。　　

○甘肃提督李绳武奏、本年停止采买。接济兵粮。并垫补续添银两数目缘由。得旨、所奏俱悉。但甘省兵丁。经历年师征之后。当加意抚恤之。而又不可令其骄纵。此为汝任内第一要务。而汝回任后年余。并未奏及。非朕所望于汝也。　　

○总理青海夷情事务副都统宗室莽古赉奏报、出口会盟日期。得旨、知道了。准噶尔经过情形如何。并汝如何料理之处。何不奏及耶。岂伊所过之地。与汝所辖之处无涉乎。　　

○广西巡抚杨锡绂奏、盘获凌云莫氏族内、自交阯逃回之梁点痘一犯。讯明现在安南滋扰之莫氏姓名。并于该犯衣中。搜出莫保在交寄来、约其家属莫造、莫夸、书札二封。则泗城莫氏。其为莫登庸后裔。似属实情。现在查办防范缘由。得旨、汝所办交阯边情。祗此一事可嘉耳。更应上紧查察。而不可存归案完结之念。　　

○云南总督兼管巡抚事务张允随奏、昭通、东川、两府。收成歉薄。米价昂贵。现于铜息项下、动银二万两。发驻劄四川永宁转运京铜之同知。于川东一带、买米一万石。于明春水长前、运回滇省。以多半运至永善县之黄草坪。以少半运至大关盐井渡转运。以备平粜。其回空船。又可试运京铜。臣以新疆重地。未便拘泥停止采买之例。是以一面动项赴买。一面奏明。得旨、甚是之举。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百一


大清高宗法天隆运至诚先觉体元立极敷文奋武孝慈神圣纯皇帝实录卷之二百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。冬。十月。庚戌朔。享太庙。遣履亲王允祹恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○颁乾隆九年时宪书。　　

○顺天府行乡饮酒礼。　　

○上御大政殿。奉天将军额尔图、恭进筵宴。赐随从王大臣等宴于凤凰楼前。　　

○谕王公宗室等。尔等得与朕在清宁宫内祭祀。皆祖宗所赐之福。亦系满洲之旧例也。今观满洲旧例。渐至废弛。且如怡亲王弘晓、不佩小刀。是何道理。朕敬阅实录内载皇祖太宗谕曰。今宗室之子弟。食肉不能自割。行走不佩箭袋。有失满洲旧俗。后之子孙。何所底止。是太宗当时教训诸子。早念及后之子孙。遗弃旧俗矣。况怡贤亲王、昔时恪守制度。尔等之所共知。弘晓纵不顾祖宗成宪。独不念及乃父乎。至围场之暇。朕尝射鹄连中多矢。而与王等较射时。往往不中者。非故让也。因见尔等之射。不慊于中故耳。此次除庄亲王外。其余王等、皆不能手格一兽。由不自奋勉习学所致。乃反以为从朕远行。致罹罪戾。又如朕食肉未毕。而諴亲王、和亲王、便放盌匙默坐。惟达尔汉王、俟朕食毕。始放盌匙。方见遵循旧习。且满洲、蒙古、汉人、皆有一定之理。即以汉人文学而论。朕所学所知。即在通儒。未肯多让。此汉人所共知者。亦由朕于书文、勤加披览。不染委靡之习故耳。尔等皆系太祖太宗一派子孙。乃至如此。朕心深为愧惕。嗣后尔等宜以朕今日教导之言。常如祖宗在天之灵。亲临告诫。革除陋习。恪守旧章。以仰荷祖宗眷佑于奕禩。可不勉乎。可不慎乎。将此通谕在京王公宗室等知之。　　

○又谕、朕恭谒祖陵。巡幸盛京。所有奉天府属钱粮。及各庄头粮石。俱已豁免。尚有盛京等处旗地。未得沾恩。著将盛京、兴京、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州等十五处旗地。应纳本年豆米草束。免徵一半。其乾隆七年以前积欠。与七年分因灾缓徵之项。俱著该部查明。一并宽免。再盛京尚惟邦、耿化祚、名下壮丁应交本年丁米、及上年缓徵米石。亦著一例免其输纳。俾旗民一体邀恩。普沾惠泽。该部即遵谕行。　　

○又谕、此次盛京革职降级官员。共知奋免当差。此内有情节较轻之原任协领何颜青、伊都、著补用防御。原任佐领王林、著补用骁骑校。原任防御佛寿、著充领催。原任主事富尔逊、仍补用主事。原任佐领降三级调用之哈萨尔、著降二级调用。原任赞礼郎、降二级调用之珠隆阿、著降一级调用。　　

