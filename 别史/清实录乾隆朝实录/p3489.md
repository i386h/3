<!-- { "loadSidebar": true } -->
○癸丑。谕曰、朕于五月二十一日启銮。驻跸热河。秋后进哨。凡有应行豫备之处。著交各该处照例豫备。　　

○又谕曰、吴省钦奏、现在染患痰嗽之症。精神委顿。非一时所能痊愈。恳请赏假两月。回京调理等语。吴省钦、著准其给假回京调理。所有提督顺天学政。著吴省兰去。并著即日前赴通州。接印任事。不必请训。　　

○又谕、据恒瑞等奏、台站章京鞥克。拏获偷马二十一匹之蒙古扎木楚、德勒格尔等。照例分别定拟。即将该犯等骑马二匹。赏给鞥克等语。鞥克路遇该犯等赶马行走。因形迹可疑。当即盘获。实属留心奋勉。若仅赏以该犯等自骑之马二匹。尚不足以示劝。著再加赏大缎二匹。以示鼓励。　　

○谕军机大臣曰、秦潮奏考试情形一摺。内称凤台县招覆第一卷童生。见其人甚粗鄙。神色可疑。当经另桌给卷。留心察看。该童生匆匆纳卷。文理浅塞。与正场原卷。相去悬殊。岂可听其侥幸冒进等语。岁科两试所取诸生。为士子进身之阶。岂容稍有假借。扃试时。自应稽察严密。方可杜代倩传递之弊。今取进凤台县第一卷童生。尤非后列可比。乃覆试时文理潦草。与正场原卷。逈不相符。如出两手。其中必有代倩传递等弊。不可不严加根究。以杜侥幸而拔真才。该学政摺内。未将审明如何作弊之处。详细声叙。殊欠明晰。此案著交朱圭、就近提犯讯明作弊缘由。即行审拟具奏。将此传谕朱圭、并谕秦潮知之。寻朱圭奏、审讯童生郑定川、正场文诗。系录塾师改正窗稿。覆度文非宿构。以致悬殊。尚无他弊。应照不应重律。杖八十。折责三十板完结。下部知之。　　

○以副都统衔哈密办事大臣伊桑阿、为正红旗汉军副都统。　　

○甲寅。上幸静宜园驻跸。至已未皆如之。　　

○乙卯。谕曰、鄂辉奏、进征廓尔喀。中途彻回屯土弁兵。支给俸赏行装银两。经部议覆、准销七分。其删减三分银两。按名追缴。本应遵照扣还。惟是屯土弁兵。此次中途彻回。因彼时无需多兵。并非软弱无用。请将应追三成行装俸赏银、七百三十八两。免其扣还等语。屯土弁兵等。屡次调派出师。甚属奋勇出力。此次进征廓尔喀。该番等远从征调。因将次蒇事。始于中途彻回。已领之项。自无庸复行追缴。鄂辉并不拘泥部驳。恳请免追。所奏甚是。著即照该督等所请。将应缴三成行装俸赏银七百三十八两。加恩全行赏给。免其扣还。以示体恤。　　

○谕军机大臣等、据保宁等奏、查看科布多、塔尔巴哈台所属情形。并将酌办缘由。具奏前来。俄罗斯因停止交易。十分穷困。造言摇惑。岂遽有移兵至科布多、塔尔巴哈台之事。今已将萨迈林所告之语。并携来原书。咨问俄罗斯萨纳特衙门。想彼无言可答。不过推诿不知而已。保宁等、既云查彼处情形。似无此事。又请暂留本年伊犁换回兵丁。暂停应送内地马匹。并将哈什围猎。改由博罗塔拉。巴尔鲁克。斋尔等处。打牲行围。巡查哈萨克边界。征收税马官兵。较往年多派数百。早日起程。其筹画俱觉太过。朕意俄罗斯如果前来。仅此兵力。亦不足恃。莫若静以待之。再所问俄罗斯之信。自有回音。彼时相机降旨。亦不迟误。　　

○改湖北施南协右营存城、建始、崔家坝三汛钤记。为中营字样。归中军都司专辖。从湖广总督毕沅请也。　　

○以福建候补道戚蓼生、为福建按察使。　　

○丙辰。谕军机大臣等、据蕴端多尔济等奏、萨迈林之事。恰克图、俄罗斯等闻之。甚属惶悚。据称、伊西路并无集兵之语。或系哈萨克、土尔扈特内。通俄罗斯文者编造等语。昨保宁等奏到、查看哈萨克等情形。及暂留应彻兵丁。改地围猎各事宜。朕即传谕保宁等。以为筹办太过。今览蕴端多尔济所奏、其荒唐之处。更觉显然。殆因恰克图停止交易。又不准新疆一带买俄罗斯货物。哈萨克布鲁特等。无利可图。编造谣言。亦未可定。著传谕保宁、永保、只须加意防范。毋庸纷纷豫备。　　

○丁巳。谕曰、普福、前在理藩院行走多年。于蒙古事件。尚能熟谙。令伊在理藩院行走。尚可得力。今该院现出有郎中一缺。即著加恩。以普福坐补。　　

○予故喀尔喀厄鲁特固山贝子策凌多尔济、致祭如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。四月。庚申。上还圆明园。　　

○旌表守正捐躯河南新蔡县民金文焕女金氏。　　

○辛酉。孝端文皇后忌辰。遣官祭昭陵。　　

○谕曰、保宁奏、车凌乌巴什等。初遇萨迈林传播浮言一事。张皇失措。经策伯克多尔济之妻布尼、明白开导。始将萨迈林、并俄罗斯书。一并送出。扎萨克一等台吉阿咱喇、平时率多帮同办事。亦属奋勉等语。布尼、著赏给墨尔根哈屯名号。并大缎二匹。锦缎一匹。阿咱喇、著赏给品级。并大缎二匹。锦缎一匹。以示奖励。　　

○以散秩大臣观音保、为正黄旗汉军副都统。　　

○壬戌。谕军机大臣等、据奎林等奏拏获偷渡舵水客民一案。内称蔡牙、听从王金山偷渡过台。将已故陈次之旧置商船一只。装载客货。托陈次之侄陈鼎、为管船出海。驶近台湾。将船停泊僻静处所。另雇小船二只。装货上岸。被汛口盘获。陈鼎等闻知。将原船驾逃等语。客民私渡台湾。例干严禁。王金山起意偷渡。包揽客民。陈鼎等听从驾驶过台。闻知汛口查拏。又复驾船逃走。均属不法。未便任其远扬漏网。著传谕奎林、留心侦缉。并著伍拉纳等。于沿海地方。及各该犯原籍。上紧查拏务获。严行审办速奏。再另摺、王谒等霸占采捕。黄儿殴毙黄田一案。将随众殴伤黄成之黄治一犯。从重照光棍为从例。问拟绞候。而摺内复将光棍为首拟斩立决之例。牵连叙入。殊未明晰。奎林、著传旨申饬。仍将案内在逃要犯王谒、黄儿等。严拏获务。从重定拟具奏。　　

○补行乾隆五十五年大计。山西省。罢软官一员。年老官七员。有疾官四员。才力不及官三员。分别处分如例。　　

○以故广西太平府属土知州韦一麟弟一彪、袭职。　　

○甲子。上御勤政殿听政。　　

○谕军机大臣等、前据朱圭奏、二月分粮价单内。所开各属价值。皆系价中。与上月相同字样。竟成印板文章。经朕降旨申饬。兹朱圭奏到三月分粮价单。惟凤阳府属之中糙米、小麦、较上月稍增。其余十二属。俱仍开与上月相同。该省米粮价值。岂能一律相等。而各属每月时价。亦不应绝无增减。朱圭前此奏报粮价。既率据属员禀报。并不确切查明。遽行入告。而此次所开三月分各属粮价。又复依样葫芦。仍视前奏报具文。可见该抚仅系读书之人。于地方事务。不能留心查核。岂不知朕廑念民依。无时稍释之意耶。著再传旨申饬。　　

○又谕、前因黎维祁投回内地。特令令带领属下人等来京。归入镶黄旗汉军旗下。授为佐领。赏给钱粮。俾免失所。伊自到京数月以来。尚知安分。上年冬间。忽向该管都统金简、恳请仍回安南。并请于安南之高平、谅山、宣光、兴化四处内。酌给一处安插。愚妄无知。莫此为甚。兹据都统金简奏称、黎维祁庸懦无能。听信黄益晓、范如松、阮国栋、黎忻等教唆。是以妄行渎请。而黎光睿二十名。不领饷银。随同告归。亦属生事。请将黄益晓等四名。分别发往伊犁等处当兵食粮。黎光睿等二十名。分发江宁等处安插等语。黎维祁自到京以来。入旗受职。恩加养赡。乃敢听信黄益晓等之言。渎请回国。自应将教唆之人。加以惩治。已令将黄益晓等四名。发往伊犁等处。入伍当兵。祇准支食一半钱粮。黎光睿等二十名。不必发遣外省。即著发往热河地方安插。著将办理情形。谕令该国王知悉。并将朱批金简原摺。发给阅看。至黎维祁弟妹妻妾。及伊从人眷属等。尚在安南。未经带出。前经降旨、令阮光平查访送出。俾得家室完聚。系朕格外之恩。今黎维祁等。如此不安本分。不能承受朕恩。竟不必将伊等眷口查送。况黎维祁等进关以后。迄今已及两载。妇女老弱。经兵燹流离之后。亦恐难于寻访。著传谕该国王、若此时业已访得。仍可遣送进关。倘现在尚无消息。竟可毋庸查访矣。现届天中令节。该国王迎禧集庆。诸事吉祥。因思上年端节。正值该国王入觐在途。曾驰赐节赏一分。今远隔阙廷。朕心深为廑注。著照上年之例。加恩赏给库纱、葛纱、牙扇、蕉扇、十锦扇、芙蓉巾、香器、药锭等物。并奶饼一匣。随旨发往。用昭优眷。将此谕令知之。不必遣人谢恩。　　

○乙丑。谕、京师自三月初六日。得有膏雨以后。近畿一带。业据奏报普沾渥泽。惟京城一月以来。虽间有微雨。未得深透。现届大田播种之际。望泽甚殷。因思清理庶狱。或可感召甘霖。著刑部堂官、查明徒罪以下各案犯。情节较轻者。分别减等发落。其因事牵涉、拘系候质者。亦速行讯明省释。至寻常案件。并著即行完结。毋得稽滞。该部即遵谕行。　　

○丙寅。河东河道总督李奉翰奏、兰仪厅兵不敷用。请拨上南、黄沁、曹考、商虞四厅兵六十八名。归兰仪厅修防。从之。　　

○以陕西河州镇总兵路超吉、为云南提督。调陕西延绥镇总兵玛勒洪阿、为河州镇总兵。以湖南衡州协副将杨秀、为延绥镇总兵。　　

