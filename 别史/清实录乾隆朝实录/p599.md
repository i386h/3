<!-- { "loadSidebar": true } -->
○又奏报、拆修安宁旧井。增筑井台。不令淡水浸入。卤味复咸。每年可煎盐四十二万八千九百九十六斤。仍拨原销之安宁、新兴、嶍峨、三州县领运。其因旧井卤淡。傍开新井。每年所出盐一百万斤。著运省、添拨迤东各属盐少处行销。报闻。　　

○命青州将军钦拜回京。在内大臣上行走。以西安副都统额尔图、为青州将军。　　

○以故四川祖卜柏哈土百户七林之子达布、郭宗土百户安初之子大太、袭职。　　

○丁亥。上诣皇太后宫问安。　　

○谕军机大臣等、黄廷桂奏摺内。将归化城沿边蒙古。称为夷人。夫夷人乃非内地所属。如准噶尔之类。至于沿边蒙古。皆系内地所属。应称为蒙古人。不应以夷人称之也。嗣后应改正。尔等可寄信与黄廷桂知之。　　

○礼部议准、福建巡抚周学健疏称、前任总督姚启圣。克复台澎。肃清海岛。士民怀德。于该省洪山桥、建祠崇祀。其祠宇年久损坍。请予修葺。从之。　　

○予故大学士伯原任贵州总督鄂尔泰、入祀贵州贤良祠。　　

○戊子。上诣雍和宫行礼。　　

○幸圆明园。　　

○还宫。　　

○吏部等部议准、川陕总督公庆复等奏称、渭南县属之下邽镇。富平县属之美原镇。俱人烟稠密。离县窎远。盩厔县属之祖庵镇。路通汉中。商民凑集。且逼近南山。易藏奸匪。请将各该县县丞。移驻各该镇。应建衙署。确估动项建造。关防、照各该职守字样铸给。从之。　　

○礼部议准、直隶学政吕炽奏称、唐山屯地方。分隶顺德府唐、任、二县。新进童生。拨入正定府。且由正定府学教官考送。殊未允协。应将唐山屯额进文武童生。并从前拨入正定府学之文武生员。改归顺德府。又、唐山屯地方。隶唐山县者、十七八。隶任县者、十二三。应将任县童生。移少就多。统归唐山县、考试申送。用府学之唐山屯廪生、暨唐山县县学廪生保结。从之。　　

○己丑。户部议准、直隶总督那苏图奏称、保定、雄县、驻防兵。丙寅年岁需米、共一万二千七百六十一石。本应各属采买。但本年二麦歉收。幸获秋成。若采买兵米。恐市价渐长。请动保定各属、分贮漕米。将原估价银。扣存司库充饷。从之。　　

○又议覆、安徽巡抚魏定国疏称、宿州、凤阳、临淮、怀远、虹县、灵璧、凤台、阜阳、颍上、霍邱、亳州、蒙城、泗州、盱眙、五河、全椒、和州、含山、建平、合肥、太和、等二十一州县。凤阳、凤阳中、宿州、庐州、长淮、等五卫。秋禾被水成灾。最重之宿州、灵璧、虹县、亳州、蒙城、应徵漕粮漕项。请按分蠲免。蠲剩者、缓至来秋带徵。次重之凤、临、等二十一县卫。本年灾田。应完漕粮漕项。并上年缓徵漕粮。均缓至来秋、补徵搭运。未完节年漕项。分年带徵。所奏与确勘实在情形。临时请旨蠲缓例相符。应请旨遵行。被灾各属。应支俸工驿站等项。钱粮既准蠲缓。应如该抚所请。于匣费内借给。来岁徵还。至凤、颍、泗、等府州属。丙寅年应解河工钱粮。准借支司库地丁银。开徵归还。得旨。依议。宿州等州县卫。应徵漕粮漕项等项。著照该抚所请速行。　　

○又议准、云南总督兼管巡抚事张允随疏称、鹤庆府属之金登、孝廉、等沿河村庄被水。除动项遴员赍往查赈外。俟勘明成灾分数。将应徵钱粮。照例题豁。并将河水设法疏通。以便补种豆麦。缺乏工本耔种。动支常平仓谷接济。得旨。依议速行。　　

○礼部议覆、浙江布政使潘思榘、奏请严禁吏员。僭穿补服。干谒地方官。应如所请。吏员僭穿补服。干谒地方官。照违制例、革去职衔。至州县佐杂等官。均有地方之责。理宜关防严肃。如有与在籍吏员。往来请托。有玷官箴者。事发。照因事嘱托例革职。从之。　　

○兵部等部议准、直隶总督那苏图疏称、端慧皇太子园寝。新设千把外委各一员。马守兵共五十九名。所需衙署营房等项。均请建设。从之。　　

○工部议准、护江苏巡抚安宁疏称、宝山县旧城湾等处土塘。于本年秋、被风潮冲损。请分别抢修。从之。　　

○庚寅。大学士等议覆、江南河道总督白钟山、覆奏陈家浦堤工一摺。查陈家浦堤工。该河督既称于旧堤、向里接筑。一律合龙完固。办理尚属合宜。至称河工漫口。虽经合龙。而河势坐湾。直逼堤根。恐致将来汕刷。请加筑重堤一道。应如所请。并令将陈家浦北岸河形。是否兜湾。河头相去几许之处。相度情形具奏。以便酌量开挑引河。从之。　　

○户部议准、前任湖北巡抚晏斯盛疏称、宜镇左后营。谷镇左营。施南、远安、等营。乾隆丙寅年、应需、春季白中米折银。统计尚不敷银八百七十两有奇。请于司库本年地丁银内拨支。俟本年各季估饷清册到部日。拨给扣还。从之。　　

○兵部议准、奉天将军达勒当阿奏称、南金州、陆路汉军披甲三百名。雍正十二年。经前将军那苏图、奏分三班。每年令该佐领、轮流率往旅顺水师营操演。查南金州、距旅顺。往返二百四十里。兵至旅顺。并无栖身房屋。且水师营操演。俱驾三板船。在海汊内演放枪炮。若不随战船出洋巡哨。止在汊口操演半年。仍回金州陆路当差。于洋面水性。水师阵势。仍未谙悉。请将汉军披甲三百名。拨派一百名。给水师营。令于该营战船十只。各派十名。随同出洋巡哨操演。从之。　　

○辛卯。上诣皇太后宫问安。侍膳。　　

○壬辰。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○上奉皇太后幸静怡轩、重华宫、侍宴。　　

○癸巳。谕、宣属今岁被旱。歉收地方。经朕降旨加赈一月。闾阎尚不致失所。第念天津府属庆云县。僻处海滨。频年被旱。恐明岁停赈之后。青黄不接。贫民糊口无资。著加恩于明年三月内。再行普赈一月。以示朕重恤灾黎之意。该部即遵谕行。　　

○直隶总督那苏图奏、宣化府属。被灾州县。除业经题明赈恤外。遵旨酌量情形。请于明年三月内。无论极次贫民。再加普赈一月。并将银、米、豆、三项兼赈。得旨。著照所请行。该部知道。　　

○是日起。上以冬至祀天于圜丘。斋戒三日。　　

○甲午。谕、八旗暨内务府步射人等。中三箭以上。及以弓强射优记名。年久效力保举者。每人俱赏一月钱粮。其食五两四两钱粮者。中五箭、加赏银九两。中四箭、加赏银六两。中三箭、加赏银三两。其食三两二两钱粮者。中五箭加赏银六两。中四箭、加赏银四两。中三箭、加赏银二两。此内执事人。有食四两钱粮者。亦有食三两二两钱粮者。伊等所当之差。既属一体。所赏一月钱粮。俱著给与四两。其计射中数目。加赏银两。仍照本身钱粮。食四两者。照护军例加给。食三两二两者。照马甲例加给。　　

○乙未。上诣南郊斋宫斋宿。　　

○谕、年节较近。所有八旗、及包衣兵丁等。本年应领明年正月分钱粮内。应扣支借库银之本利。著加恩免其坐扣。其射布把、曾经记出之兵丁等。朕已加恩奖赏。著即开除。朕施此恩。原为补助伊等。设不知体朕委曲恩恤。随所得奢侈糜费。不惟负朕施恩之意。而国家定额帑项。亦不能屡邀赏赉也。著交各该管大臣。通行晓谕兵丁等知之。　　

○丙申。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○丁酉。上以冬至节。诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○是月。直隶总督那苏图奏、各属得雪。得旨、若于腊底春前。再得盈尺之瑞。则感荷上天之赐矣。此时不无望蜀之念。　　

○直隶提督保祝、以补授正红旗蒙古都统。具摺谢恩。得旨、览。因汝有病。故令来京。庶得将养速痊也。　　

○两江总督尹继善等奏、查邳、宿、一带河道。徐塘口以上五十余里。曾建河清、河定、河成、三闸。徐塘口以下。至十字河百里。并无关拦。自应于马庄集、曹家店、二处。各添建石闸一座。就滩开河。承接河清等三闸。递相启闭。收蓄水势。并将骆马湖口门。改从车头地方。建闸挑渠。导湖入运。又、十字河之竹络坝。原以减黄济运。但开放后黄水湍激。横截运河。再与上游之清水会合。其势更盛。粮船至此。提溜颇难。应将竹络坝内之东黄坝。接堤堵断。由南向东。另开河头。接入苏家闸闸河。并于闸南、挑越河一道。从此导黄入运。至徐塘口、承东省蒙沂诸山之水。挟沙易淤。前河督齐苏勒、另开新河。留旧河为囊沙之地。年久、积沙渐漾新河。应将旧河停沙。量加挑挖。无使递漾新河。淤塞运道。得旨。著照所请行。该部知道。　　

○江南河道总督白钟山奏、陈家浦堤工。有人言四次禀请发帑。祗给银数百两之语。蒙旨谕知。查陈家浦外滩。离堤甚宽。因溜势南趋。六月间、即面谕该同知豫防。两次据禀。水落溜缓。下埽签桩处平稳。至七月初四早。始据禀溜势南徙。秋汛未过。即令淮扬河道。携银千两。星往妥办。是日晚、又接来禀。连日西风紧逼。汕刷堪虞。复即令河库道。发银四千三百两。委员赍解赴工。初五日、亲身赴该处抢护。得旨。亦不必如此置辩。朕前谕已明。但此后诸事。扩充职见可耳。且汝本摺、尚云以工程钱粮为重。殊不知河臣重任。岂止工程钱粮而巳哉。　　

○护苏州巡抚安宁奏、办理赈务。例动常平米谷。因饥口众多。有折银给赈之例。但地方被灾。米价必贵。终不若放给本色。于贫民更为有益。本年淮、徐、等处被灾。查明各该处。原有常平、及监谷、共四十七万一千四百余石。陆续拨运江苏等属谷、十九万六百余石。嗣奉谕旨。截留上下江漕粮十万石。本色充裕。因令各属察看情形。如米价尚平。兼给折色。米贵、即给本色。得旨。知道了。督率属员。妥协为之。又批。此系朕本意。向来亦曾谕各督抚。而彼等总以银米兼施为便。此朕所不解。汝奏正合朕意。　　

○署两淮盐政吉庆奏、伍祐场、试开池畦二十面。地脉生疎。产盐不多。试铸盘角二十七副。较＜?釒敝＞煎费省产多。请令商灶、量力备资自铸。报官察核。得旨。知道了。　　

○江西布政使彭家屏奏请、州县仓概用漕斛。无漕州县。每年赴粮道领用。次年缴换。各府知府。亦每年领道斛一张。稽察属员收漕。兼盘查常平仓谷。得旨。知道了。　　

