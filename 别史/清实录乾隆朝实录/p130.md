<!-- { "loadSidebar": true } -->
○谕总理事务王大臣。光禄寺卿纳尔泰奏请将笔帖式党鄂等五人。委署署丞。将来遇有署丞等缺出。挨次带领引见补授等语。此摺著交吏部议奏。朕看来近来各部院衙门。题补官员太多。往往不由资格。若似此办理。必致吏部难以铨选。有碍选法。其如何分别定例之处。著吏部妥议具奏。　　

○调镶黄旗汉军副都统策楞、为正蓝旗满洲副都统。　　

○命觉和托总管阿尔台军台、白泰协同办事。　　

○癸酉。谕总理事务王大臣。浙江今岁收成。颇称丰稔。惟温台二府属、有海滨被水之县邑。谷价未免昂贵。已据大学士嵇曾筠等、悉心筹画。动拨省城义仓米谷、运往二郡分贮。以备将来平粜之用。朕思温台所属。既有被水之处。除高阜田禾丰收者。自应照常徵收钱粮外。其洼地薄收之田亩。虽不至于成灾。而贫民力量不足。若令依限完粮。未免输将竭蹷。著大学士嵇曾筠、转饬有司。将薄收之处。详确查明。分别缓徵。以恤民隐。该部即遵谕行。　　

○调云南昭通镇总兵官徐成贞、为直隶正定总兵官。以云南腾越协副将郑文焕、为昭通镇总兵官。　　

○甲戌。户部议覆、长芦盐政准泰、奏芦台等场、被水灶户。与民户一体赈济。刘家店、王家坟、离县较远。酌动存公银、委沧州分司、就近赈济。应如所请。从之。　　

○兵部题、据定边大将军平郡王福彭、咨送随公根丕勒、前锋统领塔尔玛善、效力人员。分别议叙内。除损伤马匹之前锋统领阿岱等、一百三员。功罪相抵。毋庸再议。此次冲雪越岭。惊散贼众各官兵。虽未前进杀贼。与有微劳。应将列为二等官二员。给四等功牌一个。未分等第委署官五员。给五等功牌一个。二等兵二名。三等兵十名。未分等第兵一千四百九十八名。赏银有差。其二人合拏一贼之侍卫等。亦分别照例赏银。从之。　　

○乙亥。谕总理事务王大臣。直属营田水利。昔年皇考世宗宪皇帝。特命怡贤亲王。大学士朱轼。查勘地方情形。不惜数百万金钱。兴修经理。已有成效。固当垂之万年。为直属民人永久之。利。然沟渠浍洫、堤埝围埂之属。必须随时修葺。岁加补治。方于田功有益。今岁春夏间。雨泽愆期。各州县水田。多未种植。已据直隶总督李卫、停止采买米石。朕思本年水田既未耕种。则沟渠各项。势不能无废坏之处。倘地方有司。稍或玩忽。不随时整理。必误明岁春耕。夫州县地方。原有高下之不同。其不能营治水田。而从前或出于委员之勉强造报者。自应听民之便。改作旱田。以种杂粮若附近水次。可以营治之田。而从前已经开成者。倘因本年未经种稻。遂致废弃。殊为可惜著总督李卫饬行各州县。分别查明。将实在可垂永久之水田。劝谕民人照旧营治。无得任其荒芜。其沟渠各项。有应行修葺者。即于农隙之时。酌给口粮、督率修治　　

○户部议覆、江西巡抚岳浚、疏请豁除袁、饶、二府属落地税银。九百九十两零。减停南昌等三十二县。茶引七百一十二道。免茶课银一百两零。应如所请。将袁州、饶州。二府所属之落地税银。南昌等县茶引、及茶课银两。俱如数豁除减免。得旨允行。　　

○丙子。谕总理事务王大臣。据淳郡王弘暻、护军统领柏修奏、修理陵寝工程告竣。朕于十月初四日。起程前往。展谒行礼。可传谕各该衙门知之。　　

○大学士鄂尔泰等、奏请随往。景陵。得旨。大学士徐本、随去。果亲王、大学士鄂尔泰、张廷玉、留京办事。　　

○谕内阁、据尚书尹继善奏称、前经兵部议覆云南提督蔡成贵与永顺镇总兵官苏应选、结亲一案。奉旨。刘永贵、调补永顺镇总兵官。所遗员缺。著苏应选调补。臣查贵州镇远一镇。甫经改设控制台拱等处。俱系新疆要地。刘永贵老成慎重。熟悉苗地情形。且能文武和衷于镇远新改之镇。正为合宜。似应将刘永贵、仍留原任。令其一手办理。实为有益。其永顺镇缺。接连外域。亦属紧要。查有四川重庆镇总兵张士俊办事勤慎。前任江南游击。臣所素知。可否就近与苏应选调换等语。著照尹继善所奏、刘永贵、仍留镇远镇之任。张士俊调补永顺镇总兵官。苏应选、调补重庆镇总兵官。　　

○策试天下中式武举一百七人于太和殿前。　　

○丁丑。上诣皇太后宫问安。　　

○加山东河工料价。谕总理事务王大臣。豫东两省河工、所用岁修抢修之柴薪。俱系州县领银采办。交工应用。每觔价值、抢修给银九毫。岁修给银六毫零。此十余年来之例也。昨户部侍郎赵殿最、奉差豫省。条奏岁修六毫之价、不敷采办。请概给九毫。以裕民力。朕已允行。但思东省与豫省、河道毗连。壤地相接。所需料物价值。大率相同。豫省既已加增。则东省岁修之价。亦应照豫省之例。给与九毫。俾运工车价敷足。小民益可踊跃趋事。该部即遵谕行。　　

○户部议覆、两淮盐政三保疏请、淮分司所属刘庄、五佑、新兴庙湾、四场。改隶泰分司管辖。泰分司所属拼茶、角斜、二场。改隶通分司管辖。所有原定养廉。淮分司三千二百两。泰分司二千七百两。通分司二千二百两。多寡不同。原因缺有繁简。今既改隶。事务适均。请将淮分司养廉内、裁减五百两。拨给通分司各养廉二千七百两。又板浦一场。因徐渎场裁并。养廉六百两。莞渎一场。养廉四百两。今莞渎、徐渎、板浦、三场。分为板浦、中正、二场事务适均。请将二场各给养廉五百两。又白驹场裁并草偃。马塘场裁并石港。余中场裁并余西。事务增繁。请各增给养廉一百两。从之。　　

○戊寅。上诣寿皇殿行礼。　　

○诣皇太后宫问安。　　

○己卯。上御乾清门听政。　　

○免云南军丁银。谕总理事务王大臣。朕前因各省军屯额粮过重。密谕各省督抚确查。今据尹继善奏称滇省军丁一项。从前未曾摊入地亩。原议俟查有欺隐军屯田地。陆续抵补。每丁自二钱八分、至六钱二分、不等。共应纳银一万五千三百八十两。内除自雍正四年、至十一年。抵去银三千余两外。尚有应徵丁银一万二千二百七十余两。历年惟按册载老丁名字徵收。或已无寸土、而追比无休。或已绝后嗣、而波及同伍等语。滇省军丁一项。从前既未曾摊入地亩。而现在完纳丁银之人。又系无田之户。边地屯民。未免输纳维艰。深可悯恤。著将应徵军丁银一万二千二百七十余两。自乾隆三年为始。概予豁免。俾无业屯民。永释苦累。该督抚等。即通行晓谕。务使均沾实惠。以副朕加惠边氓之至意。　　

○总理事务王大臣。九卿会议、大学士鄂尔泰等奏称、查永定河水性水势。俱非黄河可比。署河臣顾琮、请仿照黄河修筑遥堤之议。万不可行。今就现在之河形。顺南下之水性。拟于半截河堤北。改挖新河。即以北堤为南堤。沿之东下。恐潮汐迎荡。水缓停淤。应作洩潮埝数段。潮长、从缺口散流。潮落、从缺口收入。即河水出漕、亦如之。则沙停埝外。水归河中。不致淤垫。其挖河之土。自六道口以上。尽至北岸。坚筑坦坡大堤。至入六道口内。则以七分接筑南岸堤。以三分作北岸洩潮埝。如此则河淀攸分。下口无阻。而后于上游河身、自半截河以上、逐段挑挖。务俾深通。再于南北两岸、分建滚水石坝四座。各开引河一道。一、于北岸张客水口建坝二十丈。即以所冲水道为引河。东会于凤河。于高各庄、截引凉水河、以为恒流。东南各建一闸。蓄凉水河之水。常注凤河。一、于南岸寺台建坝十二丈。以民间洩水旧渠。入小清河者、为引河。一、于南岸金门闸建坝八十丈。以浑河故道接牤牛河者、为引河。一、于南岸郭家务建坝四十丈。即以旧河身为引河。四坝四引河。头绪虽纷。脉络交贯。合清隔浊。条理自明。纵遇异涨。或仍不免盈溢。而力分势杀。补救无难。其引河所挖之土。俱于两岸作拉沙坝。坝口之上、俱作石柱板桥。以便防汛人等、往来行走。并请于工竣后。饬令河员、分认工段。专其责成。汛过之后。查有淤垫处所。立即报勘。随时挑挖。毋致浅阻。倘有贻误。照疎防例议处。均应如所奏。交署河臣顾琮等。遵照办理。得旨。依议速行。　　

○又议大学士鄂尔泰等奏、查南运河全纳漳流。今年汛水异涨。沧州青县。赖有减水坝。得以分消。惟静海地居下游。坍岸颓堤。所在皆是。县北之独流地方。尤为工程最险之处。下逮杨柳青一带。运淀通连。南岸残堤如缕。倘有疎失。且恐殃及天津。应请于独流东岸。建滚水坝。开引河一道。注之中塘洼。坝面宽二十丈。引河称是。挖河之土。距两岸各十丈。筑为坦坡。大堤及洼而止。坝脊高下。以沧州捷地坝为准。其坝口石柱板桥。以哨马营坝为式。此坝一成。则正流济运而外。余波异涨。悉滚而出之。不惟静海河道。全无羡溢之虞。即天津之三汊口。亦半减争流之势。应如所奏。交署河臣顾琮等、遵照办理。从之。　　

○户部议覆、署陕西巡抚崔纪疏报、安塞、保安、安定、等三县。被雹成灾。动支仓谷赈济。并请照例分别缓徵。从之。　　

○兵部等部议覆、广西巡抚杨超曾疏请、新改镇安协、所辖之归顺、奉议、二州。分为左营汛地。镇安府小镇安、分为右营汛地。镇安府城、应添拨外委一员。兵四十九名。奉议州、应添拨经制把总一员。兵十名。均应如所请。从之。　　

○工部等部、议准江南河道总督高斌等疏称、江南砀山县、黄河南岸、毛城铺减水坝。为南工第一紧要关键。该督将毛城铺上游各工。会同河东总督白钟山、题请先行修筑。应如所请。交该督等、动支库项兴修。其徐州府属、王家山、请添设通判一员。并请将原设铜、萧砀黄河南岸河营守备。改为丰、萧砀、河营守备。与新设通判。协同修守。原设铜、丰、砀、黄河北岸河营守备。改为铜山河营守备。与徐属同知。协同修守。以专责成。均应如所请。从之。　　

○庚辰。谕礼部、修理陵寝工程告竣。朕已降旨于十月初四日起程、亲往展谒。所有一切祭祀典礼。著敬谨详议具奏。　　

○又谕。陵寝风水以内地方。原不修理道路。今年恭谒泰陵时。道路曾经修理。于例不合。嗣后风水以内地方。仍照旧例。道路不必修理。　　

