<!-- { "loadSidebar": true } -->
○又谕、据舒赫德奏称、剿捕逆贼王伦、青州满兵。甚属得力等语。青州副都统乌什布、一闻逆贼作乱。随即带兵协力攻击。甚属奋勇。著交部议叙。其满洲兵内奋勉者。著舒赫德查明奖赏。但德州满兵、遇贼不前。逃走躲避。甚属不堪。满洲世仆。初无退缩者。今德州满兵如此畏缩。不特有玷满洲之风。抑亦实非人类。殊堪痛恨。若不从重治罪。何以整饬戎行。著舒赫德、速将首先逃避者查明。即在彼处正法示众。其附从者、亦查出销去旗籍。发往伊犁、赏厄鲁特为奴。并将正法发遣人犯妇女子弟、亦销去旗籍、逐出德州。听其自便。至奔回营盘者。虽非逃脱可比。亦须重责示惩。驳回本营。其正法发遣人犯所遗之缺。即于彼处余丁内挑补。如不足数。由京派往充补。朕办理诸务。均秉大公。青州满兵奋勇。即行施恩。德州满兵退缩。即从重治罪。毫无偏倚。将此通行晓谕满洲兵丁知之　　

○辛卯。谕军机大臣等、前据徐绩奏、逆匪侵扰三县时。在寿张杀害知县、及署游击。阳谷县杀害县丞、典史、堂邑县杀害知县。今复讯之各贼犯。据梵伟阎吉仁供、我们到寿张县衙门。知县从署内出来。我们教他顺从。喊骂不依。是刘焕、马成龙、景淑、动手把知县杀了。李世杰说他是个好官。将氊子包裹。知县并无女眷等语。又据王经隆供、堂邑县官。知我们在张四孤庄杀人放火。把我妻子拏在监里。我们进城时。县官在城上巡查。王伦于北门上拏住县官。和他兄弟。他们不肯顺从。就绑缚擡到北关外。打了县官一顿棍。到一更多天。把他兄弟两个都杀了。亦无家眷等语。是该二县俱被执骂贼而死。克守臣节。亦属可悯。其从前即有办理不善之处。尚可相抵。著舒赫德、杨景素、再行确查。如果属实。即奏闻予以恤典。若能询得该知县掩埋之所。并著杨景素验明。另为给棺盛敛。听其本家领回。至阳谷县杀官一节。据王经隆供、我们到阳谷县衙门。县官不在家。刘发、郭永敖、把他家口杀了。别衙门的人都跪出来。我们那日杀了许多人。不知有官没有等语。是阳谷县县丞、典史、被害之事。据贼所供。并无确据。而知县家眷被贼戕害。该县系何人。因何不在署内。并著查奏。又贼供进寿张县城。先到游击衙门。有阎吉仁之兄阎吉智。现在当兵。送信令游击走避。我们将阎吉智杀了。又到守备千总衙门。亦皆不见等语。所供与徐绩原奏不符。是该游击与县官被害者不同。即或畏惧自戕。亦非骂贼不屈者可比。若竟逃避偷生。则其罪更浮于惟一。断不可姑宽。著舒赫德、杨景素、即速查获讯明。奏闻正法。其千总又复何往。并著一并查明覆奏。再寿张动手戕官之各贼犯。除已传谕东省查拏外。尚有王槐、刘发、二犯。并著杨景素、即速查拏审明。从重办理　　

○壬辰。上御瀛台。勾到奉天、陕西、情实罪犯。停决奉天斩犯三人。绞犯七人。陕西斩犯三人。绞犯三人。余六十七人、予勾　　

○谕、此次逆贼王伦等。纠众攻扰临清等处。经舒赫德等、统率八旗劲旅。弥月即为剿平。其新城居民。能随同地方文武。尽力守御歼贼。保护无恙。实属守义可嘉。至旧城居民。贼至迁避。事平挈眷还乡者。皆系守分良民。室庐荡析。生业未免萧条。又寿张、堂邑、阳谷、三县。或人被贼戕。或屋被贼毁。及家计为贼抢掠者。均堪悯恻。特降旨令该抚查明具奏。候朕降旨加恩。今据该抚杨景素据实分别查明覆奏。著加恩将临清新城内。本年应徵地丁漕项钱粮。除已完外。所有未完银三千六百四十三两零。全行蠲免。以奖善良。其旧城内、实系良民未从贼者。所有本年未完钱粮七千一百九十五两零。并著加恩蠲免十分之五。至临清城外。被贼扰害乡庄、并寿张、堂邑、阳谷、三县城乡。经贼被害之处。所有本年应完正赋、并带徵之项、及临清旧城蠲剩钱粮。概行缓至明岁秋收后起徵。以苏民困。至临清、寿张、堂邑、阳谷、城乡等处。民间贮蓄。多被贼匪抢掠。小民无力办粮。并著将该四州县守城、及城乡被害之户、所有本年应徵漕粮。俱缓至明年秋收后起、分作两年带徵。俾岁内民食得以宽裕。该抚其董率妥为经理。以副朕矜恤安良至意。该部遵谕速行　　

○谕军机大臣等、据舒赫德等、将李贵、李桐、阎吉祥、解送到京。讯据李贵供、王伦未起事时。曾于八月望后。著归太进京。探听动静。至九月二十间。归太带了一人来见王伦。说名于瞻海。从京里来。听得发兵一千到山东。王伦就令梵伟、吴清林、李忠等、带兵七八百迎拒。被京兵败了回来。于瞻海是柳林人。王伦收他随营。后来不知下落。今据舒赫德等奏、讯据张居仁供、九月二十三日逃出水北门。遇著归太。说往河南去。已飞咨何煟密速查拏等语。归太一犯。逃往河南。供证确有可据。著传谕何煟、即速严密缉拏。毋任漏网。至于瞻海系柳林人。自应交杨景素、在山东严缉。但该犯曾经归太引令入夥。或随同逃往河南。亦未可定。并著何煟一体严缉。又据李贵供、张百禄是孟璨外甥。常往河南收徒弟。闻得有遂平县中刘姓三人。还有孟璨女壻。亦在遂平居住。俱不知姓名。是遂平传教之说。业经贼犯供明。必非虚妄。何煟务须实力查拏。勿使地方官颟顸了事。又据李桐供、抢夺王伦时。林哲之弟林浩、亦在其内。又王伦之弟王淑、尚无下落。又李忠亦系案内要犯。直隶所拏李忠。既讯系徐克明。则李忠现在何往。并著杨景素一并查拏。严审重究。恐有窜入直隶境内者。周元理不可不留心协缉。其中有情节较重之犯。即解京讯问。所有应拏要犯。并令徐绩留心躧缉。以期自赎。再临清旧城、逆贼占踞半月有余。经官兵往彼剿捕。歼戮甚多。亦有该处居民、被贼杀害者。前据舒赫德奏、旧城街巷。贼尸填积塞路。昨杨景素奏、旧城居民归还者。已四千余户。自仍须聚处于此。若令尸骸积久。秽气郁蒸。春融以后。恐易染成疾疫。不可不速为妥办。著舒赫德、杨景素、择一离河稍远平敞地面。无碍田庐者。刨两大坑。分别男女尸身。投掷其中。即以烬余灰砾。填拥成堆。虽不必如鲸鲵京观之封。而作大冢以昭炯戒。亦可使人见而知儆。且街衢并得肃清。如实有良民为贼所害。其家属还归。尚能识认。愿领归殡葬者。查明亦听其便　　

○癸巳。谕、逆贼王伦滋扰寿张等三县内。杀害县官。实为罪大恶极。其寿张堂邑两县知县。现讯解京各贼犯。据供、该二县俱被贼擒缚。逼其顺从。皆骂贼不屈。为贼戕害等语。寿张县知县沈齐义、堂邑县知县陈枚、俱能骂贼而死。克全臣节。深合守土之义。甚属可悯。至沈齐义、未能先事觉察。及访拏时。又复机事不密。致贼党闻风生变。虽亦不能辞咎。而既以身殉。亦可相原。沈齐义、陈枚、俱著加恩交部照阵亡例议恤。又昨据杨景素奏堂邑县训导吴瑮、亦骂贼尽节。并著该抚查明交部议恤。寻议、照例给与赠荫祭葬。入祀昭忠祠。从之　　

○又谕、逆匪王伦等、纠众滋扰。占踞临清。因东省绿营。懦怯无能。特选健锐火器二营兵一千名。派额驸拉旺多尔济、都御史阿思哈、带领剿捕。并令大学士舒赫德、统率经理。未浃旬而一举蒇事。逆党要犯。悉就歼擒伏法。而贼首王伦、亦畏罪自焚毙命。验有实据。若非选派京兵前往。安能迅速若此。所有出力各兵、及带兵各员等、业于起程时加恩赏赉。其春宁、音济图、巴图保等、亦节经加恩赏擢。至舒赫德、调度有方。拉旺多尔济、阿思哈、均能实力董率。甚属可嘉。舒赫德。拉旺多尔济、阿思哈、俱著交部从优议叙。其协剿之直隶总督周元理、总督管河南巡抚何煟、正定镇总兵万朝兴、河北镇总兵黄模、亦俱在事奋勉。并著交部议叙　　

○谕军机大臣等、据何煟奏、业经遂平县盘获张百禄、讯取实供。已令派员解京审办矣。此外归太一犯、及孟璨女壻。务须即速擒获。解京审办。如讯得传教之人。确有姓名住址可据。必须一并搜拏。即无从贼谋叛情由。亦应照邪教例、从重发遣。其或未经供出者。转不必过于搜索。以致节外株连。但查拏邪教之事。固不可稍涉张皇。致良民略有惊扰。尤忌机事不密。如寿张群逆之先发制人。何煟老成练达。自能调度得宜。毋纵毋枉。　　

○以侍讲邹奕孝、为顺天武乡试正考官。侍讲白麟、为副考官　　

○甲午。谕、据图思德参奏、盘查永昌府属四厅州县。应存常平兵粮军需米谷。永平县颗粒无存。保山县亏短五万四千余石。该二县共亏空米谷七万八千三百余石。请将署永平县云龙州知州沈文亨、署保山县太和县丞王锡、革职严审等语。该二县皆署事甫及一年。何至亏缺米谷如许之多。其中必另有情弊。不可不彻底严究。沈文亨、王锡、均著革职。交与该抚李湖、一并严审究拟具奏　　

○又谕、前据图思德奏、彰宝任内准令保山等四厅州县加买谷石一案。恐其详禀之员。或有希图采买冒滥侵肥等弊。因谕图思德、查明据实参奏。兹据覆奏、系署保山县知县王锡、详请加买谷八万石。经彰宝、批令军需局议详。复经承办局务之原任粮道祝忻、主稿详请。彰宝批令四厅州县分买。请将祝忻革职严审等语。祝忻系总理局务之员。既经彰宝批局亲盘。乃并不盘查确实。遽请加买。显有扶同冒滥情弊。不可不彻底根究。祝忻、著革职。交与该抚李湖、严审究拟具奏　　

