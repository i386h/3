<!-- { "loadSidebar": true } -->
○又谕、据兆惠等奏称、四月十三日渡伊犁河。已抵格根喀尔奇喇。询明向道人等。由特穆尔图诺尔、过巴勒珲岭。穿行布噜特境内。计一月可至叶尔羌、喀什噶尔等语。前经屡降谕旨。令兆惠等、将伊犁等处叛贼渠魁。全行擒获。再往回部。今来奏业已遄行。自毋庸复返。但伊等带兵不多。当沿途休息马力。候雅尔哈善信息。随后会合。方克有济。此时兆惠等、已往回部。车布登扎布等、又往追舍楞。伊犁无兵驻守。或哈萨克锡喇等、乘间复出。亦未可定。可传谕兆惠等、平定回部后。仍遵前旨回扺伊犁。尽剿遗孽。如渠魁一人未获。不可谓之蒇事。其沿途所见情形。仍陆续奏闻。　　

○补行吉林乾隆二十二年分军政。罢软官二员。年老官一员。有疾官四员。才力不及官一员。分别处分如例。其曾经出兵打仗之年老官六员。赏给全俸半俸有差。　　

○旌表守正捐躯之直隶唐县民赵良贵妻田氏。浙江桐乡县民沈体义女沈氏。　　

○丁未。谕、昨据慎郡王具奏有疾。朕即亲往看视。旋因疾甚。复派皇子赍送经被。以为饰终令典。兹闻薨逝。朕心哀悼。仍亲往临奠。著加恩赏银一万两。派内务府大臣苏赫讷、承办丧仪。并庄亲王亦同料理。　　

○谕军机大臣等、各省水师、及水师兼陆路总兵十余镇。兵部册内。均注为最要缺。在从前定议时。虽以海疆要地。不得不加慎重起见。但其中地方之险要。营务之繁简。岂果一无区别。现在陆路总兵。既分为要缺、最要缺二项。则水师总兵。亦应照此分别。若一概俱列为最要。则转致等次不分。遇有简调人员时。何以量材授任。俾之人地相宜耶。著传谕各该督、提等。将所设水师、及水师兼陆路诸镇。逐一详加酌量。何者应仍为最要缺。何者应改为要缺。定议具奏。交部注册、以凭稽核。　　

○又谕、发遣巴里坤种地一事。前据阿里衮奏请、分屯筑堡。酌量安置。已降旨、从黄廷桂处行文申饬。俾该督一体知悉矣。昨据黄廷桂覆奏摺到。看来该督、亦尚未悉办理本意。此等人犯。本系情罪重大、应死之人。因有一线可原。未即置之于死。其实与黑龙江等处。为奴人犯无异。不过因西陲平定。是以发往巴里坤等处。给屯田绿旗兵为奴耳。而办理此事者。不知命意所在。以致辗转筹画。甚欲分屯筑堡。为之计长久。定世业。如良民之抚摩。而惟恐不至。岂不轻重倒置之甚耶。此事从前定议时。未经特行指出、发与兵丁为奴字样。仅将此列入屯种事宜各条内。原未甚明晰。无怪外省之拘泥。瞻前顾后。觉为万难办理之事也。著再详细传谕黄廷桂、俾得知所从事。但此时屯种一事。现须由近及远。人犯亦未便遽行远发。著酌量将此等遣犯。先赏给安西绿营兵丁为奴。俟安西赏足后。再行赏给哈密绿营兵为奴。过二三年后以次再及于巴里坤、乌噜木齐等处。伊等如安分则已。倘或滋事不法。及私行逃窜。一经拏获。即行正法。若有逃回内地者。肃州乃系要路。断不能潜越。该督并当留心盘诘拏获。亦即于该处正法。总之此等原系匪类。免死发遣。已属宽典。毋庸多为顾虑也。　　

○以福建建宁镇总兵陈光祖、广东左翼镇总兵养善、对调。　　

○戊申。孝恭仁皇后忌辰。遣官祭景陵。上临慎郡王允禧第赐奠。　　

○以太仆寺少卿五吉、为内阁学士、兼礼部侍郎。　　

○以镶白旗蒙古副都统阿岱、为左翼前＜釒夅＞统领。起革任青州将军色克慎、为镶白旗蒙古副都统。　　

○己酉。上诣畅春园、问皇太后安。　　

○户部议准、兼管顺天府尹刘纶疏称、顺天府通判所属牙行。额设一千七十二名。徵银一千八百两零。除节次裁去一百五十八名外。实存八百九十一名。徵银一千五百三十一两。著为定额。从之。　　

○庚戌。谕军机大臣等、据调任两广总督陈宏谋等、陆续奏到广东米价昂贵。为从前所未有。请概准平粜各摺。看来办理未免过于张皇。且未将近日所以致此之由。逐一悉心体究。向来粤东本非产米之乡。一切粮价。较之别省。原不甚平减。但其地素称沃土。所居多富商大贾。日用相安。由来已久。即去岁该省奏报收成。亦并无灾祲。何至价直翔贵若此。陈宏谋到任之初。曾有筹办采运一事。在伊意以为尽心民瘼。而不自知其失之太锐。奏摺内甚至有谕令赴楚员役假＜衷-中壮＞牙估情事。其措置过当。已可概见。因而本省射利之徒。乘势居奇。转以为得售其计。地方市价。日渐腾踊。亦情理所必有者。如京城从前粮价钱价。多有因办理失宜。转致日益昂贵。皆由司事者、未得调济之道。以致若此。亦其明验也。杨应琚任粤多年。并未闻岁有增价。今何以一年之间。情形迥不相侔耶。著将各原摺抄录传寄阅看。令该督悉心量度粤省情形。并伊在任时、一切通融调度。随时筹办。有无成规之处。一面速行奏闻。一面速行密寄信李侍尧、妥协办理外。可将此传谕杨应琚知之。寻奏、粤东民食。大半藉资西省。善为招徕。商贩方源源而至。臣前任每谕地方官。遇应补仓项采买。不得将西贩谷船中途截买。并令本地富户收买速售。俾迅速回棹转运。可使流通价减。惟以体恤西贩。为筹办东省民食之要。兹遵旨悉心量度。臣上年来闽时。约计粤西仓贮谷一百数十万石。现今东省米价增昂。莫若仿闽省商运温台仓谷之例。将附近东省之梧、浔、等府属存仓谷。定以拨运数目。并脚价若干。晓谕东省商民。赍本赴籴。一切水脚等费。听商自出。籴价、令西省于秋收价平时购补。庶官民两无所扰。粤西米价无虑增昂。东省仓储免致弥补。得旨、所奏可谓深达时务、简明妥当之极。足见卿为国家干材。不负封疆重寄也。　　

○又谕、前据陈宏谋奏、粤东米价昂贵。酌筹平粜。并买运谷石接济。今复据钟音会同具奏、内称该省现在米粮。为从前未有之价。而宋邦绥摺内。亦称二月间米价昂贵。平粜稍减。及三月下旬。又复骤长等语。粤东素非产米之乡。多资客米接济。市价原未能十分平减。但其地商贾辐辏。民间日用相安。且杨应琚在彼多年。亦未见价直如此昂贵。今伊去任甫及一年。去秋该省收成。亦未遇灾歉。何以一时顿长、筹办周章至此。陈宏谋前曾奏及赴楚买谷一事。摺内有令员役假＜衷-中壮＞牙估前往等语。因其办理过当。即行批饬。看来粤省射利之徒。未必不因此而转致居奇闭粜。以至市价翔踊。不能猝平。亦事势所必然也。即钟音性情意见。亦未必不以留心民瘼。自当锐意办理。而不知措置失当。过犹不及。又所谓知其一不知其二也。今陈宏谋已经调任。著传谕李侍尧。详悉体访。推究一切。镇静妥办。有应设法调济。俾商贾辐辏。粮食充裕。民免艰食者。可即据实具奏。寻奏、粤东早收渐次登场。五月分粮价递减。六月上旬。省城暨各属所报。俱较三月大落。现查照前督臣杨应琚招徕之法。加意妥办。并札知广西抚臣鄂宝。转饬桂、平、梧、浔、等府。凡遇米船来东。随时放行。不得稍阻。至商运官谷一节。兹届早收。市价已平。可不须办。得旨、甚妥。　　

○辛亥。工部议准、浙江巡抚杨廷璋疏称、镇海县海塘。请一律增高。遵照成规兴筑。从之。　　

○壬子。上诣畅春园、问皇太后安。　　

○谕、署刑部侍郎于敏中奏称、嗣父于枋在籍病故。于例不得复报丁忧。请给假百日回籍治丧等语。著照所请。准其给假一百日。不必于木兰随围。即行回籍。其刑部侍郎原系署理。亦不必开缺。假满后即来京供职。仍按其期年满日。再行实授。　　

○谕军机大臣等、据阿桂奏报、和硕齐、唐喀禄等。为贼舍楞所诱。唐喀禄等被害。和硕齐更衣降贼等语。唐喀禄、虽一时被诱遇害。尚能奋勇捐躯。深可悯恻。著交部照阵亡副都统例议恤。侍卫富锡勒、穆伦保、佛尔庆额等。亦著交部议恤。俱给与世职。其余阵亡得伤官兵。著阿桂查明送部分别议叙议恤。侍卫奎萨、营总班珠尔、闻信前追逆贼。亦著议叙。护军校七格、著加恩授为二等侍卫。赐号哈坦巴图鲁。蓝翎侍卫硕通、授为三等侍卫。赐号卓哩克图巴图鲁。赏银各一百两。营总齐巴勒、敏逊、遇应升之缺即补。骁骑校萨尔巴图、遇佐领缺出即补。护军赛音图、领催达赉、以骁骑校即补。至和硕齐自归附以来。加恩擢至散秩大臣。今遇贼叛降。情罪可恶。倘恋其妻子、潜回游牧。即行拏送来京。仍遣纳木扎勒、驰驿至察哈尔、将伊妻子全行诛戮。以彰国宪。　　

○又谕、阿桂领兵速追逆贼。尚属奋勉。若舍楞未入俄罗斯。务宜体察贼势。相机擒剿。或需增兵。即知会成衮扎布、前往策应。阿桂仍候办理哈萨克锡喇、布库察罕事竣。再行彻回。成衮扎布、此时暂驻科布多候信。其脱出得伤官兵。阿桂即量加赏给。令回游牧休息。前所派达什达瓦兵丁。成衮扎布、亦酌量赏给调回。昨据舒明奏、请与成衮扎布、同往策应阿桂。则科布多军营之任。又将谁属。殊不晓事。岂以一经陈奏。便可塞责耶。著仍驻科布多办事。　　

○癸丑。予阵亡喀尔喀公爵齐巴克扎布祭葬。入祀昭忠祠。　　

○甲寅。谕军机大臣等、黄廷桂覆奏。伊犁驻兵屯田一切应行豫备事宜。不动声色。照常经理一摺。已于摺内批谕矣。现在办理回部未竣。则屯田伊犁原可暂缓。惟于乌噜木齐一带、及噶勒藏多尔济游牧之罗克伦等处。极宜相度地亩。广为屯种。以济军食。并可省一切转运之费。俟将来酌量情形。由近及远。即俟一二年后亦无不可。著传谕黄廷桂、及永贵、定长等知之。　　

○是月。大学士刘统勋奏、奉差经过地方雨水情形。得旨、览奏俱悉。京师今得雨泽。大田无害。为之稍慰。而不敢言善也。　　

○江南河道总督白钟山奏谢圣训。得旨、汝此任黾勉。更有何说。朕实嘉而怜之。所奏己悉。　　

○河南巡抚胡宝瑔奏、上年豫省被水。豫防蝻子发生。嗣报睢杞连界之处。间生发动。即率属亲往扑打。并据山东抚臣阿尔泰、河北镇臣马乾宜、南阳镇臣陈廷桂、先后俱至。协力上紧扑除。即日可尽。断不敢推诿隐匿。得旨、朕实信此言。勉力为之可也。　　

