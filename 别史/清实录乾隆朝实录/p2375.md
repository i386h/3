<!-- { "loadSidebar": true } -->
○谕军机大臣等、据萨载参奏镇江府理事同知色柱纶一摺。已降旨将色柱纶革职。交该抚研审定拟具奏矣。色柱纶之兄岳兴阿。于乾隆三十五年。即逃走出京往来直隶、山东、江南。业经多载。其逗留踪迹、色柱纶断无不知之理。其云今年四月内始行会面之说。亦不足信。且色柱纶身系满洲既知伊兄为逃旗应缉要犯。并不据实呈首。乃纵令更名富炎泰、赴苏潜匿将所寄书信、烧毁灭迹直至岳兴阿在苏病故。事已败露。又复捏造字迹。冀图支饰。是色柱纶之徇私欺诈。罪无可宽。不可不彻底严查。重示惩儆。著传谕萨载、将色柱纶之案即速逐一切实严讯。务得确情。定拟具奏。倘有颟顸徇隐之处。惟萨载是问。寻奏、查据金连芳供称、伊父金玉振、于上年七月内。在淮北地方。与富炎泰、即岳兴阿、会遇断无今年四月内、始与色柱纶见面之理。随据扬州府查覆。今年四月内、有镇江开铺之吴五。同富炎泰、至钞关汪朝店住歇数日。一同起程回镇等语。臣以岳兴阿、若非先经到镇。住顿日久。安能与镇江开铺之吴五熟识。一同赴扬寻寓。且既自扬回镇。则相隔一江。半日可达。色柱纶所供四月二十一日。始与岳兴阿相会。欺诈显然。臣遵即饬司迅提色柱纶、同案内应讯人犯。隔别研讯。定拟具奏。报闻　　

○又谕、据韦谦恒奏、审拟余形、余灿、谋杀期亲尊长一家八命一案。已将余形、余灿、问拟凌迟。乃仍监禁。奏请正法。殊属非是。余形因与大功服兄余彤、为细故挟嫌。辄起意邀同胞兄余灿、杀死余彤一家八口。以图洩忿。上及期亲伯母。下至童稚无遗。其残忍凶恶。实为覆载所不容。亦且爰书所罕见。一经审讯明确。即应照蔑伦重犯一面奏闻。一面立予寸磔。以快人心而彰国法。又何必待奏闻请旨。且仅差弁照常赍奏乎。至此等重犯。虽处以极刑。尚觉罪浮于法设或于审明收禁后。自揣罪恶难宥。乘间自戕竟不能显正刑诛。虽锉尸亦复何及。韦谦恒、既知该二犯罪大恶极。发回恐有疎虞。留于省城羁禁。宁独未计及此乎。韦谦恒、向来尚属晓事。不应昧于轻重若此。想因初护抚篆。未能谙习所致。著传谕该护抚、嗣后遇事。务须斟酌妥办。仍即将余形、余灿、立时押赴市曹。凌迟处死示众。又律例。杀一家非死罪三人之犯。其妻子不知情者。拟以军流。今阅该二犯供词。余灿虽系孑身。而余形有妻。王氏并有子二人。该护抚竟置之不问。亦属疎漏。在该护抚因两犯已照谋杀期亲尊长律定罪。即不复引用他条。殊未思杀一家非死罪三人者。本犯亦系凌迟。其妻子仍应缘坐。今余形杀至一家八口。较三命更甚。况系服制攸关。其罪理应加重。何转致从轻。令此等恶犯妻孥。仍得安居本地。优游度日乎。余形所犯过重。其妻子即照常流徙。尚不足以蔽辜。著该护抚、即将余形妻王氏、子大娃、二娃、发往伊犁。给与厄鲁特为奴。以示惩儆。并令沿途选派妥干兵役押解。勿致疎误。此旨著由四百里发往。仍著将办理缘由。即行覆奏。寻奏、遵旨委员将余形、余灿、押赴市曹。凌迟处死。余形之妻王氏、子大娃、二娃、前经问拟附近充军。于题本内声请在案。但援引未协。摺内又未声叙。诚属疎漏。今遵旨。将余形妻子。迅速发往伊犁。给厄鲁特为奴。并沿途派妥役押解。不致疎虞。得旨览　　

○豁免察哈尔所属张家口骆驼鞍等、三十八年分、水冲地五顷有奇额赋　　

○壬戌。上奉皇太后幸卷阿胜境、侍早晚膳　　

○谕、据桂林奏、原任游击阮宁方、因虚报马夫李文遇贼。率行转禀一案。革职枷号。今已阅四月。体察该员颇知愧悔且该员向曾随往缅甸。亦曾在僧格宗击退贼众。其于该处一带情形。最为熟悉。该员年力强壮。亦属正堪驱策之时等语。阮宁方、著加恩释放。交与桂林、留于后路军营。令其自备资斧效力赎罪以观后效。倘再虚浮玩误。即行据实严参。从重治罪　　

○谕、军机大臣等、阿桂现已攻克日则丫口。即日可抵勒乌围。以我三路将军之兵。合力进攻。并可觅间分剿马尔邦宜喜卡撒等处。夹击得手自当扫穴擒渠。克日奏绩。但恐索诺木、莎罗奔兄弟。见官兵乘胜冞入。自揣计穷力竭。难以支持。又不肯束手就缚。势必逃窜偷生。即如前此平定回部时。官兵甫再进。而逆酋两和卓木。早已遁去。此阿桂所深知者。今促浸逆酋。亦必计出于此。而丹巴沃咱尔、尤为贼中狡黠。知其罪恶重大。更不肯为我所擒。自应首先窜迹。此等逆恶重犯。必当明正诛磔。以申国法而快人心。断不可容其兔脱漏网。因思逆酋等、如欲逃匿。不过郭罗克地方。而其去路、必由党坝一带逸出。上年派五福、在党坝驻兵。原为截贼人去路。五福在彼即不能统兵进攻。得贼人尺寸地。若于窘窜之贼。亦不能拦截邀擒。则五福之获罪滋重。恐彼不能当其咎也。著传谕五福、留心实力严防。上年尚系豫为防备。今则正当其时。断不宜稍有疎懈。以致贻误。五福当勉力为之。再党坝土司。亦宜令其出力。五福当传谕该土司等、促浸逆贼。凶虐贪残。意欲并吞诸部。是以大皇帝悯念尔等土司。日后恐为贼人蚕食。特发大兵征剿。务期扫灭贼番。为尔等力除后患。今官兵已抵勒乌围。计日可捣其巢穴。擒缚逆酋恶党。永靖蛮氛。尔土司受国家厚恩。力图报效。正当其时。恐贼酋贼目。窘迫窜逸。势必经尔疆界。尔土司等、当豫派能事头人。于各要隘处、派兵防守。时刻侦伺。设探有贼酋、贼目逃窜踪迹。务须立时擒捕。若果能实力擒献。必奏闻大皇帝重加恩赏。倘或漫不经意。致贼人由彼逸去。不但咎有攸归。即土司等自为计。似此穷蹙之贼。尚不能执擒除害。将来官兵成功凯旋后。万一在逃之贼酋等。仍复窜归。尔土司等、必大受其荼毒。稍知事理之人。必能筹度及此。尔等当切勉之。其梭磨、从噶克、卓克采、土妇土司境地亦有与党坝毗连者。并著阿桂等、一并传檄。令其合力侦捕。将此由六百里加紧传谕知之。阿桂等、现在进剿得胜情形若何。明亮带兵。于何日自凯立叶、赴阿桂军营。并著即速覆奏。伫盼捷音。寻据五福奏覆、臣遵谕督率官兵躧探。并于通贼紧要隘口。昼夜防截遇有贼酋窘迫逃窜。竭力务获。不敢稍有疎懈。旁批、好勉力为之。若能擒获贼渠。实汝之功也又奏臣随传集土司等。将谕旨明白宣示。该土司等回称。我等惟有实心出力。遵奉办理。得旨嘉奖　　

○兵部议奏、陕甘总督勒尔谨咨称、南大通一驿。南至红城四十里。北距县城三十里。与红城、苦水、二驿均在冲途。凡差马不敷。可以上下站通融朋送。惟递送紧要文报接运新疆茶封银鞘等物。需用车辆夫役办理掣肘且近年新疆日辟。差务更繁。请将南大通驿、归并平番县管理。平城、松山二驿令庄浪厅照旧经管。其南大通驿务钱粮。俱归该县支领报销。仍责成凉州府查核办理。应如所请。从之　　

○以詹事府少詹事钱大昕。为河南乡试正考官。侍讲白麟、为副考官。太仆寺卿吉梦熊、为山东乡试正考官。御史费南英、为副考官。右庶子李汪度、为山西乡试正考官。洗马梦吉为副考官　　

○旌表守正捐躯之广东归善县民蓝俊华妻邱氏　　

○癸亥。谕军机大臣等、户部议驳勒尔谨所奏、带徵旧欠耔种口粮银两。前请仍旧催徵之处。并未有误。今检举更正。转系错办。请将该督及署藩司、交部议处一摺。已依议行矣。该省乾隆三十五年以前。民借耔种口粮旧欠。既定以六年带徵。已属宽典。至上年河州等、偶被霜雹七处。据该督奏报。仅系零星顷亩。勘不成灾。朕因始和布泽。格外加恩。特予宽缓。亦祇应将本年应徵之项。量为缓徵。本与积年旧欠无涉。况该省连岁收成。尚属丰稔。正可将前项旧欠。乘时徵纳。该督等前此办理。本无错误。若果以甘省地瘠民贫。难于催徵。亦当据实具奏。候朕加恩。何得借检举为名。希图朦混缓徵。以掩其催科不力之咎。殊属取巧。勒尔谨、著严行申饬。并令其明白回奏。　　

○甲子。谕、据图思德奏、查参匪夷召合□拜等潜逃拒捕一案。审系代办临元镇务之都司伊林宝、两次闻报。并不立往亲捕。辗转延玩始行起程。复于中途藉词回镇。其分防河墨汛把总徐元弼。自带兵练追捕致被拒伤。嗣会遇把总李达、复耽延半夜。次早追捕无踪。至诘讯召合□拜之妻暖松、以召合□拜何故托意潜逃。据供实因粮食将完同召瞰南、凑银买谷。被贼掉骗报知他郎文武衙门该通判徐名标、把总刘守章、并不缉拏赃贼。且讳匿不报。以致逃窜。应请一并革职严审等语。此案先经降旨令图思德于到滇后。确查严审。据实参处。兹据查明实系该地方文武玩延讳匿所致。伊林宝以旗员外任。深染绿营习气。两次闻报既不立往亲捕。又复迁延托故。致犯远扬。把总徐元弼、原派有兵练分头搜捕。即使自带之兵练被匪拒伤一遇把总李达。正可并力合缉。兼应纠集余人乘夜奋追。乃托言天黑。留驻坡上致令乘间脱逃。该二员懈纵误公。咎均难逭。至通判徐名标。把总刘守章、于安插外夷失窃事件并不及早办理。意图讳匿。以致酿成逃窜拒捕重案。尤属庸劣不堪仅予革职。不足示儆伊林宝、徐名标、徐元弼、李达、刘守章、俱著革职拏问交与图思德、同案内应讯犯证。分别严审定拟具奏　　

○又谕、据军机大臣、将明山保呈报、查捕扎噜特两旗飞蝗情形原禀进呈。阅禀内有初九日由该处回热等语。热河地名自应两字连称。岂可截去一字。况避暑之地。何得转称为热。又蒙古土谢图、久经定有字样。乃称为图什野图。似此率意混写。必庸陋幕友、及无知书吏所为。明山保在外任年久。即不谙文义。于此等字面。岂亦不能通晓。乃全不留心寓目。率忽如此。明山保著传旨申饬　　

○乙丑。上诣皇太后行宫问安　　

○谕、据索诺木策凌奏称、今岁厄鲁特部落耕种地亩内、有被蝗虫伤损者。八十余顷所有从前借给伊等粮石。应于今岁完纳者。请展限二年等语。从前借给厄鲁特等之谷石。虽应按限完交但伊等耕种地亩。今岁被蝗伤损过半。若将今岁应还之粮石照常令其完纳。则伊等所余之粮无几。生计未免拮据。著加恩照索诺木策凌所奏、将厄鲁特等、今岁应完粮石展限。自明年起作为二年完纳　　

○旌表守正捐躯之湖北嘉鱼县民邹亭玉妹邹氏　　

○丙寅。中元节、遣官　　

○祭永陵福陵昭陵昭西陵孝陵孝东陵景陵泰陵　　

○遣官祭孝贤皇后陵。端慧皇太子园寝　　

