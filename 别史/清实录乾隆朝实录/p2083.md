<!-- { "loadSidebar": true } -->
○谕、军机大臣等、据阿桂、彰宝等奏到。筹办满兵房屋口粮各摺。阿桂意在暂停兴工。俟二三年后。米价平减。再行筹办。彰宝则具奏一切工程储备。现在赶办情形。以为官兵缓至明岁秋凉冻前起程。尚非必难办理。未敢竟请暂停等语。似两人所见不同。其实不过见彰宝乃地方官。不敢不担任。而阿桂则似微露难办之意。令朕参悟。总之皆阿桂一人之弄巧成拙。此等小技。能试朕耶。永昌移驻满兵。原属随宜酌办。是以谕令阿桂等、就该处情形。熟筹妥议。该处购买粮石。既属不易。若再鸠工兴作。米价必致更昂。是在永昌驻防。殊为未便。即迟至二三年后。又岂能必期米粮之充裕。何妨就云南省城、酌量设营驻守。谅购办米粮等事。或不致如边地之拮据。即或省城亦有难办之势。又何妨竟请停止不办。国家百余年来。滇省原未驻有满营。此时并非急为守御边圉之策。可止则止。在朕初无成见。阿桂等皆国家大臣。计议此事。自当就现在情形。通盘筹画。据实奏闻。乃阿桂则以为应迟。彰宝又以为可办。而令朕不言而喻。自止其事。此诚何心。岂每办一事。总不知稍禀天良乎。著传谕阿桂、即再行详加筹画。将应否作何办理之处。会同妥酌定议。合词具奏　　

○又谕、前据阿尔泰奏、查办小金川与沃克什土司构衅。意在剿抚并行。当经传旨该督。令其传集小金川土司。将从前征服大金川。俾得安保疆土。此时若执迷不悟。将来即不复为怜念。谕以利害。详晰开导。仍令将宣谕时。该土司作何对答。及其神情词色若何。迅速据实奏闻。迄今将及一月。未据该督覆奏。此事虽边夷自相构怨。但既经关白地方大吏。即属紧要边务。自应迅速查办。以杜衅端。未便视为缓图。致令旷日滋事。著传谕阿尔泰。即将接奉谕旨。并宣谕该土司后。作何情形。速行具摺。由驿六百里奏覆　　

○又谕、前据杨廷璋、审讯定兴县民华继豪。控告刘骖。霸占引地一案。究出运使纪虚中之侄纪老九。得受银两之事。当经降旨、将纪虚中革职。交与该督。将婪赃翻断各情节。严审定拟。迄今将及旬日。尚未据该督奏到。此案并无难办之处。因何如此延缓。著传谕杨廷璋、即速审明具奏。毋得迟滞　　

○军机大臣等议覆、副将军尚书阿桂等奏称、前请调兵五千五百名。实属稍多。内除曲寻镇兵四百名。拨赴顺宁府属滚弄江添防外。拟于昭通东川。督标各营内。酌拨一千四百名。分布虎踞。盏达。三台山。等处。协同旧兵驻守。其余三千七百名。均停调遣。应如所请。其所需马匹。亦应照该副将军等原奏、于滇省各标营内。挑选十分之三备用。得旨、依议速行　　

○仓场侍郎刘秉恬奏。山东运麦抵通。遵照旧例。转运交仓。得旨、所奏是。如所议行。其山东头运麦五万石。因该监督听信花户勒掯。起卸迟延。致令船户人等。守候多时。不无苦累。此皆实麟、欧阳瑾、办理不善之故。著交刘秉恬、查明头运各船户人等。酌量定数。优加赏赉。所有应赏银两。即令实麟、欧阳瑾、二人名下、照数给与　　

○丁丑。祭先师孔子。遣大学士刘统勋行礼　　

○补行江西省乾隆三十四年大计。卓异官十一员。分别议叙如例　　

○戊寅。秋分。夕月于西郊。遣贝勒永福行礼　　

○祭大社大稷。遣怡亲王弘晓恭代行礼　　

○上奉皇太后御长春仙馆。幸同乐园。侍早晚膳。至辛巳皆如之　　

○年班回部叶尔羌阿奇木伯克贝勒品级鄂对等十七人。及霍罕伯克那尔巴图来使拜默特、来京。恭祝万寿。上御同乐园。召见。赏赉有差　　

○赐初次入觐之库尔勒五品商伯克德尔伯什等、冠服　　

○命鄂对等、随宗室王公、内廷大臣、及诸外藩、于同乐园赐食　　

○兵部议奏、副将军尚书阿桂、于彻兵一事。办理仓皇。及奉旨明白回奏。又巧为掩饰。请照例革任。得旨、阿桂近日办理事务。一味取巧。迭干罪谴。已屡加宽宥。今此案、该部议请革任。难以再为曲贷。所有领侍卫内大臣。礼部尚书。镶红旗汉军都统。均著革去。著以内大臣革职留任。办副将军事。令其自效　　

○己卯。赐宗室王公。内廷大臣。及诸外藩回部鄂对等食。翼日如之　　

○谕曰、永贵。著补授礼部尚书。观保。著补授左都御史。均革职留任。准用顶带。仍不准戴翎　　

○顺天乡试。以顺天府府尹裘曰修、为监临官。大学士刘纶、为正考官。左都御史观保、为副考官　　

○命镶蓝旗满洲都统色布腾巴勒珠尔、为正白旗领侍卫内大臣　　

○庚辰。遣官祭黑龙潭昭灵沛泽龙王之神。玉泉山惠济慈佑龙王之神　　

○谕曰、尹继善、丰昇额、俱派随围。所有兵部事务。著托庸暂行兼管。　　

○又谕曰、刘纶现在入场。其吏部事务。著刘统勋暂行兼管。俟刘纶出场后。刘统勋再赴行在办理秋审。刘纶不必前赴行在复命　　

○又谕曰、色克慎现患目疾。暂时难愈。著原品休致。所遗正黄旗蒙古都统员缺。著温福补授　　

○谕军机大臣等、前以小金川与沃克什土司构衅。本系番夷自相仇杀。其事不值一办。曾传谕该督。莫若传集小金川。将从前为彼征服大金川。俾得安居乐业。若复执迷不悟。彼将来或有外侮。即不复加怜悯之处。面为详悉开导。晓以利害祸福。使知感发天良。怗然服教。胜于派兵会剿。今阿尔泰奏称。据明正、木坪、两土司禀称、情愿前往晓谕僧格桑、令其退还沃克什地方。彼若顽梗不从。即合兵并力进剿等语。意在抚剿兼行。亦只可如此办理。但现在所派番兵。几六千余。未免过多。边夷蛮触相寻。原不足大烦兵力。倘集众合攻。或致有名无实。更属不成事体。且亦难于完局。仍当遵照前旨、妥协办理。并将该土司作何对答。及神情词色若何。迅速据实奏闻。至此次阿尔泰奏摺。仍用清字。系尚未奉到前降谕旨。此事乃地方边务。且与提督董天弼同办。所调又系审土兵众。并无满兵。无庸以清文缮奏。即如摺内并行不悖一语。明系先有汉字稿。再行繙出。可见该处并无精通满文之人。如此转觉委曲繁重。且于情事亦恐不能尽达。总以概用汉字奏摺为是。将此一并申谕知之。寻阿尔泰。董天弼奏、据僧格桑亲来叩见。臣等遵奉上谕。剀切开导。僧格桑面赤汗流。叩头谢罪。据称、我父子深受大皇帝厚恩。从来安分。不敢与邻封滋事。因沃克什土司。欲以咒诅之术。害我父子性命。由是发兵攻夺。色达克拉、自知理短。愿将地方给我。以为禳解之资。嗣后员至沃克什官寨。色达克拉。倚恃委员在内。又思背约。调集多人。欲与我等决战。我等惟恐受亏。添兵屯驻。以为防备。并未敢于攻击。今奉面谕。愿将所得附近达木巴宗之墨穆尔吉日古噜各地方。及所抢添克什之母舅僧格、并番民二十四名。一并交出。其添克什愿给地方之处。仍听众土司调处。亦不敢抗违。自取罪戾等语。臣等察看僧格桑神气辞色。尚知感激。惧取罪戾。其愧悔实出诚心。当日即将附近达木巴宗地方。及所抢沃克什母舅番民。一并交出。其沃克什愿给地方。臣等未便绳以官法。应听各土司自行清理。报闻　　

○辛巳。赐宗室王公。内廷大臣。及外藩回部鄂对等宴　　

○大学士等奏、万寿圣节。各省在籍大小臣工来京。多备有诗册。除大臣例得奏进。其余品秩小者。请令自赴吏部投递。汇交军机处、开虽进呈。得旨、著交礼部　　

○户部议准、原任云南巡抚明德奏称、云南钱价。每银一两。易钱一千一二百文。市价已属太贱。向于六府设炉一百十六座。岁用铜二百三十余万斤。实属过多。应将东川。各设炉二十五座。大理、广西、各设炉十五座。临安。顺宁。各设炉八座。暂为裁减。岁可省铜一百四十五万余觔。再陕西岁需铜三十五万斤。今办至四十万斤。应将增办之数裁减。广西办铜四十六万斤。贵州办铜四十八万斤。湖北汉口。为商铜聚集之所。今岁办滇铜五十万斤。均属过当。此四省可酌减铜五六十万斤。滇省现开子厂。岁获铜一千万余觔。除供京铜。及本省外。可得余铜三百万斤。一二年间。外省委员。均可挨次领运。从之　　

○命大学士刘统勋、兼管吏部事务　　

○以故扎萨克多罗贝勒达什敏珠尔子车登扎布。袭职　　

○壬午。太宗文皇帝忌辰。遣官祭昭陵　　

○上诣大高殿。寿皇殿。行礼　　

○奉皇太后还宫　　

○诣皇太后宫问安　　

○谕、今岁直隶各属、被水州县稍多。粮价未免昂贵。著加恩、将东安、固安、霸州、宝坻、良乡、采育营、顺义、王田、古北口、遵化、昌平、十一处。秋冬二季、驻防折色兵米。每石于定例外。加价三钱。以裕兵食。该部即遵谕行　　

○旌表守正捐躯之河南遂平县民李大山妻夏氏　　

○癸未。上奉皇太后幸寿安宫、幸早晚膳　　

○赐宗室王公。内廷大臣、及诸外藩回部鄂对等宴　　

○甲申。太祖高皇帝忌辰。遣官祭福陵　　

○谕、前经降旨截留漕粮二十万石。存贮天津北仓备用。近因武清。固安等州县。被水较重。已谕令就近拨给。今闻直隶被水各属。赈务需米者颇多。所拨截留漕粮。尚恐不敷接济。著再加恩、于通仓拨米二十万石。交总督杨廷璋、饬属妥协办理。俾待食贫民。均沾实惠。副朕轸念黎元至意。该部遵谕速行　　

○又谕、直隶被水各属。收成稍歉。现有应行赈恤之处。著拨部库银五十万两。以资分给。但闻银库旧例。前经雍正年间。果亲王奏定。凡遇应发银两。除俸饷外。俱有应扣平余。此在工程等项需用银两。原不必悉照部法支放。若地方偶有灾歉。特拨帑银赈恤。惟期闾阎实被恩膏。毋许不肖官吏。丝毫扣克。其事较俸饷为尤重。岂可于部库拨给时。分两稍有轻减。此次所发五十万两。著该部即于库贮元宝内如数发往。嗣后如遇赈恤之项。俱照此行。著为令　　

