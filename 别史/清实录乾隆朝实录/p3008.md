<!-- { "loadSidebar": true } -->
○辛亥。谕军机大臣等、据毓奇奏、江境运中河内。淤浅阻运。业经会同李奉翰奏请。俟回空过完。勘估疏挑等语。运河于上年豫省曲家楼堵闭后。今岁春夏。又无河决之事。何致漕运迟误。其病究在何处。昨已降旨询问矣。又据奏、江南邳宿一带河道。挑挖极深。则上游八闸内。地势愈加高仰。恐微湖放出之水。直洩无余等语。是疏浚与不疏浚。两皆违碍。将何适从。且前岁黄河北岸漫口。据阿桂等奏、黄水于金乡、鱼台以上。沿途沉淤。其入湖河者。皆系清水。是以并无淤垫。入运既系清水。则河道自当冲刷益深。何以转有浅阻。且微湖为济运水柜。从前运河深通时。并未闻湖水泻洩无余。何以现在一加挑挖。即致难以拦蓄。恐系前年豫工北岸漫溢。究不免有黄水灌入。以致湖心何底。俱致垫高。漕运为天庾攸关。若如毓奇所奏。河道不加挑挖。重运既虞浅阻。而河道挑挖极深。湖水又无从拦蓄。则挑与不挑。均无善策。岂有束手坐视不办之理。虽据奏、已将应加挑浚之处。按段记明。咨明兰第锡、俟回空过竣。即确加覆勘。大加估挑。但豫省睢州、现有堵筑漫工之事。兰第锡势难分身前往。所有估挑各工。如何办理。及煞坝兴挑之事。系交何员承办。湖河蓄水利漕。最为紧要。著将朱笔点出毓奇摺。钞寄阿桂等阅看。令其公同商论。并集思广益。将如何设法办理。庶湖河均无妨碍。重运得以遄行之处。据实覆奏。将此由五百里传谕阿桂、并谕毓奇知之。　　

○又谕、前据刘峨面奏、本年宣化一带。因雨水稍稀。间有旱灾处所。欲亲往该处履勘等语。其于崖口送驾后。即起程前往。抑或俟朕回銮后。始行前往之处。未据详悉奏明。本日据托宾泰奏、宣化所属收成分数。约有七分八分九分等语。农民心望有秋。往往贪图少报。是其常情。若果如托宾泰所奏。则该处收成。并非歉薄。何以刘峨又有前奏。著传谕刘峨、将宣化所属大田收成。实在分数。并该督何时前往履勘之处。据实覆奏。寻奏、宣化府属。统计实收七分有余。与托宾泰所奏无异。臣原拟九月底。由昌平就近取道前往。较阅宣镇官兵。并可查看地方情形。得旨。览。　　

○是日、驻跸伊绵峪大营。翼日如之。　　

○壬子。上行围。　　

○遣官祭贤良祠。　　

○谕军机大臣等、据穆精阿等奏、阅看盛京礼部。咨到考试助教繙译试卷七本。求取通篇稳顺者。殊不可得。仅择其文理稍顺。疵谬尚少之卷。拟取二本等语。助教有教学之责。自应选择娴习繙译者送考。以便拔补。何至咨到七卷内。竟无通篇稳妥之卷。此项试卷。向例系将军、会同礼部兵部考试。自不应漫无去取。滥行咨送。且此等应试之人。平日岂竟无所讲习。遽应考试耶。著传谕永玮等。即将此次试卷。因何俱属平常之处。据实覆奏。　　

○是月、直隶总督刘峨奏、直属常平未买平粜谷石。值今岁丰收。应乘时采买。因思粟谷与高粱。价值相仿。且高梁一项。直省种植较多。各属采买。若专取粟谷。恐市价昂贵。应请粟谷高粱。酌量兼买。明春出借。先尽高梁。秋后以谷徵还。不过一年。仍可易贮粟谷。得旨、知道了。　　

○又奏、乾隆四十六年大挑一等举人。直隶共拣发六十四名。经前督臣袁守侗、分别拣选、奏请先以地方佐贰改用者十二员。派拨河工委用者十员。咨发长芦委用者四员。除河工人员。已补用外。其地方盐场。现在共有八员。此等举人。原准视其才具。如渐次明练。例得仍以知县题补。今该员等试用已逾两载。臣留心体察。与藩臬二司。公同拣选得黄虞、刘元超、李棠、赵式、四员。练习吏治。有志向上。恳准归入试用知县班内。挨次补用。下部知之。　　

○河南巡抚何裕城奏、河工料价。查例每秸一斤。价银九毫。麻一斤。价银一分四厘四毫。俱系分派通省州县采办。州县按粮派之里下。嗣因连年河堤漫口。地方屡被偏灾。价增数倍。民间办运不前。因于办理青龙冈大工案内。经前抚臣富勒浑奏明。每秸一斤。给价脚银四厘。麻一斤。给价脚银六分在案。今睢州要工。开厂已及旬日。料物未能拥集。缘时价每秸一斤。需银一二厘不等。麻一斤。需银三四分不等。加以运送脚价。如距工远至百里。每百斤、即需运脚银七八分。及一钱不等。进而愈远。运费愈多。例价不敷购买。委系实在情形。应请按照实价采买。其运脚亦照里数酌加。如百里外者。每百斤。加运脚银一钱。进而递远。运费递加。总不得过前此青龙冈加增之数。至向来办夫。亦按粮派之里下。里下雇夫一名。自本地动身。每名日给钱百文。到工之日。每名日给银四分。嗣因食用不敷。于例发四分外。里下加给银一钱。此次应请所需人夫。即在工所招募。除例价四分外。酌增银八分。所有夫料价值。先于司库借垫。工竣核实报销。至加增各项银两。照例归于里下。分年摊徵还款。得旨、著照所请行。该部知道。　　

○山东巡抚明兴奏、睢工漫口。此时集料鸠工。前闻豫省沿河州县。得雨较迟。补种晚秋者居多。恐所产秫秸。不敷应用。势须于邻省购买。查曹单一带。与豫省切近。今岁丰收。购办尚易。现饬地方官设法豫备。如豫省委员到彼采料。即协同趱办。不得稍分畛域。任听乡民擡价。及奸商囤积居奇。得旨、此办可嘉。知道了。　　

○漕运总督毓奇奏、八闸内大汛口淤浅处所。先经挑挖深通。自江广各帮。一进台庄闸后。即下板擎托。将水势蓄高。并于各浅处备船起剥。是以重船无阻。惟八闸一带。本年水势微弱。必须按塘放闭。擎蓄浮送。未免有需时日。臣严督各帮趱行。查浙江帮、日内将次出临清。其后湖南、江西、共九帮。俱催过济宁。衔尾行走。不日即可全行趱出临清闸河。至首进回空船。行抵临清者。共有十七帮。其后亦俱跟接南来。现在督催。俾通漕回空。于十月底渡黄归次。以符冬兑冬开。得旨、去岁以漕运迅速。加尔议叙。今岁春夏。又无河决之事。何致迟误。其病在何处。据实奏来。　　

○陕西巡抚毕沅奏、乾隆八年部议常平仓定额。绥德州、并所属清涧、米脂、吴堡、三县。俱额贮谷四万石。近查绥德一州。民物殷繁。较所属各县烟户。多至数倍。应请于原定额谷外。再增贮四万石。报闻。　　

○广西巡抚吴垣奏、岑溪县流犯戴燮。故杀伊妻梁氏一案。前据该府县审转。均照例拟绞监候。前署司周廷俊。因其情节凶恶。改拟绞决。是错改罪名。实系前署司周廷俊。是以周廷俊自行检举。并非取巧沽名。为属员任过。得旨。览。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十三

大清高宗法天隆运至诚先觉体元立极敷文奋武孝慈神圣纯皇帝实录卷之一千二百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。九月。癸丑朔。上行围。　　

○谕军机大臣等、据何裕城奏、秋禾约收分数一摺内称卫辉府属之汲县、新乡、获嘉、勘明祇有四分等语。豫省本年秋收。通省合计约及八分。而卫辉所属。仅有四分。看来已为歉薄。阿桂现由甘赴豫。卫辉所必经由。著传谕阿桂、即会同何裕城、查明卫辉所属汲县、新乡、获嘉三县。如已成灾。即将作何抚恤之处。据实奏闻。候朕降旨酌量加恩。至卫辉一带。连年每虞乾旱。是否因该府处河北上游。地势本属高燥。抑系府县各官。不能留心民瘼。以致雨泽愆期。地方既因岁旱。屡致歉数。自应于冬夏之际。虔祈雨雪。以冀感召天和。俾农民得以及时播种。并著传谕阿桂等、留心访询该处情形。及如何设法办理。可以不至因旱成灾之处。一并覆奏。　　

○又谕曰。书麟奏、履勘涡河附近被淹各村庄情形一摺。称该处因与豫省接壤。黄水下注。低洼地亩。俱被淹浸。居民房屋。随时保护。并无倒塌。早种秫粟已经收额。杂豆亦刈获一半。惟荍麦晚豆。尚未全数成熟。此后上游水不下注。将来消涸自速。仍可播种二麦等语。览奏稍慰。已于摺内批示。但该处因黄水下注。低洼地亩。既有被淹处所。书麟务宜督率所属。详悉查明。其有应行抚恤者。即当加意抚恤。况豫省既有漫口之事。恐旬日不能即行堵合。下注之水。谅难立就消涸。二麦究恐不获及时播种齐全。著传谕书麟、当随时留心查察。如或该处被淹地亩。有未经涸出。难于赶种。口食维艰。亦即据实奏闻。候朕加恩抚恤。断不可稍存讳饰。致灾黎或有失所也。将此由四百里传谕书麟、并谕萨载知之。寻书麟奏、现在被淹低也。尚未涸出。如必需按济。自当据实奏请加恩抚恤。至定远县低田被淹之处。情形尚轻。宿州被淹之地。现已全行涸出。赶种冬麦。天长县低下圩田。漫淹情形。亦不甚重。现委员确勘。并将凤阳、泗州、长淮、坐落屯田。一体分别查明办理。得旨、一切抚恤事宜。实力妥协为之。　　

○是日、驻跸安巴究和罗昂阿大营。　　

○甲寅。上行围。　　

○谕曰。毕沅等奏、西安副都统敷伦泰、因伊母病故。现已丁忧等语。从前原将敷泰补授副都统。令往喀什噶尔办事。朕特念敷伦泰父母在西安。俱已年迈。曾加恩调补西安副都统。令其终养。今敷伦泰因伊母故丁忧。例应即行出缺。但伊父尚在西安。著施恩敷伦泰不必出缺。即照在京副都统例。在任丁忧。俟百日期满。仍办理副都统事务。　　

