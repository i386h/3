<!-- { "loadSidebar": true } -->
乾隆三十八年。癸巳。三月。庚寅朔。日食谕军机大臣等、彰宝奏、拏获顶替逃兵杨先荣一摺。内称审明杨先荣、系顶冒刘正虔之名。代替出征。中途脱逃。缘非正身兵丁。当即咨部请示。嗣准部覆、将杨先荣照例办理等语。所办甚属非是。已于摺内批抹矣。随征兵丁借名顶替。已犯欺公之罪。至中途又弃军械潜遁。较之正身脱逃。则尤罪上加罪。一经拏获。自应立正典刑。揆之情法。更无疑义。乃彰宝转以非系正身。游移其词。咨请部示。该部彼时不据案情立行参奏。请将该督议处仅令照例办理已属不合况该督系专办督缉之人且屡经谕令上紧侦探。毋任久稽显戮今于已获重犯心存宽纵若此无怪滇省逃兵历年未获者尚多至一百五十余名皆此等姑息之恶习有以酿成之也。该督向来尚能办事。何近来愦愦至此。于逃兵之案。漠视因循不知轻重诚属何心著传谕彰宝令其自行议罪具奏护陕西巡抚布政使毕沅奏、查沔县顺政驿至大安驿。大安驿至宁羌州柏林驿俱九十里层峦细栈马匹驰骤多伤应将大安驿移于附近沔县六十里之青羊峡自青羊峡六十里至宁羌州属之宽川铺另设一驿庶节省马力以速邮递其大安驿驿丞原驻宁羌而驿递向归沔县管辖亦觉未协。请并移驻青羊峡以专责成报闻辛卯上幸圆明园谕军机大臣等据淑宝奏自乾隆三十二年、至三十六年。在配脱逃遣犯计共十名。现据按限详参、严缉务获等语。遣犯在配脱逃。自应饬属密速查拏。照例治罪。以昭法纪。乃该省历年逃犯。竟积至十名之多。今因淑宝奏到。令军机大臣传旨询问永德、亦惟以在任时不能获犯引咎。是该地方官向来之奉行不力。于此已可概见。淑宝现护巡抚印务。理应尽心整顿。乃竟视为固然。仅以一奏塞责。似此因循玩忽。竟视勒缉要犯。等之海捕具文。殊非率属奉公之道。淑宝著传旨申饬。所有未获逃遣各犯。并即严饬所属。加紧躧缉。务期按名弋获。毋任该犯等、得以远扬漏网　　

○定边右副将军尚书阿桂、领队大臣副都统衔明亮奏、督率官兵。用炮轰击当噶尔拉贼碉。纳扎木一路。令德赫布等、将营盘炮台。向前设立施放。距贼碉不过一箭有余。现复造得大炮三位。分头摧击。使贼不知从何处进攻。目今贼碉渐已颓毁。惟山高雪大。云雾迷漫。兵力实难施展。俟天气稍晴进攻。谕军机大臣等阿桂等奏用炮轰击贼碉已渐颓毁因连日雪雾稍俟晴霁进剿等语。因思雪雾迷漫之际我既不能时见贼碉。则官兵踪迹。贼亦不能窥伺。若乘此时派兵潜往。攻其无备或因而得手亦未可知前此西师恢复瓦尔齐时。曾因雾得胜温福、阿桂、皆所深知。自可仿用其法但番境坡陡径仄。兼之近日雪深冰冻与西陲之地、可以驰击者不同。则又当各就形势妥办。不宜冒险轻进。将此传谕温福等、与彼询商伊等务悉心斟酌。以期万全勿因朕有此旨。稍事勉强迁就也　　

○旌表守正被戕之湖南邵阳县民刘锡上媳雷氏。守正捐躯之山西平定州民张禄妻姚氏　　

○壬辰。上自圆明园启銮。谒泰陵　　

○谕、朕此次祇谒泰陵礼成。取道畿南。恭奉皇太后安舆。巡幸天津。阅视河工。所有经过地方。及天津阖府所属。俱著蠲免本年钱粮十分之三　　

○是日、驻跸西大营之南大营　　

○癸巳。上阅视永定河堤　　

○谕军机大臣等、丰昇额等奏、乘风雪迷漫。攻得贼番水泉二处。所办颇合机宜。此贼竟敢接应支拒。甚属可恶。自须急用炮力轰摧。以便乘势攻取。不知近日曾续铸得大炮否。丰昇额等、于努力奋往之时。仍宜留心慎重。期于万全制胜　　

○定边右副将军尚书公丰昇额、参赞大臣副都统舒常奏、湖北襄阳镇总兵员缺。请以参领官达色暂署。从之　　

○是日、驻跸黄新庄行宫　　

○甲午。谕军机大臣等、何煟奏、据署信阳州知州吴翼行、拏获湖北人李元义、在该境奉行邪教。并究出教首朱洪、系湖北应山县人。现在楚省行白阳教。该犯均系湖北人蔡西若、夏孟烈、吴老四等、转招入教等语。并据将所传太阳经、及对联歌词钞录呈览该犯朱洪等、胆敢妄立教名。传经惑众。隔省招诱。殊为不法。必须全行拏获。毋致漏网。且阅其起获对联天换世界人之句。甚为悖诞。尤宜从严讯究著传谕陈辉祖、即将朱洪、蔡西若等严饬各属。迅速查拏务获并严讯对联语意。务得确供。毋任丝毫遁饰即由楚省审拟具奏并著将何煟原摺。录出一分、及原奏对联歌词太阳经摺片。一并寄阅　　

○是日、驻跸半壁店行宫　　

○乙未。上遣侍卫春宁、赴畅春园、问皇太后安　　

○遣官祭历代帝王庙　　

○谕军机大臣等前因川省军营兵丁脱逃者为数甚多曾谕令温福等查明覆奏今据阿桂奏到。可见该省办理殊不认真。富勒浑现署川督驻劄成都此事乃其专责著传谕该署督严饬各属令地方文武大小官弁于逃兵原籍邻境上紧躧缉一有捕得。即于该处、审明正法。不必解赴军营复致中途兔脱惟将擒获正法各犯姓名知照军营。晓谕各兵。使知儆畏仍将办理缘由具摺奏闻至刘秉恬、系实授总督。军营之事亦所专司。并著传谕、一并严饬所属实力。查拏如有从前怠玩从事者。据实参究。至刘秉恬另奏、严定查缉逃兵章程一摺。所议甚当。即照此办理　　

○是日、驻跸秋澜村行宫　　

○丙申。谕、据阿桂等奏、于二月二十五日夜。分兵四路。攻取贼碉。三宝、绥库等、在纳围西边山腿一路。督领官兵。拔开木栏。跃过深壕。推倒石墙。并将北面碉根。刨挖毁拆。砍杀贼众五十七人。头人克窝一名。遂将自西而东之第五碉占住。其东面各碉贼人。前来接应抵拒者。又被官兵枪箭杀死四十余名。纳围、纳扎木两路。亦击死贼人二三十名。并抢获军械等物。所有贼碉联络之势。现已中断。仍设法绕截分攻等语。均属奋勇可嘉。而攻碉杀贼。则三宝、绥库等、尤为勇敢三宝绥库等著交部从优议叙阿桂、明亮、调度有方。其余各将领亦俱奋勇出力均著交部议叙并著阿桂将在事将领弁兵等实在出色应加鼓励者。查明奏闻。交部分别查办　　

○又谕、据阿桂奏、总兵马彪、升任提督所遗云南昭通镇总兵员缺。查有云南腾越副将斐慎现在军营。带领滇兵该员自上年进剿甲尔木、以至攻克美诺节经打仗。奋勉向前。请即以升署昭通镇总兵印务。俟再有奋勉出力之处。另请实授。至所遗腾越协副将、系滇省沿边最要之缺。与他处不同。应听云贵督臣、拣员奏补等语。斐慎、著即升署昭通镇总兵。以示鼓励俟续有功绩。再行实授。其腾越协副将员缺。著彰宝拣选一员。奏请补授　　

○又谕曰、头等侍卫三宝、经阿桂等差派。带领官兵。直赴纳围西山。夺取碉楼。不避枪炮。剿杀多贼。甚属可嘉。除另降谕旨、将三宝、及本队官兵。俱交部从优议叙外三宝前在军营效力著有劳绩。此次尤为奋勉著加恩赏给副都统职衔　　

○谕军机大臣等、阿桂奏、请调拨黔兵二千名赶赴绰斯甲布备用。此时似可毋庸再办。前旨令熟筹抽拨。系指川省兵丁而言。今川省已调派一千六百名。分赴美诺党坝等处。此外原无可再调。至黔兵虽尚得用。但该省亦系苗疆。需兵弹压。自不宜屡有调遣。且川省现在各路官兵俱已深入。续调亦恐不及。或绰斯甲布一路实有必须添助兵力之处。朕又难于悬定。已谕令图思德、拜凌阿、于黔省近川各营、现有旧兵内。豫挑二三千名。听候调拨。著传谕温福、阿桂、丰昇额、彼此札商。通盘筹画。如果必需。则一面调取。一面奏闻。又谕曰、阿桂等奏、此次打仗。百灵阿颏下枪伤。虽云调养无妨。而朕心殊为廑念。著传谕阿桂等、将百灵阿所受枪伤。曾否平复之处。即行奏闻　　

○是日、驻跸梁格庄行宫　　

○丁酉。上谒泰陵未至碑亭即降舆恸哭步入隆恩门诣宝城前行礼。躬奠哀恸王以下文武大臣官员随行礼　　

○谕曰、温福等奏、于二月二十五日分兵五路攻取昔岭贼碉内额森特、巴雅尔、率领官兵进攻第九第十两碉。将火弹抛入贼碉。乘贼惊溃。官兵一拥向前杀贼四十余名。余俱被火烧毙。又海兰察、与额森特、乌什哈达、普尔普、马全、阿尔素纳复合力连攻数碉。贼退避碉内。因借彻回之势。引贼出碉回身杀死一二百人。并获口粮铅药等物现已夺住九十两碉。仍乘胜攻剿等语此次官兵不避枪石。破碉杀贼。均属可嘉其中海兰察、额森特、巴雅尔、乌什哈达、普尔普、马全阿尔素纳、尤为奋勇出力。著交部从优议叙温福董率有方。其余将领亦俱奋勇均著交该部议叙。其官兵内有实在出色应加优奖者并著温福查明。分别咨部查办。以示鼓励　　

○又谕此次温福、阿桂、丰昇额等三路军营。自进剿金川以来。攻坚破险。所向克捷。固由带兵之人。实力奋勉。董率有方。而兵丁等、亦均知勇往出力。甚属可嘉。所有随营打仗之各营兵丁、及土兵、土练、番众等。均著加恩赏给一月钱粮。以示鼓励。其看营守卡樵汲供役各兵。虽与冲锋破敌者有间。而效力军营亦属劳勚。并著赏给一月盐菜银两。俾得一体均沾恩泽。该部遵谕速行　　

○谕军机大臣等、温福进剿情形。甚属得势。惟阅进到图内。其第九第十两碉。虽已攻破。尚难据守。而七八两碉。又坚大不能即克。或可从官兵所有卡子处。添设营卡。斜连向上。与九十两碉。旧址相接。以隔断贼势。或将五六两碉。设法攻取。即从官兵所有卡子处、添卡直上。以断贼往来之路。其余各碉。自难存住。就图而论。自当如此办法。今将图内用纸标记。可询商温福、若该处情形能照此筹办自为便捷如事不可行亦不必因朕此旨稍为勉强至由昔岭往噶拉依之路俱有横墙拦阻其墙不过贼番藉以联络攩蔽与所筑碉卡不同用炮轰摧自当即时颓圯官兵就其破处乘势直进彼横墙复何足恃又阅旧有全图内布拉克底之北有地名曾达可通噶拉依其地已在河东且图内路径似觉稍平何不从此路进取该处与阿桂军营相近已将原图内此一节绘出。寄交阿桂筹办　　

○又谕前以党坝地方紧要。曾谕董天弼往彼防驻嗣经阿桂奏董天弼前随阿尔泰办事意存姑息于党坝驻防非宜。故复谕温福等即令五福前往防守。今据温福奏到接奉前旨已严饬董天弼即赴党坝。并调五福赴布郎郭宗此时即毋庸复调五福、前赴党坝总之党坝布朗郭宗两处巡防事宜。均属紧要转不必拘泥前旨彼此往返更调。徒致稽延。温福阿桂正在进兵之时。无暇办及此等事务著传谕刘秉恬就此二员内现在何人已赴党坝。即令所留之人。在布郎郭宗一带。经理抚辑弹压诸事　　

