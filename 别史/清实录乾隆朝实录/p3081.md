<!-- { "loadSidebar": true } -->
○谕军机大臣等、据阿桂奏、现于顺黄坝尾稍上。另开口门。挑倒勾引渠。引黄入运。较高家马头口门。现可多过水四五尺。即至黄水消落。总可过水二三尺。实为临时调剂补救之法。并将清口东西两坝。酌量移建。以之御黄束清。并酌定将来湖水消落。将口门收东尺寸等语。亦再无过此法者矣。惟引河济运。系一时权宜之计。一俟清水渐长时。究宜将口门堵闭。至上年冬间及本年春夏。清水消缩。萨载等并不拦截收蓄。清日弱而黄日强。以致倒灌淤阻。其咎实无可辞。非朕指出。阿桂亦未曾言也。再所奏无锡一带。运河两岸民田。车戽灌溉。昼夜不停。以致乾涸等语。江南运河。本藉江潮为吐纳。以太湖为来源。从未闻浅涸断流。漕运商船。俱形阻滞者。本年夏秋缺雨。农民戽水灌田。不停昼夜。以致日就消落。但官渠之水。原以济运通商。与农田均关紧要。当天气亢旱时。固不能禁民车戽。亦当照卫河之例。立以限制。毋许农民任意车戽。使通渠竟成浅梗。盖农民取水灌苗。意在多多益善。彼时自当于运河一带。仿照徐城高堰等处。设立志桩。明定尺寸。河水消落若干。即毋许农民车戽。虽遇缺雨。不致浅涸。庶于漕运民生。均有裨益。此事关系非小。萨载、李奉翰、闵鹗元、从前并不据实奏闻。其不是甚大。前已降旨、将萨载、李奉翰、降为三品顶带。闵鹗元。交部议处矣。著传谕阿桂、将此旨面加晓谕。令伊等知获咎之处。实在于此。并著阿桂。将运河戽水。如何定立限制。添设讯桩之处。交萨载等妥协办理具奏。　　

○壬申。上诣大高殿、寿皇殿行礼。　　

○还宫。　　

○军机大臣等议覆。湖广总督特成额、湖北巡抚吴垣奏称、南北两省。备造剥船。请于武昌、汉阳、长沙、常德、等府聚木之处。鸠工集料。责成汉阳、长沙、等府县。分领承办。仍令藩司永庆。秦承恩。总催赶造。办竣。将承办各员。于船旁刊刻何处成造字样。如有草率浮冒。即行指□□□□尔□。应如所奏。得旨、依议速行。　　

○赈江苏长洲、吴县、常熟、昭文、武进、阳湖、无锡、金匮、江阴、宜兴、荆溪、丹徒、丹阳、金坛、溧阳、山阳、阜宁、清河、桃源、安东、盐城、铜山、丰县、沛县、萧县、砀山、邳州、宿迁、睢宁、海州、沭阳、赣榆、上元、江宁、句容、溧水、高淳、江浦、六合、高邮、泰州、东台、江都、甘泉、仪徵、兴化、宝应、如皋、等四十八州县。并淮安、大河、徐州、扬州、镇江、苏州、太仓、仪徵、八卫。本年旱灾饥民口粮。并缓徵本年漕粮漕项银米。及蠲剩银米。其勘不成灾田地、应徵新旧漕项银米。及漕粮、同旧欠灾缓漕粮。均予缓徵。　　

○豁云南沉溺乾隆四十六年分运京铜四万四千四百斤有奇。　　

○癸酉。孝慈高皇后忌辰。遣官祭福陵。　　

○谕曰、喀什噶尔四品伊什罕伯克爱达尔。办理一切事务。懋著勤劳。深可嘉尚。著加恩赏给三品顶带。以示奖励。　　

○谕军机大臣等、前经降旨雅德。令其饬属。俟浙省商人至台湾贩运时。妥为照料。俾迅速开行。本日据雅德奏。浙省各属缺雨。现在开仓平粜一摺。另片称、闽省晚禾茂实。粮价平减。并未言及海运米石接济浙省。看来雅德犹有畛域之见。闽浙两省。俱系总督所辖。遇有地方灾旱。自应视同一律。酌量挹彼注兹。今浙西秋成既薄。米贩馥稀。闽省境壤毗连。本年秋收又属丰稔。自当以闽省之有余。补浙省之不足。乃福崧已筹办具奏。而雅德竟无一语奏及。殊非通融调剂之道。各省总督往往于驻劄之省。意存护庇。而于兼辖省分。不免稍为歧视。殊不知同一总督所辖。而不为之通融酌剂。设小民以灾旱失所。总督能逭其责耶。将此传谕知之。并著速饬所属。于浙省商贩到台时。平价应籴。不使守候居奇。以资接济。　　

○甲戌。谕、明□山戊不□新漕。关系紧要。本年巡视漕务之各该御史。现已差满。若另行简派。转属生手。所有明□山戊不□巡视爪仪、济宁、天津、通州、各漕务。仍著今年派出之管干珍、阿那布、陈桂森、色尔布、前往。该员务须实力督催。妥协办理。俾漕船迅速抵通。毋致迟滞。　　

○谕军机大臣等、据盛住奏、北新关徵收盈余短绌一摺。内称、本年浙西地方。天气久晴。杭州、嘉兴、一带河道间段消涸。商贩观望不前。即杭城货物、贩运北上者。亦停消过半。以致□山戊不□课盈余短绌等语。盛住系布政司兼管织造事务。原有奏事之责。非仅如藩司不应越分奏事者可比。浙省雨泽愆期。河道浅涸。盛住自应及早陈奏。乃至关税一年期满。短绌盈余。始将该处商贩稀少缘由。声叙入奏。岂伊于地方灾旱。竟漠不关心。一味坐拥优厚而已耶。昨因四德等、不将江南清口、无锡、一带浅阻情形。据实陈奏。是以将伊等交内务府严加议处。至本年浒墅、淮宿、等关。短缺盈余银两。亦因旱灾。米船不通。俱即加恩免其赔缴。此此盛住关税短少一摺。将来该部照例核议短绌若干。著落照数赔补。具奏时原可一例加恩宽免。但盛住于地方灾旱。并不及早陈奏。实属意存膜视。所有此项短绌盈余银两。当依部议。令伊照数赔补。以示徵儆矣。将此传谕知之。　　

○是日起。上以孟冬享太庙。斋戒三日。　　

○乙亥。孝敬宪皇后忌辰。遣官祭泰陵。　　

○谕、前命阿弥达、前往青海迤上。穷溯河源。旋京具图呈览。随御制河源诗文。并令馆臣编辑河源纪略。录入四库全书。以昭传信。四库书中。从前言河源者甚多。从未有探本穷源。以及方向山川。皆能符合者。近偶阅河防述言一书。卷首冠以河图。朕详加检阅。内所载源流方向山川形势。与阿弥达所奏相符。此图为张霭生所著。其书则采述陈潢议河之言。汇辑成编。颇为精当。因思河源之说。从来疑信□□□□尔□半。历数千百年。今始考询明确。而张霭生之图。在数十年之前。适与今图吻合。乃其书没而不彰。非所以扬善志美也。著四库馆总裁、即将河防述言一书。录入四库全书。附于靳辅治河奏绩一书之后。以示朕博采群言。片长必录之至意。　　

○谕军机大臣等、据工部奏、拦黄霸后填塘工程。与原奏情形不符一摺。内称。萨载、李奉翰、原估此项工程。需用银十三万七千余两。工部按照原奏。所估水深丈尺。核计只需用银十万四千九百余两。今报销册内。又开拦黄坝东西中三段。水深丈尺加增。较原估多开土方银一万六千六百余两。又中间塘底甚深。随填随蛰。应再行加筑填平。需用土方银一万五千三百余两。加此二项。始与原奏之十三万七千银数相符等语。上年朕南巡时。阅视拦黄坝。其底涡处所。原介在可填不可填之间。今此项工程。既已派办。则银数亦应较原奏加增。乃有续添土方银三万余两。始与原奏银数相符。岂续添水深丈尺工银。已经于初奏时。豫先估定在内。有是理耶。是从前所奏。工员等显有浮冒情弊。本年萨载、李奉翰、办理清口运河。种种贻误。昏愦已极。今此项题估。又复不行详查。冒昧具题。是该督等糊涂错谬。一至于此。殊不可解。著传旨严行申饬。仍令其据实详悉明白回奏。并传谕阿桂、即将此项工程。从前料估时有无浮冒之处。详细查核。据实具奏。　　

○大学士等议覆、礼部尚书姚成烈奏称、近数科乡会试二场。祗以性理命题。士子以孝经为功令所不及。反置高阁。应如所奏。申明旧制。以下次乡会试为始。二场论题。孝经与性理二书。按科轮出。请著为令。载入条例。从之。　　

○丙子。谕军机大臣曰、毕沅奏、查浚淮源一摺。称淮渎庙东里许。有石砌基地一方。挖深三尺许。有泉源涌出。共计三处。当即赶紧淘浚。引归河身。下注畅达等语。所办甚好。至图内所绘淮水发源之桐柏山处所。有无池泉汇涌。应行疎浚之处。前江兰查勘时。曾否亲至其地。著将原图发交阅看。令将该处情形。据实具奏。并绘图贴说呈览。又淮渎庙、已据毕沅勘估兴修。其桐柏山下之禹庙。是否不至倾圯。如应行葺治。并著毕沅委员勘明。一并兴修。以昭诚敬而妥神佑。将此传谕知之。　　

○吏部议覆、御史梁景阳奏称。月选人员。州县而外。上有道府。下有佐贰。员缺均关紧要。乃因定例病限三月。遂至缺出经年。迄无本员到任。恐启规避之渐。应如所请。嗣后月选人员告病。无论何项官员。概予限一月。如前月告病。至次月截缺时不痊。即行开选。病痊仍坐补原缺。倘有畏避开缺。于一月内暂报病痊。旋告病者。亦即开缺。无庸再限一月。从之。　　

○是月。钦差大学士公阿桂奏、旴＜日台＞县境龟山上淮渎庙。年久倾圯。请一体修理。又里河厅属运口。亦有淮渎庙。现尚完整。臣阿桂亲诣瞻礼。得旨、是。　　

○又奏、自京起程。经过直隶等属。惟大名一府。秋收歉薄。东省德州至郯城。得雨稍迟。补种未齐。近日普得透雨。惟江北淮、徐、等处。现届种麦。望雨甚亟。得旨、地方官求雨否。何总未见奏及。想萨载等一错百错。竟至诸事茫然矣。当令其安心勤事为要。　　

○又奏、清口旧有东西二坝。蓄清抵黄。为全河关键。节经改于惠济祠前建筑。但距清黄交汇处。尚有五百余丈之远。应再移下三百丈。于福神庵前建设。遇黄水过大。即将口门收窄。如清水过大。迤下兜水霸。相机拆展。该坝亦一体展拓。俾资畅洩。并将东坝做长。以攩黄水回溜。西坝收短。使清水直出抵黄。批。此法极是。又奏。东西坝口门。水深溜激。所留不能过窄。嗣后按高堰志桩。如湖水消落四尺。将口门酌留二十丈。湖水三尺。留口门十二丈。湖水二尺。留口门八尺。批、早应如是。今年伊等若如此办。岂有黄水大灌之事。但朕未思及此。乃朕之过耳。不知萨载等愧否乎。　　

○又奏、拟于湖水出路筑坝拦蓄。以冀清水日旺。但将太平河、裴家场、通湖引河、集夫赶挖。并于通湖河尾起。至汇黄一路。抽挑子沟。俾易于刷沙。俟重运到时。再行启放。批、此法是。若一泻无余。又恐明春难以为继。蓄其力而发之。甚好。　　

○两江总督萨载等奏、秋田被旱。现在查勘妥办。得旨、督率属员。详妥为之。俾受实惠。尔等所奏已迟。再不妥办。太无良心矣。慎之。　　

○漕运总督毓奇等奏、漕船回空全过津关。得旨、欣慰览之。事在人为。不期今年回空。尚早于去年。若非朕屡次督催。设法办理。尔等断不能及此。　　

