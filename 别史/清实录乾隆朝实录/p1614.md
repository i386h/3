<!-- { "loadSidebar": true } -->
○军机大臣等议准、伊犁参赞大臣阿桂奏称、前定回部伯克品级时。曾将都管等六伯克。俱定为七品。上年因遣驻伊犁屯田。各加一级。准戴六品顶蓝翎。以示奖劝。但六品哈子。密喇布伯克缺。俱由七品都管伯克等拣选。未免等威无别。应请除此次赏给六品顶带伯克等、令照常行走外。嗣后缺出另补。仍用本身品级顶带。再各城阿奇木伯克俱经议给图记。今阿奇木伯克茂萨。承办伊犁屯田事务。应兼铸满洲托忒回子三体字样图记。颁给。一切事件。令伊什罕。噶匝纳齐等伯克列名呈递咨行。从之　　

○又议覆、辟展办事郎中德尔格奏称、吐鲁番公素赉璊属下回人。所役厄鲁特男子二名。携带鸟枪逃走。现行文查拏。并闻回人役使厄鲁特男妇颇多。时有逃者恐流为玛哈沁前次将肃州厄鲁特发伊犁时。曾因伊等、告有眷属在回人处。给与官银取回完聚。请照此例。交各回城驻劄大臣。传谕回人。家有厄鲁特愿交官者给价取回。应如所请。仍酌定大口给价七两小口给价三两。其价即于该回人应纳赋税内扣抵如无交官之项。即给现银赎取。发往伊犁安插。从之　　

○是日、驻跸太平庄行宫　　

○壬子。驻跸红杏园行宫　　

○癸丑。赐扈从王公大臣。直隶地方官员。及回部郡王霍集斯等食　　

○是日、驻跸新庄大营　　

○甲寅。谕、去秋山东被水偏灾各属。虽不至如豫省之重。但现在时当青黄不接。例赈又应停止。小民生计未免拮据。因传谕该抚阿尔泰、令将各处被灾分数。查明具奏。今据奏到。被灾较重之曹县、城武、德州、济宁、鱼台等五州县。著加恩无论极贫次贫俱。行加赈一个月其滨河次重之齐河、金乡、嘉祥、菏泽、单县、定陶、钜野、濮州、范县、临清、邱县、馆陶、恩县、夏津、武城等、十五州县。成灾在八分以上。所有贫民。及卫地贫军。亦著加恩展赈一个月。以资接济。该抚其董率属员。妥协经理。务俾闾阎均沾实惠。副朕轸念穷黎至意　　

○又谕、豫省去秋被水成灾之地。已叠降谕旨加恩抚恤。所有灾地借给牛种银两。例应于今年麦熟后徵收。其乾隆二十二年。旧欠未完牛种银两。亦应按年带徵还项。但念灾后贫黎。新旧贷项。同时输纳。未免拮据。著加恩。将乾隆二十二年分。祥符等州县。旧欠未完牛种银五万六千余两概予豁免。其二十六年分。民借牛种银两。并著分作三年带徵。以纾民力。该部遵谕速行　　

○又谕曰、理落院侍郎纳延泰病故。所遗员缺著多尔济补授。多尔济在西宁办事年久。著副都统容保前往更换　　

○青州副都统素玉奏、青州驻防将军裁汰。酌定副都统衙门各事宜。一副都统既住将军衙门。其旧署应交地方官估变报部。一、原设笔帖式三员。应留二员。裁一员。查此系由委署前锋考取。已列职员。应候骁骑校缺出。咨行兵部。及该旗。带领引见补放。一、除应得四十名衙役工食外。将军衙门。原设印务处。左司。右司。书办各二名。皂隶。炮手。传送文书。共十四名。皆必须人役。请照旧留用。一、理事同知一员。仍令山东巡抚、与副都统兼辖。俾不致往返推诿。一额设马十五匹。每年应领草豆。除夏秋出厂五个月。余七个月。半本半折。于青州府库关支。下部议行　　

○是日、驻跸德州行宫　　

○乙卯。上诣皇太后行幄问安　　

○谕、去秋豫省堵筑杨桥漫工。所用秸料价值。特照常例加倍增给原所以加惠附近贫民俾踊跃办运工程可以速竣。今据张师载。胡宝瑔奏、应赔加给银两。于该督抚道厅养廉内按数分年扣补。此大非朕准令加价本意。况湖宝瑔系因干事调往漫溢时并未在豫。自无庸分任赔工。著将加价一项。概准作正开销。免令各员分赔。至疎防应赔之项。乃河工定例。自不得概予宽免致启工员玩误之渐。此与加价免赔。出自特恩者不同。并谕该督抚等知之　　

○又谕曰、沈廷芳。向在道员任内。奉职尚能黾勉。因臬司缺员。即予简擢。乃自任事以来。一味因循独善。于刑名谳牍。并未实心经理。而上年忽条陈曾子孟子门人。请增入祀。并将本朝汤斌从祀学宫。似此挦扯浮文。何济实政。国家信赏必罚。明示彰瘅。尚未能使天下之人尽皆知所省惕而猥以已往之人用虚文进退谓足转移风俗。能乎不能。此皆明季相沿陈腐恶习朕所深恶。且沈廷芳身任臬司。在臬言臬。律例之因革。应言者不少而喋喋以此为事。其职任旷误必多。当即降旨阿尔泰、令其留意体察。嗣据覆奏沈廷芳于所办事件。并经董率督催虽无贻误。而观其才具。实在难以胜任。朕批谕以既无大过。尚可姑容。俟南巡时再行察看。今日召见东省藩臬。见其精力衰颓。已有老病之态。询以地方政务。亦惟随人唯诺。并有犹豫怀疑之意。其人所见既属悠谬。重以观望隳心。尚冀其力为驱策。克副两司之职乎。沈廷芳、著以原品休致。山东按察使员缺。著闵鹗元补授。俟试事毕。即行任事。现在印务。暂交阿尔泰委人署理　　

○是日。驻跸李刘庄大营　　

○丙辰。谕军机大臣等、旌额理等奏称、发往乌噜木齐屯田遣犯等。请先给屯地十二亩。与兵丁一体计亩纳粮。伊等亦有携眷者。酌给地五亩。自行开垦。其未收获以前。官为养赡家口等语。著照所请行。伊等俱系免死减等之犯。理宜严加管束。果能知罪守分。尽力耕作。尚可姑容。若生事脱逃。自当于本处正法。即寻常斗殴等事。亦不可照内地之例办理。著即传谕知之　　

○陕甘总督杨应琚奏、据张掖、山丹、东乐等县详报。招户民二百户。共男妇大小七百八十余名口。经咨准乌噜木齐办事大臣旌额理等覆称、本处于二月内种麦稞。三月种粟谷。此项续招民户。须于三月初旬到屯。始副耕期。随分四起起程。第一起。于正月十六日抵肃。十七日出关。余三起。间日续发。委都司安德等、按起护送。并咨办事大臣查照。得旨嘉奖。　　

○是日、驻跸位家庄大营　　

○丁巳。上诣皇太后行幄问安　　

○谕、此次南巡。经过直隶、山东、二省。所有办差。文武各官。住俸罚俸降级之案。俱著加恩准其开复。如无此等参罚案件者各加一级　　

○又谕、此次接驾进献诗。册之胡绍鼎、李宗袁、王諴、吴灿英著各赏给大荷包一对。小荷包二个　　

○谕军机大臣等、傅玉奏、派往伊犁等处更换之黑龙江等城官兵一千名。或候钦派大臣带领。或即令本处协领委营总等送至乌里雅苏台。再于该大臣等内。出派带领等语。此次官兵。系派出驻防。非征战可比。毋庸派出内地及军营大臣。著即用该协领营总等、送至乌里雅苏台。成衮扎布等、再派向导一员。带领前往伊犁　　

○调凉州将军蕴著。为绥远城将军。以原任青州将军额尔德蒙额。为凉州将军　　

○是日、驻跸崮山大营　　

○戊午。遣官祭东岳　　

○遣官至曲阜。祭元圣周公。先师孔子　　

○谕、东省去秋被水偏灾各属。已叠降恩旨。多方抚恤。兹朕銮舆临幸。体察民依。虽闾阎气象和乐。而灾黎元气始复。深为廑怀。该省尚有历年未完民欠常平商输等谷。及耔种麦本牛具等银。例应照数徵收还项。著再加恩、将惠民、商河、沾化、金乡、鱼台、济宁州、济宁卫、菏泽、单县、城武、曹县、定陶、范县、馆陶、临清卫等、十五州县卫。自乾隆十年、至二十四年、民欠常平商输等谷。三万七千余石。又金乡、鱼台、济宁等、三州县。二十二三四等年。民欠耔种麦本牛具等银、一万四千九百余两。概予豁免。俾民力盆加宽裕。足资耕作。副朕嘉惠灾黎至意。该部遵谕速行　　

○谕军机大臣等、谈秀奏、前赴江浙地方接驾摺内。叙前次奏请陛见缘由。有敬录朱批。禀请总督之语。甚为舛谬。谈秀虽系武夫。然岂有奉朕朱批。乃称禀请总督之理。何不知大体。一至于此。著传旨申饬　　

○是日、驻跸灵岩寺行宫　　

○己未。上诣皇太后行幄问安　　

○谕、上年徐垣奏、黔省新开南明河。徒劳无益。请行停止一摺。伊以在黔身经之事。至调任湖北后奏请。未免取巧卸责。然所奏自属公论。即降旨交吴达善秉公查覆。今据勘明覆奏、该处多系哨璧。一线河流汹涌直泻。现在巨石满河。船不能行。地方官押令苗民。终年负运。荒废农功甚为苦累请将巡抚周人骥。及委勘之古州兵备道四十七。混请岁修之贵阳府知府胡邦祐。交部严加议处等语。周人骥四十七。胡邦祐。俱著严加议处。封疆大吏经理地方河运事宜。即始议筹画未周。工程难以兴举。自应据实奏明改正。本无大咎。若以通省官民兼累之事。而固执已见。始终回护遂非。则其居心行事。大不可问。况该省地属苗疆。现在边圉永靖之时。苗人虽有苦累。亦为安分隐忍。然巡抚竟漠然听其屈抑而不顾。尚能识安抚之义乎。同人骥前在浙江获罪。复经朕弃瑕录用。自当益加奋勉。实心图报乃逞其刚愎之见。有心文过若此。不可复留巡抚之任。周人骥著来京候旨。古州道四十七。系委勘大员。惟知迎合怂恿。不惜地方劳费。深为溺职。贵阳府知府胡邦祐。迎合上司。不恤民瘼。俱著解任来京。其余承勘。承修。承运各员。均著交部查明分别议处。其开河糜费各项银两。俱著于各该员。及该管各上司名下。照例按数分赔。至徐垣虽属取巧。但此事究由伊举发。姑从宽免其交部。贵州巡抚员缺。著乔光烈补授。辅德。著补授河南布政使。其按察使员缺。著郭一裕补授　　

○谕军机大臣等、徐垣前奏南明河一摺。虽系地方公务。而奏请于调任之后。未免取巧。当即有旨传谕。并令吴达善查奏。今据勘覆。该处工程。断无可办之理。则周人骥之刚愎遂非。各员之怂恿误事。更不待言。已有旨谕部矣。在徐垣所言。固不为谬。但在任时既不救正于前。而取巧陈奏。且请以节省冀免分赔之项。则巧为他人开脱。更巧为本身卸责矣。本应交部议处。顾此事究由伊而发。姑为宽免。其应赔之项。不但前任藩司。本分按数著赔。如此案各员名下、尚有无力完缴者。亦令徐垣代为完缴。则取巧轻重分数。适如其所自取。将此一并谕令徐垣知之　　

○又谕曰、新柱等奏、三等侍卫苏噜克沁。在叶尔羌病故等语。苏噜克沁病故。虽非阵亡可比。但伊前在军营。甚属效力。著加恩赏给恩骑尉。准伊子承袭一次。仍赏银五十两。所遗员缺。即交领侍卫内大臣、将曾经拣选侍卫内、酌派一员前往。不必再行引见　　

