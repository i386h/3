<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。六月。丙子。谕、前经降旨七月十一日。自热河启銮。前诣盛京。恭谒祖陵。第今年节候较迟。是日正届立秋。尚在三伏之内。雨水方多。天气炎热。于扈从人员行李一切。及驼马俱多未便。著改期于八月十六日启銮前往。回銮时。进山海关。祗谒东陵后。即由白涧、烟郊进宫。所有盘山、汤山等处道路。俱无庸豫备。　　

○又谕、此次盛京恭送册宝。原派之怡亲王等、于七月内先期至常家屯。途次祗候阿哥同往。今已改期于八月十六日。启銮前诣盛京。著怡亲王等、于八月十二日。由京起程。以便计算九月初二日。到常家屯。会同前往。该部即遵谕行。　　

○又谕、朕本年前往盛京。恭谒祖陵。业经降旨改于八月十六日启銮。展期月余。则沿途豫备一切。更觉裕如。著传谕卓索图盟长喀喇沁郡王喇特纳锡第等、将朕经过喀喇沁、土默特一带。大营尖营桥梁道路等项。均著从容豫备。其应赴热河之蒙古王公等。毋庸于七月初间前来。仍照每年进哨之例。于七月下旬来热河看戏。俟朕万寿节后。应扈从者随行。余即令各回游牧。并传谕盛京将军永玮等、将山海关外一切豫备事宜。亦著从容妥办。　　

○又谕曰、弘晸、著革去奉恩辅国公、并内大臣。延恒、著革去四品宗室顶戴。交留京办事王大臣。会同宗人府、刑部。秉公严审定拟具奏。　　

○又谕、著派工部尚书福康安、驰驿前往东省。会同萨载公干。所有乾隆四十八年。癸卯。六月。丙子。谕、前经随带司员。著一并驰驿。　　

○谕军机大臣等、此次由热河诣盛京。已明降谕旨。改于八月十六日启銮矣。所有派出后班随往之王公大臣、及各部院司员官兵人等。俱照向例于八月初十前后、至热河。其七月分吏兵二部月选官。亦仍照常例带赴热河引见。著留京办事王大臣。通行传谕各衙门知之。　　

○又谕曰、工部议驳河东总河何裕城、题销东省乾隆四十七年、黄运两河岁抢修工程一摺。现已派福康安前往会同萨载、秉公查勘。著传谕萨载、接奉谕旨。即带印径由江省赴山东韩庄一带。俟福康安到日。会同详悉履勘。据实具奏。将此由六百里谕令知之。　　

○丁丑。谕、前因江西南昌镇总兵张景烈、来京召见。朕询以此次军政列为何等。伊称经萨载保列一等。朕以各省总兵考语等次。俱系该督等、具摺密陈。询问伊何由知悉。称系萨载告知。及查萨载保列清单。张景烈、系列为二等。随令军机大臣传旨申饬。复加讯问。又称系郝硕告知。随降旨询问萨载、郝硕、令各据实覆奏。前据萨载奏称、并未与张景烈见面。无由告知。兹据郝硕奏称、本年正月督臣萨载、将军政案内。陈奏南昌、赣州、二镇总兵考语咨到。旋有南昌镇总兵张景烈、向伊询问。伊不便实言明告。一时权宜。将督臣所出赣州镇总兵吴抡元考语给看等语。是成何言。各总兵每届五年。令该督等出具切实考语。密陈一次。本人不应与闻。郝硕以巡抚兼提督。所有该省总兵考语。萨载自应劄知。乃郝硕于张景烈询问时。即应据实参奏。不然。亦当正言诃斥。乃捏称将吴抡元考语给看。即吴抡元亦系二等。可见郝硕始则市惠徇情。及降旨询问。又复回护捏称。甚属非是。若李侍尧遇有此等总兵询问。必即参奏。而总兵等、亦未必敢向其私问。则郝硕之取信于人之处可知矣。郝硕著交部严加议处。至张景烈、于召见时。所称保列一等之语。虽非无因。但伊本不应向郝硕询问。又于朕前谎称、系萨载告知。亦属荒唐不实。张景烈、著一并交部严加议处。　　

○戊寅。谕军机大臣等、据四德奏、委员解缴浒墅关税课钱粮。于六月初一日。行至宿迁县。离城四十里之嶂山地方。时值黑夜大雨。被贼匪窃去三鞘等语。官解饷鞘。贼匪敢于乘间偷窃。殊属可恶。著传谕萨载、闵鹗元、速饬文武员弁。勒限躧缉。务获偷鞘贼犯。严审究拟。从重治罪。并飞咨邻省。一体查缉。毋致远扬兔脱。至该解员、及地方官。疎于防范。均有应得之咎。并著该督等照例参处。分别赔缴。将此由四百里谕令萨载等、并谕四德知之。　　

○铸给四川顺庆府分驻四合镇督捕同知关防。从前任总督福康安请也。　　

○已卯。谕曰、保成前往喀什噶尔办事。改由河南行走。沿途驿站。未经详查。即行应付。本应照例议处。第念保成改道。因欲行走迅速。其自请议处。业已加恩宽免。所有沿途地方官应议职名。俟查取到日。著该部从轻减半议处。　　

○谕军机大臣等、据闵鹗元奏、关饷中途被窃三鞘。请将委员柘林通判田实頴、昭文县主簿曹谟业、先行革职。提同管解拨护兵役人等、严讯失鞘确情等因一摺。已批该部知道矣。此事昨据四德奏到。业经传谕萨载、闵鹗元、严拏务获。至贼匪窃饷三鞘。以贫民而骤得银三千两。其踪迹易于败露。且非一人所能窃取。必有夥犯同窃。无难购线跟拏。闵鹗元、业已前往。著即遴委妥干员弁。迅速查拏。务获首夥贼犯。严审定拟。从重治罪。至失鞘处所。系江苏、山东、两省交界地方。并著明兴、饬属一体速缉务获。将此由四百里各谕令知之。　　

○庚辰。礼部奏、朝内考试杂项人员。统归御史稽察关防。向派监试二员。不能周遍。嗣后人数在一百名内。仍照旧请派二员。如数在一百名外。再请添派二员。从之。　　

○辛巳。谕军机大臣等、据蔡新奏、五月二十一日。已抵苏州。谨拟抵京后。轻装就道。前赴热河。一遂倾向之诚等语。已于摺内批示矣。前因天气炎热。念伊年高之人。往返劳顿。曾传谕留京办事王大臣、于伊到后。谕令遵旨、不必赴热河请安。今蔡新瞻觐之意。既甚恳切。现已改期于八月十六日启銮。伊若于七月初抵京。即带领六月分月选官前来热河引见。如到京已过七月引见之期。即于八月初。带领七月分月选官至热河。亦无不可。断不必独自束装前来也。将此谕知蔡新、并谕留京办事王大臣知之。　　

○旌表守正被戕湖北当阳县民王明远妻马氏。　　

○壬午。谕、此次盛京恭送册宝。著派工部侍郎汪承霈前往。　　

○又谕曰、弘晸于伊侄延恒、令许鸣冒充家人。捏造谕帖。赴静海县私收地亩一事。曾与许鸣见过两次。又令与延恒商同办理。经留京办事王大臣、会同宗人府、刑部、审讯明确。请将弘晸永远圈禁。其罪固由自取。第念延恒所写劄谕内言语。究非弘晸授意令其编写。若使劄谕出自弘晸之手。自当加倍治罪。尚不止于圈禁。今讯明止于贪图微利。尚与授意者有间。况今与朕同辈年稍长者。止弘晸一人。现在驻跸热河。敬念皇祖推恩笃祜。奕禩相承。前弘晸因伊父缘事。圈禁数十年之久。尚且格外加恩释放。洊封公爵。今虽伊自取罪戾。若照所拟永远圈禁。朕心实为恻然。弘晸、著加恩仍授为散秩大臣。令其在家闭户闲住。不必当差行走。著留京办事王大臣等传、谕。令其痛自改悔。安分守法。以副朕格外施恩之至意。倘仍怙终不悛。复罹法网。不特弘晸无颜见朕。即朕亦自觉惭怍矣。延恒、依拟绞候。著交宗人府严行圈禁。照例办理。许鸣、依拟应绞。著监候秋后处决。　　

○谕军机大臣等、弘晸差家人许鸣、持谕至静海县查收地亩一案。现已据留京办事王大臣、审明定拟具奏矣。至静海县双窰村等处。有弘晸之父入官地亩。共一百九十三顷。迄今徵租地。仅有二十七顷。其余荒地至一百六十五顷之多。其故殊不可解。此项地亩。既经入官。自应召恳徵租。乃直属向来陋习。旗地一经入官。即多报荒。此皆地方官假捏详报。以为影射渔利之地。最为积弊。亦不止此案也。从前旗租拖欠。经部议定有处分之后。即按季徵解。不致拖欠。况此项地亩。当年未入官时。若皆似此抛荒。本人何以取租养赡。可见从前报荒地亩。非地方官规避处分。即系藉端捏报。著交刘峨、将静海此项地亩。彻底清查。其荒弃者究有若干顷。其余各属旗地。报荒冲压者。亦一并查办。据实详明覆奏。至此案静海县知县王凤文、于许鸣持劄到县时。即据实详办。尚属留心能事。并著查明如荒地内。该县竟有情弊。自即据实参奏。若查无情弊。即出具考语。送部引见。将此谕令知之。　　

○又谕、据工部奏驳、江南河道总督李奉翰题销、淮徐道属乾隆四十七年、抢修工程钱粮浮多。请交钦差尚书福康安等、就近查办一摺。此项工程。上年因李奉翰有徐属各工。必湏早为估办之奏。曾传谕萨载、李奉翰、详悉查勘。据实覆奏。嗣据该督等、会同覆奏。本年黄水虽未下注。而开放张家庄、潘家屯等处各引河。分洩微山湖、及运中河之水入黄。黄河上下。水深丈余、至二丈不等。两岸各工。择其至要之三五段、及七八段、十余段不等。抢修完竣。迨八月以后。上游湖水骤涨。藉资抵御等语。是南河抢修工程。曾经该督等奏明。且黄河内、原有各引河洩入之水。两岸工程。势湏镶做。尚非何裕城题销泇运二河相连。堤岸皆在水底。无从抢修。必须详查者可比。工部一体奏驳。未免因前奏连类而及。此摺奏到时。阿桂尚在出差。未经阅过。而福隆安自必不能记忆。著将萨载等原摺、钞寄阿桂、福隆安、详悉阅看。如果有浮冒情弊。自仍应奏明。交福康安履勘查办。若竟与原奏相符。或间有开报浮多之处。不过酌量删减核销。将此谕令知之。所有工部原摺。仍发还。　　

○暂署四川总督成都将军特成额奏、进剿金川案内。积存重庆渝局硫磺二十八万余觔。恐致霉变。有亏工本。若分摊通省各标营。足敷十五年配造火药之用。请饬各营照例额分领。加谨收贮。将备各顾考成。自必留心照料。从之。　　

○又奏、军需案内。积存士民公捐义谷十四万九千余石。查新设马边厅。未建常社二仓。盐源县、产谷稀少。请将此项存谷。存贮该厅县、听民间夏借秋还。不加息谷。以资接济。从之。　　

