<!-- { "loadSidebar": true } -->
○谕军机大臣等、前因高宝等属、湖河异涨。民田多有被淹。降旨令策楞、刘统勋、就近前往确查具奏。后闻该处于七月十二日。猝被风雨。堤坝漫溢。即有人言、该处现在被水。尚不及七年之甚。今庄有恭摺报情形。称较乾隆七年被灾更重。闾阎既经被水。自应亟加赈恤。但乾隆七年灾地广阔。朕不惜多用帑项。加意抚绥。今年高宝一带。雨骤水涨。漫缺堤坝。以致民田淹浸。人口损伤。如果较之七年更重属实。即当照前办理。虽多费帑金。而灾黎可以不致失所。若系小民因灾藉口。冀邀格外之恩。或地方有司。及奸胥蠹吏。借以张大其事。希图乘机中饱。则此风亦不可长。庄有恭所奏。安知非即属员禀报之词。著再传谕策楞、刘统勋、将该处被水实在情形。详悉确行查勘。是否较之乾隆七年、被灾轻重若何。实应如何办理。伊二人亲加履勘。目击情形。如有所见。即告知庄有恭。令其速为酌量妥办。并一面速奏。寻奏、查乾隆七年、古沟冲缺后。运河东堤闸坝全开。是以淮扬被灾甚重。今岁止车逻坝过水。二闸冲开口门。凡当冲之高邮、甘泉、兴化等处。被灾较重。余若宝应、江都等县实轻。臣亲勘情形。遍访舆论。实未有七年之重。现委员分别妥办。得旨、览奏稍慰。然亦不可豫存成见。谓必不似七年灾重也。如此则必有讳灾之意。百姓不免失所矣。将此告知庄有恭。　　

○又谕、前因高宝一带。猝被水患。传谕庄有恭、令其即行前往查勘。今据该抚摺奏。已经亲往该处。并饬拨银两。分发各属。照例先行抚恤等语。看来今岁高宝等属被水情形甚重。灾民亟宜抚恤。前已谕令策楞、刘统勋、就近查察。著再传谕庄有恭、务宜实力详查办理。毋俾穷黎一夫失所。其淮海等属漫缺。田禾淹伤处所。自宜一并赈恤。前已令许松佶往来督率严查。毋任胥役中饱。务令灾民均沾实惠。无滥无遗。再摺内所奏大江以南。雨泽情形。尚未沾足。未知此后何时方得透雨。将来田禾收成。究竟有无妨碍。仍令一并查明速奏。寻奏、查大江以南。俱于七月十九、二十一、二十四、五、六、等日。甘雨叠沛。积水将至盈尺。十分沾足。且得雨正交处暑。甚属及时。秋禾茂发。将来可望九分收成。得旨、览奏俱悉。　　

○又谕、方观承奏、七月二十八日。山西解交邪教首犯冯进京。即于是夜三更疮发身毙等语。此摺殊未明晰。冯进京倡立邪教。煽惑乡愚。已据陆续审出多人。所有究讯质审之处。皆应于该犯是问。乃此案第一要犯。其查拏究问。及解送收审时。承办之员。自宜小心防范。详细研鞫。今据称该犯杖疮溃烂。沿途擡送。到直即行陨毙。似有急令灭口情形。前据胡宝瑔初奏。殊不以为意。此因初供原无邪逆情节。自应如是办理。及至知有邪逆情节。遂亲往该处查拏。皆已合宜。方待其查明具奏。何以竟解直质审。并未奏闻。且重杖成疾致毙之犯。不知是否山西拏获之冯进京。抑系替代者。长途解送。安知不有奸胥猾役。从中替换情弊。未可遽行轻信。著传谕方观承、胡宝瑔、令其各将所属、详悉严查具奏。再此案情节。看来虽属悖逆。究与马朝柱等案。显为谋悖者不同。各省似此未经发觉之案。不能保其必无。但既经拏获究出。自不可不办。该督等查审明确。可将首先传播如王会等数人。即行杖毙。俾乡愚知所惩儆。余犯照例完结足矣。无庸缮本具题。将此一并传谕知之。寻胡宝瑔奏、臣审拟逆犯冯进京时。其家幼孩。亦经提讯。彼此呼唤如常。实非生面。而解直则有文武员弁。公同看守。又与王会等面质识认。断无替换等弊。其因杖后发疮致毙。并无别情。再该犯借邪教以诳钱。王会又借该犯以惑众。实为此案罪魁。立毙儆众。尚觉宽典。余犯遵谕各就本案速结。报闻。　　

○兵部议覆、署湖广总督开泰疏称、黔省驿路。惟毛口、烈当、二驿。地多岚瘴。水草恶劣。马易倒毙。官弁亦多染病。更有左右两河。春夏雨涨。行人每苦守候。查毛口驿附近之那贡塘一带。可开新路。下名阿都田、历大烈当等处。出白沙塘、直抵罐子窰。土路两旁。俱有马道。较旧路实为坦易。且无岚瘴之虞。请将烈当一驿裁汰。将毛口驿、移驻阿都田。罐子窰驿、移驻白沙关。杨松驿、移驻上寨。再毛口、杨松、二驿。向无站夫。请将烈当驿裁汰之站夫一百名。改设毛口驿。杨松驿增设站夫一百名。于裁汰烈当驿马夫工料项下拨给。应如所请。从之。　　

○丙戌。谕军机大臣等、直隶邢台县拏获邪教一案。询据王会称、传自冯进京。而冯进京家中搜出经卷。多释道俚鄙之词。尚无悖逆语句。看来冯进京固属邪教之首。然不过借此以引诱乡愚。至其散给合同。托言煽惑。则王会所为。即其入教男女。多在顺德、及河南彰德一带地方。其悉系王会勾引。已属显然。是王会实此案罪魁。应立毙以示惩儆。至于被诱入教之犯。皆乡愚无知。受其诳惑。非有凶悍要结情节。无足深究。著传谕方观承、令其遵照前旨。将王会审明杖毙示众。其现获各犯。讯出情节。即分别杖责枷号发落。未获各犯。亦不必再为穷治。将此一并谕令蒋炳、胡宝瑔、知之。朕于人心风俗所系。应办者断不姑息了事。而于不必办理者。亦不忍寻枝数叶。辗转株连。惟得其至当而已。　　

○陕西道监察御史蒋元益奏、河防官员。于一应河务事宜。皆须亲身查勘。先事豫防。近闻河道总督高斌、顾琮、俱已抱疾。步履艰难。或遇异涨险工。恐不能轻骑疾驰。亲往调度。应请敕令解任。另简能员。谕、御史蒋元益、请敕令高斌、顾琮、解任一摺。所奏甚属取巧。用人乃政治之大端。朕于中外大小臣僚。凡有简任。罔不衡量审慎。况在大臣畀以要职者。何日不往复于怀。岂待小臣提奏。始加省察耶。科道职司言路。大臣中果有营私舞弊。贪婪不职等情。即明列弹章。亦分所应尔。如谓年齿衰迈。夙膺痼病。要于办理诸事。并无妨碍。岂可轻为弃置。高斌未任河道以前。向有足疾。众所共知。以其老成练达。熟悉河务。是以简任南河总督。伊莅任以来。数载辛勤。毫无贻误。岂以不能轻骑疾驰。遂足为累耶。且协办则有张师载。学习则有富勒赫。即地方辽阔。亦不待高斌之轻骑疾驰也。至于顾琮、才干虽少。诚朴有余。于河务尚堪经理。夏间陈世倌、曾面奏其不能动履。及询之史贻直、则谓尚能照旧办事。史贻直之子史奕昂、现任河道。或因其子为彼属员。不敢据实陈奏。或利其易事。不欲更易上官。此亦人情所有。随复询问豫东两省巡抚。倘伊等覆奏。彼此互异。自当别为筹画。而该抚等同声一辞。谓夙疾渐愈。则其堪膺职任。更可无疑矣。朕临驭天下。一秉至公。毫无成见。即照察所及。从不以用智矜明为尚。惟达聪明目。公听并观。轻重妍媸。因物付物。此无不可与天下明白晓谕者。若谓蒋元益受陈世倌风指。敢为此奏。亦未必然。即有之亦无形迹。不欲因兴大狱也。此不过见策楞、刘统勋、奉差江南。现有查办之事。度其必为河臣而发。是以豫行陈奏。以沽建白之名。其揣度迎合之私心。又何能逃朕洞鉴耶。将来策楞等、查出情弊。果系高斌、张师载、实有徇隐。据实参劾。自有应得处分。蒋元益以微末小臣。取巧妄奏。甚属不合。著严行申饬。　　

○云南道监察御史耀成奏、查会清河、上自圆明园、至通州一带河道。向因清河本裕仓收贮号粮。皆由水运。河身河岸。俱经修整。后因旱路车载。停止水运。该处居民、竟将临河两岸。占垦地亩。以致河身淤浅。偶遇阴雨连绵。河水涨溢。有损田禾。该处居民、皆称奉闸官租给分种。每年纳租交闸官转送奉宸苑等语。是否难以确信。应请交该衙门。将河道逐一查勘修整。并议定离河若干尺。不许耕种。得旨、著交五福、李因培、申甫、查勘。寻奏、臣等前往查勘。缘临河两岸。内有地势较高。水流不及之处。一路间有垦种田地。因传讯闸官丁大伦。据称雍正四年。水运改陆后。河边渐有淤出高处。附近居民。零星开种。闸官向地户量取租钱。留为备办外闸绳钩。及修理所住官房。并无转送奉宸苑之事。臣等查明、虽零星片段。沙石相间。非膏腴可比。然究属官河边地。若逐渐垦种。必致日益填淤。自应严禁。将界限清出。插官柳标记。以杜后来越占等弊。得旨允行。　　

○以通政使司通政副使李清芳、为詹事府詹事。兼翰林院侍读学士。　　

○丁亥。祭先师孔子。上亲诣行礼。　　

○诣畅春园、问皇太后安。　　

○幸圆明园。　　

○戊子。祭大社。大稷。遣和硕履亲王允祹、恭代行礼。　　

○谕军机大臣等、普福奏报、淮北板浦等场。被水淹浸一摺。殊未明晰。盐场猝被水患。所有灶户人等。亟应查明赈恤。普福所奏、仅系笼统约计之词。其实在被灾情形。及盐池庐舍。被淹确数。均未分晰。普福专司鹾政。一闻场灶被灾。即应迅速前往。亲加查勘。实力抚绥。乃不过按例檄委道员查办。而该道李奇龄、已据河臣奏称、委令堵筑邵伯东堤漫口。更属紧要重大。必不能分身兼顾。若待文移往返。岂不致贻误地方耶。普福系内务府世仆。何身耽安逸乃尔。著传旨申饬。仍令将实在被灾情形。详悉查明。据实奏闻。寻奏、查淮属板浦、中正、临兴、各场。暨泰属庙湾等场。缘六七两月。霪雨连绵。湖河并涨。以致盐地淹浸。当即委员分头查勘。并先发银八千两。如各处盐义仓谷。不敷赈济。即银米兼赈。臣随即起程至邵伯。适遇河臣高斌督筑口岸。委李奇龄仍往淮北一带照料工程。臣因伊兼理盐道。是以著其就便巡查灾务。臣一面由金湾六闸下河。至泰属北七场。水陆兼程。绕至淮北三场。一路察看抚恤。查庙湾场地洼下。众水汇归。成灾约有七分。其亭场庐舍。并无坍塌。灶力尚可支持。毋庸先行抚恤。照极贫次贫例。按期赈济。至淮北之板浦、中正、二场。成灾九分。临兴场、成灾八分。该处被灾较重。亭池庐舍。俱有淹没倒塌。照例先行抚恤一月。再照成灾分数。分别极贫次贫赈济。并给修葺庐舍银两。现饬员赶紧妥办。不敢稍耽安逸。报闻。　　

○工部议准、浙江巡抚雅尔哈善疏报、山阴县宋家溇塘工。潮汐交汇。冲坍矬裂。亟宜修复。其先行抢堵柴埽工程。并请动项支给。从之。　　

○顺天乡试以兵部右侍郎兼管府尹李因培、为监临官。吏部尚书协办大学士孙嘉淦、为正考官。礼部侍郎嵩寿、为副考官。　　

