<!-- { "loadSidebar": true } -->
○甲寅。谕、本日刑部议覆、郝硕所奏定南厅逆伦重犯胡震泰案内同谋加功之叶观苌受等。拟以绞决已依议行矣。向来外省蔑伦之犯。旧系立毙杖下。从不具奏立案。朕以此等逆犯。实为覆载所不容。自当明示诛磔。以快人心而申国法。因令于审明时。即请王命正法。仍一面奏闻。定例以来。每岁所奏。间有一二案。朕阅毕俱不批发。盖逆犯性同枭獍。固天地间戾气所钟。乃竟至于悖理蔑伦。实非世间所宜有。故不欲复污丹豪。然究系教化未周。致恶类不能尽绝。我君臣皆当引以为愧。从来道政齐刑。不如德礼。明刑即所以弼教。辟以止辟。原属不得已而用之。各督抚以至州县。诚能于人心风俗之原。详加化导。未尝不可以感发天良。潜消乖戾。然亦贵乎诚意相孚。非徒为条教具文。虚言塞责而已。至于旌奖节义。不过王政之一端。非即藉此遂足以维持世道。如上年高晋等、请旌山阳县守义之程允元夫妇。亦仅为众所乐道。近日钟音、请旌侯官县民黄致中侧室郑氏殉节。尤不值概予阐扬。又前此召见曹秀先奏、近日各省题旌节妇。较少于前。其意若有未慊者。所谓知其一未知其二。守节本闺门庸行。多出于殷实之家。足衣食而惜颜面。自不肯轻于改适。虽多亦无足为异。且节妇即多千余。亦不抵偶有一逆伦之犯。若以节妇多为风化之美。则逆伦者宁不当有所归咎。曷亦权其轻重而计之乎。夫化民成俗。乃有司之专责。而董率整饬。尤大吏之职司。乃近来督抚诸事废弛。吏治几有不可问者。即如刑部议驳孔传炣奏请州县接递人犯。另文移会前途以防窜逸一摺。以旧有之章程。全未寓目。转作为已意条奏。即此类推。外省于一切成例。并不实力奉行可知。又如山西遗失马递公文。止一马夫赍送经朕降旨询问各督抚。及覆奏、佥称向系拨马夫二人同行。果尔、则河南遗失本箱一案。又因何止有一人驰递乎。凡用马驰赍之事。派拨二人同送。原以备惊跌失误。本章关系紧要。独不当照马递公文例乎。看来外省诸事因循成习。督抚惟于每事初奉谕旨时。稍为经意。数年后视若具文。久即置之高阁。积习相沿。恬不为怪。岂国家倚任封疆之意。督抚等不可不痛自湔涤。致干咎戾也。至于府州县各官。膺司牧之寄。自应以民事为重。于地方利弊。民生休戚。风俗浇漓。留心讲求。方为无忝厥职。若办差、不过庶务中之一节果优于抚民、而拙于差务。并不失为循良。设视办差为殿最。则所谓悃愊无华。岁计有余者。又何以称焉。且如裴宗锡、李湖、郑大进、皆非直隶能办差之人。朕以其尽心民事。皆擢用至巡抚。尤直隶地方官所共知者。而谓朕之所取。在办差乎。不在办差乎。况朕每年巡幸热河。进哨秋狝。乃遵循祖制。习劳肄武。而临幸盛京。则因展谒祖陵。即前此屡举南巡之典。亦因阅视河工海塘。及入疆观风问俗。藉以察吏阜民。并非因游观山水。寄情吟咏也。且一应供顿。皆发公帑。丝毫不扰闾阎。所至惟令扫除。不许侈陈华丽。又有何办差之可言。顾欲以此藉口可乎。昨周元理奏请将河南南阳府知府庄钧、与直隶大名府知府永宁对调。及陕西朝邑县知县金嘉言、与直隶新城县知县王垣对调。皆以办差为名。经吏部以违例议驳。朕因庄钧原系直隶知州。因回避别用。故照该督所请。而金嘉言之隔省对调。实属非宜。则从部议。朕惟视事之当行与否。酌为准驳。并不以办差为权衡。恐各省不知。转相效尤。实有关于吏治。且亦不成政体。又周元理所奏属员贤否单。于按察使达尔吉善、称其虽不能办差。人尚小心谨饬。是该督竟以差务为重。而以地方公事为次。是何言耶。周元理著饬行。朕临御以来。无日不心周民隐。并严饬废弛之习。每于各督抚奏事。随时训诫。何尚不能深体朕意。实力奉行耶。嗣后务宜各加省改。毋忽教养斯民正务。以副朕谆切训谕之意。将此通行宣谕知之　　

○又谕曰、国泰奏、审办泰安县民王仲智潜居修炼。收藏不法书籍将王仲智、比照大逆律问拟。殊属过当。王仲智收藏不法书籍。固有应得之罪。但各书并非该犯自造。较江西逆犯王锡侯之罪。轻重悬殊。即照左道异端邪术律拟罪。已足蔽辜。乃该抚率将王仲智、比照谋反大逆。拟以寸磔。且波及缘坐之人。未为允协。若是。则前此临清之逆匪王伦。昨岁甘肃河州之逆匪王伏林等。又将援何律定拟乎。执法贵得其平。固不可心存姑息。失之宽纵。亦不可漫无区别。有意从严。国泰所办非是。著交部察议。此摺交刑部、另行定拟具奏　　

○又谕、据明亮等奏、查讯小阿树土司丹怎。据称、我地方所管人户。从不敢去做夹坝。历来也没犯过案。上年我跟著三郭罗克三阿树土目们。查捕拉布坦回来。才知青海把我打牲的加科等五人。在我地方拿去。旋即送回。均在途病故。后又拏去七人。至讯之班珠尔。坚称、并不敢说报讐的话等语。阿树土司平日颇属小心恭顺。似不应有放夹坝之事。或系青海地方。因不能将郭罗克贼番缉获。捏造班珠尔报讐之语。致将小阿树之人。屡次拿送塞责。亦未可知。但究系丹怎、及班珠尔一面之词。非对质难成信谳。而其事亦非参将李天贵所能查办。著派侍郎博清额、驰驿前往青海。会同法福里审办。其应行带往质讯之班珠尔等。即著李天贵押送前往。听候查讯　　

○命刑部右侍郎钱汝诚、阅办大清一统志　　

○乙卯。命国史馆以明季贰臣传。分甲乙二编。谕、我国家开创之初。明季诸臣。望风归附者多。虽皆臣事兴朝。究有亏于大节。自不当与范文程诸人。略无区别。因命国史馆、以明臣之降顺者。另立贰臣传。据实直书。用彰公是。兹念诸人立朝事迹。既不相同。而品之贤否邪正。亦判然各异。岂可不为之分辨淄渑。如洪承畴在明代。身膺阃寄。李永芳曾乘障守边。一旦力屈俘降。历跻显要。律以有死无贰之义。固不能为之讳。然其后、洪承畴宣力东南。颇树劳伐。李永芳亦屡立战功。勋绩并为昭著。虽不克终于胜国。实能效忠于本朝。昔战国豫让、初事范中行。后事智伯。卒伸国士之报。后之人、无不谅其心而称其义。则于洪承畴等。又何深讥焉。至如钱谦益、行素不端。及明祚既移。率先归命。乃敢于诗文阴行诋毁。是为进退无据。非复人类。又如龚鼎孳、曾降闯贼。受其伪职。旋更投顺本朝。并为清流所不齿。而其再仕以后。惟务靦颜持禄。毫无事迹足称。若与洪承畴等同列贰臣传。不示等差。又何以昭彰瘅。著交国史馆总裁。于应入贰臣传诸人。详加考核。分为甲乙二编。俾优者瑕瑜不掩。劣者斧钺凛然。于以传信简编。而待天下后世之公论。庶有合于春秋之义焉。然朕所以为此言者。非独为臣子励名教而植纲常。实欲为君者、当念苞桑而保宗社。盖此诸人。未尝无有用之才。诚使明之守成者。能慎持神器而弗失。则若而人、皆足任心膂股肱祖业于是延。人才即于是萃。故有善守之主。必无二姓之臣。所以致有二姓之臣者。非其臣之过。皆其君之过也。崇祯临终之言。不亦舛乎　　

○又谕、朕前降旨。将英亲王阿济格子孙。均复还黄带子。叙入宗谱。乃推广皇祖恩意。俾其子孙得列天潢。今据吏部奏称、复入宗室之现任人员。俱应一体出缺。以宗人府职官对品改补。固属遵照定例。但念伊等向列仕籍。原在未复黄带子之前。若因此而令将现缺全出。候补无期。是朕此次施恩。惟使其宗支奕世蒙庥。而现在职官。转不得同时被泽矣。著加恩将此项改归宗室之现任京外人员。其本身均留原职。仍与满洲人员一体升转。毋庸出缺改补。其现在候补候叙人员。亦仍以满洲员缺照旧铨用。其未经出仕之子孙。自当仍照宗人府旧例行。至官学生、系向未出仕之人。俱即改归宗学　　

○谕军机大臣等、前日据荣柱奏豫省。归德、汝宁等属、均被雨泽。惟开封、彰德、卫辉、三府属、未能一律普沾。现在饬属设坛虔祷等语。今日侍郎周煌、自川省差竣回京。召见时、询以沿途雨水。据称、经过河南地方。亦觉雨泽较稀。农望颇切。是豫省雨雪。自昨冬至今春。终觉较少。本月望日。京师仅得微雨。嗣据周元理奏、保定一带。十五日得雨寸许。顺德、广平二属、得雨二三寸不等。朕意迤南雨势较大。齐、豫、两省。自应普沾。昨国泰奏报济南一带。于十五日、自朝至夜。膏雨连绵。得雨已为深透。而河南尚未据奏到。昨二十二日京师得雪。连融化及积地。约计五寸。今日据周元理奏、二十二、二十三两日。省城得雪六寸。豫省曾否亦得沾渥。甚为轸念。著传谕荣柱。如河南省此两次得有雨泽沾足。即迅速由驿覆奏。将此由五百里传谕知之　　

○吏部议覆、河东河道总督姚立德等奏称、沂州府河工通判。上年经部议准、改为海赣通判。管理缉私。仍兼本任河务。复恐不能兼顾。行令详查。今查该厅河务、事不甚繁。尽可兼管缉私。并请即定为沂郯海赣河防盐务通判。仍隶河臣拣调。应如所请。从之　　

○兵部议覆、大理寺少卿江兰奏称、各省绿营拔补千把总。向祇以人才壮健、弓马娴熟注考。并不论及鸟枪。请嗣后将考拔把总、外委之例。酌于五缺后。选拔精习鸟枪一人。其步兵拔补马兵亦如之等语。查定例额兵一千。设鸟枪兵三百。沿边沿海者四百。今既请准选拔。应请于别项人员补用三缺后。即选拔一人。注考报部。其步兵拔补马兵亦如之。此项奖拔把总、外委。仍令其训练鸟枪兵兼习骑射。俟升至千总后。再比较弓马。一律保题守备。从之　　

○丙辰。遣官祭贤良祠　　

