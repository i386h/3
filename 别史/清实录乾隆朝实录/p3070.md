<!-- { "loadSidebar": true } -->
○谕军机大臣等、据毓奇等奏、分派截留漕船事宜一摺。所办甚是。著即照所请。分拨截留。俾漕艘及早归次受兑。以免长途牵挽之劳。至摺内称、浅滞在清口之饶州、永建、等帮船。现在圈埝戽水。设法推拉。拟将船米全数起空。俟推活得水。再将米石复载原船。挽回三闸。守候齐帮南下等语。看来现在清口粮艘浅搁。来往俱不能行动。殊属不成事体。清口阻滞。淮水微弱。停沙淤浅。乃偶然之事。自六月二十八九。至今已逾一月。何以尚形浅滞。况前据萨载等奏报、七月初十以后。黄水盛涨。淮水亦陆续增长。下注洪湖。而清口仍然浅滞。殊不可解。雨泽短少之时。河水未能充足。致有浅阻。尚属事理之常。今大雨时行之后。黄淮俱长。而清口仍然淤滞。是长此安穷。该督等专司河务。目击情形。岂竟一筹莫展耶。萨载、李奉翰、不早建闸座。贻误于前。若再不设法办理。将清口疎浚深通。致误新漕。恐该督等不能当其咎也。著萨载。李奉翰、将清口何以淤阻如此之久。究竟作何筹办之处。迅速明白回奏。至本年漕船迟滞。沿途正须上紧催趱。酌量情形。就近筹办。毓奇不必前来行在陛见。务期加意往来照料。俾漕船迅速抵通。回空受兑。方为妥善。将此谕令知之。　　

○户部议奏、各省未完耗羡。总由州县不随正项钱粮。一体申解。遂以己徵作为民欠。应请饬各省督抚、将积欠银两。分别年分远近。如事隔多年。即按在任应解未完确数。勒限追赔。其现在各官吏。倘有侵那。即饬该管道府、核明节年延宕之项。分别在官在吏勒追外。仍严□□□□尔□究治。倘其中有一二实欠在民。该州县前徵正项时。何以不行核入。亦著落经徵之州县赔缴。如无可著追。即著落失察之历任各上司、按股摊赔。并请嗣后责成藩司、照原任山东布政使陆燿奏准随同正项报解。设不肖州县。仍有那移一面勒追。一面□□□□尔□处。该司徇隐。臣部查出。一并□□□□尔□处。从之。　　

○礼部议覆、四川学政钱樾奏称、学臣按临考试。例以府州为提。调稽查弹压。关系甚重。若委员代办。每致呼应不灵。应请申明定例。嗣后学政按试时。该府州非有紧要事件出境。不得改委佐贰等官提调。遇有改委代办。申报督抚查核。至各府州县设立书院。以广学校所不及。岂容久虚讲席。教官本有课士之责。不准兼充。从之。　　

○壬午。上御卷阿胜境。赐扈从王公大臣、蒙古王公台吉等。及土尔扈特郡王色楞等三人、阿尔台乌梁海散秩大臣乌尔图那逊等二人食。翼日如之。　　

○遣官祭昭忠祠。　　

○谕、户部核议各省耗羡、务令随同正项钱粮。一同报解一摺。已依议行矣。此事曾经陆燿条奏。户部议覆准行。朕惟各省耗羡。虽与正项钱粮不同。然断无正项钱粮全完。而独欠耗羡之理。总因不随正项钱粮。一体申解司库。州县遂以己徵作为民欠。希图从中那移。可以取携自便。及至上司催解。或那新补旧。或借端重徵。种种情弊。俱所不免。自应著落藩司、催令各州县、随同报解。如有官吏侵那。惟该藩司是问。再闻各省州县官、于耗羡内。有自行动支抵算养廉者。耗羡归公。原为各官养廉之费。但官员自收自支。其中恐滋影射冒混情弊。此后应一并禁止。令尽数解司后。再行由司库动支给发。以杜弊混。并令该督抚。于年终分晰报部查核。耗羡一事。经皇考整顿清厘之后。官员各给养廉。既不致办公竭蹷。而徵收皆有定额。闾阎又不至分外苛求。最为法良意美。乃各省办理不善。拖欠竟有数十年之久者。此时自不得不彻底查办。但究念为时已久。官非一任。恐辗转查追。仍不免累及小民。著以乾隆四十年为限。其乾隆四十年以前。各省所欠耗羡。俱著加恩。竟予宽免。至四十一年以后拖欠耗羡。令该督、抚、藩司、于经徵各官名下、严切查催。逐一追缴全完。不得向小民重徵滋扰。以示朕惠爱黎元之至意。　　

○又谕、户工二部议覆、淮安关、短少盈余银十五万七千四百七十六两零。宿迁关、短少盈余银一万三千八百三十八两零。请著落该监督、照数赔补等语。固属照例办理。第念本年豫东二省。俱被旱灾。麦收歉薄。客贩无多。以致船只过关稀少。盈余短绌。尚属有因。所有此次淮关短少银十五万七千四百七十六两零。宿迁关短少银一万三千八百三十八两零。俱著加恩。免其赔补。　　

○又谕、据富勒浑奏、延平协副将王万里、久病不痊。难以办理营伍。先行□□□□尔□奏开缺。仍于举劾案内附疎。听候部议等语。王万里。系总兵王万邦之兄。王万邦前在金川出兵阵亡。今伊兄王万里、于副将任内。久病不痊。并无别项劣迹。若入于举劾案内办理。部议即应革职。但念其弟曾著勤劳。王万里、著加恩以原品休致。该部知道。　　

○谕军机大臣等、本日闻有兰第锡等六百里之报。朕心深为惊疑。及拆函披阅。知系覆奏水势缓顺、工程平稳各情形。览之欣慰。不禁以手加额。今年豫工秋汛。因上游万锦滩叠次异涨。长水至三丈以外。兰第锡、毕沅、督率工员。分头镶护。得以一律平宁。殊属可嘉。俟秋汛安澜本到。即降旨将伊等交部议叙。至二十八、九、两日。沿河一带。澍雨绵密。在工之员弁兵夫等、于雨中昼夜抢办。并未住手。尤为可嘉可怜。所有出力之员弁。著兰第锡等查明。分别等第。入于秋汛安澜议叙案内咨部。其兵夫人等、即著查明。先行酌赏。以示鼓励。将此谕令知之。　　

○又谕、昨因清口淤滞。漕艘浅搁。来往俱不能行动。甚属不成事体。已有旨谕令萨载、李奉翰、查明。据实明白回奏矣。前据萨载等奏报、洪湖内高堰志桩。于七月十八、九、日以后。陆续长水一尺五寸。现虽尚未畅出。而通湖引河。业已派员一律疎浚。如水势加长迅速。再当遵照钦定水志。将清口东西坝。酌量豫为拆展。以资畅洩等语。淮水既有日长之势。该督等将拆展清口东西坝。以资宣洩。何以漕艘经行浅滞如此之久。殊不可解。至清口自本年三月以来。屡形浅阻。朕辗转思维。推求其故。或系清水微弱。不能畅出。或又因黄水倒漾。水退沙淤。以致舟行阻搁。均未可定。朕于此事深为悬注。该督等从未奏明。是何故也。该督等断不可稍存回护。著即将清口究竟何以如此浅阻。及作何设法筹办。俾一律深通之处。据实迅速具奏。　　

○癸未。谕、据刘峨奏、接通永道龙爱琴、通协副将苏宁阿禀称、自津至通。水势充足。无须起剥。当即明白晓谕。催令各粮艘原载抵通。讵有长淮头、大河三、两帮押运官刘鼎钤、卢效廉等、商之总漕委弁李守备。声称起剥系向来定例。未便因水势充足。擅停起剥。当即饬发札谕。催令原载赴通等语。剥船原为浅阻而设。今北运河水势既已充裕。满载漕船。足资浮送。自应上紧遄行。或果遇浅处。再行起剥。庶可及早抵通起卸。即可节省剥费。又可免盘剥耽延。旗丁亦所乐从。断无辞甘就苦之理。乃押连官刘鼎钤等、竟敢商之总漕委弁。因向来漕船至杨村一带。多因浅阻起剥。习为成例。遂不顾水势之深浅。藉词到此必须起剥。以为需索渔利地步。岂有此理。该弁等欲借起剥为名。希图讹诈。亦尚在情理之内。或可欺以其方。乃北运河水势既已充足。自应原载直抵通州。若云更须起剥。何以该帮经龙舜琴等、押令遄进。于七月三十日酉时开帮。初二日即至河西务。此帮船之无须起剥。而该弁之有意逗留。更属显而易见。似此迁延稽迟。殊出情理之外。其中必有藉端需索情弊。止图渔利分肥。全不顾漕船行走迟速。营私误公。情节甚属可恶。刘鼎钤、卢效廉、李守备、俱著革职。毓奇现在江南一带。趱催粮艘。距直省尚远。此案若令会同毓奇查审。转恐迟延。即著交与刘峨、秉公审办。刘峨不必前来行在。接奉此旨。即速赴通。会同仓场侍郎、将刘鼎钤等。严切究讯。务将该弁等因何必须起剥。及向来如何需索舞弊各实情。逐一根究明确。定拟具奏。其长淮头、大河三、两帮押运事宜。著毓奇委员迅速前来接署办理。毓奇差委之人。若不能到。即著刘峨委员署理。原皆国家公事也。至龙舜琴、苏宁阿、联衔发札。迳行催令原载赴通。所办甚好。著交部议叙。　　

○谕军机大臣等。昨因清口浅滞。非由淮水微弱。不能畅出。即系黄水倒漾。水退沙淤。已有旨谕令萨载。李奉翰、查明实在情形。迅速具奏矣。朕思自开挑陶庄引河之后。清口距黄已远。不应复有倒漾之事。而停沙淤滞。若非黄水挟以俱至。此沙又从何处而来。辗转思维。实不可解。今年漕艘业已浅阻如是之久。明年新运渡黄。又将如何。朕于此事昕夕悬注。著传谕萨载、李奉翰、务即将清口究竟因何阻滞。并作何设法筹办。即可永利遄行之处。据实迅速具奏。以慰廑念。　　

○又谕、前因河北各属未得透雨。兼有应办展赈事务。是以令江兰常驻卫辉。督同妥办。本日据江兰奏、卫辉一带。二十八、九、等日。复得澍雨。晚禾可以有收。春麦亦藉以播种。七月分加赈口粮。已次第放竣等语。是该处已无必须江兰在彼筹办之事。藩司为钱粮总汇。应办公务繁多。未便久离省署。江兰此时即当回省办事。倘因卫辉一带。究系积歉之区。有尚须亲为经理者。该处距省不远。江兰俟公务就绪。再行前往稽察。亦属甚便。毋庸在彼常驻也。　　

○又谕曰、永铎奏、据那旺报称、哈萨克贼匪八人。窃察哈尔牧群马一百八十余匹。随派弁兵追获贼三名。马三十余匹。余令鄂拓克严拏等语。哈萨克贼人。想闻伊勒图患病。乘间窃发。奎林此时谅已到彼。务即相机妥办。并谕惠龄、一体协拏。如未就擒。即著那旺、迳向杭和卓索取。务期弋获。俟获到时不论首从。即行正法。以示惩儆。仍向鄂拓克罚取马匹。勿稍姑息。　　

○直隶总督刘峨奏、直省河工同知、通判、一十六缺。向例缺出。如河工无人。准于沿河之通州等五州。武清等十六县内。拣员升署。惟各州县均属要区。非碍于处分。即格于年限。竟至一时并无合例之员。嗣后河工南岸等同知、通判、缺出。请将兼河之滦州、清苑、河间、献县、任邱、正定、雄县。七州县。一体拣员升补。如仍不得人。并于河员出身、及曾任沿河之现任繁缺州县。通融奏请升署。下部议行。　　

