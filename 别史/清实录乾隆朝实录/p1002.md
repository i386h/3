<!-- { "loadSidebar": true } -->
○癸巳。谕军机大臣等、苏昌、定长、等奏到、委员查勘广西思陵土州。沿边地方。被安南夷人拔竹占地一摺。粤西与安南接壤。自来边境相安。上年舒辂奏称、沿边栽种筋竹。以杜私越。一面奏明。即交地方官办理。其办理之道。未经详悉筹画。并未饬交承办各员。妥协清查。因有凭祥、思陵、土目头人。乘机侵占交地。以致夷人不甘。而土目仍以拔竹毁墙。捏词禀报。转坐藩国以梗化不遵约束之罪。现据该道府等查明。分别完结。此皆由舒辂轻率举行于前。办理不善于后。致滋事端。边疆督抚。应慎重周详。以图久远宁谧。岂可任意妄有举动。舒辂著交部察议具奏。　　

○又谕、两广总督陈大受、患病溘逝。已经降旨入祀贤良祠。著再加恩照伊品级。给与应得三代封典。伊子陈辉祖、并著赏给一品荫生。　　

○策试天下中式武举詹文正、等八十五人。于太和殿前。　　

○赈恤福建霞浦、福安、寿宁、福鼎、等四县。风潮饥民。　　

○以湖南永绥协副将冯哲、为湖广宜昌镇总兵。　　

○是月。江苏巡抚庄有恭、谢恩并奏、蒙恩简任学政。四载以来。体察士习民风。略知梗概。诚如谕旨云。俗尚浮华。文而少实。嗣后惟正已率属。广布德心。提其固有之天良。策以尊亲之大义。其顽劣不悛者。则国法具在。断不敢姑息长奸。至积欠一项。前在学政任内。凡有衿士抗欠。从未姑纵。况今身任封疆。何敢稍有瞻徇。得旨。所言是矣。勉力行之。至随时随事。无不训诲。与凡臣工皆然。而况汝乎。　　

○江苏学政雷鋐、谢恩并奏、臣莅浙一年。未有涓埃之益。蒙恩调补江苏。惟有恪遵谕旨。操守以廉介为先。衡文以清真为尚。得旨。览。江苏更繁要于浙省。汝其勉之。又今年浙省被灾颇重。虽非汝司文者之责。然既周行数郡。灾黎之是否得所。赈恤之是否普被。汝何无一言奏及。此大非汝平时留心正学之本意矣。　　

○浙江处州镇总兵李琨、谢调补恩。并奏、抵浙面传谕旨。以地方偶被偏灾。所办诸事。全在督抚和衷妥协办理。即各文武亦应同寅协恭。始于地方有益。督臣、抚臣、敬谨遵循。所过嘉、湖、各属。晚稻陆续刈获。询之农民。佥云、有七八分收成不等。现米价大减。民情甚属宁谧。得旨。一切据实入告。毋为饰辞。　　

○福建水师提督李有用奏、巡查南路营汛缘由。并谢升授恩。得旨。览奏俱悉。福建水师提督。为海疆第一要缺。一切汝宜勉之。　　

○山东巡抚、原任河南巡抚鄂容安覆奏、豫省每年、额徵漕粮二十二万石。自雍正十年。乾隆九年。两次改徵黑豆九万九千三百余石。本年闰五月。遵旨体察情形。又改徵豆二万石。嗣接部咨。除此次改徵外。尚余漕米十万余石。或全行改徵。或再酌分数改徵之处议奏。查续改豆石。为数较前已多。虽粟价昂于豆价。以豆抵谷。民所乐从。但各属情形不一。产豆究不若产粟之多。收获亦迟。若再改徵豆石。不惟恐误漕限。且致价值昂贵。请如前议办理。较为妥便。下部知之。　　

○甘肃巡抚杨应琚、谢升任恩。得旨。汝在甘肃。可谓驾轻就熟。一切实心奋勉为之。毋庸多谕。至准噶尔贸易一事。乃汝专责。当思国体久长之计。不可迁就示弱外夷也。　　

○云南开化镇总兵张凌霞奏、营伍名粮。不得虚冒。开化书识、除本身名粮外。竟有分食空粮至二十余分之多者。名曰秋粮。伏思书识多一伙粮。即营中少一实卒。现饬所属。尽行裁革。再、兵丁每遇粮缺。动经屡月始补。将截存银米。留充公用。仍以随缺随补咨报。现有缺即行顶补。再、直省兵丁。原设马步战守等次。开化止分马步。不分战守。将每月应得饷银一两五钱之战兵九百四十名。与一两之守兵一千一百七十余名均摊。每名每月。给饷一两二钱。仍分战守捏报。以致优劣不分。同归玩愒。现随时挑选。由守升战。再、开化兵饷。按季支放。为时既久。银数自多。兵丁入手。任意花销。迨日食不继。每致犯法潜逃。且有外籍入伍者。关银到手。即行远扬。现酌改按月支放。以符定例。再、开化设有生息当铺二处。因原定以钱一千一百文。作银一两。出入之数。与市价高低不一。恐有亏折。概不当钱。兵民不乐赴当。遂至生息不敷。现搭换制钱二千余串。银出银入。钱当钱赎。原本无碍。赏赉亦敷。再、总兵衙门所需食物。相沿陋例。令夷民上纳。名虽给盐兑换。实有勒派之弊。现刊示晓谕。一概禁革。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十九



大清高宗法天隆运至诚先觉体元立极敷文奋武孝慈神圣纯皇帝实录卷之四百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。冬。十月。甲午朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○御紫光阁、阅中式武举骑射。　　

○颁乾隆十七年时宪书。　　

○顺天府行乡饮酒礼。　　

○谕军机大臣等、苏昌等查覆凭祥思陵土目越占交地。捏报交人拔竹毁墙一案。此事原因舒辂喜事造端。又当调任之时。草率交办。遂致土民乘机侵越。占夺夷田。而属藩并无梗化。已据该道府等查明。应速行完结。此等土目土人。原界在内地外藩之间。往往藉端起衅。所有起意图占夷业之土人。若从轻发落。仍令复归本处。必挟仇寻闹。报复不已。边境转益多事。著传谕该督抚等、秉公严审。其有强横不法、狡诈生事之人。即行正法以示惩儆。或另行安插。使离其故土。方不至贻害地方。再舒辂原奏、交该地方文武员弁查办。曾否派员总理。及分员承办。今该督等仅将吏目题参。此等微员。本不能稽查弹压亦应详悉查明指参。封疆大吏。必当经画久远。不宜以一己之见、轻举妄动。其遇有交关事宜。则惟秉公以服远人。尽法以杜奸匪。方得绥辑边圉之道。　　

○乙未。上御紫光阁。阅中式武举技勇。　　

○谕军机大臣等、杨锡绂所奏、查办驾船诱赌奸棍一摺。称匪船与捕役交通。每年馈送银钱。许其据实自首。若始终庇纵。一经访拏。从重究拟。该管有司。一并严参等语。捕役不能缉奸。而转庇奸。法无可逭。或因年久人众。以自首完结。已出于无可如何。至统率捕役之印捕各官。督捕缉奸。是其专责。乃平日既漫无稽查。犯赃并置之不问。职守安在。杨锡绂但于捕役之始终庇纵者、始将该管有司查参。即从前纵捕各有司。并不置议。殊属不知轻重。著传旨申饬。令其查参。再所奏查拏传钞伪稿棍徒一摺。仅据恒文移咨指名人犯拏获。而该省传钞者。并未严缉。以靖根株。杨锡绂本庸懦自守之人寻常钱粮刑名。循途守辙。保禄充位。仅能敷衍。稍涉纷繁。一无措置。即如此等情罪重大人犯。全不能实力缉拏。地方何由整饬。著一并严行申饬。　　

○贵州学政刑部主事周渼故。以御史欧堪善、提督贵州学政。　　

○广东巡抚苏昌疏报、乾隆十五年、开垦南、高、雷、琼四府属荒田、一十三顷二亩零。广、惠、潮、肇、琼、罗、嘉、七府州属额外荒田、并嘉应州仰天湖地。共七十顷二十三亩零。广宁县荒田、七十一亩零。　　

○丙申。谕军机大臣等、西宁奏称、河东池盐。因今年歉收。场价倍增。据阖场运商具呈。恳将乾隆十六年余课、暂行缓徵。以纾商力。因帑项所关未敢冒昧具奏等语。西宁已经更换来京。著传谕阿思哈、令其将河东池盐、近来是否较前倍价。该商输课、是否较前拮据。详悉确查。如果歉收倍价。完纳维艰。或酌量加恩。缓徵一半以纾商力。若不过寻常价值偶尔低昂即可不必著查明据实奏闻请旨。　　

○又谕曰、硕色等所奏、茂隆厂务。于该处熟谙开采之杨公亮、唐启虞、王朝臣、三人内。令公举一人董理。倘有营私滋弊。渐行吴尚贤故智。立即彻回究处等语。茂隆厂远在边外。既未便委员办理。杨公亮等、久经办课。且非吴尚贤党羽。自可委令接管。但不立以更换限期。则盘踞日久。势必又成一吴尚贤矣。此次应于杨公亮等三人内、拣选一人。管理厂务。以三年为期期满、即行彻回内地。其余依次充当承管。每逢更换之时。于内地另行拣选殷实干练之人。出厂协同办课。令其渐次熟练。按期接管。如此则地方官易于稽查。该商等不得久踞夷疆。营私渔利。边陲可无滋事之虞。硕色等所奏办理之处。尚未周到。其吴尚贤应作何办理。该督抚摺内、何以竟未奏及。一并传谕询问。寻奏、王朝臣已经病废。今令杨公亮充课长。唐启虞协同办课。三年更换。再选内地殷实干练之人。按期接管。至吴尚贤前充课长。图财不法。并勒毙二命。伊系捐纳通判。应查封家产。革职严审。报闻。下部知之。　　

○大学士等议覆、兵部侍郎管顺天府府尹事蒋炳奏称、近日京师大车渐少。遇有公务。艰于雇觅。请酌借帑金。令各州县车户、添置大车。遇差调集。平时听其揽载营生等语。查八旗官车。前经雍正初年停止。未便复设。而民间车少。似应暂准所请。借给帑银二万四千两。置备大车三百辆。既于差务有裨。地方官自不得藉名封拏。致滋扰累。从之。　　

○以故一等子根敦侄隆保、袭爵。　　

○丁酉。上御紫光阁。覆阅中式武举骑射。　　

