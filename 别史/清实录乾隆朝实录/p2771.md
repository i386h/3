<!-- { "loadSidebar": true } -->
○辛亥。谕、据巴延三奏、沙湾等处巨盗梁亚香等、纠夥肆劫。及弁兵受赃纵盗一案。除提督章绅、已遵旨拏问外。其左翼镇总兵郑天浚、广州协副将朱秋魁、在任最久。漫无觉察。实属昏庸不职。请革职拏问。把总张阎开、系专管之员。亦请革职拏问。统辖之署都司事守备曾君锡、兼辖之守备韦汉允、平时不能督率查拏。又失察弁兵得赃纵盗。请一并革职。兼辖之守备姚元谟、虽本年四月到任。随同缉拏。但失察之咎。亦所难辞。请交部议处等语。郑天浚、朱秋魁、张阎开、均著革职拏问。曾君锡、韦汉允、均著革职。姚元谟、著交部议处。其历任专管兼辖各员。并著该督查明。分别参处。该部知道　　

○又谕、据巴延三等奏、审办沙湾等处剧盗一案。将因循纵盗殃民之印佐杂职各员。并该管臬司、道、府、参奏。分别拏问革职。交部议处。并自请议处一摺。已批交该部速奏矣。此内广州府知府李天培、粮道兼辖广州府陈绳祖、于所属首县村庄窝盗。并不早为访缉。以致酿成巨案。即革职亦不为过。但李天培、于此案首先出力。设法搜捕。擒获多盗。已加恩擢授肇罗道。陈绳祖、调任未久。且随同审办。亦属认真。功过各不相掩。李天培、陈绳祖、俱著革职从宽留任。俟十年无过。方准开复　　

○以侍讲学士刘跃云、侍讲张焘、俱充日讲起居注官　　

○壬子。谕、川省各土司。自金川底定后。令其每年轮班入觐。俾伸瞻就悃忱。本年为朕七旬万寿。伊等情愿来京。随班叩祝。经提督明亮、带领前至热河。各加赏赉。仍令明亮带领。分起回川。兹据明亮奏称、土司等均已行抵西安。天气晴和。沿途宁帖。无不欢呼感悦等语。此国家柔远绥遐之道。伊等目睹内地幅员之广阔。人民之富饶。回归土境。自必转相告语。同心向化。乃昨据嵇璜奏称、土司等此来。见天朝恩赏优渥。班秩尊严。视本处地方官。渐生玩忽。此虽虑及国家体统乎。或者隐为地方官护送有赔累乎。何不明言。然总所谓知其一。未知其二也。中国抚驭远人。全在恩威并用。令其感而知畏。方为良法。若如明季汉官。当外藩恭顺。则藐忽而虐侮之。或且勒索滋弊。及其有事。则又畏惧而调停之。往往激变。率由于此。各土司原属内地管辖。虽有曾赏一二品顶戴者。其谒见地方官仪节。自有一定体制。即如西藏班第达、虽系公爵。见驻藏大臣。亦当跪见致敬。此则中外之体。分所宜然。不容紊越。该将军督提等、务宜随事留心。饬谕各属。于该土司等、体恤固宜周至。而等威亦不可凌替。又不可蹈明季汉官陋习。以期经久无弊。至于护送赔累。则地方大吏。所司何事。不宜查办乎。历观往代。中国筹边。所以酿衅。未有不由边吏凌傲姑息。绥驭失宜者。此实绥靖边隅。抚驭外人之要务。不特川省为然。即直隶、山陕、云贵、闽粤等省。凡与边境毗连之处。各该督抚等、均宜时刻留心。督率文武。体朕此旨。永远遵奉。以昭我国家中外同仁之治。将此通谕知之　　

○谕军机大臣等、前已降旨、令雅德调任河南巡抚。并令其速赴新任矣。河南现有灾赈事宜。办理最关紧要。且藩司李承邺、到任尚需时日。雅德接奉谕旨后。即将印务、交与尚安护理。速行兼程驰赴豫省。悉心查办。将此谕令知之　　

○癸丑。以福建台湾水师副将陈宗溥、为广东左翼镇总兵　　

○缓徵浙江萧山、诸暨、新昌、嵊县、东阳、义乌、浦江、七县。本年水灾地亩额赋。并赈恤诸暨县饥民　　

○甲寅。谕昨因嵇璜奏称、川省土司入觐。见天朝恩赏优渥。班秩尊严。恐视本处地方官。渐生玩忽。殊未喻朕柔远绥遐之道。已明降谕旨矣。揆嵇璜之意。或因地方官应付赔累起见。果尔、何不明言。且该土司等、由伊土境起身。前至省城。一切俱系已力。地方官本无应付之事。若由成都至京。沿途又有额设驿站。其支给分例。俱准开销官项。况又分起行走。并不至用逾定额。该地方官有何赔累。若伊等支应供给。有心糜费。并任听家人胥役、浮冒开销。亦其自取。督抚等何难据实查办。而转以赔累为辞乎。因思土尔扈特、及回城伯克来京。亦未必无此等浮议。亦当一概令其不来朝谒乎。盖此皆由各驿站马匹。本不敷定额。并多疲瘦不堪应用者。一遇差务稍多。即形支绌。转藉口于供应赔累。以饰其克。减驿站马乾之咎。实为外省恶习。朕屡降谕旨。严切饬禁。但恐地方官视为具文。不知悛改。著再明切申谕各督抚。严饬管驿大小各员。务期马匹足额膘壮。如有短少疲瘦。立即严参示儆。若二三年后朕特派大臣往查。仍有此等情弊。惟该督抚是问。且必重治管驿官之罪。不能稍为宽贷也。将此通谕知之　　

○吏部议奏、请酌改旧例事宜。一、盗案疎防议处。定例该督抚题参到部。臣部将各官停其升转。俟兵部核明武职具题日、照例议处。以免参差。查核计汇题。必须相隔数月。应议各员。反得藉缓时日。请嗣后按月汇题。毋庸转候兵部。一、命盗等案。委审限期。定例、原问官审断未当。必应改委。即将改委改限。声明咨部。恐辗转相承。竟有藉为宽限之地者。请嗣后改委各员。照例扣半给限。原限两月者一月。三月者一月半逾限参处。一、议叙议处。向例行查转折。必需时日。自应明立限期请嗣后除堂画小稿、及缮本各限、仍照旧例外。其行文查核各事宜。限以三十日办竣。缮本具题。一、命盗失物。承缉处分。例载地方命案。除毫无失物者。仍照旧例办理外。倘有疎失情形。无论多寡。即照盗案扣限题参。查旧例、有盗田野谷麦、无人看守之物。至拒捕伤人致死。照命案例按限参处者。恐外省率行援引。易滋避重就轻之弊。请将旧例删除。以归画一。一、衙役滋事。例载捕役豢窃分赃、及革捕窝匪不法。地方官降二级调用。查皂快保甲乡约等役。均属在官。遇有滋事。自应明定科条。请嗣后有前项犯案者。将该管官降一级调用。已革之役。该管官罚俸一年。得旨、各省办理地方公事。向多推诿迟延。而官官相护。积习已深。辄思代为避重就轻。自应明定例限。以随时整饬。此次吏部所奏。酌议盗案疎防等处分。不得谓有意从严也。俱著依议行　　

○乙卯。谕达赖喇嘛呼毕勒罕曰。班禅额尔德尼、因朕七旬万寿。祝嘏来京。经朕问及。据奏、尔年渐长成。深明经典。可兴黄教。闻奏不胜欣喜。朕俯临亿兆。中外视为一体。尔能奉持法律。普度群生。宜加优奖。尔前世荷蒙圣祖仁皇帝厚恩。赏给金印敕封。令尔勤习经典。亦宜锡以金印敕封。俾大兴黄教。祝国裕民。以绵我大清亿万年无疆之景运。其都伯特事宜。仍照前世率领属下。妥协办理。尔宜仰体朕心。始终勿怠。所有金册银缎等物。俱交副都统乌尔图纳逊等、前往赏赉　　

○刑部奏、请定帮同杀奸之例。凡例许捉奸之亲属。起意杀奸。纠约他人帮同下手者。此等人犯。向未明立专条。办理未能画一。请嗣后凡奸情确凿。起意杀奸。无论案内应许捉奸之亲属。及不应捉奸之外人。均系激于义忿。悉照共殴余人律杖一百。如有挟嫌别情。照旧问拟。从之　　

○以刑部郎中景禄为广东按察使　　

○丙辰。策试天下中式武举黄瑞等四十二人于太和殿前　　

○谕军机大臣等。据勒尔谨奏、乾隆四十七年。新疆应需绸缎。按照旧定章程。开明颜色丈尺数目清单请敕交山东、山西、巡抚。江宁苏州、杭州、各织造。照数织办。解送来甘。以便分送各该处备用等语。著传谕国泰喀宁阿、穆腾额全德四德、即照勒尔谨单开、各项绸缎。如式妥协制办。务使质地坚实。颜色鲜明并著遴委妥员沿途小心护解。毋得稍有霉污致滋驳换所有勒尔谨原摺清单著钞寄该抚等阅看至此项缎匹解到甘省时即著该督详细点验派员转解各该处。并饬接解之员。一体小心照料。以专责成。将此传谕国泰等、并勒尔谨知之　　

○丁巳。谕军机大臣等、据基厚奏、经徵凤阳关乾隆四十五年税银、比较上届。短少银六万五千余两。荷蒙恩旨。仅令赔缴二万两。但现有著赔之项。分年完解。恳将此次应缴银二万两。于乾隆五十年起。分作四年解部一摺。所奏非是。西宁、基厚、父子受朕深恩。俱任盐政关差。且又年久。计其所得养廉。甚为优厚。力量并非不能完交。何至遽请展限。前荆关监督哲成额奏、请将应赔银两。变产完交。朕念其一年报满。所得养廉无多。即加恩豁免。以示体恤。若基厚父子之历任好差。岂哲成额可比乎。此皆由于西宁平日鄙吝性成。基厚守其家教。以至如此。况基厚此奏。西宁亦不得诿为不知。除基厚名下前两次应赔银两。仍令按年完交外。其此次应缴之二万两。即著西宁赔交。将此谕令知之　　

○戊午。上御紫光阁。阅中式武举骑射　　

○谕、据喀宁阿奏、太原府教授梁淢。奉部签升福建安溪县知县。但验看该员才识迂缓。难膺民社。不敢因其已经推升。率行送部。请将梁淢仍留教授原任一摺。已批该部知道矣。前因袁守侗奏、请将文安县知县资原庚改教。朕因资原庚系在教职任内。由本班截取。经该抚给咨赴选得缺。何至到任甫经数月。即被参劾。是以降旨、敕部按照年限。酌定处分。所以慎重民社。而又各量其年力也。但虑督抚等因有此旨。认真办理。或有意从严。亦未可知。而热中者。转不足以服其心。嗣后此等截取教职。如有经督抚奏明。不胜民社。而该员不甘废弃。情愿送部引见者。俱著照大计八法之例。准其给咨送部引见。庶督抚等、不致屈抑人材。而教职等、亦无从藉口。著为令　　

○谕军机大臣等、据喀宁阿参奏、太原营参将德成、于派委监视武闱箭靶。漫不经心一听鼓手任意虚擂。因派令候补通判高杞、前往监靶。该鼓手仍前混报。并将家人揪扭德成并不管束。虽严讯鼓手。并无受贿别项情弊。但该参将怠玩公事。庇护兵丁。未便宽假。请交部严加议处等语。所言未得真情。已于摺内详悉批示矣。武闱外场较阅弓箭。鼓手等虚擂捏报。乃向有之事。如此案果无别项情弊。何以高杞令家人拦阻勿擂。鼓手尚敢扭结喧闹。情节显然。况京师乡会试。朕特派王大臣监视稽查。尚有鼓手受贿不法等弊。岂外省转无此事。喀宁阿不应为姑息了事若此著传谕喀宁阿、即将此案严切审究。务得确情。以惩积弊。其参将德成、俟喀宁阿审讯明确具奏时。再降谕旨　　

○己未。上御紫光阁。阅中式武举技勇　　

