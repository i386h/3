<!-- { "loadSidebar": true } -->
○军机大臣等奏。现今川省马少。大兵阻滞。臣等商酌。京城八旗马。不下二万。未经起程兵尚有二千名。若将八旗马内拨三千匹。分为四起。按起骑至良乡。即留该处。将良乡之马。骑至下站。亦留该处。照此逐站倒换。直至成都。不须一月。川境可添马三千匹。再、晋省台站。并不供应大兵。马应有余。请行文晋抚。将该省马、酌拨二千解陕。供应军行。其陕、川、邻近。所有豫备之马。令该督抚就便解赴川境。由川陕交界之神宣驿一路、沿途接应。至湖北兵四千名。业经停调。豫备之马骡。已可不用。应行文该督抚。令酌拨二千匹头。即交与奉旨派出领兵将弁。解赴川省。于成都一带。沿途迎接官兵。事竣后。或应留用。或仍发回本省。交尹继善、策楞、酌办。从之。　　

○以大学士来保、充经筵讲官。　　

○以镶黄旗满洲副都统英诚公丰安、兼管满洲火器营事务。　　

○福建南澳镇总兵何勉、以病休致。　　

○贷宁古塔、伯都讷地方、霜冻成灾、八旗官庄兵丁口粮。缓徵本年额交地粮。　　

○旌表顺治四年、被贼不屈、守正戕躯、之湖南桂阳县原任河南荥泽县主簿何应尧妻朱氏。生员何应舜妻朱氏。从湖南巡抚杨锡绂请也。　　

○丁亥。上诣皇太后宫问安。　　

○军机大臣等议。八旗官马、拨三千匹往军营。其缺马应补额。请于商都达布逊淖尔骟马厂内、挑三千匹。作为官马。派马厂侍卫一员。该部司官一员。会同该处总管挑选。从之。　　

○以甘肃巡抚黄廷桂、为两江总督。　　

○戊子。上诣皇太后宫问安。　　

○谕。金用兵以来。张广泗贻误于前。讷亲贻误于后。两人之罪状虽一。而其处心积虑。各有不同。至于自逞其私。罔恤国事。则实皆小人之尤矣。朕昨御瀛台。亲鞫张广泗。其狡诈欺饰紧要情节。俱经一一供认不讳。而其茹刑强辩。毫无畏苦之状。左右大臣、皆以为目所未见。即此一节。与市井无赖何异。又今日接到富成所奏、讷亲明白回奏一摺。其乖张舛谬之处。凡朕所指出者。悉无可置辩。惟思求见朕面。不知伊尚有何颜见朕。且求赴军营效力。伊曾为大学士。将欲如士卒奔走。犹觊升骁骑校耶。其顽钝无耻实甚。观此、则张广泗乃刚愎之小人。讷亲乃阴柔之小人。自当偾事一至于此矣。当张广泗初抵军营。以为金川贼酋、亦如黔苗之易办。屡次妄为大言。可以克日奏功。既而久无成效。时复失机。则又诿过属弁。藉口兵单。及闻讷亲前往。伊复持两端。怀观望。讷亲能办此事。伊固可依附而邀次等之功。事不成。则咎在讷亲。伊乃一切推诿。使陷于败。仍可复据其任。是以于讷亲之种种乖方。并无一语入告。其后见讷亲之必败。乃向属员讪笑诽议。备极险忮情态。盖恐此时据实奏闻。犹或致谴责。不若含混诡随。坐观其决裂之为得计也。此其心辗转数变。狡狯叵测。经朕详悉推勘。洞见肺肝。始将实情吐露。讷亲且在其术中而不觉矣。至讷亲身膺重寄。退怯无能。早为张广泗所窥。任举败后。遂至一筹莫展。且恐固原兵丁生事。曲加重赏。转嘱张广泗弹压。而于张广泗之挟诈误公。又不据实陈奏。意欲留以为卸过之地。伊两人互相推诿。其过恶之刚柔异。而其心则皆不可问也。夫讷亲、张广泗、在大臣中。皆练达政事之员。使其不遇此等重务。则讷亲、张广泗、均可拥高爵而历亨衢。优游终老。何至败露若此。可见人臣居心。惟当一秉至诚。使能公忠体国。自邀休佑。如其怀私自为。虽以讷亲平日之小心谨密。张广泗平日之熟娴军旅。而方寸一坏。天夺其魄。虽欲幸免而不能。岂不大可畏哉。讷亲、张广泗、固不幸而遇此事。而朕因此而益见知人之难。则金川之事。未尝非上天昭示之深仁也。张广泗供内、有但知皇上慈仁、不知皇上英武之语。朕闻之。深为抱愧。朕临御十三年。思与大小臣工、共臻敦大之治。而水懦而玩。亦朕所深戒。即如从前鄂善之案。不少宽假。岂肯曲法纵容。为姑息之主耶。且张广泗在皇考时。已由巡抚用为西路副将军。后朕授任苗疆。伊亦尚能随宜筹办。讷亲虽由朕信任。然其十余年来。朕历加明试。委办诸事。不避劳怨。若谓朕为误用讷亲。则用张广泗亦岂误耶。然当此军国重务。而作等深负朕恩。实非意料所及。今朕明正其罪。以彰国宪。乃朕赏罚无私、大公至正之道。张广泗、现交军机大臣、会同该部按律定拟。讷亲、著尚书舒赫德、驰驿前往。带赴军营。会同经略大学士傅恒、尚书达勒当阿、严审定拟具奏。讷亲摺并发。　　

○谕军机大臣等。据瑚宝奏称、陕省安设台站、派拨营驿兵丁、所需马匹草料。请于管站官员处支领。在各兵季饷内扣除。但该省今岁收成歉薄。即酌中定价。亦多至一倍。若在季饷内扣除。不无亏缺。请自各兵到台之日起。至彻台之日止。将应领马乾草料。按日扣还。其不敷银两。应请作正报销。又称、回马兵丁口食一项。原应令其自备。但本年食物昂贵。各兵所关粮饷有限。若令自备口食。则家口在营。未免拮据。恳将督抚两标、固原、兴汉、等镇营回马兵丁。每名、每日酌给口粮银四分。俾免内顾。朕思陕省现今草料价昂。兵丁季饷不敷扣还。难免拮据。而回马兵丁。远赴台站。令其以所关粮饷自备口食。则家口必致艰窘。瑚宝所奏。似属实情。著将此摺录交尹继善酌量。如果属可行。一面传旨办理。一面奏闻。又瑚宝所奏停调西宁营马一摺。亦著交尹继善。听其酌量。　　

○又谕。策楞、雅尔哈善、覆奏湖河滩地一摺。已交军机大臣会同该部议奏。但查摺内称、吴江县之庞山湖内。有新报未升之田二千余亩。实与水道有碍。已示禁不许升科等语。既与水道有碍。即应铲复。岂但禁止升科。若既免升科而不行铲复。则有名无实。不徒减国家之赋额、而转滋私垦之弊窦耶。又称、吴江、安东、高邮、三州县。间有水道之处。已分别划明界限。禁止开垦升科等语。既经有碍水道。已禁止开垦。何以又言及升科。所奏殊未明晰。著传谕伊等知之。　　

○又谕、今日吏部将云贵总督张允随题请实授广南府知府方廷英、带领引见。朕观其人。过于老实。恐非能事者。知府承上接下。职任紧要。著传谕张允随。令其留心试看。　　

○甘肃巡抚瑚宝奏。护川陕督臣傅尔丹、以兴汉、西宁、河州、各营缺额兵一千名。今臣按额拣选。委弁带赴军营。臣随知会提镇。详选勇干之员。星速带往。所有应需马匹银两。照今春加调官兵之例。其西宁、河州兵。由阶文直达松潘。兴汉兵。由栈道赴川。饬沿途严加约束。报闻。　　

○又奏。前因陕抚臣陈宏谋札商、陕省需马甚多、令臣代为筹画。臣随拨西宁镇标营马二千匹。刻期前赴协济。今接陈宏谋札称、陕省多方雇觅骡马。已有一万三四千匹头。将来即有疲乏不敷。商之将军。尚可通融借用。西宁马可无需调。臣飞饬镇臣张世伟、遵照停止。报闻。　　

○以故一等侯张谦之子承勋、袭爵。　　

○补赏进剿瞻对三等功、兵丁田士珍等二名。三等伤、兵丁尹起旺等二名。五等伤、兵丁戴仲得等二名。赏恤病故兵丁吕秀等四十二名。各如例。　　

○己丑。谕曰。达尔汉亲王罗卜藏衮布。办理更换黑龙江二千兵丁马匹事务。甚属妥协。著加恩赏大缎四疋。王齐默特多尔济。著加恩赏大缎二疋。再、公多尔济、副台吉扎穆苏、扎萨克台吉都噶尔扎布、额驸素玛第、俱曾协办更换马匹事务。亦著加恩各赏大缎一疋。以示奖励。　　

○谕军机大臣等。黄廷桂所奏、西安督标五营。俱系马粮。火器一营。俱系步粮。又不得拨补外委千把。未免志气颓惰。请于五营内、每营拨出马兵一百名。归入火器营。即将该营步战兵五百名、照数拨还五营等语。此为鼓舞士卒、俾免偏枯起见。著交与总督尹继善。听其酌量。或于一半年内、从容办理。该省目下正当军兴旁午。且不必遽为筹及也。黄廷桂摺并发。　　

○以礼部尚书海望、暂署户部尚书。工部尚书哈达哈、暂署兵部尚书、步军统领。户部左侍郎李元亮、暂署镶红穬汉军都统。　　

○云南邓川州青索鼻土巡检杨霐故。其子丕昌年幼。以丕昌之叔祖国椿协理。　　

○赏恤福建金门镇标催粮被风淹毙之外委林华、及溺水得生之外委欧部、兵丁许菊等三名、如例。　　

○庚寅。上诣皇太后宫问安。　　

○谕。昨据西安将军博第奏称、第二起京兵。于十一月二十八日经过西安省城。有领兵翼长四十八。于日暮时、在鼓楼西侧。不知被何人、将伊所带兵丁二名。跟役一名。用刀砍伤。此事已传谕巡抚陈宏谋勒限严缉。今据该抚奏称、于十二月初一日。拏获督标兵丁李如同。讯供、因满兵经过。伊等牵马伺候。心怀不忿。是日酒后。藏于暗处。用刀砍伤三人。并无主谋同夥。当经起获凶刀。比对伤痕相符。所伤兵丁跟役。调理平复。咨送前进。请将李如同、照刁恶顽梗之辈因事逞凶者、拟斩立决枭示等语。省城之内。凶徒敢于夤夜持刀、砍伤官兵。殊属不法。陈宏谋督率属员。即行拏获。究出实情。俾正凶不致漏网。办理甚属可嘉。著交部议叙。李如同、即照所拟处斩枭示。其约束不严之该营将弁。交与陕甘总督尹继善、查明参处。　　

○工部等部议准。贵州巡抚爱必达奏、请修水冲之松桃厅城垣。从之。　　

○豁江苏崇明县被风潮灶地、本年地丁项下编徵盐课、水脚、随徵珠车、灰场税、备荒、杂饷等银、四千九百五十七两零。　　

○旌表守正捐躯之湖北孝感县民唐士乾妻龚氏。安徽凤阳县民李躧子母孙氏。　　

○辛卯。上至静安庄孝贤皇后梓宫前奠酒。　　

