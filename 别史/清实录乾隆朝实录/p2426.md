<!-- { "loadSidebar": true } -->
○谕军机大臣曰、据富德究出假诈细作贼番。讯供奏闻。所办甚好。各路投出番人颇多。惟阿桂前日盘获奸细一名。今富德又盘获二名。此等贼番。踪迹诡秘。甚难办别。富德于降番到营。察其词色可疑。即详悉根究果得实情。甚属可嘉。富德著赏给小荷包四枚。以示优奖。至前此因富德不即拨兵前往宜喜。曾传旨申饬。今据奏已抽兵三千。派员带领。陆续起程。是南路之兵。已经抽拨三千。富德于此事、尚无过误。至南路抽拨兵三千。计可渐次到明亮处。其丹东、吉地、章谷等处。亦得兵七百五十余名。若将所派川兵三千。一并调往。约可得兵七千。再将带石等处之兵。抽选数千带往。几可满万。岂尚不能由宜喜进攻。明亮自应及早筹画。令舒常统兵。留驻带石。亲身遄往宜喜。速图进取。又阅僧格等供词、称逆酋等遣令来营。密嘱躧看虚实。及堆放米粮铅弹之处。以备偷劫放火。其情已属可恶。并称逆酋嘱以若将汝交给巴旺布拉克底。即向土司土妇处叩头。并令向土妇说。我两家原是亲戚。因何随天朝大人。各处散给字帖。将我百姓扰乱。此时若不回顾我们。将来大兵彻去。便来剿灭等语。其意竟欲恐吓巴旺布拉克底之人。暗怀疑虑。不肯认真出力。贼计险毒。实堪切齿。幸而早经破露。未能隐售其奸。否则大有关系。可见金川贼众。必当速灭。断不可稍存姑息。将军参赞等、宜共知此意。努力速办。所有盘获之僧格、舍邦、二名。现无可质讯之处。著富德、将二犯即在营外。凌迟处死示众。令贼知奸细被获正法。以破其瞻。又讯供有派撒尔里寨番人。一名得木通普鲁。一名实格里让绷。又派布拉克底寨番人。一名扎木则普鲁。一名格什古木尔甲。现在欲往西路北路。探听事情等语。阿桂一路。如果有奸细前往。自能立时盘获。惟明亮、舒常处。从未曾盘获一人。总由素未阅历。不能察见奸宄。恐果有奸细往彼。明亮等为其所愚。关系非小。此等奸细到营投降。其诚伪情节。在微芒之间。然与其过信。无宁过疑。若见有形踪可疑者。细诘不吐实情。即当加以刑讯。设或虑降番闻而畏阻。亦属无妨。大兵既已逼近贼巢。即日扫穴擒渠。所有逆党诸番。更不虑其他窜。又何必争一时之急于降附乎。著传谕明亮、舒常、加倍留心盘诘。毋稍疎忽。　　

○礼部等部议覆、署江西巡抚布政使李瀚奏称、钦天监所颁时宪书。按省次序。如盛京所属地方。及各蒙古扎萨克。并平定之准部回部等处。均分别刊载。今江南已分为江苏、安徽。湖广已分为湖北、湖南。陕西已分为甘肃、其太阳出入昼夜节气时刻。恐各省不同。请照盛京所属。尼布楚城等处之例。各按分隶省城之地图北极高度定纬。及地之经度所列。于时宪书内。添注省名。分晰开载。以归画一。应如所请。从之。　　

○旌表守正被戕之广西全州民唐汝孟妻吴氏。　　

○丙午。谕、明亮等奏、据绰斯甲布土司雍中旺尔结禀称、前岁仰蒙恩典。赏令承袭土职。尚未换给印信号纸。恳求恩赏。查该土司、承袭伊父土职。现在军营助剿促浸。甚为出力。请旨加恩赏给等语。著照所请。交该部即铸宣抚司印信。并颁赏号纸。一并由驿发给。以示奖励。　　

○礼部尚书管国子监事蔡新、奏请补栽大成门外回乾树株。谕、交总管内务府大臣补栽。嗣后坛庙等处。遇有回乾树株。俱著各该管衙门具奏。交内务府办理。　　

○豁湖北归州大冶地方沉溺贵州委员张凤枝运铅九万七千斤。　　

○丁未。上诣畅春园、问皇太后安。　　

○还宫。　　

○以故四川建昌道属、河西土百户喳拉保侄衣祖袭职。　　

○旌表守正捐躯之四川酆都县民苏巨清妻庞氏。　　

○是月。河东河道总督姚立德奏、东省今春雨雪深透。湖水铺足。南自韩庄。北至临清各闸。塘水均有六尺以上。现令层层下板。以资拦蓄。并饬泇河厅。开放湖口闸坝。俾微山湖水。由韩庄闸、下达江南邳汛。资其浮送。得旨、好。比旧年此际水势如何。寻奏、去岁开放南旺大坝时。汶水未旺。至二月底始能南北铺匀。今春开坝后。半月内、各闸塘均已铺足。各湖蓄水尺寸。亦较上年多二三寸、至尺余不等。灌输实为充盈。报闻。　　

○署四川总督湖广总督文绶奏、严查保甲、密访邪教各事宜。一、交界地方。饬各州县分月轮查。亲身稽察。不致彼此推诿。匪徒自难托足。一、啯匪入境。奸民倡教。除地方官自行密拏外。应明立劝惩。责成保甲举首。一、流寓客民踪迹靡常。应于一甲之内。专设客长一人。给循环簿。令将姓名籍贯。逐一登记。按季缴官查核。以补保甲所不及。一、户口迁移。向例换给门牌。地方官于每年农隙时。清查一次。恐有遗漏舛错。亦应设立循环二簿。交保长随时登记。地方官按季抽查。再于因公下乡时。留心稽核。庶无混杂。得旨、实力行之。然此非川省目下急务。　　

○办理粮饷浙江布政使郝硕奏、内地州县。向来解送口外各站里夫。均系按粮照派。每站数百名、及千名不等。但州县派夫时。有里夫不愿出口。私行雇替。或押差夫头。于本地起解时。听其存留。沿途冒支空夫口粮。一到本站。托词在途逃走。或临期雇募客夫。冒名充点。解到时不能如数。现饬各州县、嗣后起解人夫。查明实在里夫。始准派拨。并责成押差夫头。管解出口。沿途各站支领口粮。亦须按册点名。倘到本站点收时。人夫逃散。至二成以上者。将该押差夫头枷示。所有沿途支过口粮。并著落本籍州县官。照数赔补。得旨、是。知道了。　　

○湖北巡抚陈辉祖奏、湖北武昌等六卫。屯田被旱成灾。新漕长运。无力帮济。请于三十八、九年分。徵解添办漕船大修银两内。拨给银五千九百四十两。以济本年长运。下部议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十七


大清高宗法天隆运至诚先觉体元立极敷文奋武孝慈神圣纯皇帝实录卷之九百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。三月。戊申朔。谕军机大臣等、据巴延三奏、私拆山东省咨拏刘焕公文一案。究系该省武乡县南关驿、号书巨如琮拆看。并提讯马夫杜奎、供亦相符等语。此案前据该抚查奏。朕核其情节。必系长平以下之站。私自拆看。诿过于长平。今据查讯。果不出朕洞照。所讯巨如琮供称。裂口原系裱纸接缝。细阅前所送原破印封。其破处实系割开。并非接缝磨损。形迹显然。朕亲看出。巴延三前此接收封套时。竟全未寓目。任该犯如此狡供。有是理乎。况现在川省军营往来公文。并有六百里加紧者。俱系经由晋省。从未闻有损破偷看之事。何此件缉犯公文。独有裂口。必系巨如琮与刘焕等熟识。是以偷看公文。豫行送信。令其藏匿。著传谕巴延三、即将巨如琮、杜奎、迅速派委妥干员役。押解来京。交军机大臣、会同刑部、另行严审具奏。并饬解员。沿途小心管解。如有疎脱。惟该抚是问。至刘焕等踪迹。山西省固当切实根究。但各犯既闻巨如琮漏洩查拏之信。谅不敢仍在晋省逗留。自必潜窜邻近之直隶河南境内。匿迹稽诛。或仍回山东本籍。隐为藏躲。均未可定。著传谕周元理、徐绩、杨景素、派委明干员弁。一体留心访缉。毋任逆匪远扬漏网。将此由五百里。一并谕令知之。仍各将查办缘由。迅速覆奏。　　

○八旗都统等议覆、工部侍郎署副都统德成奏称、近日八旗操演。阅看大臣。往往因公不到。祇派章京代看。未足以昭惩劝。嗣后阅射。请改辰刻于午刻。俾在内当差各大臣。皆得亲到。无所推诿等语。查骁骑营官员。每日俱须进署办事。若将阅射改至午刻。恐转贻误公务。应毋庸改。至每逢操演日期。都统、副都统内。必令一人前往。责成查旗御史、临时稽察。如有托故不到者。即行参奏。从之。　　

○铸给哈密协标中军都司关防。从哈密办事大臣明琦请也。　　

○己酉。上御乾清门听政。　　

○幸圆明园。　　

○礼部议覆、御史孟邵奏、请禁乡会试拨房分中。以杜通融嘱荐情弊。查拨房之例。原因分校各房。闱卷优劣不同。若因限于房数。稍存迁就。转致屈抑佳文。是以准就中卷内。通融分拨。且由主考酌分。并不假手房考。何至有越俎嘱荐等弊。应照旧遵行。至所奏、入闱经头人等。历年承办。朋比为奸。请嗣后仍令地方官。选送誊录书手正身入场。分派受卷、弥封、誊录、对读、四所。每十名内。选取总书一名。责令稽查。经头人等。不准混入。以杜藉端包揽。应如所请。从之。　　

○庚戌。谕、据敬善参奏、前任蒲州协副将郝开甲。于护理太原镇总兵任内。将巡抚赏项公粮三百六十五两。私行滥用。并将地租银八十四两有零。私事开销等语。郝开甲、已升授云南永顺镇总兵。著革职解京。交与刑部审明。定拟具奏。　　

○又谕、山东临清协副将乌大经、著该部行文。调取来京引见。　　

○辛亥。上诣畅春园、问皇太后安。　　

○自圆明园启銮。幸盘山。　　

○谕、上年直隶、天津、河间等府。各属仓谷。因赈动用者。例应买补。但恐一时官买过多。致市间粮价稍昂。于民食未免有碍。著加恩截留豫、东、二省漕米十万石。暂贮北仓。交该督周元理、酌量领运拨补。俾民间多留盖藏。以示优惠。该部即遵谕行。　　

○又谕、上年顺天、河间、天津等属。偶被偏灾。其勘明成灾之霸州、文安、大城、宁河、天津、青县、静海、沧州、南皮、盐山、庆云、献县、交河、东光、武强、武邑、十六州县。及毗连灾地之景州、河间、肃宁、阜城、四州县。所有乾隆三十九年分、应徵钱粮。已照例缓至今年麦熟后开徵。今岁春雪优沾。二麦自可望丰稔。但昨秋歉收之地。虽有麦熟接济。未必能俯仰裕如。即毗连灾地之区。亦当使之稍有宽余。以备贫家缓急。著加恩将此二十州县。无论成灾及毗连灾地。应徵上年钱粮。概缓至本年秋成后徵收。俾得从容完纳。闾阎生计益纾。以副朕惠爱畿民至意。该部即遵谕行。　　

