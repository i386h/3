<!-- { "loadSidebar": true } -->
○己未。谕、湖南永绥厅苗匪。滋扰地方。业经降旨。令该督抚等、查明辰州府属之永绥、乾州、凤凰、及泸溪各厅县。将应徵春季钱粮。概行缓徵。俟事定后。查有被贼蹂躏。春收歉薄。再行降旨豁免。第念辰州府属之沅陵、辰溪、永顺府属之永顺、保靖、龙山、沅州府属之麻阳、芷江等县。俱多险要卡隘。该处各募乡勇。昼夜把守。自应一体缓徵。以纾民力。所有沅陵等七县。本年春季钱粮。概行缓徵。仍俟事竣后。再行查明春收分数。分别奏明办理。以示朕抚绥良善。加惠闾阎至意。　　

○又谕、此次黔楚边境一带。逆苗滋扰。附近居民。致误东作前经降旨。将湖南辰州府属之各厅县。贵州铜仁府所属各处。应徵春季钱粮。概行缓徵。俟事定后。查明分别办理。兹四川秀山一带。亦被贼苗蔓延侵扰。该处平民。未能及时耕作。所有秀山一带。应徵春季钱粮。并著加恩一体缓徵。统俟事定后。该督查明春收分数。奏明办理。用示抚绥良善。加惠黎元至意。　　

○又谕曰、福康安、和琳奏、带领将弁兵丁。痛剿贼匪。福康安前经屡降恩旨。叠加奖赉。并赏三眼花翎。和琳初次带兵。于抵秀山后。连剿逆匪。今复将炮木山黄坂一带屯聚之贼。悉力击杀。攻克木城。贼匪望风逃窜。实属可嘉。和琳、著加恩赏戴双眼花翎。用昭优奖。又据福康安奏、都司孙清元、守备黄上达、千总汪连栋、反总田中桂等、每遇贼匪。均能极力剿杀。甚为奋勇。孙清元、黄上达、著加恩赏戴花翎。汪连栋、田中桂、著加恩赏戴蓝翎。其秀山炮木山一带打仗、实在奋勇出力将弁。并著和琳随时查明具奏。听候分别加恩。至屯练降番。屡次调遣。实为奋勉勤劳。前已有旨同营兵分别赏给钱粮。今著再加恩将此次出力兵丁、及屯练降番。各赏给一月盐菜口粮。以示鼓励。　　

○谕军机大臣等、正大松桃一带。经福康安剿通后。贼匪虽已心怀震慑。而该处附近苗寨尚多。自应廓清后路。方可放心前进。今福康安探知大寨营地方。聚有贼众。遂派额勒登保等、带兵分翼前进。将长冲塘贼匪。奋勇围杀。直追至卡落塘。逃窜贼匪。尽奔大寨营而去。嗅脑盘垛地方。有楚苗三四千前来攻扑。经都司德宁带兵剿杀。贼皆逃散。杀贼共有六百余名。实为可嘉。其投顺苗民人口。约三万有余。究难深信。朕为此颇深廑念。今福康安令其自往杀贼。不令随官兵打仗。并察明虚实。分别安顿。所办甚为得要。至炮木山黄坂等处。为贼苗总汇要口。山后苗寨林列。路径丛杂。经和琳等带领屯土兵丁。分路攻剿。三面冲杀。将草房一齐烧毁。杀贼甚多。实属可嘉。和琳初次督兵。于抵秀山后连次痛剿贼匪。今又在炮木山黄坂一带。悉力追击。攻克木城。运筹布置。均合机宜。福康安前已赏银一万两。用备赏需。和琳亦著赏银五千两。以资赏需之用。此外福康安、和琳、如随时有需奖赏之处。俱著于军需项下动支。以示体恤。至派驻嗅脑都司德宁、在盘垛地方奋勇杀贼。著加恩即以游击升补。其两路打仗伤亡兵丁。俱著查明加恩照例恤赏。现在松桃一带。已将长冲卡落苗匪。悉数歼除。进兵楚境。后路已就肃清。而和琳亦将炮木山木城攻克。前赴松桃。可无阻碍。现据福康安等、讯据获犯供称、石柳邓在大寨营。石三保在黄瓜寨。吴陇登在鸭保寨。是贼匪首恶。巳得其聚集窝巢。福康安、和琳、合兵进剿时。正可分路直前。捣其巢穴。将首恶擒捕。其夥党自可不攻而散。至福宁在镇筸。仅能自守毫无展布。兹据福康安奏、拟俟川黔兵力会齐。知会福宁。并力夹攻。恐福宁一路甚不足恃。全在福康安、和琳、二人。督率劲旅。速临楚境。直抵镇筸。以期一鼓集事。至秀山一带。前经和琳连次剿杀。疏通道路。直至川河盖。而现在小溪地方贼匪。尚敢乘间攻扑。即松桃嗅脑屯聚贼匪。亦经福康安悉力歼除。而嗅脑长冲卡落等处。亦多有贼匪设卡堵拒可见两处后路。虽屡经剿杀。贼匪尚在蚁聚。现在小溪地方。业经和琳知会孙士毅、俟诸神保到彼。即协同袁国璜堵截。此等要隘。自应严密防范。当于二人中。令一人督兵防守。一人在附近隘口。将潜匿贼匪。痛加歼戮。使知畏惧。不敢复出滋扰。福康安于正大嗅脑等处。亦应如此办理。方为妥善。又据刘君辅奏、在保靖连日剿杀贼匪。刘君辅自到镇筸后。未见出力。今于保靖带领官兵。分路合击。追杀贼匪。焚烧苗寨。所办差强人意。其进兵时。饬令各卡官兵不许乱放枪炮一节甚是。向来绿营兵丁。未见贼踪。辄先放鋡炮。以致遇贼时火药转致短少。最为绿营陋习。今刘君辅豫行饬禁。颇为得当。并著福康安、和琳等、传知各路随征将弁兵丁。一体饬禁。以期剿捕得力。至张廷彦前次奏到。欲由新寨带兵进剿贼匪。今又据奏、接准刘君辅知会。仍由新寨起程。驰赴保靖。会合进剿。是前次所奏。未免迁延之计。著福康安查明。如张廷彦实有绕道避贼情形。即行据实参奏。又据湖南委员解送兵丁林胜仲到京。当令军机大臣询问。该兵丁于明安图得受枪伤时。系伊背下山坡。其兄弟二人。俱已阵亡。情殊可悯。已加恩以千总用。并令前赴湖南军营。遇有差委事件。藉资得力。　　

○又谕、本日长麟等奏到拏获洋盗一摺。内称都司李林贵、在洋巡见盗船。率兵追赶。适合浦县典史邓廷相自雇乡勇。乘坐渔船八只。出海捕盗。协同该都司拏获盗犯李朝才等十二名等语。典史邓廷相、以微员捐赀雇募乡勇。出洋捕盗多名尚属奋勉。都司李林贵、亦能认真巡缉。并著送部引见。以示鼓励。该员等于缉捕颇为得力现在盗首大辫贵、尚未就获。自应留缉于盗首弋获后。再行给咨送部引见。将此传谕长麟等知之。　　

○封闭陕西略阳县兴隆湾铜矿。从陕西巡抚秦承恩请也。　　

○庚申。谕、据周樽奏、本年安徽省漕粮。轮应蠲免。所有随漕各项。分别徵缓等语。向来免漕之年。仍有应徵随漕一切赠月兵孤。南屯本色正耗米麦等项。安徽省轮应免漕。其随漕各项。自应分别缓徵。除该省办运漕粮、及向无正漕各府州县。随漕应完银米。照旧徵收外。所有宁国、旌德、太平、英山、四县、民折官办之行月、赠米。应俟下年再行徵办。该部知道。　　

○谕军机大臣等、昨据伍拉纳等奏、汀州府知府和静患病员缺。已将李炜补授矣。但各省遇有请旨道府缺出。该督抚自应奏明。候朕简员补放。即或因该省候补人员需次日久。补缺无期。其中有才具出色。堪胜繁缺之员。该督抚等专摺陈奏。请旨简放。朕亦有俯从所请者。乃伍拉纳等、于汀州府知府员缺。将候补知府李炜等四员。用夹片声叙。笼统开单。请于数员内简放一员。似此胪列多人。朕将何凭简用耶。伍拉纳、浦霖、所奏殊属糊涂。著传旨申饬。此次汀州府知府一缺。姑就该督等所开四人内。将现在署理此缺、开列在前之李炜补授。嗣后不得援以为例。　　

○吏部奏、遵旨议处办理秋审情实案件失入之山西巡抚蒋兆奎等、应照例分别降革。得旨、蒋兆奎、著从宽免其革任。仍注册。善泰、著降一级留任。祖之望、前在刑部司员中。尚为谙习刑名。是以用为臬司。乃于秋审案件。并不细心核拟。以致有此失入之案。本应照部议降调。姑念究系公过。著从宽改为降三级留任。嗣后由刑部所用臬司。均当倍加感激。审谳平允无负委任　　

○以故克勤郡王雅朗阿子恒谨、袭爵。　　

○辛酉。谕军机大臣曰、全德奏、九江关库项、接收清楚一摺。九江关税课盈余。福英在任时。于乾隆五十八年。亏短银八万余两。五十九年。则短至一十五万余两。今据全德所奏。自上年十一月起、至本年闰二月止。为期仅四个月。已徵银十四万九千余两。为数已不为少。且据全德另摺所奏。有九江大姑两关来往商船亦多。似此源源而来。税课可冀丰盈之语。以现在徵收数目、及商船到关情形而论。税课不为不旺。且系冬月。到关船只已有如此之多。则春夏商船。自更辐辏。何以福英在任。连年俱形亏短。至有十余万之多。是否系福英在任时。办理不善。抑或家人胥吏滋弊侵渔之处。自应查明于摺内声叙具奏。何得仅以照例接收清楚。一奏塞责。谓可含糊混过。作为宽厚无事之人耶。全德著传旨申饬。仍著将该关从前徵收。何以屡行亏短。是否实系办理不善。有无侵隐之处。查明覆奏。不可以与福英同系内务府人员。稍存瞻狥回护之见。自干咎戾也。　　

○又谕曰、长麟奏、广西省苗民安静一摺。前据该督奏称、广西与黔楚二省。有水陆相通之处。驰赴柳州一带。巡查阅视。当经降旨。以广西相距苗匪滋事地方甚远。无虞滋扰。长麟不得过事张皇。转致苗民惊疑。该督到彼后。自应巡查营伍。不动声色。暗为体察。今据奏称、各寨苗人。俱极安静。又以黔楚苗匪滋事。与广西苗民无干之处。向其晓谕。并赏给糖布等物。是不能释其疑而转以滋其疑。且似畏其闻风生事。故加以赏赉。适足启其轻视之心。殊觉多此一事。可谓自称知事。而正大不晓事矣。即所称苗民听谕后。顿释忧疑。更深感激之语。祇系外省饰词恶习。亦不足信。长麟所办。惟知意存见长。实属不晓事体。著传旨严行申饬。该督拟于柳州暂驻数日。亦可不必。惟广西与黔楚相通之山僻小路。或恐有黔楚苗匪。潜行逃窜入境。当严饬地方员弁。密为留心。毋任乘间窜匿。亦不得过事张皇。转致苗民疑畏也。　　

