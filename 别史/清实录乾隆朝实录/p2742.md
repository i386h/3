<!-- { "loadSidebar": true } -->
○谕军机大臣曰、英廉覆奏、审讯李侍尧家人八十五、张永受、连国雄等供词一摺。所办甚属荒唐。八十五等、不过一奴隶贱人。积聚赀财。均至数千余金。其平时藉势贪婪。不问可知。英廉前日审讯时。既不将其家产查封。又任听伊等捏词支饰。直至传旨询问。始将不实不尽之处。复行审奏。英廉平日尚属能事。何以办理此案。绝不类其所为。殊不可解。即此查封之事。想亦不无寄顿藏匿之弊。日后若发觉。是谁之罪耶。英廉、著传旨申饬。仍遵前旨。将八十五等家赀。严行查封。毋任丝毫隐匿偷漏　　

○又谕曰、八十五等在京赀财。虽经查办。其在滇省。亦必尚有囊橐。著传谕和珅等。即详细查抄。毋任丝毫隐匿寄顿。如此外李侍尧另有得用家人、如八十五等者。并著一并严办。勿任漏网。将此由六百里传谕知之。并将英廉原摺、钞寄阅看　　

○以浙江粮储道杨漌为按察使　　

○辛卯。谕、朕巡幸江浙。临莅杭州。见西湖花神庙所塑神像、及后楼小像。牌俱书湖山神位。其像大小虽异。而面貌相仿。闻系李卫、在浙江时。自塑此像。托名立庙。是以后楼。并有正夫人、及左右夫人之像。甚为可异。李卫于督抚中。并非公正纯臣。其在浙江。亦无甚功德于民。并闻其仰藉皇考恩眷较优。颇多任性骄纵之处。设使此时尚在。犹当究治其愆。岂可令其托名立庙。永享祠祀乎。所有庙中原像。著该督抚、俱即彻毁。于前殿另塑湖神之像。并于后殿、另塑花神花后。以昭信祀　　

○谕军机大臣等、据李湖奏、委员在澧州首站。截拏云贵总督差弁陈连升、自北来驿借马。讯据供称、二月初四日。在郯子花园、赴宫门进摺时。途遇曾跟按察使汪圻之长随崔二。告知李总督有婪赃各款被参。钦差赴滇查办。并闻京中住屋查封。陈连升听闻疑惧。是日又见提督李奉尧、并李侍尧二子、在宫门免冠叩头。神色凄惨。该弁益信崔二之言不虚。至二月十九日。因盘费缺乏。赴驿借马。前行至湖南顺林驿被拏等语。陈连升以赍摺差弁。胆敢于宫门探听紧要公务。及知查办李侍尧之事既确。又复私借驿马驰回。其意欲何为。情节甚为可恶。著传谕李湖。即派妥员、将陈连升管押赴京。交英廉严行审讯。务得确情。据实具奏。并饬委员。沿途小心管押。毋致稍有疎虞。将此由四百里发往。并谕英廉知之　　

○两江总督萨载奏、遵旨查勘黄河。归复故道。溜势湍激。趋海之路甚畅。臣将诸事办毕。星即回至苏州迎驾。得旨、有旨令汝同阿桂查勘河身、及入海之路。可即详悉妥办。不必以扈驾为急。自有杨魁在此也　　

○壬辰。上自杭州回銮　　

○谕曰、王亶望、现在丁忧。浙江巡抚员缺。著李质頴调补。其未到任之前。著三宝兼署。所有广东巡抚员缺。著李湖调补。所遗湖南巡抚员缺。著刘墉补授　　

○又谕曰、本日据军机大臣代王亶望奏称、海塘工程紧要。奉旨督办。今已丁母忧。自应解任回籍。但世受国恩。荷蒙重任。恳恩于治丧百日后。自备资斧。在塘专办工程。稍尽犬马之忱等语。所奏甚属可嘉。著加恩驰驿回籍。料理葬事。百日后、即赴浙江办理塘工。朕念切民生。不惜数十万帑金。建筑石塘。以资捍卫。必得工程巩固。以垂永久。庶浙民得沾实惠。今王亶望恳请在工。专心督办。于工程更为有益。此非王亶望有恋缺之心。亦非朕开在任守制之例。实属伊具有天良。能以公事为急。大臣居心。自应如此。君臣之间。均可以令天下人共晓。至李质頴到任后。专理一切巡抚应办之事。所有海塘工程。伊初到浙江。未能深悉。不必办理。庶彼此不致掣肘也　　

○又谕、今年京察届期。吏部开列在京各部院三品以上大臣、暨各省督抚等。奏请甄别一本。向来大学士例不开列。第念大学士阿桂等。或赞襄机要。兼统部务。或扬历封疆。勤劳懋著。均能敬公称职。宜加优叙。以昭恩眷。阿桂、三宝程景伊、俱著交部议叙。协办大学士尚书英廉、嵇璜、尚书永贵、梁国治、福隆安、德福、胡季堂、博清额、侍郎和珅、董诰、喀宁阿、福长安、均勤慎称职。宜加优奖。著交部议叙。其左都御史崔应阶、左副都御史耀海、大理寺卿袁芳松、年力就衰。难以供职。均予原品休致。余著照旧供职　　

○又谕、今年京察届期。吏部将各省督抚、开列名单进呈。请旨甄别。总督袁守侗、萨载、文绶、巡抚郑大进、李湖、均宣力封疆。克称厥职。著交部议叙。余俱照旧供职　　

○旌表守正捐躯浙江平湖县民汪南谷妻顾氏。　　

○是日、御舟驻跸塘栖　　

○癸巳。谕、左都御史员缺。著罗源汉补授　　

○都察院堂官、现在乏人。罗源汉、著即回京供职。其顺天学政。著金士松去　　

○又谕、朕自三十年南巡以后。迄今十有五年。东南土俗民风。易趋华靡。每勖督抚大吏。谆谆化导。务期返朴还淳。以臻郅治。而江南之陶庄清口。浙江之海宁塘工。其修举尤关民瘼。因允两省督抚吁请。于今春再举时巡之典。乃自启跸以来。所过直隶、江南、一切行营供顿。不过就旧有规模。略加修葺。办理尚为妥协。而从事浮华。山东已开其端。至浙江为尤甚。朕心深所不取。现在陶庄及海塘各工。经朕亲临指示。所有应行修理工程。特命颁发帑金。交该督抚等、悉心妥办。将来工程完竣后。朕自当再亲莅阅视。恐后任督抚。见此次所办差务。已多粉饰。未免踵事增华。从而加甚。势将伊于何底。朕临御四十五年。无日不廑念民依。乃以省方问俗之殷怀。转贻口实。是诚督抚大吏之不能善体朕心。而朕亦将引以为愧矣。著再通饬各督抚。以后务宜黜奢崇俭。于地方诸大政。实心经理。毋得徒事繁华。致滋浮费。以称朕惠爱东南黎庶之至意　　

○谕军机大臣曰、闵鹗元奏、拏获编造匿名揭帖、诬陷叛逆之项珍。审明定拟一摺。已批交军机大臣、会同行在九卿、核拟速奏矣。该犯项珍。纵容伊妻与人通奸。被房主及兵役等、屡次驱逐。辄敢挟嫌编造叛逆情事。捏称霍山十王、及择日祭旗等语。书写匿名揭帖。倩人张贴。希图陷害洩忿。情罪最为可恶。现虽照拟、比依大逆律凌迟处死。尚属罪浮于法。著传谕闵鹗元。将该犯项珍、即郭相周。于凌迟处死后。即行锉尸扬灰。以示重惩　　

○又谕曰、李质頴接奉谕旨。即将巡抚即务、交巴延三兼署。不必俟李湖到粤。即赴浙江新任。李湖、俟刘墉到省交代。再行起程。驰赴广东巡抚之任。将此并谕巴延三知之　　

○调浙江学政彭元瑞、为江苏学政。以吏部侍郎王杰、为浙江学政　　

○调礼部侍郎谢墉、为吏部侍郎。以内阁学士钱载、为礼部侍郎　　

○是日、御舟驻跸石门镇　　

○甲午。谕曰、王杰已简放浙江学政。本年系庚子正科乡试。所有科举录遗事务。未便稽迟。王杰接奉谕旨。著即驰驿前赴浙江任事　　

○调刑部侍郎曹文埴、为兵部侍郎。以江西按察使姜晟、为刑部侍郎。左副都御史王昶、为江西按察使。　　

○命兵部侍郎曹文埴、为武英殿总裁　　

○是日、御舟驻跸嘉兴府北教场。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百二



大清高宗法天隆运至诚先觉体元立极敷文奋武孝慈神圣纯皇帝实录卷之一千一百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。三月。乙未。谕曰、王杰参奏武英殿提调陆费墀。遗失各书底本四五百种。令誊录捐书缮写。以为拖延掩饰之计。请勒限追缴等语。所办甚是。办理四库全书一事。卷帙浩繁。人员冗杂。瞻顾私情。自所难免。然以国家办此大事。岂能彻底澄清。毫无瞻徇。至陆费墀、专司提调。前后数年。事出一手。其从前倚恃大学士于敏中优待。假藉声势。朕非不知之。是以总司书局三员内。纪昀、陆锡熊、均经升用。而陆费墀、则久未迁擢。现据王杰、查出伊短少底本。拖延掩饰缘由。则不可不严行查办。陆费墀、著解任。交与英廉、胡季堂、金简、曹文埴、秉公审讯。金简久管武英殿事务。陆费墀所办。虽与金简无涉。自可毋庸回护。且英廉等会同审讯。谅亦不能稍有徇隐。至董诰未及清查底本。虽与王杰商同派员查对。但亦有应得处分。俟结案时。一并交部议处。所请另派提调。并著英廉简派。奏明充补　　

○谕军机大臣曰、英廉奏、审出李侍尧家人连国雄等、寄顿财物一摺。所办总不周到。据奏郭全、白氏、三宝等。既有如许寄顿。何以英廉初讯时、并不查及。且连国雄、张永受、及喜儿之父三保、系李侍尧在任跟随之人。其私财尚至盈千累万。八十五、系李侍尧在京管事之人。所有家务。俱交经理。较之张永受等。更为得用。其私蓄赀财。自必较肥。何以转无寄顿。英廉亦因何并未问及。和珅等现在滇省审办此案。设使滇省供出八十五在京隐寄情弊奏闻。英廉其何以见朕乎。至宜安以闲散宗室。乃不知自量。与无藉小人交往。其隐寄财物。尤属不堪。除另行传谕宗人府、从重办理示惩外。将此传谕英廉知之　　

○又谕、著传谕和珅等。将李侍尧在任家奴。逐一严行讯究。务使水落石出。但和珅等在滇。现有应审李侍尧被控正案。头绪已属纷繁。此等牵连情节。不值在滇办理。致稽时日。和珅等将正案审明。并讯问张永受等紧要供情具奏后。即派员押带张永受等、沿途讯问。陆续详晰奏闻　　

