<!-- { "loadSidebar": true } -->
○又谕曰。方世俊奏审绥宁县耙冲地方开矿一案。内称。赫昇额因欲调剂鼓铸固执己见任意详开研讯各犯。俱俱。赫昇额除听家人。藉端索赃外别无请托受贿之处等语所讯供词未可尽信开矿系湖南公事并无迫不及待之势赫昇额既已调任湖北何以当离任之时急欲赶办。详请抚臣批准即云赫昇额志切办公。亦何至急遽若此。此中情节。恐或有未实未尽之处。赫昇额现在刑部监禁。著传谕刑部堂官。就近确切严讯。据实具奏、方世俊摺并著钞寄　　

○又谕、据吴绍诗奏、江西庐陵县属吴萧等姓。尚有信奉天主教之人并有吴均尚于今年二月内托同教蒋日逵。赴广东寻曾到江西之西人林若汉。来村传教。旋在广东被获。现经飞咨广东抚臣。讯取蒋日逵等确供等语。吴均尚托蒋日逵。赴粤寻觅西洋人传教即于广东被获何以王检前此未经奏闻。著传谕王检。详查据实覆奏、吴绍诗摺并钞寄阅看　　

○以云南维西协副将长青。为曲寻镇总兵　　

○是日、驻跸海拉苏台大营　　

○壬午。上行围　　

○调广东雷琼镇总兵叶相德为福建漳州镇总兵江西南赣镇总兵何思和。为雷琼镇总兵以江西九江协副将王涛。为南赣镇总兵　　

○是日、驻跸呼鲁苏台大营　　

○癸未。上行围　　

○谕军机大臣等、据李侍尧奏查办陈容宗绘画云南军营图一摺。已于摺内批谕矣。现在正当用兵征剿缅匪之时。乃有此等喜传新闻之人。捕风捉影。描画图张在外传播该督一有访闻即行查办俾知惩儆甚得封疆大臣之体。至摺称图内有不法悖逆字迹。及细阅原图并无不法之处即签出旗帜兴汉镇道四字。必因现在云南之总兵王玉廷系由兴汉镇调往遂从而传讹附会。且图内又有天朝军营字样可知其并非悖逆。而所绘地名形势疆界亦全非该处实在情形此不过不安本分之人欲藉此希图射利自可无庸照大逆例办理现据该督审出草图系由新会客人张杰奏处辗转传得但滇省与广东并非接壤。若由滇省讹传即当先自广西传及何以转得自广东此或去冬随杨廷璋前往永昌兵役听闻影响回粤后传递新闻。遂编绘此图夸张愚俗亦未可知该督现在集犯亲讯就此留心推究或可得绘图来历著将此传谕李侍尧知之　　

○又谕、据王检奏称前因病后失调。神气日见消耗披阅案牍不能明晰已将巡抚印务。移交督臣兼署等语已于摺内批示。令其善为调摄矣该抚本因感冒风寒。迁延致病现在巡抚印务。已交李侍尧署理。该抚惟当安心调养以冀速痊如调治向愈精神日就平复原可接受抚篆办事至近日病势是否轻减。仍著即行奏闻以慰廑念将此传谕知之　　

○陕甘总督吴达善奏军机大臣议覆伊犁添建仓廒积贮粮石应添派屯兵以资耕作除差兵二百名外。至屯兵一千五百名应请再派三百名。共成二千整数业经奏准移咨到臣。臣就陕甘各标营兵数之多寡酌量添派。应于甘肃提标派兵五十凉州镇属派兵七十宁夏镇属派兵七十西宁镇属派兵一百一十。共三百名仍按兵数遴委都守一员沿途统率稽查千把三员外委三员分领押送。一切军装等项。照例妥备即于今冬派往。以便开春耕作。报闻　　

○豁除奉天承德辽阳海城铁岭开原等五州县。水灾田地九千三百二十三亩有奇额赋　　

○是日、驻跸准乌拉岱大营。翼日如之　　

○甲申。世宗宪皇帝忌辰。遣官祭泰陵　　

○谕、据御史福升所奏、此次云南用兵。动用部库银两三百万此项库银。亦应筹画填补。请照豫工例开捐二年等语。福升所奏、甚属荒唐。今虽有缅甸军需。部库银两甚多何至遽行开捐之例。福升著严加饬行。摺掷还　　

○谕军机大臣等、据周曰赞奏、涉县生员郭良肱。递有呈词一纸。狂悖不法。并查出该生亲笔自圈书二本。语虽论古。内含讪刺。难以枚举。请将该管教职革职听审。并自请严加议处等语。朕始阅周曰赞之摺。以为学校中果有如此丧心病狂之人。自应照例惩治。该管之教职学政等官。亦当分别议处。是以批交谕部及细阅所呈亲笔书二本。不过泛词论古即该学政签出各条。亦并无悖逆讪刺之语。是其人乃一迂陋书愚。假附道学。文理本属肤庸。特以热中躁进。向学臣投递呈词。妄希荐录。究属不安本分之人。予以斥革示惩。已足整饬士习。若照悖逆查办。转非所以核情罪而昭平允。现据该学政奏称、移交抚臣讯拟。著传谕阿思哈。酌量治以应得之罪。不必照悖逆例办理。原呈原书。并发阿思哈阅看。再闻周曰赞在京时曾得有痰迷之症。该员自补放学政以来。曾否全愈抑时或举发。神气未能清爽。并著阿思哈留心查察。据实具奏　　

○又谕户部奏、鄂宝咨请停运汉口铅觔。不如暂停京局半年铅运一摺。该部通融酌办。所奏甚是。已依议行矣。鄂宝于停运铅觔之事何以不行奏闻遽尔咨部。已属不合。且黔省接送京兵。采办马匹不过暂时筹办。原可计日就竣。何致张皇竭蹶若此。即如滇省亦有运解铜觔。并未闻其因承办军需。难于兼顾。黔省何转以此藉口。声张咨部耶。鄂宝著传旨申饬　　

○又谕、户部议覆吴达善题、前署凉州镇后营把总革退马兵支正。应赔倒毙驴骡价银无完。请照例豁免一本。办理殊属非是支正系一署把总马兵。所有应赔倒毙银数。乃至一千六百六十余两之多。则其名下管解驴骡为数甚夥。现据该督称。其后经缘事革退名粮。家贫如洗遂至出外乞讨度日是其人不过一微末兵丁。哈密解送辟展牲只。关系紧要。营中岂无能事弁员。可资分管而乃令此等穷兵管解如许。及至倒毙溢额银数逾千。又不责令原派兼管各员。按数摊赔而专诿之贫无可追之兵丁勒赔请豁。种种情理均不可解著吴达善即行逐一明白回奏。所有户部议覆原本俟吴达善奏覆到时。再降谕旨。寻奏、查支正。由肃州管解骡头。自哈密以抵辟展。在途倒毙者。止应赔银二百两零。此外皆在辟展牧放劳伤病废骡头是以倒毙较各弁独多。但彼时不将此病骡匀派各弁分牧。乃悉归于署把总支正一厂经管。致倒毙如许之多。计应赔银一千六百六十余两。从前在厂兼管之武职。及原派之各员。自应咨查。著令分赔。得旨、览　　

○又谕曰、舒赫德奏、献县民杜桂。控告知县朱兰。挟仇诬坐问拟发遣一案。若专交地方官查审。恐不免意存瞻徇。而此等讦控细事。又不值特派大员前往。著交与万拉逊。俟湖广查办事竣。由豫回直。即会同方观承。将案内情节。详悉研究确情具奏。原摺一并钞寄。并谕令舒赫德知之　　

○乙酉。上行围　　

○以兵部右侍郎钟音为广东巡抚内阁学士觉罗奉宽、为兵部右侍郎　　

○是日、驻跸都穆达乌拉岱大营　　

○丙戌。上行围　　

○军机大臣等议准、陕甘总督吴达善奏称、安西哈密地方。先因地处极边议令该处多贮银两备用继因兵加增。需用日多。节次宽为储备。自乾隆二十四年西陲平定之后。疆域式廓。安西哈密等处。已成内地。安西提督改驻巴里坤后。复由巴里坤移驻乌噜木齐。并于巴里坤议添总兵。哈密改设副将。今昔情形不同则此贮备银两亦当随时减贮。兹查乌噜木齐提标三营。额兵四千名。巴里坤暨所属哈密各协营共兵六千五百余名。两处均距内地数千余里。自应按兵数多寡。宽为筹备请于安西提标原设备用银八万六千五百余两内乌噜木齐提督库内分贮银三万两巴里坤总兵库内。分贮银四万两。除哈密前后两次。已拨银一万两请再照数拨贮。以敷接济。再安西提标原设备用银八万六千五百余两。除分拨外尚余银一万六千五百余两应行解交兰州司库兑收充用。但由巴里坤至藩库。路途窎远应令该司俟支发巴里坤官兵俸饷时。扣收贮库。即于巴里坤镇库存贮项下按数拨支以省远解之烦。从之　　

○吏部议覆、调任山东巡抚崔应阶奏称、阳谷县所辖之阿城镇。烟户稠密。船只络绎。为五方杂处之区。必须专设文员弹压。查阳谷县县丞并无专司应请将县丞移驻阿城镇。又莱阳县距城九十里之姜山集。商旅孔道。亦须专员驻劄查该县向设军粮县丞。实无额徵漕米。久为闲曹请将县丞移驻姜山集。应如所请。从之　　

○豁除江苏丹徒县坍江田地二十三顷四十亩有奇额赋　　

○旌表守正捐躯之福建同安县民洪尘妻陈氏。河南中牟县民娄二小妻蒋氏　　

○是日驻跸巴颜布尔噶苏台大营　　

○丁亥。上行围　　

○谕、前据周曰赞奏、涉县生员郭良肱递有呈词一纸并亲笔自圈书二本语含讪刺狂悖不法请交抚臣严行审讯。并请将该管教官革职听审一摺。朕彼时阅所呈亲笔书。不过泛词论古即周曰赞签出各条亦并无悖逆讪刺之语当即降旨阿思哈谓其人乃一迂陋书愚假附道学文理本属肤庸特以热中躁进向学臣妄希荐录究系不安本分之人予以斥革示惩亦所应得断不至照悖逆例办理。今据阿思哈奏到。与朕前旨适相吻合可见遇事虚公体认自得其平公。是公非人所共见周曰赞直是全不解事矣。此案著阿思哈仍遵前旨办理即教职亦无庸参处。至该学政发府查办时。谕以不必通报及该抚饬府向取原书。又以该生语多悖逆。奏请严审治罪。是周曰赞始欲含糊了事及闻抚臣已知此事。又复故为吹求种种均属不合。周曰赞不胜学政之任。著交部严加议处　　

