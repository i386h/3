<!-- { "loadSidebar": true } -->
乾隆五十七年。壬子。三月。庚午朔。谕、俸满调回之前任云南普洱镇总兵朱射斗。著随和琳驰驿抵藏后。再赴边界。听候福康安派委带兵进剿。　　

○吏部议准、两江总督书麟奏称、徐州府铜山县双沟镇。系上下江两省连界。应移驻佐杂一员。以资弹压。查该县桃山司巡检事简。请改移双沟镇。定为四界司巡检换给印信。缺出归部选。从之。　　

○辛未。谕曰、和琳现在出差。所有兵部右侍郎员缺。著铁保兼署。其所署松筠工部左侍郎员缺。著伊龄阿兼署。　　

○谕军机大臣等、据秦承恩奏、汉中府属略阳县兴隆湾地方。露有铜苗。商民王兆熊等、呈请自备赀本试采。现已委员亲往该处勘明。将挖出矿砂。如法煎炼。成色与滇省高铜无异。请予限二年试采。如果旺盛。另行题请。开采等语。开采铜矿系天地自然之利。陕省略阳地方。露有铜苗。既据该抚委员、勘明该处铜砂旺盛。山深境僻。无碍田庐。自应立限开采。以资鼓铸。但铜厂为利之所在。且该处界连楚蜀。五方杂处。设或派委非人。不但开采无效。转恐无藉游民。从中渔利。于事无益。著传谕该抚、务须派委妥员。悉心筹办。并慎选人夫。如法开采。务使铜砂日加旺盛。源源不竭。足供采取。仍督率地方官。不时留心稽查。毋使牟利之徒。藉端滋事。方为妥善。　　

○旌表守正捐躯河南鲁山县民董全德女董氏。守正被戕贵州普定县民张发科妻田氏。　　

○壬申。谕军机大臣曰、鄂辉、前已有旨。令其俟福康安到边界后。即回至前藏办事。但现在大兵进剿。一切粮运乌拉。关系紧要。且藏内事务。现已派和琳驰往办理。鄂辉不必株守前藏。所有自藏至军营一带粮运乌拉事务。及后路一切卡汛策应。均著交鄂辉常川往来梭织稽查。督率催趱。务俾源源接济。倘有迟误。则惟鄂辉是问。设若一人难于兼顾。则暂留惠龄。令其二人协同料理。　　

○江西巡抚姚棻奏、江西各府州县。行销闽浙粤三省引盐者。计三分之一。且皆居淮此上游。私盐于侵越。建昌一府。贴近闽省。尤费稽查。前屡经严定章程。并于该府县城内。设立引店子店五处。嗣据护道恒宁禀称、建属各乡小铺。多有愿领卖官盐者。因酌量店铺多寡。由道捐发本银。歇业时缴还。俾僻远乡村。俱有官盐可买。私盐不禁自除。现在建属俱已遵办。拟于抚饶各属。仿照而行。臣查建属逐月报销。颇属畅旺。并无纷扰派买等弊。则抚饶二府。自可一律照办。得旨、行之以妥。持之以久可也。　　

○以辅国公宗室嵩椿子景熠、袭爵。　　

○甲戌。谕、本镶黄旗蒙古都统。带领补行引见察哈尔公扎什巴勒车凌、系达什璘沁之孙。敏殊尔多尔济之子。念伊祖父曾经效力。扎什巴勒车凌、著加恩在乾清门行走。　　

○又谕、据勒保奏、金县知县员缺。请以巩昌府经历张师升升署一摺。已批交该部议奏矣。该督因张师升系佐贰人员。未经保举卓异。且历俸未满五年。与升署之例。种种不符。辄另加夹片。恳恩俯赐允准。朕于各督抚保奏升署州县等员。如实有人地相需之处。即与例不符。经部议驳。俱特降旨允行。岂有关系地方事件。稍为忽略者。该督即为要缺需员起见。亦祇应照例陈奏。朕自能随时酌量准驳。又何必夹片声明。希邀恩准。若俱似此纷纷渎请。则凡与例不合人员。岂一经保奏。即应尽人予以升调。殊与吏治有关。勒保所奏非是。著饬行。　　

○又谕曰、勒保奏、此次福康安等、及各起带兵官员。由西宁赴藏。甘肃提标马匹。膘分平常。经该督驳换补解。仍有不堪备用之马。请将提督苏灵交部议处等语。苏灵所办马匹。膘分平常。致干驳换。其补解之马。仍有疲瘦难以备用者。实难辞咎。苏灵著交部严加议处。其勒保所奏承办军需。在事出力之西宁镇总兵富尔赛、西宁道蔡廷衡、安肃道福庆。皋兰县知县应先烈。俱著交部分别议叙。以示奖励。　　

○又谕曰、勒保奏、延绥镇标候补把总荫生冯凯、因在营学习十余年。未得补缺。禀请告退。该营守备驳饬不准冯凯即在部颁执照内。书写该镇营规。不按部例。依次补用。将部照呈缴。意图挟制。请将冯凯发附近充军等语。冯凯因在营年久。未能补缺。禀请告退。经守备批驳。遂疑该营拔补不公。填入部照。希图挟制。固有应得之罪。除将原摺批交该部议奏外。至此等难荫员弁。在营学习年满后。如果弓马熟练。差操勤勉。自应秉公拔补。俾得及时效用。若人材弓马平常。不堪造就。亦当令其回籍。乃既不拔补。又不令其回籍。使其在营守候多年。复不准其告退。殊非整饬营伍。体恤微弁之道。即如前次庆成奏、科布多等处换防屯田官兵。例由宣化镇属派往。其班满回营后。仍派在督提二标学习。并未定有学习年限。以致补缺无期。多以窘乏具呈、请回本镇当差。皆由各该处原送官兵。为数过多。是以班满回营。派在督提二标后。人多壅滞。候补需时。亦殊未允协。所有此等难荫微弁。应如何定立年限。及科布多等处换防屯田官兵。应如何核计数目。酌量保送之处。均著军机大臣、会同该部定议具奏。　　

○以户部左侍郎庆成、为直隶古北口提督。　　

○予故阿巴哈纳尔扎萨克固山贝子达克丹朋素克、致祭如例。　　

○乙亥。祭先农之神。遣肃亲王永锡行礼。　　

○谕军机大臣等、上年据长麟奏、江省现在银少钱多。钱价日贱。请于来春暂缓开炉鼓铸。朕以该抚所奏。固为一时调剂起见。但可暂而不可久。如明岁停止局铸后。钱价不致日贱。仍当照旧办理。惟思该省钱价过贱之故。由于私铸充斥。与官钱搀杂而行。今已将鼓铸停止。则官钱不复发给。恐市侩知将来钱价渐昂。将钱文豫行收积。私销私铸。更易滋弊。则小钱必致仍复行使。所为查察小钱。调剂市价。仍属有名无实。著传谕该督抚、将该省钱价。较前贵贱若何。现在有无私铸小钱之处。查明据实覆奏。　　

○湖广总督毕沅、湖北巡抚福宁奏、缉私一事。臣等随时筹办。体访南北各路情形。凡私贩出入往来处所。分设卡座。酌派官兵。并专委参游都守各员。分投总巡。不令始勤终怠。得旨、览奏俱悉。久而毋懈可也。　　

○丙子。上御勤政殿听政。　　

○谕、据銮仪卫奏、整仪尉喀咙阿告假。前往伊父任所省亲等语。所奏甚属错谬。大凡旗员。或因父母在任所患病甚重。亲往看视。或因病故迎柩。告假尚属有因。今喀咙阿之父。并无事故。竟告假省视。若皆如此相率效尤。伊于何底。该大臣等转为具奏。甚属非是。嗣后遇有此等无故告假者。概不准行。　　

○又谕、据李侍政等奏、克哩雅城四品阿奇木伯克迈玛特尼咂尔、希图利己。授意所属明巴什等。恐吓塔木额吉里之民。称系克哩雅之人迁移。又将伯克阿里木和卓占据小回民田地谎报。又向克哩雅回民等、托故攒收布二千余匹各等语。迈玛特尼咂尔、身为阿奇木伯克。乃唆令所属回子。控告微员伯克。又向小回民等、攒收许多布匹。自应从重治罪。以示儆戒。明兴若尚未起程赴喀什噶尔。此案著明兴明白审拟。具奏后、再起程前赴喀什噶尔。伊若已至喀什噶尔。而明亮前曾遵旨在彼等候纳尔巴图咨文。即著明兴仍回叶尔羌办理此案。设若此时明亮业已起程。著明亮顺便至叶尔羌。将此案详审办理穆喇特伯格、去年来京陛见时。朕谓伊尚属勉力。曾施恩令其在乾清门行走。穆喇特伯格、系和阗三品阿奇木伯克。总理各城伯克等有此等情事。伊即应查出办理。伊弟迈玛特尼咂尔、身为克哩雅城四品阿奇木伯克。如此妄为。并未举出。及至彼人控告。又不秉公办理。反为伊弟恳请。殊属非是。著将穆喇特伯格、革退乾清门侍卫。拔去花翎一并交明兴审办。再迈玛特尼咂尔、如此妄为而穆喇特伯格、党护不办之处。李侍政等亦当秉公参奏。反听受伊等跪叩恳求。未及即行参奏。竟入于摺内声明具奏。甚属错谬。但迈玛特尼咂尔、向众回攒收布匹之案。既系锦格先行听闻。始告知李侍政。著将锦格交部议处。李侍政严加议处。　　

○谕军机大臣等、前因民间私销私铸。搀使小钱。节经降旨、令各督抚严定章程。通行禁止。嗣据直隶、山东、江苏、浙江、江西、两湖、四川、云、贵、陕西、各督抚。将查办饬禁缘由。陆续奏到。而福建、甘肃、安徽、河南、山西等省。如何办理之处。迄今未据覆奏。此等私铸小钱。搀和行使。于钱法大有关系。而小民趋利若鹜。种种弊端。各省皆所不免。自应一体饬属实力查办。其福建甘肃等省。有无此等弊端。及如何严定章程、设法查禁之处。自当据实具奏。何以迟之许久。尚未奏到。著传谕各督抚。即将各该省现在作何办理。并有无弊端之处。迅速具奏。毋得任意拖延。致干咎戾。　　

○以翰林院侍读学士萨敏、为詹事。　　

○丁丑。上启銮。谒泰陵、泰东陵。巡幸五台。　　

○遣官祭历代帝王庙。　　

○谕、朕此次恭谒西陵后。巡幸五台。所有沿途经过地方。著加恩蠲免本年地丁钱粮十分之三。　　

○是日、驻跸黄新庄行宫。　　

○戊寅。谕曰、济咙呼图克图、及藏内各寺堪布扎萨克喇嘛噶布伦等。因办理军务。均各奋勉图报。将达赖喇嘛库内。存贮火药铅弹。尽行交出备用。又备马百匹。以利军行。深堪嘉尚。济咙呼图克图、著加恩仍准续封慧通禅师法号。该衙门换给新改牒文劄付。并著福康安将出力之堪布扎萨克喇嘛噶布伦等。分晰查明。赏赉缎疋。以示鼓励。即于藏库现存缎匹内。动支散给。　　

