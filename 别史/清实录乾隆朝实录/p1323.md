<!-- { "loadSidebar": true } -->
○乙亥。谕军机大臣等、前据将军成衮扎布等奏称、土尔扈特台吉巴图尔乌巴什等。带兵往擒阿逆。续据兆惠等具奏。又称巴图尔乌巴什。系噶尔丹策零之壻。已带领集赛人等。占踞伊犁等语。两处所奏。情形不同。已谕将兆惠奏摺。录寄成衮扎布等筹办。嗣经成衮扎布等。陆续陈奏。办理各鄂拓克事宜。且称伊犁特克斯等处。现已宁谧等语。但未将巴图尔乌巴什、现在情形奏闻。若尚未筹办。则伊犁安得竟为宁谧。著传谕成衮扎布等。速将巴图尔乌巴什等。现在驻劄何处。及应如何办理之处。一面办理。一面奏闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十


大清高宗法天隆运至诚先觉体元立极敷文奋武孝慈神圣纯皇帝实录卷之五百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。六月。丙子。谕军机大臣等、兆惠已领兵往擒阿逆。所有军营事务。降旨令雅尔哈善、会同永贵办理。现在擒拏扎那噶尔布、尼玛等。及剿灭哈丹、阿巴噶斯、扎哈沁人等游牧。俱属紧要。雅尔哈善、务宜奋往办理。再剿灭贼众。应带兵极力搜捕。不必专在济尔哈朗驻劄。雅尔哈善到军营时。即派遣三格等分路擒剿。其附近之玛哈沁等、一并剿灭。毋留余孽。前降旨令额勒登额。剿灭扎哈沁贼众后。前往策应兆惠。今兆惠、富德等。已经追贼远去。额勒登额、谅已不能追及。著即赴济尔哈朗、听雅尔哈善等调遣。　　

○缓徵长芦王家岗、官台、二场、乾隆二十一年分、水灾灶地钱粮。　　

○丁丑。上诣畅春园、问皇太后安。　　

○谕、河南归德、陈、许、等属各县。夏雨连绵。秋禾淹浸。前经降旨加恩。抚恤一月口粮。但念该处积水骤难消涸。洼地西成失望。民食艰难。不可不多为储备。以资接济。著将该省二十三年应解漕粮。截留十万石。分贮州县。用实仓庾而裕民食。其应于何州县截留分贮之处。著该抚胡宝瑔、酌量情形。妥协筹办。仍将派拨各数具摺奏闻。　　

○又谕、连年西路用兵。其进剿马匹。皆取给于陕甘二省。采买拨解。长途饲餧。满汉官兵。均恐不无赔累。而各标营摘缺。应行买补者甚多。借动公帑。若必依限扣还。兵力更未免拮据。著总督黄廷桂、于回任后。速行查明。将应作何展限加赏之处。据实具奏。候朕降旨加恩。以示体恤边兵之意。寻奏、查满汉标营。借垫未还银共一百二十六万四千六百十九两。除乾隆十九年至二十一年二月以前。满营借垫。在季饷坐扣。未还银一十五万九千六百两零。绿营借垫。在公费名粮扣补。未还银一十三万七千三百两零。应照旧分别查扣外。其自乾隆二十一年二月至今止。满汉各营。共未还借垫银九十六万七千六百两零。请将解送马匹。及兵丁添补衣物等项。借垫未还银六十万八千三百两零。于各兵季饷分年坐扣。将各营买补摘缺。及增添马价。借垫未还银三十五万九千三百两零。请旨特加恩赏。得旨、有旨谕部。　　

○谕军机大臣等、昨据将军成衮扎布等奏、色布腾巴勒珠尔、追赶吞图布。斩二百余人。色布腾巴勒珠尔即行退回等语。朕思色布腾巴勒珠尔。并未尾贼穷追。前称吞图布人众百户。极少亦有五六百口。今止戮其二百人。何得据云净尽。且闻巴图尔乌巴什等。及扎哈沁人众。皆往伊犁。贼匪扎那噶尔布、尼玛等。虽经乌勒登等带兵前往。此际拏获与否。均无信息。将此不可信之厄鲁特。留于大兵之后。即往办理回众。反复思之。甚为不妥。将军成衮扎布等、系亲身经历之人。务须通盘打算。再行办理方妥。不可稍致轻忽。明瑞此时现在何队行走。乌勒登等、擒拏扎那噶尔布、尼玛、信息如何。巴图尔乌巴什、扎哈沁人等。现今皆在何处。著速行奏闻。　　

○又谕、现在两路进兵。所有额林哈毕尔噶一带之厄鲁特等。或已剿灭。或将首贼擒拏。其在珠勒都斯等处之各鄂拓克人等。经将军成衮扎布等、奏请暂行安抚。亦属妥协。惟是伊等声息相通。知额林哈毕尔噶办理情形。其暂行安抚人众。或致妄生疑惧。更滋事端。成衮扎布等、现拟领兵剿灭回部。务宜将此等人众。设法安插。毋遗后患。方为妥协。可明白晓谕。因尔等上年、并未随同额林哈毕尔噶众厄鲁特附和为逆。是以加恩宽宥。庶伊等不生疑惧。仍加意防范。勿少疎虞。或将其头目人等。带往军中为质。或换取伊等马匹牲只。以益兵力。其办理回部事宜。必须将各处厄鲁特。尽行办竣。领兵前往。一切俱遵照前旨办理。至大兵虽分两路前进。而一切事宜。皆系将军成衮扎布分内之事。即兴兆惠会合一处。亦应听成衮扎布主持。今兆惠已领兵远去。所有额林哈毕尔噶一带事务。并著成衮扎布总统办理。断不得稍分彼此。互相推诿。　　

○又谕曰、达什达瓦部落人等、现在生计稍艰。然能守分谋生。毫不滋事。甚属可嘉。著查明每人各赏银二两。仍加恩赏口粮两个月。以示体恤。　　

○又谕曰、喀尔喀各部落游牧。原系指定地方。令伊等互相联络。以资守望。今据索诺木喇布坦等奏称、上年因逆贼青滚杂卜、煽惑滋扰。各部落竟有弃其游牧、远徙他处者。现在旧游牧地方。弃地既多。奸匪易集。以致往来商旅。间被抢掠。已陆续查拏。按律治罪。地方复得宁静。应令伊等、仍归原地方游牧。约束属人。共图生聚。庶于伊等生计有益。再各部落数年来。间遇灾祲。又因军务未竣。黾勉急公。现有负欠商人银十余万两。著车布登扎布、详悉查明。动支公项。代为清偿。又上年闻青滚杂卜背叛之信。有将卡座台站内马匹牲只。携回各游牧者。本应即令缴还。念伊等生计艰难。并著格外施恩。分年展限。陆续缴还。以纾其力。著车布登扎布、详悉晓谕各部落王公扎萨克等。务期仰体朕加恩曲宥之意。各谋本业。永靖边隅。以长享太平之福。　　

○又谕曰、索诺木喇布坦等。拏获抢夺达里刚爱、多伦诺尔等处商民贼人、九十余名。俱著照所奏。即行正法。所有各部落王公扎萨克等失察之咎。本应交部议处。但既会同索诺木喇布坦等擒拏贼人。不致漏网。俱著从宽免议。索诺木喇布坦、永兴、办理妥协。著交部议叙。　　

○以镶红旗护军统领莽古赉、为正蓝旗满洲副都统。户部左侍郎阿里衮、为正白旗蒙古副都统。　　

○戊寅。谕、各省教职六年俸满。例由该督抚学政。公同甄别。前经降旨。令将堪膺民社者保题。其年力未衰。可以留任者。一并出具考语。送部引见。但教职一官。寒氊可念。远道孤征。舟车傔从之资。不无多费。僻在边省者。转瞬六年。尤为仆仆。嗣后直省甄别教职。云、贵、川、广、福建、湖南、甘肃等省。俱著改为八年举行一次。俾得宽其程限。至来京时。亦不必专檄独行。听其从便结侣。请咨送部引见。其六年保题县令。及其余近省。俱著照旧例行。　　

○又谕、督抚膺封疆重寄。庶务殷繁。不能不藉幕友为臂指之助。其所办一切刑名钱谷。即系本地方之事。若令与外人交通。假藉事权。招摇撞编。何所不至。如近日江苏巡抚幕中之王者辅。公然出署乘舆拜客。遂得受所属员弁。嘱托舞弊。即其明验。地方公务。既为所败。徒令若辈身抵于法。而督抚并受其累。何如早加防闲之为得也。嗣后各省督抚。务宜关防扃钥。概不得任幕友出署。往来交结。以绝嫌疑而肃官守。若不遵功令者。或被人参奏。或因事败露。必将纵容之督抚治罪。著通行传谕知之。　　

○又谕、闻大学士史贻直、中途患病。旅次恐无良医。深为轸念。著派乾清门侍卫扎拉丰阿、带同御医栗世功、驰驿前往诊视。　　

○喀尔喀辅国公旌准多尔济故、遣官祭奠如例。　　

○己卯。上御勤政殿听政。　　

○谕曰、王廷赞、现有承办军需事件。著照该督所请。仍留原任。此正所谓墨衰从事。非寻常在任守制、不当准行者可比。　　

○又谕、据唐喀禄、车木楚克扎布等奏、伊等带兵于五月二十二日。至额尔齐斯之总路阿哩克台地方。遵旨前往那林郭勒擒拏阿逆等语。但伊等由阿哩克台起程。不知离那林郭勒远近。曾否经过贼人哈萨克锡喇等所住之和博克萨哩地方。而阿逆实在彼处与否。亦均属难定。如阿逆未至彼处。与哈萨克锡喇等贼匪甚近。唐喀禄、车木楚克扎布等。应先至和博克萨哩擒获逆贼哈萨克锡喇等。办理完竣之时。亦可得阿逆确信。八九月间。若复前进。适值严寒。唐喀禄、车木楚克扎布、即不必前进。彻兵退回。至科布多、布延图等处歇息。牧养马畜。以备明春之用。唐喀禄等、将现在如何办理。有何信息之处。速行奏闻。　　

○吏部议准、山西布政使蒋洲疏称、汾州府系川陕通衢。请改为冲繁难要缺。请旨简放。从之。　　

○庚辰。谕、据白钟山奏、洪泽湖水势长发。仁义智三坝。过水甚多。现将清口束水东坝。量行宽展。俾清水畅流。会黄入海等语。白钟山此举已迟矣。清水原淮水故路。东西两坝。古人具有深意。所为淮流力弱。资其堵束。迸力刷黄。至淮水既当盛涨之时。西坝不动。东坝当早为宣洩。以减其势。此固操纵由人。非可胶柱。至五坝则不得已而设。此尾闾也。欲洩水势。当在清口。清口洩一分。尾闾便减七八分。清口坝不早为展拓。毋怪乎水势全注五坝。而高宝诸邑。行被水患矣。此朕今春亲临相度时。所欲言而未及言者。可传谕白钟山等。嗣后清水束口东坝。当秋冬淮弱时。仍照旧修筑。束清敌黄。其春夏之交。一遇水涨。即行展拓开阔。至盛涨时。三坝等处。过水一寸。则东坝可开宽二丈。过水二寸。则开宽四丈。俾得疏洩通畅。不致奔赴尾闾。此最要之著。所当永远遵行。又黄河水势。于五月下旬陡长。其力既盛。自能刷沙。现在徐州一带。沙淤处所。可冲刷加深否。亦著白钟山查明具奏。　　

