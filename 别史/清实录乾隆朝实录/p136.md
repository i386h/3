<!-- { "loadSidebar": true } -->
○兵部议覆、闽浙总督衔、专管福建事务郝玉麟疏称。福建永春。改县为州。将提标左营游击。移驻州治。原防把总一员。仍留州汛。再拨外委一员协防。提标左营额兵内。抽调兵丁一百五十六名。同原兵一百名。以二百名驻防州治。其余分防各塘汛。大田县于延平协右营内。抽调管队兵丁五名。同原兵五名。防御龙背岭。德化县属、提标后营分防。大田县属、延协右营分防。并听左营游击调遣。其新设屏南县。于福协左军内。选拔经制把总一员。另增经制外委二员。于内地陆师三十七营内。抽拨兵丁一百六十名。以把总带兵九十二名。驻劄县治。将四名为随丁。五名为公粮。以外委二员。带兵六十六名。分驻岭头、甘棠、二塘。仍于陇村等十七塘。各安兵巡防。其屏南县东北之下山口塘。系建安等三县公汛。按季拨兵三十名轮防。即将梨坪等塘之原兵十九名彻还。以十二名、添于古汛之教场门等四塘。以七名、添于古汛之水口七塘。均应如所请。从之。　　

○又议准正红旗满洲都统、奉恩辅国公奇通阿。疏请、无大员管辖之城守尉、防守尉、等官。遇父母之丧。令申报兵部。给假百日。回旗治丧。从之。　　

○刑部议覆、内阁学士陈时夏条奏。内称、假命案内。果系威逼有据。该州县照律断给埋葬。详请分别治罪。不得抑勒苦主。概行息结。又称、枷责人犯。原系情罪稍轻。例应枷号期满责释。请将违例先责后枷。释放之日。又复责惩。以致重伤毙命。严饬禁止。应如所奏。通行直省遵行。从之。　　

○免福建长乐等县。未完租谷一千三十石九斗八升有奇。　　

○以詹事府詹事吴拜。为内阁学士兼礼部侍郎。　　

○实授黄有才为浙江定海镇总兵官。　　

○予故陕西宁夏镇总兵官杨名扬。祭葬如例。　　

○予阵亡云骑尉查兰泰等。祭葬如例。　　

○戊辰上启銮。谒泰陵。　　

○诣大高殿行礼。　　

○谕总理事务王大臣。据樊廷奏称。本年十月二十五日夜子时。据巡城兵丁禀称。望见北面有红光。随经细看。初起东北渐移于西。横望北方一面。天色如火。高与南山齐。中含黑气。又竖有白气四道。至三更后。其四道白气。变为数十道。而黑气则渐渐退去。至四更后。俱化无存。惟有红光。至五更后。渐觉色淡。直至日出。全消不见等语。朕思山岚之气。变态无常。乃时有之事。不足为怪。或者、贼夷狡诈。因已遣人前来议和。故在西路烧草放荒。以试探我军。或乘此际。复为盗窃之举。皆未可定。在营将弁。但当镇静以待。不可张皇。以致惊扰。且贼夷纵来侵犯。料亦不过数百人。我军但坚壁固守。使之一无所获。疲劳而归。方为得计。近经北路报奏。于本年十月内。准噶尔已遣宰桑达什、卜济尔、二人。带领二十四人。赍捧奏。章前来。朕已降旨。令额驸策凌来京。俟其使人到时。讲议和好之事。今西路之兵。若因其稍有窥伺之意。遂尔出师迎击。不但胜之不足为武。转使彼得以有辞矣。可将朕旨。传谕查郎阿、樊廷、知之。　　

○又谕、前据两江总督庆复奏称。两淮盐义仓米谷。扬州仓存十二万石。泰州仓存六万石。其余三十六万石。分派上下江、通融拨补。此项谷石。因今冬挑浚运河。民食维艰。仍运赴淮扬平粜。将粜出价银。分拨上下两江等语。朕已降旨允行。今据两淮巡盐御史三保奏称。淮商连名具呈。复恳请减价。并将额存扬仓之十二万石。一并发粜。傥此十二万石之内。将来买补不敷。该商等、情愿公捐补足等语。朕思义仓积贮。原以惠济贫民。今大工兴举。河道不通。时值隆冬。小民生计艰难。佣工夫役。沾体涂足。俱堪悯惜。现今平粜之米。每升制钱七文。较之市价。已为平减。今再格外施恩。每升减钱二文。以五文一升计算。每石仅粜银六钱有零。于小民实有裨益。俟粜完之后。将粜出价银。分解上下两江。如此项谷石。不敷粜卖。即将扬仓之十二万石。一并平粜。此十二万石之内。将来买补缺额。众商既称情愿捐补。伊等从桑梓起见。补实仓庾。以济民食。著照所请行。但不必过于急遽。其应如何徐徐办理之处。著那苏图、三保、议奏。至于平粜之事。在扬城者。著三保会同知府办理。其山阳、高、宝、江、甘、等州县。著该地方官办理。仍著总督那苏图。巡抚杨永斌。不时查察。务使小民均沾实惠。　　

○是日、驻跸常阳店。大清高宗法天隆运至诚先觉体元立极敷文奋武孝慈神圣纯皇帝实录卷之五十六



大清高宗法天隆运至诚先觉体元立极敷文奋武孝慈神圣纯皇帝实录卷之五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十一月。己巳。驻跸半壁店。庚午驻跸古山。　　

○辛未上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武官员、随行礼。　　

○上具摺、遣内监回京。请皇太后安。　　

○户部等部议覆。大学士管浙江总督嵇曾筠等。遵旨会议浙江额徵南秋等米。各属徵输不一。杭、嘉、湖、三府属南米。向系春徵四分。请照江省之例。将南米随同漕米、于十月起、一并统徵分解。应如所请。从之。　　

○兵部等部会议、热河添设兵丁二千名、应设大员统辖。请将总管一缺、改为满洲副都统。满洲蒙古各旗、共设协领六员。佐领、防御骁骑校、各二十员。笔帖式三员。从之。　　

○免江南铜山、砀山、二县。未完麦三百九十八石有奇。　　

○下嫁正蓝旗满洲多罗额驸西纳海之县主薨逝。遣官致祭。　　

○是日、驻跸二十里铺。　　

○壬申。上躬祭泰陵。行释服礼。望见碑亭。即哀恸不止。降舆。步入隆恩门。诣享殿前奠献。至焚燎所。脱缟素。易常服。哭泣尽哀。乃退。　　

○是日、驻跸古山。　　

○癸酉。谕户部、大学士徐本、随驾时多。著将户部三库饭银内。每年赏给二千两。　　

○又谕、署直隶河道总督顾琮、养廉四千两。稍不敷用、现在副总河已经裁缺。所有养廉银二千两。著一并赏给。　　

○实授纪龙、为云南永北镇总兵官。　　

○是日、驻跸半壁店。　　

○甲戌。上以世宗宪皇帝三年服阕。祫祭太庙。是日起、斋戒三日。　　

○上具摺、遣内监回京。请皇太后安。　　

○是日、驻跸常阳店。　　

○乙亥。上诣大高殿、寿皇殿、行礼。　　

○诣皇太后宫问安。　　

○还宫。　　

○赈恤甘肃环县、兰州广东三水、龙门、从化、清远、花县、澄海、潮阳、高要、开平、四会、十县。被旱灾民。缓徵本年额赋。　　

○丁丑。上亲诣太庙。行祫祭礼。　　

○诣皇太后宫问安。　　

○奉皇太后幸重华宫。侍膳　　

○奉皇太后还宫。　　

○加上皇太后徽号。谕礼部曰。朕惟王化攸基。事先敦本。典章有庆。谊重尊亲。矧恩慈宜尽夫显扬。而崇号允符乎仁善。钦惟圣母崇庆皇太后。德涵恺悌。功赞昇平。恭俭垂模。壸掖咸钦内则。肃雝成化。邦家群奉母仪。福禄加绥。臣黎共戴。朕绍承丕绪。恪秉彝章。祗遵懿训之颁。爰定中宫之位。念徽音之有嗣。佑启多方。荷教育之时勤。贻安奕禩。用伸敬悃。恭晋隆称。加上圣母皇太后徽号。曰、崇庆慈宣皇太后。鸿名纪盛于瑶斋。纯嘏增辉于宝册。寰舆式仰。钜典宜昭。应行典礼。尔部敬谨详议具奏。　　

○戊寅。皇太后圣寿节。遣官祭太庙后殿。　　

○上诣寿康宫行庆贺皇太后礼。王大臣于慈宁门、众官于午门、行礼。　　

○诣皇太后宫侍宴。　　

○己卯。上诣皇太后宫问安。　　

○户部议、归化城都统塔尔玛善、应否量加随甲钱粮十石。得旨允行。　　

○庚辰。命西宁办事副都统保柱、来京。以镶黄旗满洲副都统巴灵阿、为西宁办事副都统。以署镶红旗蒙古副都统布兰泰、为镶黄旗满洲副都统。　　

○命庄亲王允禄、总理增修七政时宪书。　　

○总理事务庄亲王允禄等请解总理事务。谕曰。庄亲王等奏辞总理事务、朕思皇考御极之初。命王大臣等总理事务。至二十七月释服之后。准其解辞者。盖皇考春秋已逾四旬。且至圣至明。于天下政务。及一切情事。无不周知洞悉。在朕今日、岂敢与皇考比拟。正赖王大臣等、辅弼赞襄。期臻上理。何得援例恳辞。但览王大臣所奏、情辞恳切。请各归本职办公。仍是靖共佐理之忱悃。朕祗得勉从所请。此二十七月之内。王大臣等匡赞朕躬。一切典礼。敬慎周备。凡所交政务。莫不悉心办理。甚属勤劳。总理事务庄亲王、果亲王、大学士鄂尔泰、张廷玉、著交宗人府、吏部、从优议叙。协办总理事务平郡王、大学士徐本、公讷亲、尚书海望、亦著议叙。　　

○免山西兴县临县、永宁州、临晋县、本年旱灾丁银。　　

○辛巳。谕内阁、昨庄亲王等、奏辞总理事务、情辞恳切。朕勉从所请。但目前两路军务、尚未全竣。且朕日理万几。亦间有特召交出之事。仍须就近承办。皇考当日、原派有办理军机大臣。今仍著大学士鄂尔泰、张廷玉、公讷亲、尚书海望、侍郎纳延泰、班第、办理。　　

○庄亲王允禄、奏辞内务府总管。并请停给恩赏双俸。得旨。不必辞。　　

○户部议覆、山东巡抚法敏疏称、商河县官庄、＜?土兼＞卤不毛下地、二百一十顷五十五亩六分零。荒地、七顷七十九亩六分零。共应徵银、五百一十二两七钱三分零。米、一百六十四石一斗六升零。并雍正十三年、乾隆元年、共未完银、一千二十五两四钱七分零。米、三百一十三石六斗八升零。一并请豁。应如所请。准其豁除。从之。　　

○礼部等部议覆、陕西学政周＜?雨澍＞疏称、延安府前经裁减学额。拨给直隶葭州属、文武童生各一名。今葭州、并所属之府谷、神木、二县。复改隶榆林府管辖。而榆林府属之靖边定边二县。又复改归延安府管辖。则于延安府学额内、拨给葭州之文武童生各一名。应仍归延安府学。应如所请。从之。　　

○免奉天宁远州、被水旗地、本年额赋。除沙压地亩额徵。　　

