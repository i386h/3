<!-- { "loadSidebar": true } -->
○户部等衙门议准、吏部郎中金洪铨奏称、黜奢崇俭。风俗攸关。各处地方官、及仕宦之家。宜遵照钦定礼书。首先节俭。以为齐民表率。其地方随时奉到上谕。应于每月朔望。宣讲圣谕广训之后。一体讲解。俾愚民共知感化。至孝子、节妇、有贫苦不能自存者。请于存公项下。按月酌给口粮。以资养赡。再四民之蠹。莫如闲民。并令地方官、留心查访。凡系闲民集处之地。严行惩治。从之。　　

○免湖北荆门州、乾隆七年、水冲沙压田地、额徵银三百一十九两有奇。并乾隆八九年未完银两。悉行豁除。　　

○以太仆寺卿鼐满岱、为太常寺卿。　　

○是日驻跸常山峪。　　

○丁酉。上诣皇太后行宫问安。　　

○是日驻跸喀喇河屯。　　

○戊戌。上诣皇太后行宫问安。　　

○上行围。　　

○谕、此次随围官兵。应于波罗河屯拨给官马。即命哈达哈、亲往放给。务须妥协办理。　　

○是日驻跸避暑山庄。至壬寅、皆如之。　　

○己亥。谕军机大臣等、宣化一带。未得透雨。朕心轸念前已降旨令王、大学士等寄信与那苏图、豫为筹画。不知近日得雨与否。可寄信询问令其将目下情形。及如何办理之处。即速具摺奏闻。　　

○是月、升任直隶总督兼理河道高斌奏、永定河、伏汛已过。工程平稳。得旨、伏汛甚小。恐秋汛过大。宜加意防之。　　

○署两江总督协办河务尹继善奏、上江之宿州、寿州、凤阳、临淮、怀远、虹县、灵璧、凤台、颍上、阜阳、泗州、五河、及凤阳、凤中、宿州、三卫、下江之安东、桃源、清河、阜宁、沛县、铜山、萧县、睢宁、邳州、宿迁、海州、赣榆、沭阳、及大河卫、本年四月间。雨多水长。麦田被淹。业经借给耔种口粮在案。嗣因五月底至六月中旬。雨水连绵。复有续报被水者。现饬各州县、查明被灾轻重之处先赈恤一月。得旨、是。据准泰奏、情形相同。应加意抚恤。　　

○又奏、上下江地方。自六月望后、至七月初间。大雨时行。有从前被淹涸出之地。补种秋禾。复被水淹者。有前未被水。而今秋禾淹损者。查上江之宿州、灵璧、虹县、凤阳、怀远、泗州、下江、邳州、睢宁、海州、沭阳、赣榆等处被灾最重。其余州县、大势较轻。现将乏食贫民。先行抚恤。俟勘明成灾分数。酌定赈济月分。另题办理。得旨、览奏俱悉。被灾之处。加意抚恤。毋致小民失所也。　　

○江苏巡抚陈大受奏、江省蠲免钱粮、酌议事宜三款。一、江省地丁漕项。向未分别徵收。今地丁全数蠲免。而漕项仍应完纳。恐吏胥朦混浮收。应饬各州县清查定额。分晰应免应完之数。晓谕粮户。一、地丁耗羡、向随正项输纳。今正项已蠲。而耗羡照旧徵收。虽属零星小数。其火工票钱、反致多用。请令花户于完纳漕项时。带完耗羡。即附填串票。不必另给。亦不得耗外加耗。一、吴中佃户抗租。久成锢习。况业户现邀恩免。顽佃尤得藉词赖租。今酌议业户收租。照蠲免之银。酌减分数。如业户邀免一两者。应免佃户五钱。得旨、所议尚属留心。行之则仍在人耳。　　

○又奏、江苏漕额繁多。徵限紧迫。吏胥因缘为奸。虽逐年清厘。然亦止能惩创于耳目所及。而积弊尚未尽除。臣严行整饬。不敢稍有懈弛。得旨、惟当实心时刻查察耳。弊岂能尽除哉。　　

○江南河道总督白钟山奏、黄河南岸陈家浦堤工。切近海滨。七月间水势骤涨。外滩全行塌去。虽竭力抢护。而潮溜湍急异常。以致堤身坐蛰。得旨、此奏殊不明悉。百姓曾否被灾。何无一言。　　

○又奏苇荡左右两营、新设弁兵。未建衙署营房。兵丁零星散处。备弁亦各赁住。毫无联属。请建守备千把总衙署。及兵丁营房。得旨、如所请行。　　

○江苏布政使安宁奏、江省各府州属、收捐监谷。有赢缩不齐之处。自应派匀拨运。请先就一府一州之中。将溢额谷石。拨补缺额之处。俟派拨齐全。再就近拨补别府州缺额之处。其水脚即动项支给。得旨、好。交督抚酌量行之。　　

○安徽巡抚魏定国奏、上江所属、凤、颍、庐、六、泗、滁、等府州、盗劫时闻。查节年未获盗案甚多。请严定功过。酌立赏格。令凤庐道为总缉。并选干练州县数员为分缉。多募惯能获盗捕役。遍行访拏。州县官、除拏获本境盗犯。毋庸记功外。有拏获邻境盗首一名者。记大功一次。从盗、记功一次。积匪抢夺等贼犯、两名记功一次。捕役分别赏银。玩纵、即将州县题参。捕役惩治。至安庆沿江一带。现饬弁兵等、实力巡查。如有应缉盗犯。亦照凤颍等处之例办理。得旨、应严惩盗风。以靖地方。但观汝所办。尚属过于赏而薄于罚。且缉盗是其本责。今赏重而罚轻。则将来反致不赏则不缉盗矣。此不通方之政也。戒之。　　

○闽浙总督马尔泰奏、浙省提标兵丁、夥谋盗劫。业经访拏究办。并札知提臣陈伦炯、将该管将弁、查明揭参。得旨、此事应从严办理。以警其余。　　

○浙江巡抚常安奏、臣本年六月。巡查杭嘉海洋一路。至黄道关、乍浦口、等处。见斥堠棋布。战舰排连。及配兵出哨。联络声援。法极周密。臣犹虑日久懈弛。复饬文武员弁、实力防范。得旨、实之一字。须时时体验行之。余无可谕汝也。　　

○福建巡抚周学健奏、闽属福州、兴化、泉州、福宁、等府、自六月后雨泽缺少。现已委员前往各处察勘。断不敢稍存粉饰。亦不敢不尽心筹办。得旨、览奏俱悉。常存此心。朕复何虑。水旱亦所时有。惟在尽人力以补救耳。勉为之。　　

○又奏、福州等府属、旱象已成。臣与督臣马尔泰、竭诚祈祷。于七月二十六日。大沛甘霖。晚禾可以补种。得旨、览奏曷胜欣慰。此皆汝等督抚和衷。遇灾能虔诚修省。故有此转歉之报。甚惬朕意也。　　

○又奏、闽省额徵地丁银。每年拖欠甚多。非尽由民户顽抗所致。现行令未完各县、彻底清查。分别有无役蚀。抑实在民欠。设法催徵。剔除锢弊。得旨、此事固应实力为之者。但不宜于旱灾之时。徐徐料理。何愁不办耶。　　

○又奏、督臣马尔泰、因年齿就衰。忽患中风之症。幸尚能受补。医治半月。稍觉痊可。得旨、欣悦览之。若渐可痊愈。则并非中风。若果系中风。正难望其痊愈耳。目下光景何如。可据实奏闻。　　

○河南巡抚硕色奏、豫省自乾隆四年、至六七两年、连被水旱。贫民乏食。窃劫时闻。近因岁获有秋。兼之严行保甲。盗案渐少。今御史杨朝鼎、因河南积年盗案甚多。请将夥盗不分首从。概行正法。是盗案已减于前。而立法反欲加重。似未平允。得旨、杨朝鼎所奏。未必即可行。而汝为此言。得毋有讳盗之意耶。戒之。　　

○又奏谢降调留任恩。得旨、汝总以小心无过幸免耳。然封疆大臣之责。不止此也。以后若不奋勉扩充。恐终不免矣。　　

○山东巡抚喀尔吉善奏、东省陵县、平原、德州、惠民、阳信、海丰、乐陵、蒲台、利津、滨州、沾化、冠县、临清、邱县、馆陶、恩县、夏津、武城、十八州县、及德州卫、雨泽愆期。收成难望丰稔。如有应行筹画之处。即酌量办理。得旨、昨已有旨问汝矣。倘此数州县被灾。不可因其偏灾而忽视之。加意抚绥可也。　　

○又奏、济宁一带运河。因雨大水涨。堤埝多被冲漫。现饬河员分头防护。并查勘灾民。量加抚恤。得旨、知道了。被灾处所。速行加意抚恤。不可玩视也。　　

○山西巡抚阿里衮奏、晋属大同、阳高、天镇、马邑、忻州、定襄、等六州县。夏麦被旱伤损。现酌借贫民耔种口粮。并行缓徵。得旨、所奏俱悉。其缺雨之处。秋禾情形如何。若有旱形。可速为料理。即具奏以闻。　　

○川陕总督公庆复遵旨覆奏、臣前派泰宁协副将宋宗璋、统领松潘一路官兵。进剿瞻对。嗣因宋宗璋、升任松潘总兵。改委威茂协副将何启贤。但查瞻对本系宋宗璋旧辖地方。情形熟悉。且以本镇大员。统领所属之兵。更为妥协。现在四川提臣李质粹、议往打箭炉口外东俄洛地方。驻劄接应。宋宗璋领兵前进。正可就近调度。再陕、甘、一带边疆要地。臣于巡边之际。已饬文武诸臣、加意防范。瞻对与西宁所属接壤。现已拨兵堵截。其打箭炉附近之巴塘、里塘、亦移咨云贵督臣防御。得旨、所奏俱悉。此事宜妥协周详料理。毋少致疎忽也。　　

○又奏、下瞻对班滚、闻兵进剿。现称出结效顺。恐系秋禾将熟。希图延缓收获。亦未可定。又上瞻对头目骚达邦等、情愿献出三寨。效力引路。并攻下瞻对。亦不可遽信。容臣到川时、确查虚实。与抚提诸臣、密商办理。得旨、览。须慎重为之。不可堕其术中。　　

○又奏、陕省今夏豌豆歉收。查省城八旗九营兵马。每岁额支豌豆四万四千三百四十余石。俱于近省之咸宁长安、等州县、屯更户下徵运。今收豆既少。输纳维艰。请缓七徵三。以纾民力。其兵马料豆。支放不敷者。请将道仓备贮军需之豆。并咸宁、长安、二县存贮之豆。暂为拨供。次年徵收还款。再查潼关县、节年支剩之豆。存积日久。亦可拨运支放。俟来年徵还时。一并存贮道仓。统作豫备之豆。向后偶有歉收。即就近借支。不必另拨。得旨、如所请行。　　

○甘肃巡抚黄廷桂奏、甘省阶州、固原、镇番、肃州、灵台、山丹、碾伯、中卫、河州、秦州、清水、等州县、被雹被水。夏禾损伤。现在委员确勘。酌借耔种口粮。暂行停徵。其淹毙人口。照例赈恤。地亩坍压者。查明题豁。得旨、所奏俱悉。其成灾之处。加意抚恤。毋致失所。斯慰朕志矣。　　

○又奏、州县为亲民之官。一切应行应禁事件。前经分列条款。饬属奉行。随时申报有无成效。并责成该管道、府、州、亲赴查勘。但甘省地方辽阔。若道府州按季出巡。未免常年在外。请令于秋成后。按年轮派。巡阅一次。详报督抚。年终核实汇奏。得旨、知道了。惟在实力奉行。若视为虚文。巡查亦何益之有。　　

○又奏、向例升调各缺。应择并无停升降职者。方准题补。往往不得合例之员。请嗣后甘省边要题缺。容于现在停降各员内、拣选具题。仍于本内叙明停降各案。其部臣议覆、亦将该员不合例之处。声明于前。而以应否升调。两请于后。听候裁定。得旨、此与汝等摺奏何异耶。仍旧贯可也。　　

○广东提督林君升疏报、粤东各属早稻收成分数。及秋后雨泽沾足情形。得旨、所奏俱悉。奏报雨水年岁。切不可存粉饰之意。慎之。　　

