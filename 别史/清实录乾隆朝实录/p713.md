<!-- { "loadSidebar": true } -->
○乙未。谕军机大臣等、据玉保奏准夷熬茶来使。先遣阿喇布扎报知、伊等至塔里木河。因水大难渡。不能如原约、于八月十五前后到来缘由。又询问此处现派大臣几员。领兵若干。驻劄何处各情由。看其光景。似有疑虑等语。此次准噶尔进藏熬茶。诸事皆允其所请。又系伊等从前经过之事。理宜无所疑虑。玉保此奏。亦甚含糊。并未详悉声明。著即传旨询问。若因伊迟误约期。豫先遣人来报。即料其有疑虑。玉保尚属晓事人。不应至此。或准噶尔人等违背约期。自知食言。遂有掩饰之意。玉保即从此生疑。亦未可定。务将实在情形。明白速奏。以便豫行办理。朕思准噶尔人等、素行诡诈。难以凭信。近又新袭台吉。或借赴藏缘由。窥我边界。且进藏熬茶。离青海甚近。藉端谋袭青海。亦不可不虑及。凡一应豫备防范之处。即令玉保会同地方大员。密行商酌。设法办理。倘伊等本无疑惑之形。而内地稍露张皇之意。反致伊等疑惧。则更大有关系。此事已令大学士庆复、暂住陕西。豫行筹办。凡应行会商之事。就近密商妥办。仍俟玉保覆奏到日。再行酌量。并将此旨寄庆复知之。　　

○又谕、据侍郎玉保奏称、准夷熬茶来使、于中途遣阿喇布扎前来、告称伊等、至塔里木河、因水大难渡。将约定八月十五日期。不能到来缘由。先行报知。又询问此处。现派大臣几员。领兵多少。驻劄何处各情形。看其光景。似有疑虑等语。准夷如何疑虑之处。具奏不明。已降旨询问玉保。著将此摺抄寄大学士庆复阅看。准夷向来不可凭信。策妄多尔济那木扎勒、新袭台吉。往藏熬茶。离青海甚近。藉端谋袭青海。亦未可定。自应防范豫备。现在玉保止领兵丁四百名。提督李绳武远在安西。总督张广泗又驻军营。西宁等处、并无大员。设或偶生事端。亦属可虑。前令大学士庆复回京。必取道陕西。此时如已起程。即令在陕西暂住静候玉保信息。就近将一应豫防事宜。暗为备办。设有事端。一面具奏。一面办理。然不过先事豫筹之计。务宜加意慎密。断不可令夷使等稍有知觉。反生疑惑。即内地人等。亦不可稍露形迹。致令泄漏。俟应令伊回京时、候朕降旨。再行回京。　　

○户部议覆、绥远城将军补熙等疏称、清水河所属。时和丰、家室盈等里田苗间被雹伤。被灾地亩。应徵银米。请分别蠲免带徵。旧欠钱粮。亦请展限一年。于来岁徵输。如有无力贫民。来春酌借口粮耔种等语。均应如所请。得旨、依议速行。　　

○豁除浙江严州所、冲废田地二十一亩有奇额赋。　　

○赈恤安徽歙县、黟县、绩溪、宿州、灵璧、虹县、五河、等七州县。并宿州一卫。本年分水灾饥民。　　

○赈恤河南通许、鄢陵、中牟、阳武、封邱、兰阳、郑州、商邱、宁陵、永城、鹿邑、虞城、夏邑、睢州、考城、柘城、上蔡、西平、淮宁、西华、商水、项城、沈邱、太康、扶沟、临颍、郾城、等二十七州县本年分水灾饥民。　　

○赈恤山东齐河、齐东、济阳、禹城、临邑、长清、陵县、德州、德平、平原、德州卫、泰安、肥城、新泰、莱芜、东平、东阿、平阴、惠民、青城、阳信、海丰、乐陵、商河、滨州、利津、沾化、蒲台、滋阳、曲阜、宁阳、邹县、泗水、滕县、金乡、鱼台、济宁、嘉祥、汶上、阳谷、寿张济宁卫、东平所、菏泽、定陶、单县、城武、曹县、钜野、郓城、濮州、范县、观城、朝城、兰山、郯城、费县、蒙阴、沂水、聊城、堂邑、博平、茌平、清平、莘县、馆陶、临清、高唐、恩县、夏津、武城、东昌卫、临清卫、益都、博兴、高苑、乐安、寿光、昌乐、临胊、安邱、诸城、掖县、平度、昌邑、胶州、高密等八十七州县卫所。本年分水灾、雹灾、饥民。并予缓徵。　　

○旌表守正捐躯之湖北随州民王宏文妻杜氏。　　

○丙申。赐扈从诸王大臣等宴。　　

○谕、闽省请开海岛以广民业一案。兹据喀尔吉善、陈大受奏称、各岛田园无几若议开辟。于民食终无所济。转于海防。大有未便。现在绅士不候查勘定议。先贴告条。招令渔佃诸人。向其批字。方许耕种。显欲包收重利。节次委员查勘。实在有损无益等语。从前议开岛屿。周学健、原因民食起见。是以未详查而奏请。兹经该督抚查出情形。实由绅士图利。借开垦之名。以为霸踞之地。既与民食毫无所补。著照旧严禁。永行停止。绅士受国厚恩。必持躬端谨。遵循礼法。始足为乡闾之表率。岂可不知检束。惟利是图。其占踞开垦。遍贴告条之绅士内、进士举人等。不思读书自爱。居乡多事。已属不合。然犹可诿曰、未登仕籍。若原任郎中李德绚、庶吉士李修卿、孙拱极、侍卫林明、知县施廷瓒、俱已身列职官。理宜安分守法。而踰检贪利如此。甚属卑鄙。俱著交部察议具奏。　　

○以福建建宁镇总兵萧瑔、台湾镇总兵陈汝键、对调。　　

○丁酉。上奉皇太后自避暑山庄回銮　　

○诣皇太后行宫问安。上行围。　　

○谕、朕至汤山王大臣等前来接驾时。大学士张廷玉、年逾古稀。汤山距京尚远。看其精神。可来则来。不可稍有勉强。在京接驾。亦同一体。著传谕王大臣等酌量之。　　

○是日、驻跸喀喇河屯。翼日如之。　　

○戊戌。户部议准、四川巡抚纪山疏称、涪州额引不敷。请增水引二十九张。应徵税银。自乾隆十二年为始。按数徵收。从之。　　

○己亥。上行围。　　

○谕、据巡抚阿里衮奏称、山东被水州县卫所。已照例先行抚恤。东省动用谷石。多未买补。明春青黄不接之时。需用米谷。实属浩繁。除拨运蓟粮四万七千余石。关系陵糈。仍照例起运外。下余漕粮。请全数截留。以资赈济之用等语。该省被水灾黎。朕心深为轸念。将来赈恤。需米自多。著将本年应徵漕粮。及应运蓟粮。一并截留。以备赈粜之需。其陵糈应用米石。仍交与直隶总督那苏图、于八沟采买米石内。照数运往。　　

○山东巡抚阿里衮奏、今岁东省。因六七两月。雨水过多。洼地被水甚众。其抚恤口粮。及出借麦本等项。银谷兼资。现在藩库无项可动。请将乾隆十一年地丁银两。扣留本省。以资赈务。得旨著照所请行。该部知道。　　

○是日、驻跸常山峪。　　

○庚子。川陕总督张广泗奏、大金川地势。尺寸皆山。险要处皆设碉楼。防范周密。枪炮俱不能破。应用火攻。现派弁兵。多砍薪木。堆积贼碉附近。临攻时、各兵齐力运至碉墙之下。举火焚烧。再发大炮。易于攻克。各路行之。已有成效。得旨、看此则奏凯尚需时日。何能慰朕西顾之忧哉。　　

○是日、驻跸两间房。　　

○辛丑。上诣皇太后行宫问安。　　

○谕军机大臣等、前据张广泗奏报大金川情形。虽未大胜。而连破番寨。去刮耳崖仅二十里。似乎不久可以成功。朕方望捷音之踵至。乃此次所奏、以贼碉所踞。俱在绝险。攻克颇难。并未言及刮耳崖如何进取。是奏凯尚需时日。伊前后奏报。相隔不过数日。而情事各异。即奏到之日。亦迟速不同。且此次未与大学士庆复会奏。即庆复接到令其来京之旨。已经起身。彼即应奏明。庆复既未奏闻。而张广泗此摺亦未声明。著传旨询问。至所奏查访班滚踪迹。其未死可知。从前以其焚烧自缢。朕即谓其情节可疑。焉知不诡计兔脱。潜往大金川。勾通致衅。今查奏如此。则班滚之潜逃。舍大金川而何往。伊既附贼酋。必教之谋逆。勾结党援。众番耸听。是以螳臂自恃。敢于跳梁盖番性难驯。又多狡狯。虽各分门户。而声气相通。鬼蜮之伎。随在皆有。即如郭罗克之后。则有瞻对。又继之以金川。即崇喜土司之仇杀。虽为穴中之斗。亦系启衅之端。若瞻对办理妥协。何至复有金川等事。即里塘土司汪结、于征瞻对时。效力著有功绩。为大学士庆复所任用。今览张广泗所奏、王怀信供词。上年汪结授为土司。班滚亦差人到汪结处投哈达道喜。则其心怀叵测。番众之暗传声息。从可知矣。且据昔什绰所供。汪结做。中班滚的兄弟俄木丁投降了。叫班滚逃往别处去。益可证班滚之始末。汪结咸知。则汪结盖一阴巧小人。彼既外示出力于我。而内仍不使班滚怨彼。此乃番蛮两下获利之巧智。而庆复特堕其术中而不知耳将来此人、须另有一番处置方可。今汪结现在军前。尤宜事事密为留意。不可稍露机宜。致彼生疑。而踪迹班滚之事。尤不可付之此人也。总之此次用兵。非小小克捷。惩创于目前。所可了事。必须统计金川番情。大为筹办。实足以慑服诸蛮。为一劳永逸之策。方不至事久复有蠢动。若此时稍有迁就。以图速成。将来办理愈难。反不若无此役之为得计矣。金川之役。兴师运饷劳费已烦。且天气渐寒。正宜乘时剿灭。以奏肤功。上年瞻对出师。朕屡加督策。始得结局。兹以张广泗娴于师旅一以委之。自无烦西顾之忧。是以未屡颁旨训饬。今看尚无奏凯之期。又不能不廑怀矣。若班滚果在金川。则殄灭丑类。擒获逃首。一事而成两功。全在此举。可传谕张广泗、令其审度机宜。速殚智勇。筹全制胜。永靖蛮氛。以副朕特用之意。瞻对乃前车之戒。不可蹈也。　　

○又谕、现在征剿金川。不过与前此办理瞻对相仿。并无善策。如所奏攻击碉楼。惟开挖地道。施放地雷。已为众番所熟悉。不知用兵之道。岂必专仗火攻。即碉楼亦仅止一隅。何若相度地势。或断其粮道。或绝其水路。使之坐困。谅无不毙之理。张广泗于此等俱未筹及。朕意兴师已久。尚未奏凯。绿旗兵丁。不足取胜。与其日久而师老。不如选京师旗兵之精锐。一以当十。汰录旗之间冗。以省无用之费。益劲旅之资。若功成迅速。较目前为尤省也。且张广泗以旗人管旗军。料亦无掣肘之处。但是否应如此传谕张广泗。著大学士等再行详悉酌定具奏。　　

○是日、驻跸要亭。　　

○壬寅。上诣皇太后行宫问安。　　

○上行围。　　

○谕、江西武备。远不及他省。乃人所共知。是以于该抚奏事之便言及。令二总兵明白回奏。高琦奏到时。降旨交部察议者。盖因高琦莅任三载。全无整顿。非如岳钟璜之到任未久者。批知道了。而可以不必交部察议也。该部惟应按例以定处分。乃复议交该督详查。自来已降旨察议之人。有如此办理者乎。殊属违例邀誉。著将该堂官交部严察议奏。此本发还。另议具奏。　　

