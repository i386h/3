<!-- { "loadSidebar": true } -->
○辛亥。免追问甘省官员未清款项。谕、朕临御天下。期于政简刑清。近来内外各衙门。俱无久而未结之案。惟有甘肃一省。从前屡次军需。前后约四十余年。凡供亿军费。大端俱已核算奏销完结。惟其中部驳清查核减各款。尚有未楚者。即如宁夏、则有康熙三十年、至三十八年。供应进剿大兵、及驻劄满汉官兵喇嘛等案。肃州一路、则有康熙五十四年、至雍正四年、办过大军需各案。又有康熙五十四年、至雍正十三年。供支出口人员马驼锅帐食物等案。西宁一路、则有康熙五十四年、至雍正六年。办过军需各案。又有康熙五十四年、至雍正十三年、供支出口人员马驼锅帐食物等案。又有雍正元年、剿抚青海、用过钱粮等案。陕、甘、二提、凉、宁肃、三镇。则有康熙五十四年、至雍正元年。拴养马驼各案。以上诸件。事历多年。官经数易。往返驳诘。不但案牍纷繁。地方滋扰。且使已故之员。累及子孙。现任之员。代人受罚。朕心有所不忍。用是大沛恩膏。将康熙三十年、至雍正六年以前未清之项。悉予豁除。免其究问著追。至雍正六年以后之案。为时未远。尚易清查。著总督尹继善、巡抚黄廷桂、遴选贤员。于一年限内。秉公确查。将其中应免不应免者。一一分别造具清册。该督抚具本保题到日。朕再降谕旨。该部可即行文该督抚知之。　　

○又谕、各省常平仓谷。原以备民间缓急之需。旧例存七粜三者。乃出陈易新。以防霉变。指寻常无事时而言也。若遇地方米少价贵之时。则当多粜以济民食。毋得拘泥成例。从前己屡经降旨。本年二月间。又复申谕各督抚等矣。今许容奏称、目今青黄不接。粮价增长。各州县详报市米稀少。平粜仓谷。已符额数等语。此言甚属不经。是湖南有司。并未领会朕旨也。国家储蓄仓粮。专为接济百姓而设。若民间米谷充裕。即三七之数。亦可不需。如粟少价昂。则安得以存七粜三。目为额数。今许容所辖一省。如此错误。或他省有似此者。亦未可定。可即通行传谕知之。　　

○旌表守正捐躯之河南商邱县民尼清海妻、张氏。　　

○壬子。上诣畅春园、问皇太后安。　　

○谕曰。常明年老。现今患病不能办事。其领侍卫内大臣事务。著泰陵总管内务府大臣佛伦署理。佛伦所遗陵寝总管内务府大臣员缺。著牧场总管觉和托补授。其牧场总管员缺。著内务府总管等、照例拣选应升人员。带领引见。觉和托所遗员缺。即著协理台站事务总管白泰、兼理台站事务。俟牧场总管员缺补授人员时。应否令其兼理台站事务之处。另降谕旨。再内务府总管等、各有兼理之事。又有出差之人。既无专办人员。著御前侍卫。傅恒、补授内务府总管。学习办理。　　

○工部议覆、御史都隆额奏称、东省之安山湖地。前因不能蓄水济运。给民垦种以资养赡。乃有本处豪强。侵占七八顷及数十顷不等。甚有衍圣公孔广棨、亦称有伊原圈地。行文认领。反使穷民不得均沾实惠。应如所请。行令河抚二臣、勘明实在贫户。给与承垦。如有侵占情事。即据实参处。从之。　　

○癸丑。谕军机大臣等、常安自五月上旬具摺奏事。至今将及两月矣。未见有再奏之摺。岂地方无事可奏耶。即如海塘情形。随时变迁。据朕所闻。春间坍沙之地。近来已经涨沙数丈、及数十丈不等。水势南趋。与前迥乎不同。常安身为巡抚。此等紧要事件。何以不行奏闻。可寄信询问之。　　

○定内廷丹陛乐章名。庄亲王允禄等奏、内廷行礼用丹陛乐。会典不载。今拟章名进呈。得旨。用雝平。　　

○大学士等遵旨议奏、谨考礼记大雩帝。郑康成注曰。雩祭、谓为坛南郊之旁。雩五精之帝。配以古帝也。杜佑通典曰。建巳月、雩五方上帝。其坛名曰雩祭。是自汉而下以逮于隋。雩坛皆祀五方帝。而非祀昊天上帝也。唐书礼仪志。高祖武德初、定令每岁孟夏之月。祀昊天上帝于圜丘。开元礼亦同。宋史礼志。凡孟春祈谷。孟夏大雩。皆于圜丘。至神宗元丰四年。更立雩坛于圜丘之旁。未几而废。明洪武以后。雩祀无常仪。至嘉靖十一年。始建崇雩坛于圜丘坛外、泰元门之东。亦一举行而罢。今坛已久废。仅存基址。查历代雩坛规制。地基既狭。坛壝亦卑。其视圜丘。大约减三分之二。若祀昊天上帝。则礼近于亵。且查圜丘礼成。上帝神牌。敬藏于皇穹宇。今崇雩坛原无别殿。可以安奉神牌。即欲更建。而外坛壝墙之内。亦限于地。实难措置。嗣后举行雩祭。似宜仍在圜丘。不必更建雩坛。从之。　　

○又会同兵部遵旨议奏、右江镇一缺。驻劄百色。最为水土恶毒之乡。若仍照例将附近之贵州安笼镇、广东右翼镇、高州镇、及左江镇总兵。开列请旨补授。诚如圣谕。恐未必熟习风土。若遽议移驻。又恐边疆要地。反无重镇弹压。亦属非宜。请将该镇改为题缺。行令该督于本省副将内。择其人籍与瘴地相宜者。拣题补授。如不得其人。于广东省副将内。一并拣选。如仍无可题之人。该督豫将缘由报部。臣部比照吏部补用广东琼州府属烟瘴各缺、用附近之云、贵、等省人员例。将各省现任副将之籍隶两广、湖南、云、贵、等省人员。开列题请简用。俟俸满报部。调回内地。臣部遇各省总兵缺出。具题补授。现出右江镇缺。即照此办理。从之。　　

○刑部等衙门议准、山西巡抚喀尔吉善疏称、口外和林格尔等处。添设协理通判。俱经设有监狱。今大朔理事通判。亦系驻劄口外。有管理旗民交涉事件。遇有重犯。覊禁内地。会审提解。诸有未便。应添建监狱。并照各协理通判未设狱官之例。无庸添设狱官。从之。　　

○甲寅。训督抚董率州县经画地利。谕、周礼太宰以九职任万民。一曰三农生九谷。二曰园圃毓草木。三曰虞衡作山泽之材。四曰薮牧养蕃鸟兽。其为天下万世筹赡足之计者。不独以农事为先务。而兼修园圃虞衡薮牧之政。故因地之利。任圃以树事。任牧以畜事。任衡以山事。任虞以泽事。使山林川泽邱陵之民。得享山林川泽邱陵之利。夫制田里。教树畜。岐周之善政。管敬仲亦云。积于不涸之仓者。务五谷也。藏于不竭之府者。养桑麻。育六畜也。如果园圃虞衡薮牧之职。以次修举。于民生日用。不无裨益。国家承平日久。生齿日繁。凡资生养赡之源。不可不为亟讲。夫小民趋利如骛。亦岂甘为惰窳。举山林川泽。天地自然之利。委为弃壤哉。良以疏辟之初。豪强既群起而争。管业之后。奸民又多方戕贼。地方有司。每视为赀产细故。不为申理。此所以宁荒其业耳。督抚大吏。身任地方。所当因地制宜。及时经理。其已经开垦成产者。加意保护。或荒墟榛壤。以及积水所汇。有可疏辟者。多方相度筹画。俾地无遗利。民无余力。以成经久优裕之良法。至于竭泽焚林。并山泽树畜一切侵盗等事。应行禁饬申理之处。转饬地方官实力奉行。该督抚不时稽察。务令从容办理。以期实效。毋致丝毫滋扰。尤毋得日久因循。以仰副朕惠养斯民之至意。　　

○又谕军机大臣等、从前陈宏谋、荐人不能允协。朕已降旨训谕。今览伊条陈事件。又不合理。即如国家赏给各官封典。乃特沛之覃恩。若五年考满。不过供职无过。即可滥邀。倘遇覃恩。又何以锡赉之。此皆识见卑浅之处。尔等可寄信申饬之。　　

○户部议准、原任福建巡抚王恕疏称、粤海关运货到闽。经过铜山口。既经徵税。其有不实不尽之货。又于南山边补税。至船抵石码。复令加补。不无重徵累商。请嗣后将南山边一口。只留巡哨稽查。免其徵税。至闽安、竹崎、崇安、浦城、杉关、上杭、税课。七关等口岸。并无私添累商。应照旧设。从之。　　

○定边左副将军额驸策凌奏报、将准噶尔逃出之厄鲁特昂噶恩柯穆尔送京。报闻。　　

○旌表守正被戕之山东潍县民刘成祥妻、吴氏。　　

○乙卯。上诣畅春园、问皇太后安。　　

○上还宫。　　

○谕、国家设兵。原以卫民。不可使之稍有累于民。朕闻得粤西地方。看守城门之兵丁。往往借盘诘为名。遇小民肩挑薪蔬米豆等物、入城货卖者。必攫取些须。以资食用。民间嫁娶。经由城门出入者。则先期需索酒食。方无阻滞。又分防塘汛之兵丁。每驱使近村民人。薙草取水。并令轮值代送公文。或塘房破损。即令村民出钱。承揽代为粘补。以余资入已。通省皆然。而偏僻之地为尤甚。又如赌博一节。輙自恃身充营伍。差役不敢擅拏。而同类人多。风信便捷。即拏亦易于走脱。以致开设赌场。引人入夥。肆无忌惮。此种弊端。系朕得之风闻者。该省督抚提镇、皆当加意访察。共相整刷。以除积习。毋得视为具文。他省或有似此者。封疆大吏。亦应一体留心办理。　　

○吏部议覆、吏部左侍郎蒋溥奏称、向来会议事件。每于当日。主稿衙门。始将议稿持诵一过。恐未能洞悉利弊。请敕下九卿、凡会议事件。主稿衙门。于定期之前两日。即将议稿豫令各衙门传抄。俾得先加详核等语。自属周详慎重之法。惟各部院承办事件。有可援引从前办理成例。豫酌定稿者。亦有事关创始。向无成规。必需会商方定者。似未可一概而论。请嗣后九卿会议事件。除主稿衙门。可以照例先定稿者。应令于会议之前。传令各衙门派员、豫赴主稿衙门抄录查核。再行会议。其必须公商定稿者。即先齐集妥商。再行具稿传抄。定期会议。至刑部命盗案件。奉旨交九卿会议者。应如所请。仍照例无庸先行定稿。其余不关人命之案。亦照各衙门画一办理。从之。　　

○是日起。上以孟秋享太庙。斋戒三日。　　

○丙辰。谕军机大臣等、鄂弥达系获罪罢革之人。朕特恩复行录用。观伊身任将军以来。并不酌量风土。以求实效。认真办事。仍如前在督抚任时。徒务虚文。怀挟私意。瞻徇情面。即如沈桂之案。原应照部议革职。朕因一时乏人。尚望其悛改。以观后效。是以复加恩从宽留任。嗣后若复不知悛改。断难逃朕之洞鉴。加倍治罪。决不宽贷。将此寄信鄂弥达知之。　　

○又谕曰。广福人不安静。附会鄂弥达。办事并不实心。今因沈柱之案。治罪革职。著仍留彼处。交将军鄂弥达、令其效力行走。若不奋勉效力。以赎前愆。鄂弥达、即行奏闻。从重治罪。鄂弥达倘仍如前瞻徇情面。经朕闻知。将鄂弥达、一并治罪。　　

