<!-- { "loadSidebar": true } -->
○戊寅。谕军机大臣等、永贵、海明、和其衷等奏称、阿克苏、所添采铜回人。因豁免伊等应交粮石。呈乞代奏谢恩。又称各城回人等、添采铜觔。以四年为限等语。采办铜觔。原以裕官兵回人之用。自当从容办理。惟就现在所得之铜。源源鼓铸。即稍有迟滞。亦无甚关系。何必添派回人。勒定年限。昨谕达桑阿等、不必添采铜觔。永贵似尚未奉到。故如此陈奏。至永贵等所奏、回众佥称、情愿连年添采铜觔之处。大臣等面询回人。伊等焉敢以不愿为词。即谓回人爱重新钱。亦事之所有。但既非铸钱赏给伊等。且仍收其普尔。又令其采铜为鼓铸之资。谓皆出于本愿。恐未必尽然。凡事当权其轻重缓急。不可张皇欲速。著传谕永贵等知之　　

○工部议覆、直隶总督方观承奏称、杨村厅属。五家庄前缕堤。经上年汛水异涨。直射堤身。请添建草坝抵御。又杨村以南。河崖被水冲刷。仅宽一二尺。镇店房舍堪虞。请建草坝攩护。又三里浅。河身东徙。大溜直射草坝之南。请于霸南。接筑草坝。均应如所请。从之　　

○又议覆、江南河道总督高晋奏称、桃源厅属。黄河北岸陈家庄。向无埽工。上年伏秋大汛。黄水异涨。大溜北趋。直射堤根。堤外即系运河。甚关紧要。请添建宽厚埽坝。应如所请。从之　　

○蠲缓浙江仁和、归安、乌程、长兴、德清、武康、会稽、诸暨、余姚、上虞等、十县、湖州一所。仁和、曹娥、金山、下砂、下砂二三等、五场。乾隆二十六年。水灾额赋有差　　

○是日、驻跸石家庄大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十八


大清高宗法天隆运至诚先觉体元立极敷文奋武孝慈神圣纯皇帝实录卷之六百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。四月。己卯。吏部等部议准。安徽巡抚托庸等奏称、前于移驻安徽藩司案内。以安庆府署为司署。今请于城北将军府官地。建府署。从之　　

○是日、驻跸峄山大营　　

○庚辰。孝端文皇后忌辰。遣官祭昭陵　　

○上至邹城北。诣孟子庙拈香。至曲阜。展谒先师庙　　

○赐衍圣公孔昭焕。表里各四端　　

○谕军机大臣等、汤聘奏、流犯王珍佑。详请捐赎一摺。内有照例将犯属取保。并咨户工二部之语。向来赎罪之案。果属与例相符。原准奏明办理。但必俟具摺后。交部覆准。始可照例完结。乃该抚于未经奏请之前。先将犯属取保。并一面咨会二部。若事在必行。毋庸复候进止者然。倘各省习以为常。将来办理此事。又焉知其不以奏请为具文。竟至视同外结案件。此风尚可长乎。汤聘摺。已有旨交部议奏。并著于各督抚奏事之便。将此详悉传谕。令其知所遵守　　

○是日、驻跸泮池行宫　　

○辛巳。上谒孔林。至墓门降舆。步入墓前。北面跪。三酹酒毕。行三拜礼　　

○谕、礼部侍郎员缺。著张泰开调补。仍留学政之任。刑部侍郎员缺。著叶存仁补授。蔡鸿业。著补授副都御史。仍办刑部侍郎事务。其副都御史事务。即著叶存仁办理　　

○谕军机大臣等、杨应琚奏、伊犁、乌噜木齐等处。现在贸易接踵。所需绸缎。恐有不敷。请令三处织造。豫先织办解肃等语。前已降旨三处织造。令其豫备。酌量贸易所需各色绸缎。织造数千疋。以资拨用。著将杨应琚。此次所开色样数目。寄知江宁、杭州、苏州、各织造。即行照数速办解肃　　

○又谕、据杨廷璋。德福奏、查闽县民杨魁等、假捏伪宝敕书。承袭世职一案。先经呈投抚标效力。原任巡抚吴士功。收标食粮等语。吴士功、身为抚臣。敕书既经自验。何以懵然不省。抚署内又岂无档案可以查核。一任恶犯玩弄若北。其所司果何事耶。著传谕巴里坤办事大臣永宁等、面诘吴士功。令其据实登覆。一面具摺奏闻　　

○又谕、据杨廷璋、德福奏、拏获私造敕书伪宝一案。实为大干法纪。已令军机大臣。会同行在法司核拟矣。案内陈孝统一犯。与郭名思等、辗转说合。商同购买。是明知伪造情节。已属显然。何得任其狡赖。意存开脱。至杨魁、系买伪敕袭替之正犯。亦何以未经定罪。再供内有邹文等、先于乾隆九年。捏造劄付。卖与莆田蔡保海。至今伊家内。尚有现存劄付木板。并兵部堂司各假印。则该犯之惯行伪造。历时已久。各任督抚何人。竟漫无觉察至此。著传谕杨廷璋等。令其逐一查明参奏。至德福访查速办此案颇是。而通案何以不即拟定罪名。即云别案尚有质究未明之处。而此等奸恶之犯。一案既确。其罪自无可增加。著该督抚等、即行严审定案。不得稍存姑息。亦不得辗转耽延。致重犯得稽显戮　　

○又谕曰、郭一裕。由巡抚缘事革职。因非大罪。复加恩用为河南按察使。今赴行在召见。其年虽非衰老。而识见举动。渐就颓堕。著传谕胡宝瑔。令其留心察看。果能加意黾勉。尚可无误职守。则已。如其不克胜任。臬司所关綦重。非可稍事姑容。该抚即行据实具奏　　

○护福建巡抚德福奏、各省军流人犯。向解应遣省分之巡抚衙门。分别安置。嗣经条奏、照道里表。径解应遣府分安置。查福宁一府。人犯至二百余名。缘道里表所载。各府属人犯。应解福宁安置者较多。遂至日增月积。此等本非善类。聚处不宜。福宁僻处海陬。防范尤为不易。请嗣后仍解交巡抚衙门。通融安置。其已到配者。亦容查明均匀改发。从之　　

○以刑部右侍郎阿永阿。兼正红旗满洲副都统。正红旗蒙古副都统扎隆阿。兼镶蓝旗护军统领　　

○赈恤甘肃安定。平凉。静宁。庄浪。华亭。平番。灵州。西宁。大通。成县等、十州。县。乾隆二十六年。雹灾饥民。并予缓徵　　

○是日、驻跸魏家庄大营　　

○壬午。上遣侍卫五福、赴朱官屯、皇太后御舟问安　　

○上至泰安府、岱庙拈香　　

○巴里坤办事都统永宁等奏、自安西挈眷。赴巴里坤驻防官兵。一千五百名。现已到齐。查巴里坤差务需员。现到三营大小官二十员内。除拨往屯田。及本营差委外。余不敷用。请留旧驻都司、守备、各一员。千、把总、十员。听候差遣。其余官员兵丁。皆面为交代。令回原营。所留官员。照各城例。三年一换。此后或有自营拨回。或裁减差务之处。再行酌办。报闻　　

○以云南布政使顾济美。广西布政使永泰。对调　　

○以江苏按察使苏尔德。为湖南布政使。江苏粮储道胡文伯。为江苏按察使　　

○以故四川建昌道属瓦述更平长官司白马七立子格戎七立。袭职　　

○铸给乌噜木齐同知。乌噜木齐通判关防。昌吉巡检司。罗克伦巡检司印。从陕甘总督杨应琚请也　　

○豁免山东齐河、济南、济阳、禹城、临邑、长清、德州、德州卫、平原、东平、东平所、东阿、惠民、阳信、海丰、乐陵、商河、沾化、金乡、鱼台、济宁、嘉祥、汶文、阳谷、寿张、济宁卫、菏泽、单县、城武、曹县、定陶、钜野、濮州、范县、聊城、冠县、临清、邱县、馆陶、恩县、夏津、武城、东昌卫、临清卫等、四十四州、县、卫、所、乾隆二十六年。水灾额赋　　

○是日、驻跸泰安府城西大营。翼日如之　　

○癸未。谕军机大臣等、阿桂等奏称、由哈萨克布噜特来投之厄鲁特等、安插伊犁。此内携有牲只。可以自给者。居其大半。其余多属贫乏等语。来投之厄鲁特等、求安生业。居住伊犁。于耕牧之事。颇知奋勉。但甫经安插。一切俱须料理。应酌量稍为资给。俟地亩成熟。牲令孳息。始可接济。著加恩将生计稍可者。各赏银一两。贫乏者。大口赏布二疋。小口布一疋。仍赏银一两。其各处收集之厄鲁特等、亦著一体给赏。各头目等、酌赏缎疋。此次系朕特恩。著阿桂等、明白晓示。令嗣后益加鼓励。以裕生计　　

○军机大臣等议覆、陕甘总督杨应琚奏称、请将南北两路。换班彻回索伦察哈尔兵。照前赴新疆换防官兵之例。皆走边外。较为省便。应如所请。其自南路回京之满洲官兵。该督请由乌噜木齐行走。如有疲乏马匹。即于该处酌换之处。查乌噜木齐马匹。业经奏准。令换防之索伦察哈尔兵。到彼拨换。此外尚有马若干。是否足敷更换。应令妥为经理。从之　　

○甲申。谕曰、德保。顾汝修。奉使安南。顾汝修。于已离该国。辄自致书诘责。见小乖谬。德保虽称曾经劝阻不从。然伊既为正使。所司何事。且并不据实参奏。今复命行在。德保身系满洲翰林。又何至迟到在顾汝修之后。虽据称先至灵岩写摺。而朕至灵岩。伊并未跪接。至晚始交奏摺。其巧辩无能。更不待言。顾汝修已经革职。德保著交部严察议奏。寻议。德保照徇庇例。降三级调用。不准抵销。从之　　

○以国子监祭酒全魁。为内阁学士。兼礼部侍郎。太仆寺少卿觉罗志信。为太常寺卿。　　

○举行乾隆二十七年分京察。罢软官三员。年老官四员。有疾官五员。才力不及官七员。分别处分如例　　

○是日、驻跸灵岩寺行宫　　

○乙酉。谕、安南世守藩封。夙昭恭顺。朕心素所嘉予。乃者国王黎维＜礻耑＞新嗣。特遣使臣德保。顾汝修。持节往封。自受册以迄礼成。该国王深知感戴中朝恩礼。敬谨有加。乃副使顾汝修于起程之后。自行移书诘责。且不与正使联衔合劄。朕以其见小乖谬。罔知体要。已有旨交部处分。至该国王于使臣莅境时。先请商五拜之仪。必待使臣驳定。始克如礼。未免狃于鄙俗。实为弗当。但念该国王。一经使臣指示即遵定制。亦可从宽弗论矣。该部可传谕该国王。俾知永遵三跪九叩之仪。毋再陨越。至其送使臣之物。亦止应用该国土产。如食品布币之类。已足将敬。所有例备程仪银两。究属非体。嗣后永行停止。此次。虽在未禁以前。亦应发还。俟该国王谢恩使回之便。令其携往。礼部详悉行文该国王知之　　

