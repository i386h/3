<!-- { "loadSidebar": true } -->
○又谕、据巡抚陈宏谋奏称、按察使马金门、器小易盈。任意乖张。办理案件。苛求错误。不一而足等语。马金门既不胜臬司之任。著以道员用。其西安按察使员缺。著吴士端补授。　　

○总理事务和硕履亲王允祹等具摺请安。得旨。朕躬安。王大臣等佳否。朕恭奉皇太后谒曲阜。登泰山。凡皇祖昔日往临之地。次第瞻仰。礼仪庆成。途次虽间有微风。凡届行礼之辰。俱晴明和煦。今于三月初二日。起銮前往济南。将此旨传谕在京王大臣等知之。再该省去岁被灾固重。然与京中传闻之语较轻。今屡加恩泽。看来似属妥怗。若本月得沛甘霖。则于麦苗有益。而大田可及时耕种。此处民人。方为得所。故于此时朕心望雨甚殷也。　　

○兵部议奏、盛京将军达勒当阿奏、盛京武职。不似各省但管兵丁。如锦州、广宁、辽阳、牛庄、盖州等五城。边界辽阔。内有盛京户部包衣屯庄、王公庄头、部院屯丁、旗民人等杂处。时有争讼案件。牛庄、盖州。地临海口。船务尤繁。凤凰城与朝鲜接壤。亦关重要。中后所、巨流河、二路。及法库、张武台、松领子、九关台、等处边门各官。均职任防守。承办地方事件。非谙练勤干之员。不克胜任。请酌定调补之例。应如所请。将前项作为繁缺。如不堪胜任。即于通省旗员内。毋论是否本翼本旗。拣选才具品级相当者。题请调补。仍将应得之缺。抵还本旗。其佐领以下。毋庸引见。至城守尉、协领、四品防守尉、调繁调简。均令引见。从之。　　

○遣官祭昭忠祠。　　

○是日、驻跸湾德。　　

○丁亥。上诣皇太后行幄问安。　　

○谕曰。四川松潘镇总兵宋宗璋。自进剿金川以来。未见实心效力。现于李质粹案内、有应行质讯之处。著解任。令张广泗解送来京。其松潘镇总兵员缺。著哈攀龙署理。　　

○又谕曰。张广泗奏报大金川军营现在驻守情形。内称总兵马良柱。不思努力克敌。怯懦无能。将五千余众。一日彻回。以致军装炮位。多有遗失。其临阵退缩之状。罪已显著。实无可逭。张广泗又一摺中。亦奏伊老不任用。若留军中以功赎罪。亦属无益。自当严参以肃军纪。且伊原有应行质讯之处。可令张广泗即行据实纠参。解京问拟。　　

○谕军机大臣等、据班第奏称、先由省起程。往川西一路。查看粮台。前至军营。再由军营前往川南一带勘视等语。办理粮饷。固属紧要。应及时筹办。但军营弁兵。多半更易。现在正值军兴。恐张广泗一人。有不能兼顾之处。班第若至军营。暂且不必查勘粮路。在彼留驻多时。既可察看情形。又可与张广泗协商一切军务。佐其不逮。其粮饷一事。即于军营指示调度。一面办理。至金川逆酋进剿。前据张广泗奏称、各路兵到。一举攻克。夏秋之间。可以告捷等语。此处应令班第留心察看。果如张广泗所奏。夏秋之间可以告捷则已。万一揆度形势。夏秋之间。又不能竣事。迁延至于明岁。则应另为筹画。为先事图维之计。朕思金川小丑。本非难以殄灭。祗缘绿营兵弁。素多怯弱。川兵又于随征瞻对。渐染委靡习气。以致不能振兴。若改用旗兵前往。或者可以克期制胜。应令班第与张广泗详酌。张广泗本系旗人。即管辖旗兵。亦无不可。但此时且不可露此意。恐众志益懈也。又前金川善后议定安设喇嘛一事。朕之初意。原为以番治番。可省添兵设戍之费。昨据张广泗所奏情形。大约平定之后。仍不免于分兵驻守。既需分兵驻守。何必又安设喇嘛。已将此意传谕张广泗。班第于西藏事务。素所谙悉。今既亲至军营。其应否安设喇嘛。抑或必须驻兵之处。亦令与张广泗熟筹妥酌。入于善后案内奏闻。　　

○又谕、据张广泗奏报大金川军营现在驻守情形。内称副将高宗瑾、诱莎罗奔头人生噶尔结至营。一面擒拏。一面枪炮齐发。打死头目一名。贼番数十人等语。高宗瑾能以计诱贼。亦属可嘉。但生噶尔结、为莎罗奔信用头人。或已就擒。或经打死。俱未奏明。可询问张广泗。令其再行详悉具奏。至孙克宗土兵。踞守小碉。与贼结连渡河而去。此乃土兵之常技。盖其素性反覆。不过随风转移。即使投顺效力。仍怀首鼠两端。原不可信用。现在调集陕甘两处兵丁万余。尽足以供攻剿之用。引项土兵。应令酌量情形。既于军营无益。即行彻回。值此农作之时。正可使之耕种。又奏总兵马良柱。不思努力克敌。怯懦无能。将五千余众。一日彻回。以致军装炮位。多有遗失。其临阵退缩之状。罪已显著。实无可逭。张广泗又一摺中。亦奏伊老不任用。若留军中以功赎罪。亦属无益。自当严劾以肃军纪。且伊有应行质讯之处。可令张广泗即行据实纠参。解京问拟。总兵宋宗璋。前在瞻对。不能奋勇克敌。惟事粉饰。扶同欺隐。及进剿大金川以来。虽据报小有攻克。仍不能鼓勇前进。而欺饰之故智犹昔。今统一军。徒长惰而捐威。朕已降旨。令伊解任来京。其员缺用哈攀龙署理。著张广泗将宋宗璋一并解京。以便质审瞻对之案。其总兵许应虎。前在京召见。朕看其人尚有勇敢之气。是以令于军营效用。今观其从事戎行。虽无大过。亦绝少功绩。如许应虎无可任用。即著回原任办事。至于金川军营诸将。大抵多系办理瞻对之人。不特庸懦欺蒙。已成夙习。且多瞻顾。今另用任举、哈攀龙、及高宗瑾、唐开中等。皆未经从征瞻对。无所掣肘。自能鼓励勇往。可令张广泗等酌量情形。如现在哈攀龙等、力能平定金川则已。若尚须统领之人。朕思岳钟琪久官西蜀。素为川省所服。且夙娴军旅。熟谙番情。伊虽获罪西陲。亦缘准噶尔夷情。非所深悉。若任以金川之事。自属人地相宜。伊三世受国厚恩。自必竭力报称。以盖前愆。著张广泗会同班第商确。如有应用岳钟琪之处。即著伊二人传朕旨、行文调至军营。以总兵衔委用。又摺内所奏大金川贼番精壮者不过七八千人。兵伤疫死。已去其半等语。今所存四千余人。现在所资以为食者何物。并询问张广泗。令其留心查察奏闻。再张兴陷贼以后。据奏人怀怯惧。近又有游击孟臣阵亡。不无失利之处。此时军旅方兴。偶一胜败。固不足凭。惟以剿灭之日为定。况以国家军威。灭此釜底。如摧枯拉朽耳。张广泗不可因此愤懑疑虑。正宜不动声色。镇静安详。以奏折冲之绩。以副朕望。　　

○是日驻跸开山。　　

○戊子。驾至济南府。幸趵突泉。　　

○谕、朕诣阙里。释奠礼毕。因以祀少皞。谒元圣。素怀良慰。今至历下。闻有虞氏之庙。近在城中。缅想重华之盛。实惟元德之区。景仰匪遥。仪型甚迩。其令有司洁其祠宇。以俟拜瞻。　　

○是日、驻跸济南府。至辛卯皆如之。　　

○上诣皇太后行宫问安。　　

○己丑。上诣皇太后行宫问安。　　

○奉皇太后阅济南、青州、兖州、三营兵。上亲御弓矢。连发皆中的。　　

○诣帝舜庙行礼。　　

○赐山东巡抚及各省迎觐大臣等宴。　　

○谕、朕临幸东省。凡所过地方。俱经行庆施惠。所有分驻旗人。亦应酌量加恩。著将山东之德州、青州等处、及直隶天津、沧州、驻防官兵。年七十八十以上者。查明分别赏赉。　　

○又谕、阅兵派出青州将军所辖驻防德州兵丁。各赏一月钱粮。　　

○谕军机大臣等、大金川近日情事。大学士讷亲奉差在外。可将朕所降谕旨朱批。及张广泗班第所奏摺内紧要略节。抄录寄与阅看。　　

○遣官祭贤良祠。　　

○庚寅。上阅济南府城。幸历下亭。　　

○赐扈从王大臣侍卫等宴。　　

○谕军机大臣等、据准泰奏、山西定襄县民人韩德荣。倡立邪教。其党兰开基等。将刘宏智之子刘瑛、勾引入教。现在拏获韩德荣。供称雍正十年。命其徒张印、田大元、往山东。同刘起凤之子刘二长儿、引至河南虞城县同教之王之卿家面商。已密咨河南巡抚。将王之卿查拏追究等语。此犯既系同教之人。其邪术之由来。及分置之党羽。俱应缉获严讯。可传谕硕色。令其将王之卿即行密拏务获。并将匪党一一根究。此系邪教重情。应悉心作速办理。毋致稍有疎脱。　　

○又谕、刑部题覆、浙江巡抚顾琮将殴死小功服兄之周贤千、用手遮格。致桩木随势格转。中伤周尔三耳轮耳根。至于殒命。以为情有可原。不知弟杀小功服兄。伦纪攸关。若非实有可原之情。断难末减。本内所称用手遮格随势中伤。岂有适中耳轮耳根。而不中伤他处之理。看此情节。明系外省有司。欲为周贤千开脱。缘饰其辞。以冀轻减。刑部职司执法。遇有此等案情。理应详慎推勘。如果并非实情。纵例得声明。亦应驳诘更正。乃竟以两请上陈。朕若直下斩决一签。则又似朕巡行在外。未曾留心本章。将援例末减之犯。亦置典刑。此本著发回另拟。近来刑部。似此游移之案颇多。总之伊等办理本意。不过以被殴之人既死。且为生者留此一线之路。殊不思凶恶之徒。得邀幸免。不但国家无以立法。且亦不能服死者之心。平允之谓何。此种习气。积渐已久。从前盛安在刑部时。尚能执持己见。不肯因依。近见阿克敦、汪由敦、办理案件。未免仍蹈故辙。殊属非体。著传旨训谕之。　　

○又谕盛京户部侍郎富德。由部属司员。蒙朕格外施恩。补授副都统。伊在副都统任内。并未办理一事。于侪辈中。不过随同附和。后因伊原系部属。施恩补授盛京户部侍郎。乃自补授侍郎以来。并不实心办事。所办诸事。俱不明白。且多畏缩。殊不称侍郎之任。著来京候旨。其员缺、著内阁学士德尔格补授。　　

