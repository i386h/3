<!-- { "loadSidebar": true } -->
○命议谥前明靖难殉节诸臣。谕、前以明季殉节诸臣。各为其主。义烈可嘉。爰命大学士九卿等、集议予谥。所以褒阐忠良。风励臣节也。今复思建文革除之际。其臣之仗节死事者。亦具载史传。当时永乐一藩臣耳。乃犯顺称兵。阴谋篡夺。诸臣以大义自矢。固当不共戴天。虽齐泰、黄子澄、轻率寡谋。方孝孺、识见迂阔。未足以辅助少主。然迹其尊主锄强之心。实堪共谅。迨大事已去。犹且募旅图存。抗词抵斥。虽殒身湛族。百折不回。洵为无惭名教者。他若景清、铁铉辈、或慷慨捐躯。或从容就义。其致命纵各不同。而志节凛然如在。下至东湖樵夫、补锅匠之流。姓名即隐晦不彰。其心迹固可追溯也。特以永乐残刻性成。淫刑以逞。屠戮之惨。极于瓜蔓牵连。殆非人理。余读史至此。未尝不深愤而痛嫉之。虽其中叶。少弛厉禁。而彼时臣子。徇私曲讳。终不获显示褒扬。使忠臣义士之气。久弗克伸。良可悯恻。夫以胜国革命之时。其抗我颜行者。尚念其忠于所事。特命表章。矧建文诸臣。不幸遘漕内难。为国捐生。成仁取义。顾可令其湮没于千百世下耶。允宜再集廷议。并予易名。以发幽光而昭公道。其核实条具以闻。　　

○又谕曰、都统和隆武、左都御史阿思哈、副都统和珅、著加恩将其一族、由各该旗擡入正黄旗满洲。　　

○大兵克金川。赐将军以下封赏有差。据定西将军尚书阿桂、定边右副将军尚书公丰昇额、内大臣明亮、参赞大臣都统海兰察、副都统额森特奏、贼酋索诺木弟兄、及助恶头人、均在噶喇依官寨。自必严密围困。始可设法俘擒。臣海兰察、同福康安、普尔普、额尔特等、带兵拏卡。直至河沿。以截噶喇依之右。派乌什哈达、由噶喇依官寨正山腿、拏卡下逼。近据噶喇依之上。臣额森特等、带兵攻克喀尔巴寨。复将附近噶喇依寨落九处。攻克焚烧。直至河沿。以截噶喇依之左。鄂硕觉十寨以南山梁。派舒亮带兵、同侍卫讷松额驻劄。臣明亮、西岸沿河一带。已严密防堵。臣阿桂、丰昇额、复派兵过河、于拉古尔对过山腿、多设卡座联络。左手西北两路官兵俱合。其水路、复于噶喇依官寨上游。赶造浮桥。并设卡座巡守。至木果木、昔岭等处。及鄂硕觉十寨。均经一律扫除。臣明亮河西一路。及富德一路。番人俱望风投顺。现在促浸全境已平。惟余噶喇依巢穴。自归掌握。谕曰、本日据阿桂等奏、官兵已将促浸全境扫平。现在四面攻围噶喇依巢穴情形一摺。深为欣慰。并阅进到地图。贼境碉卡寨落。均经大兵剿洗。所余惟噶喇依、蕞尔弹丸。不及已得之地、百分之一。自可即日扫荡。是征剿金川之役。已属蒇功。又据称、贼酋索诺木弟兄、及作恶头人、均在噶喇依官寨。今经严密围困。断难复行轶出。便可设法俘擒。且索诺木之母阿仓、姑阿青、及其姊妹、均已来营投降。更不虞索诺木等之尚怀观望。所有渠凶党恶。自必即行擒缚。驰递红旗。褒绩酬勋。宜颁渥典。将军阿桂、荩诚体国。不惮艰劳。制胜运筹。克成伟绩。实为此事首功。前曾赏戴双眼孔雀翎。并于攻克勒乌围时。赏用红宝石帽顶。兹著加恩封为头等诚谋英勇公。并赏四团龙补褂、金黄带、以昭崇奖。副将军丰昇额、明亮、抒诚励勇。协力宣劳。亦堪嘉尚。丰昇额、本袭公爵。复加赏继勇名号。著再赏以一等子。暂令伊弟布彦达赉承袭。俟丰昇额生子后。仍令其子承袭。布彦达赉、现系蓝翎侍卫。今既袭子爵。著授为三等侍卫。明亮、著封为一等襄勇伯。参赞大臣海兰察、每遇摧坚夺隘。无不鼓勇先登。实为超众。著加恩封为一等超勇侯。以示优异。参赞大臣额森特、领队大臣奎林、和隆武、福康安、普尔普、均各奋勇出力。茂著勤劳。额森特、著赏以一等男。奎林、本系公爵。著加赏一等男。即令伊子承袭。和隆武、本系子爵。著晋封三等果勇侯。福康安、著赏给三等男。所有伊原袭伊兄福灵安之云骑尉、著福隆安次子丰绅果尔敏承袭。普尔普著赏给三等男。丰昇额、明亮、海兰察、奎林、和隆武、仍各赏戴双眼孔雀翎。共昭荣奖。大学士于敏中、自办理军务以来。承旨书谕。夙夜殚心。且能钜细无遗。较众尤为劳勚。其前此过失。尚可原恕。著赏给一等轻车都尉。以示格外恩眷。所有此次恩赏世爵、世职、均著世袭罔替。至应予录叙之将士。并各项应予议叙议赏之官员人等。及应行诸典礼。均俟红旗驰递到日。再降谕旨。　　

○又奏、索诺木之母姑姊妹等、均至大营。现准其母所请、遣随来之喇嘛噶布则、前往噶喇依。谕令出降。又西北两路投出番众。现将其大小头人等、派弁兵看守。余除有可疑情节。随时正法外。俱分别安插绰斯甲布、革布什咱、梭磨、卓克采、从噶克、党坝、明正、木坪、布拉克底、巴旺、沃克什、瓦寺、十二土司地方。其各土司又分安各寨。有头人管束。且各有册档可稽。将来即有另办之处。亦无难查办等语。谕军机大臣曰、阿桂等奏称、索诺木之母阿仓、及其姑阿青、并伊姊妹、带领从人喇嘛等、于十二月二十日、到营投降。并准阿仓所请、差人往谕索诺木出降。因母以招其子。实亦诱擒生致之机。若逆酋等果皆投出。自更为省力。伫盼红旗旦晚即至。又另摺覆奏、筹办投出大小头人、及番众一节。所见亦是。即照阿桂等所请行。至捷音到后。即应祇谒两陵。并告功关里。原拟于谒陵礼成。即行郊劳。再举东巡。现已择于二月初九日启銮。为时甚近。将士凯旋。未必能如期遄至。且番境初平。其善后事宜。应办者甚多。均关紧要。亦须阿桂亲为经理。方觉妥善。今定于谒陵后、即奉皇太后圣驾巡幸山东。计回銮约在四月十五以前。由宝稼营登陆。经南苑新衙门、至黄新庄。路亦近便。阿桂等于大功告成。即将善后事宜。妥为科理。带领应行郊劳之将佐京兵等。酌量日期起程。于四月十五日以前、至黄新庄。以备劳还大典。实属两便。将此传谕知之。　　

○庚辰。上诣南郊斋宫斋宿。　　

○谕军机大臣等、昨已降旨、将军营领队大臣。历经打仗克捷。出众超群者。如奎林、和隆武、福康安、普尔普等、核其功绩。各予酬庸渥典。至此次平定两金川、攻剿打仗之处甚多。其领队大臣、侍卫等。或尚有奋勇出力。劳绩可录者。自当量予加恩。若并有实在超轶等伦。厥功茂著者。更当特加优奖。并著阿桂等、一体查明奏闻。其明亮、富德、两路将领。并著查明、交阿桂再行核实具奏。候朕酌量分别施恩。以昭公允。　　

○又谕、此次征剿金川。将军阿桂、丰昇额、明亮、参赞大臣海兰察、额森特、领队大臣奎林、和隆武、福康安、普尔普等。直抵贼巢。各奏功绩。是以经朕施恩。分别赏给公侯伯子男爵。宝石顶、黄带、双眼花翎。惟参赞大臣富德、舒常、二人。朕并非不施恩泽。富德前曾获咎。经朕宽免。遣赴军营。理宜感激朕恩。力图报效。而身至军营。驻劄绒布寨二载有余。并无寸进。昨虽将庚额特、穆谷、马尔邦等处攻取。一因接奉饬催之旨。再因将军阿桂、丰昇额、明亮等已抵贼巢。乘其离散之际。始有报获。岂可为功。舒常、乃大学士舒赫德之子。经朕加恩补放参赞大臣。同丰昇额、驻劄宜喜一年有余。并未得进。而丰昇额赴凯立叶后。伊统兵身驻宜喜。惟知株守。迨明亮至达尔图后。方始进兵。而屡次将军摺奏。亦未见伊有身先立功之举。军营鼓励将士。筹画机宜。责在将军。至参赞大臣。理宜统兵奋勇前进。为众表率。海兰察、额森特、独非参赞大臣乎。且彼系索伦乌拉齐。尚知奋勉打仗。舒常身系满洲。世受国恩。而反可临阵不前乎。朕每览军营摺奏。于将军等筹办、及参赞大臣、领队大臣、领队侍卫出力之处。无不留心。即如朕躬亲历。岂有遗落之理。富德、舒常、未治其罪。仍同众议叙。是即朕之施恩矣。将此传谕富德、舒常、知之。　　

○又谕、昨据富德奏、自噶喇依投出之革布什咱头人撒木喀尔、经富德遣人传唤。复又逃去。现饬员弁搜捕。并令护军校常明泰、带兵前往克舟九寨。擒拏该番家属等语。撒木喀尔、系促浸头人。既经投出。复又逃去。其为诈降无疑。情殊可恶。必须迅速拏获。勿使漏网。现已派人前往。将伊家属查拏到案。自可严究该犯潜逃踪迹。设法躧缉。勿使久匿稽诛。富德当实力董率。至该犯现今曾否就获。并著富德即行覆奏。将此附军报之便。传谕富德知之。　　

○辛巳。祈谷于上帝。上亲诣行礼。　　

○河东河道总督姚立德奏、河堤南北两岸。向有官兵、民夫、一同防守之例。官兵设有堡房。民夫无屋可居。昼聚夜散。当伏秋大汛、堤工吃紧之际。未能实力巡防。现饬沿河州县、各在本境大堤上、兵丁堡房中间、添建民夫堡房一座。交汛收管。俟水长上堤时。即令其分住。昼夜防守。得旨、好。夫多而房少。恐难容。但较之全无而露处。自佳。又奏、大河两岸。去冬不甚冱寒。现在凌汛亦未报长水。堤工稳固。报闻。　　

○壬午。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○谕曰、阿桂、著加恩赏用紫缰。　　

