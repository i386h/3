<!-- { "loadSidebar": true } -->
○署河东河道总督何裕城奏、湖河稍减情形。比上年稍速。现自十月二十日以后。微山湖续消水二尺。通共消水三尺七寸。至江境邳宿运河。因八九月间。沂河骆马湖等处之水。及蒙阴等县之山水。同时并涨。向来客水易长易落。所有邳宿运河。已消一丈一尺四寸之数。多系江南山河骤长之客水。并非全系湖流。是以下游消水。合计已有丈余。而上游湖水。消减不及四尺。得旨、若能于年底再消数尺。以符一丈余尺之制。则善矣。　　

○巡视济宁漕务内阁学士毓奇奏、东境两岸堤工漫水。惟济宁石佛闸以上。全行露出。此下亦间叚露有堤形。春间所修纤道桩木。俱无损失。其余各工。祗不过需用柴土镶垫。臣俱已记明叚落。会同河抚二臣、于明春重运前。量为估办。独山、郗山等处。湖河水势。虽较七月间盛涨时。已消去三尺七八寸、至四尺余寸不等。而两岸仍复汪洋。查微山湖一带。可以分洩之路。已经次第疏消。今又挑浚伊家河、并筹疏江境下游入海之路。将来东境水势。自可陆续消落。且明春桃汛以后。豫省漫工。一经堵闭。则运河两岸堤工。即可涸出。自应赶紧兴修。至济宁以北。小挑工程。现在筑坝戽水。以便次第锸金□欣。臣拟于催送尾帮出境后。即驰回济宁以北。将应挑塘、长、河道各工。详查催办。得旨、好。一切勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十九

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。十二月。癸亥朔。上诣大高殿行礼。　　

○谕曰、尚书德保、侍郎德明、诺穆亲、俱著赏还顶带花翎。仍带革职留任。　　

○谕军机大臣等、昨披阅明臣奏议。熊廷弼、为辽东经略时。抒诚效命。所奏诸疏。具见忠鲠。而其时主闇政昏。不惟不用其言。转致身罹重辟。深可悯恻。熊廷弼、系湖北江夏人。现在有无子孙。曾否出仕。著传谕舒常等、详悉查明。遇便覆奏。　　

○旌表守正捐躯广东归善县民黄亚筑妻郑氏。　　

○甲子。谕曰、大学士九卿核议、阿桂等审讯陈辉祖、商同属员。隐匿抽换王亶望入官财物。照例分别拟斩。请旨即行正法。及监候等因一摺。前经降旨。俟陈辉祖解到审明后。再降谕旨。今侍郎福长安、押带陈辉祖、及案犯到京。复命大学士、会同军机大臣、刑部堂官等。公同审讯。据陈辉祖所供。将查出王亶望金子。发交属员。换易银两。及隐匿玉器。抽换朝珠等事。与阿桂等在浙所讯情节。虽属大概相同。至诘以伊身任闽浙总督。一切武备废弛。现在闽省漳泉二郡民人。聚众拒捕滋事各案。何以从前毫无整顿。且自王亶望为浙江巡抚任内。所属州县。有将仓库钱粮。挪移亏缺。至今尚有未经弥补之项。何以不行查出参奏。伊惟有俯首认罪。不能复措一词。如此、则陈辉祖身任两省总督。专意营私。置地方要务于不问。其藐法负恩。情罪尤为显著。即照大学士九卿等核拟。立置重典。亦属罪所应得。但念此案发觉之始。朕以事属琐细。本不欲办。因盛住有底册不符之奏。或其时经手之员。从中弊混。而陈辉祖受其欺蔽。亦未可知。然实不疑及陈辉祖身为狗偷之事也。因命大学士公阿桂、侍郎福长安、前往查办。以释此疑。陈辉祖、始犹狡饰支吾。希图卸罪。及朕饬令阿桂等、四面驳结。始自委官等究出隐匿抽换诸弊。殊出朕意料之外。至以金易银一节。据陈辉祖在浙供称、系查抄时。王亶望恳求伊如此办理。朕谓此情理所必无。岂有总督与犯人私相觌面。并无司道从役在旁。可为证见之理。今据大学士等覆讯。则陈辉祖首称、起意将金易银。思沾余利。并非听信王亶望恳求。不过借此掩饰属员耳目。其卑污巧诈。果不出朕所料。若如阿桂等原审。直似陈辉祖听信王亶望嘱托。为此必无之事。而初次奏到之摺。尚有金两并无隐匿抽换之语。是阿桂等、先有成见于中。不复觉其自相矛盾。试思朕岂易欺者乎。今此案爰书已定。前疑顿释。在陈辉祖、以陈大受之子。受朕厚恩。用为总督。不思洁已率属。勉图报效。其于地方应办诸务。不能实心实力。随事整饬。于查抄入官之物。又复侵吞抽换。行同鼠窃。其昧良丧耻。固属罪无可逭。但细核所犯情节。与王亶望之捏灾冒赈。侵帑殃民者。究有不同。即较国泰之借代父赎罪为名。公然勒派属员。以致通省各州县。俱有亏空者。亦尚有间。所云与其有聚敛之臣。宁有盗臣。陈辉祖、祇一盗臣耳。其罪在身为总督。置地方要务于不办。以致诸事废弛。种种贻误。而侵盗者止系入官之物。不过无耻贪利。罔顾大体。究非朘剥小民。以致贻误官方吏治者可比。陈辉祖、著从宽改为应斩监候。秋后处决。至国栋、身为藩司。听从陈辉祖舞弊营私。及朕降旨询问。又甘为徇隐。不行陈奏。知府王士浣、杨仁誉、明知陈辉祖抽换等弊。又将估定印册。擅自删改。并私行侵用官物。俱按律定拟斩候。亦属允当。杨先仪、张翥、身任首县。迎合上司意指。发交铺户买金并擅那库项。垫交金价。其罪实在于此。自应照所拟。从重改发新疆。充当苦差。陈淮、前经降旨。与李封发往河工效力。今据陈辉祖供明。尚无通同抽换情弊。仍著照前旨行。其余案内各犯。俱照大学士九卿等、分别核拟罪名完结。朕办理庶政。鉴空衡平。不稍存偏倚之见。此案陈辉祖等、通同作弊。酌理准情。其罪止于如此。即朕不为已甚之意也。嗣后外省官吏。当以陈辉祖之见利忘义。玷辱封疆大臣之体。引为炯鉴。庶几大法小廉。不负朕谆谆教戒之意。所有办理此案缘由。著通谕中外知之。　　

○又谕、各省督抚。派委首府首县办差。从前屡经降旨严禁。昨岁因甘省冒赈一案。复通谕各督抚。嗣后不许交首府首县。买办物件。以杜弊端。乃现在审办陈辉祖、抽换王亶望入官物件。竟有将私换金两。交首县杨先仪、张翥、转发铺户售买之事。复经讯出李承邺、噶尔弼善、张廷化、周曰潢、巴国柱、何光晟等。俱先后馈送陈辉祖金两。多寡不同。可见外省属员。逢迎上司。代办物件。私行馈遗。其弊仍未尽除。即各督抚年例汇奏。并无宴会换帖等项。亦不过具文塞责。有名无实于吏治官方。所关甚大。况金两本非寻常日用之物。今思前因班禅额尔德尼来京庆祝。于热河建造扎什伦布庙。有需用金两及金如意等件。以备颁赏。其时各督抚、即有呈进备赏金器者。以作加赏班禅之用。因量为赏收。此系朕失检点处。或督抚等、即藉此名色。向属员勒索。亦未可定。现在此事已过。不可不严行饬禁。嗣后各省督抚。除年例呈进土贡物件外。概不许呈进金器。如有仍前入献者。奏事处即行驳回。不准接收转奏。各督抚尚其洗心涤虑。正已率属。一切衙署私事。不得派委首府首县、及别属承办。庶不负朕再三训诫。澄清吏治之至意。倘此次饬禁之后。尚敢阳奉阴违。因循故辙。甚或藉办贡名色。勒派属员。许该属员等、直揭部科。朕必格外嘉奖。将该督抚从重惩治。决不宽贷。教而不悛。则有犯必惩。毋谓朕不教也。将此再行通谕中外知之。　　

○又谕、此案馈送金两之李承邺等各员。拟以革职杖徒。自属罪所应得。但伊等所送金两。系在陈辉祖已离本任之后。究与交结本管上司。因事营求者有间。李承邺、张廷化、周曰潢、何光晟、俱著从宽免其治罪。改为革职留任。八年无过。方准开复。巴国柱、所送金物。亦系在浙省告病离任之后。并著从宽免其治罪。其革职留任处。著注册。惟是李承邺等、私行馈送金两。逢迎旧任上司。亦不可无以示儆。应令罚交银两。交豫省河工应用。其应作何分别议罚之处。著俟阿桂到京回豫后。再与李奉翰、李世杰、议定具奏。　　

○谕军机大臣等、据绵恩、和珅、将东华门外拏获迁安县人张福昌、严加审讯。定拟具奏。已交军机大臣、会同刑部、严讯定拟具奏矣。该犯供词闪烁。行踪诡秘。恐其原籍尚有别项不法情事。或家内藏有违悖字迹。不可不严行搜查。著传谕英廉、即派委妥员。前往该犯原籍。将伊父母弟妻。严讯确供。毋任狡饰。并将该犯家内。逐细搜查。据实速行覆奏。将此由四百里谕令知之。绵恩、和珅、原奏。著钞寄阅看。　　

○又谕、昨闻浙省各属仓库。有任意亏那情弊。已传谕富勒浑等、彻底盘查。设法筹办矣。浙省仓库亏空。究自何年而起。若谓系王亶望任内。因办理大差那移。未能弥补。则上届南巡。朕曾经赏给该省帑银二十余万两。以为差务之用。已属宽裕。足敷支给。闻王亶望、王燧、尚藉此获利。何得又有各属那移亏缺之事。因命军机大臣、严讯陈辉祖、王燧、据陈辉祖供。伊到任后。原闻各属仓库。历年积压。间有短少之事。曾行文清查。其始自何年。数目若干。未曾查明。不能知道。王燧亦供、浙省办理差务。赏银已极丰厚。并无赔垫。以致亏空各等语。该省各属仓库。究竟亏短若干。始自何人。或起王亶望任内。或自王亶望之前。即有亏缺。著传谕富勒浑、福崧、彻底查明著落。据实迅速覆奏。富勒浑、不得以从前曾任浙省督抚。稍存回护之见。若王燧于此中有所染指。亦据实参奏。将此由五百里谕令知之。所有陈辉祖、王燧、供词。一并钞寄阅看。　　

○乙丑。上幸瀛台。　　

○吏部议准、礼部尚书德保等奏称、嗣后考试中书。照考试繙译童生例。派满汉监试御史各一员。东西砖门点名御史各一员。分旗点进。派左右二翼副都统各一员。参领章京各一员。入场弹压。另行奏派搜检大臣四员。逐名搜点。并请照乡会试例。于考试前一日。搜检点名给卷。入场归号。次日寅时散题。酉时交卷。不准给烛。从之。　　

