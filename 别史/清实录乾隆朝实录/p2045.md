<!-- { "loadSidebar": true } -->
○戊午。孝康章皇后忌辰。遣官祭孝陵　　

○以理藩院右侍郎庆桂、为正白旗满洲副都统。宁夏协领瑚柱、为西安左翼副都统。　　

○己未。上诣畅春园、问皇太后安　　

○谕、据经略大学士傅恒奏、黔省知府。现在仅有五员。其余八缺。有经简放。及部选人员。尚未到任者。并有未经部选者。既乏员办事。而府缺亦不便久悬。请令云贵总督彰宝。于滇省裁缺知府内。拣选数员。即速赴黔差委等语。所奏甚是。知府职任紧要。岂宜悬缺如许之多。滇省现有裁缺知府。须赴部另补。云贵同一总督所辖。正可通融调齐。著照所请。令彰宝即于裁缺知府内地。挑选数员。一面奏闻。速令驰赴贵州。交与喀宁阿。酌量委用。其已经简放、及部选各府缺。并著该部行催各省。令其速赴新任　　

○谕军机大臣等、今日福建布政使钱琦陛见。朕询及温福署。理福州将军印务时。据奏、温福于抽分、皆派旗员一半。地方官一半经收。并未派家人等语。温福所办甚妥。弘晌陛辞时。朕曾询及。伊奏以旗员家人兼用。不知用家人。必生事端。妄行作弊。断乎不可。著传谕弘晌、伊至福建接任后。务遵照温福前案。以旗员地方官兼用。断不可任用家人。并著登记为例　　

○山东巡抚富明安疏报、新城县、新垦水田五亩有奇。升科如例　　

○庚申。谕曰、御史蒋曰纶奏、请禁督抚指名拣发人员一摺。所奏颇为近理。督抚等差委需人。既经奏请拣发。则发往之人。尽可供其随材委用。何必于候补人员内。指名请拣。况伊等是否在京。督抚何由豫知。形迹之间。易招物议。日久且恐渐滋流弊。嗣后各省督抚、请拣人员。不得于摺内指名附请。所有已经引见之吏目吴松。即著掣回候补。不必发往山东。又如李宏近日。亦于请拣人员摺内。奏请将张景沆等四员。一并拣发。此等河员。虽与地方官稍属有间。但在道厅大员。或尚得以谙悉河务驾轻就熟为词。至微末佐杂。不过取其足备奔走差遣。原无必须指名奏请之理。若遽听其在外列名请拣。亦恐易开夤缘左竞之门。殊非政体。将来河工请拣人员摺内附请之处。亦著永行饬禁。所有张景沆、杨奕绣、孙立御陈志揆、并著一并扣除。不必发往河工　　

○又谕、贵州省刘标亏空铜铅价本。至二十余万之多自来侵亏帑项犯案。从未有若此之甚者。乃巡抚良卿明知故纵。授意弥补。并冀为移局铸钱。通融掩覆。及经部驳。自知事必败露。始以一参塞责。经朕察见其中隐弊。特派大臣前往查审。其事始水落石出。并究出良卿负恩徇纵之罪。及与高积交通骩法诸弊。并方世俊。永泰等、勒索营私各款迹。黔省吏治。狼藉至此。实出情理之外。已降旨将伊等严加治罪。以示创惩。朕临御以来。整饬官方。谆谆训诫。于诸臣功罪。无不秉公核定。悉视其人之自取。其有身获过愆。而事或因公者。无不为之原情矜宸。若其犯出有心。孽由自作。一经败露。亦未尝不执法示儆。从前如和其衷。李因培等获罪重大。并于本案按律抵法。俾众人共知炯戒。为督抚大吏者。苟有人心。亦当洗心涤虑。畏国宪而保身家。何意尚有冥顽不灵。天良尽丧。如良卿等者。伊等身为大员岂下贱无耻之徒可比。乃加以殊恩而不知感。示以显罚而不知惧。及至贯盈恶极。万无可原。方为之援定律以正罪。在此辈丧心隳行。自速重诛。固由天网恢而不漏然亦何至覆辙相寻。敕罚而不足以止辟。尚得谓朕之执法过严乎。仰惟皇考雍正十三年中。内外诸臣。莫不以廉法自持。断无有此等纵恣妄为之事。何以一至朕躬。虽竭力振作。而下愚不移者。仍复荡检踰闲。悍然罔知畏忌。一至斯极耶。言及此。朕实不胜愤懑。且不胜抱惭。且科道为朝廷耳目之官。于大吏等有簠簋不饬。蠹国剥民之事。皆当随时举劾。知无不言。乃刘标在任多年。亏空积至如许。且以衰年瞽目之人。该上司姑容恋栈。外间岂竟毫无见闻。而自刘标经管铜务以来。岂无一二黔省之人。曾任科道者。更不得诿为询访所不及。何此案未经发觉以前。并未有一人劾奏其事者。言官职司纠察。若惟知掎摭细故。毛举渎奏。或见通行一事。从而推广其端。或因特降一旨、从为引伸其说。于政治全无裨益。而置此等侵亏败检大案于不问。国家亦安用此委蛇缄默之言官为耶。若将历年来。籍隶黔省之科道。治以旷官之罪。亦所应得。但恐议处一二人。而遇事生风之辈。转藉此谓台谏得操本省大员之短长。或从而夤缘交结。致启缙绅把持公事之渐。久且酿成党援恶习。是以朕不为耳。但科道等、于如此侵欺罔上大案。漠不关心。甘以寒蝉自处。经朕举出指示。能不各怀愧恧乎。著将此旨传集各科道通行申饬。并宣谕中外知之　　

○又谕曰、福僧阿。著留京。候有蒙古副都统缺出补授。伊在圆明园行走年久。差务较为熟谙。著仍授为圆明园营总。　　

○予故副都统瑚尔起。副都统职衔总管阿第木保。护军统领乌三泰。祭葬如例。俱入祀昭忠祠　　

○旌表守正捐躯之河南洛阳县民侯振魁女侯氏　　

○辛酉。谕、朕恭谒东西两陵。理藩院印务。著官保署理　　

○又谕、朕恭谒东西两陵。步军统领衙门印务著英廉署理　　

○户部议覆、山西巡抚鄂宝疏称、丰镇厅。招垦太仆寺牧厂地。僻处偏隅。气候独迟。应如所请。自乾隆三十四年为始。九月开徵。次年年底报销。从之　　

○缓徵安徽怀宁、桐城、宿松、望江、贵池、铜陵、东流、当涂、芜湖、繁昌、无为、安庆、建阳、庐州等、十四州县卫。乾隆三十二、三、五等年、缓徵带徵蠲剩漕粮　　

○豁免福建遭风沉没。应赔兵米三百六十石　　

○壬戌。谕曰、钟音现在丁忧。计其自粤到京已满百日所有吏部侍郎员缺。著钟音署理　　

○又谕、前以阿思哈简任云贵总督。甫到滇省军营。即心存恇怯。以兵马粮石办理竭蹷情形。屡行入告。其时正当大兵进剿。阿思哈以总督专理军需。不思设法筹办。辄为畏难之语豫占地步不顾摇动众心。关系甚重。因节次降旨。将伊革职。留于军营。效力赎罪。嗣于大兵既彻之后。念伊前奏。尚非由于虚捏。且核其平日办事。亦不至竟当废斥。是以加恩授为吏部侍郎。今阿思哈来京召见。奏对时。仍申其粮马难于措办之说。及诘以影宝到滇在后。何以购备转得充裕。而先任总督者。竟至束手无策。阿思哈始无辞以对。若谓经略大学士傅恒、此次进兵过早。致诸事难以豫备。阿思哈何妨据实参奏。朕亦得早为裁夺。乃又见不及此。徒尔先事张皇。不知通盘筹画。大臣为国任事之义安在。及我军攻围老官屯。经略傅恒等、奏其水土恶劣。疾病相仍。朕知不宜久驻。传谕退兵。而缅酋亦适遣人诣军营。吁恳解围。情愿奉表纳款。因俯从所请。以完此局。设我兵至老官屯。竟无病患。而缅夷又不投诚。亦即当中止乎。至诘以革职后。作何效力之处。据称同诸大臣、督率官兵攻战。其言更荒唐可笑。阿思哈系满洲世仆。既革职留营。即与兵丁无异。况以曾受重恩之大员获罪。急图自效。理应冲锋杀贼。奋不顾身。乃犹靦颜附于大臣之列。不肯亲冒矢石。以巧遂其选懦偷安之计。是诚何心。如奎林等、以领队大臣。而于老官屯攻打贼寨。身先士卒。受有重伤。阿思哈岂未目击。乃以白身自效行间之人。仍然养尊自重。毫不知感激愧奋。是其渐染锢习。甘于委靡无用。全无满洲勇往诚朴之气。又安望其改悔振作乎。即此一节。其心更不可问。而罪更不可逭。阿思哈仍著革职。发往伊犁。自备资斧。效力赎罪。朕于诸臣功过。应黜应陟。一秉大公。从不稍存成见。如其人虽曾罹罪。而情节略有可原。未尝不弃瑕录用。倘竟执迷不悛。有恩而不知感。有罚而不知惧。则又当显示创惩。俾众人共知儆惕。阿思哈乃其明险要之一予一夺。悉视其人所自取。初无丝毫偏倚于其间也。将此通行谕众知之　　

○谕军机大臣等、昨以刘标亏空一案。为从来侵帑营私者之所未有。而巡抚良卿等、复有明知故纵。授意弥补。并为移局铸钱。通融掩覆各情节。特令吴达善等。前往会同查办。今虽将良卿骩法婪索徇纵之罪。一一究出。明正典刑。至刘标以经理厂务之员。积年亏缺。何至遽有二十八万余两之多。即其所揭上司勒索诸款。尽数开出。核计不满二万。其任所原籍。查出赀财。亦并不及十分之一二。则平日侵亏乾没之项。究竟归于何处。若云以帑银填办铜铅。何以存运铜铅。又有亏缺。其为豫行设法布置。隐匿寄顿。更无疑义。不然。上司勒索之款。伊尚先存地步。造册压印。种种狡狯若此。岂其经营肥橐之赀。转不悉心经画。逞其诡技。肯令事败之日。遽尔和盘托出乎。此尤案内紧要关键。不可不彻底根究。著传谕吴达善等。将刘标父子。严加刑审。实力穷诘。务令其于亏缺之数。逐一指出。实有著落。毋任少有游移支饰。总之亏项不清。无论此时难于完结。即使稍为含糊迁就。而事过之后。无知之徒。转得藉词那补公项。代为抱屈。此何等重大案件。朕肯稍为草率了事耶。至大学士傅恒前奏、所称刘标亏缺帑项。应著落容隐此等劣员之历任上司赔缴。实系一定之理。黔省同系云贵总督所辖。前此吴达善在滇。不为不久。讵竟毫无闻见。何不早为参劾。而任其侵渔狼籍若此。岂吴达善以身在滇省。遂置黔省于不问。则又何贵于总督兼辖乎。著吴达善据实回奏、并谕钱维城、富察善、喀宁阿、知之寻吴达善奏、臣在云贵总督。及署贵州巡抚任内刘标亏短帑项。未能查出。应请旨交部严加议处。得旨、该部严察议奏　　

○又谕曰、阿尔泰奏、查办郭罗克。抢劫喇嘛货驮一摺。此事祗可如此办理已于摺内批示。前因董天弼。擢用提督以后。于办理郭罗克一案。不能加意振作。惟图颟顸了事。因降旨督责。乃伊一经申饬。率尔奏请亲往。并有不得贼赃即欲将土目革去。彼时恐其任意妄行。或致扰激滋事。因交该督议奏。今阅阿尔泰摺内情节。土目既知畏罪。陆续缴出贼赃。较原失之数。所差无几。自可就案完结。而核之董天弼前后所办。直是一胸无定见之人。恐于边疆阃寄。或非所宜。著传谕阿尔泰。留心察看。其一切办理营务。是否尚能奋勉抑或不胜提督之任。即行据实奏闻。毋得稍为回护。寻奏董天弼才识未充。遇事疑虑。不无轻重失宜。然小心谨饬。颇知奋勉。且由四川守备。洊升提督。于营务及夷情较谙。得旨、览。人材难得。若另换一人。亦未必能胜彼也。不致误事则可矣。　　

