<!-- { "loadSidebar": true } -->
都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。二月。丙子朔赐霍罕额尔德尼伯克敕书曰、尔远处边陲闻大兵平定回城逆贼逃窜信息即慕化归诚请擒贼自效。遣使入觐深可嘉尚来使等俱安善至京朕加恩召见。频申宴赉赐尔缎疋、器什若干尔其祗受又赏来使、及从人等、服饰、器用银两有差。览尔奏内、有未尽之词。俾使人面陈等语。今来使等并无所请朕故未有他谕但尔部落素被准噶尔侵扰。今既为朕臣仆。自必加恩抚恤尔其约朿所部永享无疆之福。护送尔使之索诺木车凌等、仍有面传谕旨。尔其知悉。　　

○赐拔达克山素勒坦沙敕书曰、尔远处边陲。诚心向化。擒戮逆贼霍集占布拉呢敦呈献尸首愿以全部为朕臣仆。又遣额穆尔伯克巴图尔伯克入觐恭顺之忱。深可嘉尚今来使等俱安善至京。朕加恩召见频申宴赉以尔擒贼有劳。特赐蟒缎、文绮、衣服器什若干尔其祗受。并赏来使及从人等服饰器用、银两有差。从前准噶尔侵扰尔等部落。今既为朕臣仆。自必加恩抚恤。其循尔旧俗。以安生理。约束所部。永享无疆之福。至来使奏称、尔部落人等、恐以霍集占之故。致□石又口□衅邻封等语。夫霍集占负恩悖逆。远迩咸知。况已就擒戮。谅邻部亦未敢妄动。尔向来若与邻封有隙。当自行办理。或果因霍集占启衅。可呈报驻劄叶尔羌大臣。俟查奏办理。护送尔使之明仁等、仍有面传谕旨。尔其知悉。　　

○赐布噜特阿济比、博罗尔沙呼沙默特、齐哩克卓尔玛特等、敕书曰。尔远处边陲闻大兵平定回部。巴达克山呈献逆贼尸首。即慕化归诚。遣使入觐深可嘉尚。今来使安善至京。朕加恩召见。频申宴赉。赐尔缎疋、器什若干。尔其祗受。又赏来使、及从人等服饰器用、银两有差。尔部落素被准噶尔侵扰。今既为朕臣仆。自必加恩抚恤。尔其约束所部。永享无疆之福。再代尔、入觐之使人。诸凡妥协。当加以爱惜。尔其知之。　　

○兵部议覆、闽浙总督杨廷璋奏称、水师官员。例以本省之人题调。惟是官居本地。每与所辖属员兵丁。固结朦蔽。查各省海洋。惟闽省厦门至横湾。系属横洋。沙线稍异。粤东、江、浙、均与福建连疆。同一海面。无需本省之人。方能胜任除提、镇、及千、把、微员毋庸回避外。其副将、参将、均请回避本省。应如所请。即将现任籍隶、本省之副参等。请旨调补。其现任本省游击、堪膺豫保者。均以邻省调掣。至称游击、都司、守备、亦宜回避。应改照陆路守备例。缺出时、于隔府别营内调补掣补。至山东登州营水师游击守备。亦应将籍隶他省及隔府别营人员拣调。如果乏人。即行题请。将游击员缺。照副参调掣例。以邻省豫保之水师都司掣补。守备员缺由健锐营将水师蓝翎侍卫拣补。又山东向无水师副参之缺。如游守内、有堪膺豫保者。应令保题以邻省参将都司调掣。再闽浙水师游击缺出。例于水师都司守备内。通融题补。除将二省都司、照例豫保游击外。其现任守备堪膺豫保者。应令督提、酌量应以都司掣补、及应以都游兼掣之处。声明请旨。又称未堪豫保人员。开单咨部听调。请令各督提、详加甄别人材技艺尚堪造就者。照现议例对调。有水师虽未熟练而汉仗弓马可观者。以陆路改补衰庸即行参处。从之。　　

○湖广总督苏昌奏广西柳州府知府邱铨长随谢恩等、戳死人命御史孙绍基指撞邱必达银两一案。现在从重审拟。查告病告假人员。其声势原与休官不同。夤缘请托地方官每多瞻顾周全。有乖政体向来未经议及。请敕部禁止。得旨、所奏是。该部议奏寻议、嗣后告病告假回籍之京外大臣翰詹科道等官。其有谒拜督抚结纳有司者照不应重私罪律降三级调用。督抚有司。不行拒绝令其进署晋接者亦照此例议处从之。　　

○以镶白旗蒙古副都统德尔素为正黄旗护军统领。　　

○丁丑祭先师孔子遣大学士蒋溥行礼　　

○谕御史朱丕烈参奏、覆勘试卷大臣秦蕙田等、瞻徇不公一摺经朕详悉面谕并特派大臣等会同军机大臣、提取各原卷逐一详加核对今据覆奏有该御史原经签出、而覆勘大臣误行指驳者江西省汪其度一卷未经列入奏单者湖北省陶大朋、广西省萧鼎揆二卷。秦蕙田等、既经司事覆勘。乃未将原勘官签出各条。应存应驳。及应行声明之处。悉心分别查办。咎本难辞。至摺内所称瞻徇考官乡情世好。为本生巧为开脱之处。则现在细核各卷。如考官钱维城、王鸣盛、钱载等、勘过试卷内。其处分已有部议应行降调、及罚俸数年者。即增入摺内所指各条。亦并无所加损。是该御史所参俱无确据。朕复召入面询。该御史亦不能更指其非。此其泾渭较然。固非此次派出大臣。所能稍为偏袒并调停中立。如和事老人之为也。但磨勘一事。向来视为具文。以致举子应试。考官衡文无由大彰惩劝。以至士子习尚纷歧。罔识行文正鹄。不得不亟为厘正。是以详定磨勘条例然举行伊始。朕本意实不过欲去其太甚。俾知警觉提撕。岂必逐字逐句。加意吹求。致获隽者无一自全。而典试者尽干吏议。斯不已太甚乎然考官衔命抡才。既优其廪饩路赀。又复获尔许桃李。即试卷有疵。若罚俸停升之类。实所应得。设致罢官降调。朕必曲宥。此中自有权衡。若官官相护。即此罚一年两载之俸。亦必冀为开脱。则不独覆勘者。罪所难容。即考官等。朕亦岂能轻贷。今秦蕙田等、既无此等情毙。则疏漏各条。所谓公过非朕所深恶矣。朱丕烈以心疑或然之语。弹劾属虚。朕亦不能为之匿其所短正所谓瑕瑜各不相掩者也况直省朱墨卷。汗牛充栋不但秦蕙田等三四人之力未必精核无遗。即自谓悉心推勘如朱丕烈所分祗有数十卷。设令再派大臣为之检校。伊能自信更无挂漏乎。明季科道恶习。专以党援抨击为务。遇事交章倾轧。而九列中又或各树私人。互相报复。固由驾驭失宜所致。而臣工中各自便其门户之私不惜害及朝章国是。其所关于治道者甚大。朕心存炯戒。乾纲独揽。务期朝宁肃清。诸臣中谅不敢稍生狎玩之见即有此等伎俩。亦何所复施。今磨勘一事。哓哓不已然杜渐防微其端实不可长。所有覆勘疎忽之秦蕙田、观保、钱汝诚著交部议处。御史朱丕烈、所奏不实。亦著交部议处然若因其参劾大臣而该部遂有意从严。思以箝制言官之口。更难逃朕洞鉴。将此通行传谕中外知之。　　

○又谕前因吴达善奏、崔应阶之子原任县丞崔琇、赎罪留甘委用一摺。甚属乖谬。当经传旨训谕。崔琇以私递家书。擅动驿马。按律拟徒而该抚徇其呈请之词。以该员承办军需。那用库项因而寄书取银弥补。为之解嘲。殊出情理之外。至奉到谕旨。非但赎罪之事。毋庸再议。其矫诬之愆。更何从置喙。乃吴达善覆奏摺内。尚支离其词。哓哓置辩。是诚何心且朕原旨正为吴达善辩白。而吴达善、乃谓朕疑其有染指之事乎昬瞆极矣。是转不能不疑矣又谓崔琇不能开销之项。即在已蒙恩免、并弥补之内其说更属荒唐西陲筹画军储甫及五年。度支开销。不下数千万。朕丝毫并不派累闾阎。而蠲除之旨。后先相望。自督抚以至宫弁。既格外恩赏。而物价运脚。以次递增。有加无已。此中外所共知共见。毋论蠲免之后司事者无不沾恩即未免之前。承办各员亦不独一崔琇。岂伊等皆系布政使之子。可以唾手驿致多金。一一权且弥补。以待宽免之旨者。且军需全局。独非吴达善经手所办乎如果承办人员。有赔累之事。此非吴达善办理不善。致为属员所欺即将帑项正供。及节次恩赏。竟与各员通同侵肥中饱非愚即贪。二者必居一于此吴达善自当据实自行请罪何至瞻徇崔应阶之子而谬为抱怨之词。不知其糊涂颠倒。一至于是。其居心尚可问乎。朕不难将吴达善等、即行交部按例处分。但事关军行实政朕若不将此中情节彻底清厘。则庸愚无知之徒未必不以此言出自督办之巡抚。而心滋疑议甚而承办军需各员中。有自便其私者。又得用此为口实其毙尚可言耶。现在国家肤功捷奏。荒陬并隶版图。朕于军糈复何所靳。即使果有那用赔累。其罪自在总理之督抚朕何难执定律以绳之。矧在崔琇微末之员。准赎与否又何足深论。然朕办理庶务。从不肯颟顸了事。此事尤有关系。非水落石出亦何以服吴达善、及崔应阶父子之心。著派侍郎裘曰修、伊禄顺驰驿前往甘省。将各州县办理军需。会同吴达善按籍逐一清查。秉公确核覆奏。候朕再降谕旨。杨应琚若回任亦著入议。　　

○谕军机大臣等据扎萨克图汗部落公拉沁苏隆、巴尔桑、扎萨克台吉根敦、三都布呈称、伊等四旗。因值灾歉。生计艰难恳借俸五年以赡贫人等语。该部落被灾。自应官为经理。若借俸以赈则伊等养赡无资。著派副都统富鼐、支领库银五千两驰驿前往会同该扎萨克等、酌量办赈。以示体恤。　　

○礼部议准山东按察使沈廷芳奏称关帝原谥壮缪。实与功德未符。顺治九年。加忠义神武之号。名称虽盛。谥法未更今际武成大告。式荷神庥。请加更正得旨用神勇。　　

○戊寅。祭大社大稷。上亲诣行礼。　　

○诣畅春园。问皇太后安。　　

○幸圆明园。　　

○己卯。春分朝日于东郊遣恒亲王弘晊恭代行礼。　　

○谕、朕此次谒陵著庄亲王諴亲王大学士来保、蒋溥、在京总理事务。　　

○庚辰。上诣畅春园问。皇太后安。　　

○谕军机大臣等阎相师奏、甘肃各镇备战马匹、及兵丁营马。因陆续拨解军营。率多缺乏。购觅维艰。请将哈萨克马匹。买补足额等语西陲大功告竣内地营马。将来无须调拨而伊犁辟展一带现议驻兵屯田皆需马匹。是以经画市易。务令有余。其甘肃各营额缺原可徐为补足。不必汲汲于此。今阎相师所奏。或因哈萨克屡来贸易。遂为筹补营马起见抑或该督抚等催令各营补额。未为官兵熟计。不知内地马匹原以储备调拨。今新疆既不需接济。与其收槽充数。又不若立厂孳生。若急于购补。马价昂贵。兵丁必多赔累。即足额后终年饲秣。徒耗刍豆何如即水草以善牧养于公私均有裨益著传谕杨应琚、吴达善、据现在情形妥议速奏并传谕阎相师知之。　　

○辛巳。遣官祭关帝庙。　　

