<!-- { "loadSidebar": true } -->
○兵部议覆、云南提督潘绍周奏称、鹤丽镇属维西营。密迩中甸。控扼炉藏。制驭蒙番。洵为极边要地。原设参将营制。未足以资弹压。再剑川协、虽原设副将。自维西设营后。该协各汛。已入内地。请将协营对调等语。系为边地驻防起见。应如所奏、将云南剑川协、改营。维西营、改协。其原设剑川协副将一员。都司一员。维西营参将一员。守备一员。俱准其改驻。从之。刑部等部议覆、贵州按察使介锡周奏称、贵州地方辽阔。府州县所管境内。每广袤至六七站不等。遇有命案。印官公出。请邻邑代验。尸身业经发变。难免覆检。请嗣后令经历、知事、吏目、典史、往验。写立伤单。候印官回日。查验填图通报等语。查尸伤全凭相验。若迟延发变。易起争端。应如该按察使所奏。并通行直省、凡所属府州县内。如无同城佐贰。又地方广袤者。一体酌办。从之。　　

○甲辰。上以冬至祀天于圜丘。是日起、斋戒三日。　　

○乙巳。谕、山东沂州府属兰山、郯城、二邑。河道堤埝。应修应筑之处。曾降旨令大学士高斌、于江南查赈事竣。便道查勘。今据奏、巳委南河参将邱若龙等、前往详加查勘。将原有河道。疏其淤浅。旧存堤埝。补其残缺。至原无堤埝之处。请建石工。以御险溜。俟查勘酌议兴举等语。大学士高斌、现在查审参案。尚需时日。兰山灾地。以工寓赈。于灾民甚有裨益。著河东总督完颜伟前往、率同大学士高斌差员。悉心相度。其淤浅河道。残缺堤埝。应速行修补者。即酌议奏闻办理。俾灾民早沾以工寓赈之恩。其一切石工。尚可迟缓者。仍俟大学士高斌、亲行勘明。再行办理。　　

○丙午。上诣南郊斋宫齐宿。　　

○丁未。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○上诣皇太后宫问安。　　

○戊申。上以冬至节。诣寿康宫。行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○谕、朕闻闽省风俗。尚鬼信巫。偶遇雨旸失时。遂有无藉之徒。意在歛钱肥已。因而诡称某处神佛灵应。聚众迎赛。或将神像擡至街衢。挟令地方官、跪拜迎送。种种恶习。殊属不经。凡地方遇水旱。自督抚大吏、以至州县有司。固当竭诚致祷明神。为民请命。岂有棍徒藉名聚众擡神。挟持官长。因而召争起衅。滋生事端。甚为风俗人心之害。此风断不可长。嗣后著严行禁止。倘有违犯。即照律治罪。地方官倘或悠忽从事。姑息养奸。即著该督抚参处。他省或有似此恶习者。著该督抚一体办理。　　

○己酉。定边副将军额驸策凌、奏请陛见。允之。以驻劄北路军营护军统领塔尔玛善、暂署副将军印务。　　

○以广东琼州镇总兵黄有才、左翼镇总兵黄士俊、对调。　　

○庚戌。上诣寿康宫。侍皇太后宴。　　

○谕、今岁七月、江南地方。猝被潮灾。朕心深为轸念。屡降谕旨、令该督抚加意赈恤。惟是赈济月分。至冬底已满。离来春麦熟尚遥。恐穷黎仍不免嗷待之虞。著将苏、松、太、所属。被灾最重之崇明。极次贫民。再加展三月。次重之镇洋、宝山、太仓、上海、及南汇之浙盐场。极次贫民灶。俱加展两月。又次之常熟、昭文。极次贫民。俱加展一月。其淮北所属。被水成灾。虽较江以南稍次。但系积歉之区。其灾重之海州、沭阳、邳州、宿迁、睢宁、铜山、沛县、安东、桃源、九州县内。被灾九十分者。极次贫民。俱加展两月。被灾七八分者。极次贫民。俱加展一月。其两淮盐场灶户。亦著一体加恩。被灾十分之莞渎。九分之板浦、徐渎、中正、临洪、兴庄。七分之伍祐。极次贫民。俱加展两月。六分之新兴。极贫、加展一月。次贫、同五分之刘庄、庙湾、极次贫民。俱加赈一月。至卫军贫生。以及寄居场地之民户。各随坐落地方。分别照例办理。俾得有资接济。该部遵谕速行。　　

○辛亥。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门、行礼。　　

○复诣皇太后宫侍宴。　　

○谕、朕尊崇先师。仰止宫墙。已降旨于来岁孟春。躬谒孔林。嗣因东省秋潦成灾。虽经赈恤。恐一时民气未复。若改俟秋间前往。未知于民情实在若何。该地方业经动帑豫备。迟至秋间。不免又多一番劳费。踊跃望幸。自属舆情。但巡幸大典。所期于闾阎实有裨益。是以特召巡抚阿里衮来京。面加咨询。或春或秋。何者为便。据该抚奏称、东省被灾州县。俱已抚绥得所。其经行道路营盘。俱经豫备。若春月前往。春麦虽不能补种。而秋田即可及时耕作。以待西成。若迟至秋间。则既误麦收。并妨秋稼。即在地秋禾。亦须早获。转于民间岁计未便等语。看此情节。则改至秋间。仍不如乘春前往为宜。但正月尚寒。著定于二月初四日。恭奉皇太后銮舆起程。　　

○壬子。上诣皇太后宫问安。　　

○定郊坛大祀、誓戒百官礼。谕、古天地大祀。前期有百官受誓戒之礼。周官冢宰、祀五帝则掌百官之誓戒。唐宋则掌以太尉。或于尚书省。或朝堂。明初誓于中书省。后于阙门宣制。嘉靖中、则亲御奉天殿。百官朝服听誓戒。所以耸众听、而致肃共、惩怠玩。典至重也。国朝祀典。太常寺先期行文出示。盖本古人誓戒遗意。而集众宣誓。仪章未举。朕思八政祀居其首。而大祀莫重于郊。嗣后有事于圜丘、方泽、祈谷、雩祭。应于午门前宣誓戒。陪祀之王、公、文武大臣官员。朝服齐集。跪听行礼。以昭斋明严敬之义。大学士、会同该部、稽古具仪以闻。寻议、嗣后有事于圜丘、方泽、祈谷、雩祭。前期四日。鸿胪寺于午门外。设敕案一。前设香案一。令御史四员、礼部、鸿胪寺、堂官各二员。侍仪。鸣赞官二员、于午门外。东西向立。陪祀之王公文武大臣官员、及执事官之应斋戒者。俱朝服齐集。内阁学士、恭捧敕谕。内阁官前导。大学士随行。由午门中门出。太常寺堂官、接捧敕谕。安置敕案上。退。鸣赞官、赞排班。鸿胪寺官、引陪祀王以下文武各官排班。立。鸣赞官、赞跪。王以下文武各官皆跪。鸣赞官、赞宣敕谕。宣敕官、诣敕案前。行一跪三叩礼。兴。从敕案上、恭捧敕谕。就敕案东傍西向立。宣读敕谕。宣毕。恭捧敕谕。仍安置敕案上。退。鸣赞官、赞叩。兴。王以下文武各官皆退。太常寺堂官、恭捧敕谕送内阁。其陪祀之王公文武大臣官员等、于次日各诣斋所。至誓戒敕谕、交翰林院撰拟进呈。宣敕谕官、由太常寺奏派。黄案、案衣、香案、交工部备办。香案上陈设五供。交太常寺备办。从之。敕谕曰、皇帝敕谕陪祀王公文武大臣官员、及执事人等。兹以某年月日、恭祀某坛。惟尔群臣。其蠲乃心。齐乃志。各扬其职。敢或不共。国有常刑。钦哉。勿怠。　　

○吏部议覆、黑龙江等处将军富森等疏报、年满官学教习一摺。除列二等者、应照例留学。毋庸议叙外。其列一等者、查系由本处索伦等项人内挑补。未便以京员补用。应照仓官年满守候武职之例。咨部带领引见。记名后。以本处骁骑校升补。并请嗣后黑龙江等处、各学教习年满。列为一等。臣部查明、系由本处挑取笔帖式充补者。俱照仓官年满例办理。如系本处拣选考取繙译、咨送臣部带领引见。补放笔帖式充补者。准与在京各学教习。以小京官选用。如情愿守候武职、亦听。从之。　　

○考选八旗军政。卓异官一百十员。不谨官二员。罢软官九员。年老官五员。有疾官二十九员。才力不及官八员。照例分别议叙、处分、有差。其曾经出兵打仗之年老官二十九员。赏给全俸半俸有差。　　

○调山东泰安府知府徐大材、赴部引见。　　

○癸丑。上诣雍和宫行礼。　　

○谕、山东省被灾州县。已加恩多方赈恤。第念停赈之后。来春民食未免艰难。著将被灾最重之东平等二十三州县卫。无论极次贫民。概行加赈两个月。被灾次重之齐河等六十州县卫所。极贫加赈两个月。次贫加赈一个月。其邹平、泰安、新泰、莱芜、蒙阴、费县、堂邑、成灾原止五分。并各灾属内、有被灾五分贫民。及被灾六分次贫。止抚恤一月口粮。例不加赈。又各灾属内、有先被水淹。旋经消落之处。虽勘不成灾。与灾地毗连。收获究属歉薄。此等贫民。岁内尚可支持。来春青黄不接。恐有乏食之虞。或应借给口粮。或须加赈一月。著该抚临时确察情形。酌量分别办理。再该省被灾之处既多。米价不无昂贵。况来春赈借。需用浩繁。必米粮充裕。方于民食有裨。著将河南省漕粮内粟米。全数截留。并拨运天津北仓漕米。共足二十万石。以资接济。其如何截留运往之处。著总督那苏图、巡抚硕色、阿里衮、商酌妥协。一面办理。一面奏闻。该部遵谕速行。　　

○甲寅。上诣皇太后宫问安。　　

○乙卯。谕军机大臣等、据李绳武奏称、有准夷逃来之巴颜库车克等、逃出时。曾被人知觉。又有追拏情节。理宜遵旨阻回。但巴颜库车克情极。取出佩刀、意欲自尽。苦求收留。伏祈降旨训谕等语。朕从前降旨、如有投诚人至边卡时。即将伊曾否遇见彼处之人。及有无追拏情事。询明办理。特为此等投来人内。有从前逃出被擒。后复投诚者。其中情节。彼处人业已深悉。是以令伊等询问明白。不令收留。今巴颜库车克等三人。内一人、经额敏和卓查明。系伊属下部落。其无档案可稽之二人。亦称系自幼被掳。伊等虽非内地之人。并无被获复逃情事。李绳武自应斟酌办理。乃坚持不受。所谓因噎废食。固执太甚。况哀恳迫切。断不肯回。情亦可悯。著传谕李绳武。令收留伊等。照例办理。从前额驸策凌、以投诚之杭噶勒、曾遇见彼处之人。即行阻回。经朕批谕。所办甚属拘泥。再有似此不愿回去者。仍著收留。今览李绳武所奏。伊等皆未能领会前降谕旨。著将此再行传旨。晓谕两路军营大臣。嗣后务须审度情形。酌量妥办。不得仍前拘泥。　　

○丙辰。上诣皇太后宫问安。　　

○御乾清门听政。　　

○兵部议覆、荆州将军德敏等疏称、荆州满蒙闲散。及另记档案、开档养子各闲散。共一千六百三十余名。现在各佐领下。多寡不一。遇有挑选披甲等缺。壅滞不均。请将各闲散、均齐旗分等语。应如所请。除将开档养子闲散二百二十名。俱均齐在各本旗外。其满蒙闲散、并另记档案闲散。共一千四百十八名。俱准在八旗画一均齐。从之。　　

○以大理寺少卿邹一桂、为左佥都御史。　　

