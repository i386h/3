<!-- { "loadSidebar": true } -->
○军机大臣等议准湖南巡抚开泰奏称、前抚臣杨锡绂请豁苗地民赋一案。查自康熙五十三年。有泸溪县奸民因图侵苗地。捏报垦荒。迨县官率据转报。粮册达部。复诬苗人越占。即经审虚。虽田断归苗。而升科额武。未经请豁。自后俱系知县垫解。今查此项粮地。并无坐落可稽。在实徵册内。虽有此项应纳税银。而丈量册中。委无此项应完地亩。显系奸民捏报。无著额粮。仍应如前抚臣所奏豁免。从之。　　

○是月。直隶总督方观承奏。臣于十二日在固安县十里铺北岸。相度敕建河神庙地址。维时雨泽沛至。自申迄酉。入土二寸。得旨。欣慰览之。此间亦得寸余之泽。今春田功。实切庆幸。更深敬畏耳。　　

○又奏。自雄县于本月二十三日回署。经过地方。因望后风多气燥。田土觉乾。臣亲行斸验。低田二指以下。高田三指以下。即见湖润。询之农民。佥称月内得雨二寸余。即可接湿。二十三四两日。保定省城。连得阵雨。各处粮价俱平。得旨。朕正为此愁劳。昨京师得二寸许雨泽。虽略润泽。究欠沾足。此数日间得沛大泽。方于麦收不致减分数也。保阳一带。近日光景。又复若何。实奏以慰朕怀。　　

○又奏。本月二十八日。保定省城。由未刻至暮。得沛甘霖。入土七寸。得旨。欣悦览之。京师亦已沾足。实堪庆慰。益励敬勤耳。　　

○前任安徽巡抚卫哲治奏。安省各属仓粮。例于青黄不接之际。减价粜济民食。贵池、石埭、合肥、寿州、凤阳、临淮、怀远、灵壁、虹县、凤台、颍上、霍邱、泗洲、盱眙、五河、滁州、全椒、和州、等处。上年秋禾被水。目下已经赈竣。惟距麦收尚远。贫农籴食维艰。应请每米一石。减价一钱。使灾民得沾实惠。其余丰收各属。有需平粜之处。仍照例减银五分。均于麦收后停。报闻。　　

○江南巡抚阿思哈奏。查高安、上高、分宜、龙泉、万年、安仁、湖口、德安、八县存仓谷石。均系乾隆五六七八等年收贮之项。谷色渐陈。例应粜借。然节年以来。或因市粮平贱。原价有亏。或因加息还仓。民不愿借。出易有名无实。若不酌量变通。年复一年。更虑红朽。此数县仓谷已陈。如必加息还仓。小民未必乐从。应令于粜卖维艰之处。有情愿借领者。秋后照原借交还。免其加息。此外不得援以为例。报闻。　　

○湖北巡抚唐绥祖奏。丁忧四川学政朱荃。闻讣回浙江桐乡本籍。于三月初九日。舟泊巴东县地方。失足落水。饬属捞寻未获。得旨。此事殊属可疑。汝若能踪迹出实情。朕自嘉悦。不必迟徊疑虑。恐读书者流怨汝。且汝素不见重于若辈。而汝亦不求若辈之吹嘘。尚能知朕恩者。于此事若能勉力得实情。则益见赏于朕。较之若辈之吹嘘。不更善乎。朕意朱荃必系变名而逃。然汝宜密行物色。亦不必过于吹求也。　　

○陕西巡抚陈宏谋奏。陕省常平缺额谷。前奏准买补。查应买补之咸宁等州县内。有因屯更民欠足抵额数。暂停采买。其已领银采买各属。共先买谷一十六万四千八百五十一石有奇。每石价银。自三钱七分至六钱七分五厘不等。又共买米一千三百八十六石。每石价银。自八钱七分二厘至九钱六分九厘不得。尚有缺额未买谷二十万余石徐筹补足。另行妥酌请旨。得旨。趁此丰年谷贱。亟应补足。何必日引月长。令其缺不及额乎。　　

○安西提督永常奏。前经军机大臣议准哈密总兵张世伟、请由安西拨银八千两。移贮哈密。以备准夷求售牲畜之用。查安西奏明现贮银八万四千五百两有奇。已遵奉拨贮哈密银八千两。遇有买存准夷牲畜。作速售变归款。并请嗣后令哈密防镇、于班满交代时。照安西标通融银两之例。俾镇臣将前项银两交接数目。具报督提咨部。报闻。　　

○甘肃巡抚鄂昌奏。凉州将军、及庄浪副都统、门炮更炮火乐。请酌定五百四十斤为度令承办之武威县。在耗粮变价银内动支。岁为定额。下部知之。　　

○四川总督策楞、提督岳钟琪奏。华阳县东关演武教场。向以东方生气。不宜演武。是以会合大操。俱在城中东北教场。雍正五年。经前提臣黄廷桂、将此地招佃收租。以为本标各营公用。岁收租价银一百九十两零。迄今二十余年。渐次开辟成熟。而报充归公。仍止前数。查有水田七百零一亩五分。旱地二十四亩八分。每年应折谷价银四百五十一两四钱有奇。已饬立案。统归营中差遣、及赏需等项之费。报闻。　　

○策楞又奏。定例外任五品官员。不准带用素珠。查川省打箭炉、松藩、两同知。茂州直隶州知州。俱接近番境。管辖各部落土司。在土司中之四品职衔者。例得带用素珠。而该管之同知知州。转不得带用。殊于体统未协。应请准带用。并马拴踢胸。以肃观瞻而资弹压。得旨。如所请行。　　

○广西巡抚舒辂奏。安南贡使回国。尚未至镇南关。据该国文渊州夷目。报有匪徒朝晓猖獗。须绕道赴关。查朝晓前附莫匪。与安南构衅。后莫匪败逃。朝晓亦即敛迹。今复出为患。安南接壤一带。自宜关隘谨严。尤须严饬巡防兵勇。不得因安南有事。藉端滋扰。现已严饬沿边营弁。加意严防。并不许踰界滋事。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百六十一


大清高宗法天隆运至诚先觉体元立极敷文奋武孝慈神圣纯皇帝实录卷之三百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。夏四月。癸酉朔。享太庙。遣恒亲王弘晊恭代行礼。　　

○上诣畅春园、问皇太后安。　　

○还宫。　　

○是日起。上以常雩祀天于圜丘。斋戒三日。　　

○甲戌。大学士等议准、陕甘总督尹继善、甘肃巡抚鄂昌奏称。审明洮州番民巴善策凌等、听从郭加指使叩阍一案。缘巴善策凌、系郭加堂弟。郭加于乾隆九年、控告土司杨汝松科敛苦累。审明后、即将应徵粮草钱丈。严定规条。讵郭加并不安分。屡次纠众抢夺。经杨汝松之子杨冲霄、代管土司。详报在案。郭加恐被拏获。随唆令巴吉小、挞木、赴省诬控该土司残虐僭妄。又令巴善策凌等摭拾旧事。捏词叩阍。及传讯所控各款。或得自传闻。或系已结之案。该犯等俱供认不讳。是其挟怨刁唆。显然可见。应请照例分别军徒枷杖完结。至杨汝松管理土务时。本不足以服番众。今杨冲霄业已承袭。应将杨汝松移驻岷州城内。若三四年后。果能安静悔过。应否准令回家。临时请旨。其番众应讷钱粮草束。饬令洮州抚番同知出示晓谕。遵照乾隆九年断定数目输纳。并谕杨冲霄爱惜番民。不得仍效伊父所为。致又滋衅。从之。　　

○乙亥。上诣南郊斋宫斋宿。　　

○谕军机大臣等、朕以李绳武不服南方水土。故令调任。其前曾经患病。去年伊接旨已迟。又覆奏称前赴固原。朕心以伊自南省至固原。自必顺路来京。时为悬念。何以概未具摺奏。忽报其已抵固原任所。可见其全不知朕轸念封疆大臣之意也。此虽小节。著传谕李绳武知之。但此时已经到任。且上年甫经陛见。又不必因有旨。具摺奏请来京。转多枝节。　　

○又谕、据杨二酉奏称。今岁运河水势充盛。粮艘遄行。缘大挑工竣后。汶河大坝未启之先。顾琮从运河道史奕昂之请。将南旺湖、并麦仁庄、长沟、各水放入运河。然后启汶河大坝。是以益见充盛。且湖坡水放退后、出民田二百余顷。俱为膏壤。请将此载入河规。永为成法等语。是否如此情形。今岁水势。是否较前充盛。其水势充盛。是否由于先放湖坡诸水。即如杨二酉摺中所奏。以无用之水。归之有用。其理本亦浅近。何以前人俱未计及此。是否出于史奕昂详请。顾琮详悉奏闻。不必因杨二酉此奏。有意回护。朕明岁南巡。汶河大坝等处。是否经由。可以就近阅看。再一并奏闻。　　

○又谕、鄂容安奏请来京一摺。伊曾在上书房行走。所奏自出至情。且见朕遘此悲悼。或致过伤。悬想迫切。亦世臣休戚相关。谊所当然。但恐各省督抚。因此纷纷陈请。徒成虚套。殊非政体。伊现有应办通省差务。亦未便远离。且朕以礼节情。体中安善。不必为虑。已于摺内批示。仍详悉传谕知之。　　

○丙子。常雩。祀天于圜丘。上亲诣行礼。　　

○诣雍和宫行礼。　　

○谕军机大臣等、上年六月。鄂容安奉称。开封省城巡抚衙署。尚觉宽敞。但年久不无旧损。应略加修葺等语。朕意巡抚衙署。本应修葺。朕至省城。自必临幸抚署。然不过暂时憩息。仍驻城外大营。此朕本意也。今据奏省城现已敬备行宫。是否另行建造。抑或即指修葺之衙署而言。朕思衙署自当存其旧规。以便回銮后该抚居住。或于其旁另构数楹。以备小憩。未为不可。不必立行宫之名。前年山左以抚署改为行宫。后此该抚不敢于此办事。仍复重加拆造。糜费多端。朕甚弗取。鄂容安曾计及此否乎。且朕御极十五年。甫一临豫省。既与直隶道路经由、时时驻跸者不同。并非江浙等处原有皇祖行宫者可比。何必因一二日驻跸。多此一番经营。著传谕鄂容安、不必于衙署之外。另备行宫。如已经动工。则断不可过于繁费。如祇修葺抚署。则不必备行宫制度。以省后来更张。可即详悉奏闻。寻奏、现在谨就巡抚衙署修葺。并未另建行宫。除中路安设御座处。因旧墙壁不能坚洁。敬谨拆修。其外层备用房。多未更改。现已成大局。实不敢过于华饰。得旨。既已成局。知道了。　　

