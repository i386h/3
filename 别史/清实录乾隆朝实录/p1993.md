<!-- { "loadSidebar": true } -->
○谕军机大臣等、昨据阿里衮等奏覆户腊撒地方。去年二月间。被缅匪窜入滋扰经副将王振元等禀报。鄂宁乃竟将此等情形。匿不具奏。希图隐瞒了事。其获罪甚大。现已降旨、将鄂宁革职。赏给三等侍卫衔。发往云南军营效力赎罪矣。至阿里衮摺内所奏、署腾越州知州唐思、于详请抢失户口之后。并未通报。仅于详请耔种案内。笼统附详。请敕交明德查明具奏等语。户腊撒被掠之事。既经副将禀报。鄂宁并非不知。无藉地方官之再行具禀。且伊身任总督。于此等大事。辄敢隐不上闻。其罪全在鄂宁。于州牧末员。更不足责。且据称唐思、业于请借耔种案内。将被抢情形附详。尚非有心讳饰。著从宽免其参处。毋庸再为办理。可将此传谕阿思哈知之　　

○又谕、擒剿黄教一事。至今尚无端绪。现在贼匪窜匿番境。即上紧搜捕。恐未能克期竣事。叶相德派赴云南。急需起程前往。而吴必达因循玩误。亦不便复膺提督之任。已降旨将吴必达、降补台湾镇总兵。仍革职留任。责令在台湾专办剿匪之事。以观后效。叶相德即补授提督。令其驰驿前赴云南。其提督印务。著传谕崔应阶、于所属总兵内。选择熟习水师之员。奏闻署理。至台湾镇总兵印务。前有旨令副将戴廷栋署理。今吴必达既降补此缺。戴廷栋即不必前往。至于黄教一日不获。此案一日不能完结。惟当严饬吴必达等。上紧擒获。早正刑诛。断不可听其漏网。此等么＜?麻骨＞贼匪。实为法所不容。核其奔匿情形。谅亦不至于成事。惟是内地奸民。闻有黄教之案。辄敢藉端煽惑。如建宁之傅元禧、古田之萧日安、皆其效尤不法者。虽案犯无不立时败露。早伸刑宪。但台湾既调兵剿贼。而总督又居厦门督办。转恐迹涉张皇传闻滋惑。非所以示镇静。现在鄂宁因云贵总督任内。于缅匪窜入户腊撒一节。匿不上闻。其罪实无可逭。昨因鄂宁查办闽海关一案。经久不见审结。意其必有过事吹求之处。曾谕崔应阶秉公查奏。今思户腊撒一事。所系甚重。不可不速示惩儆。而闽海关之案。即使鄂宁果有成心。办理过当。罪亦不能浮于此。即降旨将鄂宁革职。赏给三等侍卫衔。发往云南军营。自备资斧。效力赎罪。福建巡抚。已令温福补授。温福在乌噜木齐办事。并署提督。不能即赴新任。巡抚印务。令崔应阶兼署。崔应阶奉到此旨。即回至省城。办理通省一切事务。其台湾剿贼事宜。仍不时督催速办。据实转奏。至闽海关一案。鄂宁如尚未审明。即著崔应阶查审定拟完结。所有交查鄂宁有无苛求之处。仍确查附摺奏闻　　

○又谕曰、吴必达办理贼匪黄教一案。初闻信时。即带兵渡海。尚似勇往任事。乃一到台湾。辄生畏难之心。竟藉会审为名。安坐郡城。并不亲赴行间督剿。经朕屡次严谕。始至军营。诸事仍毫无措置。聚集数千官兵。剿此么＜?麻骨＞贼匪。迁延数月。首犯尚未弋获。实属庸碌无能。是以降旨、将伊彻回内地。专交叶相德办理。但叶相德今尚需前往云南军营办事。若俟贼首就擒。再行起程。不免稍需时日。恐不能赶及进兵之期。据吴必达奏、恳仍留台湾擒贼自效。论吴必达因循玩误。即重治其罪。亦所应得。今叶相得既急需赴滇。台湾剿贼之事。若另易生手。一时恐未能得其端绪。而吴必达转得藉口偷安。但其为人如此无能。岂可复膺提督之任。已降旨将吴必达革去提督。降补台湾镇总兵。仍革职留任。责令专办剿贼之事。其提督吴缺。即令叶相德补授矣。吴必达接奉此旨。当知朕格外加恩深为感悔。痛除委靡积习。实力奋勉克日擒获贼首。或可稍赎前愆若不知悛改。仍前漫无振作。不能将匪渠设法迅获。早正刑诛则是伊冥顽不灵全不知感恩报国。甘心贻误军务。必将伊以军法从事。断不能再为曲有矣。至叶相德到台湾未久。此案剿贼延缓。尚非其罪。是以升用提督。叶相德奉旨后。即速渡海口。回至内地。驰驿迅赴云南。办理水师会剿诸务。叶相德受朕特擢。更当出力奋勉。迅即奏功。以副恩眷。至提督印务。另谕崔应阶选员奏署。其台湾总兵。已令吴必达降补。所有前派署理之戴廷栋、即可仍回伊本任。均有旨令崔应阶遵办。将此传谕吴必达、叶相德知之　　

○经略大学士公傅恒奏、三月二十四日。已低云南。询问缅匪情形。专恃木栅。抗拒我师。向来用寻常枪炮攻取。无济于事。臣访闻茂隆厂一带。有善造大炮之人将来进兵时。兵弁各带铜铁一斤。遇攻栅时。随地暗铸大炮。出其不意。自可立破贼寨。用过后。仍可镕化携带。批、果破一二大寨。亦自如破竹之势。贼望风而散矣。又奏、臣入滇境后。早麦登场。晚麦结穗。雨水虽不甚沾足。旬日内得沛甘霖。尚不甚迟。得旨、京师雨泽。系从未有之沾足。即今每日作阴。甚有雨意。为此略慰。而思及军营。则实缱念不快也　　

○旌表守正被戕之广东从化县民谭某妻欧阳氏　　

○庚申。谕军机大臣等、高晋等奏、审拟蒋自逵等捏造海粮假票一案。已批交三法司核拟速奏矣。此等匪徒。造票煽惑愚民。实属不法。一经访获。自应按律定拟。以示惩创。但江苏地面。何以多有此等犯案。屡惩不悛。皆由该地方官、平时不能善为教导所致。海票之说。本属荒唐。究所从来。大约起于明末倭船混行之时。借端煽诱。容或有之。本朝百余年来。时际昇平。海疆宁谧。各处口岸肃清。惟有名可考之船行估舶。往来贸易。此外从无形迹可疑船只。敢于阑入海口。安得有散卖米票之事。不过地方一二奸徒。意图哄骗财物。愍不畏死。覆辙相承。仍甘蹈法网。而愚民人贫志短。一闻少出钱文。即可重获利息。辄不察事理之虚实。被其煽惑。曾不思出银五钱。经年即得十六两之利。相去不止三十倍。乃情理所必无。且又不闻海洋、何故有如许银米。散给贫民。而所卖之票。又止系寻常图记。其为无稽作伪。更属显然。一一寻思。断不至堕其诡术。在奸民罔顾法纪。造票骗钱。无不即时败露。立置重典。自作之孽。固无足惜。而百姓等代为散布。及买受票张。一经发觉。重则遣流。轻亦不能免于枷杖。未来之利。既不可得。且与其空费银钱。复遭刑责。何如安贫守法。共为谨愿良民。常享太平之福乎。所属地方官、若以此示晓谕。令其简明易解。或于巡查保甲时。每见村农野老。随处提撕。并令各保正、广为宣布。使穷乡僻壤。皆得共喻共闻。小民纵极愚蒙。自无不憬然省悟。不复为人诱惑。奸民即欲复萌故智。见无可欺愚。其风自熄。此亦正本澄源之一法也。著传谕高晋、通饬各属。实力奉行。毋得仅以具文塞责　　

○豁除福建彰化县水冲沙压田园五顷十二亩有奇额赋　　

○辛酉。上诣畅春园、问皇太后安　　

○幸静宜园驻跸。至乞丑皆如之　　

○谕、巡视东漕范宜宾奏称、江南巡漕御史明善家人王二、勒索漕规银两。致涂姓把总情急自刎身故。王二已经明善遣令回京。并将涂把总之妻子看守等语。范宜宾所奏甚是。王二以巡漕御史家人。辄敢向漕弁勒索银两。逼令毙命。情殊可恶。著步军统领衙门、即严拏务获。交军机大臣严行审讯。从重治罪。明善既知家人滋事犯法。不即交官究治。转遣令回京。并将把总家属看守。明系见事已败露。故将家人藏匿。希图消弭。其中恐尚有别项情弊。明善亦著来京解任候旨。至此事甚有关系。获宜宾以隔省巡漕。尚能风闻入告。梁翥鸿为总漕。近在淮安。岂竟毫无见闻。何以普球奏及。著速行明白回奏　　

○谕军机大臣等、据范宜宾奏、明善家人王二、勒索漕规银两。致添姓把总情急自刎身故。王二已经明善遣令回京。并将涂把总之妻子看守等语。已降旨令明善来京解任候旨。其王二一犯。现交步军统领衙门查拏。尚未弋获。或潜匿江南地面。亦未可定。著传谕高晋、即饬属将王二严缉务获。解京候讯。并将此案情节。就近查明据实覆奏。至王二此时或自江南起身。山东、直隶、皆必经之地。恐其闻事已败露。在中途逗遛躲避。并交杨廷璋、富明安、饬令沿途地方官严密侦缉。毋任远扬　　

○壬戌。上阅健锐营兵　　

○谕军机大臣等、据明德奏、滇省各营备贮火药。需用硝觔。请于广西大平府办运净硝二十万斤。由水路运至滇省剥隘地方。委员接收。其所需脚价。俟广西核实移咨。照例于各营公粮内扣除。解送广西归款等语。硝觔为军营要需。自应速为储备。著传谕宫兆麟等、上紧饬属。如数采办。并即速遴员妥协解送。毋得迟滞　　

○步军统领衙门奏、领办喇嘛庙官运木植商人宋龙图、呈控监督戴保住、短发运价。请派员查审。得旨、著派侍郎期成额、驰驿前往。会同按察使周元理、前往该处查审　　

○癸亥。吏部等部议覆、山东巡抚富明安奏称、曹州府属菏泽县之沙土集。商贾络绎最易容奸。起解钱粮人犯。因距钜野一百五十余里。每在彼住宿。无官弹压。难以稽察。查钜野县属安兴司。素称僻壤。向有巡检一员。请移驻沙土集。应如所请。从之　　

○甲子。谕军机大臣等、据步军统领衙门奏、湖南武冈州民人邓宽容、呈控伊兄邓宽宥、因该州修城。有蠹书舞弊、派累乡民之事。具控督抚。批交该州审理。转将伊兄邓宽宥、以疯病监禁等情。请解交湖广督臣审讯一摺。各省修理城工。俱系动用公帑。岂可丝毫派累闾阎。若武冈州果有借修城名色。纵令书役苛派扰民。该督抚既据州民控诉。即应彻底根查。据实参奏。何得仍发本州审讯。致将原告拘禁。果如所控情节。吏治尚可问乎。或邓宽宥、另有他事被系。而邓宽容捏词诬控。刁风亦不可不儆。即交总督吴达善、秉公严审。务令水落石出。吴达善到湖广未久。此案并非伊任内之事。本无庸稍为回护。若略存外省瞻徇恶习。曲意迁就。不将实情究出。辄欲颟顸了事。断难逃朕之洞鉴也。原摺著钞寄阅看。仍将审明缘由。迅速奏闻　　

○以故纳克书拉克什族百户衮楚克索达纳木子丹津、袭职　　

○豁除江苏丹徒县坍江田地二十六顷五亩额赋　　

○旌表守正被戕之山东济阳县民贺春魁女嘪氏　　

○乙丑。谕、嗣后遇有会试后应行酌取中书等卷。仍著同考各官。在闱随同正副考官分校录取。以昭慎重。　　

