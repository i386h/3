<!-- { "loadSidebar": true } -->
○谕、据舒常等奏、滇省解京官犯汪圻、委员徐勉、称病落后汪圻行至荆州地方。不由陆路正站行走。因与汉口较近。即托病违例船行。探视家属。实为猥鄙不堪。请交部严行查办等语。汪圻曾任臬司大员。非不谙定例者。乃知法犯法。不由陆路正站遄行。竟敢雇船由水路前赴汉口。探视家属。殊属胆大可恶。汪圻因馈送李侍尧银两。其罪固所应得。但此案究系李侍尧婪索营私所致。即如孙士毅、已加恩用为编修。汪圻若安静到京。朕本欲宽其一线。加恩末减。乃意毫无忌惮。任意妄行若此。则是伊自取重戾。不能稍为曲贷矣。汪圻、著沿途督抚截拏。锁解刑部。严审治罪。解员徐勉仍遵前旨。一并解京审办　　

○以大学士三宝、兵部侍郎曹文埴、俱充经筵讲官　　

○庚午。谕军机大臣等、据李湖奏、广州府知府李天培、于搜捕沙茭盗窝首夥各犯。实心经理。不辞劳瘁。两月以来。亲历各村掩捕。懋著勤劳。共计先后拏获盗首。并盗犯二百五十余名。现在又陆续拏解逸犯陈德运等五名。实为通省杰出之员。请将李天培权留广州。暂免开缺等语。前因李天培办理此案。尚能出力。已加恩擢用为肇罗道。兹该员于搜捕事务。既属认真。所有未获逸盗。自应责令办清。如该道任内。于缉拏余党。一切擒捕事务。呼应尚灵。即令其在省协同办理。倘肇罗道地方。距广州稍远。隔属不能兼顾。即将李天培、暂留广州府任。其肇罗道印务。另委干员署理。或即与陈绳祖调署之处。酌定奏闻。该处查办余党。不过数月。即当搜捕完竣。再令李天培、遵照前旨。回肇罗道任事可也。将此谕令巴延三、李湖知之。　　

○又谕、据伊龄阿奏、接奉谕旨令杨景素家属、承修河堤城垣等事。督臣萨载回任。尚需时日。恐伊子闻信隐寄。豫滋弊窦当即委员。会同总商。详确访查。正在查办间现据伊子杨炤、将在籍金银等项。一应房屋田地。及在京各处所存产业。并出借银两连盐引窝价。约共值银三十三万余两。一并另行开单禀呈等语。前因恐杨景素家属、有隐匿寄顿之事。已传谕伊龄阿留心查察。伊龄阿尚未接奉此旨。即能严密访查。所办具见实心任事。但杨景素前在总督任内。虽有簠簋不饬情事。系伊身后渐次昭著。亦无赃款实迹。与贪黩营私败露于生前者。情罪尚属有间。且伊子杨炤、闻信后。即将所有产业。据实和盘托出。尚属具有天良。著加恩将伊家产内、酌量拨给三四万两。俾资养赡。其余呈出之项。著交陈辉祖、伊龄阿、分别估变。以备高家堰等处工程之用。其有应行解京者。即著解京。并已就近谕知萨载矣。将此由四百里谕令知之　　

○辛未。兵部议准、前任两江总督萨载奏称、寿春镇标七营。袤延三千余里墩汛相距遥远。请于合肥县之石梁镇。寿州之下塘众兴集。宿州之石弓山。阜阳县之刘家集。六安州之丁家集。霍山县之西界岭。亳州之十字河。凤台县之蚌埠集。泗州之半城。旴＜日台＞县之蒋家坝。各建营房三间。通共工料银一千九百两。所需兵丁。在于裁汰塘兵改归实操内。添拨防守。从之　　

○豁除直隶平谷县水冲沙压地、四顷三十六亩有奇额赋　　

○壬申。谕军机大臣等、据袁守侗奏、请修密云县护城石子坝工一摺。内称、今科白河盛涨。大溜东趋。坝根现被水占。难以施工。必须于上游水分东西两股处。将西股河身。挑展宽深。另挖引水沟一道。计长三百一十丈。并筑拦水坝三道。将河水改由新河直下。使坝根乾涸。以便兴筑等语。自应如此办理。但阅图内所绘新挑引河沟一道祇面宽十丈。形势尚觉窄狭。似应向东再加展宽。俾河流畅顺。方可直达旧河。已于图内朱笔标记。至第一道拦水坝。自可仍照原拟修筑。其第二、第三、拦水坝两道。沟身既已展宽。则坝根亦应移东。并于图内朱笔记出著将原图发往。交袁守侗、详悉阅看。遵照办理。将此谕令知之　　

○礼部奏、冬至节。次日庆贺礼仪。得旨、今年冬至次日。著停止行礼　　

○癸酉。谕军机大臣等、据倪承宽奏、请于新建北海神庙内。添树碑二道。恭纪建庙谕旨。及初祭祝文等语。事属可行。著传谕袁守侗、即于该处、酌定地方丈尺。并选购碑石。奏请办理　　

○江南河道总督陈辉祖奏、河工岁修料物。定例十二月底。全数到工。贮备春初趱办。中间为日无多。河臣统辖徐扬。地方辽阔。查验难周。恐滋短少牵混之弊。请饬该管道员。分饬所属。稽察督催。仍照十二月底清交例。毋得丝毫欠贮并将该道印结。送部存查以专责成。违者参处。工程既免迟误。料物亦归实用得旨、如所议行　　

○旌表守正被戕四川卭州民刘三元妻、杨氏　　

○甲戌。上诣奉先殿、寿皇殿行礼　　

○谕曰博清额回京后。著以理藩院尚书、署都察院左都御史事。德福毋庸兼署。和珅仍兼署理藩院尚书事务。其博清额未到京以前。都察院左都御史。仍著德福暂行兼署　　

○定吐鲁番新建城名曰广安。东曰朗曦。南曰宣义。西曰殷阜。北曰利成　　

○是月。河东河道总督李奉翰奏、挑挖张家油房引河工竣。乘机启放。水势畅达正河。东西两坝。溜势渐缓。慎重趱办。月内定可合龙。得旨、览奏欣慰。伫俟佳音　　

○又奏、张家油房坝工。东坝已进埽三十二丈。西坝软镶五十一丈。口门尚宽三十五丈慎重趱办。以期早为集事。得旨。总以慎重为之。将近成功。反不可欲速矣　　

○原任浙江巡抚王亶望等奏、试行涨沙之法。依方购办药料。择日配合并无成效。得旨、早应奏闻。究属不经心。而疑信各半也。夫此为民之事。即略属偏方。何妨行之　　

○又奏、浙省商人呈称现在办理塘工、情愿捐银二十万两。稍佐工用。得旨、知道了。此系有益彼桑梓之事。可行耳　　

○两广总督觉罗巴延三等奏、会勘沙湾茭塘各村情形。业已盗氛净尽。村宇敉宁。惟查沙茭二司。系附省海滨大镇。向设文武员弁巡防。恐微末呼应不灵。似应移驻参游丞倅等员。始足以资弹压。其应由何营调拨员弁。何郡移驻同知通判之处。当周详筹画具奏。得旨、好。详妥为之。以期永久无弊。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十七



大清高宗法天隆运至诚先觉体元立极敷文奋武孝慈神圣纯皇帝实录卷之一千一百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。十一月。乙亥朔。上诣大高殿行礼　　

○临九公主第视疾　　

○丙子。旌表守正捐躯山东汶上县民柏有林妻徐氏守正被戕陕西兴平县民张士敬妻、张氏　　

○丁丑。广东巡抚李湖疏报、肇庆、罗定、嘉应、三府州属。开垦额外水田三十七顷有奇　　

○旌表守正捐躯河南南阳县民尹全妻、高氏　　

○戊寅。谕军机大臣等、据巴延三等奏、询据李天培称、前抚李质頴、署总督任内。曾经面頴各属地方洋面。盗劫频闻。应请行文沿海营镇。一体严拏。蒙谕允行。李前抚又委外委伍龙光、给发盘费。令其缉拏盗犯。后因香山县详报郑时、当铺被劫。拏获洋盗胡友南等一案。李前抚并无密传卑府。面询沙湾情形。亦无令查明各盗归家日期回禀之语。又查伍龙光、呈出禀覆原稿、与原奏内曾差外委访查。系属曾有其事。但讯据伍龙光供称、当日止奉差访拏梁亚香一犯。并无差令密探沙茭首夥各盗踪迹。回禀拨兵擒拏之语。核与李质頴原奏情节互异等语。此案李质頴奏称、今年春间、曾密传李天培、面询情形。商酌缉获之法。而李天培坚不承认。此等面商言语。本无实在凭据。或李天培因所奉谕旨严切。李质頴现已调任别省。欲卸已过。而巴延三等、恐涉回护前官。遂谓李质頴并无是语。亦未可定。若欲彻底根究。必须将李天培、及李质頴、一并解任来京。交军机大臣严切审讯。令伊等三面质对。方能水落石出。但此事不值如此深究。况玩纵之文武员弁。已分别拏问革职。出力之李天培、已擢用道员。此案赏罚已明。至李质頴任内。曾差外委伍龙光、改装易服。购线缉拏。并通行各协营弁。令无分疆界。协拏积匪巨窝。不得以地非所辖。彼此推诿。是李质頴、尚非全不查办者可比。其失于查察。亦与历任督抚约略相同。所有应得处分。俟巴延三查奏到日、交部议处。至李天培初次于李质頴前禀称、梁亚香等凶横狡猾。颇难弋获。府县差役无多。非拨弁兵协拏。不能擒捕。李质頴谕称、此系尔等府县的事。当设法上紧查拏。若轻易发兵。万一激出事来。谁担得起等语。若李质頴果有此语。则大不是。缉盗安民。系督抚专责。况李质頴兼署总督。地方既有剧盗。理应拨兵协拏。乃不肯发兵。畏难推诿。不几养痈贻患乎。此语虚实未定。姑不深究。但李质頴现任巡抚。应封疆重寄。此后诸事。益当认真督办。方能承受朕恩。莫自以为徼幸得计。倘再遇事诿卸。存此姑息之见。则是大负委任。必当重治其罪。决不再为宽贷也。将此谕令李质頴、并谕巴延三等知之　　

○己卯。谕曰、汪圻、前于馈送李侍尧银两案内。拟发新疆。朕本意以其究因李侍尧婪索营私所致。若果安静到京。尚可如孙士毅之加恩。宽其远发之罪。乃伊曾任臬司大员。押解进京。不遵定例。私自船行。探视家口。实属知法犯法。经刑部拟以绞候。自系罪所应得。但核其情罪。明年秋审时、九卿固必列入情实。亦尚不至予勾。伊转得安坐京城囹圄。免致远发。虽曰罪之。其实惠之。汪圻、著竟照原拟发往伊犁。自备资斧。永远充当苦差　　

