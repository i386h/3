<!-- { "loadSidebar": true } -->
○谕军机大臣等、据王进泰奏、提标营领餧京马一项。自乾隆二十八年、至四十一年分。历任提督任内。共陆续积存银一万四千四百余两。除前经奏明存留开设当铺银六千两。并留办草料银二千余两外。再留银一千三百二十余两。添补每年豫买麸豆草束之需。下存银五千两。可否解交内务府广储司库。或解交热河道库之处。伏候训示等语。直隶提标餧马。既有积存银两。其督标各镇领餧京马。是否如此办理、及有无银两积存。著周元理、即行查明。据实覆奏。至此项银两。原系兵丁等分内应得之数。官为妥办。得有余存。自应即留该处。量为滋生。期于兵丁有益。毋庸解交广储司、及热河道库。其应作何经理妥善之处。著王进泰、悉心详议具奏。将此传谕周元理、王进泰知之。　　

○又谕曰、阿桂已于五月二十二日。自永昌起程。与李侍尧沿途商办铜务。此时想已自省城起身。所有饬令缅匪送还杨重英、及奉表纳贡各事宜。李侍尧自能酌量妥办。至阿桂、李侍尧会奏、安插各土夷。及仍复车里土司二摺。巳批交军机大臣会议具奏。自俱可照覆。其安插之人。有应改徙乌噜木齐等处者。李侍尧务须选派妥干员弁。小心管押。并仿照从前押解广西省偷越安南人犯之例。沿途添派兵役护送。勿致稍有疎虞。又另摺所奏、自应即行严查妥办。但据称、此皆十三版纳夷众、不忘刁氏情形之语。殊未明晰。土夷自相劫杀。与不忘刁氏情形何涉。著李侍尧、即将其故详晰覆奏。此旨著由五百里发往。并令阿桂知之。缅匪如有遣人续禀情形。仍著李侍尧迅速具奏。寻奏、土弁刁应达、暂管宣慰事。其子肆虐。众人不服。益依恋刁绍文父子。以致滚科等劫杀。再檄谕缅匪送还杨重英、及奉表纳贡各事宜。阿瓦尚无回音。报闻。　　

○军机大臣议覆、大学士阿桂等奏称、投诚土司土目。及安插各土夷。毋庸改徙者。有线瓮团等二百五十余名。酌移乌噜木齐等处者。有召猛齐等五百余名。应遣还各土司本处者。有罕朝玑等三十余名。请分赏滇黔各员者。有黄国宾等眷属十余名。无家可归、及单身夷僧、不必移徙者。有阿陇等三名。均各就情形筹办。应如所请。至线瓮团等属下人。耕种官庄外。准食粮当兵。其应徙夷户启程时。该督务派妥干员弁。小心管押。照从前押解广西省偷越安南人犯例。沿途各督抚。添派兵役护送。仍一面行知乌噜木齐等处都统、及办事大臣。豫拨地亩。酌盖房间。夷户到日。庶不失所。至分赏各员夷眷。严加约束。夷僧亦交地方官稽查。从之。　　

○户部议准、署云南巡抚图思德题称、建水县普马旧厂之大黑山。另开槽硐。铅砂丰旺。就近拨临安局鼓铸。价值运费。照旧厂章程办理。从之。　　

○旌表守正捐躯直隶深州民王孙明媳郑氏、广东顺德县民梁添稼妻冯氏。　　

○甲辰。谕、宁寿宫工程处之笔帖式九格、新桂、广泰、重光等四员。在工年久。甚属勤勉。著加恩交吏部带领引见。　　

○谕军机大臣等、昨据阿桂等奏、查明滇省安插土夷情形。酌请分别办理一摺。现交军机大臣议覆准行矣。此内有应迁乌噜木齐等处、安插夷户五百余名。此等夷民。野性未驯。一闻移徙。恐不免有逃窜等事。现已传谕李侍尧、于伊等起程时。选派妥干员弁。小心管押。并著传谕沿途各督抚。仿照从前接递广西省偷越安南滋事人犯之例。添派兵役。实力护送。勿致稍有疎虞。　　

○大学士管云贵总督李侍尧、云南巡抚裴宗锡覆奏、彭理前在云南正署任所。并未置产。亦无寄顿。报闻。　　

○乙巳。谕军机大臣等、据国泰奏、粤省委解点锡委员肇庆府通判李廷谅、在德州病故。现已委员、同该故员亲丁仆从、接收转解。一面飞咨广东省。令其续派妥员。兼程前进。其接解之员。解送到日贮库。俟续派之员到日交纳等语。解员中途病故。其距京较远之省。自应仍由原解省分、另行派员接解。若距京既近。则本省虽另派员。亦艰于赶赴。自当由经过之省。派员代解。方无迟误。今该员病故。在山东德州、距京不过十余日。该督抚既已遴员接护解送。自应即令赴京交纳。何必复令粤省派员。致羁时日。因交户部详查旧例。所办本未画一。已饬令分别途限。另定章程妥办外。著传谕国泰、檄山东委员。协同该故员之子。将所解点锡。即行押运到京。赴部交纳。并令该委员、沿途小心管押。毋使家人船户、乘隙滋弊。其粤东省毋庸续派委员。徒劳往返。将此由五百里传谕李质頴、并谕国泰知之。　　

○军机大臣议覆、大学士阿桂等奏称、普安营瘴盛。兵丁等惮于派拨应募。且孤悬江上。不足控制各猛。请彻普安营。其景蒙移徙来兵。仍还本营。查思茅营近九龙江。城外厂地可设营。即将元江营移往兵二百十六名。添设该处。归思茅营游击管辖。原造普安营署舍。甫建旋朽。其银著承办各员、及各上司赔缴。以为添盖思茅营弁兵房署、及扩修城垣之用等语。应如所请。仍令李侍尧、先行严估。拨项兴建。又称、刁氏管理车里夷众。已二十四代。众不能忘。自刁维屏弃职潜逃。曾委刁应达、暂管宣慰司。转滋事故。查有同刁维屏投归之刁士宛、尚知奉法畏罪。请赏给宣慰土司。管理车里地方。以靖各猛之心等语。亦应如所请。并将私庄八处。给刁士宛交纳额赋。刁维屏仍旧监禁。从之。　　

○丙午。谕、前此批阅通鉴辑览。以石晋父事辽国。而宋徽钦之于金。亦称臣称侄。旧史于两国构兵。皆书入寇。于义未协。因命用列国互伐之例书侵。以正其误。并以大旨批示简端。今馆臣校勘刻本。复因当时所改。仅自石晋为始。其朱梁后唐诸代。尚未一律改正。将书内应改之处。黏签进呈。已照所请行矣。朕之厘正书法。一秉至公。非于辽金有所偏向。盖历代相承。重在正统。如匈奴在汉。颉利在唐。凡与中国交兵。自宜书寇。以正大一统之义。即宋室运际凌夷。然自徽钦以上。共主位号犹存。书法尚宜从旧。若五季时、中国已瓜分瓦解。不独石晋为辽所立。即梁唐诸代。亦难与正统相衡。犹之南宋以后。不得与汉唐北宋并论也。且朕意在于维持正统。非第于历代书法为然。洪惟我国家开创之初。当明末造。虽其国政日非。而未及更姓改物。自宜仍以统系予之。至本朝顺治元年。定鼎京师。一统之规模已定。然明福王犹于江南仅延一线。故纲目之编。及通鉴辑览所载。凡我朝与明交兵事迹。不令概从贬斥。而于甲申三月。尚不遽书明亡。惟是天心既已厌明。福王又不克自振。统系遂绝。若唐桂二王之窜徙无常。亦如宋末昺昰之流离瘴海。并不得比于高宗南渡之偏安。盖能守其统、则人共尊王。失其统、则自取轻辱。实古今不易之通义也。朕评论及此。惟准以大中至正之道。为天下万世严予夺。即以是示创惩。且使我世世子孙。咸知恪守神器。兢兢业业。常保此统绪。以绵亿万载丕丕基。所为诒谋垂裕之道。亦即在是也。将此明降谕旨、俾众共知之。　　

○以工部左侍郎彭元瑞、为浙江乡试正考官。编修茅元铭、为副考官。内阁学士汪廷玙、为江西乡试正考官。编修陈嗣龙、为副考官。中允张书勋、为湖北乡试正考官。礼科给事中戴第元、为副考官。　　

○戊申。谕曰、彭元瑞现在出差。所有承办明纪纲目。著派于敏中、钱汝诚、会同原派之和珅阅办。　　

○谕军机大臣曰、高晋参奏蒙城县知县李名扬、于该县观音庵尼僧发有身死一案。妄以盗杀为自缢。率混具详。凶贼尚未弋获等语。县令遇人命案件。理宜确验尸伤。据实详办。该县李名扬、于发有身死之案。既已验明伤痕。其房内又有失去钱物。自系被窃觉追。致遭杀害。乃竟妄称自缢。径行详报。生死罪名出入所关。岂有如此昏庸之理。仅予革职。不足蔽辜。著传谕该督、另行定拟具奏。至摺内称、经臣查核尸伤。及失钱情节。批司饬审。始经讯明。又叙及该县尚有刘义致死伊子刘黑一案。臣因情节支离。委员确讯。核与原详不符等语。地方命案。例系巡抚为政。何以此二案。俱经高晋驳饬。而闵鹗元转置之不问。则其平日所司何事。且闵鹗元、系刑部司员出身。刑名谅所谙悉。何以于此等疑窦多端、显而易见之案。全未看出。尚藉督臣逐节指驳。著闵鹗元、即行明白回奏。所有发有一案凶贼。应即饬属上紧严缉务获。从重究拟。其余刘黑等各案。亦即作速另行覆审。定拟办理。将此传谕高晋、闵鹗元知之。寻闵鹗元奏、发有身死一案。臣因情节未确。县详后、委员覆审。必俟获凶。方成信谳。刘义致死伊子一案。委员审详。仍与县讯相符。提犯亲审。亦无歧异。正办理间。因卸事进京。未及具题。现在与督臣高晋商办。严缉致死发有凶贼。刘义等犯。拟定即分别题咨。报闻。　　

○又谕、前据敦福奏称、彭理以监司大员。于所属违例放债。且将衣物勒当多银等情。已降旨将彭理革职。敦福交部严加议处矣。昨陈辉祖以伊兼署督篆。不能早为觉察。亦请交部议处。陈辉祖兼署督篆。且远在湖北。与巡抚敦福之近在本省者不同。毋庸交部议处。将此传谕陈辉祖知之。　　

○又谕曰、勒尔谨奏报甘省雨水禾苗一摺。据称、巩昌、平凉、庆阳等各府州属。于十二、十四、等日。得有细雨。虽入土未能深透。而甘省气候较迟。背阴卑湿之地。所种二麦豌豆。可望有收。至高阜向阳之麦豆。乾旱已久。恐难结实。查皋兰县等九处。受旱较重。静宁州等八处次之等语。甘肃每年多有缺雨之处。动辄成灾。今皋兰等各处。既有被旱情形。自当妥为查办。著传谕勒尔谨、即速饬委该道府。认真查勘。如有成灾处所。应行赈恤者。即一面据实奏闻。一面酌量轻重。分别妥办。务使穷民均沾实惠。以副朕轸恤之至意。将此由五百里谕令知之。仍将办理情形、及曾否得有雨泽之处。迅速覆奏。寻奏、皋兰等十七处。及续报靖远县等十县。夏禾已成偏灾。现饬该府、实力督率所属。加意妥办。报闻。　　

