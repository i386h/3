<!-- { "loadSidebar": true } -->
○谕军机大臣等、本日据明兴覆奏运河情形一摺。内称从前查看运道。见南阳、昭阳、微山、各湖水色。均系清水。曾询问该处地方官。据称湖西本有前明运河一道。去岁南阳、昭阳、微山、各湖。积水本多。水势甚旺。足以敌黄。黄水由湖西边即已南注。并未入湖。故湖水仍清。不致淤垫湖身。又前明旧运河尾、直至江南、始与中运河相会。故黄水在东境、并未入运。其运河间有漫没。乃系清水挤逼过高所致等语。若果如所奏。实堪欣慰。但阅从前所进青龙冈漫口下注图内、竟系黄水与湖水连为一片。恐不能无淤垫阻碍之处。再今岁情形。是否与上年相似。朕心深为廑念。著传谕阿桂、到工时。悉心体访。将各该处实在情形。迅速由驿覆奏。并绘图贴说呈览。　　

○乙巳。孝懿仁皇后忌辰。遣官祭景陵。　　

○谕、本日姚成烈奏、遵旨省释回民一摺。内称接据朱椿来咨、当将袁二拏讯。因旋奉谕旨毋庸办理、随将袁二当堂省释等语。袁二、本系安分回民。年已七十。该抚自当即行释放。此事前据朱椿具奏时。朕即降旨通谕各督抚、停其查办。今姚成烈奏、据咨查拏袁二。致年逾七旬之人。无辜受累。可见各省因此滋扰者已不少。皆朱椿办理错谬所致。朱椿虽不致如谭尚忠之徇情邀誉。而其不谙事理轻重。率行分咨查办。冒昧之咎。亦所难辞。朱椿、著交部察议。　　

○又谕、此次东三省、派拨随围人等、前来甚早。距进哨之期尚远。伊等在此等候。未免糜费。著交该将军等、嗣后派拨随围人等。令自七月十九日、至二十三日以内。前至热河。不必早来。至明年朕往盛京。毋庸派拨。　　

○谕军机大臣等、本日据闵鹗元奏、分办浙江海塘料石情形一摺。内称初次所办条石十三万六千余丈。业经全数起运赴浙。其接办之九万六千六百余丈。勒限趱运。扣至明年三四月间。可以一律办完运竣等语。该省所办塘工料物。源源接济。陈辉祖自当督率工员赶紧办理。但未知此时所办工程。究有几分。约于何时可以完竣。著传谕该督、令其确核工段。按日计算。据实奏闻。再从前节次所拨银两。并赔缴查抄各项银两。俱留为海塘之用。将来工程告竣时。是否足敷应用。并著该督详晰确查、开具简明清单、一并覆奏。　　

○又谕、据李侍尧奏、接准军机大臣议覆、俞金鳌奏请、将驼只料草节省银两、拨补节年亏缺公费等因。将现在查办缘由、先行覆奏一摺。内称甘省驼只料草节省银两。历年借动。多未归款。现在饬司行查。尚未据覆。今提臣奏请将此项拨填公费。自必急向兵丁扣饷完缴。是本欲借此项以抵兵欠。转因缴此项而加扣兵饷等语。此言甚通。已于摺内批示矣。此项驼只料草节省银两。如果各标营实贮无亏。方可拨补他项。今既查明积年压欠、未能立时完缴。若因此加扣兵饷。是欲利兵而转以累兵。殊非朕轸恤戎行之意。至此项那垫。因何久未归款缘由。著李侍尧确查覆奏。其节年亏缺公费银两。应如何通融筹画拨补。俾兵丁实沾利益之处。俟奏到时、再降谕旨。将此传谕知之。　　

○丙午。谕、本日福康安奏、续据逃兵张顺等三十六名自行投首。分饬解省办理一摺。所办甚好。此等脱逃兵丁。本系罪应斩决之犯。因事隔多年。不忍概予骈诛。节经明降谕旨、统限二年。准其自首免死。改发新疆。此实朕格外施仁。于无可宽减之中。予以一线生路。伊等稍有人心自无不即行投首之理。惟在地方官家喻户晓。俾人各周知。心无疑惧。则共庆更生。自必亟为投首。即如福康安此次奏报、自首逃兵三十六名。及从前投首之杨子坤等一十九名。统计已有五十余名。可见福康安饬属尽心。设法晓谕。不遗余力。以致伊等皆知乐生免死。不复因循藏匿。福康安办理此事。甚属认真。著交部议叙。至此项逃兵。各省俱有。而自降旨以来。何以奏报投首者、仍属寥寥。各省督抚办理之不善。能勿引以为愧乎。嗣后务再严饬所属。实力奉行。将前后所降谕旨。刊刻发贴。使穷乡僻壤。广为传播。若二年限满之后。仍不投首。则是怙恶不悛。仍不知恩。惮于远迁。一经拏获。罪在不赦。断不能再为曲贷也。福康安原摺、著发钞。并将此通谕知之。　　

○又谕、前据萨载奏、开放顾家庄引渠。分洩运中河水、畅达入黄情形一摺。朕以该处引渠。分洩上游漫口之水。既能得力。即使掣动全河、由此归入旧黄河。直注入海。似亦无不可。因降旨询问该处情形、是否可以如此办理。此朕廑念河防、设为或然之想。今据萨载覆奏、顾家庄所开引河。分洩运中河之水入黄。实为得力。若一经掣动全河。则顾家庄至杨家庄口门。此七十里运道。即不能通行舟楫。必须经由黄河七十里、始行入运等语。此等情节。朕实未知。萨载熟悉彼处情形。据实入告。所办甚是。自应照所议行。朕办理庶务。从不肯丝毫稍执己见。况河工运道。必须亲履其地。目击情形。方能洞悉无遗。此次堵筑漫口。久未完工。朕宵旰勤求。不得不曲为筹画。如果该处情形未便原应据实直陈。不必稍涉回护。方合大臣任事之道。即如豫工需用邻省助夫一节。经朕降旨、宽予限期。至明春桃汛开放引河。其直隶山东雇募人夫。俱停止前往。亦因伊等办理此事。见识实有未到朕自当为之通筹全局。伊等在工言工。任大责重。故见张皇。朕亦不之怪也。所有萨载奏到原摺。及李奉翰、韩鑅、富勒浑、各摺。俱著交行在大学士九卿等阅看。并将此通谕中外知之。　　

○谕军机大臣等、本日据萨载奏、查看青龙冈迤下漫衍之水。逐渐澄淤流入微山湖等因一摺。其所奏情形。俱已览悉。并于摺内详晰批示矣。但阅该督奏到两图、并韩鑅奏到图内、其所绘三湖。自金乡以下。即系清水。而黄水别无南下去路。据称系湖满、顶住黄水、不致直灌等语。则似黄河于金乡以上。即渐次澄淤。以下皆清水矣。而昨日明兴覆奏摺内、则称湖西本有前明运河一道。去岁南阳、昭阳、微山、各湖积水本多。水势甚旺。力足敌黄。是以黄水由湖西边即已南注。并未入湖。又前明旧运河尾、直至江南、始与中运河相会等语。又似黄河被湖水所逼。自行一路至江南始入运河。何以此次萨载、韩鑅、进到图内、并未将旧运河一道、黄水经由南下之处绘入。著传谕萨载、李奉翰、韩鑅、明兴等、查明湖西旧运河、坐落方向。究在何处。其萨载、韩鑅、明兴等、所进三图。究竟以何为准。一并详查声叙。添绘合成一图。贴说据实会奏。勿稍存回护之见。本日进到各图、及昨明兴所进之图、一并发去。将此由五百里传谕萨载等、并谕阿桂知之。　　

○丁未。工部奏、坛庙工程、及祭祀陈设事宜。向系工部会同太常寺办理。两处会同。徒滋纷扰。不若分款承办。以专责成。请嗣后修葺工程、庋置幄次、悬挂望灯等事。归工部。其糊饰、拂拭、陈设等事。归太常寺报闻。　　

○戊申。予故原任福建巡抚杨魁致祭如例。　　

○已酉。谕、礼部具题本年八月十五日。京师月食。百官朝服齐集太常寺、行救护礼一本。虽系照例具题。但日月薄蚀。究非经行常度。向来朕遇此等事。皆于宫中素服拈香、行救护礼。百官齐集救护。亦应素服将事。以合奏鼓之义。嗣后如遇日月食。虽当应穿朝服之期。亦著用素服行礼。著为令。　　

