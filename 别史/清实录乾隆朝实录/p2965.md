<!-- { "loadSidebar": true } -->
○已未。谕、据明兴奏。癸卯科山东乡试。年届八十以上之生员焦会涂等六名。三场完卷。未经中式等语。该生等俱年逾八旬。踊跃观光。深堪嘉尚。兹当銮辂经临。允宜特沛恩施。以示奖励。焦会涂、赵象观、张申、张自道、徐简扬、梁重华、俱著加恩赏给举人。准其一体会试。用昭省方作人。优惠耆龄之至意。　　

○河南巡抚何裕成奏、省城于正月二十六日。复得春雨。入土三寸有余。附近州县。大略相同。其余各属。俟查明另奏。得旨、欣慰览之。　　

○是日。驻跸晏子祠行宫。　　

○庚申。御制济水考曰、济为四渎之一。禹贡导。沇为济。以至会汶入海。不过八语。而穷源至委。昭垂千古。为不易之恒流。向尝赋四渎诗。虽加考证。祇以汉志、及水经注郦道元、李濂辈。各持己见。究之其身并未历其地。遵耳食而相龃龉。盖因济流伏见原无定。是以展转纷歧。无足怪者。即如禹贡所云入于河者。非济之清流入黄也。盖即伏于黄之底。所谓入也。溢为荥。则又见而出为荥。地志匠谓即荥波之荥见豫州者。三伏三见。此其一证。然其伏见。原亦无定处而无定数也。东出陶邱。则今之曹州。又至于菏。则今之菏泽县。蔡沈所谓济阴县自有菏派也。又东北会于汶。汶自有源。宋乐史所云清河。即今之大清河。唐李贤所谓济水东贯滑曹郓青以入于海者也。是则济之源委。实不出禹贡数语。以解之者愈多。而考之者愈紊。乃致人但知大清河而反不知济。遂若灵渎有不可复求者然。盖尝论之。禹贡所言。乃本然之形势。今则时代变迁。伏见靡定。亦理之所必有。而以禹贡八语证之。总不出敷土奠川之本来。其纷然口舌之论。偶藉以资多闻亦可。即付之不求甚解亦可。　　

○谕、所有长芦应解浙江海塘银七万两。著再赏给山东三万两为办差之用。其余四万两。仍遵前旨。解赴海塘工程备用。　　

○又谕曰。贵州提督敖成、老成历练。出力行间。正资倚畀。遽闻溘游。深为悼惜。前于该督奏到。已加恩晋赠太子太保。交部议恤。今披阅遗疏。追念前劳。并因伊子均未服官。著再加恩、赏给云骑尉世职。照例袭替。其应承袭之子。著原籍督抚、俟服阕时。拟定正陪送部引见。所有任内降革处分。概予开复。以示朕眷念成劳。有加无已之至意。　　

○以病休广西那地土知州罗元善子起珹、袭职。　　

○是日。驻跸潘村行宫。　　

○辛酉。谕、据福崧参奏。石门县知县朱麟徵。因地保张奕高、承催钱粮。多未完纳。令役责处。张奕高推诿不服。出言唐突。该令将张奕高重责三十板。旋因伤重毙命。请将朱麟徵革职等语。所办未免过当。知县身膺民社。如于所管人役。有因私挟忿。责处致毙情事。自应参奏革职治罪。今朱麟徵于地保徵催钱粮。多未交纳。且又挺撞本官。责处本属分内应辨之事。而该地保既已承催不力。又复出言顶触。已有应得之罪。况该令将该地保责处三十板。亦系如法决责。不得谓之滥刑。若因此而概请革职。则将来州县所管吏役保约。皆得有所倚恃。挟制本官。于实力办公之道。殊多未便。嗣后如挟嫌逞忿。致毙人命者。仍照例办理外。如事属因公。按法责毙所属人役。该督抚止须奏请交部议处。部议时、亦不过议以降级留任。已足示儆。不得遽行革职。致启胥役刁恶之渐。所有此案朱麟徵应得处分。即照此办理。著为令。　　

○谕军机大臣等、据富勒浑奏。拏获符水迷人钟亚金案内之黄江水、黄水、二犯。一并押解赴粤质审。曾降旨令福康安、会同该省督抚、切实查办、定拟具奏。本日又据雅德奏、拏获黄江水等。讯取供词。并称。先据广东咨称钟亚金供出、曾赴福建诏安县。投拜黄江水为师。继又咨称钟亚金在县所供。邪术传自黄江水之处。系听黄亚水私嘱误扳。其实邪术系黄亚水之父黄学贵传习。前后情节互异等语。黄亚水既供曾在海丰县公平墟地方、与黄江水祈禳一次。即黄水一犯。亦经钟亚金等供指确凿。该二犯自俱系此案邪术党羽。不可不严行追究。以尽根株。著传谕福康安、会同该省督抚、将该犯等详加审讯。毋得任其狡赖。至粤东盐商派捐公费一案。计自正月十五日发摺之后。为日已久。自必得其切实底里。续行迅速驰奏。一面即行速回。将此由六百里传谕知之。雅德摺、并著钞寄阅看。　　

○是日、驻跸灵岩寺行宫。　　

○壬戌。上至泰安府。诣岱庙行礼。　　

○遣官祭关帝庙。　　

○谕、各省督抚等、年终汇奏事件。向由军机处、将有无迟延遗漏、查明具奏。原以专责成而重考核。但该督抚等奏报发钞后。各部院不过照常汇题。存案备查。而军机处名为汇总。实不过循例奏明。仍属具文。于核实办公之道。均属未协。即如各省拏获命盗各案。已未结数目。及盗窃案已未缉获。记功记过各款。该督抚等均于年终汇奏一次。但此等案件。如果事隔数十年。实在无从督缉。竟应查明酌与开除。以清尘案。其余未结未获各款。自应分别款案。定以处分。庶承办之员。自顾考成。俱知上紧办理。依限完结。而督抚等、亦不能以一奏了事。嗣后各督抚年终汇奏各项。均著各部院衙门。详晰查核后。汇送军机处核加考核。于三月间汇齐办理具奏。如各该部有疎忽遗漏。军机处又不能详加核正。经朕看出。惟军机大臣是问。　　

○谕军机大臣等、据留京办事王大臣奏。讯取秦泉等供词。并请将该二员革职。俟秦鸿甲解到时再行质讯一摺。固应如此办理。但念秦泉等、前于秦鸿甲出京日期。代为捏改。顾念兄弟私情。尚属情理所有。至萨载前奏。秦鸿甲供。系秦潮在国史馆上听见钦差赴广东之信。回家向伊说过。今据秦泉等供、秦鸿甲是否确知谭姓告状之事。他并未说起。实在不知道等语。供词仍属闪烁。其中显有推诿躲避情事。秦泉等系读书居官之人。应知大义。今朕加恩、再令王大臣讯问。伊等稍有人心。自当逐一据实供出。其咎尚轻。若复仍前掩饰。将来秦鸿甲解到后。严切质讯。自无难水落石出。彼时究出实情。则小事转为大事。秦泉等恐不能当其咎也。此时秦泉等姑免革职。著留京王大臣、再行反覆开导。令其据实供明。毋稍隐饰。自罹咎戾。　　

○刑部奏。臣部办理赎罪各案。俱专摺奏请覆定。至情罪较重。未能准赎。向例即由臣部议驳。未经与准赎各犯。一体奏明。诚恐所议未必平允。应请嗣后除笞杖人犯。照旧办理。并由各省具奏、交部覆议之案。仍逐案奏覆外。其外遣军流以下罪犯。在部呈请赎罪者。俱开明案情。分别似应准赎。似不应准赎两项。按月汇奏。如一月仅止一件。归入下月汇奏。从之。　　

○是日、驻跸泰安府行宫。翼日如之。　　

○癸亥。上命皇十一子永瑆祭少昊陵皇十五子颙□□祭元圣周公庙。　　

○遣官祭昭忠祠。　　

○赐扈从王公大臣、及山东官员等食。　　

○甲子。遣官祭先医之神。　　

○是日、驻跸魏家庄行宫。　　

○乙丑。谕。前岁堵筑青龙冈坝工时。漫水业已断流。旋因西坝陡蛰。大溜下注。河道总督李奉翰在工竭力抢护。以致跌入金门被缆格伤。若非有人拯救。几至殒命。该督以总河大员。身先督率。经此危险。实堪嘉尚。从前萨载、因办理陶庄引河。甚为出力。曾经赏给骑都尉世职。今李奉翰前来行在接驾。朕轸念前劳。宜膺懋赏。李奉翰著照萨载之例。加恩赏给骑都尉世职。以示优眷。　　

○谕军机大臣曰。福康安参奏、始兴县知县卫克堉、向埠商挪借银两一摺。已批交该部知道矣。卫克堉。身为县令。辄敢向商人勒借银两，实属有干例禁。已革运使秦鐄。于该商呈控时。并不严查揭报。显系有心庇护。自应严切究讯。归案办理。又福康安等奏、查抄秦鐄寓所赀财一摺。秦鐄久任运使。其寓所赀财什物。何止此数。自系闻有钦差之信。豫行隐寄。今既已如此。止可毋庸深究。其案内应讯情节。仍著福康安等切实查审。毋任匿饰。一面定案具奏。一面赶赴行在。将此由五百里传谕知之。　　

○又谕。昨入山东境后。经过德州一带途次。农田不无待泽情形看来直隶保定以北附京一带。各属得旨有雪泽。土膏尚属滋润。至河间景州等处。与东省毗连地。土殊觉乾燥。现在该处曾否续得雨雪。于农功有无妨碍。著传谕刘峨、将现在情形。速行据实覆奏。寻奏、直属正月以来。天津、永平所属。于正月二十六、七等日。各得雪一、二寸不等。河间等处。未得雨雪。今岁节气较晚。现在尚无妨碍。得旨、一得甘泽。即速奏闻。　　

○刑部奏。定拟满斗罪名一案。得旨、满斗本应照例发往伊犁。第念其年逾八旬。著加恩准其照三品以上罪犯军流者。捐赎银七千二百两。照数缴出。仍著内务府大臣、该参佐领、严行管束。令其安分家居。不许出外滋事。并著罚出银二十两。给付郑荣之家。以示惩儆。余依议。　　

○行在军机大臣、以李奉翰世职情愿兼衔请。得旨、骑都尉世职。著加恩以李奉翰长子銮仪卫治仪正李庆徵、承袭。　　

○户部议准、四川总督李世杰疏称、四川打箭炉、及口外官兵口粮。向由天金。雅安、清溪、荣经、芦山等五州县。采办供支。嗣督臣文绶奏准、以金川存剩米支放。暂停办运。现查该处存米。不敷来岁支用。请照旧例。交原派五州县。分年采买。碾运打箭炉。以资接济。从之。　　

○是日、驻跸中水、行宫。　　

○丙寅。上谒少昊陵。　　

○至曲阜谒先师庙。　　

○遣官祭启圣林、及颜子、曾子、子思、孟子祠。　　

○吏部议奏、各部院额外学习人员。有因降革援例开复者。向因例无明文。准其接算从前行走日期报满。今查实授人员。降革开复。不计前俸。此项学习人员。亦应仿照办理。均以开复到部之日。另行扣限报满。从之。　　

○是日。驻跸古泮池行宫。　　

○丁卯。孝康章皇后忌辰。遣官祭。孝陵。　　

○上诣先师庙。行释奠礼。　　

○诣孔林酹酒。　　

○诣元圣周公庙行礼。　　

○谕曰、李侍尧奏、兰州城守营参将德海等。拏获发遣新疆逃犯杨三一摺。讯据该犯供。系由嘉峪关混进。请将嘉峪关巡检王岳扬、署游击杨廷弼、交部严加议处等语。王岳扬、杨廷弼、俱著交部严加议处。至嘉峪关系肃州所管地方。该知州并不实力查察。以致该犯得以潜入关内。并著该部查明。一并议处。　　

