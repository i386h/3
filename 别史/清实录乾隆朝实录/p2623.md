<!-- { "loadSidebar": true } -->
○又谕曰、寅著奏、据盐城县禀报。四月十九日。有南来盐船二三十只。蜂拥往西门。及知县、守备、前往查拏。众犯登岸持械。放火烧桥。戳毙营兵一人。戳伤衙役三人。经官兵施放鸟枪。众始退逃。当拏获盐船十六只。获犯张信元等男妇十四人。枪毙盐犯三人。现在寅著、已亲往该处。查拏首夥各犯。并饬邻境州县。并力协缉。一面移知督抚等语。盐枭敢于持械拒捕。放火烧桥。伤毙兵役。不法已极。其船多至二三十只。匪徒必聚至百人以外。似此纠众肆行。实为可恶。不可不速拏务获。严加审讯。尽法多治数人。以示惩儆。今高晋、现往浙江会看海塘。萨载、又有督办挑浚河淤等事。均难分身兼顾。著传谕杨魁、星速驰赴该处。将已获各犯。严加刑讯。根究为首要犯。及党夥各犯。立即董饬各员弁。上紧擒拏。毋使一名漏网。其就获之犯。审得确情。有应决不待时者。一面奏闻。一面即在该处正法枭示。其同恶相济之犯。必当从重多办数人。不可稍存姑息。即末减者。亦应发往伊犁为奴。杨魁、务须实力妥办。仍将查拏审办情形。迅即覆奏。去岁冬间。山东省私盐拒捕之案。情罪重大。曾谕两省督抚。各驻境上。会缉要犯。尽法惩治。匪徒应稍知敛戢。何以为时未久。盐城又有匪众贩私之事。且较前案更大。其故殊不可解。昨冬经国泰等、讯明私盐来历。系得自老少余盐。因思为正本清源之计。谕令各督抚盐政。酌筹官买余盐。即以其价散给贫民。俾资养赡。以期杜遏流弊。或匪徒闻有此信。转欲逞其伎俩。妄思轶于禁令之外。果尔、则其情罪。尤堪发指。杨魁、务严讯起事缘由。据实具奏。不可稍有匿饰。至如各督抚盐政。会议老少余盐一事。直隶、山东、等省。俱照朕旨。酌量议行。惟江南、则请设立官垣。收买余盐。令肩挑背负贫民。赴官垣买取挑卖。但不许多觔越境。其法未为妥善。现经该部议驳。在寅著、所见者小。不知通盘筹画。尚无足怪。高晋、久任封疆。深悉地方情形。且今春在京时。朕亦经详晰面谕。理应实力筹办。何亦与寅著、率为此奏。著高晋即行据实明白回奏。此旨著由六百里发往。谕令杨魁速办。寅著摺、并著钞寄阅看。杨魁到盐城时。先将获犯严讯情形。速即由驿覆奏。并谕高晋知之　　

○辛酉。谕、豫省自春夏以来。雨泽稀少。二麦难望有收。业经传谕该抚。将开封等五府。加意抚绥。并酌借贫民口粮耔种。以资接济。但念归德、陈州、二府、许、汝、二州。待泽情形。略与开封府相同。自宜一体抚恤。以纾民力。著再加恩。将归德府属九州县。乃陈州府属之沈邱等三县。并许、汝、二州。照开封五府之例。凡无力贫民。酌借一月口粮。每亩借给耔种银两。以资力作。并将陈州府属之扶沟、沈邱、项城、三县。社仓民欠米石。均缓至来年麦后徵还。俾小民得尽力农田。该抚务督率所属。悉心经理。以称朕轸念民生。有加无已之至意。该部遵谕速行　　

○又谕、据吴虎炳奏、宣化县知县万廷莘、查获安南国人陈廷暄、阮文富、二名。薙发改装。称系贡使胡仕栋家人。该县即带与该贡使认明属实。覆讯禀报等语。陈廷暄等私自薙发。改换服饰。偷越隘口。安知非另有别情。该县既因其形迹可疑盘获。自应彻底根究。务得实情禀报。乃因其称系贡使胡仕栋家人。辄带与该贡使自行识认。办理殊为错谬。安南土语。该县无由通晓。或此二人诡捏。而胡仕栋为之掩饰。俱未可定。何得信为实据。即此一节之错谬。其诸事糊涂。可以概见。岂宜膺民社之寄。万廷莘、著革职。该部知道　　

○谕军机大臣等、据吴虎炳奏、宣化县知县万廷莘、查获安南国贡使胡仕栋家人陈廷暄、阮文富、薙发改装。形迹可疑。即带犯与该贡使认明属实。覆讯禀报。现在亲提研讯等语。该县万廷莘、所办殊属非是。陈廷暄等、既私自剃头。改换服饰。潜越隘口。安知非外夷奸细。该县盘获之后。自应彻底根究。务得实情。通行禀报。乃即带与该贡使识认。信以为实。安南土语。该县无由通晓。或此二人诡捏。而该贡使为之匿饰。俱未可定。若非吴虎炳亲提查讯。不几为其所愚耶。万廷莘、不晓事若此。其诸事糊涂。已可概见。岂堪胜县令之任。已降旨革职矣。至该抚一闻禀报。即饬令委员解省。亲提严讯。所办尚是。著将该二犯薙发改装。偷越关隘各实情。迅速审明。即无他故。亦当留于内地。治以应得之罪。仍饬谕该国王知悉。著吴虎炳、即行讯明具奏。将此传谕知之　　

○又谕、户部议驳、高晋等会议老少盐觔一摺。所驳甚是。肩挑背负之盐。向为私贩影射滋弊。不可不清其源。而高晋等议请设立官垣。收买余盐。即令贫民赴官垣领买挑贩。第不许多觔越境。所办实未允协。昨已有旨。令高晋明白回奏矣。现今盐城县、复有盐枭纠众贩私。持械拒捕。伤毙兵役之案。可见各盐场积弊甚多。不可不及早厘剔。岂宜因循贻误。昨谕杨魁驰赴盐城。查审私枭一案。计日可以到彼。寅著亦先期驰赴该处。现在萨载承办清口以下黄河嫩淤。业将就绪。且派有道将等上紧经理。毋庸亲身督办。著传谕萨载、即行前往。会同杨魁、寅著、将老少余盐一事。另行详悉妥议具奏。所有原摺、并著钞寄。照折角处。折令阅看。高晋前往浙省、查勘海塘。如已竣事回程。亦著到该处、一并入议。若实有不能行。亦应将实在情形奏闻。并议何以除弊之法。不应勉强牵就。若高晋等前议。非明官立私盐之厂。而招人贩私乎。此旨著由六百里发往。传谕萨载、杨魁、即速妥办。并谕高晋知之　　

○壬戌。孝诚仁皇后忌辰。遣官祭景陵　　

○以告退奉恩将军庆善子显龄袭职　　

○癸亥。谕、据德保奏。四月二十一日未时。淮安地方。陡起暴风。雷雨交作。势甚猛烈。所有渡黄漕船。安庆前、安庆后、镇海后、扬州头、泗州后、太仓前、江淮头、苏州白粮、兴武五、太仓后、杭严二、杭严四、湖州白粮、海宁所等十四帮内。共沉溺船三十四只。沉溺剥船二十六只。碰损风艄天篷等项。折损头桅大桅船二百十一只。淹毙男妇八名口等语。漕船陡遇暴风。致遭沉溺。所有淹毙人口。著查明照例抚恤。其况溺米石。虽例应买补。但暴风伤损船只。实属人力难施。若再令赔偿。情殊可悯。著即查明确数。据实具奏。加恩豁免。余著照该署督所议行　　

○谕军机大臣等、盐城县私枭拒捕烧桥。伤毙兵役一案。前据寅著奏报。已谕令杨魁、星速驰赴该处。查拏审办。兹据杨魁奏、接据该县禀报。即日起程驰赴盐城。督率道府、及地方文武。上紧跟拏要犯务获。据实审办等语。自应如此认真速办。此案盐枭。敢于纠集多人。装船二三十只。肆行私贩。且敢持械拒捕。放火烧桥。并将官兵伤毙。实属目无法纪。不可不及早全行弋获。严加刑讯。多办数人。并于该处即行正法。以示惩儆。现在曾否将要犯全获。讯得实情。勿稍延缓。致令远扬漏网。至各犯所装盐船。但云自南而来。并不言及来自何处。其前往西门。亦不言其去欲何往。殊未明晰。萨载等、务须逐一查明。以便易于根究。至盐船二三十只。已获十六只。其未获者尚余一半。船行非单身逸犯可比。更易追拏。今各船自应悉行就获。即弃船逃窜之犯。亦当上紧追捕。勿使远逸幸免。再昨岁山东私盐案内。尚有首犯孙大汉、脱逃未获。或该犯仍在此案盐枭内。纠聚多人。故行抗拒。亦未可定。果尔、其情罪尤为可恶。萨载等即将已获各犯。切实严讯。务得实情。如果孙大汉在内。更须即速严缉就获。加重治罪。萨载、杨魁、审办此案。务须实力严惩。多办数人。即应行末减者。亦当发伊犁等处为奴。不可稍存姑息。至盐城距淮安甚近。德保、驻劄淮城。自应早得信息。何以迟至五六日后。始行具奏。至此事虽非总漕专责。而地方既有盐枭拒捕大案。德保亦不得诿为无过。并著萨载等、于讯明此案后。一并查议具奏。其盐城县知县康杰、守备周光中、一闻盐枭拒捕。即带兵役前往查拏。并即开枪击毙枭徒。立擒首夥各犯。并获多船。尚属能事。并著萨载等、于结案后。将该二员送部引见。此旨著由六百里发往。萨载等、即将现在获犯讯办情形。迅速由驿覆奏。并谕高晋、德保、知之。　　

○甲子。谕、直隶顺德、广平、大名、三府属。与河南接壤。因上年雨泽稀少。所种秋麦无多。本年春膏亦未深透。虽直隶本年轮蠲钱粮。闾阎可免追呼。但该府属。上年尚有应徵缓徵钱粮。前已降旨。缓至秋收后徵收。第念歉收各处。口食稍艰。若于秋收后即令输将。未免尚形竭蹷。著再加恩。将三府属所有带徵钱粮。概行缓至来岁麦熟后徵收。以纾民力。该部即遵谕行　　

○乙丑。上御勤政殿听政　　

○谕、本年散馆清书庶吉士梁上国、汉书庶吉士仓圣脉、何思钧、前已有旨以部属用。著加恩俱留馆。再教习三年。同新科庶吉士一体散馆　　

○又谕、前户部奏驳、富勒浑等、奏销运送军粮军装人夫回空口粮。先后牵混一摺。当经传旨。令其逐一登覆。明白回奏。兹据奏称、在站人夫。同系负重执役。而所运军粮军装军火等项。均属急需。并无差别。且查十二三年金川成案。军装等项。背夫回空口粮。一律全支。现有当时办过案卷。此次原系循照前例办理。第因彼时军务紧急。诸事纷繁。是以至三十九年、始行咨部立案。断不敢丝毫牵混等语。此项回空口粮。既系一律折给。且为伊等往来粮站。目击身亲之事。自属实在情形。俱著加恩准其开销。　　

○丙寅。谕军机大臣等、据步军统领衙门奏、贵州遵义府仁怀县民人杨玫、呈控民人谢希廷等、霸占伊家祖遗地亩。又将伊子杨玉安、杨奉安、用箭射死。地方官并未质审。率行拟杖完结等情一摺。李侍尧、现已起程来京陛见。路过黔省。此案即交李侍尧、秉公查审具奏。即或该督现已过黔。或在湖南等处。接奉此旨。仍著回至贵州审办。俟定案完结。再行起程来京。其原告杨玫、已交该部。饬发沿途地方官、迅速解往质讯。原摺并著钞寄阅看。将此由四百里谕令知之　　

