<!-- { "loadSidebar": true } -->
○又谕据佛德奏外省官员到任定例将管事长随开具姓名籍贯。造册通报上司存案。以防奸宄今有于长随之外。另名管理杂务之人。应请一体造册通报一经犯法即照例分别治罪一摺。佛德向历外任此奏必实有所见闻但所陈办理之法。不过令将姓名籍贯造册申报殊于事理未得綮要况造报徒事纷繁久且具文塞责保无另立名目仍非所以杜根株而绝弊窦外省各衙门既有幕友佐理案牍复有长随供其驱使。斯亦足矣。今乃于幕友长随外复有办理杂务之名。甚至滥冒顶滞混厕官场侵事权而滋奸伪莫此为甚。至衙署中或子弟随任读书或近亲依居糊口。亦常情所不能无但竟使其干涉公务出入无忌又安保无不肖之徒藉口办公招摇生事者耶著通谕各督抚严饬所属将办理杂务名目力行禁止加有违犯即行据实参究。重示惩儆。以昭炯戒。倘不实力奉行致所属以私人而代公务。滋生事端惟该督抚等是问　　

○又谕、礼义廉耻居官者立身之要。虽不可妄行验纵亦不应自处过卑以为取悦上司之计如侍卫及满汉部属与堂官接见回事俱有一定体制遵行已久。人所共知近闻侍卫部院司官内有见该堂官辄行屈一膝者或更因有恳求之事及本身稍负愆尤即免冠叩首者至于途次相遇有彼此乘马属官竟行下马者于定制甚为错谬向来满洲除告兵告围之外从无长跪叩首之例况侍卫系内廷行走人员即在领侍卫内大臣前亦俱侍立回事从不屈膝迩来因新留京居住之索伦达呼尔等在军营时于将军大臣前每行跪叩以致一时不能记忆遂成习惯殊不思伊等虽习于此其他待卫又将何以行之况伊等既现任侍卫其本职礼仪自当学习熟娴际此太平之时并无军旅之事又何所求告耶若不严行禁止则彼此效尤何所底止著通行晓谕侍卫部属接见本管堂官俱照旧例侍立回事即自行问候亦不过鞠躬致意已足达情称礼倘传行之后有仍蹈前辙者该堂官即行严加申饬训诲诲而不悛即参奏治罪如大臣等不以为事妄自尊大受此谄謀恬不为怪姑容此卑鄙无耻之徒经朕查出定行从重治罪嗣后属员等若即恃此不遵礼法率行傲慢纵肆则尤为非礼伊等务宜循分守例以协旧章再伊犁喀什噶尔等处办事大臣前侍卫等不应过于卑屈即伊犁所设总统将军亦不过镇守边地并非从前军营将军大臣可比侍卫等亦不应屈膝跪叩倘有似此者该将军大臣即严加训饬勿得任其日流于下再闻迩来卑鄙无耻之徒有罔顾职任称庄亲王。諴亲王。为太王及见王等长跪请安者此由一二无耻之人以谄媚为谦恭至于此极若久之沿为恶习所关非细假如庄亲王諴亲王诸子内有晋封王爵而伊等已经退闲之后其属下人等以伊为现任亲王之父称为太王尚可今无故遽称为太王将何所指耶。著严行禁止此后称王等为太王。及见王等长跪请安者凡王大臣遇见。亦叩行参奏以儆弊俗著将此通行晓谕中外知之　　

○军机大臣等评奏据巴尔品奏称商都达布逊诺尔太仆寺马共六千匹除应给察哈尔马二千三百二十六匹外。俟牧场马驹养成仍可得二三十匹等语查现在直隶绿营缺马皆需买补请将商都达布逊诺尔太仆寺所余骗马四千余匹交直隶总督提督令其抵补所属空额其应如何定价著方观承巴尔品会议。具奏再据巴尔品所称牧场马驹陆续长成俟二三年后可用者实系若干令其呈报从之　　

○癸卯。上诣畅春园、问皇太后安　　

○幸圆明园　　

○钦差刑科给事中副都统衔七十五奏啯匪侵扰青海蒙古等。来路甚多其出没要区共计五处请派兵一千名分守五卡游牧探贼动静合力追剿奋勉者报部议叙怠惰者严加惩治扎萨克有不遵行者指名题参治罪再查王索诺木丹津衮楚克达什。贝勒丹巴策凌。贝子那木扎功策凌沙克都尔扎布皆熟识啯匪情形尚能办事请即令伊等总管五卡兵臣面饬王索诺木丹津等率属勒习武艺明年在会盟处亲阅勇惰。以定赏罚。从之　　

○甲辰。兵部评准。闽浙总督杨廷璋奏称、标营学习世职及澎台俸满把总候补千总并分发候补千总之武举。均应按照缺次轮流咨补但无志者。或以缺次有定不肯练习技勇请于甄别年满千总之期一例甄别。其衰怠者。即休退报部。俾留标各员知所策励从之　　

○钦差刑科给事中副都统衔七十五奏、据青海扎萨克郡王索诺木丹津呈请由四川出派大臣一员聚集郭罗克百户等带领该扎萨克等约地会盟。嗣后青海蒙古及郭罗克番子等倘有盗窃案件将为首一二人从重惩治。法律既定庶盗风可以渐绝恳请代奏等语查郭罗克番子习于攘夺往往阻截西藏大路抢掠唐古忒蒙古被劫之人因距西宁西藏四川较远走告无路前任大臣等虽曾咨拏因不知贼匪姓名从未捕获但该番虽习于为盗然久服王化。若再开导训饬俾共知宪章或可改恶习请咨商总督阿尔泰。可否照索诺木丹津所请聚集郭罗克百户会盟之处俟阿尔泰查明移咨到日请旨办理报闻　　

○乙巳。上诣畅春园问皇太后安　　

○丙午。谕曰。明德奏广丰县劣绅潘纪洙因家人张发偷窃银物遂疑裁缝晏文光通同窃逃。禀报该县林树昆。给票令其自缉及潘纪洙补授浙江丽水县知县复差族弟执持原给缉票又差丽水县役给与印票来江西拏获晏文光递解至安仁县境内晏文光落水淹毙屡经饬令知府杨暹亲提确审该府辗转委员。办理迟延而审拟情节又多未确一摺所奏甚属公正在籍绅衿不得于地方滋事律禁綦严我皇考临御十三年加意整顿。暨朕御极以来因事创惩提撕儆戒自宜人知畏法各思敛戢潘纪洙所失。不过数十金乃以影响疑似之事竟行持票自缉。复敢于莅任以后将任内印票。给与伊弟暨县役。越境至本籍拘拏以致酿成人命殊属藐法无论晏文光之夥窃与否尚待察讯而身为他省之县令。辄敢拏本籍之民人若不严加惩治则地方一二劣绅朝登一命之荣即夕擅三尺之法此风渐不可长潘纪洙著革职及摺内有名人犯交与浙江巡抚熊学鹏。委员一并解交江西巡抚明德。严审定拟具奏至该府杨暹。遇地方此等案件辗转迟延并不亲提研究明系袒庇劣绅有意玩纵仅予革职不足蔽辜著革职拏交刑部治罪其滥给缉票及混行递解之各县一并题参交部议处该抚明德能不瞻顾情面参题审究按察使颜希深据实禀报秉公提审俱属可嘉著交部议叙　　

○谕军机大臣等前因湖广盐价增长一事。传谕李侍尧、令其和衷商搉。酌中妥办。在汉口不得定价太苛。致商人艰于生息而在两淮亦不得藉词息少。勒掯不往运售。令据高恒奏到。现在赴楚引盐。约可销至明年二三月内是楚省盐觔。目前自不至有匮乏之虞。至行销价值自当酌计成本示以节制。固不可听其任意增长致闾阎食贵滋累。若过于裁减或于盐本不敷。将来运售恐不免拮据。即如米谷价值。亦随时长落岂能著之禁令。概定石米数钱。而强人以所不能耶。总之办理盐务。惟在虚公酌剂。立定章程。俾商民两无亏扰。不可任情偏听致刁民猾商。从中滋事。方为平允。现在楚省盐价情形若何。及如何酌中定价之处。著传谕李侍尧详悉覆奏。高恒摺并钞寄阅看　　

○又谕据素诚奏称自阿克苏往伊犁之回人。其口粮本须采买今阿奇木伯克阿布都拉等、情愿于官用八百石照数采买之外再损麦四百石。摩罗和卓。愿捐麦一百石等语。阿布都拉等、感激朕恩愿捐麦自效甚属可嘉。著交与素诚。照例酌量奖赏　　

○又谕、据舍图肯参奏装载官豆运通船户佟方等、弃票私逃骁骑校于绍性巡检温觉恕同船户讹索银钱等语于绍性温觉恕俱著革职交盛京刑部审明治罪至装载官豆船只如可携带米谷装载些须。至内地售卖。尚属两有裨益。但未经明白晓示。以故微员胥役。藉端讹索不若明示船户等、令于装载官豆外。有情愿携带米谷者听便则官役自无可讹索矣况船户既载官豆又有官役押随不过未曾领票。辄行起运而已。将逃之何地哉。舍图肯所奏。殊不明悉。著传询舍图肯此项船户。究系逃往何处并行知方观承查办。寻方观承奏、查奉天粟米高梁价值常贱。且有益民生日食。请嗣后豆船。止准装载粟米高梁。其芝麻小豆大麻子等项。概不准带。从之　　

○又谕据明瑞奏称哈萨克阿布勒比斯遣厄鲁特台吉策伯克禀恳。将随厄鲁特图伦蒙克逃来阿布勒比斯之妻达呼赏回等语。此妇不识现到伊犁否。著明瑞等查明。如实到伊犁。阿布勒比斯。再遣人恳思时。朕加恩赏回亦无不可著传谕明瑞等知之　　

○以江西按察使颜希深为福建布政使云南驿盐道廖瑛为江西按察使　　

○旌表守正捐躯之云南宾川州民赵奋飞妻朱氏　　

○丁未。上诣畅春园。问皇太后安　　

○还宫　　

○谕今日阅礼部所进会试录登科录本内俱有恭进皇太后及皇后各一本等语此系沿袭具文非事关典礼者可比如庆贺表笺及进春进时宪书之类自应遵循旧例至若会试登科录。部本原即移交内阁。照例收贮此不过循例进呈。在朕尚不必亲加披阅。况我朝宫闱肃穆。不惟一切政务。从不与闻。即寻常细事。亦无丝毫干与似此相沿旧套徒费钞写自应停止。此外尚有类此繁文缛节。未经更正者并著大学士会同该部详查。更定妥议具奏。寻奏、山东等十五省乡试录。由礼部汇进皇太后皇后各一本。通政司呈进各省文武乡试录内。有恭进皇太后皇后各一本。又有副乡试录随本并进者。均请停止。从之　　

○以江西南赣镇总兵许成麟、为广西提督四川永宁协副将何思和、为南赣镇总兵　　

○益缓江苏铜山沛县萧县砀山邳州睢宁、海州、沭阳徐州等、九州县水巡饥民额赋　　

○戊申。谕曰王进泰奏称、伊母年老。路远不服水土请留京供职等语王进泰。著留京署理镶白旗汉军都统事务　　

○谕军机大臣等吴达善以黔省提标药局失火。请将守备游击各官严加议处摺内并不将提督冯哲参奏。殊属非是冯哲身在同城药局实其专管疎防之失。夫复奚辞虽督臣与提臣体近平行而事关营伍则督臣原有节制提臣之责吴达善如果据理附参冯哲即有处分。亦不过失察公罪岂至遂干重戾今以此等事件。已置之不问。设遇地方紧要政务更有重于此者。该督亦将存瞻徇。可乎吴达善、著传旨申饬并将此谕令知之　　

○乙酉。工部议准江南河道总督高晋奏请嗣后河工办料。以厅员为专管。以守备为兼管。使互相稽察。从之。以故甘肃河州撒喇族土司韩玉麟子光祖袭职　　

○庚戌。上御懋勤殿。勾到河南山东情实罪犯。停决河南绞犯二人。山东斩犯五人。余八十四人予勾　　

