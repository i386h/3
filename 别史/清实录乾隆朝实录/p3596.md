<!-- { "loadSidebar": true } -->
○谕、据恒秀等奏称、遣往巡察南海乌苏哩德克登依等处官兵。拆毁木架窝铺二座。拏获人犯八名等语。现在拏获八人。俱系背负口粮。自系欲往挖参。是以搭盖木架窝铺。此等人犯。自应照偷挖私参人犯之例治罪。失察巡哨员弁。亦应议处。今恒秀等奏摺内称未暇挖参。未曾过冬之语。显系从轻办理。卸脱人罪。恒秀等著申饬。现在拏获人犯八名。即著照例治罪。其失察巡哨员弁。亦著照例议处。　　

○谕军机大臣等、昨据侍卫安禄等。将丹津班珠尔等解到。当令军机大臣详悉询问。其所供许银说和各情节。大略俱已明悉。前此藏内两次滋事。皆由达赖喇嘛、诸事惟听左右近侍亲族。及噶布伦等专擅。率意径行。以致屡生事端。向来噶布伦缺出。达赖喇嘛、皆于东科尔家道殷实内挑补。往往贻误公事。噶布伦系承办藏务之人。必须论其才干能否办事。方可拔补。岂得专取世族、及家赀丰裕者。滥行补用。若不论其贤否。而辄以世家富户充补。是犹内地世族。盐商大贾。俱可擢用显秩。有是理乎。前已节次降旨、遇有噶布伦缺出。令驻藏大臣与达赖喇嘛。秉公拣选。奏请补放。惟视其才具之优长。不在世族家道之贫富。方为公当。但此次噶布伦、现在询之丹津班珠尔。俱称每年并无得项。惟商上给与糌粑酥油等项。亦无定额。其噶布伦内有官爵职衔者。向由理藩院发给银两俸缎等语。噶布伦等、既在藏办事。岂无用度。其有官爵职衔者。每年祇藉商上酌给糌粑酥油。该噶布伦等、或藉称用度不敷。借端婪索。皆所不免。立法未为允协。福康安等、当商之达赖喇嘛。或于商上空闲地亩内。酌量拨给所收稞麦。分给若干。作为定额。如回疆阿奇木伯克之例。俾该噶布伦办公有资。无可藉口。自酌定得项后。如噶布伦等再有借端婪索之事。即可将伊治罪示惩。办理方为妥善。再藏内设立噶布伦四缺。原俱系从民人内挑补。嗣后班第奏明参用喇嘛一人。由商上毕七克齐四人。内择其有才具者充补。但此等喇嘛噶布伦。讯据丹津班珠尔称、不过管理达赖喇嘛零星事件。其藏内应办事件。俱系畨民挑补之噶布伦管理等语。是噶布伦喇嘛一缺。并不得力。而该喇嘛与达赖喇嘛亲近易于进言。若达赖喇嘛能知大体。尚不致为其所惑。如系庸懦无识者。惟其言是听。遇有缺出。即可将伊亲族徇私充补。诸弊丛生似与藏务无益。现在喇嘛噶布伦一缺。已据孙士毅、和琳奏明。照例将扎萨克喇嘛坚巴多布丹补授。此时亦无庸更换。俟将来该喇嘛噶布伦出缺时。竟当于畨民内挑补。将喇嘛充当噶布伦之处。永远停止。以上二条。著福康安等、于办理善后章程内。一并议入。又前次福康安等、将廓尔喀缴回扎什伦布物件。开单进呈。当交军机大臣分别解京变价。及留给驻防兵丁经费。并给还扎什伦布各款。发交福康安等照办。今思济咙等处。既不驻兵。无需经费。且廓尔喀前抢扎什伦布物件。除零星抛散。及伊手下人等隐匿外。现在缴回之物。不过十分之一。此次军务所费帑金。不下钜万。亦何必计此区区耶。著传谕福康安等、除已解京外。所有元宝银器。俱著赏还班禅商上。其应行变价者。亦毋庸变价。同缎匹等物。一件赏还扎什伦布。听其料理。以示体恤。再丹津班珠尔扎什敦珠布。从前向廓尔喀许银说和。原有应得之罪。但念伊人尚明白。今事属既往。不加深究。应俟年班递丹舒克堪布喇嘛回藏时。即令伴送之员。带回藏内。惟是丹津班珠尔、被廓尔喀裹去。在阳布居住年余。难保无屈体恳求等事。到藏后断不可再令充当噶布伦。俟数年后无过。或令充当第巴等缺。尚属可行。著交和琳等存记。留心酌办。又阅福康安等前次所奏、拉特纳巴都尔、呈出之原立合同内。有每年唐古忒人、前往阳布朝搭、抹拭白土一节。现在办理善后事宜。此事竟可永行停止。又所有唐古忒与廓尔喀交通贸易之事。前已有旨交驻藏大臣。官为经理。限定次数。不得任听私自交易。前因廓尔喀既已悔罪投诚。令福康安等、于善后事宜内。许其仍通贸易。官为经理。每年或分作四次、或两次交易。今思此事不可遽行允准。福康安等、于廓尔喀乞降时。应俟其再四恳求开市。方行允许。庶可以断葛藤而杜衅端。　　

○军机大臣等议覆、大学士两广总督公福康安等奏、阳八井庙宇。前经奏准赏给济咙呼图克图。现在派拨喇嘛四十名焚修。请将阳八井庄田内、地名江洛井一处。每年应收稞一百三十三石。给与养赡。应如所请。从之。　　

○以故一等镇国将军洞福子德文泰、袭职。　　

○戊午。谕曰、窦光鼐、学问尚优。著在阿哥书房总师傅上行走。　　

○己未。上幸瀛台。　　

○谕曰、西安等四处考试候补笔帖式试卷。内有江宁试卷二十八本。所繙甚属错谬。而且字句雷同。经阅卷大臣参奏。业将永庆等交部察议矣。此项考试。该将军等、自当严行考取。择其繙译优长之卷。今所繙俱属错谬。而且字句雷同。显系永庆等、并未以此为事。繙一草底。分与缮写。永庆等仍著严行申饬。并将试卷驳回。令其另行认真考取。断不可仍前苟且塞责也。　　

○又谕曰、土尔扈特汗渥巴锡之孙那木扎勒多尔济、年甫五岁。其齿尚幼。朕追念伊祖渥巴锡、格外加恩。那木扎勒多尔济、著赏给闲散头等台吉。以示优恤。　　

○庚申。上诣寿康宫行礼。　　

○谕、据秦承恩奏、年班入觐之土尔扈特汗策林那木扎勒。行至西安病故等语。策林那木扎勒、自袭爵以来。办理旗务。尚属奋勉。兹因陛见。中途病逝。深堪悯恻。著派乾清门侍卫佛尔卿额、前往赐奠茶酒。并著由喀喇沙尔库内赏银五百两。料理丧事。其所遗土尔扈特汗。著伊子霍硕齐承袭。　　

○谕军机大臣等、本日管干珍年终汇奏摺内称、自任总漕后。一切文书。皆系亲办。随仆止有四人。从不用长随管事等语。所奏未免过甚。管干珍身任总漕。职分较大。若伊随仆止有四人。何以足敷差遣。且总漕如此。等而下之。道将等仆从亦当递减。至厅员守备以下。不将竟无仆从乎。管干珍此言。若系纸上空谈。固属不可。即所奏果实。亦觉矫枉过正。又阅该督甄别营卫千总名单内。参效者共有十六员。为数亦似略多。漕标千总额设之缺。比之督抚提标。自当较少。何以应劾至有十六员。营弁等如果年力衰頺。及玩误差使。自当据实纠劾。不可稍事姑容。但恐该督遇事刻核。则所属营弁。必至无所措其手足。亦非驭下率属之道。管干珍平日居官办事。谨饬认真。朕所素悉。特以此二事而论。诚恐该督持躬过于刻苦。而待下又有意从严。俱未免失之过当。嗣后宜持大体。宽严适中。办理诸务。不可偏于刻责。但不得因有此旨。误会朕意。遂涉宽纵。以致因循废弛。于公事致有贻误也。　　

○又谕曰、英善覆奏、前审乐至县知县李德远、于县民郭兆元到宅门喊控。即将宅门关闭一节。摺内称是日李德远、在二堂查办稿件。因闻郭仕哲在宅门争论。即令逐出。关闭宅门。其时并未坐堂。前摺查叙供词。未经声叙明晰。实属疏忽等语。所奏实不成话。知县衙门。有何深远之处。其二堂与宅门相去甚近。李德远在二堂查办稿件。即系坐于堂中。岂有站立办事之理。况该县即使并未坐堂。既闻宅门有人喊控。亦即应查办。何得转令逐出。关闭宅门。乃英善既称是日李德远、在二堂查办稿件。又称并未坐堂。岂必须书役排衙。方谓之坐堂耶。李德远于本案办理无能。问拟发遣新疆。已属罪无可加。此等情节。并无关罪名轻重。该藩司又何必以此支离之词。始终回护。英善、著再传旨。严行申饬。　　

○辛酉。谕曰、江西省兴国县童生刘昌新。雇倩枪手入场代考一案。前据该护抚托伦、定拟具奏时。以伊父刘世亮。讯不知情。应免置议。显系曲为开脱。而代倩之黄超扬。即系刘昌新之师。仅照寻常枪手科罪。殊未允协。经朕看出。除旨指驳。并发交新任巡抚陈淮、严切覆究。今据该抚审明、刘昌新倩伊师黄超扬入场代作一事。曾向伊父刘世亮告知。刘世亮为子功名念切。辄行允听。黄超扬恐与刘昌新年岁不符。入场查出。将须薙去各情节。果不出朕之所料。黄超扬身为人师。乃贪利代倩。薙须入场。实属无耻之尤。此而仅照寻常枪手。问拟充军。其何以端师范而正人心。黄超扬、著照该抚所拟。改发黑龙江给披甲为奴。以示惩儆。刘世亮不能教子以正。转听允作弊。本当照拟发遣。姑念该犯年已八十。不忍以子之故而治其父罪。著从宽准其加倍捐赎。至前任巡抚姚棻、暨护抚托伦。不能究出实情。率行定拟。均属失之轻纵。著交部严加议处。余著照该抚所拟完结。　　

○又谕、据伍弥乌逊奏、噶勒丹锡哷图呼图克图、遣伊徒弟额尔德尼达赉等、赴科布多各部落旗下化缘等语。前因噶勒丹锡哷图呼图克图年少。尚可造就。姑令执掌印务。昨据伍弥乌逊奏到。朕尚意或系别有喇嘛假借伊名。今据阿哥等会同军机大臣审讯。竟系噶勒丹锡哷图呼图克图所使。此真意想所不到。朕现在保护黄教。清理喇嘛一切弊端。而噶勒丹锡哷图呼图克图、乃至如此。若不严行办理。断难整饬。著将噶勒丹锡哷图呼图克图、革去扎萨克达喇嘛。其所遗之缺。著济咙呼图克图补授。济咙呼图克图未到之前。著果莽呼图克图署理。其果莽呼图克图副扎萨克达喇嘛之缺。著东科尔呼图克图署理。噶勒丹锡哷图呼图克图、年少不谙事务。此事俱系商卓特巴罗卜藏丹津挑唆。著将罗卜藏丹津剥黄、发往江宁。所有科布多看守喇嘛黑人等。俱押解送部。严行治罪。此案伍弥乌逊若苟且完事。不行具奏。朕必将伊一并治罪。今据实奏闻。甚属可嘉。伍弥乌逊、著交部从优议叙。并著顺便寄知福康安、和琳、传谕达赖喇嘛、济咙呼图克图。以示朕振励佛教。整饬喇嘛流俗之至意。　　

○兵部奏、本年军政。应行开列大臣职名。请旨定夺。得旨、郑明伦不称副都统之任。著仍用为参领。其余均仍留原任。　　

○壬戍。上幸瀛台。　　

○旌表守正被戕湖北汉川县民崔三聘妻戚氏。　　

