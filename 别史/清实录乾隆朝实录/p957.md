<!-- { "loadSidebar": true } -->
○户部议准、原任湖广总督永兴奏称、芦洲地亩。滨临江湖。坍涨靡常。定例五年遴选道员。督州县大丈一次但未定丈竣限期。往往逾年始经题报。无论应升应豁。赔漏不均。即业户久稽。亦妨民事。请嗣后届期、令州县于十月水涸后确查。岁内册报委道。开印日督同履丈、限四月内丈竣移司。于六月内汇题。违限分别参处。再查坍没地亩。印官竟有从未履丈。即据报请豁。委道亦祗按册抽查。恐有坍少豁多之弊。应责令州县官清查入册。仍前草率。委道查参。扶同、一并议处。从之。　　

○辛亥。祈谷于上帝。上亲诣行礼。　　

○奉皇太后南巡。车驾发京师。　　

○诣皇太后行宫问安。　　

○赐扈从王公大臣、并直隶大小官员等食。　　

○谕军机大臣等、朕此次巡幸江浙。闻士民父老。念切近光。其阛阓通衢。人烟辐辏之所。瞻仰者既足尉望幸之忱。而朕亦得因以见闾阎风俗之盛。诚恐地方有司。因虑道路拥挤。若致先期拦阻。用是特行申谕。如经过村巷。果属湫隘难容。自应量为晓谕。令其散处路傍。毋致喧扰。若道途宽广。清跸所经。无虞拥塞。不得概行禁止。　　

○以阻黎庶瞻就之诚。著即传谕各督抚知之。　　

○又谕、朕从前将已故额鲁特王色卜腾旺布之子朋楚克、车凌旺布之子丹拜等。俱加恩授为扎萨克贝子、公、衔。扎萨克台吉。各于游牧地方为生。恐伊等未曾练达。不能约束属下。故差公达什林沁、驻彼照应。今达什林沁在彼三年有余。想伊等已皆晓事。达什林沁著回原处。　　

○是日驻跸黄新庄行宫。　　

○壬子。上诣皇太后行幄问安。　　

○是日驻跸涿州北大营。　　

○癸丑。上以上元节、诣皇太后行幄进宴。　　

○赐扈从王公大臣、并直隶大小官员等宴。　　

○谕、朕南巡江浙。经过畿辅。虽一应供顿。俱令动支公项。而安营除道。未免有需民力。朕心深为轸念。著将直属所过州县。本年应徵额赋。蠲免十分之三。交该督方观承、确查妥办。务俾小民得沾实惠。　　

○又谕、直隶州县内、上年间有被灾之处。当谕该督方观承、照例加意抚恤。复经降旨。将十二月内应止赈各户。加恩展赈一月。贫民虽不致失所。但今东作方兴。被灾贫民。未免仍属拮据。朕巡行畿甸。轸念维殷。著再加恩将七八分灾之极贫。九十分灾之极次贫。各加赈两个月。六分灾之极贫。七八分灾之次贫。各加赈一个月。令该督方观承、转饷各属。俾得均沾实惠。以资力作。该部遵谕速行。　　

○又谕、直属上年偏灾州县。现在降旨加赈。有需用米石之处。著将河南本年运通粟米。截留十万石。交总督方观承、酌量办理。该部遵谕速行。　　

○顺天府行乡饮酒礼。　　

○是日驻跸五里屯大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十


大清高宗法天隆运至诚先觉体元立极敷文奋武孝慈神圣纯皇帝实录卷之三百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。正月。甲寅。上诣皇太后行宫问安。　　

○是日驻跸赵北口行宫。　　

○乙卯。上诣皇太后行幄问安。　　

○是日驻跸关张铺大营。　　

○丙辰。驻跸太平庄大营。　　

○丁巳。驻跸红杏园行宫。　　

○戊午。上诣皇太后行幄问安。　　

○谕军机大臣等、据总督方观承奏称、奉天暂开海禁。业蒙恩准。臣遵即酌定米数。咨商盛京将军等。已经咨覆准买十万石。在宁远州钓鱼台海口籴运。随据商民呈请、愿赴锦县采买。应请听其自往。不必豫为申禁等语。著照所请、传谕将军阿兰泰。令其勿拘定钓鱼台一处海口。如果锦县易于赴买。即听其买运。毋庸禁阻。以从民便。　　

○又谕、据广东琼州镇总兵李有用奏称伊母年已八十。琼州远隔海洋。不能迎养等语李有用著调补福建漳州镇总兵。所遗广东琼州镇总兵员缺。即著马负书调补。　　

○工部等部会议、御史胡蛟龄奏称、淮、徐、海等属州县。滨临河湖。居东省下流。为众水所归。频遭水患。宜仿江南圩田法。多为沟洫容水。其海州、赣榆、沭阳、并接壤之宿迁、桃源、清河、安东、阜宁等县。乾隆十一年。曾劝民修筑之圩岸。令督抚严饬有司。实力奉行。查圩岸之最大者。莫如六塘、沭山两河。骆马全湖之水。俱由两河、分注入海。乾隆八年以来屡经加筑。惟十三年水小。淮、徐、海、各属有收。水大仍漫民田。是圩岸之制。唯上游无异涨之水。低洼偶遇霖潦。可资防护。海州、赣榆、沭阳宿迁桃源清河、安东阜宁、俱在黄河以北。且浮沙平衍。不宜禾稻惟恃春麦。夏秋东省水溢、六沭交涨。非圩岸所能为功。至从前办理海州等州县圩岸情形。海州东南乡之莞渎等镇。沭阳二十字桥、钱家集、并桑墟、苗寨等镇。宿迁之河北等镇。安东之西溪、东路、大飞等镇。筑圩挑沟。俱经工竣。赣榆之南乡等镇。阜宁之埝头。丁溪、等里。亦经勘明建圩。其不通水道。及卑洼容水之地。未议修筑。桃源、清河、并无水田。逼近河湖之处。水势汹涌。纵筑圩岸。亦难抵御。请嗣后除桃源、清河、无庸修筑外。其旧有河形、及支河曲港。令地方官、农隙督民随时挑挖。以备霖潦。海州、赣榆、沭阳、宿迁安东、阜宁、前成圩岸。仍督民岁修。并多挑沟渠蓄洩。已勘未成者。随时次第举行。六、沭、两河旧圩。岁督民夫修补。得旨。览奏俱悉。　　

○以福建盐法道丁廷让、为广东按察使。　　

○是日驻跸小店大营。　　

○己未。谕、朕南巡江浙。道出青齐。该省去腊以来。雪泽沾足。麦秋丰稔有望。虽一切安营除道。俱由官办。而当兹春融土润。正当有事西畴。朕省方问俗。念切闾阎。著将经过山东州县。本年额赋。蠲除十分之三。交与巡抚准泰、详悉查明。照例办理。务俾得沾实惠。该部遵谕速行。　　

○又谕、朕此次南巡。所有经过直隶、山东、江南、浙江、地方各营汛兵丁。有派办差务者。著查明赏给两月钱粮。以昭恩赉。　　

○是日、驻跸吴家庄大营。　　

○庚申。上诣皇太后行幄问安。　　

○谕。朕翠华南幸。所有直隶、山东、江南、浙江等省承办差务之、文武官弁。宜一体加恩。著各该督抚查明咨部。凡有罚俸降级之案。俱准其开复。其无此等参罚案件者。各加一级。　　

○是日、驻跸石家庄大营。　　

○辛酉。谕、盗案承缉处分。例载印捕官、限一年缉拏。若限满不获。州县等官。降一级留任。至三限不获。州县印捕官。再留任一年。如再不获。降一级调用。若未满一年之限升迁者。照离任官例、罚俸一年。其遇告假丁忧等事离任。亦俱照此办理。因而承缉各官。于例应降调之先。告请病假离任。俱得按例、仅以罚俸完结。是明予以规避之路也。缉盗乃地方官专责。其例应处分。自不得巧图幸免。如果系干练循良之员。该上司据实保题。自属可行。若曲为瞻徇。令得卸事自全。处分不及。盗案之尘积日多。未必不由于此著该部将此例、另行定议具奏。寻奏、州县官承缉盗案未获。奉旨题补之缺。遇无合例之人。虽有参罚。准其保题。应升应调之缺。不准升调。其特旨升调、及回避另补、另案革职降调、丁忧等事故离任者。仍照旧例查办。告请病假并终养者初参未获。亦照旧例办理。二参、三参、例应降一级留任者。补官日降一级留任。三年无过开复。其四参例应降一级调用者。补官日降一级调用。武职一体办理。再文武官任内。此外俱有承督未完事件。向例未经限满离任者。统以罚俸一年完结。请嗣后参限未满。告请病假终养离任。例应住俸停升降职降俸、及罚俸三月六月九月者。仍俱以罚俸一年完结。其余处分。各照本例查议。不得概照离任官旧例。仅议罚俸。从之。　　

○谕军机大臣等、地方官承缉盗案。有获盗过半。照例开复之条。闻各省承缉官员。于将及获半之时。暗使捕役。贿嘱别案拏获盗犯。供认本案夥盗。或认盗首、以符过半之数。邀免处分。查定例虽载假借别案搪塞。照讳盗例议处。而印捕承缉之员。似此假借者不少。此等虽不必另设科条。果使该上司等、严为查办。自不致因循成习。朕既闻有此弊。不可不行传谕。著于奏事之便。令该上司等、留心查察。务绝弊端。　　

○又谕曰。宫尔劝任滇年久。咨意贪婪。及一闻革职之信。辄将任所资财。暗行寄顿。狡诈已极。情甚可恶。观其如此居心行事。其巧为隐匿之处必多。著传谕该督硕色。令其严行查办。务得实情。即加以刑讯。亦不足惜。如稍有宽纵。必于该督是问。　　

○是日、驻跸崔家庄大营。　　

○壬戌。上诣皇太后行幄问安。　　

