<!-- { "loadSidebar": true } -->
○谕军机大臣等、据护陕西巡抚毕沅奏称、五月二十一日。朝邑县黄河水势暴涨。至二丈五尺。沿河堤岸村庄。尽被淹浸等语。黄河在陕西地方。似此涨溢之事甚少。向来河南江南等处。每远探甘陕黄河水志。以为修防之候。今上游骤涨如此。恐入龙门以后。水势更大。或上游已经漫溢。其涨稍减。但河防要务。宁可过为周备。何煟、即当会同姚立德、查探来水情形。酌量妥协经理。以资巩固。至河南于今年四月初。因洪湖盛涨。下注黄河。堤岸有漫水之处。虽经缮葺坚完。且进日奏报节次长水。亦在一丈以内。工防自可冀稳固。但今陕西陡涨至二丈有余。其入江南境后。水势恐亦未能减小。而徐城一带。河形较窄。容纳尤为非易。均不可不设法豫防。著高晋、吴嗣爵、即一面亲往筹度。一面探明上游来水多少。绸缪先事。期庆安澜。著由六百里一并传谕知之。仍各将奉旨查办情形。即速覆奏。寻高晋奏、五月二十日后。徐城水志。长至一丈一尺七寸。六月初二日。复长至一丈三尺三寸。幸埽坝坚实。俱各平稳。现水势已落。但上游漫溢。其涨虽减。而将来水落归槽。仍汇黄河下注。尤宜防护。河臣吴嗣爵、现在徐属查工。臣即驰往会商妥筹。得旨、览奏稍慰　　

○以少詹事哈福纳、为詹事　　

○甲午。谕军机大臣等、昨闻新修火器营房内。有水浸入。上年令挖新河。原因宣洩此处之水。既挑河渠。又系新盖房屋。何以尚有雨水浸入。此或系有人偷挖河旁之山。水即不能顺轨畅流。以致浸入。或系别水泛溢。若系偷挖河旁之山。以致浸入。即应查出此等偷挖之人。从重治罪。如系别水泛溢。应设法宣洩堵御。其系何处水浸入。及如何办理之处。著英廉查明具奏　　

○乙未。谕、据李侍尧奏、广东提督黄正纲病故。所遗员缺。著章绅补授。其福建总兵员缺。亦甚紧要。著俞金鳌调补。巴格、现在巴里坤办事。即著调补巴里坤总兵。所有湖南永州镇印务。该省现在护理有人。其总兵员缺。著温福等、于军营出力人员内。拣选奏闻升补　　

○署四川总督湖广总督富勒浑奏、本月十九、至二十一等日大雨。站员禀报、山水陡发。该站木桥索桥。及东岸河坎。俱被冲坍。现即赶修。并办溜索接递文报。又二十日夜。头起黔兵。抵格节萨站。突遇水涨。兵丁有淹没者。即饬将备等暂住。赶修桥道。其被水商民兵夫人等、酌加抚恤。现亲赴该处勘办。谕军机大臣等、军报往来。最关紧要。且有新添之兵。正需速进。自应赶修完固。务使军储源源接运。黔兵得利遄行。方为妥善。至所调黔兵二千名。俟桥道修完。即令迅速前赴昔岭军营。毋得刻缓　　

○又谕、据富勒浑奏、黔省头起兵丁。于五月二十日。行抵格节萨站。是夜山水涨发。兵丁躲避不及。间有淹没等语。此等为国出力之人。自当予以体恤。即不幸而被水殒命。亦为恩恤所必加。但恐其中、或有狡黠之徒。水涨时、躲匿得免。水退后、潜行窜回。其情罪即与逃军无异。自应照例严惩。著传谕图思德、于各兵本营本籍。严饬各地方官、留心密躧。如有藉称被水脱回之人。即行查拏。讯明逃窜情由。照逃兵例。即于本处正法。仍一面奏闻。并知照军营。出示晓谕。将此由五百里传谕知之。仍将如何查办之处。即行覆奏。寻奏、黔兵在格节萨地方。被水淹毙十六名内。尚有未获尸十一名。系平远、大定、黔西、三协兵。现一面饬各衙门严查。一面咨明川督。确查姓名。到日、再于本藉严查。如有藉故脱回。即照逃兵办理。报闻　　

○以正白旗汉军副都统春宁、为正红旗护军统领、仍兼副都统　　

○丙申。上诣皇太后行宫问安　　

○谕、据裴宗锡奏、凤阳府之凤阳、寿州、凤台、怀远、灵璧、虹县等、六州县。泗州、及所属之盱眙、五河、二县。并凤阳、长淮、泗州、三卫。因本年春夏雨泽较多。湖河盛涨。以致沿河地亩被淹。而凤阳、泗州、盱眙、五河、四州县。长淮、泗州、二卫较重。现在分别查办。此等濒临湖河之州县卫。被水情形。虽各不同。并据称上年丰稔之后。家有盖藏。民情不致十分拮据。但二麦既已失收。若消涸稍迟者。不及补种秋禾。民食未兔稍歉。著该抚查照被灾轻重。酌借口粮耔种。以资接济。所有新旧钱粮。并著照例缓徵。该抚其董饬所属。实力经理。务令均沾实惠。该部即遵谕行　　

○又谕、广东提督等员缺。昨已降旨、令章绅等补授。章绅奉到谕旨。即由闽省前赴广东新任。俞金鳌、亦著速赴漳州镇总兵之任。均不必赴行在请训。章绅未到任之前。所有广东提督印务。著李侍尧暂行护理。俞金鳌未到任之前。所有漳州镇印务。并著钟音、委员暂行署理　　

○又谕、据丰昇额等奏、梭磨头人格斗结、屡次督催土兵前进。右膀得有枪伤等语。头人如此出力。甚属可嘉。著照例咨部议赏。并著赏戴蓝翎。以示鼓励。又据奏、绰斯甲布土司之子土舍绰尔甲木灿、督率土兵。甚为出力。著赏给土都司衔。并赏戴花翎。令其倍加奋勉　　

○定边右副将军尚书阿桂、领队大臣副都统衔明亮奏、当噶尔拉山梁正西。地名深嘉布。系布拉克底地方。与金川接壤。拟派兵由此路绕出。向僧达一带攻打。使贼腹背受敌。请将新调之黔兵二千。拨给当噶尔拉一路。谕军机大臣等、僧达一路。朕于春间检阅全图时。觉其地势稍平。且距噶拉依相近。曾经指询。自应乘此机会。妥协筹办。至所调黔兵二千。已全赴温福军营备用。今阿桂现办绕路进攻。即照所请。准其调取应用。阿桂于黔兵到后。即应奋力剿击。乘胜冞入。设或仍系相持。多延时日。则阿桂又当分拨一半。令速赴温福军营。以供分剿之用。总之所调黔兵。惟期用之得当。于事有益。朕日望各路将军迅奏肤功。并无歧视。将军等亦当深体朕意。不得稍分畛域　　

○又谕曰、阿桂奏、杂谷地方。毗连党坝。总兵五福、在彼驻劄。已谕该头人等、以五镇如有派调土兵之处。即可听其调拨。所见亦是。土司等果属恭顺。派令攻夺碉卡。自皆听从出力。但既系官派。即不便不兼派内地兵丁。未免又分兵势。因思番性贪得。而勇于私斗。若饵以攻而有利。当无不踊跃争先。将军等可妥协筹办　　

○补行江西省乾隆三十七年大计。不谨官一员。罢软官一员。年老官七员。有疾官三员。才力不及官二员。浮躁官一员。分别处分如例　　

○予运粮遭风淹没江西永建守御所千总孙成信、恤赏如例　　

○丁酉。谕曰、大学士刘纶、工部侍郎三和、著加恩各赏给人薓一斤　　

○又谕、前因牛天畀升任贵州提督。所遗川北镇总兵员缺。传谕温福等、在军营内拣选出力副将一员奏补。今据奏到、查有贵州定广协副将成德、每遇打仗。勇往向前。屡著劳绩。请以升补四川川北镇总兵。所遗副将员缺。查有贵州丹江营参将握星泰、在玛尔迪克、功噶尔拉等处带兵。均能奋勉出力。请以升补副将。其参将员缺。又查有建武营游击沈宽、熟悉番情。打仗亦能奋勇。且系遇缺即用之员。应请即行补用等语。均著照所请。成德、即升补四川川北镇总兵。握星泰、即升补贵州定广协副将。其贵州丹江营参将员缺。即著沈宽补授。以示鼓励　　

○又谕、樱桃沟等处水道。甫经前岁挑浚宣洩。何以即致冲汕。自系前此办理不善。著英廉、和尔精额、会同查明议奏。　　

○谕军机大臣等、刑部等核拟张文科等、谋捆张文甲、丢河淹毙一本。细阅案情。张文科、张文联、致死张文甲、虽同系听从母命。但张文联、当伊母逼令捆缚张文甲两腿时。曾经代为求饶。尚有不忍死其兄之心。第因服制所关。拟以凌迟。未免情轻法重。已于本内改为斩候。俟秋审进册时。再行酌夺。至张文科、一闻伊母致死其弟之言。即骑压张文甲身上。用绳反缚其手。旋同张文联、擡赴河边。将张文甲推落河中溺毙。其女么妹、见而哭骂。顿起杀机。致死灭口。是张文科连毙二命。其心实为残忍。祇以分属尊长。问拟绞候。实觉太轻。著传谕刑部堂官、将张文科入于本年秋审情实。法司按律核拟。自不便意为重轻。朕惟酌理准情。务求平允。将此谕令刑部堂官知之　　

○又谕、今日迈拉逊、瑚世泰、俱来至热河谢恩。迈拉逊、由侍郎升授都统。亲赴行在陈谢。与前此谢墉、李友棠、全魁等之趋赴谢恩者。均属理所宜然。至瑚世泰、转补满洲都统。祇须具摺谢恩。况程景伊、既因带领引见至此。迈拉逊、又复前来。部中办事需人。瑚世泰、更不应为此仆仆。此时距朕进哨之期尚远。转升人员正多。恐其相率效尤。殊属无谓。著传谕留京办事王大臣、凡大臣等之升任者。准令前来。其调转及兼署之员。祇须缮摺奏谢。不必亲赴热河　　

○又谕曰、周元理奏、五月二十二日以来。永定河水势虽有增长。大溜直走中泓。迅趋下口。两岸堤工稳固一摺。览奏稍慰廑念。至所称各处河水。旋长旋消。初一日辰刻。金门闸过水六寸。巳时即已断流等语。金门闸宣洩永定河盛涨。其情形与南河之毛城铺相似。永定河挟沙而行。与黄河水性亦同。向来毛城铺于过水后。即将口门、及河流去路。随时疏浚。以免淤停。实为利导良法。金门闸、自当仿而行之。著传谕周元理、督饬河员。于金门闸过水之处。即为挑浚。务使积淤尽涤。水道畅行。以资疏洩。嗣后金门闸、每遇过水。永远照此办理。仍将永定河水势长落情形。随时奏闻。寻奏、臣遵奉亲往履勘。口门停沙。不过二三寸。随督汛员。集夫挑挖。河流去路。亦一体淘浚。嗣后一经过水。即照此办理。数日内水势益落。工程俱极平稳。即秋汛亦可保安澜。以后将长落情形。随时奏报。得旨嘉奖　　

○又谕曰、温福等赶筑炮台。俯击碉根、及沟中之贼。筹办甚是。阿桂、丰昇额、两处。量其地势。有可仿此办理者。亦当依法为之。又据奏、脱出小金川番人阿忠等供称、贼酋令喇嘛每日念经。咒诅官兵。此所谓邪不胜正。惟当各持定见。不以么＜?麻骨＞外道为意。其术自无所施。官兵等若已闻之。将军等当以此明白切示。若无所闻。嗣后遇有此等供词。但密存之。勿令营中传说。致惑众听　　

