<!-- { "loadSidebar": true } -->
乾隆三十七年。壬辰。三月。丙申朔。谕军机大臣等、据裴宗锡奏、合肥县绞犯许开士、越狱脱逃。续报自缢身死。并管狱、有狱、各官。分别议处一摺。已批交部议矣。但核摺内所称、该犯逃后自缢情形。殊多疑窦。许开士之罪。不过斗殴杀人。并非秋审应入情实重犯。且遇缓决数次后。尚可望减等出狱。何至畏罪窘迫。骩法脱逃。今既乘间越狱。则其意在偷生。又何以行至中途。转肯就树自缢。若云犯属已被收禁。且各处缉拏严密。因而情极戕生。此尤不足为确据。从来旷野自尽尸身。时所常有。安知非该犯远扬之后。其家属以被禁不能自脱。适闻缢树有人。乘机冒认。计图省释。而禁卒捕役等、又复利于完案。从而转相附会。即地方有狱失察各官。亦思藉此幸免处分。遂尔颟顸结报。皆为情理所易有。其中真伪。实难悬定。著传谕裴宗锡、务将此事确情。详悉访究。毋任率混了事。或被正凶狡脱。此摺暂停交部俟该抚查明奏覆到日。再降谕旨。将此详谕裴宗锡知之。寻奏、委干员访查。据报、将原案有名、及案外旧识许开士人等质究。佥称许开士自缢是实。且开棺重验时。该犯殴死之孙加宾胞弟孙加会、亦坚认系殴死伊兄正犯。该犯家贫。断难贿嘱。许开士在逃情极自缢。似无假捏。报闻　　

○豁免江苏金坛、山阳、阜宁、清河、桃源、铜山、沛县、萧县、砀山、邳州、宿迁等、十一州县。乾隆六、七、八、九、十等年、灾缓留漕未完谷六万二千五百五十八石有奇　　

○丁酉。清明节遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕军机大臣等、据何煟奏、临颍县查获传播邪教之谌梅等六犯。内有乔国才、系直隶长垣县人。李孟炳、李孟錞、系山东濮州小长治村人。并据讯有濮州沙土集王姓、倡为教首。及李孟炳同村居住之龙居泾、转相传授。现在飞咨直隶、山东、两省查拏等语。邪教煽惑愚民。实为风俗人心之害。且敢越省引诱入夥。尤属蔓延可恶。既经豫省发觉。自应严加、根究。以净根株。著传谕周元理、徐绩、即将教首王姓、及传教之龙居泾、迅速严拏务获。查搜各犯家内。有无藏留邪书不法字迹。并严究各该犯所居附近地方。有无夥党。逐一拏讯。按法惩治。无任漏网。但不得牵连无辜。致滋扰累。将此传谕知之。何煟摺、并各钞寄阅看　　

○礼部奏、据吏部咨称、乾隆三十四年。记名中书、学正、学录、未补之员无多。请于会试落卷内。挑取六十卷。带领引见。简用中书三十名。学正、学录、十名。此次考官等、于放正榜后。酌留闱中数日。俟各卷阅定进呈后出闱。得旨、此次应取中书学正、学录等卷著照议、交主考官阅取。所有同考官均无庸在闱分校。其应行酌留官役人等。仍著军机大臣、会同该部定议具奏余依议　　

○戊戌。谕曰、和硕和亲王薨逝。遣皇四子前往奠醊。仍加恩赏给内库银三千两。办理丧事。所有应得恤典。著该衙门察例具奏　　

○又谕、户部奏驳周元理题、乾隆三十六年。霸州等六十七州、县、厅、被灾应蠲额徵民地粮银。除扣上年被灾补蠲分数外。其灾重各属。余剩粮银。不敷核扣本年应蠲之数。请归入下年补蠲。与例不符等语。自属照例办理。第念畿辅濒河州县。连年被水歉收。虽经赈恤频施。俾无失所。其被灾较重各属应免银粮内。不敷扣蠲之数。若照成例。不准递年补蠲。民力仍不免拮据。著再加恩、将霸州等六十七州、县、厅、上年因灾蠲免钱粮。核扣不敷补蠲之数。准其归入本年应徵项下补蠲。此朕轸念畿氓、格外施恩之意。该督其转饬所属。悉心经理。务使闾阎均沾实惠该部即遵谕行　　

○又谕曰、德云现已补放领队大臣。前往乌噜木齐。其所署镶白旗护军统领员缺。著书景阿署理　　

○军机大臣等议准、伊犁将军舒赫德等奏称、乌噜木齐、巴里坤、移驻满兵。前经奏请添简乌噜木齐参赞大臣一。领队大臣一。巴里坤领队大臣一。除巴里坤明年移兵。临时奏请简放外。乌噜木齐参赞大臣、领队大臣、请旨简派起程。并令其于经过之凉州庄浪。先选兵二三十名。带往乌噜木齐。备建造城垣兵房等差使。再西安地属紧要。现既移兵二千。驻巴里坤。其兵缺、请于京城满兵。如数拨补。得旨、依议。乌噜木齐参赞大臣、著索诺木策凌补授。领队大臣、著德云补授。俱受伊犁将军节制　　

○吏部等部议覆、护陕甘总督甘肃布政使尹嘉铨奏称、前裁宁夏府西路同知缺。改设奇台通判。裁驻东济尔玛台经历缺。改设巡检。查改设通判。系繁难边远紧要满缺。当将裁缺同知纳福、借补。嗣后缺出。应于内地满员内调补。穆垒一带刑钱等务。归通判管理。铸给奇台总理民屯事务通判、关防。额俸六十。养廉六百。公费七百。再奇台向无管狱专员。应即令通判兼管。东济尔玛台巡检。令徵收东济尔玛台、西济尔玛台、穆垒河、三处民粮。报明奇台通判核总。遇命、盗、责成缉解通判定拟。赌博等细事。就近准理。铸给东济尔玛台巡检司之印。额俸三十五两五钱零。养廉三百。均应如所请。并令将裁缺同知、经历、俸廉等项银。裁拨充公。从之　　

○户部奏、各省钱粮奏销。向由该督抚等、按年题报。户部核别准驳。咨覆该省。俟一案全清。该督抚等册咨到部。条晰专案题结。未免繁冗。请嗣后各省全案清册到部。统于年终、分省汇总奏结。从之　　

○巳亥。上耕耤。诣先农坛行礼。更服。至耤田所。躬耕三推。御观耕台。命庄亲王永瑺、怡亲王弘晓、裕亲王广禄、各五推。吏部左侍郎迈拉逊、户部右侍郎蒋赐棨、礼部尚书王际华、兵部左侍郎周煌、刑部左侍郎玛兴阿、工部右侍郎德成、左副都。御史黄登贤、通政使申保、大理寺卿邓时敏、各九推毕顺天府尹、率农夫终亩。赏赉耆老农夫如例　　

○庚子。上诣畅春园、问皇太后　　

○幸圆明园　　

○谕军机大臣等前据桂林奏、进攻东山梁、墨垄沟情形。此两处俱地险而窄。虽有多兵。猝难施力而温福前此奏到资哩一带山隘均可分路攻剿。需兵甚为紧要。现有之兵。尚不敷调派。因谕将续到打箭炉之陕甘兵一千名。迅往温福处听用。并传谕贵州抚提等将拣派豫备之三千兵。即行起程。亦速赴西路军营备用。今桂林奏、现拟袭剿革布什咱。既可控制金川。兼可肃清我兵后路似亦一策。但仍需五路分进。兵数似不能太少。而陈定国往绰斯甲布。订期会攻。往返不过二十余日。为期甚速。是打箭炉所驻之陕甘兵一千。又不便调往西路仍须留与宋元俊带领应用。至桂林奏、临时或尚须添兵策应。再行酌调黔兵等语。黔兵昨巳调赴温福军营。桂林若必须添兵。即与温福飞札相商。于前项兵内酌拨千余。往南路备用。但如此、则温福处兵数。仍恐不敷。昨巳有旨、令文绶豫选陕甘兵三千名听调。若果需兵。温福即可星速行知该督先调一二千名应用。所有调兵事宜。著传谕温福、桂林迅速札商。通融妥办。毋得稍存畛域。又桂林奏请、招商协运军粮。亦属权宜之计。但所称官运与商运并行。民力愈纾。且无妨于农务等语。则不可解。番地跬步皆山。军粮难以骡马驮装。即商运亦不能不需人背负。何独于民力有益。或因官运有一定脚价。商运估值较增。小民得以多沾微利因觉宽纾。果有此情形。自当据实奏闻。不应隐跃其词。且招商亦不过令其承办。至运脚仍须取给于官。是官运商运。名虽异而实同。且以官加之价。而令商居其名。殊觉非体。川省并无殷商。恐其中转不无藉以牟利。何如官为明增价值。俾小民知恩出自上踊跃乐从乎。著桂林即速据实覆奏　　

○吏部议准、安徽巡抚裴宗锡奏称、安庆府属之宿松县。向定为冲繁中缺。归部铨选。该县界联江楚俗悍狱繁。非干员经理。必贻误地方。请改为冲繁难要缺。在外题补。至凤阳府属之怀远县本疲难中缺。乾隆十年、因办灾奏留在外题补。该县近年屡丰。形非昔比。请仍改归部选。从之　　

○辛丑。谕曰、江南提督马全奏、请将本身妻室封典。貤赠高祖父母等语。殊属非是。封赠定例。宠荣及其三代。推恩已无可再加。若更欲貤封高祖。等而上之。何所限制。从前因提督林君升臬司唐绥祖、违例奏请。曾经降旨申饬通谕。马全独未之闻乎。所请不可行。并传旨申饬　　

○谕军机大臣等。御史范宜宾奏。江南藩库。清查积欠。业有成效。请令直省各藩司、一体设局清查一摺。于事理殊未允当。江南财赋。最为繁重。且有因节年偏灾缓带之项是以旧欠亦较他省为多。前岁经该督抚等、恐其中或有官侵吏蚀奏明设局清厘。特予加展限期。俾民间得以从容输纳。昨据苏州藩司吴坛奏到。各年欠项未完者。巳不及十分之一。复将尾欠加恩宽免。以示奖劝是江省之清查积欠。原系该督抚、自行办理。并非特降谕旨。至各直省赋额。本与江南不同。即偶有偏灾缓带之项。积欠未清。亦不至如江南之甚。且遇收成丰稔时。原可照例徵收。自不致经久悬宕。若无端降旨。概令设局清查。成何政体乎。设或间有官侵吏蚀之弊捏作民欠混冒。自宜随时查办。此又各督、抚、藩司、职所当为。亦不待敕定科条。始为稽核但恐各省中。或有忽而不察因循长奸者。亦不可不加厘剔。著传谕各督抚、饬司确查该省实在情形。如有不肖官吏。将巳完作欠。重为民累。即行实力严究。勿稍姑息。否则但按常例妥办。毋庸纷更滋扰。将此遇各督抚奏事之便。传谕知之　　

○以礼部侍郎倪承宽、为会试知贡举。大学士刘纶、为正考官。兵部侍郎觉罗奉宽、内阁学士汪廷玙、为副考官　　

○壬寅。谕军机大臣等、据图思德奏钱度家人张林、顾安、管送箱笼赴滇带有金玉器件。该省截留、将该家人解滇查办等语。此事殊堪骇异。钱度系停给养廉之人。何得有金器四百余两。计值银数约在四五千两以上。苟非婪索属员。取自暮夜。安能有此。其为贪赃败检。已可概见。著将原摺清单。钞寄彰宝、李湖、即将钱度严行审讯务得确实情节。迅即从重定拟。由驿奏闻。袁守侗此时。自已至云南。亦著会同查办。将此并谕知之　　

