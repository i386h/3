<!-- { "loadSidebar": true } -->

○豁除围场圈占拨什库地一十四顷二十一亩有奇应交万泉县额米七十一石七升有奇　　

○丙午上御勤政殿听政　　

○军机大臣等议覆察哈尔都统巴尔品奏称数年来解送伊犁牛羊因牛性不能远行倒毙过多应如所请。嗣后牛一折羊五可得羊二万交头起行走察哈尔解再屯田需牛查喀尔喀距伊犁较近请令成衮扎布每年办牛千只以内。宽期行走从之　　

○户部议覆、各省督抚酌议该省同知通判支给养廉应如所请。除山东、福建、并四川叙永、松潘、江北镇、同知云南思茅同知鲁甸通判。甘肃盐茶同知江西莲花厅同知云南威远同知及元江等四府四川宁远等三府。广东盐务同知、潮州、琼州南澳等厅同知通判。养廉。准其在本处本府、州、县、耗羡盐项内坐支仍令该督抚稽查透借余四川保宁等府、江西南昌等府、云南云南等府、广东广州等府属。同知通判。及广西、湖南、山西、河南、甘肃等省、同知通判养廉。均准于藩库给。从之　　

○以右春坊右庶子国柱。翰林院侍讲饶学曙。充日讲起居注官　　

○蠲缓甘肃镇番县。乾隆二十七年。被旱额赋　　

○丁未。遣官祭历代帝王庙　　

○上自圆明园启銮。谒东陵　　

○谕、上年直属各州县被水较重。所有成灾六分以上地亩。应徵钱粮。业经分别照例蠲缓。其五分以下。勘不成灾。俱例不缓徵。但念农民当积歉之后。输将未免拮据。著格外加恩。将直属曾经报灾。虽勘明不及分数之地。所有未完应徵钱粮。俱予一概缓至秋成后。再行酌量分别启徵。带徵。以纾民力。该部遵谕速行　　

○又谕、直属办理赈务。节次递加。而勘不成灾各属。正赋复格外停缓。前次所拨帑项。犹恐尚未敷用。著户部再拨库银八十万两即交方观承。接济应用。该督其率属实心经理俾闾阎得沾实惠。以副朕怀。该部遵谕速行　　

○又谕、去岁直属洼地被潦。附近米价。不免稍昂。营兵口粮。不能赡给。著加恩。将通省各营兵丁。俱借给两月口粮。分作四季扣还。以示体恤　　

○又谕、畿辅一带。去年秋霖过多。洼下之区。现在设法疏消。以利东作。因思河海为积水委输之尾闾。而地方官。或拘于成例。仅将五闸宣洩。不肯推广筹办。多开坝口。以为釜底抽薪善策。著协办大学士公兆惠。速驰驿前往。带同盐政达色。知府周元理。悉心确勘情形。有应行增开之口。即一面奏闻。一面办理务期去路疏畅。水消之后。补筑口门。即不无所费。而利民实多。不必稍为瞻顾也。寻兆惠奏、津属地洼。日久潦存。自沧州。青县。静海而下皆然。运河水以塌河淀为归宿。其东南视海为长落。五闸水。高于海河五六七八寸不等。大闸、白塘闸、旧口宽。贺家口、何家圈、灰推、三闸。下注未畅应浚。新开沟六道。惟北塘东口已涸。余宜加宽。叠道河岸高低不一。应浚沟与河淤处。宜开挖潮汛亦宜防仍设版。派兵司启闭。共新旧沟。闸。十五处。足资疏消四月可全涸。津邑麦虽不能全种。秋禾无误。通州武消。均已播种。报闻　　

○又谕、朕恭谒东陵。途次周咨民隐。直属州县。上年秋霖。被灾较重深堪轸念。前已叠降谕旨。概行加赈至本年三月。但现在农民东作方兴。麦秋尚远。口食犹恐拮据。著加恩将被灾六分以上各州县。无论极次贫民。再予展赈一个月。其被灾五分者。例不应赈。并格外加恩。亦无论极次贫民特予加赈一个月。以资接济。至地亩虽经涸出。闾阎或无力播种者。并著查明。有可赶种春麦。或候种大田者。均分别借给耔种一面办理。一面奏闻。俾得无误春畬。副朕体恤爱养至意。该部遵谕速行　　

○谕军机大臣等、朕祇谒东陵。所过京东地方。见去年被水之区。情形实多竭蹷悉心为之擘画。已明降谕旨。将成灾极次贫民。及五分灾极次贫户三月之后。再行加赈一月其无力不能乘时播种者并令地方官迅速查明。分别借给耔种。并将勘不成灾。于例不应缓徵之处一体加恩停缓。又恐一切需用不敷。并拨户部库银八十万两。以资应用该督奉到此旨。当速饬各属实力奉行务令泽必下究副朕轸念。至所过广平大名等处。该督自己督率筹办。如其中尚有应行酌量加恩之处。并著即速奏明办理。可一并传谕知之　　

○是日、驻跸烟郊行宫　　

○戊申。驻跸白涧行宫　　

○己酉。驻跸隆福寺行宫　　

○庚戌。清明节。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。随行礼　　

○至孝贤皇后陵。奠酒　　

○遣官祭永陵、福陵、昭陵、泰陵　　

○遣官祭端慧皇太子园寝　　

○谕直隶去秋被水低洼地方。近因巡省之次。复叠降恩旨。多借耔种。以资东作。其定例应赈。不应赈。极次贫民。均予加展一月。并加拨部库银八十万两济用。更念现在青黄未接之际。米价未能骤平。灾黎即格外得银。犹或艰于籴食。著再加恩。截留河南、山东、新运漕粮十五万石。分拨水次附近被灾州县。俾得银米兼赈。闾阎既糊口有资即市集米价。益就平减。该部遵谕速行　　

○谕军机大臣等朕此次恭谒东陵。道经通潞。见途次车运粮石。颇为拮据询知即系前此奏明。采运塔子沟等处米石一项。今据观音保奏称、此次米石。原办十二万余石。而此时赴通者才及四万余石。是虽设法催趱。终属力勤费大。恐于贫民不能速济。现已明降谕旨令于本年山东。河南。新漕内。再行截留十五万石分给附近水次被灾州县俾得银米兼赈尤为有济实用所有口外米石自可停其趱运。以免周章。可传谕该督等、现在尚未起运之米。固可存留别用。即经起运亦可酌量于近口之密云怀来遵。蓟等州县。乘便留贮以为赈济平粜之需方观承等、其即饬属妥协遵办副朕加惠黎元至意　　

○又谕曰、杨廷璋等奏南安县林时元掷投词帖一案。已交部核拟速奏但该督等摺内。以该犯实系病发疯狂并无为匪实迹等语。未免仍循外吏陋习并非事理之正试问该犯如果实系疯狂自当不省人事何以逐条登答。俱能一一圆融解说。其为狡醽。更何待言。此等自作不靖之徒。已知罪难复逭。见承审官从病疯一路诘问。岂不乐于承认。自遂其避重就轻之计乎。且地方遇有如此案犯。无论疯之真否。均当严加刑讯。然后明正其罪方是为众人显示炯戒。著传谕杨廷璋等。勿任诡词开脱。使得幸宽刑讯。将该犯一面即行逐细尽法严鞫。俟接到部覆。再行按律治罪可也　　

○陕甘总督杨应琚奏、乌噜木齐。为新疆冲要。驻兵四千名。副将不足以资统率请改为总兵。添设镇标中营。并城守营。连原设左右营为四营。驻兵分隶。听巴里坤提督节制。乌噜木齐以东。巴里坤以西。绿营屯种。责成镇臣就近督率。从之　　

○是日、驻跸桃花寺行宫　　

○辛亥。驻跸盘山行宫。至乙卯皆如之　　

○癸丑。谕军机大臣等巴禄。杨应琚。所奏、筹办凉州、庄浪、满营官兵。移驻伊犁。及汉军官兵出旗各事宜二摺。已交军机大臣议奏。至另摺所请。于凉州。庄浪。甲兵三千二百名内。查其年老残废孤寡幼稚之户酌留五百名。统归凉州驻劄。改设城守尉一员管辖等语。朕初阅时。以移驻之兵。既皆精锐。足壮新疆营伍。其老弱残废之跋涉维艰者。自不妨区别酌办。至于迁移帑项。不致虚糜。犹其后焉者也。当于摺内批谕。即可并入议行。但思设立驻防。原为地方起见。今新疆开拓二万余里。凉州。庄浪。一带。已成腹地。是以特准军机大臣所议。将该处驻防官兵。移驻伊犁。汉军则令改调绿旗营缺。及听其散处为民。而俸饷经费。即可挹披注兹。化无用为有用。且伊犁屯田丰收。水草畅茂。尤于伊等生计有益。今若因老弱废疾孤幼等户。遂酌留兵额五百名。改设城守尉等官。不但非驻防体制。而耽逸恶劳。安土重迁之徒。势必纷纷托词规避。此风断不可长。即该将军亦转觉难于办理。此内果有前项户口。万不能远赴伊犁者伊等原从西安移驻凉州。庄浪至今不过二三十年。自可体察实情。量为酌留。仍今回至西安。交该将军归入佐领。就便安播又何必为此委曲迁就之举耶。另摺所奏。不必再议。仍将此详悉传谕巴禄。杨应琚知之。寻军机大臣议奏一。凉庄满蒙、兵、挈眷移驻伊犁。办装银官按品级赏俸一年。兵每名赏银三十两。跟役二两一步兵自凉庄。至哈密每二名并跟役。给车一辆至伊犁。每名给马一匹。折银八两。到后缴还十分之三。分二年坐扣。眷口照例给车外。每户添给行李。锅帐。车一辆一。应需盘费盐菜口粮。照安西提标兵。移驻乌噜木齐例。分别支给跟役无论多寡。准量给一名盐菜银。不准更支盘费。一、帐房。照察哈尔兵。移驻伊犁例给价。爨具应所本有不准折给。一扺哈密后。应由辟展。乌噜木齐。台路前进。仍令该将军。总督。办事大臣等、遴员沿途照料从之　　

○又谕曰、巴禄。杨应琚。所议凉州。庄浪。满营移驻伊犁事宜一摺。如加赏整装银两。及增给车辆各条业经军机大臣等议覆。降旨允行至所请锅价二两之处。其事本属琐屑非体自当分别指驳。在巴禄等不过欲为伊等多得分例起见。殊不知伊等每户既已从优赏给。又加以沿途车马路费所得并不为少何至炊爨之具尚烦鳃鳃过计伊等在凉州。庄浪。岂家家俱不熟食耶。但伊等办装之项。如先时早为给发。兵丁到手。既不免任意花消。若给发于濒行之时。又恐置备不周而购买亦受居奇之累何如先事官为豫办临时散给所余者留至伊犁分授伊等。为长久生计尤为费省而事集耶。著传谕杨应琚一面自往兰州会同巴禄。及庄浪副都统。计其必需各件豫行妥备拨用。更觉便易即如营中饲马自拴之费不及攒槽之省此一定之理今一并官为计画诸事俱得实济。至兵丁驻防日久。零星逋欠自所必有。然屡经盘剥。其息亦足敷本。此时既当起程。自不应任需索之人。滞留滋扰。其中办理。亦应官为主持示之节制。将来起程。仍应按时分作三起行走。途次虽有本旗管押官员。即经过地方。亦必有员役料理。而该将军巴禄。副都统勒克。兴长等。尤当专任其责。直至伊犁。方为奉职竣事。倘兵丁等途间或不安静及有乘间逃回情事。伊三人不能辞咎。逃而不获。则罪在杨应琚其拏获者。一面正法一面即行奏闻　　

