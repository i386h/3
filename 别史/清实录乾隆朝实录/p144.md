<!-- { "loadSidebar": true } -->
华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。正月。己巳。上幸同乐园。赐大学士、九卿、及内廷翰林等宴。颁圣祖仁皇帝御批通鉴纲目各一部。及蟒缎貂皮荷包有差。　　

○庚午。命督抚议常平捐监事例。谕、国家昇平休养。户口繁滋。生聚日多。盖藏未裕。储蓄之方。不可不豫为筹画。从来积贮以常平为善。但地方有司。每以岁久霉变。易罹参处。折耗补数。贻累身家。一见积谷稍多。即为忧虑。而无识之上司。亦遂被其摇惑。而不为缓急可恃之计。独不思民间既鲜盖藏。而仓庾又无储备。天时旱潦。岂能保其必无。一旦年谷不登。其何赖以无恐乎。向有常平捐监之例。后因浮费太多。捐者甚少。遂渐次停止。归于户部。乾隆元年、朕将捐款尽停。而独留捐监一条者。盖以士子读书向上者日多。留此以为进身之路。而所捐之费。仍为各省买谷散赈之用。所降谕旨甚明。今再四思维。积谷原以备赈。与其折银交部。至需用之时。动帑采办。展转后期。不能应时给发。曷若在各省捐纳本色。就近贮仓。为先事之备。足济小民之缓急乎。去冬侍郎孙国玺、从晋省回京。请将捐监事例。移回本省。朕降旨询问该抚。并谕他省、不得援以为例。今思贮粟养民。乃国家第一要务。果于民生有益。则当因时变通。不必固执前议。著各该督抚、确查所属、现存仓谷若干。足敷本地之用与否。若将捐监之例。移于本省。令捐本色。于地方有无裨益。各据本省情形。悉心妥议。若事属应行。即将如何定例定数之处。详议具奏。至于在外收捐。则有包揽苛索。种种弊端。而积谷既多。则存七粜三、出陈易新之际。其弊更难悉数。此皆该督抚所当随时稽查。尽心厘剔。俾闾阎实受常平之益。而官民无赔累之苦。方不负爱养斯民之重寄也。　　

○壬申。谕、本年二月初二日。兴工修理太庙。正月二十七日。先期告祭。朕二十六日进宫。次日、亲诣太庙行礼。　　

○癸酉。谕、朱藻、著补授直隶河道总督。仍著顾琮、一同办理河道事务。俟新修河工告竣之后。顾琮奏闻请旨、回京另用。　　

○又谕、军营粮饷事务繁剧。参赞大臣副都统雅尔图、原任户部。于粮饷事务。较为谙练。著雅尔图兼理。　　

○甲戌。上诣畅春园、视恭修春晖堂、寿萱春永工程。　　

○乙亥。谕内阁、履亲王、自管理礼部以来。恪慎周详。实心任事。三年之内。备极勤劳。今大礼已成。礼部事务。该堂官自循照办理。履亲王不必兼管。可传谕知之。　　

○命湖北改土归流之县。贡赋悉照原额。谕曰、湖北忠峝等土司。改土归流。增设施南一府。统辖恩施、宣恩、咸丰、利川、来凤、建始、六县。除恩施系属旧县。建始自川省改归。并恩施分归咸利二县之田地人丁。向有定额。无庸另议外。其余改土地方。新入版图者。该督抚现在查勘。分别升科。但该土司、向来输纳秋粮。不计田地多寡。每年统计、止纳七十三两六钱四分。今若照内地科则徵收。必至加于前数。朕心爱养土民。望其共受国恩。原不计贡赋之多寡。乾隆元年、曾降谕旨。将容美司改设之鹤峰、长乐、二州县。成熟田地。即照原额秋粮银九十六两之数。作为徵收定额。今忠峝土司。与容美事同一例。著将查明成熟田地。即照原额秋粮银七十三两六钱四分之数。按田分派。作为定额。无庸另拟科则。俾土疆黎庶。永沾薄赋之恩。至乾隆二年、未完秋粮。一并豁免。该部即遵谕行。　　

○命大学士福敏、左都御史马尔泰、仍在议政处行走。　　

○丙子。上诣长春仙馆、问皇太后安。　　

○正黄旗蒙古都统宗室爱音图奏本旗降调佐领阿里雅。在旗行走年余。无对品缺出可补。请给六品俸禄。得旨、阿里雅、乃由废员拣选。减等试用之人。该旗理应试看。行走果好。俟出有应得之缺。奏请补用行俸。今并未补缺。该旗以阿里雅在旗当差年余。即将阿里雅作为六品官。给与俸禄。甚属不合。若谓将阿里雅补放护军校、骁骑校、为有碍别项行走人员之缺。而阿里雅从前原系佐领。并非甫行当差之人。论其在该佐领上效力年限。岂反不如护军校、骁骑校乎。仍著于伊应得之缺补用。再从前由部院驳回。以旗员对品用者。准其食俸。原以伊等无罪。若令候缺。恐其无俸不能当差。是以特沛殊恩。至降级调用人员。俟补缺时。方准给俸。例有明条。著将此旨、通谕八旗。嗣后务遵定例行。　　

○命科尔沁达尔罕亲王额驸罗卜藏衮布、在御前行走。　　

○丁丑。上诣长春仙馆、问皇太后安。　　

○是日、奉皇太后居畅春园之春晖堂。　　

○准噶尔使臣达什等、奉表至京。表曰、准噶尔台吉噶尔丹策零奏言。恭进大皇帝圣明。雍正年间。世宗宪皇帝。与我父当日情事。大皇帝既尽知之。不敢复渎陈。近者屡欲遣使。恭请圣安。因前岁吹纳木喀赍回敕书。内有尔诚遵皇考前旨定界。则遣使来。不然、亦无庸复遣之谕。窃思遵照大皇帝谕旨。我属下人。不得至阿尔台山。实有未便。倘冒昧陈请。又恐有乖谕旨。势不得已。暂尔停遣。去秋我边界人言、蒙古在我境内。安设卡伦。携二人来。因念既不得遣使。事又不容中止。不若即藉此二人。致书车臣汗。令其转达。车臣汗报书。令我缮奏遣使。一切情事。当代为详悉具陈。故今复遣达什等入奏。向来阿尔台山。本系我部游牧之地。若尽令移住山阴。恐地窄不能容纳多人。请嗣后喀尔喀、与厄鲁特。各照现在驻牧。无相掣肘。庶几彼此两安。以广黄教。以息群生。伏祈大皇帝鉴悯。随表进貂皮三十一张。奏入。上谕军机大臣、阅准噶尔噶尔丹策零、遣使求额驸策凌转奏之疏。甚属恭顺。其事有易竟之机。可遣使赍敕前往。与噶尔丹策零、将定界之事。定议完结。著侍郎阿克敦、充正使。御前三等待卫旺扎尔、乾清门头等台吉额默根、充副使。将应议事件。皆明悉晓谕之。即与准噶尔来使、一同起程。其带领来使瞻仰之事。如何办理。并著详议具奏。　　

○又谕、照看准噶尔来使。仍派常明、海望、应赏物件。著赏给。并令晓谕来使。前因尔等致书额驸策凌。且称另有奏摺。是以令尔等至京。照例给与口粮等物。派章京等照看。今据额驸策凌。将噶尔丹策零表文。转奏大皇帝。览毕。嘉予噶尔丹策零恭顺。故又特派大臣照看尔等。　　

○正蓝旗满洲都统永兴奏、印房参领明山、营私作弊。都统傅鼐、徇情保举。请将明山革职治罪。傅鼐等交部严行察议。得旨、朕御极以来。将傅鼐陆续擢用。至兵刑二部尚书。伊不感朕之恩。黾勉供职。屡行卑污之事。甚属无耻不堪。将伊革退尚书之任。仍赏予自新之路。授为都统。理应感朕复用隆恩。竭力实心。办理事件。效力赎罪。不意傅鼐不改前非。办理旗务。仍行徇庇。邀取虚名。种种营私情由。殊属可恶。负朕之恩。非常人可比。傅鼐著革职。交部从重治罪。余依议。　　

○以詹事府詹事王承尧、为内阁学士、兼礼部侍郎。　　

○命散秩大臣襄泰、为正使。内阁学士岱奇、为副使。册封朝鲜国王李昑子李愃、为世子。赐赉如例。　　

○戊寅。上诣畅春园、问皇太后安。　　

○军机大臣等奏、喀尔喀台吉额默根、与副都统达尔佳、佐领乌巴什、由额驸策凌处。率兵丁十二人。差往准噶尔部落还。额默根已恩授头等台吉。其达尔佳及各兵丁等。应否量加赏给。命赏赉银缎有差。　　

○又奏、驻防鄂尔坤东三省兵丁。去年已代其半。余兵二千五百。今年当代。应拨东三省兵二千。牧厂兵五百、前往。东三省兵、应以京城护军统领等官率之。牧厂兵、应以奉天等处副都统率之。得旨、著和托克、博秀、管辖东三省兵。和义、管辖牧厂兵。　　

○己卯。上诣畅春园、问皇太后安。　　

○还宫。　　

○庚辰。上以恭修太庙后殿。躬诣告祭。安奉神主于前殿。　　

○辛巳。谕、朕此次恭谒泰陵。著大学士鄂尔泰、张廷玉、在京总理事务。　　

○户部议覆、福建布政使王士任奏称、闽省秋屯兵粮米石。例于每年二月开徵。查现在米价昂贵。民力维艰。请将乾隆三年秋屯兵粮十二万八千余石。听民完纳一半本色。一半折色。定价以一两一石徵收。至不敷兵米、应在台谷、及监谷内、动碾支给。其折价银解司库。买补还项。均应如所请。得旨、依议速行。　　

○壬午。谕、去冬北方雨雪短少。农家待泽甚殷。入春以来。惟山东省所报雨雪。似已足用。直隶、河南、山、陕等省。虽陆续奏报。看来俱未沾足。京师目前亦曾得雪。稍觉沾润。未为优渥。目今东作方兴。麦秋所恃。惟在春霖。而雨旸之时若。非可豫料。惟当修人事以待天时。储蓄之方。不可不早为之备也。况去岁收成歉薄。今岁青黄不接之候。更与往岁不同。所有应行事宜。或借贷仓谷。或减价平粜。凡可以利益民生者。亟宜多方筹画。先事绸缪。向来祈求雨泽。皆在立夏以后。但此时正当望雨。该督抚等、各宜虔诚修省。感召天和。庶甘雨应时。麦秋有望。朕因直隶歉收。去岁曾降谕旨。欲遣侍卫官员。分路平粜。后据总督李卫奏称、可以迟至正二月间。昨因李卫未曾奏请。特降谕旨询问。今据李卫奏到。现交原议之大臣、会同该部速议。夫食乃民天。所关至重。无刻不系朕怀。各该督抚、宜共体此心。加意抚绥。豫为经理。以无负爱养黎元之寄。勉之。　　

○吏部题、大学士福敏、应授殿阁、及尚书兼衔。得旨、福敏著为武英殿大学士、兼工部尚书。　　

○移山东兰山县罗滕镇巡检、驻青驼寺。铸给印信。从山东巡抚法敏请也。　　

○是月。两江总督那苏图奏、上年徒阳运河。大挑届期。经题准兴工在案。查去冬雨雪连绵。现在河水深通。运无阻滞。除勘明浅窄处。分段捞浚外。余概停工。以节国帑。再丹阳越河、及九曲等河。俱系通潮济运。以资灌注之要港。久经淤塞。急宜开浚深通。闸座亦应拆造。已饬令确估挑修。俾附近贫民。并得就工食力。得旨、如此酌量情形。因时制宜。甚佳。　　

