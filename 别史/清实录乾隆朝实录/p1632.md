<!-- { "loadSidebar": true } -->
○乌噜木齐办事侍郎旌额理等奏、安西移驻乌噜木齐兵。一千八百余名。约需住房三千六百余间。臣等于去年十月。派员挑选屯田兵五百名。查定各屯住址。伐木刈苇。分造房屋。计本年八月内可竣。报闻　　

○旌表逼嫁捐躯之安徽宿松县民朱起瑞妻刘氏　　

○癸酉。谕军机大臣等、据顺天府尹钱汝诚等奏、宛平县巡检朱斯献。押解赴楚候审要犯华九如。于四月初五日起程。今接湖抚冯钤。五月二十六日来咨。尚未解到。请将朱斯献革职。仍一面行查一摺。已照所请行。押解待质要犯。中途自应严密迅速。乃迟至五十余日。尚未到楚。如谓犯人。或解员。途次患病濡迟。则应报明所在地方官。转行详报。何至并无音耗。倘该犯在途。或有疏脱。以致巡检微员。亦复畏罪躲匿。则其事尤关重大。著传谕直隶。河南。湖北。各督抚。速饬沿途经过州县。严密追查该委员及该犯。实系于何处逗遛。抑或中途别有情弊。并著查明据实具奏　　

○以礼部尚书永贵、兼镶红旗汉军都统　　

○旌表守正捐躯之河南舞阳县民郑寒时妻惠氏　　

○甲戌。上诣畅春园、问皇太后安　　

○谕军机大臣等、前方观承奏、修通济桥工一事。观其所绘旧桥图样。桥洞离桥面甚远。因思恐遇水长。不能畅流。工程仍无实济。故令三和前往勘度。今阅三和所绘旧桥图。则桥洞离面。本不甚远。洞门亦不甚窄。即照三和现议加展。其高宽亦不过在一二尺之间。乃知方观承前图。特未将尺寸较量明晰耳。著传谕该督。可据实在情形。悉心酌量。如三和议展新式。费工不致甚大。则尚可参酌为之。倘一经拆造。必致工程浩繁。所费倍蓰。不若仍其旧而修筑之。盖前功试用有年。行旅亦俱称便。原无庸必事更张也　　

○以翰林院侍读学士博通阿。充日讲起居注官　　

○乙亥。谕军机大臣等、朝铨奏民人王格等聚赌械斗一案。皆系清保年老。诸事废弛。以致盛京有此等事。朕因降旨。著清保来京。其将军印务。著朝铨署理。又命阿永阿。会同审讯此案。著传谕朝铨。阿永阿到时。即会同详悉审讯。其奏请丈查私垦地亩一事。亦著会同阿永阿查办。至拏拘人犯。朝铨系该部侍郎。又署将军印务。皆所应办。阿永阿未到之前。将应拏人犯。勿致一名漏网。俟阿永阿一到。即行会同审奏。朝铨虽系暂署将军印务。一切应办事件。俱宜悉心妥速办理。不得以五日京兆。稍存推诿之意　　

○调阿勒楚喀副都统敦柱、为三姓副都统。以吏部郎中绰克托、为阿勒楚喀副都统　　

○旌表守正捐躯之直隶容城县民刘七十聘妻张氏　　

○丙子。上御勤政殿听政　　

○都察院参奏、失察西宁等侵盗舞弊之稽察旗务科道各员。请交部议处。得旨、所有专派查旗之科道佛伦、西通额、任事年久。乃西宁等任意侵盗。舞弊种种。毫无觉察。所司何事。俱著交部严加议处。至署理之科道德明图。广明。任事已在四月九月以上。著交部照例议处　　

○以礼部左侍郎伍龄安。充经筵讲官　　

○命吏部右侍郎翰林院掌院学士观保。教习庶吉士　　

○丁丑。以翰林院侍读学士秦大士。为福建乡试正考官。御史毛辉祖。为副考官。翰林院侍读钱大昕、为湖南乡试正考官。修撰王杰、为副考官。编修积善、为四川乡试正考官。御史丁田树、为副考官。御史王懿德、为广东乡试正考官。编修汪新、为副考官。编修童凤三、为广西乡试正考官。刑部主事王士棻。为副考官　　

○旌表守正捐躯之直隶鸡泽县民秦三妻申氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十二


大清高宗法天隆运至诚先觉体元立极敷文奋武孝慈神圣纯皇帝实录卷之六百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。闰五月。戊寅。上诣畅春园、问皇太后安　　

○谕、镶蓝旗蒙古参领等、同谋侵蚀公项银两。分肥入己。将开户为民之人。复入另户册内。挑补钱粮。情殊可恶。已将西宁。富珠里等。审明正法。其知情之三达色等。拟以发遣。而印务参领佛保等。虽未染指。亦属知情。知而不举。视同局外。实为恶习。旗人俱世受国恩。乃阖旗通同舞弊。罔上行私。殊不可问。设都统等竟蓄异谋。伊等亦附和之乎。此等旗员。不可不严加惩治。从前皇祖圣祖仁皇帝。巡幸吉林。见乌拉齐习气甚恶。曾将阖省官员。俱行罢斥。另选人员补放。今除镶蓝旗蒙古闲散官员。及无执事之佐领外。其印务章京参领。副参领等、俱知西宁舞弊情事。著派和亲王。兆惠。舒赫德。会同该旗都统。查明审讯治罪。伊等员缺。著于上三旗内遴员补放。俟数年后。该旗人员。痛自愧悔。再加恩将本旗人等照例拣放　　

○又谕、派出查旗王大臣等奏称、稽察八旗另记档案开户人等。应将历年丁册。并现在食饷档案细核等语。向令查明另记档案人等为民。原因此项人等。与正身旗人有间。俟查明办妥时。匀出钱粮。可养正身。是以如此办理。非欲裁缺节省钱粮。况查明伊等出旗时。年壮者。挑补直隶。山西。等省绿旗兵丁。途次赏给车价口粮。并给安家银两。其余人内。复拣一各名。仍食原饷。遣往福州。广州。驻防。其不能自赡之老幼残疾人等。亦各予以赏赐。虽令伊等为民。而民人亦有上进之阶。并非轻贱伊等。何得尚存不足之想。乃镶蓝旗蒙古。有业经为民之另记档案人等。复入旗籍挑补马甲。拜唐阿。冒食粮饷者三百余人。今正白旗蒙古。又查出开户人等。由此观之。别旗亦必有似此者。皆由该都统等、不知朕体恤旗人之意。惟沽名市惠。苟且因循。而另记档案人等。又系愚昧小人。贪图钱粮之所致。本应照王大臣等所奏、详悉查出。重加治罪。朕今格外加恩。再给十五日限期。令伊等自行也首。如限内。或该管官员查出。或本人自行首报。即将从前朦混之罪。均予宽兔。若限满不行首报。必照王大臣所奏办理。稽查此事。亦属不难。核对档案。自然可得。彼时朕必不照寻常朦混治罪。即留其躯命。决不止枷责。轻之又轻。亦必发遣伊犁等处。伊等宁不知办理西宁之事耶。将此旨。著王大臣等通谕遵行。其现查出之正白旗蒙古另记档案人等。不得入于此内。仍著治罪。失察官员。亦俱著议处　　

○又谕曰、方观承查奏、本月十四日辰刻。天气朗晴。并雨后察看各处沥水。悉归淀河。不通沟渠者。道旁小苗。间有淹浸。秋禾异常畅茂一摺。近京一带。尔来时霁时阴。雨水不免过多。朕心深切轸念。是以屡谕该督查奏。今据奏秋苗日见长发。大田固无妨碍。而夏至前后。二麦尚未全收。遇此连阴。晚获者。分数必减。虽经该督访察未至成灾。而其中低洼地亩。夏熟不无缺望。著传谕方观承。悉心查勘。有实系歉收较重之地。即照例查办。有需补种晚禾。而力量不足者。并酌借耔种。以资接济。再景州附近洼地。北来者多言积水未能即涸。其作何设法上紧疏消。并邻近田亩情形若何。应否酌量抚绥之处。著一并详悉奏闻。该部遵谕速行　　

○又谕曰、颜希深来京陛见。问知伊母年老。尚欲随任赴川。伊亦不敢奏请。改补近地。似此母子俱知大义。情实可嘉。转用恻然。颜希深。著调补江西按察使。其四川按察使员缺。即著石礼嘉调补　　

○参赞大臣阿桂奏、上年臣驻兵塔尔巴哈台。查勘设卡地方。拟自辉迈拉呼。至爱呼斯。招摩多。自阿勒坦额默勒。至伊犁河岸十七处。立木为记。对伊犁河四处。垒石为记。今春派护军统领伊勒图等、前往安设讫。又据厄鲁特等告称、特穆尔里克。有准噶尔所理大铜炮及炮子。臣委护军统领伊勒图等、前往办理。据报掘得大铜炮四。冲天炮筒八。大小炮子万余。陆续运回。收贮备用。俟塔尔巴哈台驻兵时。再将所立木石记号之处。酌量设卡。报闻　　

○己卯。谕、刑部奏、各省州县命案。毋庸先据初供报部。又同谋共殴致死人命之案。仍请止将正凶解审一摺。所奏甚为允当。俱依议行。国家设定律例。历经斟酌损益。条分缕析。已属周详。近来各省臬司新任。辄于律令内。摭拾一二。奏请增改。其中固有旧例于情事未尽檃括。应随时酌量变通者。而未能通彻律意。或就一时之见。率请更易者。亦复不少。在该部不过因陈奏之词。尚近情理。难于概行议驳。而其实多设科条。徒尘案牍。既无当于政简刑清。且转滋窒碍难行之处。不知刑名案件。情伪微暧。变幻百出。若事事曲为逆亿。虽日定一例。岂能遍给乎。惟在司刑宪者。临事详审案情。参酌令典。期于平允协中。设徒鳃鳃然各逞己见。议改议增。适以变旧章而滋纷扰。于谳狱之道。有何裨益。著将此传谕中外问刑衙门知之　　

○又谕、据陈宏谋奏、苏州布政使安宁病故。安宁年力未衰。政堪任用。遽尔身故。甚属可惜。著赏给内务府总管大臣衔。苏州布政使员缺紧要。著苏尔德调补。即接任办事。不必来京陛见。其苏州织造。及浒墅关税务。著金辉前往管理。巡视长芦盐政。著达色去　　

○谕军机大臣等、阿桂等奏称、新来伊犁换班之满洲。察哈尔。侍卫官兵等。自本年八月起。一年内应支食羊三个月。共需一万三千余只。除牧放及孳生羊只外。仍需羊七千五百余只。可否交巴里坤大臣办送等语。著照所请。传谕该大臣等、将喀尔喀等、往巴里坤所售羊只。照数采买。选派官兵。沿途加意牧放。送往伊犁　　

○以广东按察使来朝。为湖南布政使　　

○庚辰。谕、今岁直隶各属麦秋。原可望丰稔。近因雨水稍多。致减分数。且道途泥泞。各乡淂食车辆。或有阻滞。现在京师设厂平粜。并降旨赏给八旗闰月甲米。即令开仓支放。米石既多。价值自可无虑腾踊。惟麦面一项。将来恐不无昂贵。豫、东、二省。气候较早。二麦俱报丰收。著该抚等、各于麦熟最多之州县。酌量采买五六万石。由水路陆续运京。以备接济。现今重运粮艘。渐次抵通。所有豫、东、二省贩麦船只。并谕令转运流通。毋得稍有禁遏。该部即遵谕行　　

