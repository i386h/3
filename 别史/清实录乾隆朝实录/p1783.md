<!-- { "loadSidebar": true } -->
○甲午。谕军机大臣等、据钱琦奏、请删赋役全书内不经之名目一摺。称川省现值修刻。书内载有起运蜀府草束银两之类。不一而足。此皆由前明赋役繁重。以致多设科条。自我朝厘定典章。从无此等不经名目。何得尚沿旧文。至现在钱粮款项。列入奏销者。最为简明。应请遵照刊刻等语。川省如此。恐他省似此者。亦复不少。著传谕各该督抚。通饬藩司。逐一详查。凡涉琐碎不经名色。概行芟除。画一办理。可于各省奏事之便。通谕知之。钱琦摺一并钞寄　　

○以镶蓝旗满洲副都统期成额、为兵部左侍郎　　

○以户部右侍郎安泰、为镶黄旗蒙古都统　　

○举行乾隆三十年分。陕甘两省军政。卓异官四员。年老官二员。有疾官一员。分别议叙处分如例　　

○乙未。上诣皇太后行宫问安　　

○谕曰、安泰现在出差。所有镶黄旗蒙古都统事务。著弘晌暂署。俟朕回京后。该部另行奏请。派员署理　　

○谕军机大臣等、据额尔景额奏称、原任总兵和诚。重利盘剥回人。及折收金两之处。俱经审讯明确。请将和诚。解交明瑞。再行覆讯拟罪等语。和诚系特简和阗办事大员。似此贪婪败检。大干法纪。实出情理之外。可传谕明瑞等、将和诚即在该处正法示众。仍传谕回人等知之　　

○又谕、据明瑞等奏称、六月二十九日。两营合势。进逼贼城等语。是伊等从前距贼巢尚远。今始进薄其城耳。官兵屡次进剿。贼众惟以死相拒。非痛加惩创不可。著传谕明瑞等、将所获生口。俱即正法。得城之日。遵朕节次所降谕旨办理。我兵既直逼城下。而五福之兵亦到。不为不多。务宜昼夜巡防。俾贼众不得休息。绝其刍牧。断其樵采。并于隘口严行侦候。断不可使一贼窜逸。此次乌什贼众。虽属小丑。而凶狡实甚。官兵及厄鲁特。布噜特等、不避矢石。有进无退。甚属可嘉。即前此平定准噶尔。及回部时。似此格斗之事亦少。著明瑞等、于事竣后。将奋勉效力、劳绩出众者。查明分别奏闻。候朕加恩优叙。至明瑞身为将军。办理无策。以致旷日持久。免咎足矣。何可言功。并传谕知之　　

○实授高恒、为户部右侍郎　　

○调镶白旗满洲副都统旌额理、为镶黄旗满洲副都统。正白旗汉军副都统傅景、为正白旗满洲副都统。以总管内务府大臣塔克图、为镶白旗满洲副都统。刑部郎中喀宁阿、为正白旗汉军副都统。原任四川布政使五讷玺、为镶红旗汉军副都统　　

○丙申。两江总督管江南河道总督高晋议奏、苇荡营各事宜。一、苇荡左右两营。并船务营。共设浚柳石船。五百七十只。于黄中两河。装运额柴济工。易为风涛所坏。其与修例未符者。向著弁兵采卖余柴修补。既恐耽延。且致冒滥。嗣后请将驾驶不慎。以致损坏者。令其自行赔补。余准动项修整。一、荡地宽阔。去水口甚远。每年雇民挑挖支港。需费二千余两。向借款先办。采卖余柴归还。嗣后请归官办。霜降后。动项勘浚。年终。于余柴项下还款。一、浚柳各船。原设兵撑驾。其石船四十四只。系雇水手。额设工食八个月。而运柴需十个月完竣。其不敷两月。亦请动项垫发。以余柴归补。一、黄中两河。催趱稽察。向设守备一员。效用外委六名。难于兼顾。请添设把总二员。外委二员。效用外委四名。一、每年所采余柴。应照额柴例。分派各厅济工。其运费请一体给发。即于所缴余柴内扣领。毋庸动项。一、书役纸张工食。委员往来盘费。请核每年余柴多寡。定所赏之数。得旨、如所议行　　

○予故阿拉善镇国公索诺木多尔济、致祭如例　　

○丁酉。谕、广东雷琼镇总兵员缺。著甘国宝调署。其开化镇总兵员缺。亦属紧要。著该督刘藻、于通省总兵内。拣选一员调补。所遗员缺。著华封补授　　

○谕军机大臣等、桑寨多尔济、系公主之子。自幼养育内廷。袭郡王爵。受恩甚重。后喀尔喀等骚扰时。伊操心坚确。毫无动移。又微著劳绩。朕以此愈加眷注。晋封亲王。补授副将军。遣往库抡办事。今乃与俄罗斯私行贸易。实出意料之外。本应从重治罪。姑念从前劳绩。著加恩革去王爵。解京闲住。令其闭门思过。但此郡王爵。系伊祖丹津多尔济。军功所封。伊虽获谴。与伊祖无涉。著该院将丹津多尔济子孙内。应行袭爵之人。带领引见。以郡王爵承袭　　

○戊戌。谕军机大臣等、据柏琨奏称、遣往霍罕侦探之回人多里野特墨特。带有额尔德尼伯克书信。随送交明瑞。明瑞查验封套。系回覆喀什噶尔、叶尔羌、大臣之书。因不知情节。仍行发回。今将来书译出。大概系辨明阿布都喇伊木通信一事。谓大臣等勿听小人之言。看来无甚关系。似无庸置议等语。所见甚属错谬。额尔德尼、并未呈书将军。柏琨并不细加译看。即送交明瑞。已觉草率。若因系纳世通。从前所办。不欲接管。更属推诿。伊即不知情节。岂无旧案可查。且原书既经明瑞发回。伊重加译看。有大臣等勿信小人之语。自当将此事颠末。一一指出。方足见国家用法之当。毫无偏听于其间。使之心服。乃竟谓无甚关系。含糊了事。岂驾驭外藩之道。且大臣等彼此更替。将来后任者。俱可将前事置之不问。其贻误尤不浅。柏琨、著严加申饬。如霍罕尚未有来使。即著永贵、行文额尔德尼。明白晓示。明瑞虽非承办此案之人。但从前情节。俱经知会。此时又经译出。乃仅以发回结局。亦属非是。并著传谕知之　　

○己亥。礼部议准。贵州学政李敏行奏称、各省乡试士子。毋许临场改经。希图幸售。查乡会之年。向例不准呈改。直省或不画一。应通行禁止。从之　　

○铸给云南奇兵营改设都司关防。从云贵总督刘藻请也　　

○旌表守正被戕之江苏长洲县流寓四川民马玉洁妾吕氏　　

○庚子。谕、据永玮奏称、盛京宗室觉罗等学。原定五年一次。奏派大臣考试。自乾隆二年起。节经展限。并未举行。本年又届五年期满。请派盛京侍郎一二人。会同臣及将军考试等语。盛京宗室觉罗等学。五年一次考试。所以分别宗室觉罗等力学之勤惰。及该学总管等之贤否。岂容屡次展限。直至三十年之久。伊等平日不以为事可知。从前奏请展限之将军。及总管等。交部查议。著朝铨。雅德。会同永玮。舍图肯考试　　

○又谕曰、兆惠之公爵。著伊子扎兰泰、承袭　　

○太常寺奏每岁致祭炮神。向例纸缮祝文。且在卢沟桥郊外。非祠庙定所。并未专设祭器。嗣后请照各神庙。改用祝版。并设祭器。以昭诚敬。从之　　

○辛丑。上奉皇太后幸卷阿胜境、侍早晚膳。至癸卯皆如之　　

○赐扈从王公大臣、及蒙古王公台吉等食。至癸卯皆如之　　

○伊犁将军明瑞等奏、乌什贼众投降情形。谕军机大臣等、明瑞、阿桂奏、本月初二初四等日。攻败贼人。直抵城下等语。看来伊等从前并未近城。不过较纳世通等、稍觉不远耳。至现在贼众情形。已觉困惫不支。计接奉此旨时。应早竣事矣。逆贼等一心死守。至于数月。甚属可恶。今力穷求免。断不可允。首恶额色木图拉。尤寸磔不足以蔽辜者。即其属人缚伊以降。亦不可姑息。仍当督兵进剿。著明瑞、阿桂、遵照办理　　

○壬寅。谕军机大臣等、普福从前屡获罪愆。朕复加恩用为两淮盐政。若论办理盐务。较高恒自更谙练。但高恒能破除情面。毫无瞻徇。即如蒋尚桓。范思皇逗留扬州。希沾商人余润。皆经高恒一一据实具奏。普福前在盐政任内。岂无似此者。并未见其奏及。且如陆世龙。捐官一事。普福尚为歛资帮助。直至安宁。知事难容隐。始行奏闻。则其徇情掩饰。已可概见。试思此等银两。盐政岂能解囊相赠。不过取给商众。此风不戢。必至鹾务废弛。其弊将无所底止。普福自问。平时曲意徇人。及伊有事时。谁能为之相顾。即此亦当翻然改悔矣。两淮盐务积弊。经高恒历年厘剔。渐次肃清。朕所以特用高恒者。实因能秉公持正耳。著传谕普福。务当痛除积习。一切加意整顿。如或因仍故态。复有过犯。朕断不能稍为姑贷也　　

○又谕、官兵等进剿乌什逆回。攻围既经数月。贼众无以为食。自应旦夕就诛。但穷蹙至此。仍以死抗拒。实属凶狡。断不可姑息容留。前谕将丁男俱行剿杀。其十三岁以下幼童及妇女。送往伊犁。发往时。俱令自备资斧。不得给以口粮。盖伊等恃粮食有余。相率抗拒。戕我大臣官兵。而伊等家口穷迫时。转给以养赡。有是理乎。著明瑞等、于事竣后。查明此等贼人家口。若随身尚有口粮。能前往伊犁者。姑贷其一死。或不能自给。沿途饿毙。伊等获全首领。尚属厚幸。断不可过行小惠。给与口粮。滥费公项　　

○旌表守正捐躯之山西五台县民杨卓义妻齐氏　　

○癸卯。以大学士傅恒、尹继善。刘统勋、为国史馆正总裁官。协办大学士吏部尚书陈宏谋、户部尚书于敏中、兵部尚书托恩多、刑部尚书舒赫德、为副总裁官　　

○是月。两江总督管江南河道总督高晋奏、前奏豫展清口东西坝。得旨、尚觉汝展宽略迟。若早数日。则仁义等坝。亦无过水之事矣。以后切记。现今断流否。连逻等坝过水否。速奏来。查本年伏汛。上游淮濉河水骤长。洪泽亦长至一丈二尺。幸清口畅洩。山盱五坝。虽三坝过水。旬月间已断流。车逻等坝。封土未动。可毋庸开放。东西坝以工程坚实。拆坝时未免耽延。嗣后惟豫备利器。多募人夫。勿致稽误。更有请者。滚坝断流后。落水一尺。东西坝即收筑十丈。湖水以次递落。则清口以次递收。俟收过四十丈后。再看水势衰旺酌办。得旨、甚妥　　

○又奏、前蒙指示清口工程。应于四架木龙迤下。再添木龙一架。则挑溜更为有力。北岸积土。自可冲刷尽净。以收清黄并流之效。当即购办。业于四架木龙迤下一百七十丈。对北岸陶庄积土处建设。工竣后清水渐消。黄水渐长。挑溜甚为得力南岸淤出新滩。约二百丈北岸积土外滩。亦已行溜汕刷。报闻　　

○湖广总督吴达善奏、湖北幅陨辽阔。水路则襟江带湖。支港四达。陆路则环山僻壤。最易藏奸。州县捕役。豢贼为生。明知故纵惟令营兵分布城乡。耳目众多。查缉较易。本年各营报获颇多其黄冈蕲州蕲水等处。素称贼薮。亦经缉获多犯。审拟汇奏。得旨、应时刻留心。莫致久而生怠　　

○陕西巡抚和其衷奏报、西同等府州。本月初七日。已沛甘霖。秫谷豆穈得雨苏息。可望秋成。得旨、欣慰览之。究属种迟。有成灾者否　　

