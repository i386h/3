<!-- { "loadSidebar": true } -->
○署两江总督协办河务尹继善奏、淮扬等属下河田傍。向有民筑圩围。日久坍废。上年委员查勘。悉心讲求。知筑圩实为保护田畴之要。随令高、宝、等属。加意劝导。照业食佃力之例。实力举行。现已办有成式。泰州、兴化、俱闻风兴起。江都、甘泉、山阳、盐城、亦谆切饬行。乘此年丰农隙之时。通力合作。酌定分限三年。逐渐增培。最高之处。向来水不能到者。无庸概筑。其最洼之地。原不种植五谷者。仍留为容水之区。不许占筑。与水争利。诚恐地方官、漫无分别。经逐一指示。令随地相度。妥协经理。并责成该管道府、董率稽察。俟报有成数。臣于查河之便。亲往验看。分别劝惩。得旨、若果三年有成。亦可谓惠而不费矣。但须务实妥协为之。　　

○江苏巡抚陈大受奏、访闻江宁府知府官保、上年暂署龙江关务。于发给吏役办公等银。七折扣银入已。又将解饷到部所带添平余剩银两入已。并未报出。得旨、此事尚细。若此后有簠簋不饬之处。即当参奏。时加察访可也。　　

○又覆奏、凛遵谕饬。振刷吏治。得旨、勉力改过。有厚望焉。　　

○江南河道总督白钟山等奏、会商河湖蓄洩机宜。查兴举大工。欲治上源。当先治下游。欲挑河道。当并筹盐运。如高邮以下等河。俱由串场河归海。而串场一河。又与泰州盐河、相为表里。其间河渠湖荡。上下相承。脉络贯通。一处稍有未协。即动多窒碍。且各场产盐之所。皆坐落南北串场河一带地方。盐运既不可暂停。而挑河又不便迟缓。必两无贻误。方为妥协。至河道之宽深合度。闸坝之高下适宜。在在均关紧要。现在公同慎选熟谙工程之员。逐一指示。酌分先后。令其相度情形。细心确估。容臣等核实奏请圣训遵行。得旨。所奏俱悉。不可苟且完事。必期有益无弊可耳。　　

○闽浙总督马尔泰奏、严协被灾汛兵。再行借给一月饷银。以度冬寒。得旨、好。知道了。　　

○浙江巡抚常安奏、海宁县南门外。镇海庙迤西、至老盐仓、一带塘工。近因护沙坍卸。水临塘根。甚属险要。现于北岸存水刷卸之处。先行兴工。多建木石戗坝。其南岸引水工程。容亲往察验具奏。得旨、知道了。海塘工程。详慎为之。　　

○又奏、浙省文武乡试。查有出号怀挟代倩各生。分别咨革究办。得旨、览奏俱悉。亦不过因今秋顺天乡场甚严。汝方如是办理耳。总之事不出于诚实。而观望以为得计者。无一而可。　　

○又奏、调任金衢严道程光钜、平日居官。操守甚为廉洁。办事亦极勤敏。得旨、览既有如此贤员。何不早奏。　　

○浙江布政使潘思榘奏、办理赈务事宜。得旨、所奏俱悉。今岁浙省办赈。常安则有讳灾之意。实难为汝也。　　

○巡视台湾户科给事中六十七等奏、操演巡视情形。得旨、台地远在海外。此等奏报。须据实在情形奏闻。不可稍涉粉饰也。　　

○署湖广总督鄂弥达奏、楚省弁兵。现有并无衙舍。僦居庙宇铺店者。又有久经派拨。因无住址、尚未移驻者。现在饬行查办。守备每员。给瓦房五间。千把总每员。瓦房三间。兵丁每名。草房一间。仍照例瓦房一间、不得过四两。草房一间、不得过二两。统于前任督臣阿尔赛奏准、修造汛房等项动支银内。通融给领。添造齐全。得旨、是。知道了。　　

○湖北巡抚晏斯盛奏、州县监狱轻罪人犯。查明并无亲人看顾者。于每年十一月至正月。酌给口粮。又轻罪逾期不结。无故留滞。过三案以上者。将迂缓之吏。照例题参议处。以清庶狱。得旨、待朕酌量降旨。　　

○湖南巡抚蒋溥奏、据长沙县知县汪度禀称、十月十九日、有解回湖北沔阳州原籍收管、犯人王元昇到县。随即查点收禁。备文转解。适有殴死萧连考、拟绞人犯张东友在监。即向嚷闹。据张东友供称、王元昇本名萧癞子。当日萧连芳系伊殴死。因在逃未获。畏刑诬认。旋据王元昇亦称、从前畏罪在逃。又别处改名犯事解回。适与张东友同监见面。天网不漏。无可扺赖。查原案初报文内、张东友供有萧癞子在场相闹。要求拏到审问之语。后因萧癞子未经获到。详免入招。臣以此案所关重大。如果枉拟。则从前承审各官、误入人死罪。俱干严例。何敢稍为瞻徇。但事经五载。张东友经三次秋审。并未鸣冤。偶于囹圄邂逅。即指王元昇为正犯。而王元昇并未刑求。亦即自认不讳。其中有无辗转设局贿嘱之处。亦未可定。臣又何敢以事涉新奇。即认为昭雪沉冤之举。现饬按察使徐德裕、亲提原卷犯证质讯。务得实情。得旨、所见甚是。秉公据实详悉办理可也。　　

○河南巡抚硕色奏、豫省社粮、实贮既三十余万石。其积欠陆续清还。加以逐年捐贮。为数益多。若经理不得其人。收贮又不加谨。必致霉变侵蚀。现在各州县社粮、或有收存公所。及暂贮寺院者。已饬通行佑建社仓。准将所收息谷。变价兴工。至经理一切。固应责成正副社长。但粮数渐增。收存必需蓆片铺垫。出入必需斗级盘量。若责令捐出。未免赔累。而听其浮收。又致勒派里民。可否于每年所收息谷内。酌留一升。给社民为杂项之用。得旨、是。知道了。　　

○河南河北镇总兵丁山奏、巡查营伍事宜。得旨、惟应实力为之。不可谓今年查过。且不到汝处也。　　

○山西大同镇总兵王能爱奏、谢升任恩。得旨、大同为要镇。又当积玩之余。汝其勉力整饬营伍。以副任使之意。　　

○两广总督那苏图奏、盐课徵销数目。得旨、览。缉私尤为要务也。　　

○又奏、粤西南宁、太平、镇安、三府。与安南界接。向因奸匪跳梁。夷民废耕。商贩裹足。现在米价腾贵。恐生滋扰。必须豫防。拟将汉土奸民。及安南匪类。潜至关隘。图抢粮食者。立即查拏。分别究结。其良善夷民。至边求食者。知会黎夷、领回安插。庶奸良不致混淆。而柔远之道。即寓于防御之中。得旨、所奏俱悉。　　

○署广东巡抚广州将军策楞奏、惠来、茂名、电白、吴川、化州、信宜、石城、等七州县。虫灾情形。恐有司官、泥于题报秋灾、不许过九月之例。或因虫伤之处无多。以熟盖荒。牵算分数。以致小民失所。现饬藩司、逐一确勘。酌量请蠲钱粮。并分别抚恤。及借给耔种。得旨、此见甚是。甚慰朕怀。　　

○广东按察使张嗣昌奏、请定各省道府等、按季巡行所属。顺途勘验水陆要隘、塘汛、壮丁、监狱、等项。得旨、此系自然应行者。不然、所体验者何事。　　

○云南总督张允随奏、请开修川省接壤滇境之罗星渡河一道。可以直达川江。分运威宁铜觔。每年计节省陆路运脚银二千九百六十两零。照例借项动支。约二年所省脚价。即可归款。不特铜运得济。滇民往来。亦有裨益。得旨、既称有益。妥酌为之。　　

○又奏、遵旨条对教养事宜。今就滇省现行实事。逐一陈奏。如各府州县境内、水泉可资灌溉者。通饬及时疏浚。共计一百余处。现在灌注民田。变瘠壤为膏腴。滇省向无蚕桑之利。布疋亦取给外省。通饬各属、制造机轴。教令纺织。十余年来、汉夷妇女。皆能习熟。盐井所需柴薪无算。饬属劝谕百姓。广为种植。现俱畅茂成林。材木不可胜用。滇民性耽麴糵。多糜米谷。好奉神会。每费赀财。通饬实力查禁。此养民各条之实事也。滇省蛮夷之性。虽云犷野。而朴直无欺。结以恩信。咸知感格。时时勉励各属。躬行倡导。现在夷方猓族。亦解好施。爨女蛮媛。渐知守志。并增建义学三百七十余所。捐置田亩。以充馆谷。选择师儒。以司训课。现在肄业诸生中。不乏笃学好修之士。此教民各条之实事也。得旨、所奏俱悉。教养二端。固不可偏废。然亦须因地制宜也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十九


大清高宗法天隆运至诚先觉体元立极敷文奋武孝慈神圣纯皇帝实录卷之二百三十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。十二月。甲辰朔。兵部尚书彭维新等奏、臣等奉旨、磨勘湖北举人覆试卷内。杨曰坰、周云龙、二名。文理蒙疵。照议罚停会试二科。其主考、同考、及录送之该学政。应一并察议。得旨、依议。覆考之事。原交巡抚会同学政办理者。况晏斯盛、尚系知文之人。而此次并未实心考核。其所奏亦属含糊了事。晏斯盛亦著交部察议。　　

○大学士鄂尔泰等议覆、福建道御史范廷楷奏、会计钱粮出入。于各省奏销到齐之时。汇总开造清册。将一岁部库支放俸饷等项数目。一体列入。注明从前岁入岁出若干。现今岁入岁出若干。其开除项下。注明某年某款。此多彼寡各缘由进呈等语。查每年各省官兵俸饷。应支应扣等项。按数奏销。尚不至参差。惟一切杂项。支给报销等款。即一省中、亦前后互异。彼此不一。今于每年奏销后。通盘核算一次。在部司人员。固得详慎出入。而外省亦有实数可稽。于钱粮有益。请自明年为始。汇总奏闻。从之。　　

○礼部奏、请定各省府州县童试之额。以入学名数为差。每入学一名。准州县取六十名。府取三十名。大小中学各照名数定额。其从州县学、拨入府学者。亦应查照拨入之多寡。照数增取。得旨、此奏是。依议。　　

○河南道御史彭肇洙奏、各省关系民生风俗。重大之事。虽经题结。仍宜年终汇奏一次。如户部、则曰计今岁某省旱。某省涝。某省旱涝不为灾。某省丰。某省歉。某省丰歉居半。如刑部、则曰计今岁某省强盗案件若干。奸淫案件若干。盐枭案件若干。谋故杀案件若干。斗杀案件若干。干犯名义案件若干。于封印日、简明汇奏。总计天下水旱丰歉奸诈盗伪之数。岁岁考之。则各督抚平日留心地方。教养斯民。有无成效之处。可见一斑。褒奖切责。功罪不至相掩。得旨、著照所请行。该部知道。　　

○赈贷广西永宁州、被水灾民。并除水冲田六十二亩八分额赋。　　

