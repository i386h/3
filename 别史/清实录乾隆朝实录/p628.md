<!-- { "loadSidebar": true } -->
○大学士等会议、两广总督策楞疏议、前任总督那苏图、条奏两广盐务章程。户部行查各款。一、原奏积年商欠。宜立法查追。据称、各商挂欠盐。价埠羡等项。截至乾隆九年。共银三十八万三千六百三十七两零。经前督臣奏明按照欠数多寡。分别年限带徵。但各商本有急公怠惰之别。故欠项亦有多寡之分。如按现欠之数。以分带徵年限。是急公而欠少者。转不若怠惰而欠多者。得以多展年限。请于乾隆十一年为始。分限四年。核定分数。分年带徵。查此项旧欠银两。原因商力不能一时清缴。是以分别宽限完纳。若不分欠多欠少。一例四年带徵。是本易完者、反致迟延。应请将此内欠项多者。照该督所定。自乾隆十一年为始。分限四年带徵。其少者、令该督按数另定年限。并分别带徵数目。报部核议。一、原奏催追商欠。宜酌定劝惩。前督臣奏准。州县承追商欠。令道府直隶州督催。今查两粤商人。多住广州。潮桥商人。多住潮州。商人承领余盐。上纳价羡。均以运使运同为职掌。一切发盐、收银、承追、督催等事。该道府全未与闻。议叙固属滥邀。处分亦属冤抑。似不必舍专办之运使运同。别有所属。应如该督所请。嗣后带徵商欠。本管直隶州、州、县、照承追例。议叙议处。省河各埠。即以运使督催。广西各埠。即以西盐道督催。潮州各埠。即以潮州运同督催。高州茂名埠。即以本管知府督催。如催徵不力。即将运使等官。照道府例、分别议处。一、原奏现在埠商。宜秉公甄别。据称、粤东盐务。自招商以来。应办正饷无误。即乾隆九年分正饷。业于奏销前全完。其旧欠、亦立限分年带完。次第清楚。倘有未完者。即行革去商名。分别追究查各埠商人、除乾隆九年正饷。业经全完外。其各商旧欠。是否即系前款内欠项。抑或另有旧欠之处。应令该督查明报部。一、原奏诚实埠商。宜量加矜恤。据称、粤东产盐日盛。前督臣那苏图、就省河潮桥等处、册报未配盐觔。分委道府盘查。并无亏缺。至存仓陈盐。如何拨销之处。现在商人配兑生盐时。议将易销之埠。每封搭销二百包。难销之埠。每封搭销一百包。如各商中、有愿领寄贮者。亦准领运。每封搭过黑色陈盐。仍准九折缴价。以符加一折耗之数。大概两年后。陈盐可清。应如所奏办理。一、原奏收买场盐。宜另拨帑本。据称、粤省盐场。现存帑本银三十三万两。迩年盐漏日辟。存盐愈广。需项愈多。设遇帑本不敷。即须通融垫发。应请于现存帑本、及续收商欠银内。通融转输。毋庸另拨饷银。查粤省现存帑本。数已充裕。如再于续收商欠内通融。殊属未协。应令该督将粤省收买盐觔灶价等项。统在现存帑本内。辘轳转运。毋得于别项挪移。一、原奏盐羡名色。宜归并画一。据称、两广正引饷银。本有经徵督销定额。至于陆续所报羡余。按其完纳银数。有各项多寡不等。入册造报。亦有年分先后不齐。若欲合而为一。必致牵混不清。且领销正额额外余盐两项。系听各商自便。若如前督臣所奏、总照八年徵收数目。定为额数。恐易销之埠。有缺盐之虞。难销之埠。启派领之弊。是两广各项盐羡名目、归并画一办理之处。均有未便。应如该督所议。仍循旧例。按款徵收。其领销正额额外余盐两项。凡殷实之商。易销之埠。准尽力领运。如疲乏之商。难销之埠。毋得滥给。致滋拖欠。一、原奏加赠盐包。宜尽行革除。据称、江西省之赣县等埠。楚省之郴州等埠。配运粤盐至江楚。盘山过岭。必须改捆小包。抛撒走卤。在所不免。江省小包。加赠耗盐四斤。楚省加赠二斤。留为脚夫折耗之需。前督臣原奏、龙南等埠。按加二五私赠盐包。系属传闻之误。惟广西之博白等埠。因乾隆元年减去盐价二厘。详准加二五配给。至商人承领正额额外余盐。又缘从前初定场羡埠羡之时。皆浮于正额。商人赔累。是以节经督臣折中酌办。按价羡浮多之数。定以加一加二配兑。其离省最远之郁林等埠。加二五配兑。又廉州府属合浦等三埠。加三配兑。今若将前项加包等项全革。商人势难赔本领运。余盐不领。又难绳之以法。可否照旧加给。抑或将余盐应纳价羡。均照正引饷价。一律上纳。盐觔亦照正引一样配兑。赠包悉行革除。查前项加赠盐觔。究系额外增添。并非向来定制。是否与盐法有碍。及各商有无藉加包名色。任意多运。以及如何稽察、不致滋弊之处。户部难以悬拟。应令该督确查。定拟具题。一、原奏缉捕私盐。宜颁赏格。据称、潮桥余盐项下。除场埠二羡之外。另有充公银两。节经奏明。为地方办公之用。应即于此款内。每年拨银二千。为缉私赏需。至文武兵役。寻常拏获私盐。既有赏盐之例。若于常赏外再行议加。诚恐巡役兵丁。贪赏滋事。除将寻常拏获私盐。照例赏给外。其有拏获水陆巨贩大枭。场灶积私囤户。以及出力受伤等项。按实在功绩。分别给赏。并总督衙门、差委武弁兵丁。缉私盘费。亦在此内动支。应如所议办理。一、原奏各属向有盐规。宜责令首报。据称、南海等七十三州县。向未收受盐规。三水等二十七州县。向有盐规。均已自行禁革。尚有广东龙川等十州县。留存盐规。饬司严行禁革。其广西兴业等二十一州县。福建宁化等五县。江西信丰等两县。该督既称各有盐规。多少不等。应否酌留裁减。现在分咨各省抚臣办理。应俟查明报部核议。从之。　　

○贵州总督兼管巡抚事张广泗奏、雍正年间。有云南大理府妖人张保太、倡习白莲邪教。后流入贵州、四川、传及各省。近闻贵州省城、有魏姓斋婆。招引徒众习教。党类甚多。并闻四川涪州有刘权、云南有张二郎、皆系为首之人。现已将黔省魏斋婆、拏获审办。并密咨川、滇、二省。一并严拏刘张二犯。从严究治。得旨、此等事、惟应歼厥渠魁。胁从罔治为得之。而又在神速不露为妙也。　　

○甲申。上诣畅春园。问皇太后安。　　

○谕军机大臣等、据总督尹继善摺奏、请将邳州知州韩桐、调补海州直隶州知州。所遗邳州员缺、以山阳县知县金秉祚升补。又一摺、请将吴县知县姜顺蛟、升补太仓州直隶州知州。皆声明若具题请补。部臣必照例议驳。其语气、似强朕以必应准彼所奏者。然此三员。犹为朕平日所知之人。是以令其送部引见。督抚题补人员。必须循照定例。若不论合例与否。概行奏请升调。则铨选定例。不几于虚设乎。尔等可将此意、传谕尹继善知之。其海州知州员缺。昨已降旨交部拣选矣。　　

○又谕曰。张广泗奏、白莲教招引徒众一摺。可销录密寄与四川、云南、督抚阅看。留心办理。此等邪教惑人。乃地方不应有之事。何以近日屡见之。务须办理得宜。毋纵毋滥。以除后患。歼厥渠魁。胁从罔治。而又在神速不露为妙也。　　

○又谕、据张广泗奏称、黔省钱局、及采买铜觔。内有运铅秤头。及钱局公费。可以节省。余铅可以获息。每年可得二万余金。以为通省开河修城之用等语。黔省开局鼓铸。以及采运铜觔。历年已久。并未奏报节省。著讷亲于家信内。将原摺抄录。寄与爱必达、令其将从前何以并未奏闻。至今始行陈奏。有无情弊之处。查明具奏。　　

○大学士等议准、巡视归化城等处郎中伍宁奏称、上年口内歉收。贫民就食归化。无力回籍。请敕下山西巡抚、饬令该道、查明酌给口粮。委员护送至朔平、交该州县照例安插。毋致失所。从之。　　

○吏部议准、御史章佑昌奏称、庶吉士散馆、以主事用者。归单月轮班四缺后、补用一人。非数年不得补缺。似宜略为变通。请将双月学习进士轮用二人班内。酌减一人。改用学习进士一人。散馆庶吉士一人。庶不壅滞。从之。　　

○户部议准、闽浙总督马尔泰议覆、巡视台湾给事中六十七等奏、内地民人、有祖父母、父母、在台。子孙欲来侍奉。或子孙在台。祖父母、父母、妻子、内地无依。欲来就养者。准其给照来台。入甲安插一案。接准部咨。详议具题。查台湾编氓、多系内地之人。其在台年久。置有恒业者。往往不能弃产回籍。应如所奏、在台人民。果有祖父母、父母、在籍。准其赴台就养。如祖父母、父母、在台。准其子孙赴台侍奉。若本人在台。而内地妻少子幼。并无嫡亲可托者。亦准其搬移聚处。即赴台侍奉祖父母父母之子孙。果有幼少妻子。亦准一体赴台。仍照从前搬养成例。令台防厦防各同知、于登簿换文时。留心稽察。验明人照相符。方准配船渡台。并令内外地方官、先行关查明确。方准给照。如有藉称伯叔兄弟、及妻之兄弟族戚、一概不许滥给照引。倘朦混影射越渡。立即解回。并将滥给照引之地方官。严参议处。徇隐具结之地邻族保。一并严究。其荒僻口岸。严饬各员弁、常川巡察。如有游旷之徒。作弊偷渡。擒拏重究。倘有疎纵。照徇纵偷渡例参处。从之。　　

○乙酉。谕、向来江西省每逢编审之年。丁男之外。又有妇女。盖缘从前有盐钞一项。分给小户。计口纳钞。既有妇女应徵之项。则不得不稽其存亡增减。是以入于编审之内也。今食盐课钞。久经摊入地粮。而该省尚循旧例办理。朕思从前照盐纳价。编审尚属有名。今盐钞既已摊入地粮之内。则是妇女已无可徵之项。何必存此编审虚名。徒滋扰累。嗣后编审妇女之处。著行停止。　　

○谕军机大臣等、广东省赋役全书内。有男妇丁口。并官吏随住人口。共派盐钞银一万七千一百余两一项。妇女亦入编审。殊多未便。查江西省向有妇女盐钞银两。于雍正五年。已经巡抚迈柱、奏请摊入地丁项下。其编审妇女之处。近已降旨停止。尔等可传谕总督策楞、令其将该省妇女盐钞一项。仿照江西之例。查明奏闻办理。寻策楞奏覆、五年编审。原以稽察户口之殷繁。滋生人丁。例不加赋。至原有丁口应徵之盐钞等项。又久经摊入地亩。而妇女口数。仍循旧例入册。实与体制不符。应遵谕旨。嗣后编审。俱查照江西省之例。画一办理。祇载丁数。其已经摊入地粮之男妇。并官吏随住人口。食盐课钞。以及男丁应徵之徭差民壮均平驿传等项银数。概免造入册内。其缺额未复丁口。亦俟垦复田亩之日。随税编徵。亦不必查造妇女口数。统以乾隆十一年编审为始。长远遵行。报闻。　　

○豁免江苏沛县昭阳湖水沈民赋田地漕等项银、三千二百六十两有奇。米、一千二百一十八石有奇。麦、二百三十六石有奇。又湖地租银、一千二百七十两有奇。又麻地额徵麻、一千八百六十七斤有奇。　　

