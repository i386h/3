<!-- { "loadSidebar": true } -->
○谕军机大臣等。山西大、朔、等属。去年被灾。朕特降谕旨。于赈恤之外。加赈闰三月一个月。续据阿里衮摺奏、大、朔、两府。与内地不同。所种春麦。须迟至六月终旬。方能收获。除加赈及借给仓粮外。请将大、朔、二府所属。应修城垣八处。以工代赈。一面具题。一面备料兴修等语。但朕念此十二州县。远处边陲。民贫土瘠。今岁雨泽稀少。所种二麦不广。惟恃夏田一次收成。不知现在布种齐全否。或后此得雨、尚可普种否。著传谕阿里衮、将彼地情形。据实奏闻。并令伊留心体察。有应行筹画办理之处。随时具奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百六十二



大清高宗法天隆运至诚先觉体元立极敷文奋武孝慈神圣纯皇帝实录卷之二百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。闰三月。壬子。谕曰。钦天监监正戴进贤病故员缺。著监副刘松龄升补。其所遗监副员缺。著钦天监拣选西洋人、咨送吏部带领引见。　　

○又谕、福建提督王郡、老成练达。专阃多年。和辑兵民。并著劳绩。海疆重地。实资料理。今因老病乞休。情词恳切。朕勉从所请。准其原官致仕。著加太子少保衔。赏给全俸。以示优眷。该部知道。　　

○又谕、福建水师提督员缺。著台湾总兵张天骏补授。台湾总兵员缺。著总督马尔泰、于通省总兵内。拣选一员调补。所遗总兵员缺。著河南南阳镇总兵哈攀龙调补。南阳总兵员缺。著项朝选补授。　　

○谕军机大臣等。前据马尔泰疏称、南澳镇总兵何勉、染患头晕眼花。难以办事。恳请休致。朕降旨令其解任调理。俟病痊之日。来京请旨。不知伊近日曾否病愈。著传谕马尔泰等、俟何勉病愈之日。令其来京。　　

○癸丑。谕曰。左都御史杭奕禄、上年以老病乞休。朕谕令在任调理。今伊行走仍属艰难。著以原官致仕。其左都御史员缺。著吏部侍郎阿克敦补授。仍兼管翰林院掌院事务。　　

○刑部议覆、山东巡抚喀尔吉善奏、民人金瑞、持刀戮伤傅尔溥等三命身死。应拟斩立决。查律载杀一家非死罪三人者。应凌迟处死。该抚依杀三命而非一家。拟斩立决。与律不符。未便率结。俟该抚按律妥拟。具题到日再议。得旨、向例外省具题刑名案件。经部议覆。其由重改轻者。该部即行定议请旨完结。由轻改重者。驳令该督抚另行改拟具题。今山东省金瑞戮伤傅尔溥等三命身死一案。该抚将金瑞拟斩立决。部议以律载杀一家非死罪三人者。凌迟处死。驳令按律妥议具题。夫拟斩监候。改拟立决者。虽同一死罪。尚有立决缓决之分。至凌迟之与斩决。均属立即处死。若经驳诘。则文移往返。耽延时日。凶犯转得偷生。不即正法。且本犯自知不免。或畏罪自尽。或染病身死。又或勾通禁卒。疏纵脱逃。是欲伸国法。反不得明正典刑矣。金瑞、著照部议凌迟处死。余著照该抚所奏完结。　　

○甲寅。上诣皇太后宫问安。　　

○大计江南省、年老官五员。有疾官二员。不谨官五员。罢软官一员。浮躁官一员。分别处分如例。　　

○乙卯。谕、昌平州为去年被旱之区。前据总督那苏图奏称、于八沟采买米石内。拨运昌平五千余石。以备春月借粜之需。今闻该处雨泽稀少。米价渐次增长。所拨米石。恐不敷用。著将京通仓每年例拨五城平粜色米内。酌量分拨该处。以资平粜。其应需若干石。及如何运往。分厂出粜之处。交与该督那苏图、一面奏闻办理。一面咨会仓场侍郎等、速行拨给。　　

○旌表守志捐躯之四川渠县民符宾万妻刘氏。　　

○丙辰。谕、顺天所属之延庆卫。上年被灾虽属少轻。然彼地只赖秋收一次。百姓此际未免艰难。著照延庆州一体加恩赈济一个月。该部遵谕速行。　　

○谕军机大臣等。刘于义所奏、可抄录寄与那苏图阅看。令其酌量。有续赈之所不及者。即行借与口粮。以资糊口。倘再不雨。有误耕作。应如何接济之法。著那苏图悉心筹画。豫行奏闻办理。毋致后时。寻奏、接济之法。米谷最要。宣属灾后米贵。民食艰难。即使今秋丰稔。亦未便采买。如或歉收。已不比上年有储积之可恃。而急需之际。宣郡山路回环。挽运亦甚不易。可否拨通仓粟米十万石。分发宣属仓贮缺少之州县。倘秋收歉薄。则有米接济。不致临时急迫。如秋收有望。即补足均贮。亦可暂停官买。使民间米谷宽余。其通仓动拨米谷。如须补足。则八沟、鞍匠屯、一带。连岁丰收。采买尚易。至挽运等事宜。应行令通永、霸昌、口北、三道妥议。如宣属民间车辆。当此草豆昂贵之时。得藉挽运脚价资生。亦不无补益。再查宣属芒种前得雨。则秋禾播种齐全。霜前可望收获。如芒种后得雨。则节候已迟。惟有补种豆＜?麻木＞油麦荞麦等项。但恐贫民一时不及购种。应每亩借给耔种银四分。令地方官豫查有地无力之贫民。分别开记户口亩数。一遇得雨。即分遣佐杂教官。分投下乡散给。俾得及时补种。如得雨在芒种前。仍应照借给耔种之例办理。得旨、有旨谕部。先事之豫筹既备。则临事之镇静更要。民可使由之。过犹不及。办理此等灾伤。不可不虑及此也。　　

○又谕、山西大、朔、等属、上年被灾。朕已特降谕旨。于赈恤之外。加赈一个月。又据阿里衮奏称、请兴修城垣。以工代赈。朕又降旨。令其察看本地情形。有应行筹画办理之处。随时具奏。朕思该地方、因上年被灾。较轻于宣化。是以将二府州县、分别加赈。但彼地与宣府接壤。土瘠民贫。又当歉收之后。今春雨复愆期。著传谕阿里衮、遴选妥员。速赴被灾地方。察看此时实在情形。即行奏闻。其应作何筹画之处。仍遵前旨办理。　　

○丁巳。谕、朕加惠黎元。将天下钱粮。分年蠲免一次。今岁系直隶轮免之年。宣化府属各州县。所有应徵屯粮。例不在蠲免之内。但念宣属地处边陲。上年被灾较重。今春雨泽又复稀少。现在降旨加赈。与常时不同。著将各该州县本年额徵屯粮。蠲免三分之一。以纾民力。该部谕令该督那苏图速行办理。　　

○重修明通鉴纲目书成。议叙提调纂修等官、加级纪录有差。御制明史纲目序曰。编年之书。奚啻数十百家。而必以朱子通鉴纲目为准。通鉴纲目。盖祖述春秋之义。虽取裁于司马氏之书。而明天统。正人纪。昭监戒。著几微。得春秋大居正之意。虽司马氏有不能窥其藩篱者。其他盖不必指数矣。尝谓读书立言之士。论世为难。非如朱子具格致诚正之功。明治乱兴衰之故。其于笔削。鲜有不任予夺之私。失褒贬之公者。自纲目成、而义指正大。条理精密。后儒有所依据。踵而续之。由宋迄元。厘然方策。至明代君臣事迹。编辑之难。更倍于诸书。盖明史已成于百年之后。而世变风漓。记载失实。若复迟待。将何以继续编而示来许。爰命儒臣。法朱子通鉴纲目义例。增损编摩。大书以提要。分注以备言。每一卷成呈览。朕于几暇。亦时御丹铅。为之参定。虽于天人一贯之精微。未之能尽。而惟是谨严之义。守而弗矣。简正之旨。志而必勉。书既成。群臣举唐太宗之事为言。勉从其请而为之序云。　　

○以镶黄旗护军参领什图、为孝陵总管。　　

○戊午。上诣皇太后宫问安。　　

○幸圆明园。　　

○谕军机大臣等。前因凤阳关监督普福、误免铜觔水脚等银。部议著令赔补。经朕传谕宽限。令伊于养廉内节省还项。今据普福奏称、今岁徵收盈余数目。比较七年以前。更多十数万两。通融弥补著赔之项。不需三年。可以清完等语。甚属乖谬。伊不知感朕宽宥之恩。而尚敢为是谬妄之语。是自取罪也。况查伊管关以来。盈余并未加多。且有缺额之年。伊不过借免过米豆之税以充数而已。即此可见其于关税、未必全无隐匿。伊若如此设心。必至办理不妥。重获罪谴。将来亦断不能逃朕之洞鉴也。著传谕严行申饬之。　　

○大学士等议覆、直隶总督那苏图奏称、直隶各处粮价。惟麦最贵。奉旨令豫、东、二省。各备麦十万石。运直以备借粜。现值青黄不接之时。豫、东、采买。恐市价不免昂贵。请将该省追还民欠现成麦石运直。先尽麦价最贵之处。派拨借粜。余俟二麦收后。再行办理等语。查豫、东、二省接济直隶麦石。河南巡抚尚未奏到。山东巡抚喀尔吉善、已经奏报豫备。今直隶麦价腾贵。京师麦价亦日渐增长。宜早筹画。应令该督速将直省应行接济各州县、需麦若干石。即为酌定。并如何运送之处。咨令豫、东、二省拨运。此内有余。即运送京师。如仅敷拨济直隶。并令豫、东、二省。另备数万石运京。以备平粜。得旨、依议速行。　　

○己未。上诣黑龙潭祈雨。　　

○谕军机大臣等。福建沿海一带。福、兴、漳、泉、福宁、五府。皆逼近海洋。港澳繁多。在在可通海泊。不独厦门、闽安、二口。为船只出入门户也。朕闻各该处一应查缉禁约之方。奉行日久。未免废弛。保无有偷漏禁物、及偷渡过水等弊。著传谕总督马尔泰、巡抚周学健、转饬文武汛防。加意稽查。毋得疎纵。亦不得借端需索。致滋扰累。　　

○授恭勤贝勒允祜之长女为郡君。壻马实为多罗额驸。　　

○庚申。上幸瀛台。　　

○诣皇太后宫问安。　　

○还宫。　　

○谕曰、上年宣化府所属地方。被旱歉收。今夏雨泽又复稀少。朕去岁巡狩经过。知彼处为边区保障。不可不豫筹接济。虽现存米豆。尚足敷用。恐将来或有急需。一时难以猝办。著将通仓粟米拨运十万石。分发所属州县。以备拨给。倘今岁秋成丰稔。即将此项为补实仓储之计。其如何陆续挽运之法。著仓场侍郎、会同该督妥议办理。　　

○谕军机大臣等。直隶总督那苏图、奏请拨运通仓粟米十万石。以备宣属仓储。豫筹接济。朕已降旨允行。但此项米粮。原为豫备秋成以后之用。可以从容办理。务须慎选干员。酌量陆续挽运。不可如上年办理未善。以致车辆短少。价值昂贵。于商民又有未便。尔等可传谕知之。　　

