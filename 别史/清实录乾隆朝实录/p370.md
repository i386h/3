<!-- { "loadSidebar": true } -->
○会计天下民谷数。各省通共大小男妇、一万四千三百四十一万一千五百五十九名口。各省通共存仓米谷麦、三千一百七十二万一千九百三石四升六合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十七


大清高宗法天隆运至诚先觉体元立极敷文奋武孝慈神圣纯皇帝实录卷之一百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。春正月。辛酉朔。上诣奉先殿行礼。　　

○诣堂子行礼。　　

○率王以下文武大臣。诣寿康宫。庆贺皇太后礼成。御太和殿。受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫、赐宗室王公等宴。　　

○奉皇太后幸重华宫侍宴。　　

○壬戌。以兵部尚书史贻直为吏部尚书。调礼部尚书任兰枝为兵部尚书。以兵部左侍郎赵国麟为礼部尚书。　　

○甲子。定旗员子弟随任之例。谕。向来旗员子弟随任在外。年至十八岁者。例应来京。若有欲留任所协办家务者。准督抚代为题请。听候部议。其新授外任之员。子弟在京长养。年过十八岁以上者。非奉特旨。不得随任。此旧例也。朕思旗员子弟。不许擅随任所者。一则恐在地方滋事。一则留京以备该旗当差。如外任旗员。能严加约束。为督抚者。又不时稽查。则皆知守分循理。可无虑其多事。至该旗佐领。若本有可以当差之人。而父兄外任者。将子弟带往。则本人既可省两处之食用。该佐领闲散之人。又得当差。支领钱粮。以资养赡。洵为两便之道。嗣后外任旗员子弟。年至十八岁以上者。在外仍令该督抚题请。在内著呈明该都统查奏。俱准其随任。其不愿随任者亦听之。若随任之后。或出署交游。及干与地方之事。著该督抚即行查参。从重议处。　　

○乙丑。上诣皇太后宫问安。　　

○丁卯。世祖章皇帝忌辰。遣官祭孝陵。　　

○上诣奉先殿行礼。　　

○闽浙总督兼管浙江巡抚宗室德沛奏、漕粮例应乾圆洁净。米色不纯。自干诘参。蒙俯鉴江苏省秋雨连绵。米色定减。特谕有漕地方。不必照常较论。地方官酌量可收。即日收兑。浙省收获时。亦苦雨多。秋禾碾出。间有青腰白脐。与江省事同一体。即饬州县红白兼收。米□山粳并纳。俾小民易于输将。请饬下仓场漕运两督臣。浙漕过淮抵通。免其驳换。下部知之。　　

○又奏、抽漕运白。原有成例。江苏白粮经费。优于漕粮。宜抽调以均苦乐。浙省漕白费等情形。与江南不同。积年分运无误。诚以一帮中南兑北交。沿途一切。协力办理。猝然轮运。事既不习。同帮又非熟识。跋疐顿形。倏尔五年。不知谁漕谁白。各顾目前。诸弊并萌。应请免其五年抽调。俾驾轻就熟。现届冬兑期迫。先饬照旧办理。下部议。　　

○戊辰。享太庙。遣和亲王弘昼恭代行礼。　　

○遣官祭太岁之神。　　

○驻藏副都统纪山奏、本年系达赖喇嘛、郡王颇罗鼐、进贡班次。特遣堪布囊苏来京。班禅厄尔德呢非属年班。因感戴国恩。亦遣堪布赴京进贡。已奉旨准其来京。至来年系班禅厄尔德呢进贡正班。郡王颇罗鼐陪班。查从前准噶尔人等。欲赴藏熬茶。数年来颇罗鼐办具防备地方护送官弁事宜。土伯特等处、唐古忒人众。办理官差。已属出力。若来年班禅厄尔德呢、颇罗鼐、复遣使进京。则唐古忒人众。又有办差之苦。请将来年进贡正陪班。加恩停止。俟次班仍照旧例。得旨。从前达赖喇嘛、班禅厄尔德呢、每年轮班遣使进呈方物。郡王颇罗鼐、俱遣副使同来。因班禅厄尔德呢涅槃。朕降旨达赖喇嘛、王颇罗鼐、每年遣使。未免劳苦。定以隔一年遣使一次。上年达赖喇嘛、王颇罗鼐、使臣等年班来时。班禅厄尔德呢呼毕尔罕、亦遣使呈进丹舒克。若仍照前例。今岁又系班厄尔德呢呼毕尔罕年班。连岁遣使。恐扰累唐古忒人众。班禅厄尔德呢呼毕尔罕、今岁年班。著停止。下次照例轮班。至王颇罗鼐、向系每年遣使为副。嗣后遇达赖喇嘛年班。著仍遣副使同来。班禅厄尔德呢呼毕尔罕遣使年班。颇罗鼐不必遣使为副。　　

○是日起。上以祈谷于上帝。斋戒三日。　　

○己巳。实授协领沈之仁、为福州左翼副都统。　　

○庚午。和硕庄亲王允禄等奏。乾隆六年。十二月二十日。奉上谕。常朝乐章。每月各以其律其吕为宫。坛庙朝会。尔等俱经议奏其大略。俟朕细加审详。另降谕旨。至皇太后升座还宫乐章。应用何律何吕之处。尔等未经议及。理合考古准今。求其至是。拟议奏闻。候朕酌定。伏惟十二律吕。皆生于黄钟。故黄钟为声气之元。但黄钟既专用于南郊。以尊上帝。自不便拟用。且律协于乾。吕协于坤。坤元允宜用吕。惟大吕为黄钟之吕。恭拟皇太后乐。以大吕为宫。又按礼记曰。天子日也。后月也。酉为月之正位。谨援礼记之义。恭拟皇后乐。以南吕为宫。又和硕履亲王允祹奏。在馆诸臣。所谓皇太后乐。以大吕为宫。臣愚以为大吕南吕。并是阴吕。有所未便。皇上曾有凡庆贺大典。皇太后宫庆贺。应用阳律之旨。敬惟皇上万寿圣节。在八月。如八月常朝。自当用八月之吕。至于万寿庆贺大典。似应仍用阳律。查旧制。一切大典。俱以黄钟为宫。恭请仍循旧制。皇上冬至、元旦、万寿、三大节。并以黄钟为宫。皇太后。皇后。三大节。亦仍循旧制。并以黄钟为宫。得旨。万寿节。履亲王所议是。余著画一定议具奏。　　

○又奏。乾隆六年。十二月二十一日。奉上谕。冬至以黄钟为宫。倍夷则为羽之说甚合。至社稷坛、与方泽同之处。方泽用蕤宾之吕为林钟。尚可。朕意社稷究不可同。或亦同文庙春秋分用夹钟南吕之处。一并再议。又帝王庙。春用夹钟亦妥。秋祭以九月。或用无射。或仍用南吕之处。再议。查古制。祀天曰郊。祭地曰社。社之文与郊对。犹地之文与天对也。凡经文举地示后土者。即不别言祭社。举祭社者。即不别言祭地示。周礼。大宗伯大司乐典瑞。戴记月令。郊特牲。礼运。中庸篇。并可证据。自汉匡衡始建议别为北郊。遂析社与方泽之祭为二。后世因之。而社稷降为中祀矣。臣等前议。谓社亦地也。宜用林钟。仰蒙圣训。谓与祭地宜有分别。伏思社稷典礼。既不与方泽齐等。乐章自应不同于地。圣训周详。尤宜遵改。查社稷坛祭、以春秋二仲月之上戊。宜以夹钟南吕为宫。至历代帝王庙。大清会典开载。并以二月八日致祭。然每年多有用三九月者。咨查礼部、太常寺、钦天监、乃据选择通书。称系清明霜降前。择古致祭。盖二八月祀典甚多。次第举行。此则排至末后。查未届清明霜降。仍是夹钟南吕。似未便以时日在三九月。而即用姑洗无射也。仍请照前议。亦以夹钟南吕为宫。得旨。依议。　　

○大学士鄂尔泰等议覆。将军补熙奏称。自杀虎口、距额尔德尼昭。相隔三千余里。倘经调动。适值青草畅茂之时。沿途歇养马驼。必须二十余日始到。虽有备派兵丁。恐不能应期而至。恳赏价、先于额尔德尼昭沿途地方。置备马驼听用。查现在喀尔喀四部落所存余驼、二万七千余只。马、三万四千余匹。内地扎萨克哲里木等处、五盟长所存驼、一千余只。马、二万五千余匹。无须另行置买。而此项兵丁。与克期起行者不同。调聚日久。必致伤损。若届期备办。又恐赶送不及。应令额驸策凌等。由该处探贼消息。将喀尔喀等部落所存马驼。就近豫备。俟补熙兵到时。酌量拨补更换。又奏称。绥远城右卫两处。所存子母炮四十八位。向无驮驼。遇有调遣。运炮维艰。请陆续买驼备用。查现在右卫兵三千五百余名。马三千五百余匹。驼一千七百余只。绥远城兵三千九百名。马三千九百匹。驼九百九十余只。合计两处。共马七千四百余匹。驼二千六百余只。所有此项备派兵二千名。如有调用。约计每人给马三匹。两人合给驼一只。惟需马六千匹。驼一千只。尚余马一千四百余匹。驼一千六百余只。炮位即拨余驼九十六只驮往。又奏称。蒙古地方用兵。棉甲最为有益。本处惟自热河拨来兵一千名。携有棉甲。恳再赏给棉甲三千副。令绥远右卫兵丁备贮。查现在军营收存备用军器内。有棉甲二千副。补熙既称棉甲有益。兵行时请免其携带铁甲。即将备用棉甲一千副。令其携往。抵军营后。无甲兵丁。行令额驸策凌查明。于此项棉甲内。拨给充用。从之。　　

○又议覆。将军补熙等奏称。查绥远城兵三千九百余名。右卫兵三千五百余名。应备挑二千名。归化城土默特兵五千名。应备挑一千名。八旗游牧察哈尔兵七千余名。应备挑二千名。俱由该将军总管等咨报该部、及军营存记。查归化绥远存贮军需银二十七万余两。足敷备办右卫绥远归化官兵起行之用。其张家口口北道衙门。原存军需银十万余两。除陆续用过外。现实存银四万余两。于备拨察哈尔兵二千名。尚不敷用。俟该处派出官兵数目。造报到日。由部核计官兵应得银数。豫为妥备。一经檄调。即由部作速解往。并行文额驸策凌等、酌量事势之缓急。相度近日贼众情形。得有确实。一面奏闻。一面檄调。查现在各处兵。足敷应用。倘有需檄调之处。合计内地扎萨克之首队兵丁四千五百名。巳足盈万。派委该管官催令前进。虽道路远近不齐。然约计一月之内。俱可到齐。二队兵丁六千五百名。亦可继踵而至。似此军威壮盛。足资应援抵御。得旨。拨给察哈尔官兵银两。俟得确数。由部即行解送口北道衙门存贮。余依议。　　

○辛未。祈谷于上帝。上亲诣行礼。　　

○诣大高殿行礼。　　

○奉皇太后居长春仙馆。　　

○诣恩佑寺、安佑宫、行礼。　　

○幸圆明园。　　

○奉皇太后幸奏三无私殿。进茶果。　　

