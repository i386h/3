<!-- { "loadSidebar": true } -->
○庚申。四川提督郑文焕奏、江南提督吴进义、请暂停采买一摺。经户部咨行到臣。川省比岁屡丰。粮价平减。秋后采买兵谷。为数无多。不碍民食。若照例暂停。留银给兵。令其自行零籴。则臣所驻省会地方。民商辐辏。又于青黄不接之时。添数千兵入市。购取升斗。转致市价昂贵。兵民均有未便。应请照常买贮。得旨允行。　　

○是日、驻跸七里河。　　

○辛酉。上诣皇太后行幄问安。　　

○吏部议覆、广西巡抚杨锡绂疏称、太平府属之上下冻土州。思陵土州。俱地处极边。与安南犬牙相错。巡缉稽查。最为紧要。向未设立流官。仅以巡查等事责之土司。迩因安南地方滋事。委员拨兵。前往驻宿。然官非长驻。不足以专责成。查土司中有下石西土州。地小而近宁明。罗阳土县。地小而近永康。请将下石西土州吏目。改为思陵土州吏目。其下石西土州地方。归宁明州吏目兼管。罗阳土县典史。改为上下冻土州吏目。其罗阳土县地方。归永康州吏目兼管。应如所请。从之。　　

○户部议覆、直隶总督高斌疏称、霸州、丰润、二州县营田、被旱成灾。本非官田地亩赋额有定者可比。不能援请蠲免。请将额解通米。在于不被灾营田所收谷内、通融碾米完纳。余米变充公用。又丰邑营田内。有鹻荒无收、及高鹻改种杂粮地亩。霸州营田内。有低洼改种苇藕地亩。并无分收稻谷。亦令于其余营田收谷内通融完纳其被灾各佃借领耔本暂缓徵收。应如所请。从之。　　

○以云南故开化府土经历周天爵之子周霖、袭职。　　

○是日、驻跸甘菜岭。　　

○壬戌。谕、封疆大臣具摺奏事。或现办之件。奏报情形。或疑难之事。奏请训示。奉有朱批。理当缜密。方为慎重。近闻广西巡抚杨锡绂。凡有密奏之事。及所奉谕旨。每多扬言于人。且或抄发属员。移咨寮采。机事不密则害成。于国家政体。甚有关系。昔年皇考曾为此严行通饬。莫不凛遵。杨锡绂独未之闻耶。嗣后各省督抚。除以奏代题事件。奉旨之后。始许通行。其余奏报大概情形。并密请训示。以及褒嘉申饬之奏摺。一概不许轻洩一字。如有抄录咨行。仍然宣洩。经朕访闻。必交部严加议处。该部即行文各省督抚知之。　　

○是日、驻跸砚台河。　　

○癸亥。上诣皇太后行幄问安。　　

○谕军机大臣等、昨据礼部题请谒陵礼成。俟朕回銮之后。择吉于皇太后及朕前行庆贺礼。已降旨允行车驾于二十五日入京。升殿之礼。即可于二十八日举行。可寄信总理事务王大臣。传知礼部。令其照例奏请可也。　　

○户部等部议覆、甘肃巡抚黄廷桂疏称、西宁府属西、碾、二县之南山一带。地方辽阔。番汉杂处。内有摆羊戎沟囊思多沟、诸处。堪以开垦。惟距邑城甚远。经前抚臣元展成、奏请添设抚番通判。驻劄摆羊城内。董率垦种。管辖各番。又经臣请以巩昌府通判。改隶西宁府。移驻督垦。接准部覆。俟开垦有效。再行奏请定议。兹试种三载。已垦摆羊戎沟荒地二十四段。囊思多沟等处荒地二十四段。频岁收成五六分至七八分不等。成效已著。请照原议。将巩昌府通判。改为西宁府抚番通判。移驻摆羊戎。添建衙署。其原管盘验茶封之事。改令巩昌府管理。所垦地亩。照番地例。耔种一石。徵粮一斗。于十年后起科。应如所请。从之。　　

○工部议覆、仓场侍郎觉罗吴拜疏称、北河挑浅。定有漕规。漕运总督顾琮、奏请加挑济运。事属可行。但挑挖情形。难以悬定。应俟明岁重运到时。动项试挑。先于漕规外。加挑三寸。果于粮艘有济。再行题定久远章程。应如所请。从之。　　

○理藩院奏、前据管理恰克图事务员外郎增保呈称、俄罗斯兵谢哩万等二人。醉后在恰克图界上。殴死商人金成礼、李万兴、一事。经俄罗斯楚库拜星首领雅固布咨称、伊处醉后杀人者。向无拟斩之例。喀屯汗因念两国和好。欲将谢哩万等。即于恰克图枭首示儆等因。查臣衙门原定十一条内。两国之人。执持军器越境杀人者抵偿。今谢哩万等系醉后杀人。遽议斩首。未免过重。请行文增保、会同俄罗斯首领等、看视绞决。并饬知土谢图汗敦丹多尔济等。晓谕蒙古商人等、嗣后如遇争殴致死人命者。俱照此绞决。著为例。从之。　　

○是日、驻跸沙河站。　　

○甲子。成都副都统永宁奏、川省驻防兵。从前由荆州派拨者多。父子兄弟。不能禁其往来省视。例由该将军副都统给咨。以四个月为限。责成荆州、成都、两处理事同知。不时稽察。定例诚善。今自去年十二月、至本年八月。陆续来川二十六人。一无正务。若不严申例禁。恐不肖者往返生事。请敕下该将军、副都统等、咨查属实后。再行予假。若冒昧给咨。一经查出。除将谎告者严惩外。仍将该管各官。交部察议。得旨允行。下部知之。　　

○又奏、乾隆三年奏准采买稻谷。以备兵食。嗣以所买不足。臣于参员觉和托名下、追出入官银一千四百七十九两。于去年买足存贮。但谷多仓少。不敷存贮。应添建十五间。始足容纳。再每年运赴城外水磨碾时。用人担马负。至为繁重。臣因详勘水磨处河水。自西城水门流入。东注汉城水门。流入大河。商民买卖薪炭等物。俱由东水门运载。今此河年久淤浅。有碍船行。是以拟即疏浚。将西水门之栅栏。亦如东水门修理。运碾谷石。较为利便。寻据觉和托呈称、情愿捐办。以赎前愆。今仓廒业已添建。河道业已疏通。复于河傍建粮房六间。存谷备碾。堆拨二间。派兵看守。并买船四只备运。其旧堤亦俱筑石修固。兵民称利。得旨。知道了。该处如有防御缺出。将觉和托与应升之员。一并引见。　　

○是日、驻跸中前所。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二


大清高宗法天隆运至诚先觉体元立极敷文奋武孝慈神圣纯皇帝实录卷之二百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。十月。乙丑。赐宁远州姜女祠御书扁曰芳流辽水。　　

○谕、据直隶总督高斌奏称、直隶天津、河间、等属。今年夏间被旱。业已蒙恩赈恤。第歉收之后。米价尚属昂贵。闻奉天米谷丰收。请弛海禁。俾商民贩运。米谷流通。接济天津等处民食等语。奉天一省。今年朕亲临幸。目睹收成丰稔。米价平贱。以之接济直隶。洵属裒多益寡。著照高斌所请。准其前往贩运。自奉旨之日、至次年秋收为止。令该地方官给与商人印票。听奉天将军、府尹、查验。收买之后。给以回照。仍行文知会直隶总督。并令沿海官弁。时加稽查。毋令私出外洋。庶需谷者得以糊口。而粜贩者又藉以获利。于奉天直隶二省。均有裨益。该部即行文该督抚将军府尹等知之。　　

○户部等部议准、河南巡抚硕色奏陈、祥符等二十七州县旱灾加赈事宜。一、被灾各县。仓储不敷。请于怀庆府仓拨七千石。协济修武。河南府仓拨四万石。分运阳武、洛阳、郑州、各一万石。孟县、孟津、各五千石。光山、鄢陵、二县仓。各拨给罗山、长葛、三千石。密县仓、拨给新郑五千石。又于陈留、杞县、仓。各拨三千石。兰阳县仓拨四千石。运至详符赈济。一、协济之谷。粜借不敷。请以银兼赈。每月银谷各半搭放。一、兼赈银两。按照米谷市价折给。一、加赈口粮。应请按月支放。仍于青黄不接之时。借粜兼行。一、被灾地方。请以工代赈。现有济源、辉县获嘉中牟、新郑、五县城工。即于来春兴修。一、运谷脚价。照例动项支给。得旨允行。　　

○户部议覆、左都御史管广东巡抚王安国疏称、广、南、肇、惠嘉五府州属。本年夏雨连绵。山水陡发。两江齐涨。清远、三水、南海、顺德、四会、高明、鹤山等七县。淹毙人口。冲决基围。倒坏房屋。已分别赈恤。其始兴县冲坍民田三顷二十五亩。实难修复。额赋请予豁除。应如所请。从之。　　

○工部等部议准、直隶总督高斌疏称、八沟、热河、承德、三厅所属、龙须门等汛。应建兵丁马棚四十间。从之。　　

○赈长芦宁津、交河、河间、三县旱灾灶户。蠲免本年额徵。　　

○以原任归化城都统玛尼为正黄旗满洲副都统。　　

○是日、登望海楼。驻跸文殊庵。　　

○丙寅。上诣皇太后行幄问安。　　

○谕曰、奉天将军额尔图。因朕恭谒祖陵。经行口外。恐扈从人众。沿途米粮。不敷供给。奏请巡幸之先。禁止米粮入关。今已回銮。自应开禁通商。苐恐各处关口胥役人等。仍或借端阻遏。希冀勒索。以致米粮不能一时流通。著该将军府尹等。即速行文关口各员弁稽查胥役。毋许借端阻遏。并出示晓谕关外商民。听其运往关内各处贩卖。俾米粮流通。民食充裕。以副朕痌瘝民瘼之至意。　　

○又谕、近闻京师黑豆价值昂贵。今回銮在即扈从官兵马匹进京。用豆益多。户部现存官豆。应行平粜。著在京户部堂官。即行查明定议速奏请旨。寻议、请照内务府八旗二十七局。每局各先发五百石。及时平粜。从之。　　

○又谕军机大臣等、元展成原系获罪之人。朕宥罪录用。畀以甘肃巡抚重任。伊并不思感激报效。在任声名狼藉。屡被纠参。经新柱、尹继善、审明。革职治罪。朕复从宽发往台站效力。又因伊情愿修整沧州城工。是以准其回籍办理。岂意伊巧卸坐台之差。回家之后。借称变产。任意耽延。以致工程贻误。即所变家赀。多归私用。情罪甚属可恶著都统富昌率同该督委员严查伊家产。不得稍容寄顿隐匿。交与盐政伊拉齐变价入官。元展成即著该都统收管衙署内。俟城工告竣之日再行请旨。此旨并著与伊拉齐看　　

○是日、驻跸范家店。　　

○丁卯。户部议覆、直隶总督高斌疏称、天津河间等属灾区现俱藉赈资生。赈毕即当青黄不接之时米价不能平减。请将采买口外多余米石运至被灾各属。减价平粜。应如所请。从之。　　

○是日、驻跸魏家庄。　　

○戊辰。上诣皇太后行幄问安。　　

