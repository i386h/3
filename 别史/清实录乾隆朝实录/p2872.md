<!-- { "loadSidebar": true } -->
○闽浙总督兼管浙江巡抚陈辉祖奏、仁和西塘头围、为江海交接处。向无工程。北岸接连嘉湖二府。水道递相贯输。每遇江水挟潮而来。或汐期盛大。山水陡发。该地被汕啮为尤甚。因思头围挺出海滩甚涨。若顺江海往来之势。于溜行直往处、开切通流。则沙淤自无停积。当即遴选干员。开挖引河七百五十丈。宽二十丈。深七尺。适值山水涨发。大溜直趋引河。两岸冲激。原宽二十丈者。今宽九十余丈。原深七尺者。今已深二三丈以外。绝无停淤。至南岸萧山县之英家湾。该处形势背湾。渐有停淤。臣已委员查勘。另由萧山县之义桥、转运赴工。此系由内河经行。较海道更为平稳。得旨、可嘉之至。有旨交部议叙。　　

○是日、驻驆避暑山庄。至八月壬午。皆如之。　　

○乙卯。谕、据陈辉祖奏、海塘头围开浚引河。江潮畅顺一摺。所办甚合机宜。可嘉之至。海塘南岸。淤沙绵亘。从前历办引河。迄无成效。陈辉祖能督率司道等。悉心讲论。办理此段工程。于南坍北涨之机。切中窾要。将来鱼鳞石工告竣。可以永期巩固。此事陈辉祖所见既确。不待奏闻。即督同属员。实力妥办。在工人员。亦皆能协力襄事。均应嘉奖。陈辉祖、著复还总督原品顶带。其承办此工之藩司盛住以下各官。并著交部议叙。所有开河工费。仍准作正开销。至富勒浑、前因王亶望案内。降为三品职衔。加恩授河南巡抚。今两载以来。办理豫工。备夫集料。诸事不辞劳瘁。及李侍尧前经获罪。加恩以三品职衔。署理陕甘总督。莅任以来。于该省折收冒赈全案。彻底查办。不避嫌怨。现在通省积弊渐清。不负朕弃瑕录用之恩。富勒浑、李侍尧、俱著复还现任品级顶带。朕于诸臣功罪黜陟。一秉至公。不存丝毫成见。内外臣工。宜各知惩劝。努力办公。毋负朕任使之意。并将此通谕中外知之　　

○谕军机大臣等、据陈辉祖奏、海塘头围开浚引河江潮畅顺一摺。内称将头围挺出海滩。溜行直注处所。开挖疏通。办理固为得力。但阅图内对面阴沙。坍宽四百余丈之处。江潮到此纡回。仍不能直注向东。未免稍有阻碍。就目下形势而论。如能将红点处阴沙。再为设法。一并开切。俾引河溜势直趋。更为径捷。但不知能如此办否。著传谕陈辉祖、悉心详勘。即行据实覆奏。寻奏、海塘河庄一带阴沙。奉朱点开切处。现拟用地龙之法。借水刷沙。掣引潮溜直趋。不令纡阻。得旨、此亦一法。行之试看。然总赖江神默佑。亦不可勉强于不能为者也。　　

○理藩院奏、八沟税务衙门。房间间有坍塌。请照乌兰哈达、三座塔、税务衙门。一体交该扎萨克修理。得旨、八沟税务衙门。虽与乌兰哈达、三座塔、二处相同。亦应著落该扎萨克等修理。但究系公所。每年所收税课银内。酌量赏给扎萨克等。其来已久。若因伊等有此项赏银。即著落修理公所。实不副朕抚恤蒙古奴仆之意。其著落扎萨克修理之处。著施恩停止。八沟税务衙门。即著动用税课银修理。嗣后乌兰哈达、三座塔、二处衙门房间。亦著施恩。不必交扎萨克。亦著动用税课银修理。以示朕抚恤蒙古奴仆之至意。著为例。　　

○丙辰。谕军机大臣等、本日福康安奏请陛见一摺。已批准汝来矣。四川总督印务。福康安起程后。即交特成额兼署。再提督成德、前已准令来京陛见。但省会重地。督提同时赴京。究属非宜。且特成额一人、不能再令兼摄提篆。成德竟俟福康安陛见回任后。再行起程赴京。亦不为迟。著将此传谕福康安、并谕特成额、成德知之。　　

○丁巳。谕、本年直隶承德府各属。雨泽未溥。粮价稍昂。现在平粜存仓余米二千石。以资接济。数日以来。虽已甘霖叠沛。而青黄不接之时。恐民食未免拮据。著再加恩。将存仓余米、平粜三千石。以副朕轸念民艰。有加无已之至意。　　

○旌表守正捐躯江苏宝应县民潘文汉妻张氏。浙江建德县民罗鸿蕣妻王氏。　　

○戊午。谕军机大臣曰、明兴奏、拏获传习白莲邪教之崔廷珍、危志嘉等一千人犯。现在审办一摺。此等白莲邪教名色。流传已久。从前屡次拏获入教人犯究办。何以东省尚有余孽崔廷珍等一干人犯。且阅供单内。据该犯等所供、上头安置户口。有事才不怕。又称有曹县民李大智家里传教。有入了教。有官做。有饭吃。就不怕乱。并有赐与大事职分等供。显有煽惑愚民。谋为不轨之意。非寻常持咒念经。歛钱惑众者可比。从前王伦亦借邪教名色。聚众滋事。幸不久殄灭。不致蔓延。现在崔廷珍等各犯。就其所供语意。或竟似王伦之藉名聚众。不可不迅速搜捕。尽绝根株。现在东省新任臬司冯晋祚、到任尚须时日。据该抚奏、梁肯堂已从省城驰赴单县。此事著即传谕。交梁肯堂实力督缉妥办。毋使一名漏网。并于拏获到案时。逐名严究来历。根追党羽。其曹县民人李大智一犯。摺内虽称已就弋获。但各犯供内称。伊是传教之人。是否的系为首正犯。而其供词尚未讯明奏闻。并此外是否尚有分头传教之人。现据明兴、派员前往严拏。并著传谕富勒浑、一体饬属严密协拏。务期尽数缉获。不得稍事姑息。将此各传谕知之。仍各迅速奏闻。　　

○己未。孝恭仁皇后忌辰。遣官祭景陵。　　

○谕、据刘墉等奏、历任山东东平州知州白云从、胡锦、施云汉、李瑛、历任历城县知县许承苍、陈珏成、单琏、郭德平、任内均有亏短库项银两。刑部核覆。照因公那移例。从重定拟发遣伊犁。固属罪所应得。但念此项亏短银两。或系从前因公那用。历任交代接收。或出于上司抑勒。究与擅自那用者有间。白云从等、俱著免发伊犁。从宽发往军台。自备资斧。效力赎罪。其扶同徇隐、定拟革职、发往军台效力赎罪之历任知府夏玢、朱孝纯、富钿、韩龙震、沈维基、胡德琳、李华钟、及任内止因雇办车辆。那用库项银两。并未接收交代。定拟杖流之前署历城县知县王元启等各员。业经革职。已足蔽辜。所有问拟军台杖流之罪。俱著加恩宽免。　　

○谕军机大臣等、从前因川省脱逃兵丁。积年弋获者甚少。历经降旨通谕各督抚。饬属严缉。并予各犯等以自首免死展限日期。令各督抚再行出示晓谕。俾穷乡僻壤。偷生窜迹之徒。咸知朕格外恩施。闻风投首。乃自降旨以来。各省奏报自首者。仍属寥寥。本日据福康安奏、各属陆续具报。逃兵自首之赵启禄等、已有十四名。当即遵照恩旨。咨部发遣等语。所办甚好。福康安擢任总督未久。其办理此项逃兵。于接奉谕旨后。能通饬属官。实心实力。上紧查办。数月之间。前后奏报呈首多名。可见各省督抚之不能认真办理。非晓谕未遍。闻信无由。即海捕具文。督缉不力。伊等久任封疆。宁不知愧厉耶。总之此等逃兵。本系罪应正法之犯。今既加恩予以一线生路。乃尚敢惮远潜藏。不思自全躯命。真是冥顽不灵之徒。又何足惜。明季军政废弛。随征兵丁。每多临阵溃散。而事后亦竟付之不问。以致贻误国事。前代覆辙。可为殷鉴。著再传谕陕甘、湖广、云贵、各督抚。务再饬属多方晓谕。俾逃兵等、及早自首。以副朕格外矜全。整饬戎行之至意。　　

○庚申。以故青海扎萨克辅国公旺扎勒敦多布子达玛林、袭爵。　　

○癸亥。谕、本年雨泽稀少。粮价稍昂。所有河屯协属兵、一千一百九十九名。著加恩、每名赏借米一石。于明岁照例分作四季坐扣。　　

○谕军机大臣等、昨据阿桂前来热河复命时。面询以现在所开引河形势。据称将来引河挑成开放时。考城一县。滨临黄河。四面受水。现议迁移北岸等语。此事系目下急务。该县城池。应于何处建立。必须相度基址。早为筹画。然后可议迁移。且现在该县办理地方一切公务。其官吏人等。亦须安设廨宇。积贮文卷。方为妥协。富勒浑、曾否于北岸距河稍远地方。勘定基址。豫为筹办。何以尚未见该抚奏及。著即传谕富勒浑、令其迅速履勘办理。毋致临事周章贻误。　　

○又谕、据雅德奏、现在查拏诸罗县贼匪洪笼等各犯一摺。据称现饬台属各官。专派员弁。多带干练兵役。上紧躧缉等语。洪笼一犯。在该处起意纠合。叠肆劫窃。实为此案罪首。不可不设法严拏务获。该犯虽形迹诡秘。即或潜逃他处。亦不能遽尔远扬。地方文武各官。果能实心实力。四路躧缉。断无不获之理。该抚务即督率各属。认真查拏到案。严行审拟具奏。至此案夥犯。审结时、即应发遣新疆。不特不可留在台湾。并不可留在闽省。致令生事。将此传谕知之。　　

○又谕、据姚成烈奏、拏获新疆采买冒销、已革巡检吴元一犯。讯据供称、于乾隆三十九年。奉委兼署呼图壁巡检。是年奉文采买。领过银二千两。买粮一千石贮仓。旋因丁忧卸事。经接任之员。交代报销。实无浮冒。亦无馈送上司情事等语。吴元在乌噜木齐采买冒销等弊。业经喀宁阿查明参奏。今该犯因无人质对。希图混供狡饰。不可不彻底根究。著传谕姚成烈、即将吴元一犯。派委妥员。迅速解赴热河。归案办理。并谕舒常知之。　　

○甲子。谕军机大臣等、据镶黄旗汉军都统德保奏、本旗高炯佐领下闲散高兆勋。于乾隆四十三年。因伊父高齐仁、在云南运判任内病故。前往接取回京。至今尚未回旗等语。高兆勋、身系旗人。前赴滇省。已越四年之久。何以尚未回旗。亦并未据该督抚查出奏闻。外省习气。诸事因循。即此可见。著传谕富纲、刘秉恬、查明高兆勋、现于何处逗留。是否尚在滇省。即速饬令回旗。派人押解。俟到时再交该旗查办。　　

○又谕、据明兴奏、严讯单县、曹县、邪教匪犯情形一摺。内称传教首犯布伟、业经病故。近年传教为首之犯。系吴克己、引位荣、李书、李步云等、并讯据案犯崔廷珍等供称、入了教。有官做。及大职分管人。系指教主传教的意思。管的人多。就如做官一样。又所称将来有事才不怕。系指入教诵咒。凡遇水旱荒乱。不怕疾病死亡。并非有谋逆等情。现在再行严讯。彻底根究等语。所奏是。该犯等胆敢号召匪徒。设立邪教名色。蛊惑蔓延。且河南虞城县、亦有入教之人。安知该犯等、不有谋为不轨。如从前王伦、纠聚多人。肆行滋扰之事。况传教已故首犯布伟。其名亦与王伦夥党范伟相似。不可因该犯等就获后谎供。遽尔轻信。率行就案完结。著传谕明兴、即亲提案犯。督同梁肯堂、逐一细心推鞫。务得实情具奏。毋得仅以用刑夹讯。即可完事也。　　

