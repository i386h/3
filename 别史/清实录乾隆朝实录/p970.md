<!-- { "loadSidebar": true } -->
○谕军机大臣等。据阿里衮、鄂容安、参奏永兴途次闻讣。严瑞龙、派各府州县帮助盘银两。俱交永兴家人杨三收受等语。著将原摺钞寄在京总理王大臣等。将杨三锁拏。凡系伊经手诸事。逐一严讯。永兴现已革职拏交刑部。所有应行质讯之处。一并质讯。　　

○又谕、唐绥祖、严瑞龙、两案。昨因永兴奏闻。业经传谕。今据参奏永兴各款。实出意想之外。观此则其所奏。心迹已属显然矣其提用养廉未归补清项。固属有罪。然如阿里衮、赤曾豫支养廉。但经奏明。永兴则罪在不奏。此犹可恕。惟收受派帮银两。则罪无可逭。朕面询永兴。虽力辩其送京银两退还未收。究属一面之词。已将永兴革职。拏交刑部。俟严瑞龙案审结。一并从重治罪。已令在京总理王大臣等。将伊家人杨三严讯。自必水落石出。唐绥祖、严瑞龙、系巡抚大员。今又关涉总督。案情殊为重大。伊等各有应得之罪。永兴性本糊涂。其参奏唐绥祖。未必不因严瑞龙怂恿而成。但唐绥祖赃款果实。又不可因此而遽为轻释也。阿里衮与严瑞龙。尚有共事不协旧嫌。鄂容安则两无交涉。身在局外。如伊等不能虚公研讯。各得其平。稍有偏私。不但现在不能逃朕洞鉴。即是后亦必察出。伊二终无所辞咎。其严瑞龙送京银两。永兴究属收受。抑或辞却果实。亦令阿里衮、鄂容安、详察据实奏闻。　　

○改铸镇守德州地方城守尉印信。从青州将军那延泰请也。　　

○是日驻跸洪河大营。　　

○丙戌。上到泰安府、岱庙瞻礼。　　

○谕军机大臣等。永兴家人杨三。已传谕在京总理王大臣等。严加审讯。其永兴家中所有与属员往来书札。俱应详细查检。方得实情。此并非查其家产。但书札不得遗漏隐匿。并宜迅速。不得令其闻风焚毁。　　

○是日驻跸常家庄大营。　　

○丁亥。上诣皇太后行幄问安。　　

○谕大学士等。各省驻防协领等。例应三年一次轮班来京引见。原欲察看优劣。酌量记名升用。以示激劝之意。其城守尉总管等。原定例时。并未议及。但思伊等俱系防守城池。管教官兵之大员。所关甚为紧要。即如朕巡幸所至。留心察看。其优者升用示劝。劣者降斥示惩。若巡幸未至之处。伊等贤否既未周知。其中庸劣之员。得以姑容旷废。不但于公事毫无禆益。即有才优之员。亦因不得显其所长。以致阻抑上进之心。于一切事务。未免草率办理。嗣后各省驻防城守尉、总管等。亦应照协领之例。一体轮班。其如何分定年限轮流引见之处。著该部定议具奏。寻议。盛京所属之开原、兴京、金州、凤凰城、岫岩、辽阳、复州、义州、青州所属之德州。天津所属之沧州。及开封、太原郑家庄、保定等处城守尉。八旗游牧察哈尔总管、副管、参领、吉林参领。皆三品大员。应照协领之例。三年任满。该管官出具考语。送部引见。其无大员统辖者。于任满之日报部。调取引见。至陵寝总管。有按时上香行礼等事。与驻防官不同。毋庸轮班引见。从之。　　

○谕军机大臣等。硕色所奏茂隆课长吴尚贤。情愿伴送缅甸贡使来京一摺。缅夷入贡。固属向化之忱。但自上年四月入边。即住茂隆厂内。与吴尚贤亲密。此番送来京。如不过因熟谙夷人情性。易于约束。不令生疑滋事。于公事有益。而此外别无情由。伴送未为不可。但恐缅使入贡。原因吴尚贤纠合而来。又借伴送之名。明示缅夷。以伊为天朝所信用。来京时。或希冀望外加恩赏衔嘉奖。将来回滇。更有声势。可以肆行其志。缅夷言语不通。其往来传说。即任意编造。傅会其与缅夷成说。以为左验。亦无从觉察。此等情节。均未可定。著传谕硕色、爱必达。令其将吴尚贤近来办理厂务。是否实在小心安静。伴送来京后。课长事务。交何人办理。此外有无熟于厂务压服众丁。可以更代接管之人抑或仍令吴尚贤管理。不必更换之处。该督等详悉查明。据实速奏。　　

○户部议准、陕甘总督行川陕事尹继善疏称。长寿县新增水引四十六张。应徵税银。自乾隆十五年为始。按年徵收。从之。　　

○兵部议奏、直隶总督方观承题报。乾隆十五年。易州被水。看守陵寝值宿之官兵。谨守汛地。以致淹毙。分别赏恤。应将千总刘度瀛。减一等照把总例。荫丁弟一人。以把总补用。加赠一级。给署守备衔。减半给恤赏银。外委把总李恒彪、潘世德、二员。马兵汪玺等七名。守兵宛君亮等十五名。均各照阵亡例。减半给银。从之。　　

○除山西永济县、河滩荒鹻地二百二十七顷有奇额赋。　　

○是日驻跸崮山大营。　　

○戊子。上诣皇太后行幄问安。　　

○谕、日食天变之大者。自古重之。顾仅以引咎求言虚文从事。夫岂应天以实之义。乃者五月丁酉朔。日有食之。朕自惟宵旰忧勤。无理不深乾惕。宁待县象著明。始知戒儆。然遇灾而惧。罔敢不钦。戒慎修省。惟崇实政。行在銮仪卫早晚鼓角。是日著停止一日。以示彻悬斋戒。我君臣当就常存之敬畏。倍加谨凛。益修实政。即如朕省方所至。戏台彩棚。龙舟灯舫。俱可不必。朕向来巡幸。地方官惟修治道途。此外一无华饰。自乾隆十三年东巡。该抚等于省会城市。稍从观美。后乃踵事增华。虽谓巷舞衢歌。舆情共乐。而以旬日经营。仅供途次一览。实觉过于劳费。且耳目之娱。徒增喧聒。朕心深所不取。第先期业经豫备。今岁恭遇皇太后万寿。兆庶亦藉以申祝嘏之忱。是以俯顺民情。至朕侍督抚有司。惟因其能实心办事。令地方日有起色。方加恩奖予。而不知朕心者。未必不以办差华美。求工取悦为得计。将玩视民瘼。专务浮华。此风一开。于吏治民风所关者甚大。嗣后寻常行幸。概不准行。违者以违制论。并谕中外知之。　　

○又谕、据巡视北城给事中锁住、杨二酉等。参奏拏获赌犯李德等一案。内称工部郎中刘灦先。因往陈汝聪处道喜。随便查估会馆墙壁。见伊等顽钱。喝令歇手。其时戴雨缨帽未缀顶子。遂一同被获带来等语。刘灦先身系现任部员。无论有无同赌。即其帽不缀顶。竟至长随赌博之地。同被拘拏。即已有玷官箴。刘灦先、著革职交刑部。按律究其有无赌博之罪。至锁住、杨二酉等。有意回护。多为开脱之辞。甚属不合。俱著交部察议具奏。　　

○命立傅清、拉布敦、祠于藏地通司岗。　　

○以浙江处州镇总兵李昆、贵州威宁镇总兵牛射方、对调。　　

○是日、驻跸蒋家屯大营。　　

○己丑。常雩。祀天于圜丘。遣履亲王允祹恭代行礼。　　

○刑部议覆、云贵总督硕色奏。交兵阮世魁。误杀土练矣念。拟绞监候。得旨。都竜夷阮世魁。戕杀内地土练。自应按律拟抵。但详阅案情。阮世魁追逐沙匪。并未敢入边界。实因矣念。过河拾柴。与沙匪服色相同。以致误杀。情尚可原。且安南素称恭顺。土目黄文棋擒献凶犯。审明定拟。亦能恪守功令。阮世魁著从宽免死。交该土目自行处治。　　

○予故致仕礼部右侍郎满色、半祭葬如例。　　

○是日、驻跸崔家庄大营。　　

○庚寅。上诣皇太后行幄问安。　　

○是日、驻跸石家庄大营。　　

○辛卯。定拣选人员。特派大臣例。谕、向来分发各省人员。由吏部堂官拣选引见。虽该部职掌所在。然未足以示慎重。嗣后除特旨交该部于次日即行引见者。仍由该堂官拣选外。其余凡有拣选之处。该部将满汉大学士九卿。并该部堂官。一同开列。候旨特派大臣拣选交该部带领引见。著为例。　　

○又谕、休致尚书魏廷珍之子魏锡麟、著加恩赏给一品荫生。　　

○旌表勒嫁捐躯之安徽合肥县民汪梦舟妻许氏。　　

○是日、驻跸吴家庄大营。　　

○壬辰。上诣皇太后行幄问安。　　

○是日、驻跸小庄大营。　　

○癸巳。谕、开泰所奏。安平县兵丁郑洪文等。因典史拏赌。纠众辞粮一案。署县陈学文。虽系暂委。但兵丁如此骄纵。该县既不能晓谕禁约于前。又不能差役严拏于后。纵因恐长刁风。不便于本内附参。亦不可仅令彻回。尚得另行补用。黔省苗疆重地。兵丁敢于纠众辞粮目无法纪。应从重严办。该抚虽将首犯斩决。而大概办理仍属委靡。不足示警。俟题本到日。著该部从重另核拟外。该抚著饬行。　　

○又谕、据在京总理事务王大臣。审讯永兴家人杨三。供称本年二月内。有严瑞龙曾姓家人。同在京买卖人纪姓。送来银一千两。原为帮助丧事。永兴因丧事已毕。并未收受。令伊带回等语。曾姓既系严瑞龙家人。著传谕阿里衮、鄂容安、就近将所送银两。永兴果否未经收受之处。讯取确供。速行奏闻。寻奏、讯据严瑞龙家人供。上年十二月。严瑞龙差伊赍银一千两。送与永兴。投书后。未经传见。将银寄京而回。今年二月复差伊将前银再送。即抵司道公帮之数。仍未收受。止作书回谢。遂将银六百两。分别寄当在京。携银四百回楚。诘问严瑞龙。供认送银是实。臣等将汛取曾升。并严瑞龙各供。及永兴。回书四件。前已会摺陈奏。报闻。　　

○吏部奏、大学士陈世倌。应兼殿阁衔。得旨。陈世倌、著照原衔。仍为文渊阁大学士。兼工部尚书。　　

