<!-- { "loadSidebar": true } -->
○又奏、挑挖永定下口引河。已比河底挑深。但引河迤东二十余里至得胜口。尚有间段淤阻。应一律疏浚。俟挑通后、再放水掣溜。得旨、亦不可太迟矣。　　

○湖广总督开泰等奏、湖北宝武局加铸钱、本年应停。但湖北现有应修城工。请仍旧加铸。所得余息、以为修理城工之用。得旨、如所议行。　　

○署山东巡抚郭一裕奏、东省节年民借仓谷。请兼收杂粮。以一麦抵二谷。高梁黄豆。照数徵收。所收高梁麦豆。明春平粜之时。先行出粜。秋后易谷还仓。得旨、如所议行。　　

○山西巡抚恒文奏、军需动用钱粮。款项繁多。请办竣一案、即将一案报销。惟军务未竣。具本题销、恐有泄漏。应改题为奏。以昭慎密。得旨、甚好。　　

○陕甘总督永常等奏、进剿官兵。需用驼只。前以六个月计算。估数太多。今臣等酌议、满汉官兵。驮载军装。共需驼七千七百四十只。现在本省驼足敷用。至官员兵丁口粮。以三十日计算。需用驼六千三百余只。即在现买驼内拨给。得旨、如所议行。　　

○陕西巡抚陈宏谋奏、明年进剿兵。由陕入甘。应设台站。陕省自华阴庙起、至甘肃清水县。共设十台。需用车马。照例豫备。桥梁道路。乘农隙时、赶紧修治。务期平坦完固。得旨、诸凡俱妥。　　

○两广总督杨应琚奏、粤省水师人员。有由陆路呈请改调者。多不得人。请嗣后呈改水师人员。应发交出洋统巡之总兵副将大员。随带在船亲试。不许转发随巡之员。致有徇混。如该员果能熟悉水性。掺纵合宜。列为上等。准其改调。若止能帮同驾驶。应列为次等。令其再行练习。不准改调。至请改内河水师人员。亦照此例办理。若改调后、仍不通晓水性。一经察出。将原验之镇协纠参。照徇庇例议处。得旨、览奏俱悉。惟在行之实力得宜耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十一

大清高宗法天隆运至诚先觉体元立极敷文奋武孝慈神圣纯皇帝实录卷之四百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。九月。丁丑朔。上行围。　　

○谕曰、吉庆奏。通分司所属角斜、拼茶、丰利、等场灶地方。八月初一日。偶被风潮。草房间有倒塌。人口间有损伤。已照例抚恤。并给修费棺殓等语。煎丁猝被水灾。情堪悯恻。若仅按例抚恤一月口粮。未免拮据。著查明各场被淹处所无力煎丁。于九月内、再行加赈一月口粮。以示轸恤。该部即遵谕行。　　

○又谕、据阿里衮奏称。德保差竣回京。在家住宿一夜。次日起程等语。德保系御前侍卫。差竣回京。先至其家住宿。殊属无耻。著革去公爵。作为三等侍卫。在乾清门效力行走。　　

○谕军机大臣等、允祁等、奏永济库失窃滋生银两一案。据称请交刑部派员前来严审究拟等语。该库被窃。既据讯长庚、倭合、偏头等、并将该班行走人役。逐加研讯。是现在有可查究之人。自应就近即速严加究问。逐细根追。即可得实在情节。否则将长庚等、并应行质讯要犯、一并解部审拟。乃遽请派部员前往审究。所奏殊属糊涂。著传旨申饬。并令严行讯究。务得实在偷窃之犯。奏闻治罪。毋得迟回观望。使奸匪乘隙远扬。以致无可踪迹。允祁等、候此案审明后。再行交部议处。　　

○户部等部议、吏部尚书管四川总督黄廷桂题覆、乐山县老洞沟厂、开采拨运京局事宜。一、解运京铜一百四十万斤。于滇铜过川时。分七次带运。其存局铜、即供川局鼓铸。一、解运京铜。即在将买余铜项下拨运。所加耗余铜、在抽课耗铜核给。一、办运京铜。自老洞沟厂至重庆。所需竹筐水脚、及差役饭食等项。照例支给。一、自重庆运交京局。水脚夫价等项银。照滇省运铜例支给。一、运铜应解坐粮厅车脚剥载银。照滇省动给各等语。应如所请。至运铜杂费。该督请照滇省运京之例支给。未免浮多。应照滇省带运江西截留铜之例开销。从之。　　

○刑部等部题准、湖北巡抚张若震疏称。安陆县民吴太安、起意将伊故甥尹辉宸妻吴氏改嫁。吴氏不从。又令尹辉先强抢。送至陈氏纶家。吴氏坚不成婚。投缳殒命。吴太安应发边卫充军。年逾七旬。照例收赎。尹辉先等分别杖徒。吴氏附请旌表。得旨、吴氏矢志守节。吴太安起意改嫁。又令尹辉先强抢背送。以致投缳。则吴氏之死。实吴太安威逼所致。岂得以年逾七旬、照例收赎。夫收赎固属定例。亦眚灾之谓耳。若不问所犯轻重。则一胥吏察例奉行足矣。拘牵墨守。何以慰幽魂而发潜德。此本著发还另议。嗣后有似此者。当按其情罪核实请旨。寻议、吴太安、应不准收赎。余俱如原议。从之。　　

○以多罗平郡王庆恒、管理镶红旗汉军都统事务。　　

○以武备院卿保常、为正黄旗蒙古副都统。　　

○以湖广督标中军副将诺伦、为贵州镇远镇总兵。　　

○是日、驻跸乌苏河大营。　　

○戊寅。上诣皇太后行幄问安。　　

○谕曰、策楞公爵、著尚书达勒当阿承袭。德保公爵、著郎中德禄承袭。　　

○以察哈尔游牧总管多尔济、为正蓝旗汉军副都统。　　

○是日、驻跸马前寨大营。　　

○己卯。遣官祭历代帝王庙。　　

○遣官祭都城隍之神。　　

○谕曰、朕恭奉皇太后东巡。展谒祖陵。所有经过地方。赐复蠲租。一循彝典。尤念今年奉天所属州县。秋雨过多。间被水潦。虽高阜尚属有秋。但朕巡历所经。念兹贫民拮据。益当加意惠鲜。无令失所。著该将军府尹等、查明被灾地亩。于恩旨蠲免外。应作何分别优恤之处。即奏闻办理。　　

○又谕、侍卫夔萨等、自军营差旋。朕询及德宁、安崇阿、畏怯情形。缘德宁、明知巴朗等逃去未远。乃仅追至准噶尔卡座。即为可以塞责。遂带兵退回。按其情节。死有余辜。德宁妻子、著发往黑龙江。　　

○以正蓝旗满洲协领富当阿、为正蓝旗满洲副都统。　　

○是日、驻跸油葫芦村大营。　　

○庚辰。上诣皇太后行幄问安。　　

○谕军机大臣等、昨曾降旨。令阿睦尔撒纳等赴热河入觐。色布腾亦令同来。但色布腾曾奏闻车凌孟克、与伊子巴雅尔当、有图谋色布腾之意。此事虽虚实未定。但不可不密为防范。倘色布腾入觐。车凌孟克乘其不在游牧。肆行侵扰。不惟于色布腾家口有碍。于国家之事、亦大有关系。色布腾如在游牧。车凌孟克必不敢侵扰。即侵扰。色布腾亦能办理。此时可暂不必入觐。俟明年成功后来朝。承受朕无穷恩眷。可寄信玉保、密谕色布腾。令其在游牧密防。以期无事。此事朕如明降谕旨。止其入觐。恐车凌孟克等益生猜疑。色布腾临时但称患病。不必前来。众人亦无所疑虑矣。　　

○大学士公傅恒等奏、皇上恭谒祖陵。穿素服行礼。遇大祭之日。穿朝服行礼。盛京陪祭及执事大臣官员。俱穿朝服。随驾王大臣等穿蟒袍补褂。报可。　　

○升任浙江巡抚雅尔哈善疏报、丽水、临安、富阳、镇海、太平、松阳、云和、宣平、等八县。十九年分、开垦田地山塘一百八顷有奇。　　

○是日、驻跸尚家河大营。　　

○辛巳。上奉皇太后率皇后谒永陵。行礼、祭酒、举哀、如仪。　　

○诣显佑宫行礼。　　

○阅兴京城。　　

○署定边左副将军班第等覆奏、剿办乌梁海一事。参赞大臣萨喇勒等、业已率领所派兵丁、出卡前往。计此时、正与贼游牧临近之时。若再谕令彻回。恐贼众知觉。转来堵截。殊多未便。现在萨喇勒等。于八月二十四日领兵前进。臣等亦于二十五日自乌里雅苏台起程。前往卓克索接应。报闻。　　

○是日、驻跸额勒赫和罗大营。　　

○壬午。上诣永陵。行大飨礼。　　

○遣官致祭附葬之武功郡王礼敦、恪恭贝勒塔察篇古墓。暨附近之觉罗等祖茔。　　

○诣皇太后行幄问安。　　

○二等宣义伯兼散秩大臣果尔多故。赐祭如例。　　

○以故贵州新化蛮彝长官司土官欧阳承宗子方旦、袭职。　　

○是日、驻跸尚家河大营。　　

○癸未。谕军机大臣等、班第奏、据萨喇勒告称。阿睦尔撒纳云、明年进兵。事关紧要。必须二人同赴行在。面聆圣训。方有裨益。如蒙俞允。萨喇勒于十月下旬随后赶往。亦可不误等语。萨喇勒、阿睦尔撒纳、所见甚是。如此实心为国家办事。甚属可嘉。从前朕将萨喇勒留于军营。原恐车凌孟克有意外之变。令伊防守。此际谅未必有事。班第又在军营。可寄信班第、令萨喇勒于彼处事竣后。即行赶赴热河陛见。班第于应行防守之处。务密为防范。不可疎懈。　　

○署定边左副将军班第等奏、明岁进兵。所需驼马牛羊等项。现在陆续送到。时际冬春。须择水草好处。善为牧放。以备临时应用。现奉特旨派出舒赫德经理。臣等复公同商议。仍令额琳沁多尔济、率同贝勒旺沁札布等、各带本部落官兵。前往翁金达什和硕地方。查收送到马匹牲畜。护送缓行。其牧放地方。查扎布堪控圭等处。冬令温暖。水草充足。应令在该处牧放。以收实用。报闻。　　

○是日、驻跸莲花套大营。　　

○甲申。上诣皇太后行幄问安。　　

○工部议准、直隶总督方观承疏称、满城县方顺桥巡检。移驻三座塔地方。应建衙署。从之。　　

○蠲免甘肃皋兰、狄道、渭源、金县、靖远、环县、镇番、平番、宁夏、宁朔、灵州、中卫、平罗、西宁、等十四州县。十八年分、被灾地一千六百二十七顷有奇额赋。并豁除被水冲坍无徵地二十六顷有奇额赋。又免西宁县。被雹地一千五百九十八段额赋。　　

○是日、驻跸抚顺大营。　　

○乙酉。上诣皇太后行幄问安。侍早膳。　　

○赐扈从王公大臣、并盛京将军等宴。　　

