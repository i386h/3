<!-- { "loadSidebar": true } -->
○又谕、据新授云南藩司王昶、奏请陛见一摺。王昶前经派委在伏牛山一带。督缉伊阳县匪犯秦国栋。又直隶大名案内、首犯段文经、徐克展等、亦俱逃匿远扬。屡经降旨。令陕西一体实力侦缉。均未据奏就获。王昶现在商州等处。督率严密查拏。竟暂且毋庸前来陛见。至云南藩司。自已有人署理。亦无须急于到任。王昶平日办事。尚属认真。目下务须督饬员役。上紧躧缉要犯。以期迅速弋获。俟获犯后。再行来京。亦不为迟。若该省属员或因王昶已升别省。非其管辖。有呼应不灵之处。永保当豫为饬诫。王昶亦不妨据实□□□□尔□奏也。　　

○又谕。河南省解到郝润成一犯。经军机大臣覆加研讯。据供、系震字号教。由王廷引进。尚有同县邢有富、李朝栋、张均德、王成功、陈时中、梁学文、梁学中、梁尔杰、梁有义、梁趱生、张耀显、张昆等、俱是王廷引进入教。又有震字教头目焦风德、住大名县祝儿庄。伊在教年深。若问段文经、徐克展、下落。自然知道语。段文经等、传布邪教。由一廷引诱入夥。据郝润成供出者。已有十余人。可见转相煽惑。党类必多。现供陈时中等八犯。该督等节次奏摺内。俱未有该犯名姓。既经王廷引入邪教。其为党恶可知。但若于此时即行查拏。恐辗转扳引。人数较多。且大名等府。连值歉收。地方百姓。不无惊扰。所有陈时中等八犯。著传谕刘峨、暗中访察。密行存记。且勿露端倪。俟此案办竣。民情大定。于明□山戊不□再行留心缉拏究治。亦不为晚。至山东冠县、单县、一带。伊等同教亦复不少。并著明兴、一体察访。总须不动声色。严密查拏。勿令民情疑畏。转致匪犯闻风远扬。至郝润成供、焦风德一犯。在教年深。系震字教头目能知段文经、徐克展、下落。伊有一字名焦成旺等语。焦风德实为案内要犯。不可不即行查拏。刘峨已离大名。著交龙舜琴、迅速密缉。务将该犯父子。一并拏获。即遴员解赴行在候讯。毋任兔脱。刘峨。明兴、既已失察于前。嗣后须随时留心查察。实力整顿。务将首犯擒获。并将邪教匪徒。逐渐搜除净尽。以期地方宁谧。倘再办理不善。致生事端。则伊二人不能当其咎也。再本日据明兴奏、覆讯徐克展家属。据供、伊等于闰七月十九日。逃至馆陶县伊姨母陈卫氏家。是日。除克展亦到向陈卫氏借薙刀薙去胡须。并有陈卫氏房主王振齐、见其向东北逃去等语。是该犯等事起大名。复得逃脱。竟系刘峨疏缓所致。实不能辞其罪。若使彼时早行缉拏。又安能逃往馆陶。今据王振齐供称、向馆陶东北逸去。自必窜往登、莱、青、一带。由海道逃往盛京。除饬谕永玮等查拏外。著传谕刘峨、照明兴所开薙改面貌。速行查缉。并著明兴、于馆陶东北。及登莱、青、一带。通往海口之处。严饬各属。密速侦缉。以期弋获。　　

○又谕曰、徐克展等脱逃未获。著传谕永玮、鄂宝、委干练员弁于盛京沿海一带、及各州县、认真密速侦缉。以期弋获。毋任久稽显戮。或恐该犯等、自逃往馆陶东北一带后。仍窜入邻近省分潜藏。亦未可定。并著传谕李世杰、毓奇、毕沅、福崧、永保等、仍各照明兴咨内所开薙改面貌。严饬各属。上紧查拏。以期迅速就获。　　

○又谕、据刘峨奏、现获王成功一犯。系与段文经等入署动手杀官案内要犯。即著该督、遴员迅解行在候讯。王成功既据该督讯供、称因逃避日久。回家探听消息。行至永平被获。则此外各犯。或因刘峨已离大名。查拏稍缓。亦潜回探听。俱未可定。刘峨当饬龙舜琴、督率所属。严密侦缉。勿因日久稍有怠玩。致令久稽显戮。并著将段文经、徐克展、年貌单。开寄山海关副都统琳宁、于大小口隘。多派官兵。一体密访严拏。毋致该犯等得以朦混出口。　　

○是日、驻跸中关行宫。　　

○戊寅。谕、兵部奏、乾隆四十九年五内。派赴甘肃剿捕贼匪京兵。及凯凯旋回京。经过直隶。沿途所需车马廪粮等项。迄今已逾两载。未据该督题报、等语。此次京兵过境。往回车马廪粮等项。自凯旋至今。已逾两载。经部屡次行催。该督并不查明迅速题报。实属延缓。所有该督及藩臬两司等。俱著严加议处。　　

○谕军机大臣曰、刘峨、于大名案内正犯段文经等、纠众滋事后。在境潜匿多日。既不立即查拏。任其窜往东省馆陶一带。复屡经谕令该督严缉。迄今尚未得该犯等实在下落。已属无能。而于任内应办钱粮报销事件。又复延宕两载之久。经部节次行催。仍未题报。该督身任封疆。所司何事。著传谕刘峨、令其即行明白回奏。寻奏、此项京兵车马廪粮银两。经臣节次严催册报。据藩臬两司禀称、因各站舛错不符。辗转驳查。是以延缓。请将臣等查催不力之处。交部严加议处。下部议。　　

○又谕、直隶大名府、道县衙役段文经、徐克展等、纠众杀官。四散逃逸。至今未获。恐由登、莱、青、等处渡海。逃至盛京。著传谕萨克慎、严饬官兵。于滨海要处。及各关隘口。留心访查。如遇踪迹可疑之人。即行盘究。并将段文经等籍贯年貌。另造汉字册发往。若能缉获迅即具奏。　　

○旌表守正捐躯安徽宿州民许娃妻张氏。　　

○是日、驻跸避暑山庄。至乙酉皆如之。　　

○乙卯。陕甘总督福康安奏、宁夏各渠。蒙恩借帑普修。嗣后每年培浚。请派府佐州县。春分前赴各渠。点检料物。清明动工。立夏报竣。饬道府水利同知督办。如有玩误。一并□□□□尔□处。倘遇停淤。渠长即时禀报。各渠口、拨正闸水手一。厅役一。往宿防守。得旨允行。　　

○以甘肃凉州镇总兵苏灵、河州镇总兵巴彦图、对调。　　

○庚辰。上御依清旷。勾到秋审官犯。服制。及云南、贵州省。情实罪犯。停决官犯五人。服制斩犯二十一人。云南斩犯二人。绞犯八人。贵州斩犯二人。绞犯六人。余四十七人、予勾。　　

○谕、据海绍奏、九江关向有协造二员。帮办差务。似属冗设。请令景德镇同知、统率巡检、就近稽查。所有协造二员。一并裁彻等语。协造二员。原为帮办窰务。该处既有同知分驻。又有巡检一员。皆系该道所属。足资弹压。所有协造二员。著照所请。准其裁彻。　　

○谕军机大臣等、本日据刘峨奏、讯究王成功、据供、在邯郸重正镇地方。遇徐克展、已将胡须薙去。骑匹赤马。段文经、骑匹青白马。张均德、刘勤、步行西走。该犯记张均德曾言山西潞安府张村赵二、与伊相好。或伊四人。都投张村赵二处。已委员驰赴潞安查拏等语。前直隶获犯常有良供称、张均德逃往潞安。又据明兴讯据王振齐供称、徐克展等从馆陶东北逸去。业经节次谕令该抚、督饬各属。并于潞安一带。实力缉拏。今据王成功所供、该四犯随同潜赴山西自必在彼藏匿。且段文经等、既有乘骑马匹毛片。可以认识。尤易踪迹。著传谕福崧、速委干练员弁。在潞安府张村地方。严密搜查。并将赵二、速拏严究。自可得该犯等实在下落。无难迅就擒获。并著于获犯后。迅速覆奏。　　

○又谕、据永保奏、臬司王昶、已升授云南藩司。应行交代赴任。现委潼商道德明。于商州潼关一带。督饬查拏秦国栋等。令王昶回省。趱办任内事件。以便交代起程其臬司印务。请以粮道顾长绂兼署等语。前因伊阳县逸犯秦国栋、及大名案首犯段文经、徐克展等、查拏未获。已降旨令王昶不必急于来京陛见应在彼督饬员役。上紧躧缉要犯。务期弋获。并恐该省属员。或因王昶已升别省。有呼应不灵之处。谕令永保、豫为诫饬。勿致掣肘。今两案要犯。尚未就获。正应令王昶、在彼竭力悉心。督饬搜捕。乃永保以该司升任云南。遽派潼商道德明、前往商州一带。更换王昶。试思王昶前赴新任。与拏获要犯。孰为缓急。乃并不权其轻重。即派道员更调。于奉旨督缉案件。视为海捕具文。何拘泥不晓事体若此。所有陕西臬司印务。即著顾长绂兼署外。至王昶此时。毋庸令德明更换。应仍在商州潼关一带。上紧严缉秦国栋、段文经等。俟获犯后。再令交代起程。亦不为迟。将此传谕知之。　　

○辛巳。谕、前据吴省钦奏、本年顺天乡试诸生中。年届八十以上者、侯锳等五名。三场俱已完卷等语。现在榜发。俱未中式。但念该生等年逾八袠。犹能踊跃观光。宜沛渥恩。以广作人雅化。著加恩将侯锳、苏彩飞、王浤、梁元鉟、刘子旭、俱赏给举人。准其一体会试。使皓首穷经者。得偿夙志。用昭嘉惠耆龄至意。　　

○谕军机大臣等、豫省解到郝润成一犯。经军机大臣覆讯。据供、本系离卦教内人。王廷引入震字教。离字卦中、总头目高二、住河南高家楼地方。副头目杨老五、住肥乡县葫芦营。郅智远、住大名县北小隆化村等语。该犯等传播邪教。分布八卦。引诱多人。现据郝润成供。离字教总头目高二、住河南高家楼方地。未知属何州县。自应查明拏究、但恐同教众多。民情不无惊扰。著传谕毕沅、将高二一犯。暗中访察。密行缉捕。勿致张皇滋扰。其杨老五、郅智远。著刘峨俟大名一案办完后。再行访缉。至该犯等邪教。系分别八卦名目。除所供震离两卦教外。其余六卦党与。自必不少。该督等务须不动声色。于平时留心稽察。密行访查。务净根株。勿使仍留余孽。潜滋暗长。以期地方宁谧。方为妥善。　　

○壬午。谕、据恒秀奏、每年于兴安山后、精奇哩江、乌拉等处捕貂。貂鼠皆窜境外。嗣后请令捕貂人等。在松花江南山中夹捕。自可多获。于索伦人等生计。亦有禆益等语。此奏尚属可行。著照恒秀所请。行知都尔嘉、遇捕貂时。酌派官兵。互相严查管辖。捕貂人等。倘生事偷窃。即著拏交恒秀治罪。　　

○谕军机大臣等、大名纠众滋事一案。首犯至今未获。恐该犯闻山东、山西、邻近各省。查拏紧急。或竟由豫省潜窜入湖广襄阳一路藏匿。俱未可定。著传谕李侍尧、严饬湖南北各属文武员弁。一体购线设法侦缉。李侍尧办事。尚属认真。自能实力查缉。若将首犯段文经等、迅速拏获。岂不更见出力耶。段文经。徐克展、年貌单。著钞寄阅看。并谕李封、一体留心。勿任久稽显戮。　　

○癸未。上御依清旷。勾到四川省、情实罪犯。停决斩犯十二人。绞犯十人。余八十五人、予勾。　　

