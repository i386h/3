<!-- { "loadSidebar": true } -->
○丁丑。谕、朕阅黄廷桂奏疏刊本。载有皇考及朕朱批。自系黄检所刊。实属谬妄。已将黄检交部严加议处。即令来京候旨。并通行晓谕矣。因复令军机大臣、询之黄廷桂曾孙黄文燝。据称、伊家并未见此刻本。即伊曾祖祠堂。及伊曾祖母处。均无此书。并问之老家人。亦不知此书刻自何处。其太吉堂、实系伊家公共堂名。至伊曾祖黄廷桂、录存奏疏稿本。闻伊曾祖身后。即经伊叔等取去。不知归在何人之手等语。黄检等兄弟三人。一为总兵黄模。一为知府黄栻。皆非能刻书之人。其为黄检所刻。更无疑义。但伊既为伊祖汇刊奏疏。乃于伊祖祠堂。及伊祖母处。俱不留置一部。可见其镌刻此书。并非实欲效法其祖。思为表扬。不过刷印多本。分送众人。图于颜面增光。且博取虚名耳。或其事由于庸劣幕友之怂恿。亦未可定。但黄检身系汉军世仆。本不当学汉人之刻集沽名。况伊祖殁后。受恩极为优异。入祀贤良。世袭伯爵。并于紫光阁图形。已足名垂不朽。更何藉奏疏流传为重。是黄检此举。非惟不能继乃祖之志并不能体乃祖之心。朕将黄检不次擢用实望其克肖祖风。若早知其如此。必不加恩简任矣。仰惟皇考朱批谕旨。导人善而戒人为非。裁其过而引其不及。因人施教之圣心。至深且切。黄检如果能敬绎遵行服膺勿失。其于立已服官之道。该括靡遗。又何待刻其祖所奉朱批。方足为法哉至朕临御以来。不特朱批从未镌刻。即历年所降谕旨。前经大学士蒋溥、奏请刊布。朕亦未允行。盖因习见皇考时。每召九卿等进见。冀人领悟。乃训诲开导。反覆数千言。诸臣退出。惟窃语跪聆踰晷。形体疲劳。从无言及圣训之当深体者。足见众情、非可口舌化导。朕故不欲以批答之词。宣布之旨。付之剞劂耳。至于朱批谕旨。曾经皇考亲加删定。岂臣下所可稍为增减。若朕之朱批。既未刊行更非臣子所当漏洩。况君前臣名。古今通义。朕偶抽阅所刻奏疏。内有乾隆八年三月初二日、黄廷桂请开石羊河、船运柳林湖屯粮一摺。其中将提督、总兵。俱但书其姓。不书其名。而于总督尹继善、则直书之。即以刻书体例而论。亦不画一。盖黄廷桂、素与尹继善不睦。黄检必知之。故逞其私见。妄加扬抑耳。至刊载谕旨。更无不直书臣工名字者。而其摺内叙述朕之朱批。将黄廷桂、李绳武之名。俱空缺不书。尤为无礼。可见黄检无知高兴。谬妄殊出情理之外。断不能承受朕恩矣。黄检胆敢刊刻伊祖所奉朱批。又复种种乖谬。于不率不密之失。兼而有之。其咎戾实在于此。朕将黄检严示惩创。亦在于此。恐外间无识之徒。妄议朕之处分黄检。必因黄廷桂奏疏中。有过于切直。不可传布之语。此甚非也。黄廷桂之为人。众论不免谓其深刻。即所奏之摺。亦非以文辞见长。大率不避嫌怨。据实上陈。间或近于揣摩朕意者。容或有之。若直言极谏。则实无其事。其疏具在。可考而知也。况朕非不容直言之主。臣工亦从无以批鳞激切之言奏闻者。朕方以此为愧。其或事关民隐。无不立见施行。若随事条陈。亦无不下部核议。并未尝稍为禁遏也。方今内外臣工。尚无大奸大恶。结党纳贿之人。言路亦无门户纷争。肆意攻讦之事。其余一切章奏。从不留中。又复有何隐讳乎。且如钱度之贪黩多赃。方世俊、良卿之败检不法。皆经朕察知。重治其罪。并非由科道之参劾。又何有不纳谏之事乎。至于刊刻奏疏。乃明季陋习。甚至真伪混淆。深为世道人心之害。其事本非盛世所宜有。况自焚谏草。实古来人臣之大谊。必欲存稿以炫其长。已乖正理。然或将曾经采用之疏。刻入集中。尚不为过。若已经部驳者。即不宜复行存刻。至以皇考及朕之朱批。亦并刊列。则尤不可。且黄廷桂奏疏刻本。因永贵自叶尔羌查送高朴所携去书籍。朕始见之并非有意查访而得。可见昧良之事。为天理所不容。自然败露。为臣子者。可不知所儆惧乎。著再将此通谕知之　　

○军机大臣等议覆、御史西成奏称、乌什、喀什噶尔、叶尔羌等处协同办事大臣。并无印信。又因路远。大臣奏事。不差家人赍奏。俱交驿站驰递。驿站官无印封。不敢接递。遇办事大臣。有应参事件。协办大臣。不得另摺密奏。请嗣后令协办大臣。向办事大臣、领取印封。专摺请安。每岁或三四次。有应密奏事件。即就便密奏。应如所请、除乌什领队大臣。现驻阿克苏。另有印信外。其余新疆协办大臣。一体遵行。从之　　

○戊寅。谕、直隶大名、广平、顺德、三府属。因上年夏麦歉收。节经加恩缓徵。并赏借贫民五、六、两月口粮。以资接济。第借过口粮。应于本年麦熟前。照数徵还。惟现在地丁钱粮。亦届开徵之期。若新旧并徵。闾阎未免拮据。著再加恩、将直省上年夏间出借口粮。社、义、仓谷十三万二千五百余石。常平粜价银、十一万二千八百余两。俱缓至本年秋成后徵收。以纾民力。该部遵谕速行　　

○谕军机大臣等、前因章嘉呼图克图奏称、班禅额尔德尼。欲于庚子年前来。为朕称祝万寿。已允所请。并将一切事宜。谕知留保住。令其亲赴后藏。见班禅额尔德尼。面为商定。即行覆奏。此旨于上年十二月初六日。由六百里发往。距今已两月有余。尚未覆奏。殊不可解。因思初次所发谕旨。印封外、有章嘉呼图克图。寄班禅额尔德尼字包。并木匣一件。内贮珍珠手串。系朕赐班禅额尔德尼者。附报发往。恐途中被人窥见窃取。并印封窃去。亦未可定。然此必非内地驿站遗失。自系番子地面赋番所为。著传谕文绶、速即查明十二月初六日谕旨印封。于何日发交番子地方递送。按日逐站挨查。如系被窃遗失。即一面严缉贼犯。追究印封珠匣下落。一面由驿速奏。若沿途并无失误。即将何月日递交留保住之处。迅速具奏。又第二次。谕留保住印封一件。于正月十三日发往。以程站计之。留保住久应接奉。乃亦未见奏到。并著文绶查明。第二次谕旨印封。于何日递交留保住。一并覆奏。此旨著由六百里加紧发往。谕令文绶知之。附发留保住谕旨印封一件。并著文绶、即速交站。由六百里加紧递交留保住。仍著文绶、将查办情节。迅速由驿加紧覆奏。寻奏、现发留保住、谕旨印封。遵交站、由六百里驰递西藏。上年十二月初六、自京发递印文珠匣。于十六日、由成都接递。计程二十内、即应发交番子地方。本年正月底、可到藏。驻藏大臣、尚未覆奏。不应如此迟延。至本年正月十三、第二次自京发递廷寄。于二十五日、由成都接递。计程、二月初十前后。亦可到藏。已飞饬一路台站员弁。严查两次公文包匣。有无遗失迟延。分别办理。得旨。此后驰驿之事正多。一切留心查催可也。　　

○命察哈尔副都统齐勒克忒来京。署镶蓝旗蒙古副都统。以哈喇沙尔办事大臣观音保、为察哈尔副都统　　

○己卯。谕、今日据弘畅等奏、阅看考试繙译进士之八旗举人。马步骑射。除因病不到。并骑射平常者九人。裁不准考外。其尚能骑射者。仅四十七名。人数不足。应否考试之处。请旨遵行等语。满洲奴仆。学习繙译。虽系当务。但骑射终为根本。不能骑射。徒精繙译。亦复何用。是以凡考试时。特派王大臣、先看马步骑射。分别准试。此次将不能骑射之佛保等九名。裁不准考。甚是。其余四十七人。虽为数不足。姑念繙译乡会试之例。停止已二十余年。今朕特恩举行。去岁始考取繙译举人。以人数不足。即停止会试。无以副朕惠养满洲之至意。著加恩仍交部办理。并著晓谕八旗大臣。此次朕不深究。嗣后凡系考试进士、举人、生员时该旗大臣。务须严察教导。未考以前。择能骑射者送名。若仍行滥送。被派出阅射之王大臣奏闻。不惟不准考试。并将该旗大臣处分。断不宽贷　　

○又谕曰、桑斋多尔济之子蕴端多尔济。著加恩在御前行走。伊此时年幼。著在阿哥书房内读书　　

○予故乌珠穆沁扎萨克和硕亲王明苏克喇布坦祭如例　　

○旌表守正捐躯山西繁峙县民李举子妻宋氏　　

○庚辰。命辑明季诸臣奏疏。谕、四库全书馆。节次汇进各省选到违碍应毁书籍。朕亲加抽阅。内如徐必达南州草。所载奸商奸珰。结贿欺君诸疏。俱持论不挠。极为伉直。又如萧近高疏草内。载有劾大珰潘相等。以矿税扰民。宋一韩掖垣封事。亦有劾东厂、及税监李凤、梁永等、蠹国病民诸疏。均属详明剀切。又侯震旸天垣疏略。以客氏再入禁中。抗章极论。并及于沈＜氵隺＞之交通内臣。亦能侃侃不阿。虽其间若徐尔一之九八分疏。极口诋斥孙承宗。而于温体仁、霍维华等。则曲加赞誉。是非倒置。以图荧听。此外亦不过摭拾陈言。固无足取。其余谠论危言。切中彼时弊病者。实俱无惭骨鲠。前因明季诸臣。如刘宗周、黄道周等。立身行已。秉正不回。其抗疏直谏。皆意切于匡救时艰。忠荩之忱。溢于简牍。已降旨将其违碍字顺。酌量改易。毋庸销毁。因复思明自神宗以后。朝多秕政。诸臣目击国势之阽危。往往苦口极言。无所隐讳。虽其君置若罔闻。不能稍收补救之效。而遗篇具在。凡一时废弛瞀乱之迹。痛切敷陈。足资考镜。朕以为不若择其较有关系者。别加编录。名为明季奏疏。勒成一书。使天下万世。晓然于明之所以亡。亦可垂示方来。永为殷鉴。况诸臣弹劾权奸。指摘利病。至不惮再三入告。实皆出自爱君体国之诚。而其姓名章疏。不尽见于明史。朕方欲阐幽显微。又何忍令其湮没弗彰。况诸臣在胜国言事。于我国家。间有干犯之语。彼自为其主。不宜深责。非若身入本朝。肆为诋悖者可比。原不妨就其应存诸疏。将触背字面。量为改易选录。余仍分别彻毁。于办理违碍书籍。亦属并行不悖。著交该总裁、遴选一二人。详悉校阅。编辑缮录。以次呈览。候朕鉴定。并将此通谕中外知之　　

○辛巳。孝昭仁皇后忌辰。遣官祭景陵　　

○谕曰、刑部查开私自净身者共七案。朕详核案情。其实系贫难度日。私自净身者三案。别无他故。著该部移交内务府。充当太监。令其在外围当差。其余四案。俱系犯有盗窃等事。畏罪情急。起意阉割者。仍著该部、照原拟办理。嗣后并著于年终。汇奏一次。请旨分别核办　　

