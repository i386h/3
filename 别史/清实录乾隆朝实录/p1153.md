<!-- { "loadSidebar": true } -->
○原任定边左副将军策楞等奏、臣等商同阿睦尔撒纳、拟派喀尔喀兵五千五百名。阿睦尔撒纳、讷默库、及车凌等、兵各五百名。共七千名。于九月二十日内、齐集乌里雅苏台。十月内、到科布多探取信息。办理乌梁海。若遇阿睦尔撒纳之兄、及伊属下人等。即迎接前来。若乌梁海远遁。请在哈道里、海喇图等处等候。相机办理。得旨、策楞等前后所奏、总不相符。前称七月内发兵办理乌梁海。回时恐为雪所阻。推诿误事。今又奏称于九月二十日齐集前往。何以与前互相矛盾。且办理乌梁海。是何大事。何必用兵至七千名之多。种种错误。殊堪发指。此时若已迟误。不如竟俟至明年大兵进剿时办理。著传谕班第等、熟筹妥办。　　

○是日、驻跸费雅塔喇库河大营。　　

○戊辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○赐扈从王公大臣并盛京吉林将军官员兵丁等食。　　

○谕军机大臣等、黄廷桂奏、佟世表侵亏河工帑项、全数通完等语。佟世表、著从宽免其正法。其宿虹同知任内、承挑引河一案。既当俟河臣尹继善定议办理。所有该员应行如何定拟发落之处。即归彼案完结可也。　　

○又谕、兵部奏、今年武会试揭晓以前。豫行奏请殿试日期。并开列读卷官。并请钦颁策问。一同封交内阁等语。武场以弓马技勇为先。策问究非所重。与文闱试士不同。今年武殿试。除豫行奏请考试日期、并开列读卷官、仍密题办理外。其策问题日、著停止奏请。于读卷官宣旨后、即赴该处严密关防。撰发试题考试可也。将此传谕来保知之。　　

○又谕。昨策楞、舒赫德、见朕七月二十六日申饬之旨。将阿睦尔撒纳、讷默库、车凌等兵并派七千。欲于十月内起程、征剿乌梁海等。策楞、舒赫德、何始终执迷。至于此极。初阿睦尔撒纳求助时、正可进兵。乃策楞等阻止未行。至经朕严饬。伊等若即选精锐兵二三千名前往、尚不至误。今明知时已迟误。反欲派兵七千、于十月进剿。设照伊等所请。不独今日空劳兵力。于明岁进兵、更属无益。伊二人之心。实不可问。且阿睦尔撒纳、车凌、俱系甫经投诚之人。派阿睦尔撒纳之兵、救伊亲属。尚属可行。若讷默库、系与阿睦尔撒纳同来。亦应救助。今派车凌带兵前往、何意。阿睦尔撒纳、将来不过封亲王。车凌、现系亲王。肯为阿睦尔撒纳所使乎。办理实不可解。策楞、舒赫德、见朕二十九日所降之旨。若于此时带兵二三千名前往、尚可。车凌之兵、断不可带。即已起程、亦令彻回。若未经启行、即宜停止。可寄信班第等、专心筹画明岁进兵之事。妥为办理。并传谕阿睦尔撒纳知之。　　

○是日、驻跸九河大营。　　

○己巳。上诣皇太后行幄问安。　　

○上行围。　　

○遣官祭昭忠祠。　　

○以正白旗满洲副都统舒明、为左副都御史。仍兼正白旗满洲副都统。　　

○调原任江南河库道姚廷栋。来京引见。　　

○是日。驻跸瓜齐显鄂佛罗大营。翌日如之。　　

○庚午。世宗宪皇帝忌辰。遣官祭泰陵。　　

○谕军机大臣等、阿睦尔撒纳等、款关内附。冀受朕恩。伊等初到、闻其生计艰窘。牲畜损伤。深堪轸念。著加恩赏阿睦尔撒纳、牛马一百匹。羊二百只。讷默库、班珠尔、各赏牛马八十匹。羊二百只。其余台吉扎木参等八人、俱各赏牛马二十匹。羊一百只。以资养赡。　　

○又谕曰、策楞等奏称、明岁大兵进剿。令王额琳沁多尔济、贝勒青滚杂卜等、由四部落购备羊二万只。马一千匹。以供军需等语。自去年凡军需所用牲畜。俱给喀尔喀等折价。此项牲畜。又何必劳喀尔喀等之力。令其赎备。著班第等、仍照例给价。再策楞等奏称、合计军营现存米石、及未运到米石。至明年十月放给大兵。大约不过三万石等语。今运至米粮炒面、已十万石有余。明年放给大兵。颇有余裕。著将给与阿睦尔撒纳羊只内、仍以米搭给。减去羊只。既可少用喀尔喀等牲畜。亦可微省伊等工力。可寄信班第等、遵旨酌量办理。　　

○又谕、护军统领长载、由车凌等游牧处回时。朕降旨询问。据长载奏称、厄鲁特等生计较前稍愈。多不愿移于通肯呼裕尔地方等语。如此情形。若将车凌移进归化城等处。更为不便。自车凌等投诚。朕虽屡次加恩。伊等终属始来投诚之人。未能深知朕意。且车凌孟克、因伊子巴朗逃走。不无疑惧。今若将伊内迁。伊等必更滋疑虑。纳木扎勒始至彼处。尚未洞悉情形。可寄信纳木扎勒、于厄鲁特等、惟宜示以宽大。释其疑心。妥为筹办。今冬明春。若有需接济之处。奏闻办理。其应防守处。更宜严密。不可稍有泄漏。　　

○辛未。上行围。　　

○是日、驻跸六格山大营。　　

○壬申。上诣皇太后行幄问安。　　

○上行围。　　

○遣官祭贤良祠。　　

○谕军机大臣等、永常奏明岁大兵齐集。自嘉峪关至哈密。应分路前往。所有沿途道路、并挑挖井泉、以及到哈密后驻劄营盘、牧放马驼厂地。均须及时酌办、以免临期贻误等语。官兵经过。若遇戈壁水泉缺少之处。挖井应用、不过偶一为之。至于行走道路、驻劄营盘、牧放厂地。俱属随时办理之事。若皆先事周章。则于军行迅速之道、转有未协。且入夷境之后。谁为豫先料理此事耶。向来绿营习气。每于此等事宜。经营筹办。腾口说而费笔墨。徒致行走迂缓。总非切要机宜。永常此番统率官兵。正宜一洗绿营积习。务为简捷便利。一切随时随地。相机办理。总以迅速遄行。方为允协。若仍蹈故习。必为厄鲁特兵所笑矣。将此传谕永常知之。　　

○是日、驻跸小黄科大营。翌日如之。　　

○癸酉。上行围。　　

○谕军机大臣等、从前降旨、令贝勒车凌孟克、色布腾、同王车凌领兵一千。前往阿尔台策应。今思车凌乌巴什、讷默库、俱属年幼。车凌孟克系旧人、经历事务。若遣往西路、于事有益。著将车凌孟克、遣往西路。在参赞大臣上行走。车凌乌巴什、讷默库、著照车凌孟克一体在参赞大臣上行走。其从前西路派出绿旗兵一万名内、著传谕永常即行裁减三千名。　　

○又谕曰、车凌孟克之子巴朗、现在潜逃。闻伊所属人等、尚有相约同逃之语。不可不密行防范。著传谕班第等、嗣后准噶尔来降之厄鲁特等、当于投到时询明。如系车凌、车凌乌巴什、及阿睦尔撒纳等、所属之人。即应给与各台吉识认同往。倘系车凌孟克所属之人。其中恐有别情。或系巴朗等、使人暗通消息。或系达瓦齐、假作车凌孟克之人、从中谋为诡诈。俱未可定。即应严加防守。遣人送至京师安置。不可仍令归入车凌孟克部内居住、致生事端。尤须密为筹办。毋令车凌孟克知觉。班第等、务宜详慎妥协办理。　　

○又谕、贝子扎拉丰阿、带领阿睦尔撒纳所遣宰桑乌巴锡等三人。于八月前来入觐。计于九月初四五日可至行营。但彼时正值朕躬谒祖陵之际。于行营见伊等不便。朕于十一日至盛京。是日即带伊等接驾。以便宴赉。伊等俱系新附之人。不能急走。可令计程缓行。著寄与扎拉丰阿知之。　　

○户部议准、调任甘肃巡抚鄂乐舜疏称、赤金卫地气潮湿。应添建仓廒五十间。从之。　　

○甲戌。上诣皇太后行幄问安。　　

○上行围。　　

○谕军机大臣等、范时绶奏、江西省各营伍情形。现在不能遍历。倘调理少愈。即撑持前往。分途较阅。不敢延误等语。前范时绶奏明于初秋巡阅该省营伍。原属该抚应办之事。但必实力整顿。方于地方有益。今既力疾未愈。若仅勉强前赴。恐精力未逮。不能详悉履勘。转觉有名无实。著传谕范时授、今年暂停查阅。俟痊可后、酌量前往可也。　　

○又谕曰、喀尔吉善奏、冯大千、即冯文子。并非西洋番夷、潜至福安传教。实系福安民人。应俟徒限满日、解回原籍、交亲族收管等语。此等不安本分之人。充徒内地。已不能保其不滋生事端。至限满仍令解回原籍。势必故智复萌。传播煽诱。所云交亲族收管。尤属有名无实。该督不过按照律例办理。于此案实在情罪。尚未允协。应将该犯酌量安置广西等省烟瘴地方。严行管押。庶令知所惩儆。可传谕该督知之。　　

○又谕曰、朕近曾降旨。嗣后投诚人内、如系车凌、车凌乌巴什之人。仍送于伊等本处同住。系车凌孟克属下人等。即解送京师。第思巴朗等逃回。恐准噶尔生疑。不肯认为车凌孟克属下。诈称车凌之名。即解送车凌处。查出诈伪。恐车凌孟克处已通信息。可寄信班第、嗣后投诚之人。除实系车凌孟克之人、仍解送京师外。即称系车凌之人。亦暂留军营。俟详查无疑。再送车凌处居住。如稍有可疑。亦著解送京师。断不可疎懈。再带领阿睦尔撒纳来避暑山庄。曾降旨令舒赫德不必前来。即策楞亦不必来。伊等已畏怯误事。有何训饬。可一并传谕知之。　　

○是日、驻跸伊勒哈雅番北大营。翌日如之。　　

○乙亥。上行围。　　

○谕、军营参赞大臣太多。互相推诿。无益于事。除现在参赞行走之蒙古王公等外。北路著达勒当阿、乌勒登、努三、兆惠、西路著萨喇勒、阿兰泰、玉保、为参赞大臣。其余俱为领队大臣。　　

○谕军机大臣等、据陕甘总督永常、甘肃巡抚鄂昌奏、西路一切军需粮石。已经陆续购办。将次到齐。可以转运哈密等语。但思各处调遣之兵。明年三四月。始陆续到营。为期尚远。此时哈密巡防兵丁。仅止绿旗、及回民人等、殊不足恃。若将一应军粮、悉行运往哈密堆贮。则守御未免单弱。恐准夷狡黠、或乘雪前来攘窃。转足饱其所欲。雍正八年前事可鉴也。永常等所办军粮、宜从容缓运。分贮安西以内一带地方。俟明岁大兵齐集之际。再行运往哈密。则程途既不甚远。尽可源源接济。而于防范之道、更为周密。　　

○丙子。上行围。　　

○是日、驻跸德里倭赫大营。　　

○是月。署奉天府府尹宫焕文奏、锦县知县徐寅、在任闻讣。例应丁忧。但现当大差紧要之际。请令该员素服任事。差竣再令回籍。得旨、此奏差矣。素服任事。于办差尤属不宜。且不肯以清尘洒扫之役。夺人子之情也。仍按例行。　　

○直隶总督方观承奏、永定下口引河。已经挑竣。乃溜势渐近。河底又复刷深。必须将引河再行挑挖。乃能掣溜。现在委员上紧赶办。得旨、为此悬念。何尚未堵筑也。　　

