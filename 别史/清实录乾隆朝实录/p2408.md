<!-- { "loadSidebar": true } -->
○又谕、新疆一带修建工程。均系派拨兵丁、砍伐木植。筑打土方。支给该处兵丁耕种。所收米面青稞等项。较之采买物料。雇觅匠夫者。本属减省。今乌噜木齐、新建满兵城房工程。既较内地应用银数。有减无浮。又何必复照内地之例核算。所有用过银两。即著照数准销。毋庸再行交部查核。嗣后新疆等处工程。派拨兵丁、及砍伐木植修建者。俱不必照依内地定例核销　　

○谕军机大臣等、阿桂等奏、分路进攻。一经得手。即无难进取噶尔丹寺。果尔、则阿桂与明亮。可以会剿勒乌围。至所称由勒乌围往噶喇依之路。既系阿桂体访得实。自属可信。但官兵声势甚盛。恐贼众度不能支。潜回噶喇依。不可不设法防截。又据奏、逊克尔宗。为勒乌围紧要隘口。拟令伍岱移驻日则丫口。逊克尔宗、原属现在紧要后路。不可无人防守。伍岱带兵驻彼。自可望其得力　　

○又谕曰、荣保奏、接奉查拏逆犯归太谕旨。现派官兵各处缉拏。并饬右卫杀虎口、绥远城、归化城、和林格尔等、四厅文武官员严拏等语。所办非是。归太系案内要犯。自应密饬官兵查拏。乃行文各处。与黏贴告示何异。倘逆犯闻风远扬。反属无益。著传谕荣保、密饬访察。毋涉张皇。将此一并传谕常青、明山保、一体遵照办理　　

○又谕、据杨景素奏、审拟胡德琳等、引荐太监高云从之弟高云龙、在临清州充当长随一案。已依议行矣。至查核高云龙前后在临清坐口缘由。先经姚立德、在山东按察使任内。将高云龙荐与万绵前收用。嗣因该州升任后。高云龙在天津、复求姚立德赏荐。姚立德即札托东昌府胡德琳、转荐临清州王溥。是高云龙两次皆系姚立德引荐。杨景素所查情节。甚属公当。姚立德既有此两层。当传谕询问时。即应据实奏明。乃姚立德前此请罪摺内。含混其词。祇称乾隆三十六年春间。允许太监高云从之恳求。将伊弟高云龙即为转荐。嗣因高云龙失所。又曾面托东昌府胡德琳代为转荐等语。而于万绵前、王溥、两次情由。隐饰不言。混而为一。已属乖谬。且其谢恩本内。辄将自行议罪之处叙入。尤属荒唐。该总河从前覆摺、自称耻于人类。如此尚安得与人类比乎。姚立德、著传旨严行申饬。仍即令其据实明白回奏　　

○又谕、昨召见新选澂江府知府朱光烈、奏对言语。全不清晰。该员曾经缘事参革后。因赏给顶戴。援例捐复铨补。看其才具。竟属平常。恐难胜表率之任。著传谕图思德、李湖、俟该员到任后。留心察看。如果办理竭蹷。该督抚即行据实具奏、毋得稍事姑容　　

○癸亥。上御乾清门听政　　

○兵部议覆、尚书公福隆安奏、各省绿营鸟枪兵丁。请照健锐、火器、二营。演习连环法式。查定例、内地省分。每兵一千名。设立鸟枪三百杆。沿边沿海省分。每兵一千名。设立鸟枪四百杆。是绿营原有演习之事。而连环鸟枪。惟京城八旗擅长。应如所请。饬令各省照式演习。至各省营分大小不同。兵丁亦多寡不等。或独营专操。或数营会操。应交各省督抚、酌量情形。责成将弁、勒限操演。仍令提镇大员、随时考验。如过期不能娴熟、该督抚查明参奏。将该员弁、照废弛营伍例议处。该提镇等、照不实力稽查例议处。再查绿营操演阵式。应需火器。系动用公费等项制造。今既操演连环。自应动用原领火药。应令各督抚、饬知各镇营、妥协办理。从之　　

○甲子。谕、据范宜宾供称、与纪昀、励守谦、素不识认。其审办王子范、控告谢大忠、诱拐三孀一案。将谢大忠递解回籍。前因赴内阁领摺。在东华门。遇见都御史张若溎、问此案如何定。又向说、谢大忠人不安分。行止卑污等语。纪昀、励守谦、二人。在范宜宾或可云向未相识。而张若溎与该二员、同在四库全书处。系每日相见之人。巡城御史办理此等案件。尚未审结呈报。张若溎何由问及此案如何完结。其为听受嘱托。自难置辨。张若溎、身为都御史。辄向巡城御史、授意办理案情。实属非是。张若溎、著解任。交军机大臣、会同刑部讯明。据实具奏。寻奏、传讯张若溎。据称、谢大忠在城上屡次讦讼。曾令司坊官密查。本年秋间。见北城报单内。有谢大忠控案。因其素不安静。嘱令范宜宾、认真查办。实无听受嘱托情事。询之纪昀、励守谦、供亦相符。但张若溎久闻谢大忠素不安分。未曾究办。及范宜宾审办草率。又不即行参奏。请交部议处。励守谦、与谢大忠夫妇往来。借贷银两。拖延不偿。又未能约束伊弟。以致撞骗得赃。应交部严加议处。纪昀、于伊子借欠谢王氏银两时。虽不在京。但平日漫无约束。亦应交部议处。从之　　

○谕军机大臣等、据荣柱奏、盘获山东逆案内逃匪秦继锐、刘克达、二犯。并有供出同走各犯。现在飞咨东省查拏等语。所办甚好。已于摺内批示矣。荣柱向在刑部颇能办事。朕所深知。昨年简用河南臬司后。曾于何煟奏摺中、批令教导成器。何煟亦称其能。今该司随同何煟办事、一年有余。自必更加干练。前以徐绩初到豫省。风土民情。一切未能深悉。即通省属员内。亦未必有可信之人。因传谕该抚、令其倚重荣柱。事事与之详筹妥办。今日荣柱交印之奏。似有抚臣一到。即可推卸已责之意。此大不可。荣柱当仰体朕委任之意。帮同徐绩、实心整饬经理。不可因藩司与抚臣地分相隔。稍存避嫌观望之见。倘该省所办诸事。稍有不能及何煟在任时之妥协。徐绩固责无可诿。即荣柱亦不得辞其咎。将此谕令荣柱知之　　

○又谕曰、颜希深奏、酌拨觉木交兵弁巡防。自应如此办理。两路大军正当乘胜罙入。克期奏绩之时。后路尤关紧要。阿桂一路。正在合力进攻。兵威严整。贼众自不敢潜出滋事。即明亮军营卡隘。颇能实力周防。前此贼出窥伺。屡被歼戮。谅亦不敢复萌故智。惟周叟为明亮军营后路。且系粮报所经。更当加意防守。设或疎懈。于进兵大局。甚有关系。李时扩、颜希深、务当不时往来稽查。慎之又慎。明亮等、亦当时刻留心照料　　

○刑部议覆、山西按察使黄检奏、嗣后处决重囚、部文到省。除州县远而道府近者。照例行文道府。转行州县办理外。其州县近而道府远者。督抚一奉部文。即派委在省之同知等官、驰往监决。应如所请。行令各省照办。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十


大清高宗法天隆运至诚先觉体元立极敷文奋武孝慈神圣纯皇帝实录卷之九百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午十一月。乙丑。上诣皇太后宫问安　　

○幸瀛台　　

○册封惇妃。命大学士舒赫德为正使理藩院尚书署礼部尚书素尔讷为副使。持节册封惇嫔汪氏为惇妃。册文曰、朕惟褕衣列职。分内治于彤扉。镂简宣恩晋荣称于紫掖。爰加锡命用备彝章。尔惇嫔汪氏、夙协芳规。早膺德选。娴兰宫之礼教。聿著壸仪。庆萱幄之纯禧。能承慈眷。自褒封之既具。徵敬事之无愆。兹奉皇太后慈谕册封尔为惇妃。尔其益懋柔嘉。荷鸿庥而克副。弥彰淑慎。被象服以增辉。钦哉。　　

○吏部议覆、失察逆匪王伦案内文武员弁、请旨分别治罪。得旨、此案失察逆匪王伦等邪教聚众谋为不轨之地方文武各员内。藩臬两司、为通省大吏。不能先事查察。以致逆匪不法滋扰。其咎固无可辞。但究系统辖之员。与该管道府等有间。布政使国泰、按察使孙廷槐、著加恩从宽革职留任。兖沂曹道松龄、兖州府知府福森布、济东泰武道宋文锦、东昌府知府季世法、同知钟翔凤、前任东昌府知府胡德琳、均系专管大员。王伦于三四月间、即有逆谋。而皆漫无觉察。实乖职守。除胡德琳、已于另案革职外松龄等、均著照议革职。仍著该部带领引见。至阳谷县知县张克绅、系守土之员。非典史微员可比。贼至不能保护城池竟若置身局外。当与把总孙云龙等同罪。乃仅拟发边远充军。此系前明部臣左袒文员之弊。断不可行。张克绅、著改照守边将帅失陷城寨律拟斩监候。以昭平允。仍著该部明白回奏。余依议。朕办理功罪赏罚。一秉大公从不肯稍存偏倚。如游击赶福之杀贼阵亡。知县沈齐义等之骂贼死节。即加以旌扬。而张克绅之失城苟免。亦不能曲为宽贷。悉视其人之自取。无丝毫成见于其中也。将此宣谕中外知之　　

○丙寅。谕军机大臣等、明亮等奏克日旁东西沿河一带寨落。其所到之地。与阿桂现攻地方相近渐可会合务即相机进取。迅奏肤功。至此次攻得碉卡。又系和隆武带兵前往。似此屡次出力。实属可嘉。但近日带兵之事。何以总未派及奎林。似因奎林枪伤、尚未全愈之故。甚为廑念著传谕明亮等、即将奎林伤痕曾否平复。速行据实覆奏。以慰悬念。但奎林素性勇往。不可因朕有此问。勉强从事。必俟疮口痊好如常。方可带兵行走。又据奏、有金川头人阿托。带同男妇来降。其小头目、亦畏罪投出。则金川人心涣散可知。谅有瓦解之势。自系最好机会。此等投顺之人。原可贷死以诱其余。但须择地安插。勿令仍聚原处。致生事端。又阅索尔甲木供词。称系金川巴朗索寨人。我本寨有二十多人。现俱派在党坝作固顶、看守碉卡等语。是党坝一路。相距不远。且阅阿桂进到之图。凯立叶东北。即达尔扎克。其下即作固顶、格什戎冈。又其下即穆尔津冈。与党坝甚近。今凯立叶经官兵攻克。进攻罗卜克鄂博。再进取格鲁克古、格尔提。尤与党坝相距咫尺。五福正当乘此胜势。激励党坝土司。选派土兵进剿。五福即亲带官兵。由党坝一同攻进。阿桂并可与之豫约。为合力夹击之计。现当大军冞入。复添此一路官兵。贼众难于支御。成功更可望迅速。著阿桂速饬五福、协力进剿。奋勇自励。以期立功受赏　　

