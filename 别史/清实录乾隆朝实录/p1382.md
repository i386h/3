<!-- { "loadSidebar": true } -->
○谕军机大臣等、去年命和硕齐等、护送哈萨克使臣。于归途之便。在额尔齐斯相近之辉迈拉呼、布崆郭勒等处驻兵。凡从沙喇伯勒窜逸、及逃往俄罗斯贼众。相机堵剿。今兆惠等进剿。贼众必闻风奔溃。或向俄罗斯。或往额尔齐斯、阿尔台窜逸。俱未可定。兆惠等一闻信息。当遣发轻骑。知会和硕齐等、令其协同堵剿。但不可因额尔齐斯等处。已有和硕齐等堵截。遂将应行防范路径。转多疏忽。致贼众得以脱逃。至伊等进兵月余。此时现到何处。曾过伊犁否。贼众情形若何。作速奏闻。　　

○又谕、前因擒拏阿陆尔撒纳、剿捕逃窜贼众。派索伦、察哈尔等兵丁。在乌里雅苏台等处驻劄。今阿逆既伏冥诛。阿尔台以往。地方宁谧。乌里雅苏台兵丁。初无所事。转似防范喀尔喀边界之厄鲁特。恐车凌、车凌乌巴什等。不能无疑。且兵丁驻劄年久。自应酌量彻回。以示休息。可传谕成衮扎布等。于乌里雅苏台、科布多、等处兵丁。量足看守仓库。供应差遣外。其余索伦、察哈尔等兵丁。应如何分队彻回。著定议具奏。和硕齐、唐喀禄等。带兵不多。于归途亦彻回游牧。再从前喀尔喀四部落。每年派兵防秋。今准噶尔既入版图。防秋之兵。或仍照派拨。或当酌减。并著议奏。　　

○又谕、索伦兵效力军前。屡年未获休息。今贼众渐次剿灭。大功将竣。自可不日彻回。现议在乌噜木齐、鲁克察克、等处屯田。令绿旗兵驻劄。虽娴于耕作。而镇守巡防之用。不及索伦。若令索伦兵同驻。似为有益。伊等每年进纳貂皮。今移往驻防。既免其纳赋。又有钱粮养赡。射猎资生。自当更觉饶裕。可传谕绰勒多等、于索伦兵丁内、拣选一千名。明白晓示。以驻防之外。并无别项差遣。且于伊等生计有益。或今年先遣兵丁前往。来年再将伊等眷属移去。料伊等自必情愿。至拣选兵丁时。若户口多者。恐其亲属相离。毋庸派往。惟小户单丁为善。其作何选派。及携眷驻防。果否与伊等有益。著绰勒多等、定议具奏。　　

○户部侍郎办巴里坤事阿里衮等奏、罗布诺尔回目哈什哈等投诚。查明户口。归并额敏和卓管辖。并晓令后遇厄鲁特、及他处回人逃匿。即行首知。报闻。　　

○是日、驻跸梁格庄行宫。　　

○庚子。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大员官员随行礼。　　

○谕军机大臣等据集福等奏称、奉到豫备兵丁。毋庸聚集之旨。即传谕索诺木丹津、令其散遣。据称若尽行彻回。恐仓卒难于调发。酌将近地者散遣。远道者仍在乌图等处驻劄。水草甚佳。并无劳苦等语。昨令兵丁仍回各游牧。原所以示体恤。今伊等办理颇为妥协。即照所奏行。从前曾有谕旨。若调用伊等兵丁。加以恩赏。今虽未调发。业经聚集。亦应酌量赏赐。著集福等会议具奏。　　

○又谕、昨谕绰勒多等、拣选索伦兵一千名。驻防乌噜木齐等处。并将携眷前往之处议奏。特虑伊等两地瞻顾。务使得所之意。今思人情安土重迁。或携眷亦非所愿。且驻防兵丁。亦不妨更番戍守。著传谕绰勒多、体察情形。如不愿携眷。即定以年限。派兵更代。酌量赏赐。若有更代驻防旧例。即查照办理。或无例可援。即照出兵例。减半赏给。仍晓示伊等、以驻防非用兵可比。出自特恩。此事究竟如何办理。绰勒多等、即定议具奏。　　

○是日、驻跸秋澜村行宫。　　

○辛丑。谕、据裘曰修、胡宝瑔等奏。豫省河道全工。俱于二月内完竣等语。开、归、陈、汝、等府。频被水涝。上年特命裘曰修、会同该抚胡宝瑔。悉心商度。广为疏浚。自发帑兴工以来。诸臣能仰体朕宵旰殷忧。实心经理。数月之间。原办续办各工。一律迅速完竣。甚属可嘉。裘曰修、胡宝瑔、俱著交部议叙。其在工承办各员。并著该抚等查明。分别咨部议叙。以示奖励。　　

○又谕、据庄有恭奏、川省运到米船十三只。并湖南漕船四十五只。湾泊武昌城外。于二月初九日。陡遇暴风。江宽浪急。并各坏船八只。现在加紧抢救。查核米石数目。其川运米船。应咨川督、于各运员名下。查参追赔。至湖南漕船。沉失米数。应勒令什军名下摊赔。所损船只。亦令赔造雇运。所有押运员弁。及该地方官。应一并查参等语。该处米船。已经湾泊。押运员弁。自应小心防护。但据所奏情节。实系风起仓猝。波浪腾涌。人力难施。尚非防守疏懈。救护不力者可此。所有沉失米石。损坏船只。并著格外加恩。免其追赔。其押运员弁。应行查参之处。著一并宽免。　　

○谕军机大臣等、兆惠、富德等奏称、沙喇伯勒贼众。纷纭逃散。果不出朕前谕所料。但车布登扎布、富德、罗布藏多尔济等。皆分剿舍楞。而进剿昂吉岱等众贼。惟兆惠、巴禄。恐兆惠未能办理果决。然业经区画。亦追改无及。其巴图济尔噶勒、亦著为领队大臣。在前哨探。此次富德等、擒获扎哈沁哈勒拜等。将贼众全行俘获。在事官兵。甚属奋勉。著造册送部议叙。哈勒拜等、俱属小丑。自当在军前正法。其哈萨克锡喇等渠魁。若经擒获。仍解送来京。看来进剿贼众。尚易竣事。雅尔哈善等、办理回部。若照前定限期。转觉后时。著将兆惠等奏摺。录寄雅尔哈善等阅看。并令将办理情形。作速奏闻。　　

○又谕、据兆惠等奏称、擒获贼人供内。有舍楞将入俄罗斯之语。已行文科布多大臣。知会和硕齐、唐喀禄等语。前经降旨、令和硕齐等、在额尔齐斯等处。堵截由沙喇伯勒逸出、及逃往俄罗斯贼人。今沙喇伯勒贼众。俱已溃散四出。而舍楞又有逃入俄罗斯之信。恐科布多大臣等、文移迟滞。著传谕阿桂。行知和硕齐、唐喀禄等。倘贼众有向额尔齐斯、逃往俄罗斯踪迹。伊等务留意堵截擒拏。解送来京。伊等驻兵许久。以逸待劳。断不可稍有玩忽。致令中途逃脱。此旨到日。阿桂即择健马飞递。令和硕齐、唐喀禄等、遵照办理。　　

○又谕、据巴禄奏称、现在进兵。由巴克库苏一路。所设台站。马驼倒毙者甚多。经兆惠等、移文永贵、定长、酌量添补等语。军台关系紧要。马匹驼只。自应办给足额。方可驰递无误。永贵等、虽专办屯田事务。及巴里坤、至鲁克察克、一路军台。而鲁克察克以外台站。更为紧要。著传谕永贵、定长、一体查办。勿分畛域。所需马驼。即照移文添补。仍协同巴禄、不时巡察坐台官兵。务令加意牧放马驼。庶往还事件。不致迟滞。亦传谕巴禄知之。　　

○是日、驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十八


大清高宗法天隆运至诚先觉体元立极敷文奋武孝慈神圣纯皇帝实录卷之五百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。三月。壬寅。谕军机大臣等、谢溶生参奏、青州守琳朝、考试徇私一摺。据称府考时。意图结识属员。将十一属县取首名。俱仍取作府首。又于莱州任内。有冒籍即墨童生沈宝篆。原籍浙江。系离任典史沈洪达之子。该府纵令考试。以致人心不服。纷纷攻击等语。府县考校。特为录送院试。其甄别去取。统听学臣为政。外省府县官。未必尽皆长于衡鉴之人。琳朝尚系进士出身。若其他府县。岂能先一一择其素能知文者。而授之以任耶。在琳朝失察冒籍。自有提调官应得处分。至以县取首名。俱仍取作府首录送。未免依样葫芦。但情节本不甚重大。该学政摺内、辄称市恩用情。毫无忌惮。殊为张大其词。其中实在情节。抑或别有不合之处。著传谕阿尔泰、徐铎、将此事始末。详细查明。据实具奏。亦不得因有此旨。稍存回护属员之见也。　　

○补行乾隆二十二年军政。奉天绥远城、卓异官四员。江西、卓异官五员。有疾官一员。俱分别升赏处分如例。　　

○蠲缓江苏山阳、阜宁、清河、桃源、安东、高邮、甘泉、兴化、宝应、铜山、丰县、沛县、萧县、砀山、邳州、宿迁、睢宁、海州、沭阳、赣榆、淮安、大河、徐州、等州、县、卫、水旱灾民额赋有差。并偏灾之上元、江宁、句容、江浦、等四县漕项漕粮。　　

○旌表守正捐躯之河南鄢陵县民刘甫均女刘氏。　　

○是日、驻跸黄新庄行宫。　　

○癸卯。上回銮。　　

○诣畅春园、问皇太后安。　　

○幸圆明园。　　

○靖逆将军雅尔哈善奏、调派领队侍卫官员。俱至鲁克察克军营。哈密贝子玉素布、亦领回兵百名。于三月初一日到。其侍卫富绍等、陆续带来索伦、吉林、察哈尔兵。计共一千四百余名。兆惠等军营兵。可无调取。至应彻留屯田之绿旗兵。俟从巴里坤到时。照原派吐鲁番三百回兵之数。彻换留屯。本地已支整装银免其追缴。余应得项、并马匹、移给回兵。回兵整装银。于奏带备赏银内支给至伯克鄂对等。系库车、乌什、库尔勒、等城头目。平定伊犁时迎降。即随营行走。此次进剿。令其招抚各城。臣等候绿旗兵到。往哈喇沙尔。定期进剿。报闻　　

○甲辰。上诣安佑宫行礼。　　

○以编修卢文弨、署日讲起居注官。　　

○乙巳。考试翰詹诸臣于正大光明殿。　　

○户部奏、江西、湖南、四川、运济豫省米石。请照湖北、一体免徵船料。得旨、著豁免。　　

○命故喀尔喀辅国公琳丕勒多尔济之子车布登多尔济、袭爵。　　

○丙午。上诣畅春园、问皇太后安。　　

○丁未。谕曰、陈兆仑不称太常之任。著降补太仆寺少卿。其太常寺卿员缺。著徐以烜补授。　　

