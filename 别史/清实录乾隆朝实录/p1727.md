<!-- { "loadSidebar": true } -->
○癸亥。喀什噶尔参赞大臣纳世通等奏、臣等前遣回人阿克伯克等、往问霍罕额尔德尼。拘留阿济比。及私取鄂斯赋税等事。据额尔德尼。遣努尔默特比禀称、奉到来文。词意严切。恳求勿信布噜特等妄言等语。又所具呈文内称、因阿济比与鄂斯人等不睦代为和解。至鄂斯布噜特等、并无头目。恐其离散。暂遣五十户前往居住。虽一普尔。不敢私取。其阿济比呈文。所言略同。且称额尔德尼。已将所耕水田给还。所遣五十户。亦经彻回等语。臣伏思额尔德尼。与爱哈默特沙结好。情本叵测。今据阿克伯克等、访如爱哈默特沙。为岱音沙所困。不足倚恃。又慑兵威。是以情词恭顺。但狡猾之性。日后难免复萌。今既给还鄂斯水田。彻去移住人户。似可暂免深求。报闻　　

○甲子。上诣畅春园、问皇太后安　　

○遣官祭关帝庙　　

○以翰林院侍读学士瓦尔达、侍讲学士李中简、充日讲起居注官　　

○乙丑。补行湖南省乾隆二十八年大计。不谨官二员。才力不及官六员。年老官二员。有疾官二员。分别处分如例　　

○旌表守正捐躯之河南南阳县民李光宗妻刘氏。柘城县民宋某女宋氏。守正被戕之湖北宜城县民张宽女张氏　　

○丙寅。兵部议覆、大学士管两江总督尹继善奏称、嗣后盗案。除按限查参照例汇题外。该督抚于年终。将某县新旧盗案几件。能获几案。逐县开列清单汇奏。有能实心缉捕。拏获新旧多盗要犯。及邻境盗犯者。责成该督抚查核。具切实考语。将文武员名逐一声明。请旨可否送部引见。其强劫频闻。又不严缉捕。亦即据实列入指参。请旨议处。应如所请。至窃案。向止申报上司。量记功过。应请嗣后地方官承缉窃案。其记功记过之最多者。亦于年底开具清单汇奏。载入例册。并通饬各省一体遵行。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十


大清高宗法天隆运至诚先觉体元立极敷文奋武孝慈神圣纯皇帝实录卷之七百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。五月。丁卯。上诣畅春园、问皇太后安　　

○谕曰、达桑阿在哈喇沙尔办事。已满三年。著派明普前往更换　　

○吏部议准。陕甘总督杨应琚奏称、哈密地方。为新疆南北两路总汇。差务繁剧。向止设有通判。无佐理之员。应裁清风阁巡检。改哈密巡检。定为冲繁要缺。五年俸满。照哈密文员之例。咨部升用。从之　　

○己巳。以广东按察使赫昇额。为湖南布政使　　

○庚午。上诣畅春园、问皇太后安　　

○还宫　　

○调湖北按察使费元龙。为广东按察使。以浙江督粮道雷畅。为湖北按察使　　

○是日起。上以夏至祭地于方泽。斋戒三日　　

○辛未。谕军机大臣等、前以东省得雨曾否沾足。及有无望雨情形。降旨询问崔应阶。嗣据三次奏到。自四月十三日起。至五月初一二日。先后得雨。自一二三寸。至四五六寸不等。迄今又逾半月。有无续得雨泽。未据奏报。昨京师于本月初八九等日。复得透雨。东省毗连畿辅。似应一体优沾。近据高诚奏到。经过平原德州地方。亦于初八九日得雨四寸。该抚何以并未奏闻。且本日现有崔应阶奏摺。亦未陈奏及此。著传谕该抚。将现在东省各属得雨曾否。透足。并有无尚需雨泽之处。即速查明据实覆奏。以慰廑念。寻奏、臣于五月初四日。会同督臣尹继善、赴韩庄查勘闸坝。五月初八初九二日。该处并无雨泽。回署后。检查各州县申报。德州平原一带。得雨四寸。及二三寸不等。十四日滨州一带。得雨二三寸。通省尚未普遍。兖、曹、泰、沂、等府。现在需雨。晚秋俱未播种。旬日内得有透雨。尚属及时。得旨、览奏俱悉　　

○壬申。谕军机大臣等、阿尔泰查审托云动公修署一案。迄今一月有余。尚未覆奏。因思托云所动银数。三营各止二十两。其款本不甚大。无难刻日完结。或因阿尔泰。前此曾奏托云颇能整饬营伍。若于此案不过照常办理。不免迹涉回护。是以加意研求。则心存成见。转失虚公之道矣。况前此奏请解任时。朕亦惟随事降旨。并不以该督先经保奏。稍设成心。而该督又何所容其介介乎。专阃大员。即署理有人。其缺亦不应久悬不补。著传谕该督。即速秉公讯明具奏。如该督现已起程。即交阿桂速行接办完案。寻奏、臣于途次陕省沔县地方。承准廷寄。查托云私动公项。臣有干例议。并托云曾请陛见。今复候旨遵行之处。俱于五月十一日具奏。俟奉到朱批后。移知阿桂办理。得旨、览　　

○癸酉。夏至。祭地于方泽。上亲诣行礼　　

○诣畅春园、问皇太后安　　

○幸圆明园　　

○刑部议准。升任广东按察使赫昇额奏称、直省秋谳。各州县将应行解审人犯。选拨衙役。解省候审。不足以昭慎重。应请遴委妥员。督同差役押解。审毕后。依旧解回。倘有疎脱。即将该员参处。以专责成。从之　　

○甲戌。孝恭仁皇后忌辰。遣官祭景陵　　

○谕军机大臣等、舒赫德等奏、查办闽省厦门陋规。有属员为该督抚置办货物等因一摺。已有旨令杨廷璋明白回奏矣。摺内所称杨廷璋。除买燕窝呢羽外。谭尚忠。刘增。为代买物件。据开垫价四千余两。又怀荫布。单开垫价二千余两各等语。杨廷璋在京自云。置买物件。实属无几。并未有如许之多。因令该督回闽。自行就近核对。其是否果系贴办实数。抑或属员等、混行指开。款证俱在。无难立见分明。杨廷璋即可将此项垫价。实在多寡之数。逐一详质确实。各该员自无能装饰。非若一面之词。难成信谳也。著将此谕令杨廷璋知之　　

○又谕曰、舒赫德等奏、查讯厦门陋规实在情形一摺。所叙缘起。尚未合窥要。此案查办情由。自应将前因黄仕简参奏。奉命前往查讯叙起。方得办案之体。今摺首叙述词语。竟似朕有所闻。差伊等赴闽。特为访查杨廷璋等而设。仍难发钞。已令军机大臣节改。明降谕旨矣。至杨廷璋定长之咎。情节迥不相同。杨廷璋现令属员代买物件。自有应得之罪。若定长既讯无他故。其咎止于失察属员。至总督即有代购物件之事。巡抚亦无从逐一稽查。岂能绳以袒徇同官。不行举劾乎。则知伊等匆匆解其任为可笑矣。又摺内将该督抚一例措词。转似朕有曲护杨廷璋之意。未免过于揣合。殊失虚公之道。各省督抚中似杨廷璋此等情事。亦不能保其必无。特事未举发。未便逆亿吹求。若一经发觉。必核实查究。予以应得罪谴。断不肯稍为宽假。朕办理诸务。惟期事皆得实。从未尝豫设成见。或致畸重畸轻。舒赫德等宁尚未稔知耶。所以屡次申谕伊等者。盖为伊等所办。茫无头绪。不成政体也。至杨廷璋前在京时。曾奏代买之物。并无如许之多。所发价值。数亦不符等语。今摺内亦有查究底帐与原单不符之处。现令该督回闽。舒赫德等可就近详悉核对。不难立见分晓。各道厅等、自无能复肆混供。即杨廷璋亦不能稍存讳饰也。军机大臣所改摺底。并著钞寄阅看。将此传谕知之　　

○军机大臣等议准、伊犁将军明瑞等奏、雅尔驻兵事宜。一、派出屯田绿旗兵五百名。请添派一百名。除乌噜木齐。派兵四百名外。其二百。由库尔喀喇乌苏三屯兵内抽拨。此项兵。应于冬春之交。派大臣侍卫等带领。由斋尔。择雪少之路前往。勤力耕作。以余暇筑城。务于两年竣事。其应给之车辆。牛马。口粮。耔种。器具。应自乌噜木齐、或伊犁备办者。如数豫备。又伊犁之索伦兵六百名。乌噜木齐之一百名。应于明年十月换班。令回游牧。但冬令雪大。须待春草生时。方能行走。请即以此七百名兵。防护屯田兵前往。将来伊犁新派一千五百名兵到时。再行彻回。一、乌噜木齐。库尔喀喇乌苏之察哈尔。厄鲁特。三百余户。原议移驻雅尔。但绿旗兵行时。正值雪后。孳生羊只。难以牧放。未便一同行走。请量留干练官一二员。俟春草生时。缓行前往。至乌噜木齐。尚有满洲兵二百名。应令与索伦兵同行。如有由伊犁解往牲只。即可交伊带送。合并原队。俟应彻之时。一同彻回。一、雅尔既经筑城驻兵。哈萨克自必远避。但外藩惟知自便。应酌派满洲索伦兵九百名。分东北两路巡察。有越境游牧者。严行驱逐。若有潜至乌梁海种地之华额尔齐斯等处游牧。或有换易粮米。乘隙抢夺等情。另请咨行乌里雅苏台将军成衮扎布。禁止驱逐。一、兵丁沿途及到后口粮。现在虽有牛马车辆。足敷装载。但牲只专供屯田之用。若远行重载。难免疲瘦。诸于伊犁通融办交羊一千二百只。派兵解送。合之乌噜木齐存剩羊三千余只。分给各项兵。则可稍省载运口粮。牛马皆有余力。于屯田有益。一、雅尔筑城以后。哈萨克商人。必就近贸易。此例一开。则所用缎疋银两。既须从伊犁运送。而所换马匹牲只。又须送往伊犁。殊为烦琐。请饬谕哈萨克商人。俱向伊犁贸易。其有携带牲只数少者。如雅尔有须补额之处。亦仍令其交易。但伊等路费既省。其马匹等作价。应较伊犁少减。一、塔尔巴哈台驻兵。原议用察哈尔。今已添派锡伯。请令明瑞等、酌量派拨。不必拘定。未到之前。博罗塔拉接放之卡。则另于伊犁。派出马兵暂驻。额敏河沿等之三大卡。即以满洲索伦兵暂驻。遽送伊犁、雅尔、两处文移。又所请侍卫十一员。未到之前。应令暂行委派。所奏乌噜木齐旧印。带往雅尔钤用之处。于体制未合。亦应令明瑞等拟定字样。交部另行铸给。从之　　

○伊犁将军明瑞等奏、前奉旨将乌噜木齐大臣。移驻雅尔。巴里坤提督。移驻乌噜木齐。乌噜木齐总兵。移驻巴里坤。其提督总兵等、应于乌噜木齐大臣移驻雅尔之前。互相调驻。接办后。乌噜木齐大臣。方带官兵移驻。均于公务有益。从之　　

○补行四川省乾隆二十八年大计。罢软官一员。年老官六员。有疾官二员。才力不及官三员。分别处分如例　　

