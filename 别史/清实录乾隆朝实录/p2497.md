<!-- { "loadSidebar": true } -->
○又谕曰、阿桂等奏、现在出有总兵、副将、参将等缺。请以军营出力之副将三德等升补一摺。著照所请、陕西延绥镇总兵员缺、著三德升署。所遗陕西潼关协副将员缺、著梁朝桂补授。其江南镇江城守营参将员缺、著特灵额补授。　　

○又谕曰、阿桂等奏、攻克噶喇依后。派总兵乌尔纳防守。因寨旁喇嘛寺失火。即带兵往救。逼近备贮火药处所。延轰石块。以致著伤身死等语。乌尔纳、自抵军营以来。攻战甚属奋勉。且已得有多伤。今大功告竣。复因救火著伤身死。朕心深为悯恻。著加恩交该部、照阵亡例议恤。　　

○谕军机大臣等、前日据郝硕奏、请于官兵凯旋后。即来京请训。再赴浙江藩司新任一摺。因不便准行。业经降旨。通谕军营现有经手事件各大员。俱不必急回本任。今日又据颜希深奏、请进京陛见。即赴河南藩司之任等语。所奏与郝硕相仿。殊不思豫省藩司。现在荣柱署理。并无急待颜希深办理之事。而颜希深承办粮运。已阅三年。其经手事务必多。现在大功告成。一切军需报销经手大员。正当乘此时上紧清厘。庶无舛混。若各回本任。设有未经明晰之案。行文咨询各省。徒繁案牍。又延时日。并恐督办大员。一离该处。承办各员。更致混开滋弊。甚有关系。虽据称以请训为辞。但军需要务。自当权其轻重。颜希深、平日尚知事体。何于此竟未计及。而急于请训赴任耶。著再传谕刘秉恬、富勒浑、鄂宝、颜希深、郝硕、仍遵前旨。各将经办事务。上紧查核。俟办有就绪。造册移交文绶、李湖、再行具摺请训。不必复俟具题部覆。方为妥协。　　

○又谕、粤省斩犯蔡老三行刑后脱逃一案。实为从来未见之事。不可不严行惩治。已叠谕李侍尧等、迅速查办。但该督摺内、称风闻该犯行刑后不见尸首之语。究系从何而得。或由属员禀报。抑系该督另行访闻。著传谕李侍尧即行据实具奏。至所称另委道府大员。前往查验蔡老三身尸。其间有无虚假捏饰。无难水落石出。委员自应立即禀覆。该督亦应立即奏闻。今距该督发摺。又经五日。何以尚未见该督续奏。岂李侍尧尚视此事为无关紧要耶。著李侍尧即将查得此案实在情由。并现在如何严审办理之处。迅速据实覆奏。无得稍有迟缓。寻奏、审系行刑兵丁黄仕荣、朱振纲、受贿故纵。已恭请王命、先行正法。其为弟贿求全尸之蔡伯垄、不行查验之吏目郑兆麒、千总刘骏、按律定罪。下三法司核拟。寻议上得旨蔡伯垄、著即处斩。郑兆麒、刘骏、部议应斩。著监候秋后处决。余依议。　　

○又谕、据阿桂等奏、查噶喇依官寨。为大炮所轰。已成一片土石。杂以乱木。至官寨内物件。讯据索诺木管事之阿木鲁绰窝斯甲等供称、自大炮轰打以来。寨墙所压物件。俱经损坏。此内尚有银二千余两。现派司员尚安等监看。督率兵丁、令番人指引。于土中逐一刨挖找寻。俟查明另奏等语。所办尚未周妥。贼酋等豫将银两什物等项。密行埋藏。防为官兵所得。屡经投番等供明。今寨墙虽为炮轰摧。未必能损及埋藏之物。至所有银两。据供止二千余。尤不足信。前岁木果木失事时。军营被劫之银。共计五万六千余两。皆经逆酋等运至噶喇依贼巢。伊等用银之事无多。岂能将如许银两。概行花费。仅存二千余金。此乃贼目阿木鲁绰窝斯甲等狡饰之词。岂可为所瞒哄。况贼酋贼目。前此曾欲聚族自戕。而其所藏银物。必不肯落我之手。今该贼目等、现俱就擒。焉肯转以深藏诡谋。向我吐露阿桂平日办事。极其精细。岂于此事、竟未思及耶。虽扫穴俘囚。大功已蒇。查办贼巢物件一节。原非要务。但既洗荡其巢。自应详查所有埋藏。悉行搜获。不宜草率了事。仍使瘗物存留。将来噶喇依官寨。须设营屯驻兵丁。岂可令贼人在木果木劫去官银。留于日后绿营兵丁等刨用。前经传谕阿桂、令于番人内、细加访询。务得实情悉行搜获。勿使稍有遗留。今阿桂等计日凯旋。以备举行郊劳大典。自不能在彼久驻。办此一事。桂林系四川提督。并须驻劄美诺。该处一切事宜。皆所应办。著桂林即往噶喇依、令阿桂、将此查搜贼寨银物之事。交与桂林、悉心妥办。勿稍遗漏。仍将查办情形。据实即行奏闻。将此由六百里传谕知之。　　

○调任四川总督富勒浑奏、军营后路留驻官兵。分布防守。远近不同。储积之粮。未便零星分贮。应于总汇之所。留备供支。现饬于西路之噶喇依、勒乌围、大板昭、底木达、美诺、南路之马尔邦章谷等处。修理旧碉。搭盖棚厂。以贮后运之米。随到随收。不致露积。俟将军定有章程。派定防兵多寡。为存粮赢缩。宽为贮备。得旨嘉奖。　　

○以正蓝旗满洲副都统多敏、镶蓝旗满洲副都统额森特、对调。　　

○是日、驻跸秋澜行宫。　　

○癸亥。命巡幸仍进阁本。谕、向来朕巡幸启銮后。内阁将内外奏章。按三日一次由驿汇递行在。候朕披阅。至谒陵日期。在京内阁、仍封送如常。行在内阁、则扣存另进。旧例未免过拘。兹据大学士于敏中面奏。已谕令将本月二十日应进之本。一并呈览矣。朕省方所至。照常日理万几。阁章间日邮呈。正可随时批发。非若在宫时。遇大斋、大祀、庆典、令辰之应行停本也。况每年八月。朕驻跸热河。遇万寿日、中秋节、本报随到随递。并不停进。余可类推矣。嗣后凡值巡幸。如遇停本之期。在京内阁、仍挨日汇送。行在内阁亦按日并呈。概不必停扣。著为令。　　

○命吏部定滥保处分。谕、据裴宗锡奏、石阡府知府洪彬、由刑部司员、俸满截取。以简缺知府用。该员才质中平。办理地方公务。每形竭蹷。难胜表率之任。请给咨赴部引见。可否以府佐降补。恭候钦定。其石阡府员缺、归部另选等语。所奏甚是。著交部照例办理。各部郎中、员外、俸满截取知府。令该堂官酌量堪胜繁简。分别出具考语。保送引见。其不胜外任者。即声明留部。原属慎重甄别之意。乃相沿日久。各堂官率徇情取悦。以繁缺保送者多。而简缺及留部者少。昨经降旨申饬。今裴宗锡适有此奏。可见各部堂官之保送。不能公当矣。简缺与不胜外任。相去止差一间。该堂官遇司员才具平庸者。送以简缺。计图掩饰其短。殊属非是。向来各部保送人员。遇有贪黩败露。原举之堂官。考成甚重。而简缺选用人员。或有不堪胜任者。该堂官向无处分。遂不免于任情滥举。嗣后各部保送简缺知府。经督抚奏其不胜方面之任者。其原举之堂官。咎无可辞。虽不必如滥保贪员之重。亦当予以议处。俾知儆惕。其应如何酌定之处。著该部详议具奏。倘督抚因有此旨。辄瞻顾原保之堂官情面。遇简缺知府之庸劣者。曲为姑容。不能如裴宗锡此次之据实陈奏。则督抚等之获戾甚大。一经察出。或经科道纠参。必将该督抚重治其罪。断不能如寻常过失之得邀从宽留任也。朕办理庶务。每事必求其至当。如此一事、谕吏部定滥保之堂官处分。即防各督抚之不免看情护庇。不使稍滋流弊。于此可见为君之难。著将此通谕知之。　　

○又谕、文职汉大臣、由鼎甲出身者。向无赏戴花翎、及赏黄褂之事。大学士于敏中、于办理金川军务。承旨书谕。倍著勤劳。昨因大功告蒇。特沛恩纶。画入紫光阁功臣像。与其余词臣不同。著加恩赏戴花翎。并赏黄褂。以示优眷　　

○又谕昨日三宝题旌乌程县女子沈二姑一本。据称沈二姑系山东寿张县已故知县沈齐义次女。在浙江原籍。因闻伊父在寿张县殉难。即寝食俱废。嗣家属回浙。得知确音。投缳殒命具题请旌。已批交该部议奏矣。但所称忠孝萃于一家之语。殊未允当。沈齐义身任地方。值逆匪肆扰。不能立时捕灭。反露消息。贼闻而起变。以致失城劫库。设使该员尚在。必当重惩其罪。特因其一死。予以恤典。已属加恩。岂可谓之忠、沈二姑闻父死难。即绝食投缳虽弱质捐生。情殊可悯。然葬祭以礼。乃孝之正道。若皆以死殉父。则其亲身后之事。付之何人是以毁不灭性。礼经重戒。男子尚然。况女生外向。又岂可以轻生教孝乎。若沈二姑之死。照一门殉难之例。旌其义则可。旌其孝则不可。忠孝二字。关系纲常名教者甚大。非一端一节可以冒称核实循名。未便轻于假借著将此通谕知之　　

○谕军机大臣等、据海成奏、万安县滩头司巡检丁楚江、以巡查道路采买柳树为名。潜往他处未回。经该县亲往该巡检署内、向伊胞弟查讯。据缴出印信、及申县文禀、称因病苦交迫。往他处削发为僧。讯之随行之火夫萧禄、供系带同弓兵练达。搭船他往现在严行访缉。请将丁楚江革职。以便获日审办等语。此事甚属荒唐。该巡检如果病发难支。何难具文告病乞休。乃以现任职官。假名公出。潜逸不返。且敢留禀。称欲他往为僧。实出常理之外。其中自另有别情。是以畏罪逃匿。必当缉获重治其罪。丁楚江著即革职。著传谕海成速饬所属地方官、将丁楚江及随往之弓兵练达、严密查拏务获。研审实情。定拟具奏。并著湖广总督于该员原籍麻城县。一体躧缉。毋任漏网。将此由四百里传谕知之。著海成等迅速覆奏。　　

○又谕、昨阿桂等奏、查勘噶喇依贼巢所藏物件一节。仅据阿木鲁绰窝斯甲狡猾供词。所办未为周到。已传谕阿桂并令桂林前往、切实妥办矣。如银两一项。据该贼目供称、仅存二千余金。即不足信。贼酋等在木果木劫去之银。共五万六千余两。俱运往噶喇依贼巢收藏。逆酋等平日并无花用。其下番众、因乏食向借口粮。尚吝不轻给。遇有番人出力者。不过杀数牛以犒劳。众已矜为难得。焉肯赏以银钱。伊等又并无用银制买物件之事。且官军分路围剿。贼众更无从他出购觅。其所有银两。销归何处。自系豫行深埋。不欲为我所得。阿木鲁绰窝斯甲、狡恶异常。必不肯将实情吐出。已另谕福康安、将阿木鲁绰窝斯甲押解行在。详加鞫讯。谅难更有所支饰。阿桂等凯旋在即。自不能在彼久驻。著桂林即速驰往噶喇依。遵奉昨降谕旨。妥协办理。慎勿草率了事。将此由六百里发往。一并谕令知之。　　

○礼部奏准、原任广东巡抚德保咨称各省每年造送僧道四柱清册。备僧纲道纪等官之选。缘旧制非有度牒。不准充补。册内祇将领牒者造报。今已奉旨停给度牒。四柱册应一并停止。至遇缺充补时。地方官出结保送。嗣后若僧道官犯事。亦应查明出结官、交部察议。从之。　　

○赈恤云南浪穹、邓川、二州县。乾隆四十年水灾饥民。并蠲缓额赋有差。　　

○是日、驻跸半壁店行宫。　　

