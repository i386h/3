<!-- { "loadSidebar": true } -->
○理藩院奏称、鄂汗之扎萨克多罗郡王垂木丕勒等八旗内贝勒之子一。应作为二等台吉。其台吉等之子弟。共一百九十三。均应作为四等台吉。从之。　　

○是日。驻跸烟郊。　　

○辛酉。遣内监诣皇太后宫问安。　　

○是日。驻跸潘家庄。　　

○壬戌。谕宗人府曰。裕宪亲王等园寝。著派履亲王、和亲王、贝勒允祜、公奇通阿、都统查尔泰等。分往奠祭。其在马兰峪、黄花山等处园寝。俟景陵行礼毕。再行前往。如在他处者。于沿途就近前往。　　

○是日。驻跸淋河。　　

○癸亥。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕总理事务王大臣。朕恭谒祖陵。敬瞻殿宇。规模崇整。妥侑攸昭。惟是榱题丹雘。多阅年所。似应重加藻饰。以肃观瞻。但陵寝关系重大。宜详稽典制。敬谨酌议。方可举行。朕思祖宗福祚绵长。万年垂裕。山陵庙貌。灵爽式凭。为子孙者。以时修葺。庶足以展孝思。如典制应行。则追远崇先。谊当均切。永陵、福陵、昭陵殿宇。并应一体修缮。著总理事务王大臣敬谨定议具奏。寻议、陵寝重地。关系紧要。请敕下礼工二部。并钦天监。选择谙习地理之员。详慎相度。诹吉兴工。委员敬谨办理。至永陵、福陵、昭陵。应请遣官相度。一并敬谨缮修。得旨、是。依议。　　

○赏三陵总管及文武大臣官员兵丁等、银币有差。　　

○命塔木头等台吉珠密纳木扎尔、兼辖喀喇乌苏厄鲁特兵。以塞臣哈什哈、袭其兄那颜和硕之扎萨克头等台吉。　　

○吏部议覆河东河道总督白钟山请拣发河工效力同知、通判、州、县、共十员一疏。应如所请。照雍正八年之例。令三品以上汉京官。于候补候选人员内。保其才可办事。身家殷实者。送部引见候简。又河营备弁。河东募补土著。未能娴习埽坝等事。请于江南河营、选拨现任经制千把总四员。赴东差委。即令教习兵丁。亦应如所请。从之。　　

○是日。上回銮。驻跸马神桥。　　

○甲子。驻跸二百户。　　

○是月。江南总督赵宏恩奏、参革两淮盐政伊拉齐呈称据马晋具禀。商人兵部员外郎吴濂、有隐匿寄顿。预买驳稿等事。参革淮关监督年希尧被劾后。纷纷寄顿。甚至脚户人等。多为收藏。得旨、吴濂身为职官。乃与蠹役交结。且代为寄顿营运。无耻已极。赃银追完之后。其罪仍不可逭也。年希尧若有藏匿赀财之事。当严讯伊之家人。不应累及无辜百姓也。　　

○大学士管浙江巡抚嵇曾筠奏、中亹引河。应停止疏浚。尖山水口。俟旧塘坦水修竣之后。设法堵截。得旨、卿料理自然妥协也。　　

○又奏、旧塘工程。抢筑已多。春汛江海水势安稳。得旨、得卿在浙。实免朕东南之顾虑矣。忻悦览之。时时督率属员。敬谨将事。俟秋汛安澜。另有恩旨。　　

○闽浙总督郝玉麟、巡抚卢焯、奏言。劝垦务实。虚粮宜除。得旨、览。惟在汝等尽心料理。有益国计民生。方为尽善。不在片言之奏闻也。布政使张廷枚。为人刻薄。见小利而忘大计。于地方无益。故朕调回。令王士任署理。汝等可留心试看。数月后将其能胜任与否。据实奏闻前来。候朕另降谕旨。　　

○郝玉麟又奏、出洋商船桅木铁篐。应填明牌照。永为定规。得旨、办理颇属妥协。尤当时时训饬地方。令其不可藉此扰害商民也。总之有治人。无治法。即如洋船一事。过于严。则商民必受其害。过于宽。则私贩亦所必然。惟在地方有司之秉公去私。执两用中。方为有益。而能此者盖寡。即如关税劝垦诸事。无不皆然。故宽非纵弛之谓。严非刻薄之谓。朕恶刻薄之流之有害于民生。复恶纵弛之辈之无益于国计。汝等督抚大员。不可不时存此心。以御属员。不然。鲜不被人欺者矣。将此并令卢焯观之。　　

○福建巡抚卢焯奏、州县养廉。宜按年全支。以资办公。得旨、此奏是。即照此办理。将奏闻奉旨处存案。并咨部知之。　　

○闽浙总督郝玉麟、福建巡抚卢焯、水师提督王郡、奏报台湾诸罗县属之木栅、仔湾、里溪、等处。于雍正十三年十二月十七日夜间地震。倾倒房屋。压伤民人三百余名。随饬该道府确查优恤。台湾孤悬海外。地土松浮。震动亦所常有。得旨、台湾被灾人民。深可悯恻。可加意抚绥。从优赈恤。务令得所。其倾倒房屋。即动用公费。速为整理。毋草草塞责。近日外省吏治。尚自奉公守法。而从前奉行不善。间有一二苛细者。渐次改除。民情颇觉舒适。夫民可使舒适。而吏不可不察。察吏即所以安民也。汝等外省大员。岂无闻见。若视朕之宽。而一任属员欺蒙。百弊丛生。激朕将来有不得不严之势。恐非汝等大员。及天下臣民之福。诚使朕为宽大之主。而诸臣奉公守法。则朕可常用其宽。汝等可明知朕意。并与藩臬等时时留心吏治民生。毋怠毋忽。共相策励。以副朕望。又批、向来近水之地。颇少地动之事。以水气为之舒畅也。岂有因孤悬海外。而地土反松浮而常动之理。此等讳灾之语。不可出诸汝等之口。加意赈恤。不可少忽。夫地方偶有此等灾荒之事。朕岂肯诿过于汝等。若汝等视灾为常、或匿而不报。或报而不实。与夫赈恤不尽其力。则朕之责汝等不可辞矣。　　

○署川陕总督刘于义奏报、固原环县歉收。有业贫民。借给口粮。无业贫民。分别给赈。得旨览。汝所办理。颇属妥协。大凡地方水旱。不能保其必无。而一有救荒之事。即当如救焚拯溺。加意抚绥。然后穷民不致流离失所。夫地方灾荒。朕虽不诿过与汝督抚。而汝等督抚。自返能无愧乎。若赈恤再复草率完事。视饥民于膜外。则所谓封疆大吏。民之父母者何。古云。救荒无善政。朕谓非无善政。正为此等惜小费以为功干。而置国计民生于不问之臣而发耳。　　

○陕西巡抚硕色奏停晋民籴粮之禁。得旨、此奏甚是。凡为地方督抚者。不可止顾已省。而置邻封于不问。汝此见朕甚嘉之。已有旨谕部矣。但又闻陕省亦不为大收之年。而且年疫盛行。汝等何无一言奏及耶。将此谕与查郎阿、刘于义并观之。　　

○四川巡抚杨馝奏报、忠州、酆都、万县、米价昂贵。设厂煮赈。川东上年歉收等处。仍酌量抚恤。并恤甘省就食贫民。得旨料理亦自妥协。但须言行相符。忠州等处贫民。尤当加意抚恤。不可少忽者也。　　

○苗疆经略兼湖广总督张广泗奏报、分剿新疆首逆各寨。俱已捣毁。各请招安。俟办理妥协。即进攻高坡一带。分兵部署大小丹江、并八寨山苗等处。得旨、黔省逆苗不法。扰害地方。自上年四月以来。用兵征剿。以蕞尔蠢苗。而合五省之兵力。历七八月之久。尚未宁怗。此皆从前张照等乖张错谬之所致。朕以卿熟悉苗疆情形。且从前系自已办理之事。是以即位之初。即将张照彻回。命卿更换。旋即授为经略。今据奏征剿情形。较前已有头绪。是以明降谕旨。特加褒奖。以鼓士气。且使中外咸知苗疆渐次就理也。但朕细阅情形。首恶逆寨。虽经攻克。而其余附逆尚多。又八寨尚复告警。黄平内地。犹有余孽。且调川兵三千名之多。则剿抚之事。不但未有十之六七。且未及十之四五也。此时正当慎重筹画。戮力同心。以期早奏肤功。断不可因略有头绪。侈然自足。又不可苟且塞责。以图了事。从前张照、元展成辈。或有掣肘之处。今伊等皆拏解回京。哈元生又受卿节制。权既归一。时日亦不为不久。卿更何所诿乎。若今年四五月间。尚无成效。朕则惟卿是问。至于请兵请饷。一如卿奏。谕部速行矣。朕以苗疆关系重大。因见张照不能胜任。是以即位之第二日。即简命卿往。卿若不能早奏肤功。永成安定。则朕匆匆办理。为可笑之举矣。卿当为朕全用人之颜面。倍加勉力。朕此谕非督催卿苟且了事而已也。向来封疆大吏。奉一褒嘉之旨。则欣幸自满。奉一申饬之旨。则仓皇失措。此岂公忠体国大臣之所为。夫大臣惟当以国事为重。不为目前之谋。为远大可久之计。俾地方宁谧。百姓乂安。方为不负倚任。朕知卿固无所观望。但君臣交勉。有不得不然者。卿其体朕相期之意。以满朕望可耳。　　

○又奏、调集外省官兵。拟于四五月间新疆定局之后。酌量彻回。得旨、朕原系命卿斟酌。非强令彻兵也。万里之间。遥制军机可乎。一以委卿矣。所以云为君之难。非身历其地者。必不知之。即如逆苗一事。从前皇考曾命朕兄弟与闻。见数省摺奏。皆系观望意旨。委曲迎合。从未见以实心奏对者。即朕今日。非不日念苗疆也。若朝下一令焉为苗疆。暮下一令焉为苗疆。则汝等大吏。不知所适从矣。然恐号令之繁。而欲省其言词。则又将观望。以为皇上之意。不在苗疆也。即此一事之为难。而他事可以类推。此谕非指卿。亦不过几暇之笔耳。大清高宗法天隆运至诚先觉体元立极敷文奋武孝慈神圣纯皇帝实录卷之十一



大清高宗法天隆运至诚先觉体元立极敷文奋武孝慈神圣纯皇帝实录卷之十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。二月。乙丑朔。是日起。上以祭社稷坛。斋戒三日。　　

○赐内大臣公讷亲、领侍卫内大臣常明、礼部尚书三泰、工部尚书来保、刑部尚书徐本、直隶总督李卫、马各一匹。　　

○是日、驻跸新庄。　　

○丙寅。上诣寿皇殿行礼。　　

○诣皇太后宫问安。　　

○还宫。　　

○丁卯。祭先师孔子。遣大学士鄂尔泰行礼。　　

○戊辰。祭大社、大稷、上亲诣行礼。　　

○谕总理事务王大臣。雍正七年。皇考曾降谕旨。凡往圣先贤陵墓。有应行修葺者。令各该省动用存公银两。委员料理。此诚我皇考崇圣重道之至意也。闻山东之少昊陵。帝尧庙。及周公、颜子、孟子、曾子、等庙。共计九处。迄今数载。尚未兴工。殊为怠缓。著山东巡抚即委员确估。报部兴修。务期工程坚固。可垂永久。亦不许委员浮冒侵欺。以致工程草率。　　

