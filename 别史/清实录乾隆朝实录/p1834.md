<!-- { "loadSidebar": true } -->
○吏部议准、广东布政使胡文伯奏称、定例佐贰等官。擅准词状。降一级调用。正印官不行详查。罚俸一年。但例内未将有无致毙人命。分晰注明。而印官查出揭报。亦得免议。往往佐贰官滥差拘讯。致酿人命。而印官以一揭了事。平日漫无稽查。请嗣后凡遇佐杂等官。擅受而未致毙人命。及虽毙命而实系例应缉拏之犯。畏罪仓卒自戕。并无差役需索者。仍照旧例办理。其本非佐杂应理之事。而因擅受致酿人命。除佐杂立即咨革。将该管印官。照防范不严例。降一级留任。不得以补揭免议。如印官规避处分。匿不具报。即照讳命例革职至印官滥批。致毙人命。向亦未有明文。请照溺职例革职。如州县畏惧处分。隐匿滥批情节。该管府州不查出揭参。照徇庇例。降三级调用。并将不详报题参之司道督抚。议以降一级留任。从之　　

○予故云南提督李勋、祭葬如例。谥壮毅　　

○是日。驻跸波罗河屯行宫　　

○戊寅。谕军机大臣等、四川建昌镇总兵路峨。按察使石礼嘉。来京陛见。并于七月中旬。自川起程。该督于八月初四日。始具摺奏闻。至九月初八日。方据奏到。该总兵等。即于初十日已抵行在。距接到奏摺之时。仅隔两日。此等奏摺。虽系寻常事件。但伊等起程。已逾半月。始行入告。未免过于迟缓。而赍摺人员。在途一月有余。亦太稽延时日。著将此传谕阿尔泰知之　　

○河南巡抚阿思哈奏、江南徐州韩家堂黄河漫口。急须堵筑。豫省应协办秸料。臣因漫口紧急。需料数多。一时采办。未免迟延。先将豫省各工。用存旧料。尽数拨运。次令委员。购买新料续运。以济急需。计南北两岸各厅存料。查明酌拨。均可得五六百万斤。已于九月初三日。据各运员禀报起运。陆续开行。臣与两司酌量。亲诣稽察儹催。得旨、好。览奏实慰朕怀　　

○是日、驻跸中关行宫　　

○己卯。上诣皇太后行宫问安　　

○遣官祭历代帝王庙　　

○遣官祭都城隍之神。吏部议准。两江总督高晋等奏称、江苏清河县。地大事繁。水陆冲要。向令典史一员。管理河务。势难兼顾。应将事简之苏州府经历裁。改设清河县县丞。从之　　

○调四川按察使石礼嘉为湖北按察使。降福建巡抚李因培。为四川按察使　　

○贵州巡抚方世儶疏报、南笼、都匀、思州、铜仁、四府。安南、瓮安、湄潭、天柱、铜仁、毕节、绥阳、七县、乾隆三十年分。开垦额内额外田。五百六十七顷有奇　　

○赈恤山东历城、章邱、邹平、齐河、齐东、济阳、禹城、临邑、长清、陵县、德州、德平、平原、肥城、东平、东阿、平阴、惠民、阳信、海丰、乐陵、商河、滨州、利津、沾化、蒲台、金乡、鱼台、济宁、嘉祥汶上、阳谷、寿张、菏泽、单县、城武、定陶、钜野、郓城、濮州、范县、观城、朝城、聊城、堂邑、博平、茌平、清平、莘县、冠县、临清、馆陶、高唐、恩县、夏津等、五十五州县。东昌、临清、济宁、德州、东平等、五卫所。本年水灾饥民。并蠲新旧额赋　　

○是日、驻跸避暑山庄。至丙戌皆如之　　

○庚辰。刑部议覆、江苏巡抚明德奏称、强盗劫掳商民。为害最惨。拏获破案。即应审明正法。应如所请。嗣后州县拏获盗犯。如有供出行劫他邑之案。即行通详督抚。无论他邑有无拏获盗犯。总于事主认领贼物之后。提解来省。并案审拟具题。将该犯即行正法。不必辗转关解。以致稽延。从之　　

○闽浙总督苏昌等奏、台湾淡水厅属鲎壳庄民。被凶番戕杀。据臬司余文仪。会同该镇派拨弁兵。设法剿抚。并委同知。知县。带领通土熟番乡勇。查探路径。由屋鏊狮子等社。即可径通攸武乃社。先行传询屋鏊狮子等社土目巴然由。巴士。阿贵等。佥称戕杀鲎壳庄民。实系攸武乃社番。与伊等无干。情愿协力收捕。但该土目回社八日之久。竟无一番出山回覆。恐属狡饰。该镇司等。拟乘其不备。星夜进攻。倘道经屋鏊等社。番人有敢行阻截者。即属凶番党夥。当先行剿捕。使各社胆落。将来受抚必诚。现因内山水发。未得前进。一经水退。即当乘机进剿。得旨览奏俱悉　　

○辛巳。上诣皇太后行宫问安　　

○谕、据明瑞等奏称、阿奇木公茂萨病故。所遗之缺。请将额敏和卓第三子协理台吉鄂罗木扎布。补放伊犁阿齐木等语。茂萨数年以来。甚属奋勉。今闻溘逝。殊为悯恻。著加恩赏银二百两。以资丧费。伊并无子嗣承袭。著加恩将伊第三弟鄂罗木扎布。授为头等台吉。仍补放茂萨所遗伊犁阿奇木之缺。再额敏和卓。闻子茂萨病故。必加伤悼。伊系年老之人。不必过恸。惟期永受朕恩。善自调摄。朕施恩将伊第三子鄂罗木扎布。授为头等台吉补放阿奇木之处。著传谕额敏和卓。令其忻悦　　

○又谕、据明瑞等具奏、凉州镶白旗满洲福龄佐领下闲散富亮。三次由原省脱逃。听闻该处兵丁移驻伊犁。自行投回。随伊兄来至伊犁。若将富亮照例发往黑龙江。未免转置内地。即令其充当步甲。又觉便宜。请将富亮枷号两个月。鞭一百。交该管官严加约束。令当苦差等语。明瑞此奏尚是。著将富亮。即照明瑞等所奏办理。但伊犁乃新疆。驻兵非内地可比。必立法严。俾众知警愓。方不致混行逃窜。将此交明瑞等。嗣后驻防伊犁兵丁内。如有脱逃者。获日即行正法。不必拟以发遣之罪。著为令　　

○谕军机大臣等、据海明奏称、与青海厄鲁特王公扎萨克等会盟。会议得将附近郭罗克居住之众扎萨克等内迁。归于别扎萨克游牧安置。驻卡兵八百名外。再添兵二百名。共作一千名。令驻劄西宁。理藩院章京笔帖式巡查卡座。遇有空误。即行参处等语。海明所奏尚是。但卡座所关綦重。青海人等。原因玩愒。始时被郭罗克等抢掠。今虽添兵。若仍不以为事。亦属无益。著传谕海明。令其派驻西宁之理藩院章京笔帖式等。不时巡察。如有兵丁不齐。军械残缺者。即将管卡之王公扎萨克等。指名严行参处　　

○军机大臣等议奏、据副都统温福等奏称、乾隆二十七年镶蓝旗蒙古。查出出旗为民后。复钻营入旗食粮。绰勒璊等。一百九十一名。发往乌噜木齐屯田。嗣经奏准。以伊等自到乌噜木齐。尽皆知罪奋勉。即作为乌噜木齐绿旗兵。查乌噜木齐屯田绿旗兵。俱系携眷。而屯田遣犯内。有情愿携眷者。亦系行文本省送往。此等既作为绿旗兵。其眷口自应令其接取。惟伊等究系加恩宽宥之人。与寻常安插者不同。又难照绿旗兵携眷例。只可于陕甘官为办送。伊等接取眷口。请酌给数月钱粮。令其自备。自京接至陕西。再照移驻户口绿旗兵之例办给。其所借钱粮。作为一年扣完等语。均应如所请。但查发往乌噜木齐屯田兵一百九十一名。除发往乌什屯田二十名。并病故一名。尚余一百七十名。内遣携家眷。再京中并无家属。及有家属无力接取之八十四名外。现有应接家属之六十六名。若令一齐进京接眷。途中不无壅挤。应请交温福等将此六十六人。分起派员管束。陆续进京。再遣往乌什屯田兵年满。亦应遣回乌噜木齐。如有愿接眷口者。亦准一体办理。得旨、不必令其亲身来京接取。著加恩照绿旗携眷移驻例。自京官为办送　　

○四川总督阿尔泰、提督岳钟璜奏、臣等会同出口。查办郎卡事务。于八月二十八日起程。行抵杂谷脑口外。据郎卡差大头人当噶尔拉等。投禀。内称。郎卡前蒙皇上天恩。赦过宥罪。本不敢多事。惟因党坝各土司。连年扰害。我谨依天朝大臣饬谕。拆去战碉。退还所掠之人。不期党坝潜来我地。暗放夹坝。我无处禀诉。复来夺占额碉。今奉严谕。自当即行拆还。惟求博噜古留碉五座。保守门户。并恳谕令绰斯甲布。与郎卡连姻。将两家边界清楚。至布拉克底所占卡卡角。当劝其退还。并恳赏给新印。赏还自藏回川喇嘛七人。开通赴成都及进西藏之路等语。臣等谕以岭上碉座。与乾隆十四年所定界址不符。不便准行。郎卡与绰斯甲布结姻。系属尔土司私事。听尔等自为说合。不便官为办理。至明正土司失去人口。应候查办。尔郎卡既知感恩畏法。惟有安分住牧。自守巢穴。该头人等无不战栗领诺而去。查郎卡一闻臣等出口巡边之信。即差人迎禀。退地还碉。禀词虽属恳切。臣等仍当亲至其地。示以威棱。晓以利害。如果感悔输诚。即饬委员督令退还各处碉卡。并取各土司收明退还地方印结。划清界址。各安住牧。郎卡既与各土司同听约束。将来差人赴省。投禀贸易等事。似可准其与各土司一律遵行。其求还自藏回川之喇嘛。亦应给予。至金川土司印信。现贮司库恐该酋反覆靡常。拟俟察看数月。果属安静。明春再行给发。得旨、另有旨谕。谕军机大臣等。阿尔泰等奏、郎卡遣人恳请退碉息争。及查办情形一摺。似有将就了事之意。金酋原无干犯内地。不过与众土司互相仇杀。本无庸声罪致讨。且不值一办。至九土司各怀观望。不能并力进剿。以蛮攻蛮之说。既属无益。断无转助其兵力。代为合剿之理。前谕该督提等。亲赴该处。明悉晓谕。原欲令细察番众情形若何。审度事势。以定进止。如果郎卡实心畏惧输诚。面求退还额碉。安静守分。不敢再行滋扰。或可察其悃忱。酌量奏办。今该督提等。并未身履其地。又未亲见郎卡。祇据伊所遣头人禀恳之词。信以为实。及宣谕以后。辄云战栗领诺。亦未必果属真情。况其所夺之碉。尚未拆毁。侵占土司之地。亦未退还。是其实在畏威悔罪与否。尚未可定。乃遽听其所恳。奏请给还人口喇嘛。并欲给予贮库印信。与众土司一体羁縻。诸事悉遂其所欲。为此和事老人之举。适足为外夷所轻。殊不知蛮性反覆靡常。现在不过慑我先声。姑为乞怜幸免之计。岂能保其永远不复滋事。若止图苟且了局。何以尊国体而靖夷情。阿尔泰年齿就衰。岳钟璜又复善病。设或各存祇图目前之念。以为十数年后。皆非伊所及见。不复筹出万全。则是自贻伊戚。倘此次办理不善。将来或仍不免跳梁滋扰。朕惟原办之人是问。伊等各有子孙家业。又岂能保无身后之虑乎。总之此事若无从筹办。竟不必置论则可。而欲就事完事。敷衍塞责。则断不可。著将此传谕该督提等知之　　

○调镶黄旗蒙古都统安泰、为察哈尔都统　　

