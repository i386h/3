<!-- { "loadSidebar": true } -->
○又谕、据锡特库等奏、广州驻防汉军。共三千余户。细察情形。未便全行改驻。酌量请改一千名等语。驻防汉军。改驻满兵。所有汉军内情愿入伍者。改补绿营。原为伊等生计所资。酌量通融调剂。该将军等、如果确见地方情形。实有难以办理之处。即应据实奏明。停其查办。若既应办理。则当一体改补。或分以年分。宽其时日。陆续筹拨。期于该处驻防。全行改驻满兵。方合体制。今该将军等、于三千余户之内。奏请酌改一千名。是伊等原无定见。冒昧请改于前。迟回观望于后。而为是月攘一鸡之议。岂成政体。可将此旨传谕锡特库、杨应琚知悉。　　

○又谕、据庄有恭奏报、乾隆十九年分、徵收钱粮数目一摺。内开该年未完银三十六万余两等语。江苏粮额。本视他省较多。但此项内积年因灾蠲缓带徵之数。已据该抚于摺内开除。则皆应徵正供。自当按年清完。何以未完至如许之多。即较之该省十八年未完银一十三万余两之数。亦相去悬殊。著传谕庄有恭、今其督饬属员。实力查办。无致愈积愈重。启官吏侵那。顽户抗延诸弊。并将因何未完之处。查明具奏。　　

○又谕曰、班第等奏、阿睦尔撒纳于初十日起程。并诉请停彻塔尔巴哈台马匹等语。阿睦尔撒纳、果一径前来。办理更易。班第等即遵前旨。将齐木库尔等办理后。将此项马驼。及伊侵蚀达瓦齐什物。彻底查出入官。此时总宜慎密。　　

○户部议覆、江西巡抚胡宝瑔奏称、芦洲报坍拨补。有有课无课之分。请嗣后有课之洲报坍者。汇册按次拨补。其沙滩等报坍者。不准拨补等语。应如所请。但水影沙滩等项。小民承认多年。坍塌不得拨补。恐未甘心。应令嗣后淤涨地亩。尽有课坍户补足。余即酌拨无课坍户。再剩始行召垦。从之。　　

○大学士管四川总督黄廷桂参奏、中军副将史载贤、废弛营伍。请旨革职。得旨、史载贤屡任大员。由获罪废员。弃瑕录用。不思黾勉报效。非寻常昏惰废弛者可比。仅予革职。不足蔽辜。著拏交刑部治罪。　　

○定北将军班第奏、臣等于七月初七日。至尼楚滚地方。将察哈尔、喀尔喀兵五百名留驻。余兵陆续彻回。报闻。　　

○举行山西省军政。卓异官三员。升赏如例。　　

○建江苏华亭官桥三洋等一十三汛营房。从巡抚庄有恭请也。　　

○庚子。上御勤政殿听政。　　

○谕军机大臣等、据台柱奏、乾隆十九年分、报销未完者共有八案。各省奏销案件。迟延不结。屡经降旨饬谕。而该省一年之内。尚有未完八案。且有十八年报销之件。殊属迟延。台柱到任未久。自非伊一人任内之事。可传谕该抚、令其查明历任迟延缘由。即行具奏。并严饬属员。速为完结。毋致悬案日积。　　

○以礼部左侍郎兼翰林院掌院学士介福、翰林院侍讲德保、充日讲起居注官。　　

○以正黄旗护军参领爱隆阿、为齐齐哈尔副都统。　　

○辛丑上诣畅春园、问皇太后安。　　

○谕军机大臣等、班第等密奏、阿睦尔撒纳种种逆迹。图据准噶尔地方。及促令起行后。次日即行住宿。复遣纳噶察告称、阿巴噶斯。约苏图、乌克图、与喇嘛等、潜行计议。如不令阿睦尔撒纳统领驻劄。伊等宁剖腹而死。不能贪生。别事他人等语。阿睦尔撒纳叛迹已彰。办理自不容犹豫。昨据奏阿睦尔撒纳已于初十日起行。朕意方谓就此办理。甚属便易。但据班第今日所奏。则似阿睦尔撒纳意中。已不无猜疑。朕心深为廑念。乃班第等奏称、或俟伊至热河时。酌量办理。或令于热河附近。及呼伦贝尔等处居住。所言参差不定。是全不知事理之轻重矣。试思现在事势至此。朕即有姑留阿睦尔撒纳之意。伊等俱系目悉情形。理当据实陈奏。无所迟回。而乃二三其说。不能果断若此。朕甚不取。再如阿睦尔撒纳、故令纳噶察、来述阿巴噶斯等之言。彼时如何相答。亦未奏及。又称将约苏图等业行调取等语。夫阿睦尔撒纳遣回纳噶察。逞其诞妄之词。明系试探伊等。使识见明敏之人。即当向纳噶察云。阿睦尔撒纳、与我等同为将军。伊之前去。即如我等前去。我等在此。亦即如伊在此。宰桑等何敢作此妄语。果其有之。即应向阿睦尔撒纳查问。如此诘责。不但当下情词。可以洞悉。即伊回告阿睦尔撒纳时。亦可款慰其心。今既不出此。恐阿睦尔撒纳不能不生疑畏。再达什达瓦之妻告称、阿睦尔撒纳欲娶其女。协力相助。即可收服四卫拉特之语。似觉荒唐。以阿睦尔撒纳之人之行。此言在所必有。但今日安肯轻吐。使萨喇勒闻之。能保其不为传述乎。伊即有此言。班第等惟应密加防范。而仍示以不疑。乃告以将此情节具奏。殊非慎密之道。今此事既往。无庸置议。此间相距甚远。一切事宜。班第等务宜相机筹办。勿致稍有贻误。再观阿睦尔撒纳、欲前复却情形。其意讵肯径行前来。班第等此时、如遵朕前旨。将伊业已擒治。固甚妥协。如未及办理。而伊已起程前来。势必在塔尔巴哈台游牧处逗留。班第等加意探访。一得信息。即遵朕属次所降谕旨。务期熟筹妥办。一举万全。无少疎漏。慎之。　　

○又谕、昨传谕班第等、办理阿睦尔撒纳后。即将齐木库尔等、一并擒治。今思阿睦尔撒纳、受恩深重。奸狡狂悖。实为罪魁。齐木库尔等、尚与纳噶察之附和生事者有间。若一并办理。恐准噶尔各部。妄起猜疑。且以擒治一二人。而发兵动众。亦觉非体。著传谕班第等、将来擒治齐木库尔等。不必带兵。但令其前至军营。解送来京。若抗拒逃遁。再发兵声罪致讨。其分散游牧人众。及清查牧场各事宜。仍遵前旨行。　　

○是月。署两江总督尹继善、江南河道总督富勒赫、奏覆、臣尹继善、七月初二日渡江。沿工查看。湖河异常盛涨。酌将各坝开放水势始平。臣尹继善、现往徐属查工。臣富勒赫、在淮属各工策应。务保秋汛平安。得旨、览奏欣慰。　　

○尹继善又奏覆、两江各属陆续勘报被灾州县。已先行抚恤。闻抚臣庄有恭起程前来。一切赈务。当面商料理。得旨、览奏俱悉。一切赈恤事宜。宜加意妥协为之。南巡之事。较民瘼孰重。不可顾此失彼。　　

○浙江巡抚周人骥奏、乾隆十四年。仁和县垦地一百六十七顷零。海宁县垦地一千六十三顷零。海宁认户。多系豪强外籍。从不到地垦种。现在垦种者。系沿海无业民灶。各认户勒令纳租。垦户不甘。纷纷赴控。臣彻底查清。悉归垦户报升。认户原系垦户。仍准丈给。得旨、好。办理甚公当也。　　

○新调湖南巡抚陈宏谋奏报、由西安起程日期。得旨、览奏俱悉。汝不患不能事。但患取巧。若能去积习。则朕所嘉也。　　

○四川总督开泰奏报、到省任事、及地方情形。得旨、既知其艰。应图其易。黄廷桂久悉蜀省情形。应问彼以广益。而一切措施。又当设诚而要之以久。政不必欲速也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十三


大清高宗法天隆运至诚先觉体元立极敷文奋武孝慈神圣纯皇帝实录卷之四百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。八月。壬寅朔。上幸静宜园驻跸。　　

○副都统普庆等奏、臣普庆、拣选京兵五百名。于七月十九日、抵乌里雅苏台。臣达色、于十八日抵乌里雅苏台。拣选索伦兵五百名。听候调遣。余兵遣回。报闻。　　

○建贵州平越县衙署。从巡抚定长请也。　　

○癸卯。上回圆明园。　　

○谕军机大臣等、莫尔浑等奏、请将彻回各队兵丁内、留驻二千名。马三千匹。于乌里雅苏台备用等语。所奏殊属畏葸。从前降旨、以看守乌里雅苏台为名。留兵一千。今忽倍增其数。倘阿睦尔撒纳觉悟猜疑。将致别生事端。若虑伊等游牧滋事。须以兵力弹压。则将来所擒治。不过阿睦尔撒纳党羽数人。其余俱可抚慰安定。何事张皇。今计阿睦尔撒纳、尚未至乌里雅苏台。著速传谕莫尔浑等、仍遵前旨。留兵一千名。马二千匹。已足供调遣之用。此时阿兰泰已应抵乌里雅苏台。诸事悉心会同商酌。妥协办理。务宜慎密。不得稍露形迹。　　

○甲辰。谕军机大臣等、班第等奏称、阿睦尔撒纳、纳噶察、阿巴噶斯、察哈什等、回避众人。密商竟夜。或煽动各游牧。使不遵约束。或与绰和尔、约苏图等、结连哈萨克、布噜特、侵扰边境。俱未可定等语。阿睦尔撒纳之必应擒治。自无可疑。但看此情形。伊讵肯即来入觐。势必逗留于塔尔巴哈台游牧。班第等、即遵前旨办理。至阿巴噶斯、察哈什等、迹似同谋。或但畏惧伊之总统准部。或实系有心甘为党恶。俱宜体察。若同党属实。即应一并办理。若勉强顺从。而概加擒治。准部诸酋、见因一人而株连甚众。人人疑惧。亦有未便。此等机宜。班第、萨喇勒、鄂容安、宜详悉筹酌。相机办理。至回部霍集斯伯克、已降旨令其明年入觐。所奏伊于解送达瓦齐时。阴求阿睦尔撒纳、俟招降叶尔羌、喀什噶尔后。令其总统各部。心殊叵测。此但因阿睦尔撒纳、现系将军。且恐其总统准部耳。尚无足深虑。惟阿睦尔撒纳、迁延留恋。甚有关系。班第等、若即能办理固善。或前来热河。须候朕旨再行。再班第等前奏、阿睦尔撒纳起程后。纳噶察前来试探。述阿巴噶斯等诞妄之语。今伊等竟夜密商。或即系此情节。前经班第等将伊等调取。曾否前来。摺内何以并未声明。又阿睦尔撒纳等屏人私议。既为班第等侦探而知。而遣人侦探之时。阿睦尔撒纳、又岂竟无知觉。此等事宜。务须密之又密。方无贻误。至阿睦尔撒纳、所收达什达瓦等属人。及掠取别部人等。擒治伊等后。即当分别办理。或给还本部。或编次归公。务宜逐一清查厘正。又所奏巴里坤驻兵一节。著班第等、将久在准噶尔之满洲蒙古兵丁。查明数目。令在巴里坤居住。伊等言语风土。既为熟习。若与瓜州安西兵丁。更番轮替。俾新调各兵。渐次学习。将来即可挈家驻劄。仍俟班第等奏到日。交军机大臣会议以闻。　　

○乙巳。上诣畅春园、问皇太后安。　　

