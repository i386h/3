<!-- { "loadSidebar": true } -->
○军机大臣议覆、调任安西提督绰尔多奏称、哈密塔勒纳沁之东北。有河源小堡。向设千总一员。卡兵五十名。而又分布莺膀山、三道大坂、舒鲁松卡等处。冬月仍彻归堡。倘准夷由上下摩垓等处潜来。河源小堡。已隔贼人之外。莫若塔勒纳沁地方。形踞险要。应请将三堡额驻兵五百名内。拨出一百名。再于哈密存城兵内。派出一百五十名。再合河源小堡之兵五十名。共成三百名。并设都司、或守备、分驻其地等语。查塔勒纳沁。距哈密二百余里。又北五十里。设有河源小堡卡汛。上年九月内。总督黄廷桂、于筹议防范事宜内奏称、塔勒纳沁。向派弁兵驻劄。但形势颇低。北山一带。由上摩垓、可绕至哈密城。由坡子泉、金钩峡、可直抵桥湾。俱不能了见。是塔勒纳沁地方。亦未能形踞险要。今绰尔多奏请于三堡拨兵一百名。哈密城拨兵一百五十名。此二处城堡。存兵已觉单少。恐不足守御。且塔勒纳沁。拨兵亦仅三百名。亦不足以壮声势。至河源小堡。为塔勒纳沁西北门户。向设防兵五十名。又分派莺膀山、三道大坂、舒鲁松卡等处。每年防冬之期。俱驻于河源小堡。以为塔勒纳沁外障。今若将此项兵丁。一并归入塔勒纳沁城。则河源小堡。几为空设。况塔勒纳沁。地势既低。不能远了。拨驻之兵。止可防贼潜越。而西北一路。终当以河源小堡为要卡。不可轻议并彻。应交总督黄廷桂、确按情形。详妥筹议具奏。从之。　　

○以工部侍郎德尔敏、为正蓝旗满洲副都统。　　

○以故一等子积德子常安、头等男方海子索诺木策楞、三等男高烺子高垣、各袭爵。　　

○甲辰。上诣皇太后宫问安。　　

○谕军机大臣等、庄有恭奏称、孙鼎元伪稿一案。递追至范仲玉。而范仲玉供出之桐城人张清。坚不肯承。现仍严审等语。范仲玉既供得稿于张清。一经质讯。虚实立辨。张清如不承认。此稿来历。又应仍向范仲玉是问。可传谕庄有恭、令其上紧作速根究。不可任其狡展。不必拘定封印期内、不理刑名也。若再不能究出确情。即将该犯等、奏明解京。交与军机大臣。一并严审。　　

○又谕、据庄有恭奏称、陈公寿、方玉珍、前后情节。舛错支离。瀂承瀂翻。愈供愈滑。加刑则无不可承。松刑则极口呼冤。请饬浙抚将吴进义案内之沈翼天、杨宝、郁起凤、高正学、四犯。解苏质审等语。此案陈公寿等、在浙既皆供认。而至苏屡次翻改。其中自有疑窦。若不详悉研究。必致转迷正线。但止将沈翼天等、解苏质证。即便审出实情。恐雅尔哈善亦未能折服。设将陈公寿等、复行解浙。安知不又承认乎。苏杭相距甚近。雅尔哈善、竟带沈翼天等四犯至苏。会同庄有恭、逐一秉公确讯。如别经究出来历。亦即飞提到案。逐层严究。不必拘泥封印、及不理刑名日期。总以迅速为要。如再不能得有头绪。即将各犯解京详鞫。至庄有恭、雅尔哈善、会审此案。并宜各袪成见。均不得稍存回护之意。可一并传谕知之。　　

○又谕、庄有恭奏称、苏属今夏稍旱。所交漕米。间有大粒之青腰白脐。恳密交仓场存案等语。漕粮上供天庾。自应洁净乾圆。向来抵通之际。每多将就收纳。今岁厘剔积弊。查察綦严。所有成色米石。此后自难复行搪塞矣。庄有恭所奏。即系地方实在情形。亦不免有豫存地步之意。著传谕知之。　　

○又谕、据鄂容安奏、钞传伪稿案内之金天彩。身系武生。积年讼棍。王献有、出入衙门。素不安分。且金天彩曾指授王显修。今其转央龚英发、供系得自帅连及。以图不归王献有一线。其设心狡展。尤属显然等语。金天彩、王献有、二人。情节种种可疑。即应严密速办。闻金天彩之子。中式举人。伊父现犯重案。其子本应一并拏究。著传谕鄂容安、即派范廷楷、密往伊家。将金天彩之子严拏。由驿解京。并于拏护时、体察该犯有无惶惧情景。及伊家所有一应字迹等类。俱即逐细搜查检阅。总之宜密宜速。不得稍有透漏消息。并暗为防范。勿令畏罪自戕。以图灭口。至遴员押解时。更应饬其留心管押。勿致稍有疎虞。看来金天彩等。即非捏造正犯。亦自必知来历。此事踪迹愈近。不可不严行查办。且该犯现被拏解。倘有实在不能掩饰情节。自必分外慌张。范廷楷至彼。即可看验情形。察其虚实。若得有端倪。该抚即速奏闻。再外省胥役。专与案犯关通。豫为地步。嗣后提拏要犯。该抚俱应特派干员。令其亲行前往。方为妥协。该省此案现在办理严紧。其捏造正犯。或同谋知情之人。自惧败露。必另有一番情状。以及街谈巷议。或于无意中吐露根源。尤当密行暗访。广为查察。鄂容安于此等处所。俱应详悉筹及。著一并传谕知之。　　

○乙巳。上诣皇太后宫问安。　　

○谕、御史书成奏称、传钞伪造孙嘉淦奏稿一案。外省督抚。不能实力查办。特令廷臣分别提解省释。势必旷日持久。虽省释出自天恩。而株连终所难免。恳将现在人犯。概行免释。敕下督抚严密访拏等语。前因云南发觉此案。该督硕色、一面奏闻。一面即咨查江西、湖广、等省。彼时朕意谓流言诪张。原可置之不问。但该督抚既经拏犯审讯。断无降旨反令不必查办之理。尚恐株连淹系。早降旨密谕各省。其仅属传看、及互相钞播者。即令分别发落。嗣因江省传布最多。案犯最众。而该督抚等办理错谬。以致辗转诬扳至施廷翰子侄。奏请在京提犯。因就近命军机大臣等、审明实系无辜。即予昭雪。乃知外省办理。并未实心研究。惟求上下接受有人。便归案完结。转致草率株连。正犯何由而得。遂将该抚臬等、解任来京。所有应行质讯之犯。自应提解详悉推鞫。务得实情。自京中查审之后。其命外省提解人犯。皆系实在传钞散布。确有实据者。承审各官。亦皆知儆惕。不敢牵涉影响。犹虑此案查办经年。正犯或难究出。特召廷臣面加咨询。佥谓头绪渐近。自不可忽为中止。且在京办理。各犯省释者多。滋蔓日少。情节渐次明晰。若交外省督抚访拏。非浮混递交。即讎扳诬首。徒益纠烦。首犯终无弋获之日。此皆明切宣示。中外所共知者。今书成身居言路。不思办理重案。必当水落石出。当此政治清明之日。忽为颟顸了事之见。使如所言。则朕与诸臣。何必惟日孜孜。托名清简。诸事皆可不理矣。且伊系满洲世仆。似此丧心病狂之言。如诅咒彼父祖者。乃视为漠然。则所系于败坏满洲尊君亲上之风为尤甚。著革职。交武备院执伞苦差处、学习规矩。　　

○谕军机大臣等、据黄廷桂奏称、陕甘各标营生息银两。饬令极力招商领运。其无商僻远营分。将本银提至省城。设法代运。如此经理。庶四五年之内。原本可以全缴等语。此又误会朕旨矣。绿营生息。原为惠济兵丁而设。所拨本银。皆系库项。原议利息充裕之后。即将原本陆续归款。乃各省办理不善。经管弁役。不免从中侵蚀挪掩之弊。以致原本悬宕。能归全者。甚属寥寥。是以降旨传谕。令其善为料理。亦欲厘剔积弊。使原本可以渐次归足。而此后以息作本。源源生息。仍不失惠济兵丁之本意。并非专为归本起见也。乃督抚提镇中。竟惟以急图归本为事。或请酌减赏需。或请增添利息。种种舛谬。不一而足。业经传旨通饬。黄廷桂岂尚未经奉到耶。然黄廷桂久任督抚。似亦不应误会若此。可再行传谕知之。　　

○又谕、据陈宏谋奏称、能溪等县。拏获民人崇奉西洋邪教。现在严究有无交通外国。并此外传教夥党。一并严拏务获。分别按拟等语。西洋人之崇奉天主教。自是该国习俗。闽广濒海愚民。多有习于其教者。究之尚与邪术煽诱有间。即如京师现有天主堂。亦何能遂至惑众。现在李阙娘、严恐等。既经获报到案。自应照例查办。若必概行查拏。则未免滋扰。且于整饬人心风俗之处。亦未见有益。当以不必深究为是。可传谕陈宏谋知之。　　

○又谕、陈宏谋所奏、查明莆田县童生、观榜喧拥。审无胁众罢市缘由一摺。此事虽由历任学政。办理不善。以致酿成事端。然刁风恶习。自不可不加以惩儆。且贸易人一时彻闭。尚非罢市而何。观陈宏谋所奏。似犹不免大事化小、小事化无之意。此甚不可。著传旨申饬。　　

○吏部议准、调任广西巡抚定长疏称、雒容县、平乐县、典史二缺。应请改为腹俸。照例归部铨选。其横州大滩司、融县思管镇、宾州安城镇、迁江县平阳墟、巡检四缺。亦归部选。又罗城县通道镇、怀远县梅寨、巡检二缺。请照沿边烟瘴之例。在外调补。三年俸满。咨部办理。从之。　　

○丙午。谕、随祭坛庙。事关大典。多罗额驸图拉。后总管佛伦之子。且曾为侍卫。乃本年历次随祭。竟俱称病不到。甚属懒惰。著革去额驸品级。发粘竿处效力行走。其五次以上、随祭不到之大学士史贻直、协办大学士孙嘉淦、侍郎嵇璜、雅尔图、散秩大臣公马赟。俱著交部察议。佛伦不能教训其子。亦著交部察议。　　

