<!-- { "loadSidebar": true } -->
○谕诸王贝勒贝子公等朕惟治天下之道在亲亲。而亲亲之道、在慎终追远。凡我宗室皆太祖太宗之子孙。理宜亲睦。无致疏逖。昨据尔等具奏服制一事。各分支派。朕以未为允协、敕令再议。及至晚间、览内廷尊藏皇考在皇祖时所奏一摺乃知裕亲王太福晋薨逝时。皇祖驾幸围场。犹令在宫诸太妃往吊。而皇考及诸皇叔、亦俱奏请成服。由此观之。彼时古道犹存也。迨皇叔怡贤亲王薨逝时。皇考令朕兄弟、诣王府吊慰。又令五阿哥成服。彼时众以为异数之优加。并不以为事理之当然。由此积渐以往。将来皇家子孙、互相骄侈。而笃亲之谊、将至湮没矣。朕每以此为惧。古云、以父母之心为心。天下无不和之兄弟。以祖宗之意为意。天下无不睦之宗族。尔诸王贝勒贝子公等皆当以太祖太宗之心为心。视国事如家事。互相规劝、以底于善。如此、则可以副朕笃亲之意而列祖鸿基。亦以丕振于亿万世矣。夫亲族者、天地之常经。务当永远一例。岂可因君。上一时爱憎所降之旨。姑任意办理乎。嗣后即朕之子孙。如遇近支尊长之事。亦应令成服。其诸王属下人等。仍照从前所定支派遵行外。诸王贝勒贝子公等。应如何成服齐集之处。务须准理酌宜。以尽笃亲之意。旨内事理。著诸王贝勒贝子公等。公同详议具奏。　　

○旌表守正捐躯江苏某县民黄状妻唐氏。直隶某县民陈小变妻高氏。　　

○甲子。上诣雍和宫梓宫前。行百日致祭礼。　　

○诣。皇太后宫问安。　　

○定道府分别请旨部选之例。谕曰、向来道府缺出。俱系吏部开单。请旨补授。盖皇考圣意。以郡守监司。皆有察吏安民之责。必慎重选用。始能胜任也。在皇考勤政。十有三年。周知人才之优劣。故能如此办理。今朕即位之初。正在延访之时。尚少真知灼见。可当特简之选者。昨廷臣条奏内。有请照往例仍归部选之奏。现交该部议覆。朕思道府等缺若概归部选恐繁剧紧要之地不得胜任之员。若概由特用不但目前朕意中乏人且恐资深俸久者至于壅滞。朕再四思维。嗣后道府缺出或冲繁疲难四者俱备或兼有其三者。则令该部开单请旨其余悉归部选。如此则于循资较俸之中仍有遴才举能之义。各员既得升补而要地又可得人。似于情理允协。著该部定议具奏。　　

○命审讯大臣宜存国体。谕曰、总理事务王大臣会同刑部。审问李禧、耿韬、之案因伊不吐实情。至于夹讯。办理实为错误。夫李禧、耿韬、存心奸险。罪恶多端。其人固不足惜。但伊等官职已在大臣之列。国家之名器则宜惜。古者刑不至大夫。盖以维国体而励臣节。国体不维。则无尊卑上下之辨臣节不励。则大臣拥高爵大官。而有徒隶无耻之心此贾谊所以谆切辨论也。朕欲风励天下。使人各自爱。共敦节行。尤宜自大臣始。大臣有不自爱者。朕仍设廉耻以养之。庶几动其天良。激励鼓舞。嗣后三品以上大员身罹罪谴即奉旨革职挐问者法司亦不得遽加三木如有不得不夹讯者。亦必请旨将此永著为例。　　

○乙丑。谕愉恪郡王福晋。及愉郡王。因皇考大事来京成服今已过百日朕思愉郡王年已渐长。著奉母在京居住。读书学习。不必复往陵寝　　

○以镇筸总兵、杨凯为湖广提督、副将林祖成、为镇筸总兵。　　

○是月。经略湖广总督张广泗奏、钦奉圣旨敬摅微忱。一摺得旨、古州八万一事。实实非我皇考之本怀。彼原属化外不入版图之人。一旦制之以礼、法赋之以租税。虽云最薄最少。以示羁縻。犹之缚虎狼。以皮革与夫縳之以丝麻其为不快于中。而将偾事。则一也故今年逆苖之动至于此极朕览皇考批赐尹继善之摺。至于流涕。观卿此奏。犹有护过之意。此则不可摺内已批示矣朕惟以大公至正治天下。敬天勤民为本怀、既为天子惟有代天子民以尽为民父母之职而已夫为民父母而忍视其子之投于水火而莫之救耶汝等大臣更代朕为一省之父母者也即云古州一事为将来久远虑朕恐久远未及虑而贻害目前之讥虽大学士鄂尔泰暨汝等始事之人百口置喙不能辞也。夫人孰无过过而能改则无过矣今日之事。正我君臣改过之秋若护过。则大不是矣诸凡已悉前谕即此批示朕亦与王大臣观之朕之待诸臣凡事无隐于中因见卿有护过之意故此训谕至于苗疆一切事宜惟赖卿尽心料理因恐元展成有所掣肘另有旨命卿署理黔抚矣卿摺奏云明年、秋冬事可告竣。但一劳永逸即再迟一二年亦不妨。不可再蹈彼数人者之辙而苟且因循。此事乃我皇考所贻我君臣之最要最重事件于皇考颜面所关我君臣不可不慎也　　

○兰州巡抚许容奏甘省固环本地无业之民。及移就邺封随地安插之民请发社仓粮石赈给三个月口粮得旨、览奏知道了从来为治之道莫先于爱民况秦省自用兵以来百姓急公踊跃甚属可嘉今年又值收成歉薄。更为可悯此当加恩赈恤于常格之外者、摺内奏称散赈三个月口粮汝未闻从前皇考加赈江南山东等处之恩旨乎汝办事实心而理财过刻国家救济穷民非较量锱铢也但须实惠及民可一切宽裕为之、并将此旨传谕查郎阿、刘于义、硕色知之　　

○云贵总督尹继善奏、赈恤黔省难民事宜得旨、已录此摺交张广泗办理矣赈恤难民卿不可因身在滇而膜外视之又不可因交张广泗而彼此岐之。惟当料理万全俾灾黎得庆有生之乐可也。　　

○陕西巡抚硕色奏、酌请积粮。以裕边备得旨、采买谷麦以裕仓储自是地方要务。但勿因办理不善以致市价昂贵有妨民食总在汝督率属员酌量本地情形而为之。　　

○福建巡抚卢焯奏、临河被水各属勘不成灾得旨、被水各属虽不成灾仍须加意赈恤。毋使小民失所。此等赈恤事件。务须一有水旱。立即赈恤然后民得实惠若待奏报后。俟朕批谕。然后奉行。则无及矣朕之此谕。亦所以戒尔等于将来也。　　

○四川总督黄廷桂奏、川省边务夷情。得旨、览奏知道了。安抚番苗。使之乐业向化此汝等封疆大臣之专责也若果如摺中所奏情形。朕可无虑后当与杨馝时时留心。务令永远宁谧。若前后不符。则汝两人不能辞其咎矣。　　

○四川总督黄廷桂巡抚杨馝奏。川省火耗二钱五分。应酌定减五分。每两加耗二钱。得旨、川省火耗。较他省为重。汝等奏请量减五分。固是然朕意仍以加二为多。可悉心斟酌于加二之耗再可裁减若干务。令民力宽而公事不至匮乏可速具奏。候朕降旨。　　

○大将军公庆复奏呈噶尔丹策零来书。得旨、本日阅尔奏到噶尔丹策零之书札朕试筹思。贼仍望请和又碍难遣使。故将伊所擕去之二人。妥为遣回。而言词中复略形夸大在伊之意。以为若准请和伊便稍得余地若被伊言词激发。如前此兴兵。伊必得徼幸且粮饷立见消乏。斯二者。均不可行。现在我惟近疆固守伊即无计可展。然彼既投书前来我亦应回覆。朕已有旨。谕令王大臣等议奏矣。并著军营王大臣等。会同将发给噶尔丹策零文书。编纂一道。迅速由驲发来。候朕阅看汝等意见。看来形势。秋间防守。甚为紧要。惟王大臣等知之若洩漏于兵丁等。致形畏惧。于事无益。其喀尔喀津巴之发回与否。事尚未定。须将此旨大意。谕兵丁等知之庶军情可固矣。　　

○又奏准噶尔情形。得旨、朕仰遵皇考眷爱生灵之意。统计国家钱粮数目无论准噶尔之和与不和谨守我疆域。以养民力彼来时不过折挫锐气自取败亏是以深虑远谋始建息兵之议但一切事务愈加详细始能有益。多用思索。方致妥善。今观四部落喀尔喀所议。请我兵者有三议息兵者一处而已看来我兵似难遽议彻回昨沁拜亦以暂留现有绿营兵丁奏请。已交王大臣等核议矣朕思准噶尔贼心甚诡谲。若三二年间。尚不至起事。惟数年之后。我兵尽彻伊若潜过阿勒台山梁扰动喀尔喀等游牧地方惟时归化城兵不能速到。必至喀尔喀等寒心。此亦应筹画之事。若一味坐守则数万兵丁。远戍鄂尔坤等处。何时休息汝曾任户部尚书。此数年所费钱粮汝岂不知现在之粮。虽足充数年之用。若数年后。又作何计较。现在大军情形如此。钱粮情形又如此总未得一久远全善之策。朕反复思之若将东三省兵。亦如归化城兵。令擕带家口。在鄂尔坤驻劄数千在彼耕种而食仍由京城支运钱粮是否相宜之处朕将此旨大概。亦谕额驸策凌伊到彼时尔等相其地势。悉心筹画详议具奏若稍有未当之处勿因朕旨。遽尔遵循。俟汝奏到时朕再思之　　

○又奏防御准噶尔事宜。得旨、此一事朕令总理事务王大臣等详议亦与尔意见相同。但朕思准噶尔。请和与否在伊。而防守在我疆域既固彼若请和则允其请。倘不请和伊不得交易货财。数年后、自致匮乏倘此时深入内地不过自取亏败耳。朕是以令王大臣等将现在守边息兵机务详议。并谕汝知之大清高宗法天隆运至诚先觉体元立极敷文奋武孝慈神圣纯皇帝实录卷之七




大清高宗法天隆运至诚先觉体元立极敷文奋武孝慈神圣纯皇帝实录卷之八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

雍正十三年。乙卯。十二月。丙寅朔。上诣奉先殿行礼。　　

○诣皇太后宫问安。　　

○谕总理事务王大臣。坐台未满三年各员内、闻有无力之人。是以令大将军等、查明更换。已据大将军等、分别奏明。近闻台站总管五十四、复呈请兵部转行各该旗籍。详查伊等家产。此等坐台人员、有力无力。理应就其在台情形查办。若行查家产。则在京者、尚可不致纷扰。其在外省者、往返行查。必滋扰累。殊非朕体恤台员之意。著该部即速行文停止。　　

○命纂八旗氏族通谱。谕曰、八旗满洲、姓氏众多。向无汇载之书。难于稽考。著将八旗姓氏、详细查明。并从前何时归顺情由。详记备载。纂成卷帙。候朕览定刊刻。以垂永久。著满洲大学士、会同福敏、徐元梦、遵照办理。　　

