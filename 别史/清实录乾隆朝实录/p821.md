<!-- { "loadSidebar": true } -->
○谕曰。讷亲办理金川军务。乖张退缩。老师糜饷。经诸王满汉大臣等参奏。朕谕令侍卫富成、将伊于奉到谕旨处拏问拘禁。其举动言语。并令富成逐一据实陈奏。今据富成奏称、讷亲云。番蛮之事。如此难办。后来切不可轻举妄动。这句话。我如何敢上纸笔入奏。此语实为巧诈之尤。伊受朕殊恩一十三年。推心寘腹。何事不可陈奏。如果贼径十分险峻。伊曾身同士卒、尽力进攻。屡冒锋刃。犹不能克。再调劲兵。更番前往。仍不能冞入其阻。而供亿浩繁。徒糜帑项。则当以实在情形奏闻。请旨停兵。况金川之事。自因其与泽旺构衅。骚及边圉。纪山不得不发兵致讨。朕实非利其土地人民。轻启兵端。前后所降谕旨。皆讷亲同办之事。迨伊与张广泗久无成功。朕又屡次传谕。令其详细斟酌。倘断有不能殄灭之故。何不明言其所以然。直请班师。毋得含糊两可。且于伊奏摺内批示、岂有军机重务、身为经略、而持此两议、令朕遥度之理。如能保明年破贼。添兵费饷。朕所不惜。若终不能成功。不妨明云臣力已竭。早图归计。以全终始。讷亲以亲信近臣。膺阃外重寄。经朕如此谆切指示。亦当遵旨据实覆奏。朕岂有不加以裁酌、允其所请之理。且伊果肯侃侃直陈。则此局早已可竣。何用糜费如许物力。是今岁之稽迟。皆讷亲之贻误。更何可辞。又或虑奏到时、为军机大臣及办事司员所知。亦宜亲笔密缄。直达朕览。何得谓之不敢上纸笔入告。此等紧要情节。不敢入告。岂如伊历来奏摺。摭拾浮言、自相矛盾者。转谓敷陈之道当如是耶。夫面从而退有后言。乃人臣所当切戒。讷亲所称后来不可轻举妄动之语。军机大臣等、能窥见其隐衷乎。伊之意、自知身名决裂。且无子嗣。万分难免。辄思以不愿用兵之言。博天下读书迂愚无识者之称誉。而以穷兵黩武之名。归之于朕。此其心怀狡诈。实出意想之外。朕实不料十三年来、隆恩渥泽。而讷亲之忍心害理。竟至于此。或上天以此示朕。俾知用人之难耶。又云、皇上只想我胆子大。我如何当得起。讷亲退缩偷安。不敢冲锋夺险。实乃毫无胆量。朕方责其过于畏葸。过于胆小。何尝虑其胆大。昔伊祖额亦都、冒险登陴。流矢贯胫。著于女墙之上。犹能负伤血战。并不为苦。为国家建立大功。今其孙委靡至此。实朕所不能解。又云、讷亲闻云梯兵过。云、这都是我罪。若我今年办得好。何致圣心烦躁。又令这些满洲出来、受此苦累。此言尤为可骇。满洲官兵。有勇知方。一闻调遣。无不鼓舞忭跃。志切同讎。皆众人所亲见。朕方深为嘉悦。而讷亲乃以为受此苦累。伊亲从军营来。为此浮言。摇惑军心。俾众人闻之。不知贼境如何险阻。如何艰难。此惟经略大学士傅恒、忠勇奋发。金石同坚。不为所惑耳。兵丁一闻此言。勇往之气。有不略为消阻者耶。明系伊自不能成功。而转忌他人之成功。故为此语。巧于离间众心。而不顾国家之大事。此其罪可胜言耶。讷亲一案。俟朕另遣大臣前往审讯。著将此旨晓谕中外知之。　　

○又谕。福建建、瓯、二县老官斋奸民谋为不轨案内、抽拨建宁、延平、等处兵丁。零星费用、借动司库营库银两。本应于原借各兵名下应领月饷内、陆续扣还。但念老官斋一案。事起仓猝。各兵闻调。立时前赴。竭力搜捕。数月之内。擒获殆尽。实为出力。著将前项借给银九百四十一两。免其扣还。统于存公项下动拨归补。以示奖励。　　

○癸未。礼部奏。乾隆十四年元旦行礼。得旨。是。照例行礼。奉皇太后懿旨。停止筵宴。　　

○铸给江南河标右营游击中军守备条记。　　

○甲申。上诣皇太后宫问安。　　

○定大学士员数、及殿阁兼衔、出缺开列之制。谕。大清会典开载、内阁满汉大学士、员缺无定、出自简在等语。本朝由内三院改设内阁大学士。未有定数。自是官不必备惟其人之意。而康熙年间。满汉大学士率用四员。至雍正年间以来。多用至六员。更或增置一二人协办。朕思内阁居六卿之首。满汉大学士、应有定员。方合体制。嗣后著定为满汉各二员。其协办。满汉或一员。或二员。因人酌派。又大学士官衔。例兼殿阁。会典所载、四殿二阁。未为画一。其中和殿名。从未有用者。即不必开载。著增入体仁阁名。则三殿三阁。较为整齐。再、大学士出缺。定例请旨开列。亦有迟至一月后始行请旨者。朕思大学士职司襄赞。如其宣力有年。遇有告休病故。不忍遽行开列。应俟至一月之后。乃国家眷念旧臣、加恩辅弼之意。若缘事降革。则机务重地。未容久旷。自应即行开列。不必请旨。将此载入会典。永著为例。　　

○又谕。据经略大学士傅恒奏称、本月二十四日。入四川境。至神宣驿。即无马匹更换。次日。由水程至昭化县。见第五起云梯兵、仍在该县。询称因无马阻滞。又问该县。称备马四百匹。俱为上起云梯兵骑去未回。查署抚班第、尚在军营。此等要务。全在布政司实力经理。乃高越等仅具一禀。内称俱照传牌行令州县按数应备。其实第一站即无马匹应付。又不多派干练大员。而疲玩之州县。惟以藏匿不出为事。请将班第、高越等、交部严加议处等语。现在赴川官兵。分起前进。均于议定之日。飞速行知各该督抚司道。自应早为豫备。俾官兵遄行无滞。况云梯兵三百名。分六起进发。而经略大学士随从员弁。亦仅一二百人。甫入川境。即已如此。将来京兵及东三省之兵陆续到齐。必致益加壅滞。班第身任巡抚。自应豫为调度。严督属员。迅行妥办。今乃怠玩迟误。咎无可逭。但念其尚在军营。从宽交部察议。高越前在东省。办事尚有才具。是以由道员超擢藩司。自宜感奋。实力料理。何得漫不经心。贻误至此。著革职。交与经略大学士傅恒、署抚班第、令其自备资斧、差遣效力赎罪。纪山虽经革职。但在川已久。该省情形。颇为熟谙。著即署理布政司印务。竭力办公。以赎前愆。武宏绪系专办驿传之员。乃毫无整饬照料。以致有误军行。甚属溺职。著革职。一并交与经略大学士、署抚班第、令其自备资斧、差遣效力。再、班第、纪山等、皆非长才。不能优裕肆应。现今川、陕、官员。废弛已极。当此军兴旁午之时。尤关紧要。急宜整顿。必得干练大臣、前往督率。方能妥协。策楞赴任。尚需时日。著陕甘总督尹继善、就近驰赴川者。由陕至川。往来查察督办。俟策楞抵川后。尹继善回驻西安。务期供亿完备。军旅遄行。俾得早奏肤功。其余怠玩藏匿之地方官。俟军务竣日。另行核其功过查办。寻吏部议。将署四川巡抚班第、照例降一级调用、抵销。得旨、班第著销去加一级。再降二级。从宽留任。　　

○甘肃巡抚瑚宝奏。京兵三百名一起。改为五百名。逐台添马。约需八千有余。陕省办理艰难。因思西宁镇处极边。值防冬之际。兵未便拨。马正可调。已檄令西宁镇臣张世伟、派调营马二千匹。于十二月初全抵台站。以备添用。仍令即领价买补。以实操防。此项马、俟彻台后。分发各镇营。抵补倒马。即于岁领倒马银内、扣还西宁镇所领马价。又思晋省之蒲、解、二府州。畜牧最多。与陕祇隔一河。如陕省雇觅不敷。应飞咨晋省。饬蒲、解、二府州近属代雇。现在札商陕抚陈宏谋酌办。得旨。交总督尹继善酌办。　　

○乙酉。上御乾清门听政。　　

○谕曰。经略大学士傅恒。自奉命经略以来。公忠体国。殚竭悃忱。纪律严明。军行甚速。途次冲冒风雪。晨夕驰驱。兼办一切咨询机务。晷刻鲜暇。常至彻夜无眠。今日披览来奏。甫入川境。马匹迟误。减从星发。竟至步行。自非一秉丹诚。心坚金石。安能若是。将来迅奏肤功。自当优议酬庸之典。而目前之劳瘁。实属超伦。朕于臣工。有善必彰。即如那苏图、所办军行供亿。豫备妥协。乃军旅中之一节。尚加恩议叙。况经略大学士如此忠勤。岂可不加优奖。在经略大学士冲挹为怀。此次及将来大捷议叙。定必力辞。而在朕赏罚权衡。大公至正之道。固不得以意为轻重也。经略大学士傅恒、著交部从优议叙。寻吏部议。请晋衔太子太保。仍加军功三级。得旨。经略大学士傅恒。公忠体国。懋著勤劳。殚力宣猷。精详妥协。著晋衔太保。仍加军功三级。　　

○又谕曰。高越、武宏绪、迟误军行马匹。昨已降旨革职。今据经略大学士傅恒奏称、四川境内。并无伺候马匹。不得已只带十数人、于陕省疲乏驿马内、拣选乘骑、驰赴成都。赶办供应兵丁马匹。且途次马乏。竟至步行等语。高越等以方面大员。承办军旅要务。大站之马。或一时不能接济。何至并经略大学士所需马数十匹。亦全至贻误。现在大兵陆续抵川。军务甚关紧要。直隶、山、陕、等省。均应付齐备。而川省怠玩废弛。一至于此。殊出意想之外。其漠视公务。贻误军机。情罪重大。革职差委。不足蔽辜。高越、武宏绪、著于成都枷号示众。俟舒赫德到时。带至军营。会同经略大学士、按律严审定拟具奏。　　

○又谕。满洲大学士、现在内阁办事者。惟来保一人。应酌派大臣协办。朕思署刑部尚书阿克敦。尚系旧人。且从前曾经协办。仍著伊暂行协办内阁大学士事务。　　

○谕军机大臣等。川省马匹迟误。昨已降旨、令尹继善前赴成都、往来查办。今据经略大学士傅恒奏称、川境全无马匹。不得已止带十数人、于陕省疲乏驿马内、拣选乘骑、前往至成都。赶办供应马匹。且途次马乏。竟至步行等语。川省办理军务。怠玩已极。尹继善接到前旨。即行前往。尚恐未能星速。旺扎勒现可抵川。已降旨令其暂行在彼督办。俟尹继善到彼接办。旺扎勒即赴军营。著再传谕尹继善。即日兼程前进。毋得少延。　　

○以顺承郡王泰斐英阿、为宗人府右宗正。　　

○丙戌。孝惠章皇后忌辰。遣官祭孝东陵。　　

○谕军机大臣等。据新柱、彭树葵、会奏、湖广督标抚标等处官兵、均已起程等语。前调湖北之兵四千名。业经降旨、令其豫备听候。并据经略大学士傅恒奏明、已行文停调。想该督抚接到。所调官兵自已停止。现今川省马匹缺少。调拨湖北之马二千匹。解赴成都。迎接官兵。总督新柱前奏、该省兵马、悉会于宜昌起身。若接到拨马之文。即可就近由彼处取道入川。亦为妥便。著传谕该督抚知之。　　

