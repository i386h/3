<!-- { "loadSidebar": true } -->
○又谕前年。因莽匪滋扰。刘藻办理不善。特用杨应琚为云贵总督。前往接办。彼时尚有木匪一案。经常钧具奏、请俟剿灭莽匪后。再行办及。朕以此等边外蛮触。原属不成事体。皆因吴达善。刘藻。各任内。不能实力查办。养痈贻患所致。亦谕令一并办理。务使悉绝根株。以昭惩创。为永靖边圉之计。杨应琚到滇后。莽匪业已剿平。不过经理疆界。搜剿逸贼诸务。嗣因莽匪召散。逃入缅甸。杨应琚行文向彼索取。并奏称、如彼不将逆酋擒献。即兴问罪之师。朕以缅甸僻在荒陬。从未敢侵犯内地。其事亦不值穷兵勤远。旋据奏木邦、蛮暮、相率投诚。朕以杨应琚久任封疆。历练有素。必非轻率喜事者比。谕令酌审情形。以定行止。杨应琚自应将边备夷情。通盘筹画。或木邦等实因缅酋残暴。众心涣散穷蹙来归。固可设法招徕使成瓦解之势并当计及受降以后。如何抚绥防御。俾之永隶舆图。不贻后患。乃该督即亲往永昌受降。且云机有可乘。不难筹办。朕谓该督必已操成算于胸中。自能相机妥办。方嘉其实心体国。勇往任事。随即加以奖谕。并望其迅奏肤功。以膺懋赏。不意该督自受降以后。毫无调度。新街虽已驻兵。而一旅孤悬于蛮暮。并无声援掎角之势。所谓善后事宜安在。迨缅匪率众侵扰蛮暮。副将赵宏榜。于新街抵御。以众寡不敌。小挫退兵。自当鼓励戎行。前驱深入。克复蛮暮新街。以扬我武。乃李时升。朱仑。节次退回内地。置新附地方于不顾。而杨应琚见事稍棘手。忧惶成疾。朕以该督为国宣力。忽染沉疴。深为轸念。赐药赐医。体恤倍至。以冀速痊。而该督病后。神志昏愦。竟毫无主宰。且又适当总兵阿穆呼朗病故。军营重务。惟委之朱仑一人。李时升又不亲自董率。任其逞绿营虚张粉饰恶习。屡次诳报。杨应琚竟甘受其愚。漫不加察。惟知据禀转奏。全不见有运筹决胜机宜。则是以办理军务之总督。竟成军营报事之人。不甚可笑乎。朕览其屡次所奏、杀贼一万余人。即疑其未必确实。旋复据奏、缅酋屡遣其头目。诣营乞降。情愿遣散兵众。恳请赏给蛮暮。新街。照常贸易。且云地势险恶。进兵得不偿失。是该督始则冒昧贪功。继则欲图苟且完事。肺肝如揭。而前此奏报杀贼之虚诳。益复显然。因按所绘地图。详加审度。前后所奏。种种乖谬。不可枚举。因传谕询问该督。即如蛮暮。新街等投诚时。已令其遵制薙发留辫。即成内地版图。自当扼其险要。以为进兵之地。乃新街一挫。遽尔退回铁壁关内。则是蛮暮新街。早已弃而不守。贼众又何必复请赏给贸易。似此支离荒诞。其将谁欺。且缅匪亦一大部落。如果诚心乞降。愿附属国。其酋长自当请罪纳款。具表输诚。效安南、暹罗之通职贡。奉正朔。并将蛮暮、新街、呈献。或尚可议及彻兵蒇事。乃率据绿营将弁。捏词谎报。以匪目遣散匪众为得计。辄欲还其归附之地。且蛮暮而外。尚有木邦、整欠、整卖、景线等处。前此均准其内附。设缅匪又复效尤滋扰。该督亦将置之不顾。有是理乎。又如前奏、杀贼万余。则是军威大振。纵不能乘胜深入。直捣贼巢。亦当及此克捷先声。收复蛮暮、新街、搜剿贼匪。不应退回内地。又伊等前奏、贼众二万人。如果剿杀万余。则业已歼灭大半。群贼宁不望风惊溃。胆落奔逃。又何敢纠合余烬。偷越边境。肆其滋扰。如果杀贼盈万。则我之兵威。可谓大盛。何反让地退兵。又不知杨应琚何以深信不疑。受其朦蔽而不悟。因念该督病虽小愈。而志气未清。致为人所愚惑。特明白开示令将该处情形。据实查奏。即果有难办之处。亦应切实奏闻。候朕裁夺。今据覆奏、仍属虚词。而于事之关键。总不明晰。似此执迷不悟。可见该督之病愦无能矣。至于赏罚严明。尤行军之要领。李时升以提督大员。冲锋剿贼。是其专责。乃动辄派委弁兵迎敌。并不躬亲行阵。督率进剿。若无与己事者然。且按图详校。由楞木退至铁壁关。复以次退至杉木笼。而朱仑亦自户腊撒。退至陇川皆系渐回内地。并未奋勇进兵。惟以捏词欺罔为能事是二人实为此案罪魁。业经降旨革职拏问。乃杨应琚此次。仍不将李时升。朱仑。严行参处。仅以副将陈廷蛟等五员。奏请革职。如果伊等临陈退缩。即当以军法从事。亦非止予罢斥可了。若不过寻常过犯。又岂可以劾此数人。便足示军营惩创。种种错谬均出情理之外。此杨应琚前后办理缅匪情节也。总之办理缅匪一事。朕初无欲办之心因杨应琚以为机有可乘。故听其办理。及至缅匪侵扰内地。则必当歼渠扫穴。以申国威。岂可遽尔中止。且我国家正当全盛之时。准夷回部悉皆底定。何有此区区缅甸而不加翦灭乎。而杨应琚竟思就事完事。实为大谬至此时尚不知翻然改悔。奋勇自效。深负委任之恩。若非念其痰病糊涂。必将重治其罪。但如此漫无措置。军务断非伊所能办理。若仍令其复膺重任。必致偾事失机。其为贻误更大。杨应琚。著回京入阁办事。俾得安心调摄。其功过于事定后再降谕旨。云贵总督员缺。著明瑞补授。前往经理军务。相度办理。并将此通谕中外知之　　

○谕军机大臣等、杨应琚办理缅匪一事。种种错误。屡经降旨饬询。今据覆奏前后情形。仍以虚词塞责。所奏之语。全不明晰。不料其执迷不悟若此。已于摺内批示。复按图查阅。李时升。始由楞木退至铁壁关。复由铁壁关退至杉木笼。而朱仑。亦从户腊撒退至陇川。是伊等俱系渐次退回内地。其挫衄情形。已可概见。何以尚称有楞本之捷。其为支离诞妄。尤属显然。且李时升既退至杉木笼。何以复在宛顶一带督办。而贼众初在铜壁关以西。又何由绕关而东。得至猛卯。种种虚诳掩饰情节。皆李时升。朱仑。罪案彰著之处。将来即以此定谳。立置重典。而杨应琚总懵然罔觉。仍复为之庇护。惟以副将陈廷蛟等五人。参奏了事。伊等如果临阵退缩。即当以军法从事。又岂仅参劾所能示惩。真不解该督之是何肺腑也。至华封。既调其驻劄普洱。弹压新附地方。而刘德成。亦调赴盏达。于铜壁关军营办事。伊等皆总镇大员。檄调往来。甚有关系。前此何以并未奏闻。该督如此舛谬。实负委任之意。若非念其病后神志昏愦。必当重治其罪。看来此事。断非杨应琚所能办理。现已降旨令明瑞补授云贵总督。驰赴永昌接办。但明瑞到滇。尚需时日。杨应琚此时。若能深悔从前错谬之愆。实心任事。及早剿贼奏功。则收效桑榆。或可仍受朕恩眷。倘以受代有人。稍存五日京兆之见。观望延挨。以致贻误军务。则是杨应琚自速重罪。朕必不能复为宽贷也。杨应琚。俟明瑞到任交代后。再行进京办理阁务。著将此传谕知之　　

○又谕曰、杨应琚、办理缅匪一事。种种错谬。不能复胜此任。已降旨令其回京入阁办事。其云贵总督员缺。令明瑞补授。前往永昌接办军务。明瑞此行。专为进剿缅匪。调度军营。一切机宜。并令其奋励将士。鼓勇奏功。是其专责。至于地方应办之刑名钱谷铜厂等事。断难兼顾。鄂宁以巡抚驻劄省城。一切皆当实心承办。并不必关白督臣。即稽察属员侵渔贪劣诸事。亦不责之明瑞。设有徇庇疎容。惟于鄂宁是问。鄂宁断不可稍存畛域。虑有越俎之嫌。即明瑞亦断不至心存见小。疑鄂宁有侵揽事权之意。朕当于其陛辞时。面为谕及也。可将此详谕该抚知之　　

○军机大臣等奏、喜峰口等处驻防官兵。已令山海关副都统兼管。惟独石口、古北口、钱家店、昌平州、四处。仍由京出派大员管理。未经议改。请以古北口官兵。令热河副都统兼管。独石口、钱家店、昌平州三处。令张家口都统兼管。其由京特派大员之处。即行停止。至宝坻、固安、雄县、霸州、彩峪、保定、良乡、东安、等八处。切近京师。驻防大员等。均与该处相隔窎远。请仍照旧例。由京派员管理。从之　　

○刑部奏、前议发遣新疆人犯。俱令佥带妻子。定以三年五年无过。准其为民。其年限已满。本犯身故者。妻子已入民籍。即照民例办理。惟未满例限以前。本犯病故。其妻子应否回籍及可否准入民籍安插之处。未经议及。查此项人犯妻子。原以新疆孳生户口。议准佥带。若因限内病故。听其回籍。每苦道途跋涉。递解亦烦。应照年限已满例。一体入民籍安插。不必复令为奴。至本犯未到配所。中途身故。其妻子应量为区别。请嗣后如有离家窎远。或子任力作。自愿到配为民者。令地方官查明。仍解往配所安插。不令为奴。其自愿回籍者。照例递回。从之　　

○命赏天津驻防兵。一月钱粮。办差绿营兵。两月钱粮　　

○赈恤奏天盛京驿、旧边、句骊河、白旗堡、二道井、十三山、广宁、小黑山、开原、法库、严千户屯、噶布喇村、萨尔浒等十三驿。乾隆三十一年、水灾旱灾饥民。并蠲应徵额赋。缓徵蠲剩银米有差　　

○蠲山东永阜场、乾隆三十一年。水灾灶地额赋蠲剩银。并予缓徵　　

○是日、驻跸台头行宫　　

○丙寅。谕、畿辅为首善之区。人文渐被。多士蔚兴。兹因循览河堤水利。临幸天津。业已恩施黎庶。而观风所莅。并宜嘉惠士林。用光黉序。所有直隶本年入学名数。大学增额五名。中学增额四名。小学增额三名。该学政其悉心甄录。务拔其尤。以副朕乐育人材之意　　

○又谕、此次巡幸天津。经由水程。所有随从官员等。需用船只。虽为数无多。且为期亦不过数日。但水手多从南来。守冻未回。口食未免拮据。著加恩于每水手一名。日给银五分常价之外。每名日增给银三分。承办官员。务须按名散给。俾得均沾实惠。调兵部尚书托庸、为工部尚书。以云贵总督明瑞、为兵部尚书　　

○是日、驻跸扬芬港行宫　　

○丁卯。遣官祭历代帝王庙　　

○谕、此次临幸天津。闿泽覃敷。俾群黎各得其所。而清理庶狱。予以自新。亦恩施所宜逮。所有直隶省军流以下人犯。著该督饬属查核案情。分别减等发落。以示矜恤　　

○是日、驻跸王家场马头大营　　

○戊辰。上遣侍卫扎拉丰阿、赴畅春园、问皇太后安　　

○谕、朕巡幸天津。阅视海河堤淀。以期利赖民生。启銮之前。已降旨将天津府阖属。本年应徵钱粮。蠲免十分之三。兹翠华临莅。小民扶老携幼。欢迎道左爱戴之忱倍功。朕心深为喜悦。著再加恩。将天津府属节年尾欠。及上年勘不成灾缓徵银。七万三千二百余两屯谷三千四百余石。又节年因灾出借旧欠。及上年被水出借谷。十三万一千一百余石。普行蠲免。俾海滨蔀屋。益庆盈宁。共安乐利。以示省方施惠之意。该部即遵谕行　　

