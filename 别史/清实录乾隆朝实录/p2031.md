<!-- { "loadSidebar": true } -->
○经略大学士公傅恒等奏、臣等于十月二十二日。分兵两翼。由江岸左右攻击贼寨。臣等在中纛催趱。哈国兴带兵直抵东南一面。拆毁木栅丈余。杀伤甚众。西栅贼匪来援。经西岸官兵击退。江心贼船。乘势冲出。经东岸官兵。击损大船六只。贼众逃入寨垒。放枪固守。查贼匪新立大栅五座。木植纵横。编排坚固。难以军力攻取。计一面仍近栅环围。一面伏兵僻处。由沟外掘入。拆去木桩。攻其不备。得旨、已有旨矣。谕军机大臣等、据傅恒等奏称、十月二十二日。领兵由江岸三面环围贼垒。攻夺东南木寨一处等语。此次官兵接仗。勇往争先。哈国兴尤为奋勉。甚属可嘉。均当加恩升赏。其受伤弁兵。并著傅恒等查明具奏。看来贼众情形。坚立栅寨。骤难攻克。此旨到时。万一仍相拒守。则环攻已有月余。贼垒之内。粮石何由接应。是必先有储备矣。我兵与其旷日持久。多伤勇士。不如相机徐图。即令已得老官屯。亦当计出万全。阿瓦为缅匪巢穴。固守必甚。现在军营人少。奎林。鄂呢济尔噶勒等、亦皆受伤。尚需调养。即令由京派人前往。已属无及。若不悉心筹画。恐有疏失。况此次大兵。已将戛鸠、猛拱、猛养、等处收服。军威大振。彻兵不为无名。傅恒等于拏获贼人内。择其明白者。谕以缅匪罪重。理宜全行歼戮。但大皇帝好生。不忍尽杀。尔等告知懵驳。悔罪投诚。将军等即遵旨彻兵。如此晓谕后。将兵马船只筹备。由新街一路分队而回。土司浑觉。兴堂扎等。如愿内移。即择一善地安置。其所属小户。仍令各居本处。总之办事之道。固不可轻徇众论。亦当审时度势。勿徒执已见也。著密谕傅恒等知之　　

○调正白旗蒙古副都统常福。为正蓝旗满洲副都统。镶白旗蒙古副都统喇特纳、为正蓝旗蒙古副都统。正蓝旗蒙古副都统伊松阿。为镶白旗蒙古副都统。镶蓝旗满洲副都统国尔都、为正白旗蒙古副都统。　　

○以湖南沅州协副将旺保禄、为直隶马兰镇总兵　　

○己丑。吏部议奏、云南驿盐道法明等、失察驿站马匹疲瘦。应照例降调。得旨、吏部议处滇省永平等县驿马疲缺。致送兵稽迟这失察道府法明等、均降二级调用。不准抵销一本。虽属该管官咎所应得。但此案在专派承办之州县官。以军行要务。并不实心经理。膜视公事。议以革职。罪所难辞。至该道府等、均系上司董率不严。究与专派人员有间。且经管军需事务尚多。一时失察。情稍可原。所有道员法明、博明、知府贺长庚。张应田。均著从宽改为革职留任　　

○赈恤甘肃渭源。河州、狄道、金县、陇西、宁远、安定、伏羌、通渭、岷州、平凉、静宁、泾州、庄浪、隆德、镇原、秦州、古浪、庄浪厅、宁朔、宁夏、巴燕戎格、西宁、大通等、二十四州县厅。本年水、旱、霜、雹、灾饥民、并蠲缓新旧额赋　　

○旌表守正捐躯之广东东莞县民霍丕勋聘妻黎氏　　

○庚寅。以户部左侍郎王际华、为礼部尚书　　

○旌表守正捐躯之直隶威县民李富玉妻张氏　　

○辛卯。圣祖仁皇帝忌辰。遣官祭景陵　　

○谕军机大臣等、据永贵、舒赫德奏称、查审雅尔牧场盗马一案。哈萨克图伯特。在禁脱逃。侍卫赛音毕里克图、遵旨前往晓谕阿布勒比斯。愿将图伯特解送前来等语。阿布勒比斯恪遵谕旨、恭顺可嘉。可见凡事但以公正处之。人心自服。哈萨克赋性愚顽。因朕明白晓示。既将逃犯送出。此即秉公办事之明效也。著传谕舒赫德等、图伯特解到时。务宜详悉审讯。如实无盗马情事。伊在禁私逃。亦属有罪。责惩示众。仍著遣回　　

○又谕、据傅恒等奏称、领兵围攻老官屯。十月二十五日夜间。贼从木寨突出。冲我伏兵。经海兰察等击败。复令伊勒图、率领舟师。乘胜掩袭。夺取船纛等语。所办甚是。但据拏获贼兵。供称、贼船尚多。船只沿江前来。显而易见。若多遣水师拦截。自易击杀。栅内之贼出援。亦便剿灭。此两得之计。甚关紧要。著传谕傅恒等。饬令水路兵众。留心哨探。再据摺内所奏。贼匪固守情形。从前拏获生口。供称缅地内乱之言。殊不可信。即将盏拉机唤回等情。亦系有意将戛鸠委之于我。以疲兵力。此际傅恒等当知其狡狯矣。倘大兵深入。须防贼等从后抄袭。不可堕其术中　　

○调兵部右侍郎宋邦绥、为户部左侍郎。以内阁学士蒋元益、为兵部右侍郎。仍兼管顺天府事务　　

○壬辰。加赈山东东平州、东平所、本年水灾饥民　　

○癸巳。谕曰、原任大学士蒋溥、宣力有年、其诸子中现无身列大员之人。伊次子蒋赐棨、由府道擢用山东运使。看来尚堪造就。著加恩补授仓场侍郎。黄登贤、自署理总漕以来。尚属奋勉。即著实授漕运总督。原任贵州布政使张逢尧。于刘标等揭报上司需索案内。独无沾染。似能廉洁自守者。但其年已就衰。才力亦不能整饬属员。藩司剧任。自非所宜。著降补山东盐运使　　

○又谕曰、将军永瑞、提督五福二人。前在普洱办事不善。革职后。赏给三等侍卫。令在军前效力。此特予以自新之路。俟其立功。再行加恩。今随营前进。于途次病故。殊堪悯恻。并著赏给副都统衔。交部照例议恤。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十六


大清高宗法天隆运至诚先觉体元立极敷文奋武孝慈神圣纯皇帝实录卷之八百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。十一月。甲午。上诣畅春园、问皇太后安　　

○幸圆明园　　

○经略大学士公傅恒等奏、臣等率领兵弁。攻取老官屯。于十月三十日。有贼船三十余只。潜至江岸构巢。遂令海兰察等、领兵截剿。贼俱逃窜。十一月初一日。又有贼百余名。由林箐冲出。经翘苏勒接战。杀伤三十余名。臣等酌于沿江东岸。安设伏兵。阻其去路。于江中安排船只。截其来援。相机夹攻。得旨、应如是办理。但汝极为劳乏。兵丁皆好否　　

○旌表守正捐躯之广东博罗县民冯汝梅妻曾氏　　

○乙未。谕、据经略大学士傅恒奏、福建水师提督叶相德。在军营病故等语。叶相德自调赴滇省。统领舟师。攻打贼寨。甚属勇往出力。今闻遘疾溘逝。深为轸惜。所有伊在福建提督任内革职之处。著加恩开复。并加赠太子少保。入祀旌勇祠。并赏银一千两。经理丧事仍著该部查照阵亡之例。给与恤典。至伊子现年若干。并令该省督抚查明。俟其服阕时。送部引见　　

○以署左都御史托恩多。为西陵总管内务府大臣　　

○丙申。上奉皇太后还宫　　

○诣皇太后宫问安　　

○谕军机大臣等、叶相德在军营带领水师。甚属出力。今闻溘逝。深为轸惜。已降旨照阵亡例从优议恤矣。至吴必达。于水师尚属谙习。前在福建办理黄教一案。不能实心出力。因将伊革职。令赴滇省效力赎罪。该员到滇后。现在何处行走。能否奋勉自效。昨经降旨傅恒等询问。此次具摺时。想尚未接到前旨。著再传谕傅恒等、即将吴必达于何时到滇。现在何队内行走。及有无出力之处。详悉覆奏。其福建水师提督员缺。现有委署之人。候朕另行简放。所有加恩叶相德之旨。著钞寄阅看　　

○经略大学士公傅恒等奏、臣等进攻老官屯。日夜黾勉。急图成功。现在贼情。不过藉木栅为固守计。若分兵前取木梳。猛密等处。贼必接应。再绕后夹攻。自当易克。奈困本年瘴疠过甚。交冬未减。原派各营兵三万名。满兵一千名。现计仅存一万三千余名。加以领队大臣。亦多患病。未能分路击取。贼匪得以全力自固。得旨、以此观之。彻兵为是。早已降旨矣。谕军机大臣等、昨傅恒等、以攻击老官屯情形具奏。已节次降旨。令其筹画万全。倘势难前进。即乘时彻兵。及阅今日奏到摺内。现届冬令。瘴气未清。叶相德等、皆染病身亡缅地气候恶劣。徒伤人众。断难深入。傅恒等、当即遵前旨办理。老官屯既不可久驻。野牛坝地方尚高。酌量于该处留兵屯守。并著土司等于关外相度地势。驻劄防范。令其以暂时退驻。明年再行进兵之言。宣示于众。谅贼等必不敢来犯。此内惟猛拱土司浑觉。我兵一到。即行投顺。理宜内徙安插。伊若不愿。听其自便。著传谕傅恒、将善后事宜。交阿桂筹办。即速驰驿来京　　

○增设四川大宁县、水路盐引一千一百五十二道。从总督阿尔泰请也　　

○丁酉。上诣皇太后宫问安　　

○加赈甘肃会宁县。本年旱灾贫民。并蠲缓额赋　　

○戊戌。谕军机大臣等、据杨廷璋奏、查审和尔景阿、受贿减租。分别定拟一摺。所办殊未允协。已交军机大臣、会同该部另行核拟矣。和尔景阿、以旗员奉委。查丈郭炌入官地亩。敢于所到之处。串通婪索。任意减租。内如肃宁县地亩一项。原租二百三十两。竟减至六十四两。为数不及三分之一。至按其丈过各处。积算所减额租。不可胜计。是其舞弊亏公。乃本罪之万无可贷者。该督定案时。理应统核所减租额。照侵亏律拟罪。方为允协。若该犯收受馈送盘费礼物。共银六十余两。不过本案中之余罪。何竟照此计赃定拟。遽以折枷鞭责了事乎。况该犯各处所减原租。数至如许之多。安知非豫为地步。事过之日。向地户等陆续按减数索谢。此乃案情紧要关键。岂可转置之不论。该督久任封疆。屡经审办案件。不应轻重失当若此。杨廷璋。著传旨申饬　　

○兵部奏、现在武进士拣选届期。应分别等第以营卫用。得旨、此次拣选一等二等之武进士。著该部带领引见。再降谕旨。并著为令　　

○经略大学士公傅恒奏臣自到永昌以来。查看阿桂、诸事黾勉。前在野牛坝催趱船只。颇为竭力。其所过新街蛮暮一带。已被缅匪蹂躏。粮石无可掠取。老官屯贼。去岁即知大兵前进。立栅防守。苏明灿到时。阿桂仅领兵三千余名。即使前往。未必能克。尚非坐失事机。现在军营赖其协助。副将军印务。仍暂令阿桂办理。候旨定夺。得旨、可已降旨矣　　

○己亥。以原任礼部尚书观保。署左都御史　　

○以翰林院侍讲吉善。署日讲起居注官　　

