<!-- { "loadSidebar": true } -->
○又谕曰、湖广总督图思德。简任封疆。宣力有年。实心任事。正资倚任。忽闻溘逝。深为轸惜。所有应得恤典。著该部察例具奏　　

○以工部尚书富勒浑、为湖广总督。吏部侍郎绰克托、为工部尚书　　

○旌表守正被戕湖北竹溪县民江文珍妻陈氏　　

○己未。谕曰、吏部侍郎员缺。著惠龄调补。所遗工部侍郎员缺。著海成补授。惠龄、海成、现俱出差。其未到任之前。吏部侍郎事务。即著绰克托兼署。工部侍郎事务。仍著福康安署理　　

○谕军机大臣等、据陈辉祖奏、豫省本年、除仪考十九州县、被水成灾之外。其余收成。均在八分以上。但民间元气初复。户少盖藏。所有应徵新旧钱粮。不能同时并徵。请将本年应徵丁地钱粮。除被灾各属蠲免外。其余与通省丁地。统于乾隆四十五年为始。分作三年带徵归款等语。已于摺内批、新正有旨矣。豫省自上年办理堵筑事宜。已阅十八月。通省运料集夫。不无藉资民力。本年虽登丰稔。而民气未复。新旧并徵。稍形拮据。自属实情。目下距新春颁发谕旨到豫时。尚几一月。著传谕陈辉祖、饬令各该地方官。即将本年应徵丁地钱粮。先行停止徵收。俾通省闾阎。均沾实惠　　

○协办大学士程景伊等奏、经书中语句雷同者。向无不许命题例。但场中易嫌牵混。请敕礼部、增入条例。凡系一样句法。不得命题。又现在覆勘试卷。见外省誊录。错误甚多。并有朱色闇淡。不辨字画者。请并敕各直省监临、提调等官。届期认真督办。从之　　

○命工部尚书嵇璜、兼翰林院掌院学士。吏部侍郎王杰、充武英殿总裁　　

○庚申。谕、日下旧闻考。著派梁国治同办。音韵述微。著派德保同办　　

○又谕曰、瑞麟身为宗室。乃假刻钤印。冒占民租。甚属卑鄙不堪。仅照例折罚拘禁。不足示惩。瑞麟著改为拘禁一年。并罚钱粮一年。以示儆戒　　

○谕军机大臣等、现在大学士于敏中病故。家内诸事。须人主持料理。伊弟于易简。著即来京。为之照料一切。到京时、不必驰赴宫门。可即至伊兄家内、妥速经理。完竣后亦不必赴宫门请安。即行回任。办理明春差务。著传谕国泰、详悉告知于易简、速行来京。所有山东按察使事务。著国泰简员署理。将此由六百里谕令知之　　

○以工部尚书绰克托、为镶黄旗蒙古都统　　

○辛酉。谕、辽史、元史、著添派和珅、曹文埴、同办。明史、著添派王杰、窦光鼐、同办　　

○谕军机大臣等、本日明通奏到、甄别教职、佐杂。及属员并无亏空各摺。俱系该府尹单衔具奏。殊属非是。奉天府尹事务。已令全魁兼管。则明通奏办诸事。自应与全魁、会衔入告。现在全魁陛见来京。明通所奏各摺。不于全魁起程之先。会同办理。竟以单衔具奏。全魁、明通、均属不晓事体。全魁、已令军机大臣。传旨申饬外。明通、并著传旨申饬　　

○又谕、本日兵部、将年满副将刘明智。带领引见。已照例令其仍回原任矣。刘明智、虽据该督、以该员材技优娴。晓畅营伍。保送到部。但其将来是否堪胜总兵。著传谕李侍尧、即将该员平日居官为人如何。能否胜任总兵之处。详悉据实覆奏　　

○又谕、前因阿桂等奏、豫省所办料物。渐次用完。续购不易。是以传谕杨景素、国泰各于邻近州县。购办秸料数千万斤。以备应用。本日据阿桂等奏称、豫省购办不易之故。止系价值渐增。运脚累重。并非物料短少。现在尚可筹办。无须邻省协济等语。豫省应用秸料既无需协助。则直隶、山东。自可毋庸购买。但杨景素等接奉前旨。业已经旬。谅所买物料必多。若仍发还民间。令还价值。未免转滋纷扰。著传谕杨景素、国泰、酌量情形。如其尚可发还。即妥为办理。若有不能发还之处。则该二省、俱有河务工程。此项已购物料。正可留备岁修之用。杨景素等、务宜饬属妥办。毋使闾阎稍有滋累。将此由六百里发往。仍著将作何办理情形。据实覆奏。并传谕阿桂等知之　　

○命协办大学士程景伊、充三通馆正总裁。左副都御史曹文埴、充副总裁　　

○壬戌。谕曰、兵部奏、定拟婪索越境之俄罗斯等什物。私行释放之章京达玛璘等、罪名失出。请将会同列衔具奏之黑龙江副都统官福革职等语。此案将军傅玉。经该部议以革职。朕已加恩调补杭州将军。仍带革职留任。官福、亦著加恩从宽革职留任　　

○癸亥。上御乾清门听政　　

○以太常寺卿达敏、为内阁学士兼礼部侍郎　　

○以伯都讷协领乌雅尔达、为伯都讷副都统　　

○甲子。谕、向遇年节。督抚等原无贡灯之例。惟直隶距京甚近。从前方观承、曾于年底进灯数对。以备赏用。此后周元理、杨景素、相沿呈进。尚属可行。其余远省。从无此事。督抚等、惟在勤职奉公。实心任事。前曾屡降谕旨。禁止贡献。乃今岁各省、颇有贡灯者。殊属无谓。现已谕令奏事处。凡向来未经进灯之各督抚。一概不准接递。如有仍复进献者。当以违制论。将此通谕知之　　

○又谕、今日健锐营、带领引见人员内。所奏本身名字。清语生疏。音韵错谬。成何事体。清语乃我朝根本。自应以满洲正韵为主。岂宜舛谬。若不及今严行整顿。相沿日久。更不知何所底止。凡引见人员引见以前。该管大臣拣选时。伊等不禀告履历乎。若有音近汉人语气者。竟不训饬乎。此事殊有关系。著交八旗各营大臣等、嗣后教训所属人等清语。务令吻合满洲正韵。断不可似此舛谬。所有引见人员。再有似此具奏者。必将该管大臣治罪。　　

○谕军机大臣等、据毕沅奏、伊母今年七十一岁。旧疾复发。近更加重。自觉心神瞀乱。恐于公务兼顾维艰。请旨简员赴陕接任等语。所奏不必如此。已于摺内批示矣。伊母年越七旬。旧病发作。延医调治。尚可就痊。著传谕毕沅。速将伊母病症。上紧医治。其巡抚事务。仍尽心办理。倘伊母病复加重。有不能复起之势。即一面将巡抚印务。交尚安护理。一面由驿驰奏。至现在伊母病势如何。并著据实具摺奏闻　　

○乙丑。谕军机大臣等、据阿桂等奏、德成于初八日夜间抵工。将面奉谕旨。及朱笔指示河图形势。传谕到工。其南北两坝。一面遵照谕旨。由南坝向北软镶。俟合龙时、始两坝并进。至挑水坝、可否接注倒扎洪之处。今拟于挑水坝下水。斜向东北。再接做三四十丈。如鱼鳞埽式。可得挑溜之益。又朱笔所点。谕令用船动荡。令溜势趋入引河。法实至善。自当遵照办理。惟引河上唇一带。拟将上唇、再开宽十九丈。以迎溜势等语。均祇可如此做去。看若有益。更向前进亦可。已于摺内批示矣。此次河工合龙。办理实属非易。昨令德成前往。亦因其略晓工程。且因伊曾堵筑永定河漫口。是以遣令前往。原系无聊之极思。亦于另摺内批谕。德成到彼。甫两三日。即使在南北两坝引河各处。详悉查看。其于河务情形。亦岂能如阿桂等三人。经年累月。驻工目击之亲切。其所称将倒扎洪之东。另开河口。宽二十丈。长三百余丈。接入旧引河。不必俟现挑引河完竣。即得合龙等语。袁守侗因其言甚迫切。商令止将倒扎洪、再向东展宽十余丈。仍俟引河开完。再行合龙。不必另开一道。亦系将就完事之见。看来德成、于河务竟未谙悉。而高兴轻事。其素性原系如此。与其信彼。莫若信阿桂等三人。亦于摺内批示。德成即著回京。不必仍留工次。阿桂等、即将所奏办理各工。督率员弁。竭力上紧赶办。迅速奏功。昨阿弥达回京。奏称挑挖引河。须俟正月底完工。计其时犹在桃汛之前。尚不为迟。惟日夜企祝天佑神助。早得蒇工耳。将此由六百里加紧传谕知之　　

○又谕曰、博清额等奏称、俄罗斯固毕尔那托尔。遵檄将越境之犯十七名。俱擒向交界处。与天朝人当面治罪矣。其满济等案内。应治罪之俄罗斯人、伊什提纳卜。俟拏获时、再行治罪。吁请遵照从前谕旨。开通贸易。又再四恳求。将伊处人费约托尔放还。咨呈前来等语。前因固毕尔那托尔恭顺。恳请贸易。朕曾降旨准行。因尚有未完结之事。暂行停止。今固毕尔那托尔。俱遵照完结。再四恳求开通贸易。并请放还费约托尔。著传谕博清额等、即遵前旨开通贸易。并饬该部、将费约托尔。派员护送。由驿站递交常青。转送库抡。交博清额等。其于何时贸易。费约托尔何时交与俄罗斯。著博清额等即行奏闻。再玛玉尔诈索之马四匹。昨曾敕部咨行黑龙江将军。如数发给俄罗斯。并令转咨博清额、傅玉矣。将此一并传谕博清额等、马四匹、如应给。则行文黑龙江将军给与。如事已完结。无庸给与。亦不必拘泥前旨。其可否给与之处。著博清额等酌定。一面具奏。一面咨行永玮。并传谕永玮、给俄罗斯之马四匹。惟视博清额等咨文行止。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十六



大清高宗法天隆运至诚先觉体元立极敷文奋武孝慈神圣纯皇帝实录卷之一千九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。十二月。丙寅。谕军机大臣等、贵州安笼镇总兵彭廷栋。来京陛见。看其人尚明白。但未知其平素居官若何。其在总兵任内。是否能教练弁兵。整饬营伍。将来堪胜提督之任与否。著传谕李侍尧、舒常、据实查明覆奏　　

○丁卯。谕曰、毕沅、现在丁忧。陕西巡抚员缺紧要。即著刘秉恬、前往署理。不必来京请训。伊曾任封疆。且守制已届一年。现因一时不得其人。暂令署理。并非开在任守制之例也　　

○谕军机大臣曰、毕沅、现在丁忧。即应回籍守制。明春朕南巡。经过苏州时。伊尚在百日内。未便前来接驾。计回銮至苏。正在三月望后。伊百日之期亦满。尔时在彼伺候接驾觉为妥协。接到此信。即行遵照。不必覆奏。尔等寄信知之　　

○加赈湖北沔阳、潜江、荆门、江陵、监利、荆州、荆左、七州、县、卫、本年水灾饥民　　

○以故二等男成德子额尔经额、三等男穆尔泰子长庚、袭爵　　

