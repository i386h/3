<!-- { "loadSidebar": true } -->
○召见诸王满洲大臣等、宣示办理平定准噶尔事宜。并训饬臣工。谕曰、今日召见尔等。特为晓谕办理平定准噶尔。及满洲臣仆。昔年勇敢。迩来怯懦之故。准夷乃极边小丑。从前台吉噶尔丹策零、肫然遣使。奏请贸易。朕为中外共主。示以柔远之仁。准其所请。俾获微利。暨噶尔丹策零殁后。伊子策妄多尔济那木扎勒、承袭台吉。颇肆凶暴。喇嘛达尔扎、因弑夺之。然策妄多尔济那木扎勒、系噶尔丹策零之子。喇嘛达尔扎、亦名为噶尔丹策零之子。朕于准噶尔、初无利其土地人民之念。而彼又极恭顺。朕是以置之度外。任其存留而已。今达瓦齐、系噶尔丹策零属下之人。获罪于喇嘛达尔扎。逃入哈萨克、潜来原游牧处。戕弑喇嘛达尔扎。夺据台吉。朕果贪取其地。乘伊之乱。何难兴师问罪。惟是准噶尔究属边夷。达瓦齐诚能守分遣使乞恩。朕亦必加容恕。是以杜尔伯特台吉车凌等投诚。朕尚遣人于黑龙江等处。勘视通肯呼裕尔地方。安置伊等。并无用兵之意。不意达瓦齐、今岁遣使敦多克等、以阐扬黄教、休养众生、假辞陈奏。则其意竟欲与朕相埒。达瓦齐弑君悖乱。讵可以邻国自居。且今岁辉特台吉阿睦尔撒纳等、又领数万众投诚。朕以天下大君。焉有求生而来者、不为收养之理。转至被达瓦齐戕害。夫收之则必养之。若令附入喀尔喀游牧。非惟喀尔喀等、生计窘迫。数年后、必有起衅逃避之事。则喀尔喀等、转受其累矣。况达瓦齐作乱之人。令即收其数万众。虽目前不敢妄举。而日久力足。必又蠢动。侵我边圉。与其费力于将来。不若乘机一举。平定夷疆。将车凌、阿睦尔撒纳、安置原游牧处。使边境永远宁谧之为得也。然准噶尔之事。自皇祖皇考时。频烦圣虑。历有年所。因机无可乘。故大勋未集。今事机已值。无烦大举。以国家之余饷。两路并进。不过以新降厄鲁特之力。少益以内地之兵。即可成积年未成之功。诸王大臣、宜各奋励踊跃从事。在汉大臣等、原未与议。今满洲王大臣内。惟大学士傅恒、奏请办理。其他尽畏怯退缩。恐生事端。即如策楞、舒赫德、当初因不愿办理。是以于噶尔布来札。虚词恐吓。舒赫德遂张皇失措。擅自移文达瓦齐。与之讲和。当阿睦尔撒纳新来投诚时。策楞、舒赫德、即使伊等寒心。又令其妻子离散内徙。男子留于军营。及阿睦尔撒纳、请兵救援后至之人。又妄为拦阻。彼时朕若不速降谕旨。将舒赫德、策楞、治罪。则新投诚之人。迫切变生。不特当时偾事。而策楞、舒赫德、亦不能自保矣。策楞、虽惑于舒赫德之言。然伊为将军。咎有难辞。故将伊二人俱行治罪。因朕如此办理。伊等始延余生耳。此在怯懦诸臣。或妄以伊等为可矜者有之。无识之言。更何足据。朕此次恭谒祖陵。临幸故土。遍历山河形势。恭阅实录。仰见祖宗创业维艰。而众王贝勒大臣官员等、辅佐亦为不易。总因彼时满洲等、勇于行阵。临敌敢先。故由盛京龙兴。统有天下。至今百有余年。受无穷之惠。尔等皆功勋后裔。盍思效法前人。报国立功。而惟守妻孥以求安逸。闻战阵而甘退缩。朕于此、不无深憾焉。朕尝观明史。当其国势衰微。蒙古宰桑额森、率众侵扰。明国受其挟制。凡额森所言。即勉强奉行。然额森自伊主布哈汗被弑后。额森欲自称汗。遣使于明。明之臣工。率多附和。其中请仍称额森为太师。毅然执奏者。仅二三人。前明君臣皆汉人。又值衰微之际。尚能持正。不稍宽于叛逆。况朕满洲主后。统临天下。当国家昇平强盛之会。满洲臣仆。自应奋勉从事。何所畏惮、而餧怯若是。总之朕总理天下诸务。惟据理独断。应办之事。断不为众所阻挠。如其不可。众虽强为奏请。朕亦断不允行。是皆尔等所共知者。此用兵要务。朕筹之已审。岂以众人怯懦。即失机宜。半途而废。但满洲臣仆。习气至于此极。朕若姑息因循。不速为整顿。振兴旧俗。数年后、不知何所底止也。故召尔等降旨开导。将此宣示八旗大臣官员。以及兵丁等知之。　　

○己未。以协办大学士户部尚书蒋溥、暂管翰林院掌院学士。工部尚书汪由敦、暂管刑部尚书。　　

○庚申。上御太和殿、传胪。赐中式武举一甲顾麟、徐渭刘虎臣、三人进士及第。二甲梁联科等五人进士出身。三甲延恂等五十一人同进士出身。　　

○谕、新授贵州镇远镇总兵诺伦谢恩奏摺。缮写汉字具奏。诺伦满洲世仆。又系武职。伊等任内应办之事。除训练所属兵丁之外。并无如督抚有地方繁剧之事。至于训练事件。尽可缮写清字奏摺具奏。今用汉字奏摺。皆为绿旗习气所染。似此则满洲旧制。竟至废弃。嗣后各省提督总兵官内。如系旗员补授者。除本章著照例仍用汉字外。奏摺俱缮写清字具奏。著交该部通行晓谕。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十四


大清高宗法天隆运至诚先觉体元立极敷文奋武孝慈神圣纯皇帝实录卷之四百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十月。辛酉。上御乾清门听政。　　

○诣皇太后宫问安。　　

○军机大臣等奏、西北两路、应派京兵各一千名。现于健锐营内。挑得一千五百名。余五百名。请在前锋护军内挑派。此项兵内、将健锐营兵一千名。即交副都统莽阿纳带领。同遣往西路索伦、巴尔虎、哲哩木兵前往外。其遣往北路京兵一千名。遵旨派副都统普庆、带领起程。再遣往西路索伦乌拉齐侍卫官员四十名。臣等另选带领引见。报闻。　　

○兵部议覆。吏部尚书管四川总督黄廷桂参奏、松潘镇总兵马良柱、将营中公费及生息银。私借千把兵丁。及弁兵立碑称颂。该镇不加禁止。拔补名粮。专示私恩。致标营各肆荡逸。概置不问等语。应将马良柱照溺职例革职。从之。　　

○抚恤江苏阜宁清河桃源、安东盐城、高邮、泰州、兴化、宝应、山阳、甘泉、海州、沭阳、沛县、等十四州县。并淮安大河二卫本年水灾饥民并分别赈贷蠲缓其本年应徵漕粮漕项、按分蠲免。蠲剩银米、及旧欠缓漕漕项等项。均予缓带有差。　　

○壬戌。谕曰朕此次前往热河。著派庄亲王、諴亲王大学士来保、史贻直、在京总理事务。　　

○以云南楚姚镇总兵王无党、为銮仪使。　　

○以左副都御史舒明、兼正黄旗护军统领。　　

○旌表守正捐躯之直隶晋州民翟英妻王氏。　　

○癸亥谕、现派出征之健锐营兵。及京城前锋护军官员等。著于本月二十一日以前。在圆明园西厂操演。并加恩赏饭。　　

○谕军机大臣等。据玉保奏称、谕令阿睦尔撒纳儹行。先至避暑山庄附近地方。祇候驾临等语。阿睦尔撒纳、诚心归顺。感戴朕恩。急欲瞻仰之意。朕甚嘉之。朕亦急欲。见其人。但本年十一月初九日、冬至南郊大祀。为国家钜典。朕必亲诣行礼。是以初九日天坛礼毕。即于初十日起銮。前赴避暑山庄。向来至避暑山庄。须行六站。今并作三站行走。到彼后。召见伊等。施恩筵宴。意欲多住数日。复以二十五日、恭逢圣母皇太后万寿圣节。应行庆贺礼。于回銮时、亦并站三日至京。朕所以计日并站而行者。无非急欲见阿睦尔撒纳之意。将此寄知玉保、令其晓谕阿睦尔撒纳知之。再现在玛木特私来附近边卡之布拉罕察罕托辉游牧经班第等、向玛木特遣来之玛什三音等。询问明确。即行拣派精兵。办给马匹口粮。令萨喇勒、班珠尔、率领齐木库尔、扎木参德济特普尔普等、越索勒毕岭。抄其后路往拏。俟拏获玛木特时。查明阿睦尔撒纳属下被掳什物。追出给领将此并谕阿睦尔撒纳知之　　

○左都御史杨锡绂奏、五城司坊各员。原为稽查弹压、办理地方事务。近因参罚案多。得缺后、即捐升离任。请自本年十一月为始。司坊官即有力能报捐者。亦必到任一年。方准报捐。得旨、照所请行。　　

○又奏。各省大计。年老有疾二项。多以教职填注塞责。查各省佐杂。如经历、县丞、以下等官。颇有衰庸老迈者向来该管道府、因系末秩散曹。不尽揭报。而督抚见面时少。每致幸居职任。本年正举行计典请敕各督抚、将佐杂等官。详加考察除贪酷等条。仍照例办理外其年老有疾之员。亦俱据实填注。不得姑容。得旨、照所请行。　　

○甲子。上诣皇太后宫问安。　　

○幸圆明园。　　

○谕军机大臣等、永济库失窃银两一案。该贝勒等、于发觉时。即应将失窃人犯。迅速严行根究。自得实情。乃始则请。派司员查审。经朕训饬。仍辗转迁延。其专办之员外郎关良。既应查讯。即当严加看守。乃又懈忽疎防。致令投井自尽。所有失窃真情。至今茫无头绪。节外又出旁枝该贝勒等、所办何事。著传旨严行申饬。此案人犯。著解交内务府总管大臣等、审讯定拟具奏。　　

○军机大臣等议覆、吉林将军傅森等疏称、驻防拉林等处满洲兵。赏给红白银。经前任将军等奏准、展限五年停止。现届期满。仍请展限五年等语。查此项赏银。节经展限十年。仍不能立产。即再展亦属无益。应令该将军、查其限满。即行停止。得旨、此项赏给银两。业经展限期满。自应依议停止念伊等系初次居住。一时停止未免艰难。著再犯恩展限五年。减半支给。此次限满后。断不能展限著通行晓谕伊等知之。　　

○兵部议覆江苏巡抚庄有恭疏称、江省金江、姑苏、二驿驿丞。向属府辖。今驿站钱粮。既归州县经理。请将金江驿归上元县管。姑苏驿、归元和县管。其应支夫马工料。原编上元江宁长洲、吴县、元和、等县徵解亦改归该二县支销等语。均应如所请。从之。　　

○乙丑。旌表守正被戕之直隶望都县民李士林女李氏。守正捐躯之河南淮宁县民栾国柱女栾氏。　　

○广东巡抚鹤年疏报、乾隆十八年广、惠、潮、肇、四府属。垦额外水田税十九顷十七亩有奇。新会等九县。垦税十八顷六十八亩有奇。又广潮、二府。垦额外沙滩税二十顷八十亩有奇。番禺等二县。垦复迁移屯税四十一亩有奇。　　

○丙寅。上幸西厂阅出征兵。赐健锐营官员兵丁等饭。　　

