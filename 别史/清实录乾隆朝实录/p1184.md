<!-- { "loadSidebar": true } -->
○又谕曰。噶勒藏多尔济、乃准噶尔大台吉。今率所属来降。平定准噶尔大功告成必速。此实上天眷佑。大兵所到。不烦一矢。皆已稽首归诚。著将萨喇勒原奏。钞寄班第、阿睦尔撒纳、阅看。料沙克都尔曼济。此时亦当由北路来降。果尔。阿睦尔撒纳可即宣谕汝系大台吉。大皇帝必封以王爵。且我等俱叨受天恩。汝复更何疑虑。仍将何时投诚之处。速即奏闻。至沙克都尔曼济等来降后。亦即应令伊等入觐。西路著派扎拉丰阿、北路著派阿兰泰、同车凌等带领伊等、由阿尔台前至热河。瞻仰朕躬。以地处口外。甚为凉爽。于蒙古人颇相宜也。再应入觐之人。倘为数无多。即俱令前来。如因人众。乘传稍难。即令大台吉数人先来。余人另为一班。俟明年入觐亦可。仍将现在前来人数、及何日起程之处奏闻。其应封爵秩之人。亦应查办。且查封时。即可灼知其户口多寡之数。阿睦尔撒纳等。并应将从前先至热河。如何深受朕恩之处。详悉晓谕。俾伊等共知庆忭也。　　

○又谕曰。莫尔浑等、不知现在军行情形。未免妄生疑虑。著将萨喇勒所奏噶勒藏多尔济投降一摺。即行钞寄。令传谕众喀尔喀等。共知成功迅速。所有应来入觐之人。已另谕两路将军等办理。但伊等前来骑驮牲口。及所食口粮羊只。若照去年令喀尔喀等豫备。未免拮据。此时豫备各队官兵牲口羊只甚多。如前队一至伊犁成功。则后队之兵。毋庸更进。即可将所余牲口羊只。安设台站。供给新降人等。著派兆惠专管。务即妥协办理。无致贻误。并将不令喀尔喀等豫备之处。明白晓谕。俾知朕体恤远人至意。　　

○吏部议准、河东河道总督白钟山奏、东平州河道绵长。州判一员。难以兼顾。请将州同改归河缺。分管运河。仍兼管本任地方事务。从之。　　

○予故镶红旗护军统领常在、故天津镇总兵官苗国琮、祭葬如例。　　

○癸卯。谕大学士等、西师报捷。噶勒藏多尔济抒诚内附。西陲诸部。相率来归。愿入版图。其日出入昼夜节气时刻。宜载入时宪书。颁赐正朔。以昭远裔向化之盛。侍郎何国宗、素谙测量。著加尚书衔。带同五官正明安图、司务那海、前往各该处。测其北极高度。东西偏度。绘图呈览。所有坤舆全图、及应需仪器。著何国宗酌量带往。　　

○吏部议、江西解任按察使范廷楷、刑求谢祥一案。应照例革职。前任江西巡抚范时绶、照例降二级调用。得旨、范廷楷著革职来京。该部带领引见范时绶著于补官日降二级用。　　

○以城守尉伊凌阿为京口副都统。　　

○是月。署两江总督尹继善奏、准廷寄、交议署河臣富勒赫所请河兵饷银改给本色。查河营兵。向止给银。今富勒赫以买米拮据。请于沿河附近州县仓米。月支三斗。斗扣饷一钱补还。但仓粮仅堪储备赈粜。江省米贵。一钱扣项。断难买补。且标营操防兵本折兼支。约计与河营止给饷银等、无庸改易。报闻。　　

○江苏巡抚庄有恭奏覆、上年据盐城县详称、新兴、伍佑、两场堤外海滩。系每年淤长无粮草地。例应民灶共樵。乃灶民影占。致相争讦。今吉庆奏请将范公堤外公滩。俱归灶户。臣惟有秉公查议。得旨。是吉庆若有偏徇灶户之处。即一并参奏。　　

○江西巡抚胡宝瑔参奏、按察使范廷楷、奉旨拏胡中藻。缓行疎懈。致家属得销毁寄顿。且胡中藻居乡积恶。有欲告理者。范廷楷转饬属处治。又奏、知县李蕴芳、奉胡中藻为师。互相标榜。事发。思销毁灭迹。现严究。得旨、此人实可恶。非范廷楷之比。尚可宽也。　　

○浙江巡抚周人骥奏、海塘险要处。拟仿河工。豫备物料。得旨、莫若仍旧贯。何必开此冒销之端。如数年不用。岂不虚糜。且向亦未因不备料而误事也。　　

○协办陕甘总督尚书刘统勋奏、遵旨查出鄂昌诗稿札稿及书札。臣与鄂昌共事甘省。见其书词闪烁。好为隐饰。意其不过遇事多疑。识见鄙琐。今阅札稿。除发价派属员代买物件等事。罪止不应外。至如闻伊弟鄂容安将有北路之命。遂有奈何之辞。又于史贻直则夤缘纳贿。于黄廷桂则舞弊市恩。实出意料之外。谨签进。得旨、汝如此不瞻顾直奏。何愁不永受朕恩耶。勉之。　　

○调任陕西巡抚陈宏谋奏覆、吴绍诗浮销银两。臣等定罪拟斩。未有轻纵。得旨、朕之谕旨。原指汝等祗谓该道坚供二字而无确据而言。非谓汝等定罪有轻纵也。今此摺仍不明晰。然吴绍诗、本无可加之罪也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十五



大清高宗法天隆运至诚先觉体元立极敷文奋武孝慈神圣纯皇帝实录卷之四百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年乙亥夏四月甲辰朔享太庙。上亲诣行礼。　　

○谕曰屠嘉正不胜按察使之任著降补贵州古州兵备道所遗贵州按察使员缺。著崔应阶补授　　

○谕军机大臣等班第奏、擒获厄鲁特六人。询知巴朗、与乌梁海同在讷齐库地方。都噶尔在那木地方。现在遣兵往擒。西路并遣人前来通信班第等亦将四月望前后。可至博罗搭拉之信。通知西路。两路声息交通。噶勒藏多尔济等人众俱各前来投诚。由此观之。仰荷上天默佑肤功必能迅奏。前已降旨两路将军令将派出应来入觐人众。交扎拉丰阿、阿兰泰、车凌等带领。由阿尔台前赴热河。著再传谕两路将军、伊等兵抵伊犁。将抚定准噶尔全部事宜。部署略定。即将应行入觐者。派出前来。如于八月初间即到。值朕驻跸热河时。赐宴赏赉。仍可令伊等扈从木兰行围。倘时日不及。则竟候朕木兰回銮。于十月初间。至热河陛见亦可。班第等、即遵旨酌量定夺。一面办理。一面奏闻。其安设台站事务。已降旨令兆惠承办。即转饬兆惠。豫为妥协办理。　　

○乙巳。谕军机大臣等、西北两路将军等、在外劝劳。朕甚念之。欲加恩赏赐食物。路远难致。及到彼处。亦不可食。奶饼犹可致远。每路分赏四匣。著传谕阿睦尔撒纳、萨喇勒、接到时。自将军以至在军营大臣。及新降大头目人内。俱行赏给。俾沾朕惠。再此次用兵。荷蒙上天眷佑。诸事俱属顺适。此赏赐到时。想大功必已告成。朕甚望捷音也。　　

○兵部奏、发往闽省驻防官兵。请沿途给船。得旨、依议。兵丁沿途经过各省水陆地方。除该督抚遴委妥员。豫备接送外。应特派大员、照料弹压。以防滋扰。直隶、著派永宁。山东、著派阿尔泰。江苏、著派彭家屏。浙江、著派同德。在于各本境内稽查料理。如有滋生事端。惟伊等是问。嗣后发往闽省驻防各兵经过。俱著仍派伊等。若该督抚等、因巳有特派大员。不复留心照看。亦必不能逃朕洞鉴。　　

○丙午。谕军机大臣等、据阿睦尔撒纳奏、额林哈毕尔噶之宰桑阿巴噶斯等、迎接我兵。投诚前来。阿睦尔撒纳、即晓谕抚慰。遣人收服伊等属下人众。又将我兵分路前进。阿睦尔撒纳、亲身带领。先往集赛鄂拓克处。收服人众。办理颇中机宜。阿巴噶斯、乌勒木济、哈丹、俱系准噶尔旧日大宰桑之子孙。今既诚心归顺。朕深为眷念。著加恩将伊三人。俱授为散秩大臣。先赏给孔雀翎。俟另遣御前侍卫赍衣帽等物。前往颁赐。即将此旨、先行晓谕伊等知之。再观阿巴噶斯之词。尚未悉噶勒藏多尔济、业巳投诚。今西路已遣人往收噶勒藏多尔济。将此一并晓谕阿巴噶斯等知之。　　

○又谕曰、投诚之额林哈毕尔噶宰桑阿巴噶斯等、俱系达瓦齐之宰桑。应遵朕从前所降谕旨。另为一支。与玛木特等、一体办理。不得令他人管辖。著班第留意。俟事定之时。另行查办。嗣后陆续前来投诚人内。有似此等者。俱照此办理。著即密谕班第知之。　　

○是日起。上以常雩祀天于圜丘。斋戒三日。　　

○丁未。谕军机大臣等、胡中藻、自回籍后。所作诗稿甚少。且其词气与刻集迥异。必由先已知觉。讯据胡中藻、有广信府亲戚张绍衡、自京捐纳回南。至伊家吊唁。见书架上有坚磨生诗集刻本。因说此书已达御览。胡中藻问你何所闻。张绍衡答以裘曰修即曾说过之语。随遣人询之伊兄张绍渠。据称、张绍衡上年三月回家。此后并未来京。亦未到伊任所等语。著传谕胡宝瑔、即速提张绍衡到省密讯。张绍衡是否闻之裘曰修。裘曰修如何向伊说知。是否嘱伊传语胡中藻。伊如何传述之处。一一讯取确供。在张绍衡不过无心传述。有则不必躲避。无亦不可妄承。或伊别有来历。总期究出实在情形。使此事明晰。如张绍衡能将实情供出。尚无大咎。若支吾揜饰。亦必终于水落石出。该抚先将供情由驿驰奏。一面将张绍衡押送来京质对。再胡中藻在本籍曾刻诗斗方。诋毁地方官。其中必有关涉朝政处。何以查送杂稿诗片内。并无此件。该省如有人收存。务须查追。再胡中藻家中书籍内。有豫变纪略二本。复斋录六本。查系何等书。有无关系。一并送来　　

○定北将军班第奏、三月十九日。据副将军阿睦尔撒纳文称、进兵至额尔齐斯。查伊苏图、铿格尔、乌拉克图等处。俱可屯田。现留贝勒齐木库尔等。俟护军统领塔勒玛善到时一同指示耕种再现在奏明前赴察罕呼济尔地方。所有后队续进大兵。迅行方为有益臣即行催塔勒玛善速往。臣现于察哈尔兵一千五百名内。拣选马力健壮者六百名。臣与喀尔喀王桑寨多尔济、贝子三都尔扎卜公车登萨木丕勒等。星夜减装。紧随副将军等进发。余兵饬令副都统柏起、统领继至。报闻　　

○戊申。上诣南郊斋宫斋宿。　　

