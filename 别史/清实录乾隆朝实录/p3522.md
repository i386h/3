<!-- { "loadSidebar": true } -->
○谕军机大臣曰、惠龄奏、据茌平县禀报、接递两广总督福康安、自江西建昌驿、驰递五百里报匣。因马夫行至教场铺地方。马惊被跌。以致报匣压坏。现提马夫严讯。并将不行慎选之知县、另行核办等语。驿站马夫。驰递文报。马惊被跌。原属猝不及防。途中常有之事。此等文报往来。地方官亦断不敢私行偷阅。捏称马夫跌损。此次压坏报匣。谅无别项情弊。该马夫因急于驰递。以致马惊被跌受伤。其情尚属可悯。著惠龄、即赏给银五两。令其养伤。以示体恤。至该县差遣马夫。驰递报匣。安能保其途间、必无马惊等事。此次压损报匣之马夫、及该地方官。竟可置之不问。将此谕令知之。　　

○吏部兵部议奏、据四川总督鄂辉奏称、雅州府属天全州。自雍正七年。改土归流。未立州学。其应试取进童生。附归雅州府学考课。现在人文日盛。该州距府窎远。应于该州专设教官。以资训迪。请将芦山县训导。裁改为天全州训导。俸银役食。即由芦山拨改。文庙旁现有余屋。改为学署。廪增名额。即于雅州府学内酌量拨归。又嘉定府峨眉县峨边营。从前未改阜和协时。归泰宁协兼辖。迨泰宁改为阜和协。副将衙门。移驻打箭炉。距峨边营千里。一切稽察考拔。鞭长莫及。查协属各营。本系提督管辖。而峨眉距省止三百余里。应将峨边营、改隶提督就近专管。毋庸复隶阜和协兼辖。均应如所请。从之。　　

○豁免贵州运员雷平、遭风漂溺白铅七万斤有奇。　　

○壬戌。谕、刑部议覆吉林将军、审拟屈常祥、戮伤米文禄身死一案。核其情节。龙德成纠集多人。强抢良家孀妇。以致酿成人命。情殊可恶。刑部照该将军所拟。仅将该犯发极边充军。不足蔽辜。著发往伊犁。给兵丁为奴。以示惩儆。屈常祥因女被抢。赶至龙德成寓所。听闻伊女在屋内哭喊。即欲进屋拉救。又被米文禄拦阻。随用刀将米文禄向戳致毙。系恐伊女被奸污。迫于救护。情尚可悯。屈常祥、照奸夫已离奸所。本夫登时逐至门外。将奸夫杀死不应重律。改为杖八十。以昭平允。　　

○谕军机大臣曰、吴省兰、谢升授内阁学士恩摺内。有宣批诺之谟一语。其意以内阁学士。职司批本。故用批诺二字。但史册所载。如后汉之南阳宗资主画诺。系指太守不事事而言。南齐江夏王萧铎、学画凤尾诺。系属藩王典故。均与批本无涉。即朕批阅奏摺。用朱笔批写览字。亦不谓之批诺。是诺字虽系用古。此处殊欠切当。朕从不以语言文字责人。因该学政尚称读书人。摺内用字未妥。降旨训示。伊亦不必稍有畏惧也。将此谕令知之。　　

○旌表守正捐躯湖北荆门县民车邦顺妻唐氏。　　

○癸亥。谕军机大臣等、据成德奏、巴塘副土司成勒春丕勒。恳请带同伊弟泽旺诺尔布。并家丁数十名。前往效用。成德即带同前进等语。该土司踊跃急公。著成德酌量赏给缎匹。以示鼓励。至成德此次行走。殊属迟缓。贼匪于九月初七日。业已窜回。计成德十月初五日发摺之期。已及一月。此时成德即兼程趱行。到藏尚需时日。贼匪久经遁去。已属无及。今将成德行走日期。核对西藏程图。计算道里。成德现在始抵察木多迤东之猛普地方。是每日不过行一站。似此迟缓。何时始能抵藏。前因成德平日尚属勇往。朕方虑其冒昧轻进。今乃如此濡滞。岂得谓之勇往乎。著传旨严行申饬、再成德现拟先往藏内。将所带满汉屯练兵丁。交穆克登阿管领。随后进发。则穆克登阿。行走更成成德之后。著该总兵带领兵丁。趱程前进。毋致再有迟误干咎。鄂辉接奉此旨。亦应督率兵弁。赶紧抵藏。以便一切事宜。遵旨筹办。不可又似成德之按站行走。致稽时日也。　　

○又谕、据孙士毅奏、筹办粮运各事宜。实在尽心。可嘉之至。摺内称、军行所用粮石。从内地运至西藏。每石需价三十余两。若就藏地采办。即倍价取买。每石不过三两等语。若果能如此。则所省至十倍。尤见尽心筹核。不致帑项虚糜。节经降旨。不令多兵前往坐食藏米。亦即为此。孙士毅务当事事如此酌筹妥善。俟明春大兵进剿时。使粮饷得以源源接济。即孙士毅一人之功也。著随报赏给孙士毅御用大荷包一对。小荷包四个。以示奖励。至口外军粮。全资乌拉运送。向来官给价值。土司既有从中克扣之弊。乌拉因之噖足不前。或中途抛弃脱逃。殊有关系。或令地方官将应付价值。当面散给俾豫备乌拉之番众。咸受实惠。自必更加踊跃。并著孙士毅酌量办理。若土司等、果能急公报效。不敢暗中克扣。上紧雇备运送。所有应给价值。仍可发交土司转给。不必拘泥遵旨。孙士毅自能仰体朕心。办理俱臻妥协也。　　

○又谕曰、孙士毅、系署理总督。祇应全食尚书实俸。但现在办理进剿廓尔喀贼匪。及筹运粮饷事宜。甚为妥协。且在彼往来照料。需用较多。恐形拮据。著加恩于总督养廉内。与鄂辉各分半支食。以示体恤。　　

○甲子。上御乾清门听政。　　

○谕、近来大学士九卿奏事。及各衙门带领引见。朕于夙兴之时。一经询问。即据奏事处奏称。俱已伺候齐集。朕因年高少寐。每当丑寅之际。即垂衣待旦。日以为常。而诸臣因请驾较早。率皆先时祇候。且汉大臣中。多有住居城外者。趋朝自必更早。如诗所云东方未明颠倒衣裳。殊属无谓。况自今冬月日短。朕用膳办事。总在卯正以后。诸臣早集朝房。亦无所事。嗣后各该衙门。遇有陈奏事件。及带领官员引见。俱著于卯正到齐。亦不为迟。以示体恤。　　

○又谕、据明兴等、查出驻劄巴尔楚克卡伦之护军校玉保。私役回民。勒索回子伯克马匹等事。请将玉保革职。留于叶尔羌折挫差使等语。玉保驻劄卡伦。乃敢违例私役回民。勒索商伯克沙瞒苏尔马匹。殊属卑鄙不堪。即著革去护军校。从重治罪。百日满时。鞭一百。留于该处折挫差使。明兴将此事查出。并不袒护即据实定拟参奏。所办尚是。明兴等著交部议叙。余著照明兴等所奏行。并将此通谕驻劄新疆大臣等。嗣后遇有此等事件。俱著照此留心。妥为办理。　　

○察哈尔都统乌尔图纳逊奏、苏尼特两旗。连岁旱荒。自蒙恩赈济后。雨泽如期。年谷顺成。野外生滋楚拉□(石

□又)□口□勒。甚属丰稔。比户俱收藏御冬。各处就食者。俱回家乐业。臣所管戈壁内。十余台站。亦广产楚拉启勒。该处人等所收。足支来岁青草发生以前之用。谨囊封进呈。御制沙蓬米诗序曰、蒙古东西苏尼特。连年被旱。已即优加赈恤。兹据察哈尔都统乌尔图纳逊奏、前岁苏尼特、野外所生楚拉启勒。居人藉此糊口。并囊贮呈览。是米内地所无。询之亦无知者。恭阅皇祖御制几暇格物编有曰。沙蓬米者。枝叶丛生如蓬。米似胡麻而小。可为饼饵茶汤之需。凡沙地皆有之。鄂尔多斯所产尤多云云。今询之蒙古人与几暇格物所言。形状悉合。且西苏尼特。地连鄂尔多斯。则楚拉启勒。即为沙蓬米无疑。是米尝之鲜有滋味。而荒年赖以全活者甚众。览奏为之心恻且慰。因成是什。诗曰、东西苏尼特。前岁遭洊饥。由冬至夏秋。雨雪总未滋。所赖沙蓬米。沙地自生斯。然亦竟因旱。资食逊往时。闻之心恻然。遣赈银米施。天恩幸转旋。膏＜雨澍＞霈如期。嗟嗟蒙古众。乃得免流离。蓬米亦稔熟。户户饘粥炊。呈来一试尝。例草根树皮。北望心虽慰。调燮愧自知。　　

○命礼部尚书刘墉、工部尚书彭元瑞、仍在紫禁城骑马。　　

○调工部侍郎松筠、为户部左侍郎。　　

○以洗马达庆、侍讲那彦成、曹振镛、充日讲起居注官。侍读学士吴树本、署日讲起居注官。　　

○乙丑。上御懋勤殿。勾到江苏、山东、情实罪犯。停决江苏斩犯三人。绞犯六人。山东斩犯二人。绞犯十人。余一百十四人、予勾。　　

○谕、国初以来。设立议政王大臣。彼时因有议政处。是以特派王大臣。承充办理。自雍正年间。设立军机处之后。皆系军机大臣。每日召对。承旨遵办。而满洲大学士尚书。向例俱兼议政虚衔。无应办之事。殊属有名无实。朕向来办事。祇崇实政。所有议政空衔。著不必兼充。嗣后该部亦毋庸奏请。　　

○以少詹事庆善、阮元、为詹事。　　

○丁卯。谕军机大臣等、据书麟等、奏审办外委地保、贿纵贩卖私磺人犯一摺。已交该部议奏矣。案内李言一犯。贩卖私磺。业经弁兵查拏。輙即乘间逃逸。实属可恶。该督等务须饬属严拏务获。该犯原籍山东。并著惠龄一体查拏。务期弋获。毋任漏网。至该督等所称民间需用硫磺。若照定例。由县详府。由府详司。未免稽延时日。请每年由布政使衙门。豫印空数印票。发给州县。遇有商贩请领。查明填发等语。硫磺一项。为民间需用之物。该商贩等报明州县后。辗转批详。耽延时日。固属于民不便。但由布政使衙门。豫印空数印票。发给州县。亦难保胥吏等、无藉端勒索等事。惟在该督等随时留心。严加稽察。毋使法立弊生。俾商民两便。方为妥善。将此谕令知之。　　

○又谕、现在剿办廓尔喀贼匪。索伦达呼尔兵丁。向为得力。著都尔嘉、将呼伦贝尔兵。挑选六百名。打牲兵。挑选四百名。照例办给马匹路费。令呼伦贝尔兵。从多伦诺尔行走。打牲兵。从八沟行走。迅速到京。所有领兵官。现令海兰察、拟定富里善等十四人。将名册交与都尔嘉、遵旨办理。即行起程。并严饬该管官员。沿途管束兵丁。毋令稍有滋事。　　

○戊辰。谕据孙士毅参奏庸懦无能之川北镇总兵富禄一摺。富禄身系满洲。又为专阃大员。当此藏内用兵之际。并不自请随征效力。及闻孙士毅代诸神保、袁国璜具奏。吁请出兵。富禄中怀恇怯。张皇失措。实属可笑可鄙。向来满洲人员。于出兵之事。最为勇往。无论急思自效者。固皆踊跃争先。即非出自真诚。亦必顾惜颜面。勉为吁请。乃富禄知有西藏军务。且经孙士毅于接见时。示之以意。竟尔置若罔闻。不特不图自奋。且并未以虚词陈请。尤属可恶。孙士毅据实参奏。所办甚是。若仅勒令休致。转得安居自便。不足示惩。富禄、著革职。发往伊犁。效力赎罪。所遗川北镇总兵员缺。即令诸神保补授。　　

○己巳。上御懋勤殿。勾到河南情实罪犯。停决斩犯五人。绞犯九人。余一百人、予勾。　　

