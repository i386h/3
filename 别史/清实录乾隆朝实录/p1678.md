<!-- { "loadSidebar": true } -->
○定亲老改调近省人员赴补时引见例。谕、向来亲老改补近省者。赴补时即照例归部坐补原缺。得缺后然后引见但念该员等、在部需次动辄经年。其材具寻常者。原不妨稍待时日。倘其中或实有出众之材。坐令淹滞未免可惜。嗣后著照病痊赴补之例。一体带领引见。候朕酌量降旨。发别录用。又例称此项人员内。在改补之缺。一经卓异。即改入升班免其坐补原缺。同一养亲。而得遇荐剡。遂为终南捷径。恐日久渐开夤缘趋避之风。将来此等改补近省卓异人员。并著该部于引见时。将缘由附摺声明。其公当与否。自难逃朕洞鉴。如此。则有用者既可及锋而试。而卓荐者亦可杜干进之门。无枉无纵。于铨政更为平允。著为例　　

○旌朕守正捐躯之江苏甘泉县民纪尚龙妻许氏　　

○壬子。上御太和殿传胪。赐一甲秦大成、沈初、韦谦恒、三人进士及第。二甲董诰等五十五人。进士出身三甲鲁河等一百三十人。同进士出身。　　

○幸圆明园　　

○谕、查仓特派都统大臣。御史原为放米时。查察不肖匪徒。行私作弊而设。乃行之日久。所派大臣官员等。至期竟有偷安不到者。即云本任别有差遣。然都统御史中。亦必有一员前往莅事。若二人皆不往。弊端何由厘剔。著通谕派出查仓之都统御史等。嗣后放米之日。务须亲赴稽查。即别有差遣。二人中必令一人前往。毋许全行旷误　　

○盛京将军舍图肯。奉天府府尹耀海等奏、承德、辽阳、海城、盖平、铁岭、锦县、宁远、广宁、义州、九州县。粟米价自八钱至一两四钱不等。高梁价自五钱五分至八钱四分不等。均可采买运直。此项米价。及由陆至海运费。需银甚多查将军衙门存贮备用。及地丁等银。不敷购办。请于盛京户部。拨银二十万两。仍有不敷。应拨何项。候旨遵行傥一时不能购足。先将奉省旗民仓存米内。拨出二十万石起运。秋收买补。得旨军机大臣速议具奏寻奏、将军舍图肯等请拨库项购米。未免周折现在京畿一带。已得透雨市价平减。奉省所办米石已可不拘四十万石之数。即于旗民仓存米内拨运二十万石。亦足敷用。从之　　

○河南巡抚叶存仁奏、查豫省常漕各仓储谷甚多且有乾隆二十六年漕米。系例应粜借之项。足拨二十万石运直。无庸采买。以二十万石分四运。每运委同知。通判州判。各一员为总运。佐杂二员分押。河陕道欧阳永＜礻奇＞总办。运费司库动支。余咨方观承商办。所需船只。并咨方观承。阿尔泰。饬属备雇。得旨嘉奖　　

○癸丑。谕曰、御史吉梦熊奏劾方观承。玩视民瘼。徇纵天津道那亲阿。启闸迟延。不能早筹宣洩一摺。此奏方观承实无从置喙。但前命兆惠等赴勘督办时。已有旨将该督交部议处革职特因其在直年久。是以从宽留任。则其贻误之愆。不独该督难以自文。即朕亦安肯稍为回护该御史甫经补缺。即行陈奏。不得谓之无益空言。亦不得谓之事后取巧。至在京科道等员。身膺言责于封疆大吏。不克早拯民艰。况天津近在畿辅道路之口。岂竟毫无知觉。乃自去冬以至今春。并不闻有纠弹之举。而必俟朕巡省畴咨始得刻期浚导耶。是因吉梦熊之奏。而寒蝉之诮。益不能为凡任言官者解矣。方观承已经议处。无可再议。摺内所奏那亲阿。借书吏名色。用轻价承买捐田一节。八旗官员近京置产。原所不禁但既任本地监司。而图踞所部之业。则于官方大有关系。那亲阿现在尚未起程。著交军机大臣严讯具奏。至所称访闻文安大城等县。因培筑长堤。该处胥役乡老。有至四五十里之外逼令平民赴工。承办挑培之事著裘曰修。会同方观承。即行据实严查奏闻。请旨治罪　　

○四川总督开泰疏报、灌县奉节。青神。酉阳等四州县。乾隆二十七年分劝垦田地二顷九十二亩有奇　　

○甲寅。谕、四川重庆镇总兵博尔和。现在有病不能胜总兵之任著留京俟病痊日。该部另行请旨。所遗员缺。著许仕荣补授　　

○又谕归化城都统一缺。原系土默特蒙西世袭。因其习染颓敝。无可承袭之人是以另赏世职。其都统一缺。由京拣选补放。但拣放之员不谙彼处情形。未能整饬。归化城事本无多。应将都统裁汰。归绥远城将军管理。副都统二员。分驻绥远城、归化城、二处。协同将军办事。其归化城副都统绰和诺。仍留该处。著福禄来京候旨。归化城都统。既经裁汰。傅良著以都统衔。仍留吉林副都统任。俟朕另行简用。其新任吉林副都统福珠礼。著留京。署理正蓝旗蒙古副都统　　

○乙卯。上诣畅春园、问皇太后安　　

○丙辰。军机大臣等覆奏、讯据那亲阿供。所买地亩。系照原价自买。并未减轻。亦非借书吏名。其时已离天津府任等语。查原契月日。虽在补放沂曹道后。但未离旧部。与现任无异。显系违例营私。那亲阿已经革职。发往巴里坤。此项地亩入官。从之　　

○户部议准。漕运总督杨锡绂疏称、直省漕船各帮内。有轮减船原属虚糜。请裁去长淮、原宿州、庐州徐州扬州泰州、安庆宁波、绍兴、金华、各卫所轮减船六十只。从之　　

○钦差侍郎裘曰修等奏、文安等处堤工。皆附近村民。受值供役。亦有四五十里外来者。自愿工作。并无逼迫。报闻　　

○是月。署广东巡抚明山奏、广潮二府。有聚众械斗。结党拜盟。盗牛勒赎诸恶习。实为地方蟊贼。现遴员拏究。从重办理。期改旧俗。得旨、但实力为之。日久自当有效。勉之　　

○凉州将军巴禄等奏、凉庄兵移驻伊犁。给银办装。其毡布等项。先委员于出产地方。豫购存贮起程时给办。省费甚多。仍余银十五两。足资生计。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十五


大清高宗法天隆运至诚先觉体元立极敷文奋武孝慈神圣纯皇帝实录卷之六百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年癸未。五月丁巳朔。礼部等部议准甘肃巡抚常钧疏称靖逆通判。移驻哈密安西同知移驻巴里坤二处俱有关帝庙应举行祀典从之　　

○戊午上诣畅春园、问皇太后安　　

○谕直隶各属内上年秋霖歉收之地米价未免较昂兵丁艰于买食著加恩。将保定雄县宝坻固安霸州东安、玉田、昌平良乡顺义及大兴之采育各州县所有驻防兵丁。本年夏秋两季应领米折银两一概给与本色。即于奉天采买。米石内支放。以示体恤。该部遵谕速行。　　

○谕军机大臣等、据方观承奏、永平府属。麦田缺雨恐减分数广平。大名。保定。一带向前接种晚禾。方需雨泽等语。京师连得透雨。膏泽现已沾足。今畿辅各属。尚有缺雨待泽之处。看来四月二十二、及二十八、九、等日之雨或系西北多而东南少。未能一律深沾所有缺雨各属麦秋分数既减。其地是否不致成灾。保定一带此时曾否播种齐全。并各处有无应行设法筹办情形。著该督即行据实查明奏闻。寻奏、近日各属多报雨足。惟东南一带未透麦收恐减分数。幸秋禾播种齐全。保定府属。早禾旺发。晚谷晚豆。俱可接种永。遵。缺雨之区。秋禾亦系全苗。二麦约收五六分。不致成灾。无需筹办。得旨、览奏俱悉。　　

○以刑部尚书舒赫德。充经筵讲官　　

○以通政使实麟。为左副都御史。太常寺卿志信。为通政使。太常寺寺丞诺穆浑为太常寺卿。　　

○己未。孝诚仁皇后忌辰。遣官祭景陵。　　

○内阁。翰林院带领辛巳恩科散馆修撰。编修庶吉士引见。得旨、修撰王杰编修胡高望、赵翼、已经授职其清书庶吉士泰承恩、郭洁、沈士骏、汪上林、葛正华俱授为编修卲庾曾、授为检讨。汉书庶吉士彭元瑞、曹仁虎、蒋雍植、卜祚光唐淮嵩贵李孔阳、刘焯、彭绍观、毛业溥、俱授为编修。金云槐陈于畴、李松龄、刘校之、吴玉纶田均豫张廷桂、俱授为检讨。黄腾达、冯晋祚陈步瀛赵升、储秘书沈咸熙马曾鲁、张应曾达椿那穆齐礼、马人龙、俱以部属用杨中选著师进士原班铨选。　　

○谕军机大臣等、明瑞等奏哈萨克来投之厄鲁特台吉巴朗、交侍卫永平送京。或安插京城。或在伊母舅车凌乌巴什游牧居住等语。巴朗既系车凌乌巴什之甥即著在彼处游牧居住不必送京。　　

○以乌噜木齐办事副都统衔讷苏肯。为正红旗蒙古副都统。　　

○庚申。上御勤政殿听政。　　

○吏部议准山东巡抚阿尔泰奏称武定府属。利津县县丞。稽查沿海商船渔船。兖州府属。汶上县县丞分巡修防。青州府属。诸城县信阳司巡检。分驻海口。责成均重。三缺向系部选。初选每形竭蹷。请改为要缺。拣选调补。从之。　　

○辛酉。谕、今日圆明园失火。众皆奋力扑救而那木图。那沁。兆德。保平。万福。李景皋等反自寻坐处。虽失火不赖伊等扑救。亦当随众立看。保平年老。未免站立给艰然此系何等事伊等既不能奋勉出力更图安逸殊属不堪那木图等、著交领侍卫内大臣议览銮仪卫章京伯宁。站立廊下。由窗内观看伊身系满洲不思奋勉。视同戏剧其心实不可问本应即行正法从宽革职发往伊犁给厄鲁特为奴　　

○壬戌。上诣畅春园、问皇太后安。　　

○谕、朕于十八日启銮。前往热河驻跸。立秋后由彼处进哨所有应派人员豫备事宜。交各该处照例派备。　　

○御史王懿德奏、翰詹诸臣大考卷向不弥封虽大臣校阅。矢公矢慎究未免形迹之露请嗣后弥封并令阅卷诸臣在文华殿住宿得旨、嗣后考试翰詹等官试卷俱著弥封至请在文华殿阅卷之处。不必　　

○以贵州按察使赵孙英。为四川布政使　　

○癸亥。谕朕恭奉皇太后安舆。驻跸热河避暑著派諴亲王裕亲王大学士来保尚书舒赫德留京办事大学士刘统勋现派先行随往热河。俟更换回京后亦著一体办事所有吏兵二部应行引见官员著于未启銮往木兰之前。每月汇齐带至热河引见至外省督抚提镇等奏摺著照例自京启跸之日为始俱赍赴留京办事处加封。交内阁随本呈送行在候朕批示随本发回仍于留京办事处交付赍摺人祇领该部通行传谕知之　　

