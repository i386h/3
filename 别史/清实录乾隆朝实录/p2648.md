<!-- { "loadSidebar": true } -->
○上诣福陵。行大飨礼。礼成。即往谒昭陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○是日、驻跸瓦子峪大营　　

○辛巳。上诣昭陵、行大飨礼　　

○遣官致祭福陵昭陵之寿康太妃、宸妃、懿靖大贵妃、康惠淑妃、并公主园寝　　

○遣官致祭克勤郡王岳托、武勋王扬古利、宏毅公额亦都、直义公费英东墓。暨贤王祠。辽太祖陵　　

○遣官祭长白山、辽河、浑河、松花江诸神　　

○谕、盛京等处俗厚风淳。狱讼衰息。惟因五方杂处。良莠不齐。其无知而蹈法网者。亦复不免。朕恭谒祖陵。礼成行庆。业经叠沛恩膏。并宜式措祥刑。益敷恺泽。所有奉天、吉林、黑龙江、等属军民人等、除十恶死罪、及秋审情实各犯外。其余已结、未结、一应死罪。俱著减等发落。军流以下。悉予宽免。用昭肆眚施惠至意　　

○又谕、盛京为本朝根本重地。兵丁皆知恪守旧风。娴骑射以裕武备。现亦校阅分别赏赉。其读书之士。亦渐摩文化。蒸蒸日盛。堪与畿甸比隆。朕銮辂所临。青衿献诗趋迓。弦诵彬彬。具见胶庠乐育。自宜一体加恩。用彰作人盛典。著将盛京满合二号。及奉天所属各学。科考广额一次。其向取进六名以上者。增额三名。四五名者。增额二名。二三名者。增额一名。该府丞其悉心校录。甄拔殊尤。副朕嘉惠士林至意　　

○又谕、朕恭谒祖陵礼成。现降旨将奉天所属府州县、乾隆四十四年地丁正项钱粮。通行蠲免。所有各庄头及旗地、应纳粮石草束等项。自应一体加恩。以敷渥泽。著将盛京户部各庄头。本年应交仓粮一万余石。免其交纳。所有各处匠役应需口粮。著于旧存仓粮内拨给。其盛京、兴京、辽阳、牛庄、盖州、熊岳、复州、金州、岫岩、凤凰城、开原、锦州、宁远、广宁、义州等十五处旗地。本年应纳米豆草束。亦著免徵一半。俾旗庄均沾嘉惠。该部即遵谕行　　

○又谕、豫省仪封、考城、一带。黄河漫口。被灾较重。朕心深为轸恻。业经降旨、截留漕粮二十万石。并留豫省新漕十万石。又先后拨运两淮盐课银一百万两。并命尚书袁守侗、前往查办。董饬有司。实心赈恤。俾灾民不致失所。第念被灾州县。尚有应徵米豆等项。若今冬仍令输将。贫民未免拮据。著再加恩。将仪封、考城、商邱、宁陵、睢州、祥符、陈留、杞县、本年共应徵粟米三万一百八十七石零。豆五千九百一十三石零。又祥符等六州县、应徵麦一千六百五十六石零。一并缓至次年秋后徵还。以纾民力。该部即遵谕行　　

○谕军机大臣等、据吴虎炳奏、拏获受贿带路之要犯周贵、俟解到审讯一摺。周贵以内地民人。久窜夷地。住家开铺。本非安分之人。又复受陈廷暄等之贿。代为引路薙发。其情罪甚属可恶。既经拏获。著传谕吴虎炳、于该犯解到时。即严讯确情。从重定拟。一面奏闻。一面即将该犯正法。勿使久稽显戮。至摺内称、周贵窜入安南之丘黎地方。差役躧访得实。当即拏获。投明该国夷目。即派差协同看守。现在夷目奉到该国王谕。饬令一同护送进口等语。该国王闻知内地缉获要犯。即派夷目协同看守。护送进关。甚属恭顺可嘉。有此一节。应即将陈廷暄、阮文富、二人。发回安南。令该国王自行治罪。著吴虎炳接奉此旨。即将陈廷暄、阮文富、提出。派委明干大员一人。押至安南边境。唤其看管关界官员至关。传朕谕旨。以陈廷暄、阮文富、二人。假充使臣跟役入边。又复私自薙发。妄希混冒内地民人。罪难轻宥。该抚将二犯严禁司监。本应按律处治。今大皇帝因尔国王、闻中国在安南境内、拏获要犯周贵。即派员协同解送入关。甚属奉法知礼。诚悃可嘉。特加恩将该二犯释放回国。听该国王自行惩治。以示天朝宽大之恩。并俟该国使臣到京时。另有加赏该国王之物。付其赍回。用昭优奖。谕讫。即将二犯、付安南管关人员领回。转交该国王办理。将此谕令吴虎炳知之。仍将如何派员宣谕。及遣回夷人日期。具摺覆奏。并谕令刑部堂官知之　　

○是日、驻跸盛京旧宫。至丁亥皆如之　　

○壬午。上御崇政殿。扈从王公大臣、并盛京宗室、觉罗、将军、官员、及朝鲜使臣行礼。赐茶　　

○谕、朕诣盛京恭谒祖陵。所有直隶、奉天、等处办差文武官员。俱著加恩各加一级。其现有降级之案者。准以所加之级抵销　　

○又谕、朝鲜列在外藩。世笃忠贞。谨守侯度。乾隆八年、及十九年、临幸盛京。朝鲜并修朝贡之礼。本年以尚在二十七月之内。停止宴礼。曾豫敕朝鲜、毋庸遣使朝贺。而该国王情殷感戴。遣陪臣赍表修贡。迎驾请安。藉抒忱悃。恭顺可嘉。并照上两次之例。加恩赏赉。并御书扁额以赐。用昭优眷。其陪臣、亦著一并照例加赏。御书扁曰东藩济美　　

○又谕、朕恭谒祖陵礼成。所有随驾之王公。俱著纪录一次。文武大臣官员。俱著各加一级　　

○又谕、向来銮辂时巡。每优赐高年粟帛。以昭行庆。况盛京诸处。乃祖宗德泽培贻。累洽重熙。引恬引养。尤徵仁寿之休。兹跸路经行。多有年踰耄耋。庞眉皓首。扶杖欢迎者。宜沛恩膏。以彰盛美。所有奉天等处旗民男妇、及官兵母妻。七十以上者。各给布一匹。米五斗。八十以上者。给绢一匹。米一石。九十以上者、倍之。百岁者、加赏大缎一匹。彭缎二匹。用示优老引年至意　　

○又谕、向凡巡幸所至。一应经行桥道。俱令报部核销。以寓体恤官民之意。惟盛京一带。止计桥梁。不计道路。未为画一。且非所以广惠也。所有此次、自山海关以外至兴京、往来道路。并著加恩照关内之例。一体报销　　

○兵部尚书公福隆安等奏、恭查东陵、西陵。凡距红桩数十里外。尚有青桩。此外方非禁地。应请将盛京三陵周围。就各地势、酌定里数。量增青桩一层。青桩内、禁止樵牧行走。如有违越。将该管官弁、从重治罪。应请敕交该将军、会同府尹等、详查定议。得旨、是。寻于永陵正门外。展添栅木三百四十四架。增设红桩三十六。白桩六十四。青桩三十六。福陵添栅木一千五百十四架。移展红桩二百六十一。外酌增白桩二百六十一。青桩四十。昭陵前门外增添栅木四百四十二架。移展红桩一百二十八。白桩九十。青桩四十　　

○予睿忠亲王多尔衮、豫通亲王多铎、肃武亲王豪格、克勤郡王岳托、入祀盛京贤王祠　　

○癸未。上临克勤郡王岳托墓赐奠　　

○甲申。上临武勋王扬古利、宏毅公额亦都、直义公费英东墓各赐奠　　

○谕军机大臣等、据刘墉奏、如皋县民人童志璘、投递呈词。缴出泰州徐述夔诗一本。沉德潜所撰徐述夔传一本。其徐述夔诗内、语多愤激。现移督抚搜查办理等语。徐述夔身系举人。而所作诗词。语多愤激。使其人尚在。必应重治其罪。今徐述夔虽已身故。现据童志璘、呈其所作之一柱楼诗。已有怨愤之语。其未经查出之诗文。悖逆词句。自必尚多。不可不严切查究。搜毁净尽。以正人心而厚风俗。且正当查缴违碍书籍之时。而其子不将伊父诗文呈出。亦当治以应得之罪。至沉德潜、为此等人作传赞扬。亦属非是。念其已经身故。姑免深究。阅其所作传内、有伊弟妄罹大辟。阅十七月而冤雪之语。徐述夔之弟。系属何人。曾犯何罪。作何完结。并著查明原案。详悉覆奏。又另摺奏称、有丹徒生员殷宝山、当堂投递狂悖呈词。并于其家中、搜出诗文二本。语多荒谬等语。殷宝山所呈刍荛之献。深诋士习民风吏弊。竟以为耳闻目见。无一而可。其人必非安分守法之徒。但所言猥琐。转可置之不问。至阅其岫亭草内、记梦一篇。有云若姓氏物之红色者。是夫物之红。非即姓之红也。红乃朱也等语。显系指称胜国之姓。故为翁子徽国之语以混之。尤属狡诡。该犯自高曾以来。即为本朝臣民。食毛践土。乃敢系怀故国。其心实属叛逆。罪不容诛。著将书本、发交萨载。即提该犯到案。就此条严加刑讯。诘其是何肺肠。取具切实供词。勿任展饰。按律从重问拟具奏。其徐述夔诗、并著查明。据实办理。至昨岁因王锡侯大逆之书。曾谕督抚等、饬属实心查察。遇有不法诗文。随时查办。今殷宝山悖逆之词。经刘墉搜查而得。即行具奏。该地方官、平日竟置若罔闻。高晋、萨载、杨魁、所司何事。应得何罪乎。著传谕高晋等、即行明白回奏。并查明该管之县府司道各官。一并参处。并谕刘墉知之　　

○以湖北郧阳协副将范宜恒、为福建福宁镇总兵　　

○乙酉。上诣文庙行礼　　

○御大政殿。阅盛京官员射。奖赏有差　　

○遣官祭贤良祠　　

○谕军机大臣等、昨据刘墉奏、于殷宝山家内、搜出诗文二本。内有记梦一篇。应行究讯。现在移咨督抚办理等因一摺。已谕萨载、杨魁、严讯该犯确供。从重定拟具奏矣。今复思该犯情罪重大。外间审讯。恐不能得其实供。著传谕萨载、杨魁、查殷宝山现在解交何处审办。即由该处、派委妥干员弁。管押该犯。严行解京审讯。沿途小心防范。毋致疎虞。昨日发去之书。仍著缴回。所有该犯家属。并著杨魁、就近查拏监禁。听候办理。将此传谕知之　　

○吏部等部议覆、大学士管两江总督高晋、江苏巡抚杨魁、两淮盐政伊龄阿会奏、酌定查缉私盐处分。一、定例拏获私盐。承审官不能究出来历。按犯罪轻重。分别罚俸。处分较轻。应如所奏。嗣后承审官不究明来历。及运往何处。率混具详。照故纵例、革职。一、盐引未完。旧例八分以上者、革职。其自一分至七分者。仅令戴罪督销。参处究属具文。亦应如所奏。除未完四分以上。仍照例办理。五分以上。例降职降俸者。改降二级调用。六分以上。例降三级者。改降三级调用。七分以上。例降四级者。改降四级调用。不准融销开复。其堕销盐引。议以降级调用之员。如有军功加级纪录者。准抵销。别项级纪。不准议抵。一、私盐要隘。应委侯补千总巡缉。半年更换。获私四千斤以上者。准留巡一次。半年期内、能缉积惯大夥。在万斤以上者。遇缺先补。兵役倍赏。如漏私至四千斤者。降一级留任。四千斤以上者。降一级调用。万斤以上者、革职。兵役严处。并令该督、于标弁巡满时。积算漏私觔数。咨报兵部。分别查议。一、嗣后倘有大夥枭徒。如峄县、盐城、拒捕伤差之案。将包庇之兵役。从重问拟斩候。私售灶丁。及窝顿匪犯。概发伊犁乌噜木齐等处为奴。从之　　

