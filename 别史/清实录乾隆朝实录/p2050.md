<!-- { "loadSidebar": true } -->
○又谕、据杨廷璋奏、直隶办送云南振旅官兵。系照历年办理彻回兵丁之例。每兵三名。给车一辆。跟役搭坐。而河南省此次供应兵车。系二兵连跟役给车一辆。恐官兵至直省。拘执河南应付之数索添。一时无从猝办。已咨明经略大学士傅恒、听其转饬领兵大员。晓示兵丁。到直。即按照三兵一车。均匀乘坐。并专差前赴河南。咨明各队领兵大员。豫行传知遵照。免致临时歧误等语。杨廷璋所办甚是。三兵一车。向来并无不敷乘坐之事。直隶系照应付彻回兵丁成例办理。河南省于供备此项车辆。何以仍照出兵时。每二兵给车一辆。富尼汉岂竟不查照旧例。率意办理若此。著传谕富尼汉。令其明白回奏　　

○是日、驻跸秋澜村行宫　　

○乙酉。谕军机大臣等、今日阅吏部改议。甄别过少之各督抚一摺。并各项原单。及交行在军机处代奏说帖一件。殊觉所答非所问。改议处分一事。系朕于初三日所降之旨。而令吏部查明。是否合三年统计。抑系就一年核议。则系初四日所降之旨。今吏部止遵前谕改议。而于复谕清查之处。并未办及。即所交军机处代奏说帖。仍未分晰。若系三年统计。则议处摺内。何以不及嵇璜。若以嵇璜离任年余。不足置议。则梁翥鸿之护抚。亦在一年以外。何以将伊议处。设以为嵇璜在任之案。已经处分。此次无庸再议。则仍似就一年而论。亦应将开除缘由。于摺内声明。又不应置之不论。朕初阅吏部议处摺。似伊等有意开脱嵇璜。及经覆查。仍不能明晰登答。殊不可晓。此事并无难办之处。何始终纠缠不清若此。吏部若拘泥三年统计之说。因将三年内督抚通行议处。此系初次交议。尚易于追叙。倘今年汇奏时。已议之省。复有应行交议者。将又连现在议处之人。仍按三年并议乎。抑止就本年议处乎。此固可不烦言而解者。止就在任之人。概行议及。而不分别其任之久暂。或其人莅任之日无多。任内未值应行报满甄别之人。又岂可令其无故干议乎。至此案系交吏部查明覆奏。自应该堂官查办。何以交军机处代为进呈。若谓托庸当朕降旨时。并未听闻。则托庸重听已久伊所未能尽听这事甚多。设皆诿为不知。不肯同办。岂现在吏部应办事件。托庸竟不办理。而专仗刘纶一人独办乎。伊若拘执推诿若此。则甚不是矣。看来吏部堂官。于此案头绪。竟不能了了。昨降旨时。大学士刘统勋。亦同在朕前承旨。自悉其中原委。即著刘统勋会同吏部堂官。逐一查明详晰覆奏。倘此次查办。仍然牵混不清。则大学士傅恒、将次可到。俟其回京时交伊查办。当有分晓也。将此传谕刘统勋。及吏部堂官。知之　　

○是日、驻跸梁格庄行宫　　

○丙戌。上谒泰陵。未至碑亭。即降舆恸哭。步入隆恩门。诣宝城前行礼。躬奠衣恸。王以下。文武大臣官员随行礼　　

○诣皇太后行宫问安　　

○工部等部议准。江南河道。总督李宏奏称、苇荡营石船四十四只。体笨行迟。排造亦费。请改造中浚船一百四十四只。装之苇柴较便捷。从之　　

○江西巡抚海明奏、私钱严禁。民间纯用制钱。钱价增长。现将铸局官钱换银以平市价。其银每两换钱若干。仍随时增减。得旨、好。依议行　　

○旌表守正被戕之河南南阳县民常斗妻董氏　　

○是日、驻跸秋澜村行宫　　

○丁亥。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○祭先农之神。遣和亲王弘昼行礼　　

○谕军机大臣等、前据查审编造谣词之董希尧一案。称系该犯随手编写。并未能得案情肯綮。显有就事完事之意。董希尧在楚省供词。称系得自李钟美。及解京对质。复混称随手编写。明系该犯见李钟美在旁。无可诿卸。为此遁词。而实在得自何要始终坚执不吐岂可信以为实。若果系该犯随手编写。何以不多不少。仅止三字。而竹头偏厂字体又无两样且与湖南两案。云南一案之戈旁等三字连类相同。其为别有首先编造之人。作为此等怪诞不经之字迹。辗转流传。更无疑义。岂可不究明实在根线。遽就董希尧一面诡供。率行完结。且云南丁元甲。所编威□戈□（旦□风）□□（隹□冏）□戈

□三字。已照妖言惑众律。问拟斩候。于上年秋审办理。此案董希尧仅拟杖流。轻重亦觉不伦。昨已有旨。将董希尧交刑部监禁另审。著传谕大学士刘统勋等、会同刑部堂官、严讯董希尧等、此三字实系得自何人。彻底根究。若该犯仍然支饰。即当严加刑讯。务得实情。毋任茹供狡饰。复作颟顸了事。寻刘统勋会同刑部奏、遵旨严讯董希尧。据称实系在途拾获。前因追究来历。无可指供。止得认系自己编造。现受严刑即至亲骨肉所给。亦不能代为隐瞒。似非遁饰。查此等不经字样虽讯无传授人。然收藏传播。实属不法。董希尧前拟杖流未协。应发往乌噜木齐等处。给兵丁为奴。从之　　

○副将军尚书阿桂等奏、木邦土司线瓮团。蛮暮土司瑞团等禀称、已与缅夷为仇。回本处恐被残害。恳求安置内地。拟于沿边附近之永昌。蒙化。大理。一带。择地安插。谅其家口多寡。建屋给田。查大理府属。并蒙化地方。有旧存马厂官庄田。可拨给其搬移家口。略给路费。于军需报销。再猛密司所属。孟连土目线官猛。于三十三年投诚。住陇川之户南山。地土荒芜。生计维艰。应一并赏赉安插。又戛鸠投诚之土司贺内。系瑞团所属。现已饬传。俟其来日。一体安插。得旨、如所议行　　

○是日、驻跸紫泉行宫　　

○戊子。上诣皇太后行宫问安　　

○孝贤皇后忌辰。遣官祭陵寝　　

○谕、朕恭奉皇太后安舆。巡幸天津。承欢祝嘏。跸途所经。庞眉皓首。扶杖欢迎。足徵仁寿恬熙之瑞。仰承慈豫。宜沛恩施。所有老民老妇。著地方官。照上次临幸天津加恩之例赏赉　　

○又谕、朕此次恭奉皇太后巡幸天津。经由水程。所有随从官员等、需用船只。俱从减省。为数无多。且为期亦不过数日。但水手等多从南来。守冻闲住多时。口食未免拮据。著加恩于每水手一名。日给银五分。常价之外。每名日增给三分。承办官员。务须按名散给。俾得均沾实惠　　

○又谕、畿辅为首善之区。人文渐被。多士蔚兴。上届临幸天津。曾加恩广额。用光衅序。乃者慈禧普被。欢恰敷天。业已特开乡会恩科。汇征叶吉。而鸾辂经临。推恩行庆。并宜嘉惠士林。所有直隶通省。本年入学名数。大学增额五名。中学增额四名。小学增额三名。该学政其悉心甄录。务拔其尤。以副乐育作人至意　　

○谕军机大臣等、福建漳浦逆犯蔡乌强。谋为不轨一案。前据崔应阶奏、亲往查办。并据续奏、将要犯李阿闵拏获。尚有未获之犯。现在严拏究拟等语。迄今又隔半月。尚未据将如何审办之处奏闻。此案散劄纠众。系李阿闵主谋。而蔡乌强则系代为纠夥之犯。二人既已就获。即可从此究问党羽。穷治根株。其蔡乌强所供朱姓。亦当急讯踪线。严拏务获。毋使漏网。此等不法要犯。一经审得实情。即可先行从重办理。若久羁候质。恐防范或有疎虞。转非事体。著传谕崔应阶。即就已获各犯。速行审明定拟。将应行正法之犯。一面办理一面奏闻。其未获各犯。仍饬属迅速查拏。毋令远扬免脱　　

○福建巡抚温福奏。福建省会。人多产薄。上游雨少水涸。客米较少。青黄不接。查厦门离省七百里。海运可通。该同知经管仓粮。有从前议由台湾拨之监谷。现存六万余石。饬即碾运三万石。分交闽县。侯官。两县平粜。得旨嘉奖　　

○是日、驻跸赵北口行宫　　

○己丑。上诣皇太后行宫问安　　

○谕、前次巡幸津淀。阅视堤防。为畿辅民生勤求利赖。曾加恩将天津所属历年积欠。历予蠲除。俾群黎各得其所。乃者恭奉皇太后安舆。展谒两陵。复俞直隶臣民吁请。亲扶凤辇。临幸天津。以慰万姓胪欢祝厘之悃。业已降旨、蠲免所过钱粮十分之三。兹跸途所至。小民扶老携幼。夹道欢迎。爱戴之忱倍切。朕心深为嘉悦。著再加恩、将经过州县、及天津府属。所有乾隆三十一年、至三十三年、未完尾欠地粮银。共五万一千八百余两。地粮项下。本色谷豆。共五千九百余石。又节年常借。及因灾出借谷、共十二万六千一百余石。普行蠲免。俾郊圻蔀屋益遂盈宁以示锡庆施惠之意该部即遵谕行　　

○又谕、朕此次恭奉皇太后安舆。巡幸天津。恩施叠沛。业经降旨、将天津府属、及经过州县。节年灾欠。概予蠲除复念畿内地方。共切近光之慕。恺泽亦应量予均沾。著加恩将直隶通省。自乾隆三十一年、至三十三年、未完尾欠地粮银、一千二百余两。及应徵本色、尾欠谷豆二千八百余石改折银二千六百余两。概行蠲免。俾近畿氓庶。共乐恬熙。益洽阜宁之庆。该部即遵谕行。　　

○是日、驻跸泰堡庄行宫　　

○庚寅。上阅文安堤　　

○谕、朕恭奉慈辇。巡莅天津。闿泽覃敷。俾群黎各得其所。而清理庶狱。予以自新。亦恩施所宜逮。所有直隶省军流以下人犯。著该督饬属查核案情。分别减等发落。以示矜　　

○又谕、此次办差文武官员。任内所有降级、罚俸、住俸之案。俱著开复。其无此等案件者。各加一级　　

○又谕、此次办差绿营兵丁。著给两月钱粮　　

○又谕、朕恭奉皇太后巡幸天津。业经降旨、将天津府属、及经过州县、节年尾欠灾缓各项。概行豁免。并将直隶通省。未完尾欠银谷等项。普予蠲除。用敷庆泽。连日跸路所经。老幼扶携。趋迎载道。其欢欣爱戴。实出至诚。且布衣絮袄。悉见整齐。即此恬熙景象。亦非伪饰。此皆数年来频获丰收。是以闾阎康阜。朕心实为嘉悦。著再加恩、将直隶通省自乾隆三十一年、至三十三年、因灾缓带徵银十二万四千九百余两。谷豆八千二百余石。改折银一千二百余两。普行蠲免。俾畿辅群黎。益臻饶裕。称朕加惠无已之至意。该部遵谕速行　　

○又谕、据马兰镇总兵旺保禄奏称、本月初六日。双洞子汛一带地方。因该汛守兵孔文秀。烧香遗火。燃及草房。以致延烧乾树。现已督率兵丁扑减。业将孔文秀、及外委王文宾等。革退名粮。交遵化州严讯治罪等语。陵寝火道。内外皆风水重地。派拨弁兵防守。原为防护火烛之事。该兵丁敢于遗失香火。延烧草树。情罪甚为重大。外委等不能实力防查。亦难轻纵。该总兵仅交遵化州审讯。殊属不知事体。孔文秀等、著拏交刑部。按律分别治罪。旺保禄、并约束不严之各该管将弁等。俱著交部严加议处　　

○是日、驻跸左格庄行宫　　

