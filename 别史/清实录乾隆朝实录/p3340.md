<!-- { "loadSidebar": true } -->
○又谕、前经大学士九卿议覆、顺天府尹吴省钦条奏、请将江苏、安徽、江西、浙江、广东、山西六省。丙午以前三科。由俊贡监生中式举人。俱行覆试。今据礼部查明、此三科应行覆试者。共七十余名。除丁忧事故外。现在到部四十五名。因派大臣覆加考试。内万应馨等四十三卷。文理俱皆清顺。惟王丕瀜、薛载熙两卷。诗句粗率。而四书文尚无大疵。朕思举人覆试。必须于揭晓后举行。方可以鉴别优劣。其中如有文理纰缪者。亦即可调验原卷。互相核对。情弊无难立见。若将旧科举子。补行覆试。则隔日既久。举业荒疎。亦在所难免。且此等举子。皆系上数次会试落第之人。其文艺平常可知。如果所业不进。即此次会试。仍难入彀。是以上年秋间。曾明降谕旨。将乡试覆试之例停止。惟于会试中式后。举行覆试。兹吴省钦条奏、于未经会试以前。将上三科由俊秀中式者。先加考试。殊觉多此一举。所由此次覆试之举人万应馨等、四十三名。均著准其会试。即王丕瀜、薛载熙二名。诗句虽属粗率。亦著免其停科。一体准予会试。即不得中。彼亦无所怨。将来会试榜发后。再将榜内各省中式者。通行严加覆试。倘有文理不通。与原卷迥殊。及原卷本有疵颣者。其弊不在内帘。即在外帘。不难逐一根究。从严办理。其或有文风平常省分。就卷录取者。亦当将该省落卷调齐比较。如落卷文理。转比中卷为优。是考官衡鉴不公。亦应查究。至此次覆试不到之举人。除患病等项事故。恐有规避者。仍著以下三科为限。补行覆试外。其查系丁忧。并非托故不到者。概毋庸补行覆试。　　

○又谕、兵部奏、浙江温州镇总兵谢廷选、于上年十二月到京。因染患风寒。延医调治。至今尚未陛见。难望速痊。员缺未便久悬。请旨开缺。另行简放等语。谢廷选、前在台湾军营。屡次随营打仗。甚为出力。今该员既经患病。自应开缺。以便令其加意调治。除已遣太医院堂官李德宣、前往诊视外。该员或在京就医诊治。或即回籍调养。俱听自行酌量。俟病痊后。仍著赴阙瞻觐。候朕另行简用。所有浙江温州镇总兵员缺。著陈庄补授。　　

○又谕、土尔扈特一等台吉阿克萨哈勒、自投诚以来。颇为恭顺。办理游牧事务。甚属尽心。今闻溘逝。朕深为悯恻。著加恩将阿克萨哈勒之扎萨克一等台吉。即令伊子阿咱喇承袭。仍赏银一百两。料理丧事。此项银两。即由塔尔巴哈台库内动支赏给。　　

○谕军机大臣等、据陈用敷奏、查原署凤阳县事府经历沈宁仁、经办灾赈等款。开报垫动县库银二万六千二百余两。经前任布政使农起、驳减银一万五千余两。现在追缴。并未完交。必须亲提严审。已飞咨浙江。将该参员押解安省。以便质究等语。沈宁仁以经历微员。本无经手钱粮之责。及署理县篆承办灾赈。并川米运脚等项。竟致核减一万余两之多。且此项银两。系该省自行核减。必非有心从刻。其中有无侵冒情弊。自应彻底严查。前据琅玕奏、该参员原籍财产无可著追。照例问拟杖徒。尚觉罪浮于法。将来定案时。交刑部从重治罪。以昭炯戒。此案前经刑部奏令琅玕将沈宁仁解部。先行监禁。俟该省查审明确。再行定拟。但一应卷宗。及原办经承书吏人等。俱在安省。陈用敷就近审办。较为切实。沈宁仁自应仍解安省办理。以成信谳。著传谕该抚、于沈宁仁解到后。即速严行讯究。定拟具奏。毋稍延缓。将此传谕陈用敷、并谕琅玕知之。寻陈用敷覆奏、遵旨审讯沈宁仁承办灾赈。并川米运脚等项。核减银数过多。皆由该员才具昏庸。漫无节制。违例滥用。尚非侵冒入己。应照那移库银一万两以上例。发近边充军。从重发往伊犁。充当苦差。其名下未完银两。应于历任上司摊赔。下部议行。　　

○以原任翰林院五经博士东野崇鐈侄绪询、袭职。　　

○丁巳。上还宫。　　

○以太常寺卿多永武、詹事图敏、为内阁学士兼礼部侍郎。　　

○是月。直隶总督刘峨、奏报省城雨雪情形。得旨、实应慰。更加惕耳。又奏、遵旨严饬守口员弁。毋许私贩大黄出境。得旨、以实为之。毋为空言。　　

○闽浙总督觉罗伍拉纳、奏谢升任恩。得旨、速赴新任一切勉之。　　

○福建台湾镇总兵奎林、奏查阅营伍情形。得旨、此汝所能。勉之。但莫出奇好胜。　　

○广东巡抚图萨布奏、粤省节年逃遣。除已缉获外。尚有二百三十九名。造册备核。得旨、外省诸事迟延。慎为之。　　

○贵州巡抚郭世勋、奏谢升任恩。得旨、汝有何可谕。一切勉之。毋自足可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十三



大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。三月。戊午朔。谕军机大臣等、从前大兵出关。土田州岑宜栋、率领土兵。随同进剿。尚为出力。及被贼围裹。遣人将印篆送回。冒敌前进。打仗阵亡。殊堪怜悯。该员有子与否。著福康安查明具奏。再行从优赏恤。其所带土兵。系孙士毅何时调往。现在何处。曾否全数入关。并著福康安查明具奏。夷官潘启德、拒绝贼党。曾为大兵向导。今复挈眷进关。其阮庭沛等五人。虽不比潘启德出力。但不肯附从贼党。求为内地民人。其情亦属可悯。潘启德、当赏以顶戴。酌加录用。阮庭沛等、均应酌给口粮。妥为安插。毋致失所。其未出各员弁内。如有实系阵亡者。并著福康安确切查明。咨部议恤。至厂民人等。从前偷越出口。本系有罪之人。兹因伊等愿效前驱。是以免其治罪。而大兵剿贼。厂民等不过随众行走。并未见有格外出力之处。此时安南之事。办与不办。操纵在我。断无因厂民有情愿剿贼之请。遽尔轻举妄动。但伊等于官兵出关时。就随同前往。而此时又不肯听从阮惠。恐致被其杀害。实亦有所不忍。应妥为办理。再此次退回入关兵丁。系迫系贼势众多。情非得已。此内有打仗受伤之人。自应酌量加赏。昨因在黎城未出官兵。自系随同许世亨深入。被贼遮留。已经降旨、俟该兵丁等送回时。仍令归伍差操。再赏给一月钱粮。所有孙士毅奏退回官兵、应否仍行加赏之处。并著福康安查验情形。分别办理。至孙士毅于克复黎城后。不即遵照谕旨。迅速彻兵。又复疎于防范。以致变生意外。此过自不能解。惟当益加勉励。帮同福康安妥协措置。以冀稍赎前愆。　　

○又谕、从前索诺木旺扎勒、承办噶布伦事务时。勒取巴勒布商人物件。致起争端。其余谬戾之处。不一而足。设伊尚在。自当立予正法。今幸逃显戮。是以降旨不准伊子袭职。以示惩创乃巴忠摺内有暂行停袭之语。竟似日久仍可准令承袭。欲为豫留地步。是何意见。著传旨申饬。所有索诺木旺扎勒袭职之处。著永行停止。　　

○己未。祭历代帝王庙。上亲诣行礼。　　

○诣大高殿行礼。　　

○庚申。上御乾清门听政。　　

○谕曰、秦承恩著仍留陕西布政使之任。其直隶布政使员缺。著冯光熊调补。所有湖南布政使员缺。即著王懿德调补。再现在甘肃总督藩臬。俱系满员。应为酌量更调。所有甘肃按察使员缺。著周樽调补。其所遗陕西按察使员缺。著恩明调补。至陕西潼商道德明、前经降旨。令其与广东雷琼道宋镕对调。今据勒保奏称、德明亲老。现在迎养在署。且该员有承办城工。尚未完竣等语。德明若调广东。其老亲又须同往。跋涉为劳。且该员现有经手事件。未经完竣。德明著仍留潼商道之任。宋镕亦著回雷琼道原任。毋庸对调。　　

○以翰林院侍读学士郑际唐、为内阁学士兼礼部侍郎。　　

○旌表守正捐躯河南项城县民张兴妻杨氏。　　

○辛酉。谕、朕此次巡幸盘山。因连日雨雪。恐垫道人夫。未免沾湿。初八日且不启銮。俟另定日期。再降谕旨。　　

○又谕、据镶白旗蒙古都统奏、承袭分设世管佐领一项。将现任承袭原立世管佐领恭楚克达尔之二子拟定正陪、奏请补放等语。此佐领自初立以来。生齿较繁。是以作为分设佐领。现管分设佐领、支派已绝。而别支又无子嗣。祇有原管佐领恭楚克达尔、现在承袭原立佐领。若将此分设佐领。仍令伊子承袭。断无一家承袭两佐领之例。此分设佐领。前已三次补放别姓旗员。毋庸再给恭楚克达尔之子承袭。即作为公中佐领。　　

○壬戌。谕、朕此次巡幸盘山。著改期于初十日启銮。　　

○又谕曰、翁方纲奏、江西士子积习。多于岁考知所儆惕。而科考则渐就懈弛。盖由报优报劣。皆在岁考之时。而科考于诸生别无查察。稍自怠废者。辄谓科考无关劝惩。或至日久改辙之弊。现饬各学教官。将所管文武各生。是否专心肄业之处。于科试之年。备造全册。每名下详细注明。入于交代册内。以备稽查。各学报优之生。如汇考不到。及考到而文理荒疎者。将其报优扣除。仍将原报之教官查办等语。翁方纲之为此奏。不过见其随事留心。但江西既有此积习。恐各省士风。亦有似此者。学政督饬士子。原应岁科两试并重。若因岁试有报优劣之条。而科试竟漫无稽察。则文武各生。其不能自爱者。难保无怠废改辙情事。于学校殊有关系。嗣后各省学政、务宜实力整顿士习。不特于岁试当秉公考核。即科试之年。亦当一律认真办理。核实程材。以副朕整饬士风之至意。将此通谕知之。　　

