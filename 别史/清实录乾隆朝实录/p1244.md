<!-- { "loadSidebar": true } -->
○补行乾隆十九年大计、江苏省、才力不及官三员。年老官六员。有疾官四员。罢软官一员。不谨官三员。安徽省、才力不及官四员。年老官五员。有疾官一员。浮躁官二员。不谨官二员。江西省、才力不及官四员。年老官四员。有疾官一员。浮躁官一员。不谨官三员。分别处分如例。　　

○是日、驻跸赵北口行宫。　　

○戊午。朝日于东郊。遣履亲王允祹恭代行礼。　　

○谕、上年浙省偏灾。屡经降旨赈恤。所在地方。均设厂煮赈。无业贫民。朝夕就哺。稍济急需。但闻城乡远近就食者众。而麦收为期尚远。煮赈所需米石。出自捐输者。恐不敷接济。著该督喀尔吉善、于藩库盐库所存闲款。酌量动支。拨给各厂接赈。至蚕麦将成之时。再行停止。务饬属实心经理。俾灾黎得沾实惠。再者煮赈仅资糊口。将来谷雨届候。即系浸种插秧之期。地方有司。应谆切劝谕。令其各务农亩。趋时力作。庶秋成可望。并谕知之。该部遵谕速行。　　

○谕军机大臣等、据策楞等奏称、哈萨克锡喇、尼玛、扎那噶尔布等、公同商议。将伊等鄂拓克游牧疆界。先行区画。其各部落无业人等。并筹归并安插等语。此皆图什墨勒等应办之事。伊等公同筹办。具有条理。应俱如所议行。其将来归并安插人等。生计艰窘。著加恩赏给茶觔以资养赡。策楞等交与图什墨勒等、查明需用数目。行文巴理坤办事大臣。由珠勒都斯。就近运往。再据伊犁前来人等告称、玛木特、约苏图、俱为阿逆戕害。约苏图、图什墨勒员缺。著吞图布补授。吞图布、所遗扎尔呼齐员缺。著恩克博罗特补授。玛木特、年已就衰。效力行间。甚属奋勉。今闻为贼戕害。深堪悯恻。著加恩赏银三百两。其公爵、即著伊孙扎木禅承袭。至约苏图、从前附和阿逆行事。被祸乃其自取。第念伊系准噶尔旧人海喇图纳亲之孙。如有子孙兄弟。著策楞等查明具奏。加恩将伊宰桑承袭。再现在拏获可巴噶斯之母。及伊妻室。系尼玛、诺尔布之姊妹。尼玛等既合词恳奏。且系妇女。著加恩宽宥。交与尼玛等管辖。若阿巴噶斯之子。则应治罪之人。不得幸邀宽典。著即查明解送来京。　　

○又谕、据富德奏称、领兵击败唐古忒。已逃向哈布塔克、拜达克一路。前往伊犁等语。著传谕策楞。酌派兵丁。速往哈布塔克、拜达克地方。堵截唐古忒。务期擒获。伊即穷蹙投降。亦行拏问。遵照前旨。押解来京治罪。　　

○两淮盐政普福奏、巡视春运。兼查山阳、清河、桃源、赈务。去山东近。趋就跸路聆训。得旨、速行回任。汝处食粥贫民、至二十万之多。汝不住彼弹压调剂。而以仆仆远来接驾为务。可谓不知轻重矣。　　

○是日、驻跸关张铺大营。　　

○己未。遣官祭昭忠祠。　　

○旌表守正捐躯之山西绛县民姚荚妻崔氏。　　

○是日、驻跸太平庄大营。　　

○庚申。谕、陕甘两省、办理军需以来。绿旗各营、办解马匹。及一切公私借垫。为数颇多。例应于官兵粮饷内。均摊扣还。朕念伊等趋事急公。倍多劳苦。更加扣饷。生计尤为拮据。今窜逆就擒。兵艰宜恤。著加恩免其按名扣抵。但此等借项。均关国帑。不便虚悬。著于陕甘各营兵数内、酌留公费粮名。通融弥补。以清帑项。该督黄廷桂、详细查明。妥协筹酌应留名数。核实奏闻。一面办理。副朕优恤戎行至意。该部即遵谕行。　　

○谕军机大臣等、据兆惠奏称、此次陕西、甘肃、官员办解马匹。及满营绿旗送到马匹。膘分俱足。倒毙甚少等语。此等马匹。皆豫备军需之用。今正值春冬之际。俱能妥协送到。官兵甚属黾勉。其原办之将军地方官员。办理亦属妥当。并应加恩鼓励。所有此次购办解送之文武大小官员。俱著交部查明。分别议叙。其承送兵丁。著交和起等、查明详报军机大臣。应如何恩赏之处。具奏请旨。　　

○又谕曰、纳噶察、此次奉派差往阿克苏城。行走奋勉。著加恩晋封贝子。今已无庸前往。即令回至伊游牧地方休息。以示优恤。　　

○江南河道总督署两江总督尹继善、署江南河道总督富勒赫奏、洪泽湖、入海之路迂远。兴、盐、一带。势如釜底。海滩高于内地。潮来与湖抵。湖水不能畅流入海。下河即加挑浚。难弭水患。惟东西湾、入江入河各道。宣洩盛涨。最便最要。苦多浅窄阻滞之处。去路不能迅速。臣等遵旨详勘。拟将邵伯下东西湾河、新旧底面。各加挑宽。并按形势、挑切滩嘴。又拟将金湾坝、壁虎桥、并凤凰桥下、各引河。间段加挑宽深。又芒稻闸迤下。并石羊沟、廖家沟、董家沟、等河。亦酌量疏浚。湖水多一分入江。下流少一分受害。再范堤一带闸座。为下河水汇。捍御宣洩两恃。应将闸座损坏者、拆修完整。趁汛前支帑兴工。至钱维城奏内、芒稻闸口。系洩水入江之尾闾。应大加开放。查湾头河、蓄水运盐。早放则水漏易浅。于盐有碍。迟则河涨难消。盐、河务官、向多争执。臣等酌定水志。水长踰志。即开芒稻等闸。水消始闭。通鹾洩汛。合并奏定章程。得旨、著照所请行。　　

○以甘肃花马协副将容保、为甘肃凉州镇总兵。　　

○是日、驻跸红杏园行宫。　　

○辛酉。谕曰、予告尚书魏廷珍。系宣力旧臣。今年将九十。道左迎銮。允称人瑞。伊惟一子。前经赏给一品荫生。例应内外兼用。著再加恩赏给员外郎职衔。在家侍养。以昭眷旧至意。　　

○署两江总督尹继善等奏、江省灾较重。内五六分灾次贫。例不给赈。虽借一月口粮。尚觉艰窘。请加一月。秋还免息。贫生、兵属、如之。得旨允行。　　

○是日、驻跸新庄大营。　　

○壬戌。谕、上年东省沂州府等属州县、秋禾被灾。业已降旨照例赈恤。并增给折赈银两。令该抚加意抚绥。但念麦收之期尚远。当此青黄不接。灾黎糊口艰难。深为轸念。著查明被灾州县内、分别加恩。最重者加赈两个月。次重者加赈一个月。该抚务督率有司。实心经理。俾穷民均沾恺泽。　　

○又谕、近来外省督抚。于道府大员、及正印官。尚留心稽察。至于佐杂等官。往往视为微员。置之不问。不知佐杂秩卑体亵。与吏胥最近。素相朋比。遇有地方词讼等事。一经批委。辄思因以为利。奸胥串合舞弊。甲贿则左甲。乙贿则左乙。两贿则权其轻重而左右之。或两受而和释之。夫蟊螣虽微。必害良稼。小民其奚堪此。各该督抚、皆有察吏安民之责。其务申明宪令。加意厘剔。易以恶小而姑容之。俾政平讼理。副朕勤求民瘼至意。著通行传谕知之。　　

○又谕曰、张师载、从前协办江南河务。一切俱系高斌主持。但伊身为大臣。惟事附和。以致玩工滋弊。咎有难辞。是以将伊革职治罪。旋经降旨从宽完结。念伊人尚老实。年未衰迈。著赴京候旨。酌量加恩录用。　　

○又谕曰、朕躬诣孔林。经过直隶山东地方。其各营兵丁。有派办差务者。著查明赏给两月钱粮、以昭恩赉。　　

○又谕曰、朕翠华所至。办差官兵。悉已均沾恩赉所有德州、青州、驻防八旗兵丁。派有差务者。并著赏给两月钱粮、以溥惠泽。　　

○是日驻跸德州大营。　　

○癸亥。谕曰。朕今岁前诣山东。省方观民。恩膏叠霈。而有罪者不获自新。朕甚悯焉。其将山东一省。现在军流以下人犯。悉予减等发落。用广庆惠。　　

○户部议准、贵州巡抚定长疏称、水城厅、茨冲地方。白铅厂开采年久。硐老山空。应如所请封闭。从之。　　

○予故天津水师营都统马尔拜、祭葬如例。　　

○豁免江苏太仓州、镇洋县、筑塘压占挖废。并低瘠减则田亩额赋。银、九百七十四两八钱有奇。米、一千七百六十八石有奇。　　

○加赈浙江仁和、乌程、归安、长兴、德清、武康、安吉、山阴、会稽、萧山、诸暨、余姚、上虞、十三州县。金山、曹娥、二场。被水灾民。　　

○是日、驻跸恩县大营。　　

○甲子。孝昭仁皇后忌辰。遣官祭景陵。　　

○谕、据卫哲治奏称病尚未痊。难以赴京供职。著照所请、准其回籍调理。所遗工部尚书员缺。著赵宏恩补授。　　

○又谕曰、邹一桂年已衰老。不胜侍郎之任。礼部侍郎员缺。著金德瑛补授。所遗内阁学士员缺。即著邹一桂调补。　　

○定西将军策楞等奏、前侍卫福昭等报、台吉诺尔布等、于正月二十一日。在雅玛图岭。擒获阿逆。询之莫和里。并未闻诺尔布等擒贼信。似福昭等所报。事属子虚。但贼被回人击败。势甚穷蹙。台吉南泰、同侍卫福昭、带兵擒拏。玉保、尼玛等、相继进。臣等大队亦克期集。自可计日就获。谕军机大臣等、策楞等奏称、据伊犁脱出之莫和里。告称阿睦尔撒纳。于十七日、被和卓木回兵击败。十九日令伊前来等语。先据福昭报称、于二十一日拏获阿睦尔撒纳。莫和里于十九日前来。是福昭得信在莫和里之后。但福昭自二十一日以后。未经续报。此时曾否拏获。著策楞详查确实。即行奏闻。　　

○又谕、前经降旨、令萨喇勒、解送阿睦尔撒纳来京。此时若逆贼就擒之信未确。萨喇勒既不必前来。亦毋庸同策楞等进发。策楞等统领大兵前进。其一切应援事宜。亦属紧要。萨喇勒即驻劄特讷格尔、协同达勒当阿办事。　　

○是日、驻跸新庄大营。　　

○乙丑。谕曰、朕躬诣阙里。祭告先师。礼成后。即亲诣少昊金天氏之陵。及周公元圣祠。瓣香瞻拜。用申诚悃。　　

○以革职安徽巡抚张师载、为兵部侍郎。　　

○是日、驻跸尚家庄大营。　　

○丙寅。驻跸禹山大营。　　

○丁卯。参赞大臣达勒当阿奏、领兵由珠勒都斯进。闻阿逆已获。准将军策楞咨停进兵。在特讷格尔驻劄办事。旋又咨臣派兵一千。至安集海接应。现除富德、带往办唐古忒五百名外。酌选一千。即于十七日前进。谕军机大臣等、前命萨喇勒、驻劄特讷格尔、会同达勒当阿办事。今达勒当阿、已领兵前赴安济海。特讷格尔一应事务。亦属紧要。即著萨喇勒、率同三格办理。所有定边右副将军印。虽经扎拉丰阿带往。萨喇勒、仍著授为副将军。俟拏获阿逆。即遵前旨、令其押解来京。　　

○豁除安徽无为州、滨江坍田、并筑坝挖废地亩额赋。银、一千一百二十八两有奇。米、三百十四石六斗二升有奇。　　

○是日、驻跸凤凰台大营。　　

○戊辰。实授硕色、为湖广总督。郭一裕、为云南巡抚。以山西巡抚恒文、为云贵总督。以甘肃布政使明德、为山西巡抚。调署云贵总督爱必达、为山东巡抚。陕西布政使武忱、为甘肃布政使。以服阕宗人府府丞刘藻、为陕西布政使。　　

