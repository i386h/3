<!-- { "loadSidebar": true } -->
军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。二月。己丑朔。遣官祭关帝庙　　

○谕军机大臣等、据围场总管齐凌扎布奏称、去岁雨水稍多。现今粮价昂贵。兵丁买食维艰。恳将土城子。波罗河屯等处仓粮内。借给看守围场兵丁。每名各小米十仓石等语。已照所请批示矣。此项兵丁。买食既属拮据。自应速为酌拨。以资接济。可将此传谕方观承。即饬各该仓遵照办理　　

○又谕、近来京师黑豆价值。未能平减。而官员兵民。拴餧牲畜。需用甚多。虽现在仓储。足敷支放。而平粜一项多多益善著豫东。二省于产豆丰收处所。每省购买五万石照依从前运送麦豆之例。即速委员。由水路运通。以备平粜仍一面先行奏闻。新任河南巡抚叶存仁。尚未到任即著护抚辅德。速行妥协办理可将此传谕阿尔泰。辅德知之　　

○又谕曰、镶蓝旗汉军。为承袭佐领。将海城县居住之尚玉函拟陪该县属盛京。非别省可比然相距亦远。嗣后拟正者。著带领引见。拟陪者。即于在京别支人内拣选。不必拘拘自远方唤来。此旨著交八旗存记　　

○军机大臣等议覆、奉天将军舍图肯奏称、盛京遇丰收年不准外运。则谷贱伤农。请嗣后停禁海运。即歉岁价不过昂。亦准载运。但不得过多以致谷贵伤民。请敕下奉天将军。府尹派妥员严查。从之　　

○兵部议准。两江总督尹继善奏称、江南。江西。营运银十五万千一百余两。生息备每年兵赏。乾隆十四年。奉圣谕营运生息。本非政体所宜有。臣查两江内地。与沿边情形不同。分防兵可酌裁以兵丁空余粮。为惠济兵丁用。无容另筹公帑。应如所请。于该省裁将军标。守兵三百名。督标。步兵五十名。守兵五十名。漕标、守兵百五十名。提标。守兵三百名。安抚标、守兵五十名。江西抚标。守兵百名。南昌镇标、守兵五十名。赣州镇标、守兵百名。遇缺出即裁扣。扣足日。前存银彻回司库。江西省所扣数不敷。准于江南拨给赏银有余。岁报户部。从之　　

○庚寅。谕、朕阅刑部汇题本内。有笔帖式宝祥。打死赎身家人玉明。暨谢保儿。殴伤骑都尉哈福二案。定议甚属非是。家主殴死家人。除无别故。不过罪止夺俸。若业已赎身。则与现在服役者不同。拟议自当区别。何得概照主仆成例。致情罪不得其平。至军民殴伤非本管官。原属例应杖徒。然皆指一时邂逅肆殴。以贱犯良者而言。今哈福。借谢保儿钱文。屡索不还。则其衅起于哈福。事与寻常因故斗殴无异。乃专以良贱之分苛核定罪此端一开。是职官可不偿平民之债。而平民亦将失赀束手莫敢谁何。又岂情理所应有朕研阅谳牍。不惟专题斩绞重犯。详慎推勘即流徒以下。应入汇题之案。亦必一一称量。务使轻重不爽铢毫。以归明允。今刑部司员等、以此等事系汇题。遂尔率行定案。未免有偏向旗人之意该堂官。亦不悉心检核。潦草从事。甚为不合此次姑免深究。著将该堂官传旨申饬。此二案著另行定拟。并详定条例具奏嗣后倘复有蹈此者。经朕指出。本中司员姓名具在必当按名重治其罪。堂官等亦不能再邀曲贷也。寻议。一旗员。殴死赎身。及故出奴婢。并该奴婢子女。请照殴死族中奴婢。降二级调用例。减一等、降一级调用。故杀者。即照故杀族中奴婢例。降三级调用。一、军民殴伤非本管官。除邂逅干犯。及饮酒、赌博、宿娼、仍照律例定拟外。其别项构衅。如负欠不还等事。本非理曲。因而有犯。请各照殴伤应得流徒原律。酌减二等问罪。其自行取辱之职官。交部议处。从之　　

○又谕曰、开泰奏、达州知州郎炳之子郎世琳。请改归民籍一摺。办理甚为舛谬。向来汉军有愿入民籍者。原属例所准行。郎世琳。果于该旗末催回旗之前。自行呈请。并无不可。今以屡催不应。转藉此为名。冀遂其自便狡延之计。开泰稍揆事理。即应据实参奏。为归旗逗遛者戒。乃竟据以渎请。是其一意沽名。岂封疆大臣办公之道。迩来开泰。诸务模棱。经朕屡行训饬。而积习终不知改。开泰。著交部严加议处。郎世琳。著交开泰。拏解来京。交刑部治罪。倘致兔脱。则开泰当其罪　　

○户部议奏、多伦诺尔税银。应照八沟定额例。以管税官所报两年徵数。均匀核算。嗣后每年请以一万六千八百五十八两八钱为定额。有余尽解。从之　　

○兵部议准。广东学政郑虎文奏称、武童内场。易有代倩之弊。请照乡会试例。学臣将人材弓马。实有可观者。尽数挑入双单好字号。准入内场。凭文取进。毋庸更立合式字号。从之　　

○刑部奏、臣部司员、笔帖式、书吏、较多。各省额解银。不敷公用。查臣部有赎罪一条。请嗣后具呈时。派员验明银两。始行具奏。奉旨准赎。即给执照。令赴户部交纳。于请领执照时。照吏、户、兵、工、等部。扣缴公费例。每两出公费银五分。收库。备公项帮贴。其有督、抚、奏请。臣部核覆奏准之案。令于本省交银时。照每两五分交司。于解饭食银时搭解从之　　

○又议覆、安徽按察使胡文伯奏称、命案内。有减等发落应追埋葬银。请将一年限。改为三个月。限满勘明实不能完者。即将该犯发配。毋任逗遛。随取地邻亲族供结。州县官加印结详免。免后。查出隐匿。尸亲告发。地邻等、照不应重律治罪。加结官罚俸一年。从之　　

○山西巡抚明德疏报、乾隆二十六年分。大同县劝垦荒旱下地十顷。升科如例　　

○辛卯。上幸。南苑行围　　

○遣官祭昭忠祠　　

○谕军机大臣等、成衮扎布等奏、巡查额尔齐斯等处公多尔济车登等呈报。据乌梁海告称、有哈萨克九人前来。杀害乌梁海三人。掠去羊马什物。随究出贼匪游牧。前往追捕。因恐多尔济车登等、兵力不足。令其酌量行止。若追捕不及。即行转回等语。哈萨克边境人等、乘间抢掠乌梁海。情节可恶。自应擒治。以示惩创。且已知贼匪名目。何难办理。乃成衮扎布虑兵力不足。遣人往阻。伊身为将军。派员巡查边境。宜饬令擒拏赃匪。而转于具报之事。戒其勿行。似此意存怯懦。甚属错谬。莽古赉。雅朗阿。俱以参赞协同办事之人。自应规劝。亦复随同附和。所司何事。俱著传谕申饬　　

○是日、驻跸旧衙门行宫　　

○壬辰。谕、去岁雨水过多。南苑海户等、生计未免竭蹷。著加恩赏银二千两。按名分给　　

○又谕曰、方观承奏、办理漳河水利一摺。内称彰德府李讱。临漳县张光熊。妄生异论。现派两省道员会办等语。漳河利弊。关击直隶者多。河南地止一邑。而上游实关全河之要害自宜两省通融会办以资民利。地方官倘各自生畛域。罔顾以邻为壑。岂有司牧民之义。此事仅委道员不足以重其任。叶存仁、现在赴豫著方观承。即速一同前往河南。悉心会勘。该府县如果有心梗挠。即行据实题参。交部察议　　

○谕军机大臣等、方观承奏到。办临漳沙庄水利一摺。所称直隶派夫。及令道员会办之处。尚末允协。漳河下游。关击直隶数邑民生利病。其在上游之接豫省者。不过临漳一邑。然地方官果自分畛域。不免以邻为壑。则不惟工程不集。且恐地方易滋事端。若论细民但知为己。其害苟非身受。谁肯踊跃急公。况有司倡为异论尤易摇惑舆情。仅令两省监司。为之督率。恐亦彼此掣肘。于公事究属无裨。已明降谕旨。令该督方观承赴豫。会同叶存仁。悉心勘办其彰德府知府李讱。临漳县知县张光熊。如果系有心市惠。阻挠公务。应据实会参交议。以示惩创。叶存仁。向谙河务。豫抚又系新任。工程紧要。自可不分彼此。会同该督从长计议。俾水道民生。均有禆益。方观承原摺。即钞寄阅看。将此传谕该督等知之。寻方观承。叶存仁。同奏、臣等酌议于漫口。迎溜向东。开引河一道。长三百丈入正河。于正河。接挑留淤二百丈。顺溜拦筑草土坝。比旧坝移上二百十八丈。夫役踊跃。月内可竣。其李讱张光熊。二员。经臣指示。自悔妄论。据称新任不谙。查非有心阻挠。臣观承。仍拟沿漳河。勘至馆陶漳卫合流处。有淤即挑。报闻　　

○又谕曰、方观承。已有旨令其前往河南、与叶存仁、查勘临漳河道。其沿途所过曾经被灾地方。可即留心察勘。将情形一并具奏。该督省城办事。应需大员督率。可令观音保、留驻保定。至朕祇谒东陵。西陵。一切随营事宜。只须按察使王检一人。前来办理观音保。并不必前来接驾送驾。以重地方。将此一并传谕方观承知之。寻奏、臣迂道被灾地方。漫水涉冬春已微弱种麦者十之七八。耕作恬嬉。缘上春堵筑漫口后。春麦普种。至闰五月汛水漫坝时。已全获。南府民食面。全倚麦收。秋田虽误。得恩赈即可支持。正。顺。广。大。一带苗长二三寸及四五寸不等。本月十五日。细雨尽夜良苗怀新。得旨、南府或资雨。而迤北惟望不雨。方可耕种。尔等所办。不无不到处。已大沛恩泽矣。其令有司善为经理再不经心。责有攸归也　　

○是日、驻跸新衙门行宫　　

○癸巳。上还宫　　

○谕曰、福德著往库抡办事。即来京请训。其往迎哲布尊丹巴呼图克图之呼毕勒罕。著派集福。即行驰驿前往　　

○谕军机大臣等前命瑚图灵阿等、查询桑寨多尔济。在库抡办事若何。虽据奏尚卓特巴。称其办事甚好。而成衮扎布参奏桑寨多尔济。实因尚卓特巴之言。其诡诈反覆可知。著传谕桑寨多尔济。查实尚卓特巴。有无情弊。并留于彼处有益与否。或令来京居住亦可。至从前行文俄罗斯。令其拆毁沿边树立木栅。咨覆到日。并现在尚照常贸易与否。及动静若何之处。著桑寨多尔济。详悉奏闻。朕已派福德前往。但此时未能到彼。拆毁木栅之事。若可侍福德到时。公同酌办更善。其余应办事件。桑寨多尔济。尤宜毅然办理　　

