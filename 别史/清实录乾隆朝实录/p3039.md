<!-- { "loadSidebar": true } -->
○辛未。谕。本年举行千叟宴盛典。官民耆老。咸得普被恩施。用彰锡福。其直省军流以下人犯。亦于恩诏内概予减等发落。惟罪犯斩绞情节。不至予勾。或本拟缓决者。俱著牢固监禁。该犯等因身罹重辟。虽年已老迈。仍不免羁禁囹圄。未得一体邀恩。朕心深用恻然。著刑部堂官。于朝审秋审。情实未勾。并原拟缓决斩狡人犯内。详加查核。除近年新事及旧案。年未及七十者。仍牢固监禁外。其余年七十以上。未经予勾。及本拟缓决之犯。著加恩分别减免释放。其餩怊何办理之处。著该部详悉妥议具奏。候朕另降谕旨。　　

○又谕。据毕沅奏。彰德一府与卫辉毗连。开封。河南。二属。自冬至今。未沾雨泽。麦苗微细。夏禾不能长发等语。开封等属。冬春未得雨雪。此时即得甘膏。播种大田。西成尚早。若令将新旧钱粮。照常输纳。小民未免拮据。所有开封府属之祥符。陈留。杞县。通许。尉氏。洧川。中牟。兰阳。荥泽。汜水。禹州。密县。荥阳。鄢陵。仪封。郑州。新郑等。十七州县。河南府属之新安。渑池。偃师等。三县。彰德府属之安阳。汤阴。内黄等。三县。共二十三州县。乾隆五十年。并四十九年未完钱粮。及一切带徵钱粮仓谷等项。俱著缓至本年秋后徵收。以纾民力。其中有受旱较重。及连年河水漫溢。被淹积歉之区。并著再行加赈一月口粮。俟得雨后。仍按亩借给耔种。俾资耕作。其无地极贫下户。即加赈两月口粮。使一体均沾渥泽。该抚务须董率所属。实力妥办。以副朕轸念穷黎。有加无己之至意。该部即遵谕行之。　　

○谕军机大臣等。据特成额等奏。襄阳县访拏传习邪教。收徒敛钱之孙贵远等。并搜出邪经。现在提犯严审究办等语。孙贵远。胆敢踵行邪教。且查出咒内有十口合同西江月。开弓射箭到长安之语。尤为悖逆。著特成额等。即将现获之犯。严行审办。定拟具奏。其逸犯曹守陇等。并著该督抚。督饬地方文武各员弁。上紧缉拏。务期按名弋获。毋任远扬漏网。将此传谕特成额等知之。　　

○又谕。本日军机大臣会同刑部具奏。审拟广东省解到哆罗等犯一摺。已依议行矣。此案西洋人赴各省传教。业经据该督抚陆续获犯解京。审明定拟完结。其在逃之蔡伯多禄。最为要犯。至今尚未就获。该犯系赴粤起意接引伴送之人。前屡降旨。令各督抚严密查拏。迄今半载有余。乃本案已经办竣。而要犯转致潜逃。可见办理全不认真。该犯原籍福建。而广东湖广。系其平日逗留之所。此时畏罪窜匿。总不出此数省。著传谕孙士毅。特成额。富勒浑。陆燿。吴垣。即速严饬员弁。设法购线。务将要犯弋获。若以案延日久。渐视为海捕具文。则是该督抚等有心疎玩。恐不能当其咎也。　　

○又谕。据明兴奏。济南。泰安。武定。兖州。沂州。东昌。曹州。七府。济宁。临清。二州。均于十七十八两日。得雨二三四五六寸等语。览奏欣慰。但如历城。淄川。惠民。各县。得雨五六寸。已为深透。自可乘时翻犁播种。现在大田。曾否一律补种齐全。其得雨二三寸之各州县。此时曾否续沾渥泽。著明兴即详晰查明。据实具奏。如各该处已得雨泽。或民力不能补种。尚需借给耔种。俾资耕作之处。即著该抚确查妥办。一并奏闻。将此传谕知之。　　

○又谕。据毕沅奏。河南省城。于十九日得雨。自午刻至亥刻止。入土二寸有余。又据江兰奏。卫辉得雨一寸有余等语。所奏雨泽尚欠沾足。该抚当乘此地气已通之时。督率所属。虔诚祈祷。众皆一心诚求。或可冀续沛甘霖。不可因现在已得微雨。稍存自满之意。一俟续得渥泽。即迅速驰奏。以慰朕怀。至所请开封各属缓徵之处。已另降谕旨矣。将此传谕知之。　　

○壬申。谕军机大臣等。前据毕沅奏。豫省不但河北一带。被有旱灾。即开封。河南。陕州。许州。等属。亦以久未得雨。麦秋难望。请截留漕粮。以资赈贷。已降旨给与三十万石。昨又据毕沅奏。开封。彰德。河南。三府属。夏禾无望。亦已降旨。将各该处钱粮。缓至秋后徵收。其被旱较重。及被淹积歉之区。加赈一月口粮。无地极贫下户。加赈两月口粮矣。陕州。许州。等属。既已麦秋无望。小民生计。难免拮据。该处钱粮。是否应与开封各属。一体缓徵。或酌借耔种口粮。以纾民力。至卫辉府属之汲淇等五县。并附近之延津等九县。带徵缓徵民欠等项。业经全行豁免。其开封。河南。彰德。三府属。现在麦秋无望。虽已缓徵加赈。仍恐民力未能宽裕。所有开封等府属二十三州县。历年带缓民欠。是否亦应豁免之处。俱著毕沅即详晰查明。据实具奏。候朕酌量加恩降旨。再直隶广平。顺德。大名。三府属。与豫省河北毗连。上年冬间。缺少雪泽。今春亦未得有透雨。前据刘峨奏。请于三月底。四月初。平粜粮石。但该处麦田。究竟是否无碍。大田能否播种。有无应借耔种。分别缓免之处。并著该督查明。即行奏覆。将此由五百里各传谕知之。　　

○癸酉。上御勤政殿听政。　　

○谕曰。御史费孝昌奏。酌定终养章程一摺。所奏甚属错谬。前据陆燿奏。现任及试用人员。凡亲年八十以上。及独子之亲。年七十以上。并未迎养在署。通饬自行呈明终养。朕以其意在教孝。当即降旨允行。昨复据吏部奏。官员父母年老。先已迎养在署者。准该员呈明。止停其升转。不必概令离任回籍。盖以人子之心。总以养与不养为重。既迎奉在署。即可朝夕侍养。亦非忘亲恋禄。其所以体恤臣工者。已属公私兼尽。乃费孝昌何得复有此奏。其意不过以一经回籍。便不能有资利禄而已。夫士人读书明理。策名入仕。自当敬事后食。移孝作忠。为人臣。为人子。均不当斤斤于釜钟之计。费孝昌独非人子。何为此贪禄忘亲之言乎。且其摺内有君设身以处而探其情一语。君字自系不通文理之泛论。然竟敢形之奏摺。是何肺腑。著大学士同军机大臣问具奏。将此通谕知之。　　

○谕军机大臣等。上年据特成额奏。盘获西洋人吧口□地哩口□央等。私赴内地传教。因传谕各省督抚。令其严密查拏。嗣据陕西。山西。山东。直隶。拏获西洋人。王亚各比。吧口□地哩哑喥。安多呢等。又据广东查讯哆罗。分派西洋人九名。赴各省传教。并究出窝留接引伴送之焦振纲。泰禄等。先后陆续解京。特命军机大臣。会同刑部严审定拟。向来西洋人进京行艺。原所不禁。但必须禀明地方官。经该督抚奏明。始准委员伴送赴京效力。至内地民人。传习天主教者。雍正年间。久经禁止。哆罗辄敢私派多人。赴各省传教惑众。而梅神甫。安多呢等。亦以西洋人藏匿山西山东。至一二十年之久。殊干例禁。不可不彻底严查。此案本应按律定拟。将该犯等即寘重辟。第念伊等究系夷人。免其一死。已属法外之仁。未便仍照向例。发回该国惩治。因令刑部将各该犯牢固监禁。以示惩儆。现在案已审拟完结。著传谕孙士毅。将办理缘由。就近传集在广贸易之各该国夷人。详悉晓谕。俾该夷人等。咸知感惧。益加小心。恪守内地法度。如有情愿赴京者。仍准报明督抚。具奏伴送。不得仍前潜赴各省。传教滋事。如再有干犯功令。私行派往者。必当从重严办。不能再邀宽典也。将此谕令知之。　　

○又谕。据伊勒图奏。伊犁遣犯燕邦献。于本年正月。在配脱逃等语。燕邦献。系从前木果木溃散兵丁。改发伊犁。情罪重大。乃该犯胆敢乘间脱逃。情尤可恶。查该犯籍隶宁夏。计其逃窜后。或即潜回原籍。著传谕福康安。严饬所属。派委员弁。于关津隘口。并该犯原籍地方。一体严密查拏务获。照例办理。毋致远扬漏网。　　

○军机大臣议覆。据乌噜木齐都统长清奏称。乌噜木齐各处地方。每年支放兵饷口粮各项。约需粮十五万四千余石。遇闰加增。现在升科户民额徵地粮。与屯田官兵所交粮石。二项统计。每年可得粮十七万二千余石。除应用支销外。尚有盈余。自应仍照旧定章程。屯田功过相抵。议叙加赏成例。俾兵丁等不致有虚报分数。买粮赔交之累。应如所议办理。仍令新任都统奎林。暨各该处管理屯务驻劄大臣提镇等。随时留心。查察每年所收粮石。尽收尽报。无任虚稳滋弊。从之。　　

○赈湖南茶陵州。攸县。二州县水灾饥民。　　

○甲戌。谕。科道职司风宪。有奏事之责。果有能参劾大臣。指陈时事。言有可采者。自当准予施行。即或所奏失实。亦不加之谴责。盖以职业所在。若因言事得罪。非所以风励台司。昨费孝昌陈奏摺内。有君设身以处。并若曰等语。该员系科目出身。由学正洊升御史。岂不知君臣之际。体分尊严。乃以此等字样。竟比寻常泛论。公然直陈朕前乎。是费孝昌之罪。不在言事不当。而在措辞乖体。伊在京服官有年。而章奏全不知敬谨之道。如此糊涂庸鄙之人。岂可复令其供职办事。但此时若将伊革职治罪。律以大不敬之条。转不值如此严办。费孝昌。著休致。勒令回籍。至其所奏。请定官员终养章程。前经吏部定议。昨又降旨通谕。于教孝之中。仍寓体恤之意。业已周详备至。中外大小官员。俱当敬遵功令。各尽其臣子之分也。　　

○谕军机大臣等。朕恭阅实录。康熙四十年五月。泗州等处被水。上谕大学士等曰。六坝堵塞。其水必然注波。治东则西即被灾。两方之民。俱同一体。朕阅河工时。见高家堰之水。较堤旁平地高三尺。淮安之水。较地高九尺。今高家堰之水。高于地已至一丈六七尺。岂不可危。朕日夜念此。甚切忧惧。高家堰堤。作何保守坚固。或另有修治善策。著张鹏翮陈奏。钦此。煌煌圣训。仰见宵旰勤思。为泽国生民。求保障安全之计。畴咨深切。朕思高家堰堤工。自雍正年间。改建砖工。较前已为整缮。朕屡次亲巡阅视。规画讲求。命一律建筑石工。以期坚致巩固。并酌定五坝水志。以时宣洩。俾盛涨时湖水不致阏壅为患。立法已极周详。而自陶庄挑放引河以来。河势趋北。今昔情形不同。现在高家堰之水。较地尚高若干尺。淮安之水。又高于地若干。是否因堤工坚固。及宣洩机宜。周备妥善。湖水不致为患之处。著传谕萨载。李奉翰。详悉查明。据实具奏。并绘图贴说呈览。　　

