<!-- { "loadSidebar": true } -->
○又谕、朕阅督抚参奏属员、及题请改教本章。每有书生不能胜任。及书气未除等语。夫读书所以致用。凡修已治人之道。事君居官之理。备载于书。故傅说之告其君曰、学子古训。乃有获。又曰、念终始典于学。成王训其臣曰、学古入官。议事以制。政乃不迷。又曰、不学墙面。莅事惟烦。人不知书。则偏陂以宅衷。操切以处事。生心害政。有不可救药者。若州县官果足以当书生二字。则以易直子谅之心。行宽和惠爱之政。任一邑、则一邑受其福。莅一郡、则一郡蒙其休。朕惟恐人不足当书生之称。而安得以书生相戒乎。若以书生为戒。朕自幼读书宫中。讲诵二十年。未尝少辍。实一书生也。王大臣为朕所倚任。朝夕左右者。亦皆书生也。若指属员之迂谬疎庸者为书生、以相诟病。则未知此正伊不知书所致。而书岂任其咎哉。至于书气二字。尤可宝贵。果能读书。沉浸酝酿而有书气。更集义以充之。便是浩然之气。人无书气。即为粗俗气。市井气。而不可列于士大夫之林矣。是书气正宜从容涵养。以善培之。安可劝之使除。而反以未除者为病乎。且朕闻外间斥人之短。每云伊欲做好人。朱子云、学者通病、在思作贵人。而不思作好人。人果欲做好人。行好事。则甚有益于民生。有益于国事。造福无穷。若以好人为戒。不几相率而拂人之性乎。凡此皆系识见粗鄙。不知治体。不明大义之言。朕今姑发其蔽而教戒之。尚各翻然思悔。　　

○又谕、昔我世祖章皇帝、万几余暇。留心内典。比时玉琳琇国师。木陈忞禅师。并蒙宣召。讲论佛法。此不过偶尔方外之交。无可纪载者。前年我皇考检阅玉琳琇、木陈忞、语录。见木陈所著北游集六卷。其中乖谬荒诞之处。不可殚述。又玉琳琇之弟子骨岩、作侍香纪略一册。以纪恩遇。诞幻支离。竟同梦中呓语。我皇考已降旨中外。将此书悉行查毁。今朕又查出帝王明道录一书。系木陈门大纪载者。其荒唐之处。与侍香纪略等。盖当日玉琳、木陈。虽并承世祖章皇帝眷注。而二人之优劣。迥乎不同。至于两人之门徒甚众。而天下狂悖无知、行止不端之人。往往藏其中。遂因偶尔之恩遇。矜肆夸张。并造作全无影响之谈。欺世惑众。此亦人心风俗之有关系者。昔我皇考已降查毁之谕旨。朕恐外间奉行不力。可密寄信与各省督抚。凡丛林寺庙中、除敕赐。御书扁额对联碑文外。若有世祖圣祖皇考批谕字迹。及伊等抄录藁本。与僧人所刻语录。如北游集、侍香纪略、帝王明道录等书。干涉时事。捏造言词。夸耀恩遇。有一字关系世祖圣祖皇考者。无论刻本写本。悉行查出。密封送部。请旨销毁。不得私藏片纸。此事奉行、不在各处寺庙贴写告示、以图了事已也。必差员密访。细细搜察。又不可借端生事。若有疎忽遗漏等弊。将来发觉。朕必于乾隆元年二年之该省督抚是问。不稍宽贷。　　

○总理事务王大臣议准、大学士朱轼奏言、民间田地之丈量首报。宜一并永远停止。所贵乎开垦者。原为人无恒业。而地有遗利。督令耕畬。为足民计。非为增赋起见。且区区报垦之粮。于国课无加毫末。不但丈量不可行。即责令首报之条。吓诈摊派。大吏名为急公。小吏兼以牟利。请饬督抚、将现在报垦田地。详确查明。如系虚捏。据实题请开除。若护短文饰。察出严治。所奏甚为剀切。应如所请。得旨、依议速行。　　

○吏部请点各省学政。得旨、各省学政、有训导士子。校阅文艺之责。关系甚重。非才守兼优。素有学问者。不克胜任。朕即位之初。于诸臣之才学品行。未能深知。难以降旨简用。著大学士尚书侍郎、于翰林科道部属内。各据所知。保举二三员。开列送部。汇奏请旨。张廷璐、蒋蔚、声名好。著仍留江苏、湖北、学政之任。　　

○大学士朱轼奏言、刑狱之设。原以除奸惩恶。但人命所系。不可不慎。近见司刑之官。以严刻为才能。不问是非。不计曲直。赃私先酌数目。迫以极刑。罪案自定供招。诱之伏法。故生枝节。刻意株连。以为不如是。必致上司驳诘。凡属员所定之稿。上司酌改。有加重。无从轻。以为若一改轻。便是徇私。有意避嫌。不顾执法之义。请下直省督抚、严饬有司。务须虚公详审。如有锻炼诬枉清弊。立即参究。刑具悉遵定制。不得滥用夹棍大枷。俾共凛钦恤之意。得旨、总理事务王大臣密议具奏。寻议、大学士朱轼所称、种种情状。种种弊端。皆实有其事。请下法司、并通行各直省、实心遵奉。得旨、依议速行。　　

○命刑部尚书徐本、在办理军机处行走。　　

○以左都御史福敏、兼管翰林院掌院学士事。　　

○以国子监祭酒觉罗吴拜、为詹事府詹事。　　

○召原任侍郎图理琛、王国栋、原任巡抚法敏、原任鸿胪寺卿李凤翥、原任佥都御史李徽、赴部引见。　　

○壬午。谕总理事务王大臣。朕即位以来。加意黎元。抚绥备至。叠沛恩膏。业将雍正十二年以前、各省民欠钱粮。悉行蠲免。惟是西陲用兵数年。陕甘二省人民。挽运军需粮饷。效力独多。其踊跃趋事之诚。甚属可嘉。朕思百姓等输忠奉上。情既倍于寻常。则朕所以体恤褒嘉。恩当出于格外。其陕甘人民、应作何加恩、以示优奖之处。著总理事务王大臣、会同九卿、定议具奏。　　

○命八旗参奏事件、归刑部审理。谕曰、从来审究案件。参奏之人。不在承审之列。盖恐参奏之人承审。不无怀挟私心。而被参之人。即有屈抑。难于伸诉也。是以外省题参事件。定例督参抚审。抚参督审。庶被参者情不得抑。而用法始平。况八旗参奏之事。在旗员未谙律例。问拟情罪。恐不无舛错。嗣后八旗参奏事件。俱著刑部秉公审理。原参之人。不得从中搀越。至于八旗内务府高墙。原因旗人定罪之后。不便与民人一处监禁。是以暂于各旗、设立高墙分禁。今遇恩赦。一切杂犯。俱已宽免。其余重犯。仍应归入刑部监内。分别旗民收禁。其八旗内务府高墙。不必安设。　　

○九卿议奏、西路军需所用米麦豆草等项。折中定价。缮单进呈。上召总理事务王大臣、并九卿。谕曰、西路军需所用米麦豆草等项。经九卿定议折中价值。令其遵照报销。朕思从前已办之军需。照此计算。尚属可行。至于将来之年岁收成。岂能豫定。年丰则物价必贱。小民可获余资。在国家不失惠养之道。若年歉则物价必昂。闾阎何堪赔累之苦。朕心实为不忍。可晓谕该督抚等、于遵照折中价值外。若遇歉收之年。所定价值。不敷采办。可据实奏闻。候朕再降谕旨。至于从前该部驳查各案。若果有不敷者。亦著该督抚核实保题。准其报销。但当仰体朕心。秉公去私。勿为属员之所欺蔽。亦勿因朕此旨、而开浮冒之渐。余依议。　　

○户部议准、云贵总督尹继善疏言、黔省古州逆苗滋事。现调各省官兵会剿。贵州上游各营、调出兵多。存营单弱。行令照调出兵数。减半招募新兵。在营操防。复调云南官兵。分驻贵阳等处弹压。并饬贵州下游各府州县。招集难民。团练乡勇。均酌给口粮坐饷。以资防御。至云南省会重地、及东川地方、夷多汉少之区。并附近黔疆之曲寻镇、寻沾奇兵二营。既经抽调。亦应招募新兵。分别酌给守粮。其滇省官兵、远赴黔省苗疆。非本省内地可比。请自副将以下、至兵丁等。分别给与赏号银两。又调赴军前办事之知府等官。亦请月给盘费银两。均俟事竣。核实奏销。得旨、依议速行。　　

○癸未。上诣雍和宫梓宫前供奠。　　

○诣皇太后宫问安。　　

○谕总理事务王大臣。从前部院要缺。及办事紧要之处。因一时不得其人。是以令王大臣等兼管。朕思一人管理三四处、及五六处事件。恐一人之精神有限。而事务繁多。未免过于劳勚。朕心深为轸念。昔年户部事务、经怡贤亲王整理之后。又复废弛。我皇考以果亲王公忠体国。诚心办事。特令管理户部事务、整顿一切。今户部事务。已有头绪。而刑部事务。现在废弛。正须果亲王专心整顿之时。不必管理户部。其户部三库事务。仍著总理。其宗人府一切事务。既有履郡王管理。果亲王亦停其兼管。庄亲王办理事务亦多。著暂管工部事务。俟来保到京。著署理工部尚书。庄亲王即不必兼管。贝勒允禧、既管宗人府、及都统事。其御书处、及粘杆处事、不必兼管。著另行开列请旨。大学士张廷玉、所办事务亦多。不必兼管翰林院事。其翰林院掌院事务。著邵基兼管。其邵基所兼国子监祭酒一缺。著开列请旨。署户部尚书海望、不必兼管领侍卫内大臣、及户部三库事。　　

○谕内务府总管太监等。圆明园阿哥处太监王自立、前日来请皇太后安。未候见朕。径回圆明园去。今皇太后向朕说。圆明园阿哥请安。称朕为汗阿哥。阿哥年小。如何知道请安之礼。自然是王自立教阿哥如此。此时不向好处导引。候阿哥长大。倚恃皇太后照看。性情自然骄纵。称惯了汗阿哥字样。朕虽不见责。经王大臣闻知。必然参奏。岂不贻误阿哥。如今阿哥年幼。传谕王自立、尽心往好处导引。阿哥系朕之弟。日后成立。知感朕思。即是朕之辅佐。尔等将王自立传来。重责四十板。令伊回去。小心导引阿哥。俟明年阿哥进宫来。一并令谢成照管。与永璜、永琏、同住斋宫。阿哥等朝夕相见。必按长幼礼节。若因是朕之子。令圆明园阿哥卑礼相见。断乎不可。　　

○总理事务王大臣议覆、内大臣海望奏、现今大兵驻防鄂尔昆。所有军营官驼数万。别无所用。若以给台站蒙古运米。则运价大省。于蒙古生计有裨。请自归化城至鄂尔昆、编台站三十二。每台给官驼一百五十只。三班更代。日以驼五十只。运米一百石。每年计八阅月、可运米二万四千石。台兵原额六十名。今增丁役二十。以四十名、轮班运米。其运米之月。加给银一两。在台参领章京骁骑校等、各加银三两。领催、加银二两。牵驼往来、每台给官马三十匹。统计每年运米需费。及增给蒙古官兵钱粮、添补驼马等费。共需银十二万九千余两。较商人范毓馪之运价。可省银十八万有奇。较都统丹津等之运价。可省银十二万有奇。其台站应如何移置。令总管五十四办理。寻经五十四奏言、自归化城至鄂尔昆。设台站三十二。用丁役八十。驼二百只。自张家口至归化城。设台站八。用丁役四十。驼一百只。其原设腰站。应彻者悉行裁彻。从之。　　

