<!-- { "loadSidebar": true } -->
○福州将军兼管粤海关事明福奏、查阅南台涵江泉州厦门等处口岸皆居形势要隘。左右控制得宜。船只出入易查。商贾输将甚便。惟宁德口税馆。旧设县城东门外。自乾隆十三年间该县居民鸠赀议筑东湖海堤自县城至酒屿门十里。筑堤拦截潮水堤内尽成民田。商船牙行。俱迁集酒屿门之近口处故税馆亦移驻于此但堤工于十七年告竣。而十八年秋汛大潮。佛塔堤随即坍缺。上年猴毛屿堤亦坍。以致民田俱废。商船俱可直达县城请将税馆仍移旧地。以扼津要。报闻　　

○署陕西巡抚汤聘奏、西安移驻凉州庄浪官兵共计一千二百九十九员名。自正月初六日、至二十七日。陆续起程。计十一起。车辆饬州县雇备。派员护送。给发口粮盘费。正在前进。适接军需局传牌。内开官兵必由黄河过渡。今冰桥解冻。浮桥尚未搭就。令将各起官兵暂住。候桥成再行起程。现在第八起留住长武县。余在邠州。永寿。醴泉等处居住候信查移驻官兵。已入甘肃境者七起。在西安境内沿途暂住者四起。未经起程者尚有三起。当与署西安将军副都统伟善等。酌谕未经起程者暂缓束装。并谕领兵官员。加意约束。务使兵丁宁怗静候桥成进发报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十五


大清高宗法天隆运至诚先觉体元立极敷文奋武孝慈神圣纯皇帝实录卷之七百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年丙戌三月庚午朔以兵部。左侍郎期成额管理钦天监　　

○辛未上御乾清门听政　　

○谕向来各省知县内有拏获盗犯等案送部引见者皆其留心政务。可造就之材朕加恩录用令其仍回原任以本省同知知州升补。其无回任字样者系一时降旨所未及并无分别于其间而该部即拘泥成例祇令在部候选将原缺另行铨补不知此项人员原因其平日居官能事是以调取引见加恩擢用俾得及时自效若仅令其在部候选不能一时铨补而原缺又另选有人是徒有空衔而需次闲居久淹时日非曰爱之其实害之非所以示鼓励嗣后此等知县引见时以同知直隶州。知州用者俱著仍回原任遇有本省缺出补用其从前在部候选之员均著该部给咨发往原省差遣委用以应得之缺即行题补至知县十年俸满引见以同知等官升用者。亦系因其久任民社材具尚可擢用之员并著该部一体办理。又谕曰恒泰之镶黄旗汉军副都统员缺。著黄承恩署理德福之正黄旗蒙古副都统员缺。著德勒克多尔济署理舒泰所署之正白旗蒙古副都统员缺著喇特纳署理达桑阿之正白旗汉军副都统员缺。著兆启署理伍岱之镶红旗满洲副都统员缺著傅景署理常复之正蓝旗蒙古副都统员缺著书山署理额尔景额之正蓝旗蒙古副都统员缺。著图尔都署理　　

○又谕曰、元清吉斯汗之后裔俱系博尔济吉特氏而元史谓元帝为奇渥温氏彼此不符因令成衮扎布查奏今据称蒙古台吉等素称奇岳特后裔系博尔济吉特氏查阅清吉斯汗时纪载世系之书亦然看来汉字书为奇渥温尚属有因盖伊等以汉音译蒙古字故将奇岳特讹为奇渥温耳。著将汉字史书内奇渥温改书奇岳特并传谕成衮扎布该处既有清吉斯汗世系记载档案著录一分进呈以传史书汉文。有应行查对之处改正画一　　

○以詹事金甡为内阁学士兼礼部侍郎　　

○旌表守正捐躯之河南舞阳县民刘显禄女刘氏　　

○壬申上诣畅春园问皇太后安　　

○幸圆明园　　

○谕军机大臣等图桑阿奏逆犯吴卜元等一摺有各犯陆续供出吴孔怀等二十五名等语检阅熊学鹏昨日奏到审拟摺内及所录供词。俱无吴孔怀姓名是否另有一犯而该抚具奏时遗漏未经叙入抑系一犯二名以致彼此互异之处。著传谕熊学鹏。查明具奏寻奏吴孔怀即吴圣全。因吴卜元等竖旗之日。吴孔怀即率家属逃避在外故未叙列得旨览　　

○又谕、据舍图肯等奏巡察围场佐领玛恒详报。在阳春河地方拏获偷树人犯至吉林乌拉所属隘口。被旺多罗束之牧副拜雅斯罕等抢夺拜雅斯罕等私受窃犯财物于前又复率众夺犯。殊属目无法纪著传谕舍图肯等。将现获各犯交盛京刑部严禁仍严缉未获各犯。毋令远扬得逃法网并派尚书新柱前往会审再此等匪徒多系吉林人并著传谕恒禄等拏送　　

○癸酉。谕曰刘藻办理莽匪一事措置乖方思葸无能已屡降明旨通谕中外矣今日复据奏称正月初间染患中满之症于审讯何琼诏等时勉强支持不能记忆前后情节详究诈伪等语。尤属支离可鄙刘藻于何琼诏等一案。初次奏报。即已荒唐以后节次摺奏因仍乖舛而于审讯定罪之处全然昧于事理此皆伊庸懦无识所致岂托言患病可能解免况前此并无一语奏及有病今乃忽为此奏明系自觉前非希图掩饰所谓欲盖弥彰其谁信之若使患病果实则必由于惊恐使然刘藻尚系读书明理之人军务即非其所长何至遇事漫无主见恇怯张皇因而沮丧成疾。宁不虑人耻笑而尚靦颜为此奏乎刘藻已降旨革职无庸交部治罪　　

○又谕、户部议覆侍郎英廉奏、请丈出盛京旗民。余地准令无地兵丁闲散人等认买一摺原为旗人生计起见。但此等无地人户贫富不齐其有余者置产必多。而无力之家。未必能一律承买恐于伊等资计仍无实济因念该处冬围兵丁一切鞍马之需不无拮据若将此项余地内酌拨徵租。每年赏备资装于该兵等殊有裨益其应拨用若干。及所余地亩除拨补随缺各项外或可一体徵租存贮动拨。或听旗人认买毋致有名无实之处新柱现在出差盛京。著会同该将军府尹等确勘该地实在情形。妥协定议具奏寻奏丈出余地约共三十一万二千四百晌有奇其拨补官兵随缺各项地。应就本境拨给再有余者即令原种之旗民照数纳租承种按地亩肥瘠粮额等差分别核计每年共徵租银十一万二千四百两有奇查每年派拨冬围兵丁一千三百名每名拟赏银十五两即于此项租银内按数拨给余银解交盛京户部另贮候拨如此一转移间。不特冬围兵丁鞍马有资无稍拮据而官员兵丁俱可得地耕种。下部议行谕军机大臣等阿尔泰等奏金蛮围攻额碉并占巴旺卡卡地方各情形一摺看来此次贼番抢夺碉卡该处土司未免惊惶失措金蛮在诸番中虽稍强横若九土司果能齐心协力联络声援不难夺卡进攻捣其巢穴自属以蛮攻蛮之善策但恐土司等因连次挫衄心存畏沮遂尔闻风辄布里足不前致金蛮益得肆其猖獗究于番地有碍此等边方小丑不过自相残杀并未敢稍侵内地不至用大兵申讨。若仅仅小试兵力又恐于事无裨然金川所攻者非各土司之地乎苟人自为保亦不致失其土地若董之以官。则各土司方且以为当官差而犹豫日生。气渐馁而势渐涣不肯奋勇攻拒久之将孱弱难振。此亦不可不告之以为伊等之故也况以蛮攻蛮。止当用其力而不可使之知若坐视其敝而不为之经理伊等或窥见意指岂肯复为我用。此非天朝控驭番夷之体该督提等当详察机宜或于攻剿之时量增赏恤以励其心或于驻防处所。酌助军声以壮其气。俾土司兵目有所恃而不恐立效自当较易但须坐镇运筹不动声色方合事机著传谕阿尔泰。岳钟璜。将该处情形悉心筹画斟酌尽善据实妥议覆奏寻奏、郎卡虽狡诈强梁。仅于邻近单弱土司侵其一二碉卞无须大兵申讨各土司中如松冈梭磨卓克基沃日距金川窎远革布什咱兵少只可随众攻守绰斯甲布小金川地势兵力堪与金川为敌。因郎卡未大挫衄观望不前党坝巴旺贫懦番民甚少且贼番据险下攻则易而党坝巴旺仰攻则难现拟择土练兵之精壮者分拨党坝巴旺地方助其军声果能奋勇攻剿量增赏恤至绰斯甲布小金川等土司若能于防守外奋力进攻。亦可使金川挫衄已谕以进攻获胜。不但可分其地。兼除伊等子孙之害总使金蛮分头抵御。党坝巴旺即可乘虚而入得旨览　　

○甲戌。谕鄂尔多斯地方牲畜。因去冬大雪多有损伤著加恩。将本年夏季应赔驼只。展限一年此项贫人著交齐旺班珠尔于伊等盟长内加意养赡俾勿失所此后若遇饥荒著该盟长喇锡色楞查明报部具奏。另降恩旨　　

○奉天府府丞李绶奏、盛京宗学。额立学生二十名。副管长二员。满汉弓箭教习各二员嗣因学生仅有七名各奏裁一员今读书宗室现有十九名满汉弓箭教习各一员尽敷训导。惟副管长有稽查教习约束学生之责一员不敷。请照原额得旨如所请行　　

○乙亥。上诣畅春园、问皇太后安　　

○以礼部右侍郎程岩为会试知贡举兵部尚书尹继善为正考官户部左侍郎裘曰修。兵部右侍郎陆宗楷为副考官　　

○命吏部尚书托恩多暂管兵部事务　　

○旌表守正捐躯之江苏武进县民徐春生妻姜氏。湖兆黄安县民李周栋妻周氏　　

○丙子谕据高晋奏京口副都统玛尔图年老有疾不克胜任玛尔图著原品休致京口副都统员缺著穆尔泰补授　　

○丁丑皇五子荣亲王永琪薨　　

○旌表守正捐躯之河南息县民王检妻李氏　　

○戊寅。上诣畅春园、问皇太后安。　　

○临皇五子荣亲王永琪殡赐奠。回圆明园　　

