<!-- { "loadSidebar": true } -->
○钦差尚书公福隆安奏、臣驰抵卡了军营。传集桂林、汪腾龙、王万邦等、隔别研讯。先将阿尔泰、宋元俊、参奏桂林乖张捏饰各款。逐一讯问。据桂林供、攻取达乌。并未伤损六百余人。至墨龙沟失事一节。因伤亡及迷失官兵数目。不及详查。是以于摺内声明另行咨部。军营内遇有会议。都统提督等偶尔留饭。并无欢饮之事。南路买卖稀少。酌量购买食物。从内地送到军营。给发价值。并未勒派供应。至诘以宋元俊另摺所参脱出之把总李朝林、带有游击宁禄禀帖。何以嘱令不许声张。据供、宁禄系满洲游击大员。见其隐忍偷生。实为切齿。但官兵失挫。恐声张有乱众心。又诘以交银五百两。令赎取兵丁一节。坚称并无其事询之宋元俊。据称、于四月二十一日。自革布什咱回营。至汪承霈处。据言金川抢掠兵丁。传说有送出邀赏之语。今汪腾龙将银五百两。交王万邦酌办。恐其不能料理。元俊随往见总督禀明。此乃损威失体。断不可行。总督不答。亦即辞出。据王万邦供、汪腾龙差土兵拉塔尔、送银五百两。书信一封。内云金川情愿将人送出邀赏。如果送出。可将此银酌赏。迨后二日。金川并无动静。遂告汪腾龙将银取回。并写书告知宋元俊等语。又据汪腾龙供、王万邦差人来称、金川送出官兵一名。要求赏赐。随见桂林面述。桂林言可即遣令回去。次日送银五百两。令转送与王万邦酌赏。隔二三日桂林又令将银取回。臣思汪腾龙将金川送出官兵之故。面告桂林。其时桂林并无赏银之说。何以忽尔差交银两。所差何人。传何言语。再四穷诘。汪腾龙始供系汪承霈、差人交来。当即询问汪承霈。供是时据知州曹焜、同知林俊告言、闻我兵有迷失在各处山沟、巴旺、布拉克底之人。可以找寻。但须赏赐。并言可于粮务处借银五百两应用。汪承霈告知桂林。遂向粮务处取银送往。及阅数日。汪腾龙言巴旺等番人不能往寻。遂将此银取回。随询之曹焜等所供均同。又提取粮务处号簿。内载四月十七日支银五百两。并注明发回字样。臣思此种银两。询据各供。未能吻合。恐其中思为桂林开脱者。或以赎银为赏银。或以赏两金川为赏巴旺、布拉克底。而思构陷桂林者。又或过甚其辞。均未可定。必须严加讯鞫。务得实情。始足以成信谳谕军机大臣等、福隆安查审桂林一案。桂林一闻贼人抄袭后路之信。即令宋元俊迅往救援。并非膜视不顾。此必宋元俊既奉总督派令教援。未能即往。以致官兵失挫。其罪不小。惧为桂林所劾。先发制人。亦与伍岱之密奏温福无异。但宋元俊心更阴险。故假手阿尔泰、思得潜售其术耳。惟是现在正当集兵进剿。宋元俊又熟悉番情边务。为军营得力之人。非伍岱之去留无关轻重者可比。所有案内情节。此时且不必向其穷究。并须设法驾驭。令仍鼓舞自励。统俟军务告竣。总核功罪。再行定夺。如其功绩不能相抵。再为诘办。著传谕福隆安、体朕此意。密为妥协办理。所称据宋元俊送到宁禄禀帖。桂林以宁禄身系满洲。且为游击大员。见其隐忍偷生。实为切齿。彼时正当官兵失挫之后。令不必声张以安众心等语。桂林现有手札为宋元俊呈奏。此乃桂林事后遁饰之词。不足为信。至于用银赎人一款。尤为最重情节。乃桂林供称、并无赏给银两之说。而汪承霈则供认出自其意。殊属可疑。必系桂林揣此一节。罪为最重。豫嘱汪承霈代认。试思汪承霈系随往司员。军务非其承办。即兵丁迷失不出。与伊何涉。而必欲代筹悬赏觅回之计。其事尤为显而易见。至宋元俊称、系用银向金川赎回。而汪承霈、则称系令巴旺、布拉克底土兵。觅回给赏。各执一说。情节悬殊。或系汪承霈代为担当。冀减其罪。抑系宋元俊意图陷害。过甚其词。皆未可定。不可不彻底根究。此时宋元俊、固不必向其穷诘。而汪腾龙等、现俱在案。无难质讯确情。以成信谳　　

○乙酉。谕军机大臣等、据彰宝奏、缅匪大头目得鲁蕴、差其亲信缅子孟矣等四人到关。称得鲁蕴、自阿瓦差到老官屯办送贡礼。并送还内地之人。请限六月初十日。亲自来见。现将孟矣等看守在营。至期酌办等因一摺。已于摺内批示缅地水土恶劣。非人力所能施。是以早经定意。不欲于瘴疠之乡。复劳师旅。非若两金川。以内地土司。负嵎逆命。必应剿除者可比。如果懵驳诚心悔过。送还内地之人。纳贡求降。原可允其所请。将就完事。但必须将杨重英、苏尔相、及有可稽考之官员。概行送回。方成事体。其余弁兵被留后。存殁未定。即有缺少。尚属无关轻重。若得鲁蕴实系亲身款关纳贡。送还之人。又能如式。即可许其投诚。奏闻请旨定夺。不必复将来人拘留。惟受降如受敌。亦不可不加意防范。至于贸易之事。缅酋如果恭顺。亦可仍弛边禁。但货物出入。必须官为经理。如恰克图之例。立法稽核。毋许私通。仍当严饬关隘。加紧盘诘。不得容游手奸民。藉名负贩。混出滋事。此又善后章程之不可不留心者。设或得鲁蕴祇赍贡物而来。或送还者不过无足比数之目兵。则又不当轻允。即以彰宝之意谕之云、尔缅酋梗化多年。辄敢将内地官员屡次羁留。获罪甚重。尔缅酋如自知畏罪改悔。将被留官员全行送还。本督部尚可鉴尔诚悃。代为恳求大皇帝格外宽宥。若止此微末兵目。岂得妄称送人。且天朝何物蔑有。岂屑尔戋戋贡礼。此等诡谲。安能轻为尝试。即将贡物掷还。叱而不纳。若得鲁蕴亲至军营。亦并留之。否则仍将孟矣等四人。絷而不遣。各种机宜。惟在彰宝随时审酌、妥协办理。又非朕所能一一遥为指示也。至哈国兴既现有需办之事。不妨暂缓起程。俟此事办妥。即驰驿迅赴四川西路军营协力进剿。此旨著由六百里加紧发往传谕知之。将办理情形若何。即速覆奏　　

○又谕曰、阿尔泰奏、川省火药。旧存二十余万斤。今据军需局详称、所存无几。是川省自办军务以来。已用过火药二十余万斤。枪炮固为攻剿所必需。然施放亦有节制。何以用至如此之多。况官兵所有火药。尚需各省拨解。金川蕞尔蛮陬。硝磺出产几何。彼亦常时放枪抵拒。所用谅亦不少。安得火药时时接济。殊不可解或系兵练等、将官给火药私自偷卖。均未可知。著温福、阿桂、留心严察。无任丝毫透漏。致贻藉寇兵而赍盗粮之弊。并查两路军营。各用过火药若干觔。向来作何稽核。及两金川贼人所用火乐。得自何来。其多少情形若何。一并覆奏　　

○以镶黄旗蒙古都统集福、署理藩院侍郎　　

○丙戌。谕曰、阿尔泰年力衰迈。于封疆重寄。究非所宜。即湖广恐亦难胜任。著仍以散秩大臣留于川省南路军营。专办粮运事务。所有湖广总督员缺。仍著海明补授。其狭甘总督员缺。即著勒尔谨署理。富勒浑著调补陕西巡抚。其浙江巡抚员缺。著熊学鹏署理。俟服阕之日。再行实授　　

○又谕、川省现在大兵。分路进剿两金川。所有军营粮饷。最关紧要。昨已特调文绶为四川总督。筹办粮运各事宜。但两路相隔稍远。必得各有大臣专司董率。而文绶兼总其成。方能妥速。南路现派阿尔泰在彼专管。其西路著派侍郎刘秉恬、前往专办。刘秉恬人颇明白奋勉。此事尚所优为。著即驰驿速赴川省。不必前来行在请训。其仓场侍郎事务。虽有申保料理。著裘曰修暂行兼管。来往行走可也　　

○谕军机大臣等、阿尔泰自上年十二月加恩赏给散秩大臣。令其在章谷专办粮务。摺内诸事均应早为筹画奏闻。何以至今始行入告。此必因福隆安、阿桂、均到南路。向伊言及粮马台站、事事稽误。始以一奏塞责。著传旨申饬。仍以散秩大臣留川。专办南路粮运事务。其西路粮运。已派侍郎刘秉恬前往专办。而文绶则当兼总其成。文绶奉到此旨后。著即由驿加紧遄行前往。速为妥办。至驿站马匹。关系传递军报。且备往来差员应用。亦属军营最要之事。文绶到后。著将台站马匹。一并妥协经理。加意整顿。并将作何筹办情形。据实覆奏　　

○又谕曰、福隆安奏、查审桂林案内。发银交王万邦、向金川赎回兵丁一款。均系宋元俊指使。不但心迹阴险。兼且行同无赖。甚至有恐令带兵前进。去则必同薛琮、不去则罹参劾之语。真是丧尽天良。昨以宋元俊倾陷桂林。尚系欲图卸过。先发制人。与伍岱无异。而宋元俊熟悉番情。尚可用其所长。俟将来功过相抵。今既审出各种情节。竟是一奸狡负恩之人。岂可复行姑息。贻误大事。宋元俊、汪承霈、均著革职拏问。同桂林一并解赴行在候讯。再行降旨。至王万邦、初为宋元俊所愚。一经诘讯。即吐实情。此案得以明确。其情尚属可原。且伊领兵打仗。颇为勇往。著从宽免其革职治罪。仍在军营领兵。以励后效。知州曹焜、同知林俊、议取赏号银两。虽未赏用。亦属轻举妄动。曹焜、林俊、著革职。仍交文绶、阿桂、差委。俟军务告竣。再行奏闻。明亮、铁保、汪腾龙、前已降旨革职。铁保仍遵前旨。留于军营。自备资斧。效力赎罪。其成都副都统员缺。已令书景阿补授。并令驰驿即赴南路军营。代铁保管领满洲官兵事务。明亮著赏给头等侍卫衔。汪腾龙著赏给参将衔。均自备资斧。带兵前往绰斯甲布督同都司李天佑、驾驭该土司等。进剿金川。至于绰斯甲布一路进兵。甚为紧要。李天佑虽谙悉番情。但系都司。未必为番人畏服。明亮、汪腾龙、初至其地。恐亦不能即与相习。著阿桂于南路军营大员内。熟筹一明晓番地情形者。令其同往。以资控驭　　

○丁亥。上奉皇太后幸卷阿胜境、侍早晚膳。至己丑皆如之。　　

○遣官祭火神庙　　

○谕军机大臣等、昨据彰宝奏、缅匪大头目得鲁蕴、差人请限于六月初十日。亲自到关办送贡礼。并送还内地之人一摺。随即传谕、若得鲁蕴、果将所留之职官。全行送还。即可允其所请。并令彰宝随时审酌妥办。今又据哈国兴奏到情节。亦属相同。得鲁蕴若果如期到关。送还内地之人。其中如杨重英、苏尔相、及官职稍大之员。被拘缅地。无耻偷生。情罪实为可恶。著即锁拏。遴委妥干员弁。迅速押解来京治罪。沿途务饬小心防范。毋致疎虞。傥有畏罪自戕。及乘间兔脱等事。惟该督是问。其余微末千总兵役。尚属无关轻重。著彰宝即于该处讯问。分别办理具奏。将此由六百里加紧传谕知之　　

○戊子。谕、金川用兵以来。已两次拨帑六百万两。解川备用。今军务尚未告竣。军需用项。自当宽为豫备。著户部查明相近湖广省分。足敷协拨款项。即酌拨银二百万两。派员解赴湖广。该省收到后。即派妥员。转解四川备用　　

