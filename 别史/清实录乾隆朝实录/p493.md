<!-- { "loadSidebar": true } -->
○谕军机大臣等去冬谕令高斌酌买八沟米石备用据高斌奏称、目前米价昂贵。应暂停缓。俟十二月后。各处米粮齐集。价值自平。若较前平减。再行籴买等语。朕思口外之米。每至春初价平。况又有停买之信。奸商必不囤积。若此时得买。不拘多少。总属有益。朕已批谕保祝矣。尔等可即寄信与高斌。务期多得米粮。以为备用。至于前岁平减之价。原不可为常。纵眼前稍觉浮多。及至需用之时。仍得其济。不必拘拘较量锱铢也。　　

○又谕、近来流民渐多皆山东、河南、天津、被灾穷民。前往口外八沟等处。耕种就食。并有出山、海关者。山海关向经禁止。但目今流民。不比寻常。若稽查过严若辈恐无生路矣。大学士等、可即遵旨。寄字山海关一带各口。并奉天将军。令其不必过严。稍为变通。以救灾黎。此亦无聊之极思耳。　　

○顺天府、行乡饮酒礼　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八


大清高宗法天隆运至诚先觉体元立极敷文奋武孝慈神圣纯皇帝实录卷之二百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。正月。甲午。上诣长春仙馆、问皇太后安。　　

○谕、今夕山高水长处点放烟火盒子。著外省将军、副都统大臣等、及京城部院衙门、旗下满洲大臣等、进内观看。著御前乾清门行走之蒙古王、额驸台吉等、在两廊下坐。大臣等、皆在阶下两旁列坐。准噶尔使臣图尔都。著在头班大臣后随坐。　　

○召见准噶尔使臣图尔都。谕、朕召见尔等、三四次矣。尔贸易事竣。即可起行。归告尔台吉噶尔丹策零、一切事宜。总凭朕所降誊黄谕旨为定。和好之事。以信为本。既已议定。永远奉行不爽。使内外群生。均得安乐。不亦善乎。　　

○谕大学士等、朕于正月二十五日。恭谒泰陵。所有应行事宜。著各该衙门先期备办。　　

○又谕、朕此次恭谒泰陵。著庄亲王、和亲王、大学士鄂尔泰、张廷玉、在京总理事务。　　

○乙未。上诣长春仙馆、问皇太后安。　　

○丙申。上诣长春仙馆、问皇太后安。　　

○工部议覆、甘肃巡抚黄廷桂奏称、宁夏府属灵州之永宁暗洞。洩汉渠尾水。及上游东南一带。苏家湖等处山水之去路。横穿秦渠之下。上年山水陡发。冲塌秦渠中断。应请南移三十丈。重建石洞。如筑秦渠。并将附近涝河一带。挑挖宽展。量筑堤埂。并改建利济桥。但前项渠洞。原系民间自为经理。今需费甚钜。请动项官办。帮民兴筑。应如所请。从之。　　

○丁酉。上诣长春仙馆、问皇太后安。　　

○佥都御史嵇璜奏、乾隆六年七月。敕谕各省督抚提镇。留意整、饬营伍。俟一二年后。派王大臣前往。验其优劣。今已逾二年。请特派大臣前往近省简阅。其边远省分。或即于驻防将军、副都统内。慎选派往。再苗疆等处。请令该督抚严饬所属。悉心整顿。得旨。直隶、山东、武备尚属整饬。著先派大臣。由河南一路。查上下江一带。余省候旨。余著议奏。该部知道。　　

○戊戌。上诣长春仙馆、问皇太后安。　　

○谕、大学士等、查阅外省营伍。著尚书公讷亲去。从河南至上下江一带。及淮徐山东一路。查阅营伍。并看验河工。俟事竣回京。此次朕恭谒泰陵。讷亲不必随往。可令其束装、于二月初间乘驿起程。　　

○己亥。上诣长春仙馆、问皇太后安。　　

○谕大学士等、直隶天津、河间、等处。去年歉收。入冬又复少雪。现在加恩赈济。一切地方民隐时廑朕怀。讷亲现奉差前往河南一路。查阅营伍。著便道从天津、河间、二府查看奏闻。再海塘情形。亦著讷亲、就近由江南前往勘视。　　

○大学士鄂尔泰等议、署两江总督尹继善等奏称、江西捐监收谷。于乾隆七年十月奉旨。仍著一年限满奏闻。今已限满。现在报捐者。尚源源而至。至年底。约可得谷二十万石。则本地收捐之有益仓储。有济民食已有明验。谨覆奏请旨。查江省已捐二十万石。现在限满。应否将本省收捐之例暂停。得旨该抚既称有益仓储。有济民食。著再行一年请旨。　　

○御史马燝奏、定例大臣自陈。概用露章。陆续进呈。但今岁自陈。与从前不同举贤自代。概用露章。某官举某人。既所共知。具本日期。又无一定。先后迟速之间。易开观望依违之弊。且恐所荐偶同。将无心之荐举。疑为有意之雷同。请敕该部。酌定日期。通行各衙门、大臣自陈本章。同日赍送通政司衙门。汇送内阁。按品级分三日陆续进呈。得旨。大臣等皆朕推心置腹之人。若如此防闲。将朕自亦不能信矣。马燝所见甚鄙。著饬行。　　

○庚子上诣长春仙馆、问皇太后安。　　

○谕大学士等、王安国、报丁父忧。其兵部尚书员缺。著彭维新补授。户部侍郎员缺。著湖北巡抚晏斯盛补授。湖北巡抚印务。著许容前往署理。以观后效。　　

○又谕云南昭通镇总兵官张士俊、现患耳疾重听。请解任调摄。著伊解任来京陛见。再降谕旨。照通镇总兵官员缺。著云南永顺镇总兵官陈纶调补。永顺镇总兵官员缺。著陕西金塔寺副将张圣学补授。　　

○又谕、原任道员许登英年老有疾。著从宽免其前往坐台。　　

○辛丑。上诣长春仙馆、问皇太后安。　　

○谕、本日钦天监值班。朕召见该堂官。询问星象。据奏不能深悉。及问危宿分野。亦皆不能对。在星学甚微。观占殊难。若辈犹不足怪。至于各宿分野。书籍详载。乃人所共如。而亦漫不经心。则其平日之旷废官守。已可概见。监正雅琦、监副法林、湛露、俱著交部严察议奏。原任监正进爱、因其妄行条奏时务。是以治罪。但彼人虽糊涂。于职分内事。向曾问彼。尚能留意。著带革职。仍办理监正事。如果努力无过。再请开复。　　

○又谕、盛京工部侍郎德新、以伊母老病。奏请留京。情辞恳切。伊原由内阁学士升用。著留京。仍补内阁学士。盛京工部侍郎员缺。著内阁学士留保补授。　　

○又谕、此次准噶尔之人。入岁熬茶。所有赏给路费口粮。虽系动用帑项豫备。而郡王颇罗鼐、实心效力。凡来使所用之物。一切俱办理妥协。甚属可嘉。著加恩赏蟒缎二端。大縀四端。即交与来使赍往。　　

○御史薛澂奏、山东巡抚喀尔吉善、列款参奏登州镇总兵马世龙。奉旨交该抚严审定拟具奏。伏思参劾官员定例。督参抚审。抚参督审。今喀尔吉善、以巡抚而兼提督。自参自审。恐无以服马世龙之心。且武职之总兵。犹文职之巡抚也。今提督参总兵。而即令兼管提督之巡抚审拟定案。行之日久。恐开大吏专擅之渐。启臣下蒙蔽之风。似应仍照喀尔吉善所请。钦差大臣前往审定。得旨。前喀尔吉善、参奏总兵马世龙一案。朕已降旨交该抚审拟。今御史薛澂、援引督参抚审、抚参督审之例。请另遣大臣前往审定。总兵马世龙、贪黩营私。劣迹种种。即在京科道。亦应有风闻。该抚兼管提督。自应据实题参。其与马世龙、亦有何嫌隙。不可以审讯。至摺内所称武职之总兵。犹文职之巡抚。今提督参总兵。即令兼管提督之巡抚审拟。若总督参巡抚。势必即令总督审拟。巡抚原不比总兵。如或有其事。朕临时自有定夺。乃薛澂凭虚引证。更属牵强。著将原摺发还。　　

○以都察院左副都御史彭树葵、为仓场侍郎。　　

○壬寅。上诣长春仙馆、问皇太后安。　　

○谕、积贮民食所关。从前各省仓储。务令足额。原为地方偶有水旱。得资接济。是以常平之外。复许捐贮。多方储蓄。无非为百姓计。后因籴买太多。市价日昂诚恐有妨民食。因降旨暂停采买。俾民间米谷自相流通。价值平减。亦无非为百姓计也。乃近闻各省大吏。竟以停止采买为省事。州县等官。又多素畏积谷之累。因而仓贮缺少。不思常平之设。不特以备荒歉。即丰稔之年。当青黄不接之时。亦得藉以平粜。于民食甚有关系。从前所降谕旨。总在督抚大吏奉行之时。将实在情形。筹酌妥办。其间因时制宜。原不可执一定之见。今因有停止采买之令。遂任仓谷缺少。置而不理。一处如此。各处效尤。将来必致粜借无资。又似昔年仓谷。有名无实。如此因循。固非设立常平本旨。又讵朕停止采买之本意乎。用是特颁谕旨。晓谕各省督抚。务须斟酌地方情形。留心办理。应买则买。应停则停。总在相机筹画。不可胶执定见。希图省事。以副朕轸念民食之至意。　　

○赐准噶尔台吉噶尔丹策零敕谕、尔奏疏内称、据使者吹纳木喀归。奉到谕旨。我属前赴西藏之人。准由噶斯路行走。赐助牲畜盘费。托尔辉地方、每年遣派二三十人。前往查阅。是以遣使者图尔都具奏。恭请圣安。朕欣悦嘉纳。又奏称曾经奉旨。来肃州贸易之人。无论何时。乘便而来。来京贸易之人。愿赴京者、听其来京。若以京师遥远。准在甘州、凉州、兰州、西安等处。听其所愿贸易。其贸易时。与通事同往街市。购买需用货物等语。此则与朕原降谕旨迥异。故我国大臣。向尔使者图尔都讯问。据云、大皇帝谕旨内。原未谕及兹事。吹纳本喀等、曾向大人言及。以为大人业已允行。是以归而误告噶尔丹策零。噶尔丹策零、误以为大皇帝谕旨。故写入奏疏等语。大凡使者往返行走。语言繁多。只言片语。岂无舛错。朕亦不咎。既系尔使者误告。尔宜仍照朕前旨遵行。其来肃州贸易之人于应来年分。无论何时。随到皆可准其进边贸易。至来京贸易之年。尔等以京师遥远。难以前来。欲在肃州贸易亦可。若甘州、凉州、等处。地方褊小。商贾聚集无多。与尔等交易无益。朕为大皇帝。事若可行。则施恩准行。和好之事。心虑久远。既已议定。永远遵守不爽。始为有信。今特颁诏旨。付尔使者赍回。随敕赐佛二尊。并赏各色缎十端。锦缎妆缎各八端。玻璃磁器十五事。　　

○又谕、讷亲派往出差。哈达哈、著兼管銮仪卫大臣事务。　　

