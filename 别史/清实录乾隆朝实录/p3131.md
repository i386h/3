<!-- { "loadSidebar": true } -->
○谕军机大臣等、据李世杰等奏、司家庄漫口。与洪湖仅隔一堤。亟应首先堵闭。先拨各工存料。采割青秸。搀搭动用。在于上坝斜挑进占使溜势挑归正河少入洪湖。以期张福口一带免致浊流淤垫等语。采青应用事属难行。前据该督等奏及。朕即为此廑念。自今民间所种秫秸。尚需半月方能成熟。若遽行采割。不特嫩而易折。做工既不得实用。而民间将次成熟之粮。不能刈获充食、仅得青料之价。亦属可惜。不得不暂为等候。但前据该督等奏称、上游两岸各工存料。现秋汛尚须备防抢护。不能多余拨运。是以欲采青拨用等语。今节逾处暑。盛涨将次已过秋汛之期。河湖二水。日见消落。大局已定。各工自无需抢险。所有旧存物料。自当酌量先尽拨用。何以未据该督等筹办及此。况清口各工。亦应有积存料物。何以该督等节次摺内。从无一字提及。殊不可解。看来南河各工豫备料物。未能充裕。恐属有名无实。倘有虚捏情弊。则每年备料之说。适足为工员等浮冒侵渔地步。不可不彻底严查。著传谕该督等、即将现在各工。及清口所存旧料。究有若干。是否如数实贮在工。并何以未曾奏拨充用之处。能盘详查核算。据实覆奏。若仍稍有不实不尽。此而有亏空。恐该督等不能当此重戾也。又摺内称、周家庄一处漫口。收存二丈余尺口门。以为分洩之路。口门既经收窄。溜势益觉汹涌。虽加埽追压到底。而急浪冲动。不无复有塌蛰等语。此则该督等并未著意督催所致。周家庄系属运河堤岸。非黄河可比。该督等屡次奏称、做有七八分工程。一二日内即可竣事。乃迄今尚未堵合。留此二丈余尺口门。犹溜势汹涌。时有塌蛰。内河堤岸。堵筑多日。尚如此难于蒇工。则黄河各漫口。又何从措手耶。看来该督等及各工员。因朕加恩宽免治罪之后。转心存懈怠。贻误要工。殊属非是。著传谕该督等、督率工员。上紧趱办。毋得仍前因循玩愒。自干咎戾。朕恩未可轻恃而生懈怠之心也。　　

○以故贵州麻哈州属、平定司正土官吴启泰堂兄来泰、袭职。　　

○丙子。湖广总督仍管河南巡抚毕沅奏、豫省贾鲁河。节奉谕旨疎浚。今自郑州京水庄、至中牟县张胡桥。又自祥符县、至扶沟县双泊河。共三万四千六百八十余丈。又自中牟县、至祥符县交界故道。一万六千一百余丈。分段挑挖。一律深通。查贾鲁河、发源荥阳大周山。会京索诸水。从郑州、中牟、祥符、等处。下注数百里入淮。现自发源及下游一带。河流畅顺。舟楫通行。民间大有裨益。得旨、欣慰览之。　　

○以翰林院侍读德昌、为河南乡试正考官。中书吴树萱、为副考官。修撰汪如洋、为山东乡试正考官。编修邵玉清、为副考官。翰林院侍读吴舒帷、为山西乡试正考官。中书陆湘、为副考官。　　

○丁丑。谕、据明兴奏、拏获历城县越狱重犯张五、供称七月二十三日。钜野县犯人许四妮等、在天棚下商量越狱。至二十四日三更时。该犯等拧断铐镣。打开木笼。抽取天棚杉槁。接脚上墙跑逸、等语。监狱系羁禁罪囚之所。理宜防范严密。一切刀石木棍等项。俱不准置放。原防其有行凶自戕逃穷等弊。若于院内搭盖天棚。适足以资其扒墙上屋。今历城县监犯许四妮等、于拧开刑具后。即抽取天棚杉槁。接脚上墙。是该监搭盖天棚。该犯等即因此起意逃逸。实为疎纵已极。且天棚为蓆片竹木支搭之物。易于引火。况重囚皆系凶恶之徒。亦不宜体恤若此。嗣后刑部监。及各省县监。俱不准搭盖天棚。致启疎虞。再许四妮等、俱系斩绞重犯。理宜收禁按察司狱。方为慎密。按察司职分既大。禁卒人等较多。杨廷桦、专管刑名监狱。仍于此等重犯。辄交县监收禁。希图卸责。可见其平日漫不经心。懈弛疎纵。昨已降旨革职。拏交刑部。实属罪由自取。嗣后各省斩绞重犯。俱著收禁按察司监。如有仍前在县监收禁。以致疎脱者。一经发觉。惟该督抚臬司是问。勿谓朕言之不豫也。将此通谕知之。　　

○谕军机大臣等、前据明兴奏、历城县越狱人犯。至九名之多。迄今已逾十日。仅止拏获张五一犯。可见该抚平日公事懈弛。既不能豫先防范。以致要犯脱逃。及至越狱后。又不能督率员弁。上紧躧缉。俾各犯即时全获。实属无能。明兴、著传旨申饬。仍令派委员弁。督同兵役。将未获各犯。分投严拏。务期迅速弋获。　　

○又谕、据闵鹗元奏、查勘湖河减水汇注下河。各州县被灾情形一摺。内称。被水较重之宝应、高邮、甘泉、在运河以西各村庄。先行抚恤一月口粮。以资接济、等语。该县属上年被旱成灾。今二麦甫收。又复被水淹浸。实堪悯恻。该督抚务须仰体朕怀。督率属员。实力抚恤。俾灾黎均沾实惠。其受水较轻之宝应、高邮、甘泉、运河以东村庄。与甘泉毗连之江都。及下河之兴化、东台、泰州、等属。虽据该抚勘明。无庸先行抚恤口粮。统俟秋成后。查明成灾轻重。分别给赈。但恐不无向隅。仍应实力详查。妥为办理。毋臻一夫失所。再上年江苏省被旱成灾。共用抚恤银三百四十余万两。现在被水高宝一带各属。较之去□山戊不□通省被旱者有间。此次约用抚恤银若干。及堵筑漫口所需工料等银。合计若干。并著该督抚约略核算比较。据实覆奏。　　

○戌寅。谕、户工二部议覆、淮安关徵收一年期满。短收正额银一万八千七百七十五两零。并短少盈余银八万一千三百九十四两零。又海关短少盈余银二千四百二十四两零。又宿迁关短少盈余银一万二千八百七十八两零。均请著落该监督照数赔补。并请将该监督福海、交部从重议处一摺。固属照例办理。第念上年豫、东、安徽、等省。俱被旱灾。收成歉薄。兼以河道浅阻。商贩船只。过关稀少。以致徵收短绌。尚属有因。所有此次淮关短少正额银一万八千七百七十五两零。盈余银八万一千三百九十四两零。海关短少盈余银二千四百二十四两零。宿迁关短少盈余银一万二千八百七十八两零。又于正额内提解内务府办公银一万两。均著加恩宽免赔补。并免其议处。　　

○谕军机大臣等、据步军统领衙门奏、直隶永年县民人王天才、呈控刑部贴写陶殿侯、唆使伊表兄阎培礼来京。欲控该县工房江西周等、藉差折银派累等事。继又不令呈告。复私行寄书通知该县。以致阎培礼在京病毙、一案。细阅情节。陶殿侯、陈圣佐、俱系吏刑二部书吏。乃代王良佐、包揽捐职。又潜赴永年县通同王良佐、多写借票银数。希图诓骗银两。而陶殿侯、闻该县。民人阎培礼、因本县书役。藉差派累。短交折夫银两。私受刑责。辄乘机唆令来京告状。将阎培礼等、留住京城庙中。给以日食。又复差人寄书永年县通信。令知县出银二三千两。送京安顿。即可不告。以致阎培礼在京病毙。种种情节。甚属狡恶。至永年县知县唐培洙、当蠹吏陶殿侯等、私赴该县滋事之时。并不拏究。反断令给与盘费回京。后闻阎培礼赴京告状。竟与陶殿侯交接往来。寄书通信。殊属骩法。此案事关重大。著派绵恩、彭元瑞、金简、勒保、秉公严审。定拟具奏。现已传谕刘峨、将该县唐培洙、及案内应讯人证。迅速解京。看来该府清格、亦有知情故纵情事。如有应行质讯之处。亦即一面具奏。一面行文刘峨、令其解任来京候质。再阅原控呈内。有该县各房书役。藉办差为名。勒派民夫。折价入己。仓谷散赈。皆有情弊、等语。朕巡幸所经。一切俱动官帑。丝毫不以累民。乃该县书役。通同舞弊。藉端派累。该县岂有不知之理。如果属实。殊出情理之外。不但该管道府、有应得之罪。即总督藩司、主有重咎。非寻常失察可比。著传谕绵恩等。先就在京诸犯。秉公彻底究办。以成信谳。毋得稍有不实不尽。　　

○又谕、本日何裕城、奏到六月分粮价单一摺。内价中者甚属寥寥。余俱价贵。自系该省实在情形。盖缘去年湖北、安徽、江、浙、等省。前往籴贾米石接济。该省米石运出稍多。以致市价昂贵。亦未可定。是否如此。著传谕何裕城、遇便据实覆奏。嗣后该抚所奏粮价单。均应照此核实开报。毋得因朕有此旨。稍存虚饰也。以陕西按察使王昶、为云南布政使。云南迤东道陈大文、为贵州按察使。　　

○己卯。热河副都统恒瑞奏、避暑山庄。共设堆拨二十八处。一堆拨、设兵十名巡逻。遇雨雪昏夜。殊难周察。酌添堆拨十二处。再此项当差兵。恳恩添赏马甲、及养育兵缺、各一百。得旨、行宫环列。间添堆拨。尚属合宜。著加恩添马甲百名。俾裕生计。母庸议添养育兵缺。　　

○谕军机大臣等、据李世杰等奏、司家庄漫口。已将两头裹护稳固。一面集料接手进占。祇因交秋未久。禾□皋粱尚未成熟。采青未得实用。即民间将次成熟之杂粮。先为采割。亦属可惜。计至初十外。禾□皋粱即可全熟。一俟秫秸刈获。即行采运交工等语。采割青秸。在做工既不适用。而民间将次成熟之杂粮。不能刈获充食。先为采割。更属可惜。此实无可奈何。不得不暂为等候。前已有旨谕及矣。但目今盛涨已过。河湖二水。日见消落。大局已定。各工无需抢护。所有积存旧料。自应酌量先尽拨用。何以未据该督等筹办及此。看来南河各工。豫备料物。未能充裕。恐属有名无实。倘有虚捏情弊。如各省之亏空。致差公正大臣往查。恐该督等、不能当此重戾也。前经有旨询问。谅该督等亦难于登答也。此时禾□木秸已将次登场。该督等即应上紧采办。集料兴工。先尽紧要处所堵筑。其余陆续办理。务督率工员。妥速堵办。克期竣事。毋致旷日持久。再据毓奇等夹片奏称、浙江尾后、湖南及江西在前各帮。均已过闸渡黄。漫口以上。仅南昌前等三帮。日内均可次第上闸。其漫口以下八帮。现在多雇拨船。分起拨运。俟拨过漫口。即竭力催趱。不使一船脱空。务期于本月望间。全行挽出三闸。渡黄前进等语。漫口迤下水浅处所。既须起拨。难免稽延。而三闸金门。又因溜势湍激异常。帮船迎溜而上。每船须用夫八九名挽拽。更属费力。看来又恐有误抵通之期。朕心甚为廑念。此时涨水渐消。溜势日见平缓。该督等、务会同设法。上紧催趱。俾以次遄行。并将是否不误抵通之处。据实覆奏。　　

