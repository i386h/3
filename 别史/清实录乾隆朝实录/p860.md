<!-- { "loadSidebar": true } -->
○免山东王家冈、官台、石河、西由、四场。乾隆十三年分、水灾灶地额赋。　　

○免云南昆明、晋宁、呈贡、三州县。乾隆十三年、水灾屯田银一千一百八十两有奇。米九百四十石有奇。谷三十九石有奇。并豁除景东府、并卫、水冲庄屯田三顷一十三亩应徵额赋。　　

○旌表守正被戕之河南内黄县民韩三星妻丁氏。　　

○己亥。谕总督之于提督。官阶攸殊。原有统辖之分。福建陆路提督武进升、不知安分。屡与总督喀尔吉善、各怀意见。不能和衷共济。朕已严加饬谕、今据喀尔吉善具奏。提标后营兵丁。夥贼行窃。营弁州县。串通开脱。业经札商会劾。而武进升仅以营弁失察。先行拜疏题参。明系瞻徇属员。且有意龃龉。大属不合。武进升著降补狼山镇总兵官。其福建陆路提督员缺。著李绳武调补。古北口提督员缺。著潘绍周补授。　　

○谕军机大臣等、据闽浙总督喀尔吉善奏称、陆路提标后营兵丁王松年、薄尊、夥贼行窃。营员刘汉杰、徐世栋、同晋江知县程运青、屡次会讯。通同徇庇。代为开脱。细察此案。武职之罪。固不止于失察。而文员亦难纵漏。业经札致提臣武进升商办。乃提臣仅以失察参劾营员。会疏先已拜发等语。提督原属总督统辖。分位相临。则体制岂容紊越。武进升前经摭拾喀尔吉善长短。具摺入奏。经朕严加饬谕、冀其安守本分。和协办公。武进升自应遵旨。内省已非。销融意见。以敦共济之雅。今此案关系营兵夥窃。喀尔吉善不肯迁就完事。取悦同官。自属正理。武进升何得径行已意。豫先拜疏。不惟瞻徇营弁。且以应办之公事。而立心龃龉。此等私意小见。岂可复使共事一方。致妨公务。现经降旨、将武进升降补总兵以示惩戒。著传旨严行申饬。　　

○又谕、江西营伍。向系两江总督所辖。去赣州、南昌、二镇甚远。未能详悉周知。时加简阅。是以日渐废弛。巡抚阿思哈、著兼提督衔。令其就近管辖。加意整顿。仍听总督节制。　　

○又谕、据两江总督黄廷桂奏称、查阅狼山镇标兵。技艺甚属平常。总兵施必功、劣迹种种。现在委员查核。俟覆到题参等语。施必功著革职。所有劣迹。著黄廷桂严查参究。该部知道。　　

○又谕曰。尹继善所奏阵亡兵丁子弟。顶食名粮。及给半饷养赡家口。并严禁售买粮缺一摺。或经理不善。或陋习相沿。营伍所系綦重。自应亟为厘剔。以恤兵艰而肃戎行。即从前黄廷桂、亦曾将西安营制马步偏枯等弊具奏。足见积习因循。而阵亡兵丁家口。尤不可不加意体恤。著传谕尹继善、既已查出前项情弊。即宜殚心竭力。分别查办。俾阵亡兵丁眷属。人人得所。卖粮恶习。大加廊清。斯为实有裨益。但陕省兵丁。习气凶悍。所有整顿事宜。必当酌派贤员。善为筹办。令其潜移默率。倘使不法之徒。有一二案强梗滋事。转致向后难于办理。且因此益长骄纵之风。于体制更有关系。至若草率了事。不过行一文。出一示。将弁阳奉阴违。是徒有简稽之名。究无整理之实也。再闻各省尚有将弁衙门人役。冒占名粮之弊。未知陕甘何如。并著查明奏闻。有应核正者。即行妥办。并谕四川总督策楞同。寻尹继善奏、查阵亡兵子弟。督标六营为多。自四月补起。已及大半。再一两月。即可补竣。实无售买冒顶。镇协亦令照臣标定规顶补。至陕兵凶悍。囿于风气。若派员查办。转恐滋事。似应专责本管将领逐渐办理。臣与提臣仍随时稽察。再各营衙门。每有不肖将弁。意存省费。役使兵丁。亦属冒占名粮。当通行禁革。策楞奏、查陕省督标。俱系马兵。粮饷较多于步守。以寻常之人。即得支食马粮。是以重价顶买。若川省营制。马二步八。遇缺出。必由守兵入伍。所领月饷甚微。臣细访尚无此项积弊。至冒占名粮。各省皆然。多由将备千把。罔顾操防。竟成陋例。现密札提臣岳钟琪、先就两标逐一剔厘。各处标营。亦饬令照办。均得旨。览奏俱悉。　　

○又谕曰。布政使永贵奏称、浙江漕船旗丁。年来困乏不支。运粮往返。均须重利揭借。若非亟为调剂。将来起运不前。请赏借藩库银五万两。分作五年归还。又具奏恳定酌均祭银之规。请将嘉兴等一十三县崇圣祠祭祀。另于存公银两拨补增入等语。永贵自擢用藩司以来。未见其奋勉向上。不过随众步趋。因循了事。于地方毫无整顿。外省习气。渐染日深。即如祭银一项。原非地方刻不可缓之事。而帮丁果属艰难。该督抚自必酌量筹办。乃有意邀誉沽名。殊非朕委任之意。著传旨申饬。其所奏借助帮丁一事。是否可行。著交巡抚方观承、妥协定议。到日再降谕旨。　　

○户部议准、贵州巡抚爱必达疏称、威宁州属大化里新寨地方黑铅矿厂。甫采旋衰。难期旺发。应封闭。从之。　　

○旌表守正捐躯之河南温县民原文章妻郑氏。　　

○庚子。上自静宜园幸静明园。　　

○诣畅春园问皇太后安。　　

○回圆明园。　　

○谕曰。公恒禄现在管理武职。于部务难以兼顾。其工部侍郎员缺。著安徽巡抚纳敏补授。恒禄仍暂代拉布敦管理。俟拉布敦到日。再专办本职事。其安徽巡抚员缺。著卫哲治补授。山东布政使员缺。著崔纪补授。　　

○又谕曰。前任知府尤拔世、因伊弟安宁、向系同居。一并革职。但思兄弟罪不相及。即如讷亲身罹重辟。而策楞、爱必达、阿里衮、任职如故。朕之用人。一本大公至正。毫无成心。尤拔世著仍补授凤阳府知府。　　

○军机大臣等议奏、借给索伦达呼尔等齐齐哈尔、并公仓等处粮。先经户部以伊等叠年被灾。生计艰窘。应作何量宽交纳。令该将军查办。今据调任黑龙江将军傅森奏请、分作二年还粮。再展限一年等语。应如所请。令于本年、并庚辛三年内扣还。如遇薄收。仍准折交。俟丰收采买还仓。从之。　　

○调任江西巡抚唐绥祖疏报、莲花厅、吉水、万安、上饶、铅山、贵溪、鄱阳、安义、等八厅县。乾隆十二年分、劝垦老荒续荒、及额外新生田地山塘、一十顷七十五亩。应徵银米。照例升科。　　

○升任湖北巡抚彭树葵疏报、长乐县、乾隆十三年、劝垦旱地二顷二十亩。应徵额赋。照例升科。　　

○予故奉恩辅国公伊尔登祭二次。　　

○辛丑。谕军机大臣等、前据那苏图覆奏、各属雨泽日期收成分数一摺。内称尚有得雨未透之永平、宣化、保定、正定、深州、定州、所属。及未报得雨之保定迤西近山一带十余州县。并古北口外四旗地方。日内天气阴晴不一。各属曾否有得雨之处。所得雨泽。曾否沾足。缺雨者尚有几处。麦收分数。是否能如日前所奏。有无稍减。晚禾曾否陆续赶种。著传谕那苏图、逐一详晰据实速奏以慰悬念。今岁近京麦收。看来较胜往年。但愿得雨之地。普被甘霖。大田已播者。发荣滋长。未种者及时补足。便成全美。必不肯因近京年成可望。而置远府县之民瘼于度外。该督亦不得稍存粉饰之见。以图慰朕也。寻奏、查永平一属。续于十八日得雨。麦收尚不止八九分。其宣化属之保安州、蔚州、宣化、怀安、据报可得八九分。龙门、延庆、亦于十八日得雨。不致失收。至保定、正定、定州、及迤西十余州县。均据报二十四日得雨。多入土四五寸。麦收七八分不等。惟深州属止据饶阳一县、报二十四日得雨。其余未报。所有深州、武强、饶阳、三处麦收仅五分五厘。其四旗地方曾否得雨。俟覆到日另奏。得旨。览奏欣慰。　　

○添建直隶天津镇属左右城守三营、并河通、二协左右二营等营房七十二间。从总督那苏图请也。　　

○壬寅。上御勤政殿听政。　　

○谕、今岁木兰围场。朕于七月初七日前往。传令各处应行豫备之处豫备。　　

○又谕、前因归化城副都统四十六参奏都统噶尔玺、收受丹津之妻地亩。拣选佐领等官不公。并借用当铺驼只各款。曾降旨令将军补熙、巡抚阿里衮、查奏。今据奏覆、噶尔玺于拣选官员。虽无弊窦。但身为大臣。擅受地亩。借用驼只。有玷官箴。四十六前在归化城时。并未陈奏。兹因再任。始行具奏。明系彼此龃龉。未为公当。噶尔玺、四十六、俱著来京候旨。　　

○直隶总督那苏图疏报、霸昌、热河、二道并天津、正定、二府暨遵化州属。乾隆十三年、劝垦水旱荒地二百二十八顷一十亩。应徵额赋。照例升科。　　

○调任江西巡抚唐绥祖疏报、靖安、上高、分宜、萍乡、万载、吉水万安临川、上饶、玉山、铅山、建昌、大庾、等十三县。乾隆八年、劝垦屯田地塘十三顷二十八亩。应徵银米。照例升科。其宜春县被水冲压田亩额赋。应予豁除。　　

○以杭州汉军副都统八十五、为归化城都统。调镶白旗蒙古副都统阿尔宾、为归化城副都统。以副都统衔努三、为镶白旗蒙古副都统。　　

○癸卯。谕、此次随往木兰围场大臣、章京、及兵丁等。均有帮贴银两。惟侍卫未经议给。著加恩每员赏给三十两。即于两淮盐政交内库银内、支给一万两。其余九万两。著交上三旗、照侍卫滋生银两。一体滋息。嗣后凡遇行营。作为侍卫帮贴。其应如何酌量远近分给之处。著领侍卫内大臣等妥议具奏。　　

○命兵部尚书哈达哈、兼管满洲火器营护军统领。　　

○以正白旗满洲副都统萨拉善、为镶黄旗护军统领。　　

○命工部尚书三和、在议政处行走。　　

○以镶黄旗汉军参领胡世相、为杭州汉军副都统。　　

○甲辰。上诣畅春园问皇太后安。　　

○江南河道总督高斌覆奏、查总漕蕴著、所办淮安河中大石。夫匠船只。系发价雇运。尚非强索。惟指称进贡。远近传闻。声张多事。且为人举动轻浮。随口欺诈。喜听讹传。声名甚不安静。再蕴著与吉庆办理漕盐。两不相涉。臣闻上年八月。蕴著豫支商捐养廉。经淮分司萧钦、禀知吉庆。以该分司不应听从。申饬萧钦。因与吉庆龃龉不合。其参奏处不免挟嫌。未为公当。得旨。这所奏情节。著王大臣入于前案审拟。该部知道。　　

○乙巳。谕曰。邓廷相著来京。其亏缺闽海关额税银两。并数目舛错各情由。著将军马尔拜、总督喀尔吉善、会同确查具奏。　　

