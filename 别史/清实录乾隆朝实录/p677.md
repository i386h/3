<!-- { "loadSidebar": true } -->
○兵部密议、福建巡抚周学健奏请、闽省营员回避本省一疏。得旨。此所奏密议闽省营员回避本省。因周学健奏该省兵弁积习骄悍。瞻徇掣肘。就事论事。专从闽省而言。但各省营弁。俱不回避本省而独行之于闽。夫营员瞻徇掣肘之习。岂惟闽省为然。从前庆复亦曾奏滇省武员。多用土著宜为变通可见各省情形。大率相类。即所称密令该督渐次调补。虽系潜移默化之道而闽省人员不无揣测疑议。且于事理。亦未为公当。在古人官于故里。临治其乡者。史册多有。然时势不同。伊等即于民事无涉。而瞻顾亲情。在怕不免回避之例。既可行之文职。何独不可行之武臣既欲行之闽省。何独不应行之他省。除千把微员。照所议无庸更调外。其守备以上。俱应隔省补用。至水师营员。洋面情形虽别。而操防驾驶略同。且闽粤江浙。相去不远。亦应隔省调补。著兵部一并另行详悉定议具奏。国家办事。明白正大。原无可隐讳。即使稍有阙遗。亦所为君子之过。如日月之食。人皆见之。虽密亦无能揜。至于事当详慎。自有不可不为谨密之处。究之密于前而不能不明白宣布于后。是以前降旨令部院堂官。将密议事件。如何删节行文。分晰定议。看来事经交部。势即不能甚密。且机务繁多。章程难于赅括。而无知之辈不知密议自属向来所有。一似新设科条。反以滋其疑议。殊未妥协。朕思军机处系机密之地。所交密议章奏。本无宣洩。其应交该部密议者。嗣后俱交军机处存记档案。交发部议。其奏事处所奉密议事件。著亦交军机处记档转发。其应行裁节者。临时斟酌请旨。如此。则档案有可稽查。事机始终慎密。亦无由启窥测揣度之弊。前所交定议原旨不必行。　　

○是日起。上以祭社稷坛斋戒三日。　　

○丁卯。祭先师孔子。遣慎郡王允禧行礼。　　

○谕、山东去岁被灾。朕屡降谕旨赈恤。今岁又加展月分。今闻彼地穷民。北来觅食者甚众。朕心深为轸念。著截留漕米十万石。分贮歉收州县。令巡抚阿里衮加意体察。或应酌量加赈。或应发粟平粜。以裕民食。俾灾黎接济有资。毋致轻去其乡。妥协办理。具奏以闻。该部即遵谕速行。　　

○谕军机大臣等。前闻东省穷民。出外者甚众。曾传谕阿里衮多方抚恤。今特谕部截留漕米十万石。分贮被灾州县备赈。可传谕阿里衮妥协办理。先期多张告示。遍行晓谕。俾灾民早知糊口有资。不致轻去其乡。抛荒田业。一沾雨泽。即可及时耕作。以望秋成。阿里衮其善体朕意。　　

○军机大臣等议覆直隶总督那苏图奏称、八旗闲散人户下屯种地一案。照原议兴造房屋。自应陆续完工。但旗户到屯。尚需时日。现届东作。若待旗户下屯。始将地亩播种。势必后时。若令各佃照旧耕种。又恐旗户到屯收地。佃户虚抛辛力。工本无偿。应豫定成规。以免彼此偏执。查秋麦系上年布种。春融加以耕耘。如旗户在三月以前到屯。应令议还工本。交出地亩。在四月到者。麦已将熟。应令主佃各半分收。其秋禾粟谷等项。在三四月布种。五六月耘锄。如旗人在五月以前到屯。偿还籽种。在六月以前到屯。偿还工本。在七月到者。收成已届。应令主佃各半分收。至籽粒工本数目。令地方官传同屯长旗佃。照本处情形。秉公议定报明。以免偏累。应如所请。从之。　　

○大学士等议准、署山东巡抚直隶布政使方观承奏称、八旗内务府咨部清字事件。应行知外省者。向由承办衙门缮写。转行督抚接准后。繙绎汉文。增损错漏。实所难免。嗣后凡遇八旗内务府清字事件。行知外省。该部即译出汉文。将原咨一并知照。如系摺奏案件。奉有谕旨。及案内叙述旧奉谕旨。该部即移咨内阁。繙译汉文知照。从之。　　

○礼部题、朝鲜国王李昑。遣使表贺万寿、冬至、元旦、三大节及进岁贡方物。赏赉筵宴如例。　　

○兵部议覆奉天将军达勒当阿奏称、盛京三陵。各设披甲八十名。并未设领催。请每旗添设领催一名。率领披甲巡查。并掌管钱粮档册。俟奉天本旗公中骁骑校缺出。与本旗领催。一同拣选。记名补用。应如所请。但每旗一名。为数过多。应照各陵例。准其各设领催四名。从之。　　

○又议覆、天津水师营都统富昌等奏称、水师营水手。原设二百名。请将每船正副舵工、正头碇、阿班、舢板、缭手等。各存留一名。船二十只。共存留水手一百二十名。拨附水师营应用。余八十名应裁。照例每人赏银三两。发回本籍。又称从前舵工水手内。有能教训勤勉者。挑取十名咨部。给与把总职衔劄付。仍留营效力三年。奏请交部议叙。现循照办理。但年限太浅。请入于存留水手内。效力五年。再行具奏。交部议叙。至教习千把总等。既经裁汰。除原派协领统辖外。应于满洲官员内。每翼各派防御一员。骁骑校一员。管辖水手。协理船务。均应如所请。从之。　　

○以故巴林札萨克固山贝子达子之子萨木丕勒多尔济、袭爵。　　

○戊辰。祭大社、大稷、上亲诣行礼。　　

○诣皇太后宫问安。　　

○上以和敬公主初定礼。御保和殿。赐蒙古诸王等宴。　　

○上启銮。谒东陵。　　

○谕曰。固原提督许仕盛。著来京候旨。其员缺著大同总兵官瑚宝补授。大同总兵官员缺。著吕瀚补授。去冬固原兵丁不法一事。任举系一游击。尚能闻信即出。往来拒敌。擒拏数十人许仕盛身为提督。乃临事畏葸。不能亲行弹压。其柔懦无能如此。岂堪胜提督之任。大学士庆复审明之日。按律自有处分。断无仍令许仕盛复任之理。是以令其来京。并非因悍兵肆横。遂得操专阃之去留。以长刁风。此处著大学士庆复、晓谕彼处兵民。将来审出不法各兵。自当明正其罪。速行正法。断无宽纵也。　　

○谕军机大臣等。山东流民。出口觅食。前已传谕巡抚阿里衮、加意抚绥。近据索拜奏称、古北口等处。流民四出。近日至二三千人之多。上年东省州县。虽被偏灾。业经叠次加恩赈恤。今春复加展赈月。地方官果能实力奉行。何至流移载道。至于如此。此必因办赈各员。因抚臣屡易其人。不加实力。奉行不善。或乘此有侵欺克扣情弊。俱未可定。著传谕阿里衮。或特派大员。详悉查勘。或亲身前往查看实在情形。现有截留米石。其应行查办之处。即另行妥办。毋致灾黎失所。　　

○是日、驻跸烟郊。　　

○己巳。谕、上年豫省被水州县。曾谕该抚查明被灾分数。按例赈恤。今入春以来。雨雪稀少。穷民应作何接济之处。亟当豫为筹画。平粜仓谷。不必拘存七粜三成例。务期多方抚恤。俾得均沾实惠。其或未沾雨泽。耕种有误。则极贫次贫之民。尚应加展赈月。以资糊口。著该抚确查情形。速行请旨。　　

○又谕、豫省地丁钱粮。今岁系轮免之年。其耗羡旧欠等项。俱予停缓。俟次年补徵。惟该省有额徵随漕银两。支给运军行月钱粮。例不捐免。但此项银两。通省按亩徵收。皆畸零小数。小民难以输将。且豫省去岁亦有被灾之处。朕所轸念。著照耗羡等银之例。将该省随漕银一十一万八千余两。缓至戊辰年补徵。再归德府属有徵解江南船料银两。亦系按亩徵输。事同一例。亦著缓至来年徵纳。其本项应用银两。该抚酌量借拨。该部即遵谕行。　　

○户部议覆、直隶总督那苏图奏、本年秋冬二季。及明年春夏二季。遵化、蓟州、丰润、等三州县供应陵糈。需米四万五千余石。除积年存贮余米三千余石。尚需拨米四万二千石。应即在八沟贮买余存米内。酌拨运往。所有向例拨充陵糈漕粮。应行停止。应如所请办理。得旨。依议速行。　　

○是日、驻跸白涧。　　

○庚午。上驻跸桃花寺。　　

○辛未。春分朝日于东郊。遣和亲王弘昼行礼。　　

○孝康章皇后忌辰。遣官祭孝陵。　　

○礼部奏、本年二月二十六日。孝昭仁皇后忌辰致祭。与清明节致祭。适逢一日。请于前一日遣官行忌辰致祭礼。从之。　　

○是日、驻跸隆福寺。翼日如之。　　

○壬申。上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○癸酉。谕军机大臣等。据纪山奏称、大金川土司莎罗奔。侵占革布什咱土司地方。彼此仇杀。又诱夺伊侄小金川土司泽旺印信。并把守甲最地方。扬言欲攻打革布什咱等语。苗蛮易动难驯。自其天性。如但小小攻杀。事出偶然。即当任其自行消释。不必遽兴问罪之师。但使无犯疆圉。不致侵扰。于进藏道路。塘汛无梗。彼穴中之斗。竟可置之不问。如其仇杀日深。势渐张大。或当宣谕训诲。令其息愤宁人。各安生业。亦当相机行事。声威足以慑服其心。使之弭耳输诚。方为尽善。苗蛮顽梗无知。得其人不足臣。得其地不足守蠭屯蚁聚。无足深较。倘果有拒抗侵轶。不得不宣布皇威。以全国体。亦当相度机宜。慎之于始。不可轻为举动。但不可因遵朕旨。即或有关国体。不得不示以国威者。亦一味因循。惟在庆复纪山等。详审事势。令轻重合宜耳。即如瞻对一事。初亦非敢有侵犯。而一经办理。不免命将出师。并由京城派员前进。直至大学士庆复亲往经略。始得安辑。皆由事前不能先有成算。以至于此。足见抚驭远夷。全在机宜合要。边吏喜于生事。营弁不知远谋。往往过为张皇。因小酿大。不知千钧之弩。不为鼷鼠发机。惟当修善守御。厚蓄声威。令其畏惮奉法。恩抚威怀。各得其道。先事豫筹。无致轻有举动。　　

○总理事务王大臣等奏报、京师于本月初十日。未刻至丑刻。约得雨雪四寸有余。近京二三十里内。一体均沾。得旨。此处亦如之。但所奏分寸。不觉过实乎。虽不无少补。而朕意尚以为不足。再得继以甘霖。则实可喜耳。　　

○是日、驻跸桃花寺。　　

○甲戍。上幸盘山驻跸。至丁丑、皆如之。　　

○遣官祭关帝庙。　　

○礼部议覆、湖南按察使周人骥奏称、湖南俗尚浇漓。凡居丧之家。纠集亲朋。演戏开筵。自昬连旦。名曰闹丧。其次力有不逮。亦纠合邻族亲朋。举饮歌唱。拍手相和。聚必多人。唱必彻夜。名曰夜歌。民间陋习相沿。绅衿亦所不免。请严绅衿违抗之条。以挽颓风。应如所请。严行禁止。绅衿内如有仍蹈前辙者。该地方官确查。照违制例。杖一百。通详斥革。从之。　　

○工部议覆、署江南河道总督顾琮疏称、黄河北岸。徐昇坝缕堤。贴近运河。因黄溜北趋。外滩刷去。＜?阝步＞生新险。亟应建筑挑水埽坝二百九十丈。应如所请。从之。　　

