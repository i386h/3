<!-- { "loadSidebar": true } -->
○己亥。谕、向来奉天所属州县。原系满汉人员兼用。嗣因府尹苏昌等、于办理流民案内奏称、奉天各州县。凡词讼等事。关涉旗民者。俱会同旗员审理。往往意见参差。致难完结。若将旗员铨选。较为画一等语。经军机大臣议覆。降旨允行。今思奉天地方。旗人居处者多。旗员在彼。不无粘涉亲故。遇有审理事件。恐不免心存偏徇。即有拘谨之人。听断时过避嫌疑。亦不得谓之公当。且恐缘事被劾之员。接任仍系旗员。或遇应查事件。不无瞻顾情面。辗转滋弊。地方公务。必致积久废弛。殊非整饬吏治之道。嗣后奉天各州县出缺。著照各省。仍以满洲汉人通行补用。惟是奉天地方。兼管旗民。较为繁剧。初任之员。恐难办理裕如。所有各州县缺出。应交该部、于候补人员。拣选引见。候朕简员补授。其作何酌量兼用满汉人员之处。著该部详悉定议具奏。　　

○又谕曰、原任副。都统达色、近来办事尚好。著加恩开复。　　

○又谕曰、春宁、著授为领队大臣。前往伊犁。更换存泰来京。所遗正黄旗护军统领事务。著奎林署理。　　

○谕军机大臣曰、高晋等奏、勘办丁家集引河情形一摺。并绘图贴说进呈。据称该处引河。前于水长开放时。虽未能掣动大溜。而因此分洩其势。溜行中泓。实为有益。但因中河水势陡落。引河头生有嫩滩。现令于河身淤浅处所。再挑引渠。俟水长时。再为分掣。引溜北趋。以收成效等语。高晋等既欲掣溜北趋。自当就其溜势引之。方能得力。今阅图内所绘引河形势。逼近老滩。在黄河曲处。溜已趋南。自难挽之东注。故止可分洩河流。未能掣动大溜。且过水既缓。日久渐至停淤。亦势所必至。高晋等、前此或因省费起见。恐向北施工较长。是以如此办理。朕意与其少费而无益。不如多费而有济。因于图内迤北处。用朱圈标记。若于其地挑挖引河。正当河溜平来。掣溜较为直捷。而下注亦甚得势。但得溜势畅流。刷去泥沙。引河自不致更有停淤。庶为一劳永逸之计。且黄河不逼南岸。丁家集一带。可保无虞。即或此时改挖引河。用帑稍多。若办成之后。可省每年修筑堤堰。及被水赈恤之费。而濒近田庐。亦皆安堵。通盘核计。其得失利病。更属显然。著将朱圈原图发去。令高晋等详加勘度。妥协筹办。即行据实奏覆。　　

○又谕、据工部参奏、江宁织造基厚、织办解部驾衣片一千件内。拣选得堪用者。止八十二件。其余俱有霉点。应行驳换等语。览奏殊为骇异。派织驾衣。系织造分内之事。乃一千件内。尚不及十分之一。而霉坏者竟至十分之九。即办理草率。亦不至荒唐若此。果如工部所奏。不但应驳令赔。并当将该织造参奏治罪。况基厚、系朕加恩擢用之人。伊父西宁、现为盐政。伊叔高晋、现为总督。承受恩眷。至为优渥。于此等应办事件。尚不能留心检点。一任家人胥役。以霉污绸片。苟且搪塞。岂朕用伊为织造。专令其安享厚禄。及为钦差荣宠乎。设果系如此。基厚岂可复为织造。即应将伊革职。发箭匠拜唐阿上效力赎罪。以示惩儆。仍行责令赔偿。但恐工部司员笔帖式。或有意苛求。堂官等并未亲加覆验。率尔具奏。甚或胥役等、因需索不遂。过于吹毛求疵。皆未可定。如此、又何以服基厚之心。朕办理庶务。一秉至公。务协于情理之正。不肯因工部此奏。听其朦混。伊父西宁、现在热河。著派总管姚良、同西宁、即日起程进京。特派英廉、金简、会同工部堂官、面同姚良、西宁、将此项驾衣。逐一点验。如每件霉迹大而且多。实难应用。不必多至九百余。即有四五百件。应行驳换。基厚之咎。已无可逭。自应据实参奏。将基厚革职治罪。若系零星霉点。本属无多。其颜色并无改变。尽堪留用。则系司员等、搜求妄驳。其过不在基厚。而在部员。即当严究胥吏等藉端需索。及司员擅作威福之弊。若果有其事。即著舒赫德、阿桂、同英廉、金简、严行审讯。务令水落石出。但舒赫德等、不必同英廉等前往查验耳。总之此事务须彻底根究。以辨真伪。断不容颟顸了事。工部堂官自不能稍有回护。若英廉、金简、瞻徇基厚。思欲调停两可。工部堂官亦必不依。朕又何难将此项驾衣。取至行在。亲加看阅乎。将此传谕英廉、金简、及工部堂官、仍将查验情形。先行覆奏。并谕舒赫德、阿桂、知之。　　

○是月。江南河道总督萨载奏、查勘洪湖水势。陆续加长。五滚坝内。义、礼、二坝。久经过水。若将仁、智、信、三坝全放。高宝一带。恐难容受。臣等议将清口东坝。拆去三丈口门。共宽六十丈。深有二三丈四五丈不等。俾湖水出口益畅。将仁、智、信、三坝封培拦御。得旨、好。欣慰览之。　　

○又奏、山安、海防、二厅工程。蛰塌处、俱镶修坚整。惟水势浩瀚。云梯关内北岸。隆塘庄、漫滩五六里。南岸。周门、漫滩二十余里。云梯关外南岸。滩势较高。七巨、九巨等处、间段漫水。北岸地势较矮。二套至五六套。普面漫滩。臣等相度形势。周门、隆塘庄、靠堤缕护。开沟宣放。二套、五套、在云梯关下。不能设堤。与水争地。当听水落。自行挂淤断流。得旨、览奏俱悉。此或亦海口淤塞之一证也。然无计可施。尔等补偏救敝可耳。　　

○浙江巡抚三宝奏、杭州府海防同知捐升知府陈虞盛、患病情真。并无捏饰。该员经管工程。均系石塘。本属平稳。非现需镶做紧要可比。是以五月十九日具题开缺。而铨选思州府部咨。于五月二十六日准到。并无规避。报闻。　　

○山东巡抚杨景素奏、漕船被劫一案。当密委东昌府知府赫绅泰等、驰往躧缉。恐各盗闻风远遁。未即亲往。嗣陆续拏获盗犯九人。该处止有一监。而距省仅二百余里。是以饬令解省审究。此臣办理错谬之实情。今臣于七月二十日。带同按察使陆燿、前赴该州督拏。并提犯审办。报闻。　　

○陕甘总督勒尔谨奏、遵勘甘省被灾各属。自五月半以后。甘澍依旬。酌借耔种。便可翻犁。其有被霜被雹处所。一并抚恤。下部知之。　　

○署云贵总督觉罗图思德奏、今岁移驻镇协官兵出防。系初次派拨。应妥定章程。查出防陇川、盏达、张凤街、三路。需兵三千一百名。应拨腾越兵二千一百名。永昌协兵一千名。出防龙陵三台山一路。需兵一千名。应于龙陵协调拨。出防缅宁一路。需兵四百名。应拨顺云营兵三百名。分防缅宁汛兵一百名。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十三



大清高宗法天隆运至诚先觉体元立极敷文奋武孝慈神圣纯皇帝实录卷之一千十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。八月。庚子朔。谕、此次山东接驾废员。据吏部查开履历案情。朕详加检阅。核其缘事情节稍轻之屠士相、王引楷、王裕铨、金坣、王沛献、姚龙光、何燧、范金等八员。著该部行文调取来京。俟回銮时引见。再降谕旨。　　

○谕军机大臣曰、文绶奏、查勘打箭炉一带被水情形。及分别筹办一摺。所办均属妥协。已于摺内批示矣。各处村庄田亩。被水冲淹。其应行抚恤者。著传谕文绶、即善为经理。并董率所属。照例赈恤。务使均沾实惠。毋致稍有失所。至摺内称、炉城被水冲塌。南门内外。积石高并女墙。既不可因高加筑。亦难搜挖旧基。东门一带。波流迅激。水道已改。日后亦难保无冲决之虞。现于城垣坍塌处所。即用水推积石。垒作石墙。暂为禁限等语。披阅所奏单内。该城原建周围一千一百余丈。现被冲塌一百六十余丈。不过十分之一。自毋庸另议移建。而曾被水冲之地。亦不便复行补筑。或将旧城收小。让出水道。垒作石墙。以为限制。著将该处情形。即行绘图呈览。其各项衙署。亦当各按地形。量为修建。至泸定桥、为打箭炉外通诸番要津。修复亦不容缓。自应俟秋深水落。酌量情形。妥为修整。仍将赈恤筹办各事宜。随时奏闻。将此由四百里传谕知之。寻奏、查勘打箭炉城内。河西山上。地名白土墈。平漫易开。可建千把总衙署四所。兵房三百八十间。尚少把总衙署一所。兵房四十一间。勘得北门内、雅纳沟地方。原有兵房。地高现未被水。即于该处隙地添建。其监督衙署。有城内西北角郎卜院地方可建。附以笔帖式衙署。其同知衙署、仓库、监狱、厩房、及照磨衙署、于城内西北子耳坡地方建造。查该城地势。河西高于河东。今衙署等项。悉改建河西高地。可永保无虞。东南二门。城垣门楼。皆难仍旧。查旧城原依东西两山高下筑墙。今东门、则于东山城上。开造门楼。就山脚筑基。即建税房。其南门、另于河西山上移建。得旨、知道了。具一图贴说奏来。更觉明悉。又奏、此次被水内地。荣经、清溪、二县。冲淹田地。不过数顷。业经饬令补种。现可有秋。尚不成灾。泸定桥、打箭炉、冲塌房屋。及失业贫民。均已照例给恤。该处系土司地方。穷民原以雇工背运为生。既抚恤银米接济。仍可自食其力。毋庸加赈。至驻炉城兵丁、借领米二百石。准其分季还仓。明正土司、亦借给米一百石。兵民番众。均无失所。至泸定桥铁索桥座。已专委熟谙索桥工程之员。前往估计办料。俟水落修复。该处现有船只济渡。并无阻滞。报闻。　　

○辛丑。上奉皇太后幸卷阿胜境。侍早晚膳。至乙巳皆如之。　　

○赐扈从王公大臣、蒙古王公台吉、土尔扈特郡王等食。至乙巳皆如之。　　

○壬寅。军机大臣等议覆、西安将军傅良等奏称、西安八旗兵丁红白事件。向以拴养马匹压溜节省草料银两充用。今将马厂地亩、一半拨给民人垦种收租。作为兵丁红白事件赏项。核算有余。所有扣收压溜马匹节省银两。请停止等语。应如所奏。从之。　　

○旌表守正捐躯江西南康县民黄大僴女黄氏。　　

