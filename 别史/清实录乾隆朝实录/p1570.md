<!-- { "loadSidebar": true } -->
○戊午。谕军机大臣等、据吴达善奏、豫省卫辉等厂。暂借芦盐一案。曾议每包出银一钱。以充盐道衙门公费。并未详明。又无案据。现在提商究问等语。此项公费既无详案。即属有干功令。其中是否侵牟。已批饬该抚严查矣从前芦盐通融拨运乃系官著任内之事。所有芦商按包出费情节金辉甫经到任。谅未深悉著传谕方观承。令其将从前借拨盐包若干。作何议有公费。并一切缘起。就近详悉查明。据实具奏。寻奏、河南省各属。分行河东长芦。两处引盐。嗣因河东盐池歉收。奏明借运芦盐。后缘赶运不及。各商议于卫辉厂。已运未销芦盐内。通融借买。按包出费。统计积年借买六万九千二百余包。陆续交盐道、卫辉府、及通判、汲县、延津县、各衙门公费银。一万七千五百余两。其卫辉夥商。有无浮捏。或天津坐商。尚有隐漏。应请交河南抚臣查办报闻　　

○又谕、据吴达善奏、豫省卫辉等厂。晋商暂借芦盐。后议每包出银一钱。以充盐道衙门公费。既未详明。亦无案据。现饬提商讯究等语。盐务陋规。久经禁革。乃藉词公费。按包出银。并无详案。其中谓无侵牟。谁能谅之。但此项起自乾隆二十三年十月。正在胡宝瑔任内。其事究竟缘起若何。所有历任道员。是否藉端肥已。该抚向来尚属精察。岂竟无所见闻。著传谕胡宝瑔。令其据实详悉具奏。毋稍回护。寻奏、此事计其年月。在道员朱若东任内。嗣该道丁忧回籍。接任系邓锡礼。均未查出禀闻。是否藉端肥已之处。现在督臣吴达善、提商讯究。必得实情。惟臣既失察于当时。复未能查出于事后。有同聋瞆。负疚实深。得旨、已即命方观承彻底查出。再无可辨。汝竟不知。朕亦为汝不解。因公处分。固所不免。但朕为汝愧。为汝恨　　

○又谕、据和其衷奏称、布噜特之齐哩克齐等、赶至乌什售卖羊只。每羊一只。价银二两五钱。共买获羊一千一百六十二只。作为官兵口粮等语。布噜特羊只既肥且大。伊等将此项羊只。作为官兵口粮。分给时。是否亦照内地解往羊只。一体分给。抑系作何分给之处。著寄信询问和其衷等。再内地解往羊只。中途无水草之处。俱系饲餧草豆。内地买羊一只。需用价银若干。解送中途。自何处饲餧草豆。所需草豆。及支给解送人等口粮等项。折价合算。每羊一只。自内地采买。解至各部回城。共需银若干。以羊若干只。作为兵丁一月口粮之处。著寄信与杨应琚等、查明详加核算奏闻。再巴里坤采买喀尔喀羊只。每羊一只。需价银若干。如何作为兵丁口粮之处。著一并查明具奏。寻奏、宁夏府等属。解羊至库车。阿克苏。叶尔羌。喀什噶尔等处回城。自出口后。因需用紧要。或值天寒草枯。由安西。哈密。一带台站者。统计各项用费。并原买价一两。每羊一。需银四两零。如值夏秋水草丰茂。由安西以东之桥湾。取道北路草地行走。虽豆草略省。亦需银三两零。各处支给兵丁。向系以羊二。抵一月口粮。其巴里坤采买羊。每只需银一两八九钱。至二两不等。报闻　　

○大学士蒋溥。以病奏请解任。得旨、不必解任。善为调摄　　

○己未。上诣畅春园、问皇太后安　　

○谕军机大臣等、杨应琚请彻南路台站。改归北路安设一摺。所奏哈密不必驻官等语。甚属非是。军机大臣。遽照覆定议。亦于事理未协。前南路设台。原因捕剿逆回而起。此时军务全竣。仍议改归北路。其事原属可行。至欲将哈密各项事宜。均归巴里坤大臣承办。而辟展一带屯务交乌噜木齐大臣稽查。毋庸再行驻官之处。则所见殊属纰缪哈密乃新附各回部总汇必由之地。将来安集延。巴达克山。布噜特等、回人往来贸易。必得特派统辖大臣。为之弹压料理。方能持国体而悉夷情。在随同驻劄弁兵人等。或以为数众多。随宜减彻。固无不可。若将任事大员。径行彻去。诸事一归巴里坤承办毋论道里纡远。鞭长莫及。且将来该处经理之员势必由督抚等派委。武则副将。文则道员。此等不晓外藩事宜。中朝政体。非办理张皇。即因循推诿。有不蹈准噶尔贸易之辙。而损威失驭者乎。杨应琚向知任事何乃并不计及。其中或因永宁等、在彼办事。未免掣肘。因为此改归之奏则伊等非彻回内地即移驻远边。而于国家要务。竟将诿诸不能胜事之有司。封疆大吏。似此存心畛域。岂朕委任重寄之意乎。若永宁等、果有徇私舞弊之处。何妨直参其人然不可彻此一任也。至请停驼运辟展等处余粮一事。所引仅属安西驻防绿营一处折价。未可概以为例。此项运粮。乃为现在哈密巴里坤等处。一应办事官兵口食。及将来接济之计。若果可与绿营驻防者。一例办理。朕岂转不乐从。而必斤斤豫筹挽运乎。乃该督祇缘折色二两二钱之价。絜长较短。亦所谓不揣其本而齐其末矣。所有该处办事一切官兵等现在作何支放。及所存七万粮石。实在足敷几年供支。此外倘有不敷。又将作何接济。俾将来无事再筹运粮之处。摺内并未通盘筹画。著将此传谕该督。令其悉心确核妥议具奏　　

○以故湖北慈利县麻寮所樱桃隘世袭把总邓永爵孙长明。靖安隘世袭把总向庆力嗣子祚华。袭职　　

○庚申。工部议覆、原任江南河道总督白钟山疏称、丰。萧。砀厅属黄河南岸王家庄地方。因两年伏秋大汛。黄流南趋。对岸长出滩嘴。逼溜直射该处。致外滩刷尽。水啮堤根。急宜估计兴工。下埽镶压。应如所请。从之　　

○哈喇沙尔办事大臣按察使衔纳世通奏、上年十月初二日。玉古尔。多伦回人。将总管阿奇木伯克阿布都赉。勒索伊等缎疋牲只。列款呈告。因阿布都赉。前往伊犁未回。臣与库车大臣等会商。俟该伯克回日。派员押送。并率同吐鲁番公素赉璊。审讯具奏。此时先令素赉璊署理玉古尔等处阿奇木事务。报闻　　

○辛酉。谕曰、五福。不必兼管光禄寺事务。著福隆安管理　　

○谕军机大臣等、军机大臣会同刑部核定发遣巴里坤条例。奏请通行。已降旨依议。此等发遣人犯。本属去死一间之匪类。以之投畀远方。既不致渐染腹地民俗。而现在新疆屯垦处所。在在丰收。该犯等到彼。又可力耕自给。实为一举两得。前降谕旨甚明。第各省督抚、遣送此等罪犯。亦须随宜调度。经理尽善。如每次起解人数太少。签派差役。既恐滋繁。若汇积过多。又恐沿途食用顿宿。不免壅滞。均属未协。各督抚等、应量其人数。或十余名。至二十名内外。分作一起。节次转送。乃为合宜。至甘肃为遣犯总汇之地。而西安尤其切近上游。该抚等于各省遣犯解到时。相其多寡缓急。为之酌剂通融。零星者顿蓄之。丛集者疏导之。两省巡抚。既彼此先后知会。而该督又为之统辖照应。至既到遣所之后。该处办事大臣。更当严加约束。俾得尽力耕作。勿令游手滋事。则办理不致失当。斯真能奉行良法者。著将此详悉传谕各省督。抚、将军。并驻劄巴里坤。乌噜木齐。辟展等处。办事大臣知之　　

○旌表守正被戕之云南永善县民王启文妻赵氏　　

○壬戌。军机大臣等议覆、都统多尔济奏称、西宁边外多巴等处。系民人贸易之所。向例自栋科尔。至尼兰锡兰山以内。许客民来往。山外系青海地方。禁止越山贸易。今准夷荡平。回部向化。请令内地商人。各随所愿。裹带茶叶布疋等项。前往青海贸易。使柴达木等远处贫困蒙古。得以牲只售换。于边疆生计。大有裨益。但恐不肖奸民。借端出口。与蒙古等结伴偷窃。应如所奏、嗣后令商人呈报地方官。由西宁驻劄大臣。给蒙古汉字印照。填写名数。守边官兵。严加稽查。验照放行。其微末商人。仍照例禁止。如官兵疏于查察。致无执照。或带禁物出口者。获时。交地方官治罪外。并将守边官兵议处。仍饬众扎萨克等、与商人公平贸易事竣。即令入口。倘蒙古内有掯留商人者。查出。将该扎萨克等、一并交部治罪。从之　　

○旌表守正捐躯之江苏新阳县民褚玉成女褚氏　　

○癸亥。上诣畅春园、问皇太后安　　

○福建巡抚吴士功奏、水师提督马龙图。揭参提标参将姚应梦。勒索洋船陋规。该参将任所赀财。业经委员查封。并解犯到省审究。得旨、彼罪尚未定。而亟亟于查封赀财。所见小矣。又批。马龙图揭参人。而已又被人参。其中必更有别故。应详悉严查定案。毋纵毋枉可也。仍宜速奏　　

○以湖北施南协副将路峨、为四川建昌镇总兵　　

○赐恤因公淹溺之哈尔噶里克坐台委署笔帖式格哷勒图。如例　　

○甲子。谕军机大臣等、向来交直隶餧养马匹。尚多膘壮。近来膘分。较前渐减。此或因领餧日浅。尚属可原。更闻有领马交马时。并不实领实交。而彼此津贴银两。私相授受者。此等弊端。方观承当严密查察。务使杜绝。嗣后如仍有此弊。别经查出。即方观承。亦不能辞其咎也。将此传谕知之　　

○吏部等部议覆、四川布政使吴士端奏称、上司之子侄亲戚。往来任所。经过所部境内。拜谒地方官。张扬声势。地方官有意趋承。甚至馈送宴会。向无处分明条。应如所请。上司之子侄亲戚。有官职者。经过属员境内。拜候往来。属员趋承供应。均照不应重私罪律。降三级调用。其无官职者。照不应重律。杖八十。上司未能查察。别经发觉。照约朿不严例。降一级调用。知而不举照徇庇例。降三级调用。倘有夤缘贿嘱等事。分别革职治罪。从之　　

○礼部以会试中额请。得旨、满洲、蒙古、取中四名。汉军取中二名。直隶、取中十七名。奉天、取中一名。山东、取中十二名。山西、取中十名。河南、取中十名。陕西、取中十名。江南、取中三十四。浙江、取中三十名。江西、取中二十一名。湖北、取中八名。湖南取中五名、福建、取中九名。广东。取中九名。广西、取中五名。四川、取中八名。贵州、取中七名。云南、取中五名　　

○署江西巡抚常钧疏报、宁州、南昌、新建、进贤、靖安、万载、吉水、万安、广丰、铅山、万年、星子、南康、定南等、十四州县。劝垦老荒及新生田、地、山、二十顷六十四亩有奇　　

○乙丑。谕军机大臣等、如松奏、绥远城挑选乌里雅苏台换班满兵五十名。俱照派往军前之例。支给马驼盐菜等项银两等语。所办未免过当。伊等不过驻防更换。非进剿可比。应酌量赏给嗣后派往伊犁叶尔羌等处。驻防兵丁。将应给各项。照进剿兵丁。酌减赏给　　

