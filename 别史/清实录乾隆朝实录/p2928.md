<!-- { "loadSidebar": true } -->
○又谕、昨豫工合龙后。黄水已归正河。所有从前漫口下游淹灌之处。水无来源。自可渐次就涸。即山东江南一带。湖河诸水。亦日见消落。但恐湖面宽阔。消水尺寸。一时未能大减。则民田卢舍。及行舟往来。终多未便。现在下游疏洩之路。如刘老涧、涟河、骆马湖、六塘湖、诸处。俱已设法筹办。尽力疏消。因思杨家庄口门内。向有横坝。原为运河水小时。恐其宣洩太过。故用坝蓄水。以利遄行。今湖水惟虑其不能畅消。该处坝身。不妨大为展拓。俾去路愈加畅顺。庶上游积水。早见消落。于漕运民田。均有裨益。著传谕萨载、李奉翰、详悉履勘。通盘筹画。是否可以如此办理。如并无妨碍。即一面开挖。一面覆奏。将此由六百里谕令知之。寻会奏、臣萨载飞札河臣。就近亲勘。臣李奉翰驰赴杨家庄上下测量。河形宽深。溜势畅达。坝口可无须再展。惟有将宿迁运河东岸。筹挑通湖各水口。随时相机挑展。俾积水入湖。由新挑涟河归海。报闻。　　

○以通政司副使吴垣、为太常寺卿。　　

○旌表守正捐躯江苏泰州民高如柏妻孙氏。　　

○辛巳。谕、朕将次启銮。前往热河。秋间即由热河至盛京。恭谒祖陵。现在福隆安气体尚弱。将来随往之御前大臣乏人。著福康安来京署理工部尚书。所有四川总督员缺。著李世杰补授。李世杰未到任之前。四川总督印务。著交特成额暂行署理。福康安接奉此旨。即由驿起程。务于五月二十四日启銮前到京。河南巡抚员缺。著何裕城补授。李世杰交卸抚篆。即前赴新任。不必来京请训。兰第锡、著署理河东河道总督印务。即著来京请训。再赴新任。　　

○谕曰、福隆安、现在气体尚弱。著加恩赏给人薓二斤。　　

○刑部议覆、大学士前署直隶总督英廉疏称、滦州民妇老王邢氏、因伊媳小王邢氏、身弱不能工作。时加殴骂。即蓄意谋杀。后因小王邢氏出言顶撞。遂同无服侄媳王姚氏、并女贾年姐、将小王邢氏按倒。用刀撬落门牙。以盐卤向灌。立时殒命。请将王姚氏、贾年姐依谋杀人从而加功律。拟绞监候。老王邢氏、依故杀子孙之妇律。拟杖一百。流三千里。不准收赎。应如所题。得旨、此案姚氏、贾年姐、俱依拟应绞。著监候秋后处决。至老王邢氏、与小王邢氏、分属姑媳。该部核覆、照尊长谋杀卑幼律。问拟杖流。不准折赎。固属照例办理。但核其情节。尚未允协。姑之于媳。究与亲生子女之于父母不同。若平日不遵教训。或有忤逆情形。自应管教责处。然亦不得任意凌虐。恣行残忍。今小王邢氏、因体弱不能工作。尚无大过。乃老王邢氏、因其出言顶撞。蓄意谋杀。辄用盐卤向灌。并用刀撬落门牙。凶残已极。若不严加惩儆。则凡为姑者。不论其媳有无忤逆。竟恃尊长名分。肆意谋杀。到官问拟。又得幸邀宽减。此风亦不可长。老王邢氏、罪虽不至论抵。然仅问拟杖流。不足蔽辜。老王邢氏、著改发伊犁、给与厄鲁特为奴。以示惩儆。如此准情定罪。则凡为尊长者。皆如慈爱。而为卑幼者。更得尽其孝敬。庶不致恩义尽泯。亦明刑弼教之一端也。嗣后如有此等案件。即著照此办理。　　

○蠲免河南汝阳、上蔡确山、正阳、新蔡、西平、遂平、淮宁、西华、商水、项城、沈邱、扶沟、临颍、襄城、郾城等十六县、乾隆四十七年分、水灾额赋有差。　　

○壬午。谕军机大臣等、本日任承恩奏到、四月十四日。淮安卫帮船。行至鱼台县境。昭阳湖边桥头店地方。陡遇风暴。沉溺帮船二十余只。随赶赴该处。察看情形。会同办理一摺。所办是。已于摺内批示矣。又据明兴奏到摺内。仅称饬委该管道将前往。督同营厅地方印汛各员。确查办理等语。此事该抚不应前去乎。漕船虽系总漕、总河、及巡漕御史专责。但既在东省境内失风。至二十余只。该抚即应往查。以安众心。此非越俎多事也。今任承恩尚知亲赴该处察看。岂明兴转见不及此。及仅委之道将各员查勘。并不亲往。殊属非是。明兴著传旨申饬。伊二人之摺一日到。明兴之摺批在前。任承恩之摺批在后。若明兴因任承恩亲往督办。经朕批奖。将伊申饬。辄心怀嫌忌。则其取咎更大。亦断不能逃朕洞鉴也。将此谕令知之。　　

○癸未。旌表守正捐躯山西定襄县民李昇仲妻张氏。　　

○甲申。上还宫。　　

○谕、内廷宫殿。易换琉璃瓦工料等事。著派福隆安、和珅、胡季堂、刘墉、金简、德成、督办。　　

○又谕、西直门等处石道。除总理工程大臣和珅、金简外。著再派胡季堂、德成、一同办理。　　

○谕、据福康安具题、民人贝开富等、用药迷人。未经得财。问拟斩候。永远监禁。前因滇省有王奉一案。曾经降旨、令刑部另行酌定条例具奏矣。今思斩之与遣。轻重有分。若概与发遣。不足明刑。此案用药迷人之犯。如人已被迷。虽经他人救醒。而用药者本有杀人之心。自应将该犯问拟实斩。入于秋审情实。不得以未经得财。稍为宽贷。若甫经学习。及虽已合药。即行败露。或欲迷之人知觉。未经受累。则情节较轻。尚可宽其一线。将该犯发往伊犁、给与厄鲁特为奴。已足蔽辜。著交刑部、一并分别核拟具奏。所有贝开富等一案。即照新例定拟。　　

○乙酉。上御太和殿视朝。文武升转各官谢恩。　　

○幸圆明园。　　

○谕军机大臣等、向来川省地方。啯匪为害最甚。曾经屡降谕旨、严饬查办。福康安调任川督。董率员弁。实力访拏多犯。大加惩创。近始稍为歛迹。今又有大足县贝开富、用药迷人之案。而前日滇省用药迷人之王奉、亦系川省民人。在彼发觉。可见该省五方杂处。易藏奸宄。不可不严行惩究。已降旨将贝开富一案。交部另行定拟。著传谕李世杰、即饬属将大足县用药迷人之逸犯贝老四、严缉务获。并通饬各属、严密访查。如有学习药术匪徒。立即拏究。务使搜捕净尽。以靖地方。　　

○又谕、今岁晋豫两省。雨泽较为沾足。近闻山东泰安、东昌、一带。雨泽未免缺少。其直隶之河间、景州等处。亦觉缺雨。现在曾否得有渥泽。于该处田禾有无妨碍。著传谕袁守侗、明兴、各将该省现在麦苗情形。及各属何处缺雨。并有无续报得雨之处。迅速覆奏。又保定省城。前据袁守侗奏报、得有＜雨澍＞雨。现在是否已经沾足。亦著一并查奏。寻袁守侗奏、保定省城。望雨甚殷。臣谨设坛虔祷。其河间、景州等处。望雨情形。大约相等。报闻。明兴奏、济南、东昌、泰安、三府。四月以前。雨水调匀。二麦可望丰收。近因晴久。于大田究不相宜。现督饬三府所属、虔祷雨泽。得旨、济南即汝省城。汝惟饬府属求雨。竟似与汝漠不相关。岂有此理。汝丧良心乎。　　

○丙戌。谕、前据何裕城奏淮安头帮漕船。在桥头店地方。被风沉溺二十只。业经降旨、将应赔漕米豁免一半。并传谕该督等、将有无淹毙人口之处。详查具奏。本日据何裕城奏、漕船失风情形。各船丁舵人等、落水甚多。除设法捞救正丁邱世泰等六名外。尚淹毙大小男妇十一名口等语。淮安帮船。猝遇暴风。人力难施。以致沉溺。所有淹毙人口。著即行照例赏恤。其漂失米石。著照上年江西赣州卫帮船失风之例。加恩全行豁免。以示体恤。该部即遵谕行。　　

○谕军机大臣等、据毓奇奏、淮安头帮漕船。在桥头店遇风沉溺一事。应即亲赴该处确勘办理。但现在浙江、湖广、江西、各帮。源源渡江来淮。必须亲加盘验。是以不能分身亲往等语。所奏是。粮船过淮。必须总漕亲加盘验。若毓奇因东省沉溺漕船。立即驰往履勘。则各帮在淮。必致守候需时。迟误期限。毓奇之不亲往。深知事理轻重。若明兴安坐省城。又去失风处所甚近。何以不行亲往。乃仅委之道将查勘乎。是同一事。而应亲往与不亲往。各有所宜。在毓奇又以不去为是。而明兴则以去为是也。再本日何裕城奏到、漕船失风情形。各船丁舵人等、落水甚多。除救起正丁邱世泰等六名外。尚淹毙大小男妇十一名口等语。是此次漕船。实系遭风沉溺。人力难施。业经查明。并无别项情弊。已明降谕旨、令将淹毙人口。即照例赏恤。漂失米石。加恩全行豁免。著遵照妥办。将此传谕毓奇、明兴、并谕何裕城知之。　　

○又谕、据福康安奏、通计川省缉获逃兵分数一摺。内称、至本年九月。业经届满。现在未获各犯。尚有六百十七名。设立章程。檄饬承缉各员。如一年之内。果能按名全数获首。并于别属逃兵招首弋获多名者。准其专摺保荐。若首获逃兵。审出曾在某处久匿。及出入境汛。并不查拏者。从重参革。如有怠玩之员。仍随时密察严参。其余分晰等差。专立档案。记功记过等语。前因川省逃兵。各省奏报缉获、及自首者。甚属寥寥。曾将承缉不力之员。明定降调处分。后因人数未免过多。加恩再予展限一年。以期按名弋获。今川省扣至本年九月。展限业经届满。而未获之犯。尚有六百余名之多。如再逾定限。其处分自难宽贷。现在福康安、虽已设立章程。饬令上紧躧缉。但为期不远。其承缉逾限各员。应行处分者。人数必多。著传谕李世杰、详晰熟筹。上紧严办。并将议处人员共有若干。作何办理之处。查明覆奏。再川省谳案纷繁。臬司缪其吉又属初任。所有本年秋审。事关重大。并著传谕李世杰、务须督同司道、悉心商榷。妥协定拟。毋得畸重畸轻。致有出入。　　

○又谕、据福康安奏、川省逃兵。节年拏获。及自行投首。共二百余名。尚有未获逃兵六百余名等语。金川军营脱逃兵丁。节经降旨加恩。令其自首免死。并于原限外加恩展限一年。将承缉不力之文武各员。宽其处分。俾感激奋勉。实心查办。今四川省经福康安认真办理以来。而未获者尚有六百余名。其各省之未能实力查办、奏报寥寥者。未获之数。自必更多。现在扣至本年九月初。即届限满。况此等逃兵。为数尚多。其中又有死亡事故。搜捕匪易。而逾限之地方文武员弁。一届限满。即行降调。自必甚多。著传谕各该督抚、将现在如何设法晓谕。饬属擒捕。并将来逾限后。该地方文武应行议处人数若干。即行查明据实覆奏。候朕另降谕旨。将此由五百里各谕令知之。　　

○四川总督福康安奏、灌县西门外之镇夷关。路通桃关。为新疆要路。请于灌县汛新募实兵数内。拨驻五名。设为一汛。从之。　　

