<!-- { "loadSidebar": true } -->
○癸酉。上御紫光阁。覆阅中式武举骑射。甲戌。上御太和殿传胪。赐中式武举一甲李国梁、桂璋、曹龙骧、三人。武进士及第。二甲施绶等五人。武进士出身。三甲安廷赞等五十二人。同武进士出身。　　

○谕曰、杨承曾将朱批摺奏事件。通信蒋炳。昨经军机大臣参奏。将该员革职。交部治罪。今据鄂弥达面奏。已将该员夹讯。此未免过当。该员在军机处行走。乃以朱批事件。通信外省巡抚。自有应得之罪。但杨承曾于问候书札中。叙入数事。尚非存心作弊、洩漏重情者可比。从前在军机行走、而现任督抚者。似此信息往来。皆不能保其必无。幸未败露。则不必深求。既经查出。亦不可不治罪耳。今该员业经自认不讳。何必更以三木从事。而刑部遽加以刑讯。其意盖欲朕知其无所瞻徇。而于军机处交出之人。加意从严。以博执法不阿之名。自占地步。其实所谓刑讯者。仍以掩人耳目。岂诚用刑实夹耶。果使情罪重大。自不容骩法示恩。若情节不过如此则士大夫有罪。办理亦自有体。从前曾有犯此者。成案具在。自可照例查办。若稍存意见。畸轻畸重。均失其平。朕不取也。　　

○又谕、据正蓝旗蒙古都统等奏称、佐领关得禄、所出员缺。伊子舍里等。年幼不能管事。请暂停其承袭。俟伊等及岁时。再行带领引见等语。承袭佐领世职官员。原不论年岁。祗宜于未及岁之时。委员署理而已。倘因年幼不准承袭。伊等无俸。何以谋生。该旗奏请暂行停袭。盖因节省钱粮起见。实为鄙陋。即如每年王公大臣官员等。所给俸饷。多至数百万。尚且不惜。一年幼官员。需俸几何并此节省。有是理乎。该都统等如此办理。不惟不晓朕意。亦殊未体朕轸恤旗人之意。著将此佐领、令关得禄长子舍里承袭。于当差之前。照例委员署理。将此通行晓谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十八


大清高宗法天隆运至诚先觉体元立极敷文奋武孝慈神圣纯皇帝实录卷之五百四十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。十月。乙亥。上御乾清门听政。　　

○诣皇太后宫问安。　　

○上御懋勤殿。勾到山西、直隶、情实罪犯。停决直隶绞犯四人余九十七人、予勾。　　

○谕、吏部侍郎舒明员缺。著三泰补捕。范时绶身尚抱病。不能胜户部繁剧之任。其户部侍郎员缺。著裘曰修调补。所遗吏部侍郎员缺。著五福调补。仍暂兼户部侍郎事务。不必兼管正黄旗汉军副都统。其员缺即著范时绶补授。　　

○谕军机大臣等、据塔永宁奏、蒋洲任内。一切舞弊纳贿之事。皆伊内幕吴姓、及管门家人黄姓马姓等。从中经手。已密咨山东署抚、提犯解晋等语。吴姓诸人。均系此案要犯。著传谕鹤年、即速严拏。委员解晋。交刘统勋归案严审。务令委员严加防范。迅速解送。勿使该犯兔脱。或畏罪自戕。可传谕鹤年、并刘统勋知之。　　

○丙子。谕军机大臣等、据刘统勋奏、面讯蒋洲。据供因修理衙门。多用银两。以致亏空等语。外间亦有为此说者。此言究未可信。修理藩署。需费即多。何至二万余两。其为藉端捏饰。不问可知。但明德与蒋洲共事经年。两署仅一墙之隔。蒋洲如此侵亏狼藉。明德岂毫无所知。何以并未奏及正恐不无别故。即或竟诿为不知。而藩司侵帑至此。犹一无闻见。巡抚所司何事耶。著传谕刘统勋、塔永宁、一并详细查察。明德何以为之庇护。抑或实系失于觉察之处。务得确情。据实陈奏。蒋洲供内。又有拖穆齐图、欠三千两之语。看来拖穆齐图。为人亦甚不妥。其在山西。养廉颇优。何以去任起程时。又须蒋洲为之担承、至三千金。种种情节。俱当悉心研究。使水落石出。毋得草率完结。再刘统勋现带蒋洲前往山西。途次亦宜速行。不可久稽时日。更宜留心防范。勿令畏罪自戕。可一并传谕知之。　　

○又谕、据阿里衮奏称、将军成衮扎布奏摺行文事件。现俱驰递无滞。伊遵旨停止带兵前往。其谕交将军成衮扎布之旨。由济尔哈朗路驰送等语。将军成衮扎布。原系由珠勒都斯一路进兵。昨被抢之阿勒辉台站。即系珠勒都斯一路所设。而现在递到事件。乃由济尔哈朗一路。与珠勒都斯何涉。此路台站。经满福带兵前往安接。至今未有信息。今事件虽由济尔哈朗路递到。其珠勒都斯台站。曾否彻回。满福现在何处。应如何探听策应之处。更属紧要。前因阿勒辉台站被抢。将军成衮扎布等。奏报未通。阿里衮竟置之不问。经朕屡降谕旨。令伊带兵速往接应。岂可因济尔哈朗一路递到事件。而谓珠勒都斯台站亦遂通耶。且前旨所谓台站若通。即不必前往亦专指珠勒都斯路之阿勒辉台站而言。非谓济尔哈朗路递到事件也。阿里衮办事若此。朕实不知为何心。著交部严察议奏。伊如此行止。朕早已见及。昨谕阿里衮带兵接应满福。照管行粮。巡台剿贼。计此际已奉到朕旨。带兵前往矣。现在已至何处。满福信息如何。珠勒都斯路曾否接续。抑或彻回之处。作速奏闻　　

○又谕、据阿里衮奏称、准将军成衮扎布等来文。酌拨官兵口粮三百石。送赴军营又云。兆惠候办齐口粮。即前赴伊犁等语。看伊等现在情形。未必能冲寒即往。著遵朕旨。或在济尔哈朗过冬。或在乌噜木齐亦可。伊等此时、想已会合一处。即将驻劄地方。及昨交议马匹数目速为议奏。再来京请训可也。　　

○又谕、据乌梁海人等告称、阿尔台以外。那林布噜勒、阿巴兰克伊特等地方。尚有隐匿之乌梁海等。或阿睦尔撒纳、果勒卓辉等贼。藏匿于此亦未可定。已谕护送哈萨克来使之和硕齐等。详细搜查恐逸贼颇多。又加以阿睦尔撒纳在彼。兵不敷用。著传谕车布登扎布、纳木扎勒等。派唐喀禄带兵二百名。同侍卫二人。在彼处适中之地驻劄。候和硕齐信息。如有阿睦尔撒纳、及大队贼人在彼。伊等即接应和硕齐。仍报知驻劄科布多大臣。添兵接应。其和硕齐有具奏事件。即送交唐喀禄转递。唐喀禄系获罪之人。今令其效力自赎。宜知奋勉。车布登扎布、即妥协办理。　　

○吏部议覆、御史朱嵇奏称、上司护庇州县。往往于应干处分。即为之声言公出。以图开脱。州县托借公出。无论事前事后。皆留开脱之地。以致被害之民。控诉艰难。命案因之以增。请敕下督抚。严加整饬。非紧要事件。不得轻调州县。报称公出。更宜详对时日。不宜舛错虚捏。应如所请。嗣后各督抚、非紧要公件。轻调州县。混行详委者。即行查参。照孤悬城守例。罚俸一年。至州县遇有公出。一面叙明事由。并公出月日。申报该管府州查明。并无虚捏那移情弊。逐一叙明。出具印结。月底通报存案。将来一切详报文案内。扣除公出之处。俱令各上司照案核对。谎报那移。即行揭参。如系寻常事件谎报者。照谎报公出例。降一级调用。不行查出之该管官。罚俸一年。如系紧要事件。规避降革处分。捏报公出者。照越狱捏报公出例、革职。不行查出之该管官。降二级调用。州县官带印公出。遇有命盗案件。原许代行官员、先事拘拏。分别羁保。候印官回署审理。但代行官向未定以考成。未免膜视。请嗣后州县具报公出。将委代之官。一并声明。其地方一切重大事件。据报到案。悉心拘提。分别保押。候印官回署查办。倘不行查究。致成人命等项重案。即将代行官照州县之例议处。从之。　　

○戊寅。上诣皇太后宫问安。　　

○谕军机大臣等、昨因阿里衮奏、成衮扎布军营奏报。皆由济尔哈朗驰递。竟置珠勒都斯于不问。已降旨交部察议。仍令带兵会合满福。如额敏和卓、告称沙喇斯、玛呼斯等。逃往哈喇沙尔。即会同进剿。想此时已带兵前往矣。但满福自奏阿勒辉台站被掠后。并无奏报。深为廑念。是以谕阿里衮速探信息。其探信之道。不过由第一台起。查至何台阻隔。即已知信息不通之由。乃并未如此办理。朕所不解。此时额敏和卓、若来告贼众已往哈喇沙尔。阿里衮即前赴协剿。如未有实信。即速往接应满福。沿途所得信息。作速奏闻。　　

○又谕、昨谕副都统哈宁阿、不必巡查兆惠等所设台站。即带兵接应满福。想此时已会兵一处矣。满福久无奏报。著哈宁阿将带兵已至何处。办理情形如何。速行具奏。　　

○又谕吐鲁番贝子额敏和卓、昨据尔报称、遣人前赴哈喇沙尔。探取叛贼沙喇斯、玛呼斯等信息。如贼众赴哈喇沙尔。即带兵前往办理。朕已传谕巴里坤办事大臣阿里衮云。如沙喇斯、玛呼斯等贼人。回至哈喇沙尔。可带兵往会额敏和卓剿捕。此时尔差遣探信之人。亦应归告。如贼果回哈喇沙尔。尔即告知阎相师、作速知会阿里衮。会同进剿。倘未由此路。亦知会阿里衮。会同满福进剿可也。　　

○旌表守正捐躯之广东翁源县民罗辅成妻朱氏。　　

○己卯。上幸圆明园。　　

○谕、上江之凤、颍、等属。大工同时并举。应募夫役。买食者众。恐一时米价昂贵。著将截留江苏漕米二十万石内。酌拨五万石。分济上江各要工处所。接济平粜。该部即遵谕行。　　

○谕军机大臣等、据阿里衮奏称、奉到谕旨。带兵二百名。至阿勒辉等处。会合丑达兵丁进剿等语。阿里衮前奏济尔哈朗台站。现在通行。停止进兵。经朕饬谕。始行前往。今据军营奏报、珠勒都斯台站。已经彻回。自不必另办。阿里衮惟会同满福、追剿沙喇斯、玛呼斯等贼众。至额敏和卓、欲带绿旗兵二百名前去。特为回兵缺马之故。阿里衮何必屡向阎相师查问。甚属糊涂。今阿里衮已带兵前往。此旨及谕额敏和卓之旨。俱著豆斌转发。　　

