<!-- { "loadSidebar": true } -->
○湖广提督窦瑸奏、楚省贼盗颇多。甚至有水贼、能于水中暗窃泊舟货物。查湖南北洞庭汉阳等六协营。俱系水师。向未习浮水之技。应请仿照闽浙水操。于春尾、夏季、秋初。演练浮水。立限一年。考其成效。再出师川省。损失军械。惟腰刀较多。皆因砍木劈栅。以致残缺。应请每兵添制加钢铁斧一柄。所费较省。免损腰刀利器。得旨、诸凡具见留心。妥为之。　　

○陕西巡抚毕沅奏、前升任大学士总督黄廷桂、尹继善、巡抚陈宏谋、总督吴达善、皆能整躬率属。实心行政。著有成劳。是以所居民颂。所去民思。应请将此四臣、入祀陕西名宦祠。其政迹咨送大清一统志馆。以备采录。报闻。　　

○甘肃布政使王廷赞奏、甘省现报偏灾者二十余处。臣由宁夏至省。绕道确查。并经督臣分委道府履勘。臣仍详细查察。使灾黎不致失所。得旨、好、勉为之。知汝能胜此任。故超用汝。宜尽心救济灾黎。俾均沾实惠。　　

○大学士伯管云贵总督李侍尧、云南巡抚裴宗锡奏、滇省仓粮。归粮道专管。藩司向不盘查。于体制章程。未为周备。应请照通例。交藩司一体盘查。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三十七



大清高宗法天隆运至诚先觉体元立极敷文奋武孝慈神圣纯皇帝实录卷之一千三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。八月。甲午朔。谕军机大臣等、步军统领衙门参奏、管理花儿闸至大通桥北岸上汛之经制外委高起凤、将应管河兵二十名内。自三十八年、陆续逃革八名。并未报明。仍按月冒领钱粮。请将高起凤、革退外委。交刑部审拟一摺。已交部究审矣。河兵既有缺额。理应报明该管上司。扣除钱粮。另行挑补。乃外委高起凤、于所管汛内河兵。自乾隆三十八年起。陆续逃革八名。均未具报。辄敢任意。按月照数冒领兵粮。侵蚀入己。实属目无法纪。自应按律重治其罪。通永道咎固难辞。周元理何竟毫无觉察。至通惠河、共设有四汛。今高起凤一汛。既有冒领军粮之事。恐其余三汛。或有似此者。亦未可定。著传谕周元理、即速详悉查明。据实覆奏。毋稍回护隐饰。　　

○豁除直隶喀喇河屯厅、乾隆四十年、水冲沙压旗民地一百九十五顷六亩有奇额赋。　　

○乙未。上还宫。　　

○蠲免安徽凤阳县临淮乡、乾隆四十一年、水灾学田一十一顷三十五亩额赋。　　

○是日起。上以祭。社稷坛。斋戒三日。　　

○丙申。谕、户部奏、查核扬关徵收税银。较雍正十三年、短少至三万二千六百余两。请著落经管之道员孙栝赔补一摺。因命军机大臣交户部、查该关历年盈余之数。较雍正十三年多寡若何。今阅单开、各年盈余数目。惟乾隆十四、十七两年。较雍正十三年。有嬴无绌。其余各年。则节次短少。并非始自近年。各关税课盈余。例与上届相比较。朕临御之初。本不知各处所收关税多寡之数。因谕部臣、即以雍正十三年为准。使胥吏不敢例外苛求。监督不能徵多报少。且使每年比较。不致岁渐加增加减。无所底止。实于体恤商民之中。寓司关税不致作弊克减之意。并非因雍正十三年关税独多。使各关税必足其数也。乃行之未久。部臣因各关奏报盈余。较雍正十三年有嬴者居多。若置上届于不问。恐监督以比旧已多。即可从中侵隐。易滋流弊。请仍与上届相比较。又复通行日久。昨岁考核淮关、凤阳关、较上届屡形短绌。因令复照雍正十三年比较。则所短之数更多。自系办理不善。今扬关亦复节年短少。且通计短少最甚者、惟此三关。若因此而遍及诸关。未免窒碍。且恐无识之徒。疑朕于关税、必欲从其多者相核。实不知朕体恤商民之本意矣。若朕有意于帑项增多。则不三次通免天下钱粮。其所增益。不较此百倍乎。又思乾隆二十八年、临清关、徵收盈余。较二十七年短少。朕曾谕户部、令与二十五六两年、再行比较。嗣经部臣奏称、该关盈余之数。虽较上届少银三万余两。而较之二十五六两年。尚多银一万五千余两。即予免议。盖税课盈缩。率由于年岁丰歉。固难免参差不齐。而通计三年。即可得其大概。若多寡不甚悬殊。原可无庸过于拘泥。此法最为平允。嗣后各关徵收盈余数目。较上届短少者。俱著与再上两年、复行比较。如能较前无缺。即可核准。若比上三年均有短少。再责令管关之员赔补。彼亦无辞。夫朕以雍正十三年为准者。本属美意。今既有此求全之毁。嗣后此例不必行。所有扬关本年比较盈余。交该部、照此例另行核拟具奏。并将此通谕知之。　　

○谕军机大臣等、据毕沅奏、陕西自七月初一二得雨之后。惟汉中、凤翔、兴安、商州、四府州属。并附近南山之各州县。续报有节次得雨之处。其西安、同州、邠州、乾州等处。立秋以后。两旬有余。竟未得雨。日来地土渐觉乾燥。秋阳甚烈田禾待泽孔殷。现在虔诚祈祷。惟冀甘霖速沛等语。看来陕省西安等处。雨泽短少。似有旱象。现在节气已迟。即得透雨。亦恐无济。收成不无歉薄。虽关右民食。以麦为重。今春麦收在八分以上。但秋禾被旱。闾阎口食。难免拮据。著传谕毕沅、即速详悉确查。如有成灾处所。务须董率属员、实力妥办。应抚恤者、即行抚恤。使穷黎均沾实惠。不致失所。毋得稍存讳饰。将此由五百里谕令知之。仍将现在曾否续得透雨。于晚稼荍菜。有无禆益之处。迅速具奏。寻奏西安省城于八月初八、至十二日。雨势渐密。通省普沾。西安等府属二十九厅州县。情形相同正可及时广种二麦。现在确查乏食贫民。先行酌借口粮。得旨、览奏稍慰。其有成灾者。妥加抚恤。毋致失所。　　

○丁酉。祭先师孔子。遣协办大学士英廉行礼。　　

○谕、本日火器营带领引见补放委参领之苏扎汉、伤痕甚重。曾在军前奋勉。殊属可悯。著加恩赏给法福礼巴图鲁名号。仍照例赏银一百两。　　

○戊戌。祭大社、大稷。上亲诣行礼。　　

○幸圆明园。　　

○己亥。遣官祭关帝庙。　　

○谕、刑部核拟直隶省王锦、毒死继母王苗氏之母苗赵氏一案。声明该犯与苗赵氏、并无服制。改拟斩决。并引例载母党有犯。除亲母、嫡母、本生母党。仍照服制定拟外。其余均从凡论等语。所拟殊未允协。为人后者。为所后父母持三年之服。而于本生父母、降服期年。即五服之制。亦以所后为推。而于本生皆降一等。是所后之亲属服制。俱较本生为重。何于所后之外姻。独不得比于本生之有服乎。若虑所后之外姻尊长。于甥及外孙。谓非其所自出。故加凌虐。或置于死。自可权其曲直。绳之以法。何必削其服制以为防乎。且如本宗尊长。非理谋杀卑幼。其恩义已绝。即照凡人拟抵。则外姻尊长。亦可授以为例。并不必分所后及本生也。若卑幼敢于谋杀外姻尊长。即为干犯名义。自当一例科断。又岂可强为分别。而于所后之外姻。视本生转为末减乎。况此案王锦、因觊继母苗氏改嫁。得以花费家财。而嗔其外祖母苗赵氏、从中阻止。遂尔怀忿谋杀。理既甚曲。性复凶顽。其情罪实为可恶。刑部乃因其无服。辄行改拟。岂为情法之平。顷询之刑部堂官。此例系乾隆二十一年所定。阅其例本。惟事拘牵文义。而揆之天理人情。均未允当。又岂明刑弼教之义。著刑部将此例、悉心斟酌更定。所有王锦一案。即照新例、另行定拟具奏寻议凡为人后者于本生亲属即属降服。则为所后母之父母。自应与亲母之父母一例持服小功五月。此外为继母之父母等项。应请悉照钦定仪礼义疏、当服六项。一并增入服图。如遇有干犯。即照卑幼犯本宗小功尊属律。殴杀、谋故杀、均拟斩立决谋杀已行已伤、及斗殴伤者。俱各照服制、分别定拟。其余为继母之父母等项。亦均照所后母之父母。一例办理。至亲母之父母。仍照本律。殴死外祖父母者、斩。谋故杀者、凌迟处死。再为人后者。为本生母之父母服。虽降小功一等。而恩亦较重。其干犯之罪。应与犯小功尊属同科推之各项甥舅等服制。悉按前项增入。照外姻尊卑长幼治罪。如有于非所自出之外孙及甥。故加凌虐。或置于死临时权其曲直按情定罪。不必以服制为限。其王锦一案。即照新例定拟。再因母即亲母。君母即嫡母之义。恐民间未能遍悉。应于服图内。改为亲母嫡母。又近时出妻继娶者少。妻亡继娶者多。应将母出为继母之父母一项。依义疏内在堂继母之文。于服图内、改为在堂继母之父母以便通俗引用。从之。　　

○又谕、刑部核拟张二即张丕林、扎死伊妻徐氏一案。照夫故杀妻律。问以绞候。所拟尚未允协。此案张二、携妻徐氏卖奸。潘三时往奸宿。索钱争殴。迨经官责逐。张二计欲躲避。因徐氏不允。辄起杀机。夺刀扎毙。是张二甘心将徐氏卖奸。其夫妇之义早绝。乃复逞凶戕命。自当与凡人故杀同科。犹之妻妾因奸谋杀本夫者。律应凌迟。若因本夫纵容抑勒其妻妾与人通奸。罪止斩决。则纵奸之本夫。复杀其妻。即不得以寻常夫故杀妻律拟断。盖其夫纵妻卖奸。已属不知羞愧。又忍而置之于死。情更凶恶。若复拘夫妇名义。稍从末减。何以励廉耻而维风化乎。著刑部将此例、另行斟酌改定。所有张二一案。即著照新例定拟具奏。寻议、嗣后以妻卖奸之夫、故杀妻者以凡论其非本夫起意卖奸者仍悉依律例办理其张二一案。即照新例改拟。从之。　　

