<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之六百七十二


大清高宗法天隆运至诚先觉体元立极敷文奋武孝慈神圣纯皇帝实录卷之六百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。十月。乙巳。上诣畅春园、问皇太后安　　

○还宫　　

○谕、伊犁为新疆都会。现在驻兵屯田。自应设立将军。总管事务。昨已简用明瑞。往膺其任。著授为总管伊犁等处将军。所有敕印旗牌。该部照例颁给　　

○谕军机大臣等、扎拉丰阿奏称、科布多屯田。需用青稞耔种一百石。尚可向蒙古游牧贸易之商民等购买。不须运送等语。科布多。既有内地商民行走。将来生聚必聚。今伊犁等处。俱建造城堡。若照例兴工甚属有益。科布多。所有旧城基址。既称地形卑湿。著传谕扎拉丰阿。伊现在安营于科布多之南哈勒巴山。即于该处。择高燥之地。计可容兵民若干。不必过为宽大。派屯田绿旗兵。从容兴筑。其如何办理工程之处。会同成衮扎布、酌议具奏　　

○又谕曰、成衮扎布奏称、阿桂等、前奏乌梁海抢掠哈萨克马匹。奉旨查询。即派侍卫明成。同乌梁海内大臣察达克。至阿勒坦诺尔总管扎喇纳克处。详悉访察。俱称、哈萨克前经抢掠我等牲只什物。俱蒙恩索还。其所掠俄罗斯乌梁海宰桑库克新等之物。并未给还。是以伊等报复。曾抢哈萨克牧群二次等语。看来情形。已自明晰。著传谕明瑞。遇哈萨克人等、即以所访缘由。明白晓示。若哈萨克欲给还牧群。当向俄罗斯索取。与内附之乌梁海等无涉　　

○丙午。上御懋勤殿。勾到江苏、河南、情实罪犯。停决河南斩犯二人。绞犯一人。余一百二十七人予勾　　

○谕、今日勾到河南省情实招册。内有智洪义。因父智顺被赵二殴死。赵二已拟绞候。智洪义藉言报讎。辄杀其子赵仓。律拟斩候。九卿及阁臣以赵二业已减流。将智洪义可否改入缓决之处。夹签声明。意虽近似。于事理犹未剖晰至当。儒生牵拘春秋复讎之说。如唐陈子昂。甚至欲以一时旌诛并行。固为乖诞。即韩愈、柳宗元、号称善驳。大率不越以其父死于法。不死于法为断。殊不知其父已死于法。则固无可复之讎。即不死于法。亦必其相斗而杀者。其情固可矜。而其死固可宽。亦无可复之讎也。乃其子仍推刃讎人之胸。亦岂春秋之法所当予。此在唐代刑制懈弛。其说尚不能无弊。况我朝百余年来。明罚敕法。审慎周详。若使生杀不关谳司。而一介不逞之徒。竟尔私行报复。其可乎。且智洪义。谋杀赵仓时。殴死其父之赵二。尚以论抵在监。其时智洪义、不得有复讎之说也。以谋杀核拟情实。自为辟以止辟正义。第统核前后缘起。智顺既为赵二殴死。而智洪义又复抵偿赵仓。则是智姓两命。而赵姓一命。于事会所致。稍觉情有未平。朕是以悉心研究。将该犯停勾。然使径行改入缓决。则无以杜私复之源。而与谋杀本律。亦大相背戾。该犯本年虽已停决其下次秋审。仍应入于情实。俟将来年久。或遇恩例减等之事。再酌量办理。从前广东省。有曾士标殴死曾会昌。律拟斩候。而曾会昌之子曾朝宗。复戮死曾士标之子曾亚二。律拟斩决。朕特降旨改为绞决盖其情又与智洪义不同。此皆朕虚心定谳。务期纤微悉协。既不肯因其似而不研究其真。亦岂可以廷议佥同。稍存因任之见乎。将此通谕问刑衙门知之　　

○谕军机大臣等、今日富明安奏到各摺。朕初阅其敷陈地方事宜。多用文辞缘饰。已非实心任事之道。即于摺内详悉批示。及接阅别摺。亦皆摭拾事件支节。不过饬部议覆。于政务无甚关系。至阅其请改理事同知一摺。则有心取巧情形。一时尽行流露。始知前批并非逆诈。而此风断不可开也。向来驻防省分。设有理事同在。以事涉旗民。不得不随宜立制。若江西向无旗员分驻。无论儗不于钥。即所称甚密甚速之事。惟伊自办。觅人代译为艰云云。试问该省有何重大之事。必须清字密寄速寄。待伊独行筹画者乎。其意欲藉是表其尽心。而隐以增设满员。此种伎俩。岂能逃朕洞鉴。富明安。著传旨申饬。仍将批谕处加意猛省。毋再怙非取戾　　

○又谕、据巴尔品等奏称、达什达瓦所属厄鲁特等。应得孳生牲只。所有解往马三百匹。牛一百五十头。请照时价酌减。于伊等俸饷内坐扣等语。此项马牛价值。例应坐扣。但念厄鲁特等、系新附之人。若将俸饷坐扣。伊等生计。未免拮据。著施恩赏给。免其扣价。传谕额勒登额。将此通行晓谕三旗厄鲁特。并谕令巴尔品知之　　

○丁未。上御乾清门听政　　

○谕、京师五城冬月煮赈。虽已降旨加恩。于附近四乡增厂散给。比闻村落就食之人。比城内较多。所有每月额支米石。恐尚不敷用。著再加恩。每日每厂各加米一石。其中各厂人数不齐。或将在城之赢余。协济在乡之不足。著都察院堂官等、通融酌剂。善为经理。务俾贫民并沾实惠。副朕轸念至意。该部速行　　

○谕军机大臣等、据福增格奏称、遣往福州之另户闲散满洲内。挑选水师营五十名。壮丁难以足额。请将旧有水师营汉军存留一半。其余一半出缺。俟挑取另户步甲余丁。开档另记档案之人。操练熟娴后。再将存留之汉军出旗。调充绿营等语。福州旧有汉军官兵。皆系另户世仆。非开档另记档案之人可比。不可因此辈。将正身汉军反今为民。现在遣往福州之开档另记档案人等。著交与福增格。先行调充绿营。其正身汉军。仍著存留当差。俟数年后。开档另记档案之人。陆续出旗。该将军再行奏请。由京派遣另户满洲。如果生齿繁衍。再将汉军人等调充绿营。广州亦有此等遣往之人。交明福等、一体办理　　

○以故四川松茂道属党坝土长官测旺子仓朗。贵州思南府安化县土主簿杨世正子泰运。各袭职　　

○戊申。上御懋勤殿。勾到山东、山西、情实罪犯。停决山东斩犯五人。绞犯一人。山西斩犯一人。余一百十九人。予勾　　

○兵部等部议覆、山西巡抚明德奏称、山西南关、权店、禠亭、三驿。向设驿丞。兼巡检衔管理。三驿仅马十匹。无差使文移往来。驿丞。均请裁。又潞安府属长治。长子。二县。地广事繁。仅知县一员。耳目难周。请各设县丞一。吏役照经制额数。即以所裁三驿内弓兵、皂役、改拨。应如所请。从之　　

○山西道御史戈涛奏、五城司、坊缺。西、北、两城最繁。南城东城次简。中城最简。各官才具不齐。履任新旧亦异。恐人地未能相宜。请照州县调繁例。嗣后遇有西。北。两城缺出。即于中。东。南。三城。拣选调补。所遗之缺。归部铨选。得旨、此奏原为人地相宜起见。自属可行。第西。北。两城之缺。既由各城拣调。则拣调所剩之员。势必仍归中、东、南、各城。将来再遇西、北、两城拣调时。此等人员。若复以充选。是自相矛盾矣。该御史所见。尚不能全局忖量。俾可通行无碍。现在各城司、坊、官。准都察院堂官等、详慎简择。奏明调用西、北、两城外。其挑剩之员。作何存记。不今再拣西、北、城缺。并中、东、南、各城。于新补人员内。如何妥协选用。不致两妨之处。著交该堂官等、会同吏部。悉心定议具奏。寻奏、中、东、南、三城司、坊、官。未经拣调之员。遇西、北、两城缺出。准其调补。其业经调简者。都察院存记档案。不准再调繁缺。如无可调之员。咨部于对品候补人员。拣选引见。至俸满候升。向例五城。俱以三年报满。今既分繁简除西、北、两城。照旧办理外。其余三城。应改为五年报满。从之　　

○己酉。谕军机大臣等、范时纪摺奏、京南霸州、文安、等处。地势低洼。易致淹浸。请设法疏通。添筑堤埝。改为水田一事。此不过偶以近来一二年间。雨水稍多。竟似此等地亩。素成积潦之区。殊不知现在情形。乃北省所偶遇。设过冬春之交。晴霁日久。便成陆壤。盖物土宜者。南北燥湿。不能不从其性。即如附近昆明湖一带地方。试种稻田。水泉最为便利。而蓄洩旺减。不时灌溉。已难遍及。倘将洼地尽令改作秧田。当雨水过多。即可藉以潴用。而雨泽一歉。又将何以救旱。从前近京议修水利营田。未尝不再三经画。始终未收实济。可见地利不能强同。亦其明验。但范时纪既有此奏。著将原摺一条钞寄方观承阅看。或有可以随宜酌采。于目下流消之法。禆补一二者。该督细心筹议具奏。将此传谕方观承知之。寻奏、直属试种水田潴涸不常。非地利所宜。惟京南之文安。霸州。保定所属之安州。新安。等处。其低洼各村庄。遇水潴时。令暂种稻田。涸后仍听随宜播种得旨、览奏俱悉　　

○又谕曰、成衮扎布奏、抢掠哈萨克马匹之乌梁海库克新系平定准噶尔后。逃入俄罗斯者。据内大臣察达克云。办理伊等颇易。但恐与俄罗斯起衅。未敢擅便等语。库克新等、假我乌梁海之名。抢掠哈萨克马匹。情甚可恶。且伊等前曾归附。后又随果勒卓辉等、逃入俄罗斯。理应问罪。今察达克等、既愿办理。甚属妥协何必复生疑虑。著传谕成衮扎布如察达克等、果欲前往。除擒获为首人等、送来军营其余俱给与伊等管辖。所有俘获。即交伊分赏效力人众。事竣后朕仍加以赏赉。但须慎选干练之人。前往办理。即将此晓示察达克等知之　　

○庚戌。上御懋勤殿。勾到直隶情实罪犯。停决绞犯二人。余九十四人。予勾　　

○谕军机大臣等、齐斌现在调任江南提督。水师营务。每年有出洋操演会哨之事。伊已年逾七旬。恐不能登舟。身亲督率。若仅委副参以下偏裨。奉行故事。何以重训练而靖地方。该处附近水师总兵。尚不乏员。著传谕尹继善、齐斌如遇应行出洋事务。即著会同慎简镇臣一员。往莅其事。以重营伍　　

