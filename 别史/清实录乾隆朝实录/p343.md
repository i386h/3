<!-- { "loadSidebar": true } -->
○谕、朕惟保天下者。求久安长治之视。必为根本初要之计。昔人谓持盈守成。艰于创业。非有德者不安。非有法者不久。夫振纲纪。修制度。可谓有法矣。然此特致治之具。而未可为根本之图。则所谓制治未乱、保邦未危者。必以风俗人心为之本。人心正则风俗淳。而朝廷清明。国祚久远。胥由于此。我国家受天景命。统一寰区。皇祖皇考厚德深仁。渐被海宇。实皆不世出之君。朕以凉德。缵承大统。早夜孜孜。敬天法祖。不敢稍自菲薄。历观史册。继世相承。爱民勤政。若是其积累深而涵濡久者。盖不数觏。且内无诐谒之女宠。干政之宦官。朝无擅权之贵戚大臣。外无拥兵之强藩巨镇。凡历代以来。所为腹心之蠹。跋扈之奸。不但无其人、无其事。抑且无畿微之萌檗。夫励精图治如此。立法无弊又如此。宜其教化兴行。习俗美盛。不令而行。不禁而止。措天下于泰山之安。纵不能远追唐虞。亦可以媲美成康矣。乃朕澄心静观。今日之人心风俗。居官者以忠厚正直为心。而身家利禄之念胥泯。未能也。为士者以道德文章为重。而侥幸冒进之志不萌。未能也。民皆家给人足。渐臻端良朴愿之风。未能也。兵皆有勇知方。足备干城腹心之选。未能也。由此以观。数十年来。惟恃皇祖皇考暨于朕躬。以一人竭力主持。谨操威柄。是以大纲得以不隳耳。倘或遇庸常之主。精神力量。不能体万事而周八荒。则国是必致凌替矣。此实朕之隐忧。而未尝轻以语群工。亦终不能默而不以语群工也。今国家当太平之日、承重熙累洽之后。所以立万年不拔之基者。诚不可不及是时而加之意也。在朕中夜以思。朝乾夕惕。不敢恃丰亨而忘治益求治之心。不敢安小成而缓长虑深谋之意。若蹈虎尾。涉于春冰。惟恐隳成业而失事几。然此非朕一人所能独理也。内外诸臣。当股肱心膂之任。必当以皋夔稷契为心。屏畏难之见。除苟安之习。凡吏治之得失。人才之贤否。民生之休戚。皆宜熟筹而切虑。夫王道虽无近功。而未始无成效。唐虞之治。方策具在。不师其迹师其心。为之有其渐。施之有其方。实非不可举之政。朝廷者风化之原。封疆者方伯连帅之任。惟在政其心术。固其本根。整纲饬纪。谨小慎微。勿为目前之计。而为久远之图。迎导善气。祗迓天和。我国家无疆惟休。实有厚望。语云、取法乎上。仅得乎中。阴阳否泰之机。不长则消。不进则退。断无中立之势。效唐虞不至。尚可冀为成康。假令畏难图便。晏然自谓已治已安。则祸患即已潜伏。不可不惧也。虽移风易俗。不能责效于旦夕。但及今不讲。则日复一日、年复一年。狃于便安。因循怠忽。上何以仰承谟烈。下何以垂裕后昆乎。易曰、安而不忘危。治而不忘乱。是以身安而国家可保也。我君臣其共勉之。　　

○又谕军机大臣等。朕闻得广东潮州府属地方。今夏收成仅有五六分。米价昂贵。民食未免艰难。可即传谕王安国。或应减价平粜。或应酌量借给。务使贫民不致乏食。令伊速行办理。　　

○予故正白旗蒙古副都统马什塔、半葬、祭如例。　　

○陕西巡抚张楷疏报、雍正十三年、垦水田地一亩。旱沙、山、地一顷十一亩有奇。　　

○壬申。孝懿仁皇后忌辰。遣官祭景陵。　　

○大学士等议覆、直隶总督孙嘉淦奏称、辅国公齐努浑等、将王岐圈禁勒索。请将王岐等作为开户。或编入内务府当差。毋令齐努浑等肆其陵虐。查王岐业经刑部审明。实系齐努浑之庄头。冒入民籍。岂可因其告訏。即令开户。以长刁风。应将该督所奏毋庸议。得旨。王岐明系投充庄头。作为开户。固属不可。入于内务府当差。亦不可。齐努浑曾将王岐圈禁年余。其暴戾可知。未便仍行给与王岐一户。著赏给怡亲王。　　

○户部议覆、陕西巡抚张楷奏称。陕省荒地。应行开垦。并酌议招垦事宜。一、商州及所属地方。尚有未垦荒地三万余亩。现令地方官确查。开明亩数四至。官为插标招垦。无主之地。即给垦户为业。其有主而自认无力开垦者。定价招垦。给照为业。一、隙地多在山石榛莽中。凡零星地土。在五亩以下。不成丘段者。永免升科。一、本地人力无余。其邻近无业之人。亦听开垦。应将认垦之人。著落土著识认。移关原籍邻户保结到日、准其给照。即编入土著保甲之内。令该管保长等查察。如有赌窃为匪。禀官究治。一、平衍易收之地。每一壮丁。限以五十亩为率。山冈沙石难收之地。每一壮丁。限以百亩为率。有父子兄弟俱系壮丁者。酌量加增。一、荒地全无土产者。应查出开垦。其有民人现在割漆砍竹。及采取构皮木耳等项者。听民自便。地方官不得强令垦种。亦不得以现获微利。勒报升科。一、此项地亩。实力招徕。渐次开辟。毋庸定以议叙议处之额限。应如所请。从之。　　

○以广东惠州协副将黄贵、为福建汀州镇总兵。　　

○癸酉。上御勤政殿听政。　　

○谕、嗣后考试官员试卷。著于弥封姓名下。注明某省人。　　

○户部议准、河东盐政博启图奏请、于乾隆六年、余引十万道外。再添给十四万道。接济民食。从之。　　

○又议准、云南总督兼巡抚庆复奏称、滇省每年搭解停铸京钱。原用铜一百八十九万一千四百四十斤。照依额铜之例。作为四运。每运委佐杂一员。赴永宁领铜。尾同运解额铜之员。押至汉口。即换装站船。湖广等省。委员协运。其佐杂养廉。并陆路脚价银。悉照办运额铜之例支给。从之。　　

○以故奉恩辅国公璐达之子麟魁。袭爵。　　

○以太仆寺卿钱陈群。为詹事府詹事兼翰林院侍读学士。　　

○以太常寺少卿霍备、为右通政。　　

○以江南寿春镇总兵吴进义、为江南提督。　　

○甲戌。谕、同学健现在出差。刑部侍郎事务。著杨嗣璟暂行兼理。俟周学健回京之日、仍著伊兼办。　　

○户部议覆、署湖南巡抚许容奏称。乾州、凤凰、永绥、三厅。俱系新辟苗疆。在万山之中。产谷有限。其赴仓籴买。类皆踰山越岭。跋涉往回。籴谷一斗。所减不满三厘。请嗣后丰年平粜。听其照市价随时酌减。仍与以限制。凤厅每谷一石。不得过八分之数。乾厅之谷。每石亦不得过五分。绥厅之米。每石亦不得过一钱。臣部以减价过多。秋成不敷买补。必致帑项有亏。且恐奸户开囤积之端。州县滋冒销之弊。于民食亦无裨益。应毋庸议。得旨。照该抚所请。　　

○又议覆、给事中朱凤英奏请、各省积贮事宜案内。将采买常平仓粮运脚、照例开销、一摺。嗣后各省采买拨运常平米谷。除收捐折色。买补本色者。原议照捐折定价。尽数买补。毋庸另开运费外。其春间出粜。秋成仍动本款买补者。照例于籴买赢。余项下开销。至赈济缺额。酌动另买补。及本地仓粮、协拨邻省者。应于耗羡存公项下。动支报销。倘有不敷。准于正项银内。奏明动用。其一应脚价多寡。应行令各直省督抚、详细区别。酌定成规。从之。　　

○刑部等衙门议覆、川陕总督尹继善奏称、嗣后安西回民一切命盗等案。仿照榆林、宁夏、口外蒙古之例办理。如两造俱系回民。应令扎萨克公、将人犯拘交办理夷情之部郎查审。径报理藩院完结。若民人与回民交涉之案。则令安西同知会同部郎。审拟详报。均由安西道核审。转移臬司。详请咨题完结。其承审限期。准于正限外各展恨两个月。应如所请。至安西地方属卫所者。应以卫所为专管。该同知为兼辖。不属卫所者。即以该同知为专管。均以安西镇道为统辖。照例分别承督职名。再扎萨克公拘交之回民。责令于限内获解。如托故挨延。将该管扎萨克公额敏和卓等。及承缉督缉之员职名报部。照例分别议处。地方民员。免其查参。从之。　　

○以翰林院侍讲张鹏翀、为河南乡试正考官。吏部文选司员外郎钱度、为副考官。翰林院编修万年茂、为山东乡试正考官。周煌、为副考官。吏部駗封司郎中黄□王□(火□又)□、为山西乡试正考官。翰林院检讨阮学浩、为副考官。　　

○缓徵陕西咸宁、长安、渭南、咸阳、兴平、盩厔、鄠县、郿县、华州、武功、等十州县。乾隆五年水灾额赋。　　

○丙子。上还宫。　　

○谕总管太监。著总管李英、谢成、严谕跟随出外各处太监。不许肆行跑马。若似从前魏珠、于锦、跑马射箭。断乎不可。如有此等事。惟汝二人是问。　　

○户部议准、署广西巡抚杨杨锡绂疏称、新设凌云、天保、二县。地处烟瘴。政务殷繁。各给养廉银八百两。从之。　　

○刑部等衙门议。参革山西布政使萨哈谅婪收加平、勒索属员、纵容家人不法、一案。准钦差吏部右侍郎杨嗣璟等、将萨哈谅拟绞监候。查例内。多收税银入己。以监守自盗论。又例内、侵盗钱粮一千两以上。拟斩监候。应将萨哈谅从重改拟斩监候。原任巡抚石麟、不行访察题参。降三级调用。系革职留任之员。无级可降。应革任。又刑部侍郎钟保议、萨哈谅贪婪已极。仅拟斩监候。尚不足蔽辜。应改拟为绞立决。得旨。依前议。萨哈谅依拟应斩。著解部监候秋后处决。石麟著革任。余依议。　　

○丁丑。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○上诣奉先殿。大高殿、行礼。　　

○诣畅春园、问皇太后安。　　

○幸圆明园。　　

○喀尔喀副将军扎萨克图汗格勒克雅木丕勒故。赐祭如例。并赏办丧银一千两。　　

○添建直隶马兰镇黄崖关。桃木岭、连院墙、等处兵丁营房。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十六　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

