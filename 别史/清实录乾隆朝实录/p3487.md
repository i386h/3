<!-- { "loadSidebar": true } -->
○吏部议覆、湖广总督毕沅奏称、湖北安陆一府。地处荆襄要冲。统辖荆门、钟祥、京山、潜江、天门、当阳六州县。幅员辽阔。讼狱繁多。为楚省第一难治之区。且沿江堤塍防护。均关紧要。该府治理。颇费周章。请将安陆府属荆门州。改为直隶州知州。以附近当阳、并荆州府属之远安、二县。拨归管辖。仍定为冲繁疲难要缺。在外拣选题补。其原设州同一员。亦改为直隶州州同。经理各属粮捕事宜。仍定为简缺。归部铨选。至学正、训导、吏目、巡检等官。悉照旧制。应如所请。从之。　　

○闽浙总督觉罗伍拉纳疏报、闽县、侯官、霞浦、福鼎、福安、宁德、漳平等七县。垦地十一顷二十亩有奇。及诏安垦水田八十八亩有奇。　　

○陕西巡抚秦承恩疏报、安康县垦大道河等处水田一顷十八亩有奇。　　

○旌表守正捐躯直隶晋州民茹黑妻姚氏。　　

○壬寅。谕曰、鄂辉奏、据署臬司林俊禀称、仪陇县易萧氏故杀夫侄易绍华一案。该府县原拟本属绞罪。该署司以系尊长致死行窃之卑幼。改拟杖流。今经部驳。除遵照改正外。理合据实检举。自请交部议处等语。此案原拟之府县。既系问拟绞候。并无错误。自应免其议处。至该署司林俊、改拟失当。固属咎有应得。但念该员据实自行检举。并不稍存推诿。尚属得体。所有林俊交部议处之处。著加恩宽免。　　

○江南河道总督兰第锡奏、顺黄坝上下。共有木龙五架。又陈家庄新生埽工。前河臣李奉翰奏明、估扎木龙一架。嗣因顺黄坝头四二架渐淤。经奏明移改。并于陈家庄加筑挑水坝。现甚得力。惟顺黄坝二、三、五、架木龙身外。现又渐挂淤滩。必须起拆移扎。其陈家庄工头。自筑挑水大坝。木龙渐亦被淤。应将工头木龙。移于工尾改扎。长四十丈。以资挑溜。报闻。　　

○癸卯。豁免贵州运京沉溺未获铅三万一千五百五十斤。　　

○甲辰。谕曰、额勒春奏、平远州知州朱昕、领运楚铅。据该员报称、在楚镕化。竟短少七万余觔。连后帮核计。共短二十万斤。查该员在局领兑时。如果低潮。何以并无只字禀闻。且后帮之铅。未到未镕。何以知其短少。显有情弊。请将朱昕革职。提解回黔。严审究拟等语。委员朱昕领运楚铅。在局领兑时既无短少。何以在楚镕化。忽称短铅七万余觔。且将未到未镕之铅。逆料其必有短少。豫留侵冒情弊。居心实属巧诈。仅予革职审拟。不足蔽辜。朱昕、著革职拏问。交该抚严审定拟具奏。至阅摺内、该委员系于五十五年在局领运。该员在途任意迟延。经该抚札催。并将迟延职名开查咨部。是该员领运在途。无故逗留。显有偷换舞弊情事。该抚明知该员行走迟滞。仅行札催。并不查明参究。迨事已逾年。经该员禀报铅觔短少。始行奏参。实属非是。额勒春、著传旨申饬。现在该员朱昕、已据提解回黔。严审究拟。该抚务须秉公研鞫。彻底查办。毋得意存瞻徇。致滋宽纵干咎。该部知道。　　

○又谕、据穆和蔺参奏新野县知县陈子瑾、于魏寿山店内被劫。业经亲往勘验情形。并不据实通详。捏报被窃。请将陈子瑾革职等语。知县有缉盗安民之责。本宜稽查盗匪。严拏究办。以安良善。乃该县陈子瑾、于魏寿山店铺被劫一案。辄敢规避处分。以盗为窃。似此有心讳饰。必致纵盗殃民。自应将该县严参治罪。若仅予褫革。何以肃吏治而靖闾阎。陈子瑾、著革职拏问。至该抚于此等讳盗欺饰之员。仅以参奏革职了事。所办殊属轻纵。穆和蔺、著传旨申饬。该部知道。　　

○谕军机大臣等、据陈用敷奏、前此接奉谕旨。已在安南陪臣过省之后。办理糊涂。此时自当遵旨即令起程。赶于端阳前到京。但该陪臣等业已转回。若复令其即日起程。距端阳止有四十余日。加紧并站。尚恐不能如期。抵京。既非所以仰体轸恤深恩。而行程忽速忽迟。陪臣等转生疑虑。且恐赶赴不及。与两次所定宴赉之期。均不能适当其时。现在酌量情形。不敢因前经错谬。文饰回护。仍遵前旨。于七月二十日前行抵热河等语。前因安南使臣已经过省。陈用敷拘泥前旨。仍行赶回。办理实属糊涂。业经降旨、交部严加议处。并令该抚即行派员照料启程。于端阳前到京。今陈用敷以现距端节止有四十余日。恐赶赴不及。仍请俟四月中旬。由水路行抵武昌。由武昌登陆进京。约于七月二十前行至热河。此时若再令起程。为期更促。莫若即照所请为便。该抚于此事。虽颠倒错乱于前。而接到后奉谕旨。计算程期。不敢将错就错。所奏尚属可行。著传谕陈用敷、仍遵初次谕旨。竟令陪臣等于四月中旬。缓程前进。由水路行抵武昌。再行登陆。并著传谕沿途各督抚、不必即行豫备。探知该陪臣等到境。饬属妥为照料。令其缓程行走。于七月二十以前行抵热河。以便与外藩蒙古、哈萨克等、一同宴赉可也。　　

○是月。浙江巡抚福崧、提督陈杰奏、浙省洋面。近年屡有盗匪拒捕。查向来出洋巡缉。多系零星分股。自顾汛地。不能得力。臣等严饬各镇将弁。连＜舟宗＞会哨协巡。并因上年添雇民船协缉后。洋面宁谧。现将应行更换船只。捐雇派换。在温州各洋面。常川协缉。所配兵丁。亦令酌量轮换。以均劳逸。得旨、汝浙省水师。大不及闽省。勉力整饬。毋为虚言。　　

○闽浙总督觉罗伍拉纳奏、福建省上杭县大岩背山、产有磺矿。经前督臣李侍尧奏明开采。并查明该山场。每岁约得磺五万斤。闽省岁需磺一万六千斤。计采两年。可备六年之用。今自五十二年十一月起。至五十四年十二月止。共收获十万斤。业经采煎足数。应行停止封禁。下部知之。　　

○陕西巡抚秦承恩奏、宝陕局鼓铸钱文。向委佐贰一员专司。由布政使盐道稽查。其钱即贮局中。搭放兵饷。由司给票赴领。惟该局每年额铸六万余串。近日收买小钱改铸。为数更多。若照旧贮局。恐日久滋弊。查藩司为钱粮总汇。所有局铸钱文。请即归藩库收贮。其搭放兵饷。即由司当堂给发。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。夏。四月。乙巳朔。享太庙。遣顺承郡王伦柱恭代行礼。　　

○谕军机大臣等、本日吏部将推升庆阳府知府周承芳、带领引见。该员系由浙江衢州府同知。论俸推升知府。朕观其才具平常。恐不胜知府之任。著传谕勒保、俟该员到任后。留心察看。如尚堪供职则可。果不能胜任。即行据实奏闻。毋得瞻徇。　　

○又谕、前因陈用敷、于安南使臣过省之后。复行赶回。办理拘泥错谬。降旨将该抚、交部严加议处。经吏部议以无级可降。应行革任。本应即照部议革任。昨据该抚具奏、接到续奉谕旨。令该陪臣等即日起程。于五月初到京。计算程期。实不能赶赴。仍请遵照前旨。于七月二十前。行抵热河。是该抚虽颠倒错乱于前。尚不敢将错就错于后。已将吏部议本折留。俟御门降旨留任。但该抚于外藩陪臣入觐之事。办理错误。令其徒劳往返。咎实难辞。虽加恩免其革任。亦应将陪臣等经过各省。沿途往回支应之费。罚赔示儆。著传谕沿途各督、抚、将安南陪臣此次过境。一切例给支应。费用共计若干。俱咨明陈用敷、令其照数赔交。不准开销。　　

○予故浩齐特扎萨克多罗额尔德呢郡王齐苏隆多尔济、致祭如例。　　

○丙午。谕、本日召见大理寺少卿富尔逊、年迈耳聋。高声询问。竟无所闻。奏对舛误。难胜京堂之任。著即以原品休致。　　

○丁未。上还宫。　　

○是日起。上以常雩祀天于圜丘。斋戒三日。　　

○戊申。谕军机大臣等、刑部奏安徽泾县监生董一栋之弟董培、呈控汤考等。劫抢筏木。纠众拆屋。酿成人命。出银贿和一案。朕详阅情节。此案业据该抚审明题结。今复据董一栋、遣弟赴京控告。所控起衅互殴。各毙人命缘由。均与原题相符。惟呈内所称。劫抢筏木。纠众数百人。持械争殴。及县书婪赃舞弊。汤姓出银贿和。俱属原题内未有之情节。是否该犯捏词耸听。抑或承审之员。删减案情。意存开脱。自应彻底究讯。至董一栋、在汤姓坟前八十步。盖造房屋。恐碍风水。经汤考闻知。控县禁阻。董姓并不听候审断。即行建造。固属不合。而汤考不俟官断。輙复持械纠众。抢木拆屋。以致各毙人命。亦属恃强滋事。著将董培解往。交孙士毅、吊查原案。秉公审讯。据实具奏。孙士毅、非此案原办之人。自无所庸具回护也。　　

○己酉。上诣南郊斋宫斋宿。　　

