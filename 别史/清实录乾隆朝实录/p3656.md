<!-- { "loadSidebar": true } -->
○又谕、前据福康安等奏、正月十九日。行抵盛京。询问恒秀供词。请旨先行革职一摺。已降旨将恒秀革职。交福康安等提同案证一并质审矣。计此时福康安等早已带同恒秀。驰抵吉林。即或因头绪较繁。一时未能定案。而案卷人证。俱在吉林。其大概情形。无难一讯而得。福康安等自应将所讯供情。先行具奏。该处库项。前据秀林原参亏缺十四万两。嗣据查明。共弥补二万九千余两。计弥补外。尚短银十一万余两。而秀林摺内。并未将弥补后尚短若干之处。详细声叙。此项亏短之银。究竟作何支用。即使垫发夫价。亦当陆续扣还。其扣还之银。又现存何处。吉林非内地可比。该协领等即欲那移掩盖。亦安得一时凑银十余万两之多。不难立时查明。著福康安等、即遵前旨。将库项原贮若干。每年动用若干。现存若干。及因何亏短之处。逐款查明。迅速具奏。毋任朦混。商人等领办参觔。从中可沾余润。前此该处因借项无著。向揽头将所得余参变价时买补扣抵。犹可藉口于损有余以补不足。今恒秀竟勒令无干之民户。攒凑摊派。实属无此情理。福康安等惟当秉公严审。据实奏闻。勿稍回护。又本日据和琳奏、廓尔喀王拉特纳巴都尔等。因赏给翎顶衣帽缎匹等物。恭具表贡。差噶箕之弟苏拉毕尔卡达哩赍进等语。已命军机大臣拟赏。发交和琳。就近给领。其来使即令由藏内回国。毋庸远道来京。拉特纳巴都尔尚有致福康安之信。及致送土物等件。想福康安必当给与回字。并酌量酬答礼物。著将奏到译出来信。寄福康安阅看。以办酌办寄京转发。至廓尔喀系边外番夷。与唐古忒以钱债细务。争竞构衅。从前派往大臣。调停贻误。以致该国投降后。复滋事端。经朕特派福康安带兵前往剿办。福康安亲历险阻。调度得宜。俾廓尔喀震慑声威。输诚效款。现在该国王复具表贡。恭遣头人赴藏。吁恳代奏。情词恭顺。此皆由于福康安之筹办妥善所致。著赏给御用大荷包一对。小荷包四个。以示嘉奖。将此由四百里谕令知之。　　

○浙江巡抚觉罗吉庆奏、水师各营战船。船身重大。于岛屿港＜氵义＞水浅处所。稍欠轻捷。向来巡缉盗匪。多用福建同安船。然雇觅需时。不能应手。现已自行备造二十只。分派宁波、黄岩、定海、温州各营管驾。于巡缉更为有裨。得旨嘉奖。　　

○以大理寺卿庆善、为左副都御史。　　

○甲子。遣官祭先医之神。　　

○谕军机大臣等、前据全德奏请陛见。已准其来京。现在董椿、亦具摺请赴天津行在陛见。所有两淮盐政印篆。需人署理。计全德接奉朱批后。由浙起程。此时经过扬州。尚不甚远。著传谕该盐政于途次接奉此旨后。即行转回扬州。暂署两淮盐政。以便董椿起程。前赴行在瞻觐。全德俟董椿陛见回任后。再行来京。亦不为迟。　　

○又谕、上年九月内。据和琳覆奏、估变查抄沙玛尔巴赀产银六万四千余两。招人开垦地亩。耕种青稞。又各处庄田。应收租银七千一百余两。遵旨俱赏给达赖喇嘛。为每年如绷甲绷及畨兵等应得口粮之用。有盈无绌。请自五十九年秋收后。每年于十一月造册报部备案等语。此顶变产银两。既经和琳招人开垦荒地。耕种青稞。迄今已届半年。此时开荒播种。自已办有成效。所收租息。前据和琳奏、计算如绷甲绷及畨兵应得口粮。有盈无绌。但计此项租息。每年可得若干。除支口粮外。尚余若干。本年秋收后至十一月造报之期。自可得有总数。将来所余租银。存贮何处。作何稽察。不致为商卓特巴等私自侵用。及支放口粮外。有无别项开销之处。著传谕和琳等、详晰查明覆奏。　　

○以署镶黄旗满洲副都统增保、为正白旗汉军副都统。　　

○乙丑。祭关帝庙。上命皇十五子嘉亲王颙琰行礼。　　

○谕、据保成奏热河喀喇河屯驻防满兵。生齿日繁。现在户口多寡不一。请将各佐领闲散均齐等语。热河满兵。驻防年久。少壮闲散已多。若不行均齐。恐挑差不无壅滞。保成所奏尚是。著即照所请办理。　　

○谕军机大臣曰、福康安等奏、正月二十七日。行抵吉林。盘查库项尚无亏短。惟参局共亏短银十三万八千八百余两。及行取未还阿勒楚喀。伯都讷两处。用银二万两。除诺穆三等陆续弥补二万九千八百两外。现实亏缺银十二万九千余两。讯之诺穆三等。亦以节年借垫刨夫银两。未能扣还。以致辗转亏缺。愈积愈多为词。并据供称、乾隆三十二年。吉林原放过民票。遂于五十八年春间。回明恒秀。暂行试放等语。看来此事竟系协领诺穆三、托蒙阿、二人挟制怂恿所成。欲借弥补为名。摊派攒凑。希图从中渔利。各省驻防协领。俱藉俸禄养赡。家有积蓄者甚少。诺穆三等同系协领。何以赀财独厚。即据现经查出户地外。诺穆三尚有寄存帽铺银一千两。钱铺银二千两。托蒙阿亦有寄存泰来当银一千两。杂价铺银五百两。无论该员等尚有隐匿寄顿。未必止于查出之数。即使果无藏匿。而此项寄存银两及家赀。又从何而来。非由参局内侵渔公项。即系发商时有克扣情弊。著福康安等向该协领严切研鞫。务得实情。定拟具奏。勿任狡饰。至此事总由诺穆三等在参局年久。盘踞把持。而历任将军因轻听该协领等官参不足之言。又见借项日多。不致奏出。遂致为所挟制。大概不出乎此。从前该将军等因借款无著。辄揽向揽头所得余参时。买补扣抵。以致库项亏那。已有应得之咎。而恒秀竟于无干之民。勒令攒凑摊派。以致众怨沸腾。纷纷控诉。厥罪尤重。并著福康安于定案时。分别核办。毋稍回护。再诺穆三等所供、三十二年以前。曾有散给铺户民户之例。此次系援照办理一节。前因恒秀供称。已令户部查明。三十二年吉林参票散给铺户民户之处。并未据奏资有案。业经降旨令福康安等向恒秀覆讯。该处参票。如果从前曾经散给办理。即或未经报部。吉林必有档案可稽。是何将军任内之事。福康安等当调齐卷案。逐一查对。如该处并散给铺户民户旧案。显属恒秀及诺穆三等虚词狡饰。此事最宜明白。亦著讯取确供。一并覆奏。总之此事。福康安等务当遵照节次谕旨。秉公办理。据实奏闻。并乘此次清查。将善后事宜。通盘筹画。妥定章程。俾得永远遵守。杜绝弊端。以副委任。将此由六百里谕令知之。即速回奏。　　

○又谕曰、孙士毅等奏、据峨眉县知县王赞武禀报。于上年十月内奉委管解台饷出口。差竣旋回。所带印信及行李等物。令丁役管解。随后行走。至阿足山地方。忽遇贼番。割取皮箱。将印信及盘费衣服。一并失去。现在严拏未获等语。巴塘里塘一带。向系夹坝出没处所。最为行李之害。前年军兴之际。曾经降旨。令观成严饬该管地方汛弁。实力查拏。从重惩治。俾贼番敛迹。事定未久。今阿足山地方。何复有贼番等、将出口官员所带印信行李等物。一并劫去。实属肆横无忌。可见该处夹坝。尚未查拏净尽。著传谕孙士毅等、即派委镇道。督率附近汛弁兵丁。实力缉拏。务将此案贼番。按名戈获。其已经拏获。即在该处正法示儆。仍将未获逸犯。上紧查拏务获。毋任一名漏网。　　

○是日起。上以祭社稷坛。斋戒三日。　　

○丙寅。谕军机大臣等、本日吏部将调简卢氏县知县阎睿蕖带领引见。已准其调用矣。但知县有民社之责。即缺分较简。亦须才具明白。方足以资经理。今看该员才具平庸。著传谕穆和蔺、于该员到任后。仍应留心察看。如办理地方事务。未能胜任。即应据实奏明。改补教职。不必以业经调简。稍事姑容。致滋贻误。　　

○丁卯。祭先师孔子。遣成亲王永瑆行礼。　　

○谕军机大臣曰、福宁奏、查阅营伍。途次经由蒲台、滨州、惠民等处。农民尚在望泽等语。山东武定所属。目下既盼甘膏。直隶大名、河间、天津一带。均与武定毗连。自必同殷望泽。虽前据梁肯堂奏、河间、大名二府属。于正月初一日得雪一二寸不等。天津府属。亦据徵瑞奏于正月二十一日得雪三寸。但究恐未能透沾。目下东作方兴。正需雪泽接济。何以未据梁肯堂奏及。著传谕该督。即将毗连山东之各州县。现在有无望泽情形。并近日曾否续获雨泽之处。查明据实覆奏。勿任讳饰。至山东蒲台等处。此时是否得有雨泽。及此外有无望雨之处。又河南地方。与直隶山东接壤。而河北一带。尤与大名相近。现在有无望泽情形。并著福宁、穆和蔺、一并据实查奏。以尉廑注。戊辰。祭大社。大稷。上亲诣行礼。　　

○幸圆明园。　　

○谕、各部院汉郎中等论俸截取者。向例本系二年。嗣因太速。降旨改定四年。原所以慎甄别而杜躁进。现在京察及外省记名知府人员。已陆续用竣。所有各部院应用知府之汉郎中。及御史等。著暂照向例。令该堂官等、将历俸已满二年。核其才具堪胜外任者。分别繁简。送部截取。带领引见。候朕酌量简用。　　

○又谕、本日因西安府知府调补所遗员缺。军机处记名之员。已陆续用竣。无人补放。命查各省属员贤否清单。各督抚所奏。俱至知府而止。惟秦承恩奏到单内。将直隶州知州列入。检阅单内。有商州知州邓梦琴。在任有年。且系该抚本年卓荐之员。遂将该员简放。但该抚单内列入直隶州知州。究与定例未协。嗣后年底具奏属员贤否清单。仍著各督抚按照定例。将知府以上各员。切实出考。密行陈奏外。此次著各省督抚于所属直隶州知州、同知内。拣选才守兼优。老成明干。堪胜方面者。各保一二员。送部引见。豫备简用。该督抚务须秉公遴选。不可因有此旨。逾数多保。致占特用部选之途。尤不得徇情滥举。将不能胜任之员。列入充数。若各督抚不加慎选。将来引见请训时。经朕看出才具平庸。及升擢知府后。有贪酷劣迹。惟该督抚是问。　　

○己巳。孝康章皇后忌辰。遣官祭孝陵。　　

○谕军机大臣等、本日惠龄有由驿奏报之摺。朕以为系何紧要事件。及至拆阅后。祇系漕船开帮出境日期。此等循例奏闻之事。祇须差人赍递。或令该弁在途加紧行走。即可无误。乃该抚竟由驿驰报。殊属无谓。日前姜晟、陈淮、亦有奏到漕船出境之摺。俱系由驿驰递。近来各省督抚。往往于无关紧要之事。动辄发报。以见其办事急公。而不计其徒劳驿传。姜晟、陈淮、惠龄、俱著传旨申饬。嗣后除紧要事件外。如此等循例奏摺。祇须差弁赍递。毋庸由驿驰奏。以清邮政而节烦费。　　

