<!-- { "loadSidebar": true } -->
○谕军机大臣等、据李宏奏、韩家堂地方。于八月十八日。黄水盛涨。漫口六十余丈等语。已降旨令该督等速行堵筑矣。高晋久任南河。工程素所熟悉。且现任总督。于地方官应行集夫购料诸事。亦无呼应不灵之处。无须特派大臣前往督办。高晋此时谅已驰赴徐州。著即会同李宏。董率各员。上紧堵筑。务期克日合龙。以慰廑念。至现在漫口。或系南岸。或系北岸。及是否夺溜。河水趋归何处。其漫口地方。居民人口有无伤损。田禾是否成灾。李宏摺内并未声明。著传谕高晋。逐细查明妥协经理。仍将各情形。即行绘图具摺覆奏。并将此传谕李宏知之。寻奏、韩家堂漫口。在铜沛厅属。黄河南岸。水漫后。大溜并未全夺。其趋入漫口之水。由陵子孟山等湖。汇注洪泽湖。水势平漫。附近居民人口。尚未伤损。其漫水经由之处。未免被淹。屋舍间有倒塌。现经江苏抚臣明德。亲往徐属各县。查勘抚恤。其宿州。灵璧。虹县。知会安徽抚臣冯钤查办。得旨、伫俟合龙之信。妥速为之　　

○辛酉。上行围　　

○遣官祭贤良祠　　

○谕、据阿桂等奏称、雅尔地方。向来雪大。而牧场遥远。近城所有地亩。不敷五百兵丁耕种。悉心查勘得塔尔巴哈台山阳。鄂毕特之旧游牧。楚呼楚地方。田土膏腴。水亦充足。牧马之处。既不甚远。无庸动移卡座。地方形势。亦颇佳胜。请将雅尔城。移于楚呼楚等语。雅尔地方雪大。牧场遥远。而附近可耕之地。又属无多。今阿桂等。勘得楚呼楚地方。田腴水足。牧场近便。地方形势亦佳。应移城于楚呼楚。至从前立城于雅尔。因大臣等甫经到彼。询问厄鲁特等。听从其言。酌定建城。尚非甚谬。朕所以不即将伊等治罪。然竟致移城。朕即不加谴责。伊等于心何安。理宜请罪具奏。何得隐忍不以为事。著传谕明瑞。阿桂等。查从前究系何人定议。建城于雅尔之处。即明白陈奏　　

○江苏巡抚明德奏、铜山县黄河漫溢。居民田庐被淹。臣亲身督率。分头查勘。搭盖棚厂。散给口粮。照例赈恤。得旨、好。妥速办理。以救灾民　　

○是日、驻跸永安湃昂阿大营　　

○壬戌。上行围　　

○户部议准、直隶总督方观承奏称、采办鼓铸铜铅。酌定限期。洋船铜觔进口。令江苏巡抚起限。统计苏州至保定交局。请限三个月。十八日。委办铅锡。自该省至汉口。及运回保定。共限七个月。二十八日。如无故逾限一月以上。将领解官革职。戴罪管解。完日开复。从之　　

○是日、驻跸鄂尔吉库哈达大营　　

○癸亥。上行围　　

○谕、各省副都统。俱与将军都统一处驻劄办事。其别城驻劄之副都统。虽隶将军统辖。一切事务。系自行承办。惟察哈尔左右翼二副都统。既不与都统一处驻劄办事。而其下复有总管等员办理呈报。伊等不过转达都统。仍须都统裁定。徒有副都统之名。而无承办事件。转非设立副都统本意。不若裁汰之为愈。著将察哈尔左右翼二副都统裁汰。止留一缺。驻劄张家口。与都统一同办事。一切应报应行事件。著八旗总管等。俱呈报都统副都统办理。在都统既得一协办之人。遇有巡查差务。印务亦可有人署理。集福即著调补察哈尔八旗副都统。驻劄张家口。与都统一同办事　　

○江西巡抚吴绍诗奏、江西南昌、南康、九江、三府。所属各县。均滨临工湖。易被水灾。本年六七月间。雨水过多。山水陡发。星子、德化、德安、三县。民居田庐。多有漂没冲损。南昌、新建、进贤、建昌、四县。圩堤亦有损坏。臣现督率属员。照例勘办。得旨、妥加抚恤可也　　

○调察哈尔副都统常青、为归化城副都统　　

○豁除江苏靖江县、乾隆二十九、三十年分、新坍田五百六十亩有奇额赋　　

○是日、驻跸巴颜图库木大营　　

○甲子。上行围　　

○是日、驻跸永安湃大营　　

○乙丑。上行围　　

○谕军机大臣等、据高晋等奏、现在赶办徐州韩家堂漫口。克期堵筑。全藉料物。但徐属出产不敷应用。现已飞咨山东、河南、两省协济等语。著传谕崔应阶、阿思哈、即照该督等来咨。东省办解秫秸一百五十万束。豫省办解秫秸三百五十万束。□□□(□□秝)□一百六十万斤。克期由水路运赴工次。以济急需。该抚等、务须上紧督率购办。或即以在工物料。星夜运交。徐行购补足额。以备来岁之用。亦无不可。总期韩家堂工。及早堵筑。毋得稍有迟误　　

○吏部等部议准、两广总督杨廷璋奏称、镇安府属。小镇安土司。地处极边。壤接交趾。与滇省毗连。实为西粤要地。原设土司巡检。职分卑微。难以控制。现在应袭土巡检岑绳武。幼稚无知。失察土目舞弊。应请将岑绳武革去世职。家属徙居桂林。其小镇安土司。改为流官。将归顺州湖润寨州同一缺。改设镇安府通判。驻劄小镇安。令其整饬化导。其湖润寨地方。将南宁府宣化县那南寨巡检移驻。那南地方事务。归并金城巡检管理。并改铸关防印记。从之　　

○是日、驻跸安巴究和罗大营　　

○丙寅。上行围　　

○谕、前据阿思哈奏、豫省挑选发往举人。请每月借银五两。以资日用。俟得缺之日扣还。今常钧复奏、分发举人众多。虑其得缺稍迟。请分派繁缺州县。随同帮办。钱琦又请于一年之内。不论何缺。先行委署一周。甄别题补各等语。纷纷陈奏。均属不谙事理。此等分发举人。原因念其需次较迟。渐至壅滞。是以特降谕旨、拣选分发。广为疏通。俾得及时效用。复令部臣议借养廉以资路费。所以格外加恩者。已属极优。伊等领咨到省后。各督抚祇当就其人才。酌量试看。差遣委用。至其得缺迟早。日用琐屑。又岂能为之鳃鳃过计。国家用人行政。自有大纲。若必每事为之筹画。无论入海算沙。势有不给。亦复成何政体乎。且此等拣发人员。既得早登仕版。若复得陇望蜀。孳孳计较。必思尽占便宜。亦非敬事后食之义也。且令伊等自思。设非加恩拣发。寒窗株守。筮仕无期。彼此相较。其为荣悴。更复何如耶。在该举人等。未免过于热中。而该督抚等。又复曲为无厌之请。岂朕特加之旷典。于伊等转多委曲。亦可谓不晓事矣。各省试用人员。原有月给公费者。即间有向无成例之省分。该督抚自行通融筹办。亦无不可。又何必如阿思哈之奏。另行定议乎。其钱琦所奏、委署试看一年。再为甄别题补之处。该督抚等。原堂如此办理。亦可无庸置议。至常钧请分派繁缺州县帮办一事。是适蹈一缺两官之弊。尤为非体。所奏均不可行。但阿思哈。常钧等。既有此奏。恐各省大吏中。所见亦有类此者。殊非善体朕加惠寒畯之本意。著将此传谕各督抚知之　　

○谕军机大臣等、据裘曰修等奏、大兴、宛平、二县。八月粮价。各有增长。询之经纪。佥称目下商贩甚多。是以市价稍增。当此连岁丰收。粮食充牣。早晚长落不定。惟有听其自然。价将不禁而自减。若官为示禁。则恐转致居奇等语。京畿连岁丰稔。本年收成。又复有八九分。市集价值。不应转贵于前。看来大、宛、两县。向来所报粮价。率皆以多报少。即如夏月户部奏豆价。其明验也。此次或因裘曰修欲核实奏报。是以转觉加增。则此时所报贵价。未必非即从前实价。抑或实有奸商射利。因新粮尚未登场。故尔居奇昂价。或因山东地方。岁收稍歉。贩运者多。是以粮价稍长。虽不必官为示禁。致吏胥辈藉端滋扰。然亦不可不察其致贵之由。著传谕舒赫德。方观承。密行察访。据实奏闻。并著裘曰修。将前后粮价虚实情形。具摺覆奏。寻方观承奏。雄县白沟河。霸州苏家桥等处。有河间天津商民。因与德州临清。一水可通。多在水次收买粟米。转贩射利。然于邻省歉地有益。未便概行禁阻。且此时新粮未尽登场。民间赶种秋麦。收攒秸藳。正在忙时。田多粮裕之家。又不似小户急图售价。故市集米粮。不免时多时少。价亦时贵时贱。报闻　　

○是日、驻跸库尔图察罕大营　　

○丁卯。上行围　　

○谕曰、鄂博什前在军营。甚属奋勉。亦系旧人。著加恩赏给副都统职衔　　

○是日、驻跸鄂伦索和图大营　　

○是月。浙江黄岩镇总兵黄士俊奏、台州黄岩县城。猝被风潮情形。得旨、地方官办赈妥否　　

○湖广总督定长、湖北巡抚鄂宁奏、湖北省罗田县。在逃首逆马朝柱。及要犯熊得胜等。即奉谕旨。严饬查拏。经各省刊刻年貌。悬赏购缉。并于蕲州。罗田。二属。选拨认识逆党之人。作为眼目。议给工食盘费。分派本省。及移送湖南。广西。云南。贵州。四省。随同兵役。遍处根缉。惟查此种人等。从前选拨。多系虚应故事。不免藉端滋扰。且有原未认识逆党面貌。滥行充数之人。是以十余年来。要犯未经弋获。而若辈恃有官符。率多生事讹诈。否则怠惰偷安。实属有名无实。应请嗣后访缉逆犯。专责成地方文武。协力严拏。其原派本省及外省。现在眼目七十四名。一体彻回。得旨、所奏甚是　　

○陕甘总督吴达善奏、接奉申饬面奏提督李勋年力不实谕旨。实深悚愧。努力改悔。并严禁首县承办供应。约束西安驻防子弟。毋得生事。得旨、若再不知改。亦惟汝自知耳　　

○广西巡抚宋邦绥奏、臣到任后。地方事宜。悉心整顿。总以首严吏治。次儆奸徒。不敢少存姑息。少近务名。以冀无负委任。得旨、所言颇得领要。实力行之可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十七


大清高宗法天隆运至诚先觉体元立极敷文奋武孝慈神圣纯皇帝实录卷之七百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。九月。戊辰朔。上行围　　

○浙江巡抚熊学鹏疏报、乾隆三十年、象山、江山、二县。开垦田、地、九顷六十九亩有奇。上虞、兰溪、乐清、三县。开垦额外田、地、山荡、一十五顷八十五亩有奇　　

○是日、驻跸额勒苏锡纳大营　　

○己巳。上行围　　

○以少詹事汪廷玙为詹事　　

○是日、驻跸安巴究和罗昂阿大营。翼日如之　　

