<!-- { "loadSidebar": true } -->
○谕、大学士伯张廷玉、三朝旧臣。襄赞宣猷。敬慎夙著。朕屡加曲体。降旨令其不必向早入朝。而大学士日值内廷。寒暑罔间。今年几八袠。于承旨时、朕见其容貌少觉清减。深为不忍。夫以尊彝重器。先代所传。尚当珍惜爱护。况大学士自皇考时倚任纶扉。历有年所。朕御极以来。弼亮寅恭。久近一致。实乃勤劳宣力之大臣。福履所钟。允为国家祥瑞。但恭奉遗诏。配享太庙。予告归里。谊所不可。考之史册。如宋文彦博、十日一至都堂议事。节劳优老。古有成谟。大学士绍休世绪。生长京邸。今子孙绕膝。良足娱情。原不必以林泉为乐也。著于四五日、一至内廷。以备顾问。城内郊外。皆有赐第。可随意安居。从容几杖。颐养天和。长承渥泽。副朕眷待耆俊之意。且使中外大臣。共知国家优崇元老。恩礼兼隆。而臣子无可已之日。自应鞠躬尽瘁。以受殊恩。俾有所劝勉。亦知安心尽职。　　

○又谕、此次大兵进剿金川。一切催趱官兵。稽查驿站马匹等事。所有钦差大员。如尹继善、舒赫德、皆因经略大学士傅恒、公忠体国。勤劳任事。举能感动奋勉。星速驰驱。调度得宜。于军行甚有裨益。朕甚嘉悦。前已降旨、将尹继善革职留任之案。加恩开复。今尚书舒赫德、经过一路地方。日驰二百余里。而且留心整顿。诸事查办妥协。殊属可嘉。著一体交部议叙。　　

○甲寅。谕、察哈尔八旗总管等。原因差少。无甚事件。故无坐甲养廉。朕思伊等多由护军参领补放。皆系京职。驻劄蒙古地方。若无得项。伊等生计维艰。著加恩均照护军参领例、给与坐甲。年终亦一体给与养廉。朕为伊等生计、降此特恩。伊等当感激奋勉。嗣后总管内有怠于公务。不教养蒙古等。横行侵渔等事。朕必从重治罪。　　

○谕军机大臣等、经略大学士傅恒、现在已抵军营。所有分起前进之京兵。及东三省兵。黔兵、陕兵、甘肃由阶文前进之兵。俱于何日到营。至成都满兵。前经经略大学士留于美诺防守。目下曾否调至军营。岳钟琪召募新兵。已得几何。傅尔丹所调补额之兵。应已早到。通计军前、以此旨到日计算。现兵若干。续到若干。自中途发回者若干。何日可以到齐。著即奏闻。岳钟琪自去冬以来。常事攻剿。此际经略大学士到彼。自必乘机前进。必无转因待大军全集。始行攻剿之理。其作何调度布置。作何指挥进取。一切机宜。经略大学士想已有成算。看来二月内官兵初到。克捷必当在三月。即于三月或四月初、克取贼巢。经略大学士振旅言旋。到京已在五月望后。各路官兵。以次遣归。京兵至速。抵都已须六月。东三省满兵须至八月。各省绿旗兵回营。俱在夏秋之际。暑雨炎蒸。士卒难耐。且东三省兵。皆不畏寒而畏热。索伦兵虽果劲可喜。但原非食粮当差。子孙世受豢养者比。其质性犷悍。曩时和通呼尔哈之战。彼即先奔。此等处、经略大学士不可不知。至经略大学士前奏、营中所办事件甚多。接见傅尔丹、咨询军务。缮发摺报。已至子时。又屡达旦不寐。殊非爱养精力之道。朕思军营专以筹办攻剿为要。其他不必分心。即军前最重者。粮饷一事。既有兆惠等专司转运。经略大学士、但须平时加以提撕警觉。令不至滋弊贻误。至营中不过申明军令。纪律森严。防范周密。使消息不至潜通。奸细不至阑入。火药军装不至偷漏。大臣官员、以次责成经理稽察。发号通传。顷刻可遍。非如案牍之事。必待裁办。至临阵交锋。士卒当先。将弁继之。主帅督率于后。自有一定成规。而机宜所在。决策制胜。第在瞬息间运用神明。专由大帅。自非平日爱养。俾精力有余。何以仔肩重任。经略大学士、必当体此。毋亲细务而妨大计也。前出都时所带赏赐物件。原以备鼓励土司番众之用。此亦行军诱劝之一术。如治病者之海上偏方。聊一施之。未必即能著效。但经略大学士自成都出口。盔甲俱未及运到。则前项赏物。或亦耽延在后。现今沿途体察番情。其应用与否。想尚在筹酌耳。番境险阻。向所未悉。如果能三月内大功克成。自属美事。如其不然。朕前谕以四月初旬为期。连获胜阵。纳降班师。乃至当不易之理。朕再四熟筹。实属万全良策。经略大学士必当遵循。从长审处。顾惜内地民力。不可固执成见。图难成之功。而耗有限之帑也。今届乾隆十四年新运亨嘉。诸事自必顺遂。经略大学士三月初旬。果能迅奏肤功。则朕自当特举祭告之礼。行幸五台。与经略大学士相见。然计期亦必在四月下旬。此乃深愿而不敢豫必之事。经略大学士目击情形。想亦同此筹计也。寻奏、成都满兵一千到营。其留美诺四百名。已将旧有绿旗兵调换来卡。西安满兵到四百余名。岳钟琪所募一千二百四十名。傅尔丹所调未到。计军前诸路汉土兵、共三万八千六百余名。发回者楚兵八千名。余约三月到齐。查军营习气。惟事张大其词。攻一碉伤数十百人。则云查明再报。伤贼一二人。则云数十数百。皆拖尸而去。无首级可考。一碉不过内地一户。得一户而伤人数十数百。借此报功。欺罔已极。贼碉守者七八人。敌我兵数百。攻以大炮百数。仅缺墙壁。随破随整。现恐损兵于无益之地。养锐决克。非敢稽迟。东三省兵到。定能得力。索伦质性犷悍。自当留心。得旨、览奏俱悉。　　

○乙卯。谕、山东邹平等二十州县卫、上年被水偏灾。而莱州府属之平度、胶州等处为独重。虽经降旨多方赈恤。但按月计算。此时赈务将次告竣。去麦秋尚远。积歉之区。青黄不接。朕心深为廑念。著将最重之平度、胶州、高密、昌邑、四州县。无论极次贫民。概行加赈一个月。被灾稍重之新城、金乡、鱼台、济宁、博兴、乐安、六州县极贫之户。加赈一个月。仍照前例、银谷兼赈。其余灾轻之处。及时借粜。以济民食。该抚准泰、其督率属员。实心办理。务俾穷黎安居力作。以待麦收。慰朕轸恤之意。　　

○又谕、朕闻和亲王府失火。深为廑念。著加恩将广储司银、赏给一万两。以资修造。　　

○谕军机大臣等、班第查奏宋厚所参仓德迟误军粮各款。一一代为置办。仓德身任藩司。粮运是其专责。乃混行调拨。以致脚价虚糜。又徵调民夫。并不指明作何安顿。以致站夫逃散。迟误军粮。且纵伊幕友余铭、充商包揽。毫无觉察。即此罪已难逭。乃班第犹欲曲为解释。若非查察不实。则系有心徇纵。著传旨严行申饬。仓德现已革职、发往军前效力差委。俟军务告竣。仍交部治罪。　　

○丙辰。世祖章皇帝忌辰。遣官祭孝陵。　　

○上至静安庄、孝贤皇后梓宫前奠酒。　　

○谕、前因川省粮运浩繁。需员经理。曾派出云、贵、湖广、河南、等省道府同知等、三十余员。令其前往差委。但各该员俱有本任应办事务。未便缺员。著吏部于应用道府司员、及候补候选道府同知内、速行拣选。带领引见。候朕酌量。分发各该省委用。　　

○又谕、经略大学士傅恒奏报、小金川土舍良尔吉、漏洩军机。蔑兄奸嫂。罪恶贯盈。已于十二月十一日、在军门枭示。土妇阿扣、于二十二日、在美诺正法。枭首传示。汉奸王秋、拏赴卡撒。俟审明处以极刑。其二子亦俱即日伏法等语。前据张广泗、力言良尔吉、王秋、不可轻动。恐致滋事。且于拏问时。向鄂实称、侍卫此行。我只谓来办良尔吉之事。此事断不可办。如欲杀良尔吉、阿扣、王秋、非先杀总督不能。张广泗之始终庇护良尔吉等如此。即军前诸人。皆明知其罪。而疑畏不敢先发。今经略大学士傅恒、甫至军营。即不动声色。取两年逋寇。如槛豚圈豕。以快人心而警番众。非谋猷明断。识力坚定。曷克臻此。即此已当优叙。但经略大学士傅恒、于从前议叙之旨。现在具摺恳辞。若此案仍交部议叙。无以善全冲挹之美。且前因出口步行。勤劳过甚。所赐双眼孔雀翎。想接到时、亦必谦让未戴。今即以为经略大学士此番酬庸之典。如仍执意谦让。是乃不遵朕旨。达勒当阿、舒赫德、亦必力劝方是。至王秋以王者师、王者宾、名其二子。此即与邪逆夏如春等无异。汉奸心怀不轨。造言生事。大率类是。各省督抚、平日必当留心。凡涉此等名目。即系叵测之徒。即应严行查察究处。不可视为泛常。著通行传谕知之。　　

○谕军机大臣等、据经略大学士奏称、成都至卡撒军营。官员兵丁夫马。支给口粮草料、并无印票。但凭片纸。任意冒领。逾额重复。管粮官亦藉此混开。即如臣至成都。自行发价雇长夫六十余名。而该站有开至数百名者。冒领浮开。全无觉察。已咨明该署抚班第、饬司行查。嗣后大兵到时。官兵应领口粮草料。俱于成都给与印票。各粮台验票给领等语。官兵支领口粮草料。自有定额。管理粮台官员。自应按数支给。岂可任其浮开冒领。兆惠、班第、皆承办粮务之员。一切粮台事宜。是其专责。乃不立定章程。一任属员浮开滋弊。种种草率。著传旨严行申饬。如再漫不经心。仍蹈前弊。朕惟于班第、兆惠、是问。　　

