<!-- { "loadSidebar": true } -->
○署川陕总督马尔泰奏。驻防哈密兵丁设卡。原以侦探声息。保护回民。本非战兵可比。宜令彻回。查现在驻防兵共四千五百名。内二千五百名、于乾隆五年更换到防。上年已届彻换之期。应即彻回。其六年到防之二千名。虽未满二年。为日较浅。然现据准噶尔夷使进藏熬茶。于二月内起身。约计闰四月内。可抵哈济儿地方。将来即由东科尔贸易赴藏。亦不过再迟两三月之事。俟夷使过后。再行彻回。至赤靖、桥湾、布隆吉、等处防兵。原议令于新兵到后。即行彻回。而防所马匹。亦令拨给安西新兵骑操之用。军器鸟枪。并令给交。以资操演。应即遵照通行彻回。再各标镇营备战马驼。安西一镇。为首先御侮之所。尤须挑拨健壮者充用。如不足额。于内地各镇标营孳生内拨补。如仍不敷用。即动帑买足。其肃镇备战兵丁。与安西相去不远。马驼亦属紧要。应将此二镇马驼豫备壮健。现饬内地各提镇营、分别办理。得旨。所奏俱悉。　　

○甘肃巡抚黄廷桂奏。甘、凉、西、肃、一带。有青衣僧、黄衣僧孳僧、各名色。托迹缁黄。并非闭户焚修。请勒令还俗归业。得旨。徐徐办理。不必如是急遽为之。　　

○又奏、河西甘、凉、肃、一带。尚未得有透雨。得旨。览。一得透雨。即便奏闻。　　

○定边左副将军额驸策凌等奏。厄鲁特之达什车林来降。报闻。　　

○又奏、本年三月。前赴军营。据参赞大臣详称、准乌里雅苏台参赞大臣咨称、来见贝勒之乌梁海护卫十二名。可否令其进卡、请示。查此等乌梁海。经历任将军。并不禁其来往。仍准其入卡等语。应如所覆。照前例行。惟严查原进人数。不可多少。得旨。是。应如此办理者。　　

○又奏、北路军营参赞大臣。前奉旨以副都统拉布敦、更换阿岱。以副都统衔乌尔登、更换塔尔玛善。今已于四月二十七日俱到军营。塔尔玛善即于是日起程赴京。至阿岱、应令前往乌里雅苏台更换庆泰。但彼处离大营千有余里。驿传往来。不免滋扰。请令阿岱仍暂住大营。俟闰四月间。令拉布敦往代庆泰。得旨庆泰颇欲多事。一切当加意经理。如有不妥处。即行奏闻。　　

○四川提督郑文焕奏。四月二十日。带领官兵。行抵出皂驻营。臣未出口之先。檄调郭罗克正副土目。齐集黄胜关外。听候宣谕。该酋等闻风知畏。随有正土目丹增、副土目索布六、戈噶杜他、折旺蚌等来松。禀诉所属部番。恣为夹坝。黑人多。白人少。我等力弱。不听约束。情愿请兵仗威。将抢劫西宁各案贼赃。指名擒献。以分黑白。不致再坏朝廷地方。经臣反复究诘。俱各俯首知罪矢口输心。请以子侄为质。愿图自效。乃谕以朝廷宽大。姑缓锄剿。准与发兵临巢。俾其效力赎死。随派员带领汉土官兵一千五百余员名。先后齐赴郭罗克地方。督率该土目等。自相举报。擒贼献赃。其为质子侄。即令就近送交阿坝土千户墨丹仲、收管照应。释其疑畏。得旨。看此光景。似易办。但不可易视之。仍应慎重妥算为是。而尤以令其革面革心永保无事为要也。　　

○广州将军署两广总督策楞奏。桂林米价。每石已至二两以上。恐本地存仓米不敷接济。将东省运回楚谷。就近截留一万石。仍于梧仓买备平粜项内。拨还东省。再于柳州府仓内。拨谷五千石。运省平粜其运脚等、在粜价盈余内开销。至拨运之后。尚有不敷。亦即在柳州就近酌拨。得旨好。应如是详酌妥办也。　　

○又奏、西省贴近安南。值该国盗匪窃发之时。边防尤关紧要。饬令文武大员。督率汉土官兵。在于各关隘口防范稽查。以杜汉奸夷匪。潜出窜入。得旨。是。应如是严我边防也。　　

○又奏报、广东潮阳县贵峙地方奸民李阿科等、聚众为匪。现已查拏到案。总在严惩首恶之罪。稍宽胁从之条。得旨。好。　　

○又奏谢恩请训。得旨。内外如一。始终不贰。此外更何训汝之有。　　

○广西巡抚扬锡绂奏。安南谅山地方匪徒王辉妙等、滋扰。现已大败。据太平府属之闸门隘员弁称、有避难民人。求入内地者。查此等民人。不避难于王辉妙攻破谅山之时。而避难于溃败之后。安知不有附和匪徒。藉此逃窜。应令查讯。方准递回原籍安插。至于夷地子女。则一概拦阻。不令一名入内。得旨。所见甚妥。嘉悦览之。　　

○广西右江镇总兵官毕映、奏陈地方营伍情形。得旨。汝当岩疆要镇。一切整饬营伍。和辑兵民须勉力为之。　　

○又奏报、拏获书符挖窖之黄三、王祖先等犯俱供出李开花同案。现在上紧追究。得旨。李开花至今未获。汝等均应留心也。　　

○署云南总督张允随奏。安宁州境内。无水田地一万三千五百余亩。若于高处筑坝。蓄水开渠。每年可多收仓斗谷二万五千六百余石。请于官庄变价项下供给各业户乘时兴工。得旨所奏俱悉。　　

○又奏、滇省开化、广南、临安、元江、普洱、五府地方。均与安南接壤。除临安、元江、普洱、三府地方。仍照常防守外。其广南府属通交路迳。有篾那、郎海、二处。先经安设塘卡。每卡拨兵练二十六名。今再添兵四名。土练十名。每卡共兵练四十名。又板江河、董昂、美汤、那黑、董布里妥、董布街、一带。与开化之蝴蝶、普元、牛羊、等处相连。先经安设七卡。每卡安兵五名。土练十五名。拨千总一员。驻劄董布。今再于附近开化之草鲊、黑打、咸竜、那撒、四处。各添一卡。又鬼马石硐、地方。距董布甚远。稽察难周。应再于适中之岜皓地方。设立一汛。安设九卡。仍令该管员弁。会哨巡查。至开化一府。东西南三面。均与安南接壤。水陆共六汛。其水路最要者。坝洒一汛。烟瘴恶毒。遴选服习水土之千总一员。带兵协同土练。更替稽查。陆路最要者。牛羊一汛。除原设把总一员外。另拨外委千总一员。带兵五十名。同彼地土练。驻劄防守。再查马白隘口商税。历系开化府同知经收徵解。应责成该同知设立腰牌。钤烙火印。凡遇客商出口贸易。查无违禁货物。填给腰牌。于进口时。缴验查销。至交阯难民。如有流入内地者。该地方官查明。给与口粮路费。押送出口。得旨。有治人。无治法。以此意善行之可耳。　　

○又奏、安南自变乱以来。村寨十室九空。贼兵欲掠无所。其势不能久居。但都竜一厂。聚集民夷。不下十余万。内游手无业之徒。若乘机从贼。则厂地难保无虞。不可不严加防范。除开化镇已调拨存城兵四百五十名。前往马白汛赌咒河境上驻劄。弹压扬威外。又檄调广罗协官兵三百员名。星赴开化。听候该镇临机调遣。以壮军势。并令出示。于都竜厂张挂。晓谕客民人等竭力堵御。保固厂地。毋得惊窜失业。得旨。应如此办理者。　　

○又奏报、开通金江上游各滩。工程垂竣。试运京铜。并无险阻。得旨。所奏俱悉。若能常行无阻。诚善举也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十一


大清高宗法天隆运至诚先觉体元立极敷文奋武孝慈神圣纯皇帝实录卷之一百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。五月。癸未朔。夏至祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕、凡遇銮舆巡幸。令管辖道路之护军等。加意约束。不得践踏田禾。如有不遵。定将该护军惩责护军统领章京等。一并处分。　　

○又谕、朕奉皇太后前往奉天。恭谒祖陵。择于七月初八日启行。一切应行事宜。著各该衙门先期备办。　　

○甲申。谕大学士等。江南淮徐等处。从前叠被水灾。淮安分司所属板浦、徐渎、中正、莞渎、临洪、兴庄、等六盐场。所有乾隆二三四等年未完带徵折价银两。朕已降旨。令与民户一例停缓。俟屡丰之后。再行分年带徵。今闻泰州分司所属盐场。亦皆坐落阜宁、盐城、兴化、泰州、等处。所有庙湾、富安、安丰、东台、何垛、梁垛、丁溪、草堰、刘庄、伍祐、新兴、等十一场。上年被灾亦重。灶户力量艰难。其未完乾隆二三五六等年带徵折价银。通计一万六千六百七十二两零。应与淮安分司所属板浦等场。一例停缓。以示优恤。其淮安分司所属板浦等六盐场。尚有乾隆六年被灾带徵未完银四千一百一十余两。彼地民户未完六年分丁地漕项。朕既已降旨停缓。此项未完折价钱粮。亦准照民户一例停缓。该部即遵谕行。　　

○谕军机大臣等。原任福建巡抚王士任、居官劣迹种种。朕从宽令其在工程上效力赎罪。乃伊不知感激朕恩。狡诈百出。并不实心承办。今发往台站。仍不知力图报效。殊属可恶。可寄信喀尔吉善、将伊原籍所有赀产。密行查勘。据实奏闻。但王士任诈伪多端。不无豫行寄顿隐匿。务须留心访查。　　

○总理行营事务和硕庄亲王允禄等奏。查凡遇銮舆行幸。扈从大臣官员人等。安营各有定处。宗室王公。应在管声音堆拨外就近之地。大臣等。应随领侍卫内大臣所指之地。未入班之满汉官员及侍卫拜唐阿等。各随其班次。章京护军等。各随本旗之纛。镶黄、正红、镶白、三旗在营后。正黄、镶红、镶蓝、三旗在营西。正白、正蓝、二旗在营东。近年来渐不遵依。今酌定章程。分为左右翼。宗室王公、大臣、满汉官员、及侍卫、拜唐阿、章京、护军、八旗等。仍遵向例安置。其拴马支杆。应设于正门左、銮仪卫巡更处。皇上起行。应设于管声音堆拨内。皇太后起行。应设于正门左穿堂帐房次层帐房之间。再各部院总管衙门所属官员。内务府护军及太监等。亦令分别安置。其别项人等。恐无约束。应特派章京四员、并护军校、护军、等分别指示。其蒙古人等。仍交理藩院、令于大营十数里外安设。前后牧马人等。随时起行。不准夤夜出入哨内。得旨。好。依议。　　

