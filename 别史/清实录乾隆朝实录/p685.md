<!-- { "loadSidebar": true } -->
○江西巡抚开泰奏、上年七月内。因福建福宁府属。有西洋人倡行天主教。左道惑人。奉谕各省督抚严密查拏惩治。其西洋人俱递解广东。勒限搭船回国等因。兹确查江省。并无西洋人在境行教。创建教堂。惟高安、万安、鄱阳、浮梁、等县。有胡柳、喻元捷、沈鸣凤、邹云章、等五十余人。讯系无知奉教。别无引诱聚众不法之处。应将各犯交地保严加约束。经卷图像销毁。旧有教堂。查照入官。再查上年十一月内。有西洋人李世辅。路过鄱阳。经该县盘获。讯系热尔嘛哩口□邪国人。乾隆五年入中国。在山陕二省。传教多人。上年至京。有西洋人席登元。遣人送伊回国。绕道过此。并未在此传教等语。除一面移咨山陕。将奉教之人。确查完结。一面移咨礼部。向席登元查明李世辅来由。再行递解广东。勒限回国。得旨。知道了。此人且不可令其回国。即在江西拘禁。俟事楚后。摺奏请旨。　　

○闽浙总督喀尔吉善奏、自杭抵闽。经过地方雨水情形。得旨。览奏俱悉。若似去年山东所奏。则不可信矣。朕何尝以年成之丰歉。定督抚之贤否。而尔尚不解此意。尚有粉饬之为。实应惭应改也。　　

○福建巡抚陈大受奏、闽属应补仓谷。缘谷价未经平减。买补未足。所有积存价银、业报部候拨另用。其捐监一项。亦缘各属内、或出米无多。或本地无愿捐之人。未能足额。请照江南之例。随地报捐。得旨。所办是。若果愿捐者多。则足加捐之数之后。正可补买。补之不足。而以买补之银。报部另用。亦一转移法也。　　

○湖广总督塞楞额奏、乾隆十年。经前督臣鄂弥达奏请动项。于武昌城上。添建炮亭、炮房兵房、窝铺。并大小铜铁炮位。派把总二员。兵丁一百余名。分拨城上居住看守。不惟于城下居民不便。亦且骇人听闻。臣因将西南两路兵丁彻回。查明要隘处所。及登城马道。添设栅栏。严行封锁。炮位收贮于各城楼上。惟东北两面。民居稀少近山之处。仍照派定兵数。往窝铺看守。可省兵一百二十余名。得旨。既已如此办理。知道了。朕谓鄂弥达此事。尚非大谬。且彼受恶名而去。后人踵之反得稽察之益。亦何必博名而顿改耶。　　

○湖北巡抚陈宏谋奏、严禁各州县书吏徵收钱粮。抽取侵蚀积弊。得旨。是。自可严其将来。不必究其已往。　　

○河南巡抚硕色奏、通省二麦雨水情形。得旨。览奏俱悉。惟应尽人事以俟天佑。若果成灾。切忌粉饰。更当镇静也。　　

○又奏得雨情形。得旨。览奏稍慰。开封一带。尚欠沾足。仍应竭诚致祷。并一切政务。勉力补救可也。　　

○山东巡抚阿里衮奏、济南首郡。地阔事繁。知府徐大材。难以胜任。请以调补泰安府。其济南府员缺。有新授浙江衢州府知府陶士僙。诚实老练。前在兵部山西共事有年。表里如一。恳恩赏发山东。调补济南府知府。得旨。若未有缺尚可。今彼已有缺。早请训赴任矣。若为尔请而调补。非止不合例。岂不资人口实哉。且此人尔向所深信。今若在首府。必至失众属员之心。得一人而失众望。亦非计之得也。朕另筹一可胜首府者用之。亦足以为尔助也。　　

○大学士管川陕总督事公庆复奏、蒙朱批指示。有傅姓家人。干豫外事。闻命之下。不胜惶惧。即行押锁拘禁。严查重处。得旨。过而能改。斯无过矣。何惶惧之有。　　

○甘肃巡抚黄廷桂奏、河东各府属望雨情形。及办理借种减粜各事宜。得旨。览。一切政务。加意体察妥办。以待天泽。水旱安能保其必无。亦惟尽人事耳。若存讳灾之心。则过大矣。　　

○甘肃布政使阿思哈奏、办理庶务竭蹷缘由。得旨。此奏似有引而不发之意。一切实力奋勉。即有不得已处。亦宜据实奏闻。似此指东话西。何益乎。看尔惯用聪明恐非便宜也。　　

○广东巡抚准泰奏、凛遵训示。密饬将备整饬戎行。勿致烦苛。亦不得懈弛得旨。抚标之兵。朕未督责在尔分内之事。尚不能称职以副朕望。此更无论矣　　

○广州将军锡特库等奏、东安县猺人韦正秀。拒捕杀伤兵丁盘日贵。不过一时激成。并非聚众为匪。闻发兵往拏。即已自行投到。现在审究。得旨。此奏甚是。知道了。此等事应留心据所闻见陈奏者。　　

○云南总督兼管巡抚事张允随奏、滇省汤丹、大小、碌碌、三厂产铜渐少。臣再三筹虑。惟有乘三厂尚足供用之时。于附近东、昭、两府躧觅矿苗。招徕开采。现已试采数处。每年约得百余万斤。将来日渐丰旺。即可以盈补绌。得旨。览奏俱悉。又批。此所为先事之良图。经邦之远猷。封疆大臣。可谓无忝。欣悦嘉许之外。无可批谕也。　　

○又奏、滇省各标、镇、协、营。并无凌傲队伍。以致众情含怨之弊。得旨。滇省武备。尚在妥协。此旨原为各省而言也。但今用卿为两省总督。一切更宜加之意可耳。　　

○贵州总督兼管巡抚事张广泗奏、谢赐福字恩。得旨。览今因四川大金川土司不法。用卿为川陕总督。即由贵州取道川省。或剿或抚。卿其相机妥协办理。亦屡有旨谕。向大学士处颁发矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十七

大清高宗法天隆运至诚先觉体元立极敷文奋武孝慈神圣纯皇帝实录卷之二百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。夏、四月。庚申朔。享太庙。上亲诣行礼。　　

○诣皇太后宫问安。　　

○谕军机大臣等。闻得四川省办理田房税契一事。地方有司。往往分别银数多寡。少者即行侵蚀。不给契尾。向来民间买卖。例由布政司颁发契尾、与业户收执为据。不惟杜隐漏之弊。亦所以息争讼之端。岂可任不肖之员。侵欺舞弊。可传谕纪山、令其查办。　　

○辛酉。上御乾清门听政。　　

○诣皇太后宫问安。　　

○以散秩大臣弘映为镶红旗满洲副都统。调正红旗蒙古副都统丰安、为镶红旗蒙古副都统。　　

○正红旗汉军副都统苏巴礼、以老疾乞休。允之。　　

○壬戌。谕曰、山西布政使陶正中、前任直隶道员、来京引见时。适值天津河间被灾之际。询以地方情形。伊陈奏赈恤事宜。尚能明晰。言及民间疾苦。至于涕泣。朕以其实心爱民之员。是以特用为藩司。此朕用陶正中之情节。并非有人荐举也。去岁朕临幸晋省。见其办理一切。甚觉竭蹷。今巡抚爱必达奏称、蒲州府知府朱发、优柔寡断。询之该司。亦称伊在任数年。素日办事。亦无决断。难称表率等语。陶正中既知属员不能胜任。何不告之阿里衮。而听其丛脞废事乎。藩司有佐理巡抚察吏安民之责。陶正中止知拘谨自守。才力不胜藩司之任。著补授直隶清河道。朱一蜚著补授山西布政使。该抚既称朱发不胜知府之任。著解任来京。该部带领引见。　　

○谕军机大臣等。近据爱必达奏、山西蒲州府属之万泉县。去冬因办以粮。载丁一案。有刁棍聚众毁屋之事。解州安邑县。又于今年三月、有聚众拆毁牌楼、塞门放火、拒捕伤人之事。蒲州府永济县民、因与陕省之朝邑华阴争占地界。有拆毁草舍之事。山西民风、素称淳朴。而比来动辄聚众逞凶。皆由地方官平日不能约束整顿。以致刁民无所顾忌。阿里衮在山西时。非不实心任事。但未免过于细心。惟恐属员窥探意指。而属员转因此避事。因循观望。是以上下之情。乖隔不相联属。于属吏贤否。反不能周知。无由训饬稽查。而民风因以肆其刁横。今调任山东。事繁民玩。更非晋省可比。朕甚为悬念。可传谕阿里衮知之。毋致属员得为朦蔽。　　

○又谕、爱必达所奏山西万泉、安邑等属、有刁民聚众之事。山右民风向称淳朴。而比来动輙聚众逞凶。爱必达莅任未久。于民风未能一时整顿。即从前班第署事。亦仅数月。此皆阿里衮在晋时、平日不能约束整饬所致。但安邑乡民聚众多至七八百人。围城放火。拒捕伤人。不法已极。非痛为惩创。不足示警。爱必达身任封疆。且兼提督文武员弁。皆所统辖。理应飞调大员。立擒首恶。则奸徒不致漏网。而附和之众。亦共知所畏惧。乃仅札商镇臣。令微末委弁。侦探情形。如仍前肆横。方相机擒捕。似此等重大案件。不过照常办理。奸徒何由歛迹。爱必达办理此事。轻重失宜。殊属宽纵。著传谕申饬之。其首事及附和逞凶刁民、如何严拏治罪之处。令其速行奏闻。　　

○又谕、驻藏副都统傅清、奏摺内落字。经朕用朱笔添写。应奏事件。任意迟延。即如颇罗鼐故时。伊应将彼处情形、早行奏闻。至今未奏。可见凡事疎忽。毫不留心。试问伊在彼。所为何事。著饬行。　　

○驻藏副都统傅清奏。从前阿里克地方。原系颇罗鼐长子公珠尔默特策卜登、驻劄管辖。嗣因足疾。回藏调养。兹颇罗鼐病故。阿里克地方紧要。伊足疾渐愈。臣即令仍赴阿里克防范。再腾格里淖尔、喀喇乌苏等处。每年夏季。令珠尔默特那木扎勒、领兵驻防。今珠尔默特那木扎勒留藏办事。臣令其派亲信宰桑那旺根敦、管辖喀喇乌苏之兵。策凌达什、管辖腾格里淖尔之兵。先期前往驻劄。再从阿哈雅克卡起、至阿里克止。每卡添兵三十名。其巡察阿哈雅克之卡。派扎萨克头等台吉旺对前往。下军机大臣议行。　　

○是日起。上以常雩祀天于圜丘。斋戒三日。　　

○癸亥。谕军机大臣等。据锡特库奏称、协领李培、遇事瞻徇。如教场演艺。则挑选弓软不善射者。朦混领赏。挑放甲缺。则各壮丁家口多寡。注写恒多舛错不齐。又自恃记名之后。上进有阶。凡事玩忽。请将记名之处、暂停升转等语。锡特库所奏。是否公论。有无偏私之处。可传谕策楞、令其秉公查明具奏。寻奏、查李培挑兵补粮。凡事玩忽瞻徇。经将军、副都统、严饬未改。锡特库题参俱实。报闻。　　

