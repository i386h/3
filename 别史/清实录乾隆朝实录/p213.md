<!-- { "loadSidebar": true } -->
○谕、朕御极以来。仰体皇考诚求保赤。视民如伤之至意。广咨博访。庶几民瘼得以上闻。至于水旱灾荒。尤关百姓之身命。更属朕心之所急欲闻知。而速为经理补救者。是以数年中颁发谕旨。不可胜数。务令督抚藩臬等。飞章陈奏。不许稽迟。亦不许以重为轻。丝毫粉饰。倘或隐匿不陈。或言之不尽。朕从他处访闻。必将该督抚等。加以严谴。盖年岁丰歉。本有不齐之数。惟遇灾而惧。尽人事以挽之。自然感召天和。转祸为福。若稍存讳灾之心。上下相蒙。其害有不可胜言者。是以孜孜不怠。惟恐民隐不能上达。即天下想亦洞悉朕心矣。乃昨冬宁夏地动。灾伤甚重。朕闻奏即宣示于外。特遣大臣驰驿前往。会同该督抚将军地方官等。逐户赈济。安插抚绥。毋使一夫失所。且不惜帑金数百万两。以为招集流移。缮完室庐之费。此皆明降谕旨者。彼时都统弘昇。奏称宁夏地动情形。发抄时宜从简略。恐有好事小人。借端捏造。煽惑愚民等语。此奏识见甚属褊小。朕不以为然。但其中有军机要务。恐似此传播于外之语。是以朕令内阁识之。盖谓国家政务。原有应密之件。如事关军机。查拏要犯。皆不可不密。以防洩漏。别生事端。至于旱潦饥谨灾祲之类。则断断不应密者。即数十年来。亦从无删减情节发抄者。乃内阁误将弘昇此奏播传于外。一似朕俞允彼言者。近日朕始闻之。因思此奏传播各省。该督抚等。必致错认。以朕心讳言灾伤。始而观望。继而欺隐。则黎元将何以得受国家赈恤之恩耶。是朕力行而犹恐未逮者。将转而为改弦易辙之举。岂朕之初志耶。夫民瘼所关。乃国家第一要务。用是特颁谕旨。通行宣示。嗣后督抚等。若有匿灾不报。或删减分数。不据实在情形者。经朕访闻。或被科道纠参。必严加议处。不少宽贷。该部即遵谕行。　　

○直隶总督孙嘉淦奏。雍正十三年。乾隆元年二年分。各属未完及缓徵带徵银米。悉奉豁免。续奉蠲免乾隆四年地丁钱粮九十万两。所有耗羡。似应一体蠲免。得旨。此奏甚是。照所请行。　　

○江西巡抚岳浚疏报。江西丰城、上高、泰和、万安、玉山、铅山、贵溪、南康、安远、长宁、十县。乾隆二年分。劝垦老荒、续荒、及额外新生田地塘、二十八顷有奇。　　

○户部议覆、江西巡抚岳浚疏报。新淦县雍正十二年、十三年。捏报开垦田地、四十五顷五十二亩有奇。应请开除。从之。　　

○甲申。大学士议覆、食礼部侍郎俸方苞奏。遵旨选择时文告竣。请颁御制序文。并标名字样。应将原奉谕旨。刊刻卷首。标名钦定四书文。从之。　　

○乙酉。命各省设立救生船。谕、南方号称水乡。长江大湖。洪涛巨浸。每遇风浪骤发。人力难施。向有设立救生船之处。每年颇多救济。但恐经费不足。则为数无多。而稽查未周。则为善不力。著各省督抚。确查所属地方。有险厄之处。应设救生船只者。酌动存公银两。估计修造。每年给与水手工食若干。并交与地方官。载入交盘册内。永远遵行。毋行始勤终怠。　　

○先是福建按察使觉罗伦达礼。以定例军流人犯。隆冬停遣。福建、广东、冬月常暖。遣犯照常办理。近来闽省寒暖。不异他省。奏请援例停遣。刑部议准。并咨广抚酌议具题。至是议准署广东巡抚王謩奏称。粤闽疆圻交接。气候相同。天寒发遣。冒雨冲风。殊堪悯恻。亦请照例停遣。得旨允行。　　

○钦天监奏。端慧皇太子园寝。应于魏家沟地方营造。得旨。此事不必太忙。可交与讷亲、海望、俟万年吉地看定之后。再于附近处所选择。　　

○湖广总督宗室德沛奏。武昌沿江堤岸。先经调任巡抚张楷。请添护岸。并土矶工程。加增二层。查土矶临江枕湖。水势南来折东。波涛迅激。一层培岸。势难稳固。必须加增二层。三面环筑石堤。计三十六丈。再查十四号工内。太乙宫前。正面堤岸六丈五尺。前未估计入册。旧岸单薄。日见裂卸。自应修筑。计太乙宫右首起。至砖瓦巷口止。正岸三十五丈五尺。岸陡土浮。水冲堤脚。应加筑护岸。高九尺。进深六尺。共计工料银六千七百九十九两零。请于原估工料银内。撙节支用。不敷、另请拨帑。下部知之。　　

○丙戌。谕、今春正二月间。雨雪沾足。麦谷以次播种。朕心深为慰藉。乃自三月望以后。弥月不雨。炎风屡作。麦根虽幸无恙。而麦苗已将萎矣。若十日不雨。则无麦。朕甚忧之。著传谕该部。即速虔诚祈祷雨泽。朕时常召见九卿。询问政事利弊。诸臣率多以目今无甚弊政陈奏者。审如是、何以水旱频仍。以致上苍屡示警耶。抑政务之小者。原未见有过而朕躬之阙失。陷于不自知者。诸臣不肯言之耶。或所用之大臣。不洽众望。而诸臣以为朕信任之。不肯攻其过耶。有一于此。皆足以致灾生□月。用是剖晰肺腑。广开言路。大学士可询问九卿科道等官。俾各直陈无隐。　　

○军机大臣奏。据额驸策凌奏报。军营现存米石。足支兵饷六七年。储蓄过多。恐致折耗。请自明年起停运。俟二三年后。令额驸策凌。酌量奏请。从之。　　

○户部议覆。署江苏巡抚布政使许容疏称。各属徵解河银。系供黄运河湖。岁需抢修。遇有荒缺。例应照数拨补。江南苏松等属。俱于本邑地丁项下拨解。独徐州属之铜山、沛县、萧县、俱系隔属拨补。请将三县河工荒缺银两。即于各县地丁项内拨解。其原编拨款。改于起运项下。汇解司库。应如所请。从之。　　

○丁亥。上诣畅春园。问皇太后安。　　

○谕军机大臣等。前日御史卢秉纯条陈慎罚弛徵三款。朕以前二款。现在纂修律例。如有未协之处。该总裁等。自然酌量更改候朕裁定。其江宁地亩一款。其事甚细。该御史陈奏之意。或公或私。俱未可知。是以将原摺发还。今卢秉纯又复以地亩一件。恳切奏请。尔等可将此摺。密寄那苏图。令其秉公确查。如果应行豁免。即具本题请。或别有情由。不应豁免。亦著据实具摺密奏。　　

○又谕曰、大学士赵国麟、向有足疾。不能骑马。著坐车进紫禁城。到内阁办事。　　

○户部议覆。湖广总督宗室德沛疏称。遵旨本省捐监。湖北捐本色谷。一百二十万石。湖南捐本色谷。一百五十六万五千石。按部例银数。分别本地时价。照数捐足。即行停止。从之。　　

○直隶总督孙嘉淦奏。雍正六年、十年、开垦赞皇县水荒地十四亩有奇。查系误报水荒。请照旱荒例起科。下部议行。　　

○四川巡抚硕色奏。捐监事例。改归本省收纳。查成重七府。绵眉七州。应照户部章程办理。保宁等府。或照本地谷价酌定。至松潘、茂州、雷波、越巂、积储尤关紧要。而土瘠民贫。恐输将者无几。请不分异府州县。准其赴松潘等处报捐。下部议行。　　

○戊子。谕军机大臣等。那苏图奏称。据常州府属之江阴县禀报。访得本县东乡长泾镇一带。有民人夏天佑等五名。为首设立邪教。诱引愚民。茹素诵经。男女混杂。当将夏天佑等查拏审讯。据供所奉西来教。其教头名张宝泰。居住云南大理府苍山。年已八十余岁。自称达摩四十八代嫡派。江阴在教者。有二百人。伊曾于乾隆三年正月。亲往云南。面见张宝泰。传授经卷。又每人取银一二钱。给授记一张。不过吃素念经。并无别情等语。臣查伊等虽无不法之处。但远赴云南。受教传播。恐行之日久。将为风俗之害。不可不加惩禁。以杜将来。已批饬两司。转饬该县。将为首五人。枷责示众。勒令改教。经卷悉行焚毁。其转相授受之人立限自首。并咨会滇省督抚查禁。以绝根株等语。从来邪煽惑愚民。败坏风俗。初起之时。不行禁约迨蔓延日久。必致累及多人。览那苏图所奏。西来教首张宝泰。既在云南。可密寄信与庆复。令其转饬有司。查访根柢。惩治首犯。散其党羽。但无得牵累无辜。　　

○又谕、近来京师、微觉亢旱。已降旨令该衙门虔诚祈祷。朕思清理刑狱。亦祈求雨泽之一端。近日刑名悉从宽大。亦更无可轻减之处。著刑部堂官等。将徒杖以下等罪。查明情节。或应释放。或应减等。请旨完结。其寻常案件。亦速为办理。毋得牵累稽延。　　

