<!-- { "loadSidebar": true } -->
○谕、昨召见书麟、问及西安满兵如何。伊奏称驻防满兵。不如京城满兵。缘京城该管大臣。除教管当差。演习技艺外。念其同系满洲。视为一体。毫无轻贱之处。自能振作其气。驻防满兵。在外已百有余年。未免沾染汉人习气。其历任将军等、管束过严。稍有错误。即从重办理。遇斗殴等事。革退钱粮。是以人皆畏惧。渐形软弱等语。书麟此奏亦是。驻防满兵。渐染汉人习气。必须平日教练得法。遇有战阵之事。庶可望其奋勉。倘管束过严。甚至小有过失。即行重惩。在伊等恐失生计。心存畏惧。自然志气委靡。流于软弱。所关甚大。遇便通行传谕有驻防满兵之各省将军等。嗣后各该管满洲兵丁内。果有当差懒惰。肆行游荡者。不可稍为瞻徇。如无大过。则当教者教之。当恤者恤之。总欲作养其气。俾遵守满洲旧规。断不可无故折辱　　

○山西巡抚觉罗巴延三奏。绥远城驻防官兵马匹。岁需料豆。系采买供支。今年市价。较上届昂贵。请于大同、怀仁、阳高等县、存贮未粜豆石内。拨运绥远城仓备用。仍俟价平时采买。得旨嘉奖　　

○是日。驻跸避暑山庄。至八月丁卯皆如之　　

○壬寅。谕、据阿桂等参奏下北河同知张符升、南河参将李永吉、于奉委估计需用秸料数目。辄禀称应用秸料九千万斤。若非通同弊混。妄冀分肥。即系张大其词。藉端阻挠。请旨将张符升、革职枷号。李永吉、革职留工效力等语。张符升、李永吉、承办坝工。不能稳固坚实。屡至蛰塌偾事。不将伊等治罪。已属格外加恩。该员等尚不思实心奋勉。稍赎前愆。辄因奉委勘料。通同混报。借此弊混阻挠。实属昧尽天良。断难轻逭。阿桂等所参甚当。张符升、著革职。即于工所枷号示众。李永吉、著革职。仍留工次效力赎罪　　

○又谕、刑部奏、审拟已故总兵常禄保之妻关氏。呈控夫姊何氏、捏报年岁。冒领建坊银两一摺。所办全未用心。阅何氏供、系十三岁上选秀女。关氏则称其选秀女时。年已十七。此事易于查对。向例八旗秀女。十四岁以上。始行看选。内务府女子。方系十三岁挑选。朕令军机大臣询之英廉。亦称向来俱系如此办理。此在刑部汉堂官。原不能谙悉。若满堂官、及旗下大臣。宜无不知者。此案自应查明何氏、或系包衣下女子。则十三岁之言不误。若系八旗。则十三岁不应与选。关氏所控。未得为虚。且据何氏称、乾隆六年甫系十三。尚非八旗应挑之岁。若至下届。则年已十六。即不合守节之例矣。今刑部概置此等情节于不问。率据何氏狡供。坐原告关氏以诬告。未为平允。原摺著发交刑部堂官。另行查明。据实定拟具奏。福隆安亦著同问。将此谕令知之　　

○癸卯。以署兵部侍郎书麟、为正蓝旗蒙古副都统　　

○甲辰。谕、据增福奏、现患头晕气喘。上紧医治。难以骤痊。恳恩即予开缺等语。该抚所患。尚非笃疾。祇须宽心调养。即可复元。至福建巡抚印务。现有三宝在彼兼署。其任内亦无急切需人专办事件。增福且不必开缺。仍著安心调摄。以冀速痊。或因南中水土不宜。即缓程进京。到京之日。著留京办事王大臣。派太医院堂官陈世官、前往诊视。俟病体痊愈。即来行在陛见。再赴新任　　

○缓徵湖南湘阴、巴陵、临湘、华容、平江、武陵、桃源、龙阳、澧州、安乡、安福、长沙、善化、浏阳、岳州等十五州、县、卫、乾隆四十三年旱灾额赋　　

○旌表逼嫁捐躯直隶盐山县民刘美妻杨氏　　

○乙巳。谕、前经降旨将川省军需项下、民欠商欠。专赔分赔各款银米。加恩全行豁免。因思原任大学士温福名下。应赔木果木一案。银数甚多。经伊子陆续措缴。尚未及半。虽属应行追赔之项。但现在川省官民欠项。均已加恩宽免。未便独令向隅。且温福究系阵亡。情亦可悯。所有温福名下应赔未完银两。并著加恩全行豁免。　　

○谕军机大臣等、据李质頴奏、广西巡抚吴虎炳病故。臬司哈靖阿、竟自行护理巡抚印务。将藩司印信。派委驿盐道周廷俊署理。所办殊属冒昧。现令广东藩司姚成烈、前往广西护理抚臣印篆等语。已于摺内批示矣。粤西抚臣。既已病故。藩司朱椿、进京陛见。尚未回任。通省大员。止有臬司一人。哈靖阿即至抚署。暂行护理抚篆。一面由驿驰奏请旨。所办尚属稍知事体。若如李质頴所言。哈靖阿止应将抚臣印篆、暂行看守。即须将印信封存。设遇有巡抚应办事件。岂转置之不办乎。李质頴、不过因哈靖阿未经候伊酌办。竟自行护理。派委驿盐道周廷俊、署理藩司。稍涉专擅。遂尔心存憎嫉。故有此奏。所见殊小。转属不晓事矣。该抚奏请姚成烈、赴广西护理抚篆。既已令其前往。亦无不可至广西巡抚员缺。已有旨将李世杰补授。并谕令速赴新任。俟李世杰到后。姚成烈仍回粤东本任可也。将此由四百里传谕李质頴知之　　

○丙午。谕、昨据增福奏、患病未痊。恳请开缺。朕以该抚所患尚非笃疾。因降旨暂且不必开缺。谕令安心调养。以冀速痊。近闻增福病势甚重。恐一时难以就愈。巡抚员缺未便久悬。增福著即行开缺并令缓程进京安心调摄。俟伊病体全愈。朕仍可加恩。视其精力若何。外而巡抚。内而侍郎。酌量录用。其福建巡抚员缺。著富纲补授。所遗陕西布政使员缺。著尚安补授　　

○谕军机大臣等、前据三宝奏称、俟新任巡抚到任后。前往浙江。查勘海塘地方情形。并将一切应修桥座工程。次第妥办。即兼程驰赴阙廷陛见一摺。彼时以该督补授大学士后。尚未来京。是以允其所请。兹因增福患病甚剧。一时难以骤痊。已降旨将富纲补授福建巡抚。富纲初任巡抚。一切尚未谙练。海疆重地。未便令其即署督篆。若令王亶望兼署总督。而在浙亦难于遥制。三宝竟无庸进京陛见。至浙省应行查办事件。固应前往。但现在诸事。俱已办有端绪。即有应行商办之处。浙省情形。乃三宝所素悉。王亶望原可往返扎商。三宝到浙后。即须候至明春迎銮。不能又回闽省。此时并不必急于到浙。且俟富纲到任。办理数月。于地方情形稍熟。三宝再行赴浙。即至秋冬之间。亦未为晚。至伊欲来京到大学士任。竟俟南巡回銮后。三宝将闽省应办之事。稍为经理。再为陈请。朕当允行也。此旨著由四百里发往。并谕王亶望知之　　

○又谕、福建将军管理闽海关事务。其所属各口岸。向系将军派人稽查分管。嗣经布政使钱琦条奏。于驻防官兵内由将军派员经管。部议准行。兹据杨景素奏称、此等人员。于关税事宜。向未谙习。派令管理。未能妥协。且每年徒糜工费数千金。似觉无益等语。所奏亦是。各处关务。俱系管关大员。自行派人分管。即或所派之人未妥。致正课盈余两项。或有缺少。例应该管大员赔补。责成甚专该将军必不肯率意派委。自行贻误。原不必改委官兵。若因驻防生计起见。则每岁多费数千金。亦未能遍及。仍属有名无实。著传谕三宝、会同永德、悉心确查。如应概由该将军派人分管。自可仍循其旧。设或应派之人不敷。即于该将军所熟悉之官兵内。酌量添派。亦无不可。俟妥议覆奏到日。再行降旨　　

○谕军机大臣等、据哈靖阿奏、桂平县纠匪骗钱案内。首犯李万春、闻拏逃窜。经前抚臣。委署臬司王懿德等严密查拏等因一摺。此奏大非。已于摺内批示矣。前因该省抚臣吴虎炳病故。藩司朱椿进京陛见。尚未回任。通省大员。止有臬司一人。哈靖阿奏闻、暂行护理抚篆。尚属稍知事体。昨李质颖、奏其自行护理抚篆。殊属冒昧。朕以李质颖、因哈靖阿未经候伊酌办。心存憎嫉。所见转小。即传谕饬知。至所请派令广东藩司姚成烈、赴粤西护理抚篆。既已前往。亦无不可。今哈靖阿、既究出李万春下落。并不上紧查拏。转听署臬司王懿德等前往侦缉。是哈靖阿、竟俨然以巡抚自居。并忘此事为伊臬司任内专责。实大不是。且果拏获李万春。自当由驿奏闻。今首犯并未就获。又何必率为此奏。由五百里驰递。不过暂获抚篆。遽尔高兴。且亦太不晓事矣。哈靖阿、著传谕申饬。仍著上紧将李万春严缉务获。毋致要犯远扬。稍稽显戮　　

○又谕、昨俄罗斯萨纳特衙门。将旧设固毕尔纳托尔、玛玉尔、俱皆彻回。另行更换嗣因恭顺吁恳。准照旧开通交易。该衙门撰拟回文。发与博清额。博清额接到此文。即遣人送往。因念从前停止恰克图贸易时。并停止黑龙江交易。令既准恰克图贸易。黑龙江亦应一体开通。著行知傅玉遵办。并传谕博清额等、将俄罗斯萨纳特衙门接到咨文。如何咨覆。并何时开通贸易。著即奏闻　　

○刑部议驳、四川总督文绶咨称、奉到乾隆四十二年九月初七日谕旨。令刃伤毙徒手。秋审概入情实例一条。即于是年十一月初四日。饬属出示晓谕。至四十三年正月三十日止。计八十余日。各州县穷乡僻壤。自必悉知。本年秋审。请即以四十三年正月三十日为限。如有金刃伤毙徒手之人。事犯在此日前者。仍照例办理。若事犯在此日后者。入情实等语。查前奉谕旨。以穷乡僻壤。遽难家喻户晓。著再予以五年之限。令各该督抚实力劝导。以化其桀骜不驯之习。是于惩凶除暴之中。寓敷教慎刑之意。该督抚等、自当钦遵谕旨。于五年内渐摩化导。俾残暴之徒。翻然改悔。以副刑期无刑至意。今据咨称。出示晓谕八十余日。可能周知。是以胜残去杀之风。视为旦夕可期之事。理所必无。况斗殴刃杀之案。情节轻重各殊。惟在外省督抚、悉心酌拟。分别办理。臣部覆加详核。从无办理情实。豫请部示之理。应令该督抚、于秋审各案。妥拟具题。到日核办。仍严饬各属。切实化导。俾乡愚咸知向化。得旨、部驳甚是。秋审时仍照上年夹签办理　　

○丁未。上诣文庙行释奠礼　　

