<!-- { "loadSidebar": true } -->
○福建道御史李友棠奏。江浙地方词讼。繁难州县。日约二三百件。简僻者亦不下百件。专心办理。尚虞竭蹶。偶尔公出。恒多壅滞。今值办差甫竣。牧令中夙号才能者。方冀量录辛勤。妄希擢用。庸懦者又以甫经劳勚。暂图息肩。积久生玩。势所不免。请敕谕江浙督抚。严饬所属办差州县。一切新旧大小事件。分别定限。责令道府等官。不时督催。应审结者审结。应省释者省释。玩愒即行参奏。得旨。所奏是。著照所请行。　　

○湖广道御史王应彩奏。本年五月初七日。刑部四川司送到石应选殴死小功服叔一案。内有救母情节。夹签字样。并不将夹签送核。又江西司送到马镕殴伤胞叔身死案内。有误伤情节。将夹签送核。事同办异。咨询刑部。覆称去年议覆御史王荃奏称。嗣后督抚题奏案件。有关服制一应罪名。臣部会同三法司照律核拟。其情可矜疑者。臣部于出本时。照例加签。恭候钦定。其江西司送往会核。系书吏错误等因。臣思院寺刑部。并称法司。若谓刑部得以独断。则刑部为专权。院寺为旷职矣。且刑分生死。向令院寺察核。恐有书吏舞文之弊。如果无庸。此为更易旧章。自应奏明请旨。今查部臣议覆王荃原奏。并无此字样。乃借出本为名。改易成宪。合无仰恳训饬刑部。嗣后仍照定例。将夹签移送院寺。公同核拟。得旨。所奏请院寺会核。自属集思广益。著照所请行。至于深文吹求。谓该部为专权、此不过愤于不会核。而游词以加之罪耳。言官惟应据事直陈。不宜簧鼓相攻。王应彩著饬行。再有似此者。必交部议处。　　

○旌表守正捐躯之河南唐县民阎坤妻王氏。　　

○甲戌。谕。庶吉士分习清书。例由翰林院掌院学士分派。惟量其年力。不拘省分。旧时清汉各半。自雍正年间以来。分习清书者渐少。每科尚有十四五员、十七八员不等。朕思边省之人。选馆本少。声律亦素所未娴。既习国书。自必专意殚精。惟清文是务。非天分优而学业勤者。不能兼顾汉文。益致日就荒落。迨散馆时。或以清书优等授职。而留馆后。遇通行考试。往往绌于诗赋。列入下等。改令别用。究其所肄清文。自散馆一试外。别无职分应用之处。微独边省。即北五省庶吉士类然。翰苑中江浙人员较多。而远省或致竟无一人者。非所以均教育而广储才也。嗣后云南、贵州、四川、广东、广西、等省庶吉士。不必令习清书。直隶、山东、河南、山西、陕西等省。亦视其人数。若在三四员以上。酌派年力少壮者一二人。其江浙等省人数在五六员以上者。酌派二三人。率以三十岁以下者充之。每科通计在十人内外。宁缺无滥。循举旧章。备国朝典制足矣。该衙门即遵谕行。　　

○军机大臣等议覆、河南巡抚鄂容安奏称。豫省办理工程差务。绅民乐输。原议每正赋一两。出夫三名。折银二钱四分。除上年被灾地亩、及军屯不纳外。通省应输银七十二万八千九百余两。现未经交纳者。二十四万一千三百余两。除陆续缴还司库、及酌留修理甘露寺工程等项。实存银十九万九千九百余两。前抚臣硕色奏明、豫省城垣。应修理者三十余处。估银二十余万两。请将此项办理城工等语。查该省城垣。既经奏明。自应随时兴修。若日久续有坍塌。原估势必加增。应如所请办理。但三十余处。似不必一时并修。且有续收银两。将来亦可动用。请将余存银两。一半留豫省修城之用。一半解交直督。查明直隶各处城垣。有坍塌者、确估动修。俾近京小民。得以佣工糊口。于直、豫、二省城垣。均为有益。从之。　　

○蠲免山西太原、应州、阳曲、榆次、徐沟、文水、祁县、黎城、平遥、天镇、山阴、灵邱、陵川、临晋、永济、五台、保德、河曲、绛县等十九州县。乾隆十五年。冰雹雨灾额赋有差。并缓蠲剩银两。　　

○乙亥。调镶蓝旗汉军副都统尚颜保。为正红旗蒙古副都统。以丁忧总兵苗国琮。为镶蓝旗汉军副都统。　　

○丙子。户部议准、云南巡抚爱必达疏称。洪源、新井二井。原额煎盐一百二十一万六十斤。近因卤水短缩。不敷原额。祇煎盐六十四万四千四百九十六斤。并安丰、白井、代煎三十万斤。共九十四万四千四百九十六斤。较原额固属减少。第各处行销。获价银七千九百四十一两零。除完洪源、新井、抵课。并发给官役。养廉工食外。余银四百二十九两。盐额虽减。课款无缺。请自乾隆十五年为始。照数供煎。余银造入盈余册内。具题查核。从之。　　

○丁丑。上诣畅春园、问皇太后安。　　

○谕军机大臣等。阿里衮所奏唐绥祖任所赀财什物。分别解交内府崇文门一摺。系五月二十六日封发。其五月十二日所降给还谕旨。按期尚未奉到。但同日所奏。接奉寄信谕旨中。已有唐绥祖赃款属虚。伊从前查封赀产。自可加恩降旨给还之谕。阿里衮承办此案。业经审无实据。其为赃款属虚。已无疑义。岂不知其应行给还。即未奉有明发谕旨。亦当留楚稍待。乃复委员解京。多此一番往返。办理殊谬。已令军机处传谕委员。仍行带回。可即查明给还。将此传谕阿里衮知之。　　

○又谕、前经高斌摺奏。江北淮、扬、等属二麦情形。朕虑其中或有雨水过多之处。批令据实具奏。今据奏称淮北一带。二麦收成。实有六七分等语。东南麦收分数。至六七分以上。在寻常州县。即不为甚歉。至桃源、宿迁、一路。积年屡被偏灾。元气未复。目前收成如祗获六七分。实不足以苏民困。该督抚黄廷桂、王师。何以未经详悉奏闻。著将高斌原摺。钞寄该督等阅看。即今日武进升所奏。地方晴雨情形。据称松江地方。五月十三等日。得霈时雨。则未雨以前。似不无稍旱。该督抚等。亦应随时入告。以慰朕怀。虽朕回銮以后。该督抚等于地方事务。应办者甚众。然岁事丰歉。为闾阎生计攸关。封疆之责。孰有急于此者。前月二十九日。该督黄廷桂汇奏两江栽插摺内。已将所闻淮上麦收颇歉之处。批令速奏。此时自应查办。著一并传谕黄廷桂、王师。令其即行详查奏闻。如有应行借给口粮。酌量抚绥之处。即著一面奏闻。一面办理。寻奏。淮北各属。麦收较上年略减。民情尚不至拮据。桃源宿迁、一路。虽积年被灾。元气未复。然今春于正赈外。加赈数月。现又登获未久。民间尚有盖藏。惟淮上清江一带。向藉资于豫省客米。近因豫商鲜至。米价渐贵。现令开厂平粜。并谕该府。视市价平减停止。再松江一府。自五月十三等日。遍获雨泽。芒种以前。尚不虑旱。得旨。览奏俱悉。　　

○又谕、今年东省麦收丰稔。惟沂州一带。朕经临时。留心体察。觉彼处情形。南既不及江南一路。北亦不如泰安以上一路。昨据该抚奏报通省麦收。沂州亦较他府为歉。已批谕民贫农废。宜加之意。今据高斌奏到。淮北桃、宿、等县。麦收六七分不等。沂州与之接壤。郯、兰、等县。连年被灾颇重。麦收既在八分以下。则不足以苏积困。朕心深为轸念。可传谕该抚。令其详悉查明。有应行借给口粮。酌量抚绥之处。并著一面奏闻。一面即行办理。　　

○大学士等议覆、雨江总督黄廷桂奏称。江宁水师营。原设守备一员。把总二员。水手兵三百二十四名。沙船二十只。与八旗驻防官兵。配驾操演。近因弁兵裁汰。所有沙船。请就近暂归镇江水师副将管辖差操。其沙船二十只。及存船炮位器械。一并带往。应如所奏。从之。　　

○工部议准、湖南巡抚杨锡绂疏称。长沙府属。湘乡、安化、二县。磺煤杂矿。自乾隆十二年开采以来。计发过公项银四千四百八十九两零。除所收磺变价外。尚余六万八千三百斤。可供数年之用。应暂封闭。俟销售完日复开。从之。　　

○戊寅。谕、陕甘自尹继善赴川。悬缺已久。黄廷桂著调补陕甘总督。著即速赴新任。尹继善著调补两江总督。俟策楞回川之日。来京陛见。再赴江省。尹继善未到之前。两江总督印务。著高斌暂行兼管。　　

○又谕、山东、山西、河南、三省。有历年积余耗羡银两。著将山东山西。各拨十万两。河南拨五万两。解交直隶。以为修理城工之用。　　

○谕军机大臣等。黄廷桂调补陕甘总督。已降谕旨。伊在两江总督之任。两载有余。朕详加体察。伊于江省不甚相宜。盖南人风气柔弱。而黄廷桂性情刚躁。几于水火之不相入。此番办差诸事。该省吏民。畏惧之心胜。而悦服之意少。黄廷桂喜怒之间。亦不得领要。受其呵斥者。固不能无怨。即为奖许者。亦不以为感。久之将何以行其威令。必令久于江省。未免用违其长。且如王师、张师载、二人。在黄廷桂面对时。何尝不奏称王师尚肯实心相助。而王师等在朕前。颇露畏惧该督之意。督抚共事一方。设令外合中睽。地方亦属无益。陕甘民情。本属阳刚。于黄廷桂性情为宜。伊前任甘肃巡抚。深为称职。是以调任陕甘。但伊待下褊急。往往声色俱厉。亦属过当。朕既体察及此。故明切训谕。令其知改。人之性情。固不能无偏。但当自知所短。留心检点。以平正率属。方能诸事合宜。将来莅陕甘后。亦不可一往任性。失中正之道也。陕甘自尹继善赴川。至今悬缺已久。黄廷桂不必来京请训。朕面训亦不过此。谨识而力行之。惟该督是望。　　

○吏部等部议准、奉天府府尹图尔泰奏称。宁远州判一缺。虽系佐贰。凡户婚田土等事。俱令审办。请照奉天州县之例。改设满员。又奉省风俗最为淳厚充军人犯聚集。习气不无渐染请嗣后编发奉天者。改别省安置。从之。　　

○己卯。谕军机大臣等。潘思榘所奏。飘到琉球番船一摺内称该番是否实系送米伊国。抑系贩往别处。箱内均系何物。行令密查等语。外番船只如果系遭风飘泊到境。其情形踪迹。不难立辨。自应照例安顿遣回。以昭抚恤。何用辗转饬查。失天朝怀柔远人之义。且地方官办事习套。所谓查察者。不过行一牌。具一禀。便塞责了事。而远人已不免疑忌。此乃奉行陋习。有名无实。深所不取如实见其中不无情伪。则该督抚等。又当实力严查。悉心筹办。非可徒以文移往返因循故套也。嗣后遇有此等番船。飘至内地。量其实系被风。即令宿顿驿馆。乘便送归。不必多方饬查。以滋外夷疑畏。著传谕该督喀尔吉善、该抚潘思榘、知之。　　

