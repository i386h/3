<!-- { "loadSidebar": true } -->
○又谕、刑部议覆、直隶省民妇王氏。因与刘祥通奸。被媳杜氏撞遇。诬陷杜氏奸情。殴死灭口一案。照该督所题、依故杀者斩律、拟斩监候。秋后处决。并声明王氏诬奸。捆殴杜氏。有意致死灭口。且伤至一百余处。姑媳恩义已绝。应照凡人问拟等因。所办自属平允。此等伦理灭绝、残忍已极之人。法无可贷。至秋审时。自应问拟情实。即予勾决。以昭儆戒。本年秋审原当停勾。此案著交刑部存记。于秋审时。即行具摺声明。依律办理。此外如有似此者。亦著一体遵办。于本内声明。秋后即予正法。使残忍害命之犯。不致延喘。受害者早得伸冤。亦情理之正。而明岁情实之案。亦可少减　　

○行在刑部奏、山东寿光县民妇魏姚氏、遣侄抱告魏万年、赴京呈控知县挟嫌嫁祸。并藉差科派商民富户等款。得旨、此案著派阿扬阿、王昶、驰驿前往。会同秉公审办。其带往之刑部司员。并著驰驿。所有抱告魏万年。即交阿扬阿、就近派员解往质审　　

○是日、御舟驻跸南斗圩　　

○丙申。谕曰、勒尔谨等奏、请调补济木萨绿营游击、与乌噜木齐都统会衔一摺。全简之名、开列在前。全简屡以乌噜木齐无关紧要之事具奏。朕即谓其糊涂不晓事务。乃一才小琐屑之人。降旨严行申饬。并令索诺木策凌、将全简能否称副都统之处。查明具奏。今全简同总督勒尔谨奏事。列名在前。是妄自尊大。俨然以都统自居。伊乃副都统署理都统事务之人。即系正任都统。亦当列名在总督之次。今列名在前。甚属不堪。果不出朕之所料。似此琐屑之人。岂胜副都统之任。全简、著革退副都统。加恩赏给协领职衔。前往伊犁。自备资斧效力赎罪。如果奋勉。八年无过。方准开复。实授协领。全简如此僭越。勒尔谨岂不知之。伊乃总督。从前索诺木策凌、曾列名在前。因系钦差大臣。自属可行。令乌噜木齐都统。已作为额缺。况各省惟将军方可列名在总督之前。都统有列名在前之理乎。今伊犁将军伊勒图、列名在勒尔谨之前。乃分所当然。且勒尔谨从前在天津道任时。彼处即有都统。同直隶总督奏事。并未列名在前。而乌噜木齐咨取人员、一切商办事件。俱系勒尔谨定拟。自应前列。今一任全简妄为。亦属非是。著并令勒尔谨知之　　

○以正黄旗蒙古副都统傅景、为乌噜木齐领队大臣　　

○是日、驻跸苏州府行宫。翼日如之　　

○丁酉。谕、朕于五月二十一日启銮。前往避暑山庄驻跸。秋后进哨。所有应行出派备办事件。著各该处照例豫备　　

○又谕曰、李侍尧、由将军用至总督。历任各省。二十余年。因其才具尚优。办事明干。在督抚中最为出色。遂用为大学士。李侍尧具有天良。自应感激朕恩。奉公洁已。以图报效。乃昨据海宁、呈禀李侍尧贪纵营私各款。因命侍郎和珅、喀宁阿、前往查办。今据和珅等查奏、讯据李侍尧家人张永受、并厂员素尔方阿等供。各相符合。随诘讯李侍尧。据供、收受题升迤南道庄肇奎、银二千两。素尔方阿、银三千两。汪圻、银五千两。临安府知府德起、银二千两。东川府知府张珑、银四千两。交与佐杂孙允恭、赴苏带往。此内汪圻银五千两。因伊从前送过金如意三柄。发还后又变价送来。又于前年差家人张永受、进京修屋。素尔方阿送银五千两。德起送银五千两。俱在板桥驿、交张永受收受。又据张永受供、发交珠子二颗。一卖给昆明县知县杨大□隹。勒要银三千两。一卖给同知方洛、银二千两各等语。披阅之下。不胜骇异。李侍尧、身为大学士。历任总督。乃负恩婪索。盈千累万。甚至向屡员变卖珠子。赃私狼籍。如此不堪。实朕梦想所不到。不特朕用人颜面攸关。即各省督抚闻之。谅无不惭愧痛恨矣。李侍尧、著革职拏问。按察使汪圻、迤南道庄肇奎、原署东川府知府张珑、降调通判素尔方阿、丁忧同知方洛、昆明县知县杨大□隹、俱著革职。交与和珅等、一并严审定拟具奏　　

○又谕、本日孙士毅、具奏李侍尧一摺。据称、风闻李侍尧纳贿勒索等事。因暗中躧访。难得指证。赖钦差大臣来滇。密提家人员役。隔别严鞫。方能水落石出。至李侍尧掷还汪圻私馈一节。未行参劾。实属糊涂。兼恐属员畏惮李侍尧。不肯承认。反自蹈诬蔑。请交部从重治罪。以为瞻顾者戒。所奏殊属欺饰。孙士毅、由南巡召试中书。在军机司员上行走。不次简用。擢至巡抚。受恩深重。乃目击李侍尧营求受贿。赃迹累累。孙士毅竟置若罔闻。隐匿不奏。经朕派员查办。犹复辩言饰非。巧为诿卸。其罪更不可逭。国家设立督抚。原为互相纠察。以维吏治而饬官方。即藩臬两司。均有奏事之责。如敢挟嫌诬奏上司。因有应得之罪。若总督果罔上营私。赃款狼籍。自当据实上陈。况巡抚为封疆大吏。近在同城。并不据实劾参。直待别经发觉。方以一奏塞责。又安用此巡抚为乎。孙士毅、在军机处行走有年。岂不知朕办理庶政。务期彻底澄清。乃竟畏首畏尾。巧言支饰。甚乃自认瞻顾。其意欲以降调完事。尤属巧卸。辜负朕恩。孙士毅、著革职。发往伊犁。自备资斧效力赎罪。以为欺隐不职者戒　　

○又谕、云贵总督职任紧要。现在内外满汉大臣中。堪膺此任者。如大学士阿桂。职领纶扉。尚书福隆安。扈从左右。不可远去。和珅虽可。但往审之人。当避嫌疑。文绶亦可。而四川亦属要任。其余实无可胜任之员。奉天将军福康安、才具明干。秉性公忠。滇省应办事务尚多。云贵总督员缺。即著福康安补授。舒常俟福康安到任后。即驰驿来京。朕另有简用之处。云南巡抚员缺。著颜希深、驰驿前往署理。其贵州巡抚员缺。候朕酌量简补。现在巡抚印务。即著布政使李本、暂行护理　　

○谕军机大臣等、本日郝硕奏事各摺。其第一摺内、有据饶九道额尔登布禀称等语。朕始阅之。以为必有地方紧要事件。详加披阅。则系护送接递滇省运京铜觔过境、及赴局兑收缘由。一事而分三摺。已属过于拘泥。且前摺内、并未将何项铜觔。先为声叙。俾披览之下。一目了然。郝硕久任巡抚。何不晓事若此。传旨申饬。　　

○又谕、据和珅等奏、李侍尧于审办纳楼土司命案。起出金六百两、银一千两。与巡抚会衔具奏摺内。私将金数改写六十两。银数改写七千五百两等语。显系有心吞隐。自应著落根究。又据奏、现存司库金六百两。银一千两。一并归官等语。自应如此办理。李侍尧、于查出应行入官金银实数。胆敢任意改易增减。即此案审结时。将银七千五百两、全数实解。而其隐匿金数五百四十两。合算价值。岂仅止所增银六千五百两之数。巧为侵蚀。鬼蜮伎俩。朕早已鉴其隐微。和珅等却未计及此耳。著传谕和珅等。即将是否如此。向李侍尧、严行究讯。务得实情。毋令稍有递饰。将此由六百里谕令知之　　

○又谕、据和珅等奏、严讯李侍尧家人张永受。据供、刘凤翼所带银七千两。系伊主发出、带京还帐。并非已赀。又供、京中有住房二十余间。取租住房十八间。地一顷有余。并有木器。此外别无赀产等语。张永受带回已赀七千两。前据英廉、在京审讯八十五等供词。已俱有著落。又查出伊有自置房产六处。地亩一处。借出帐目银四千两。兹据张永受、在滇所供带回银两。并非已赀。及所有京中财产。与英廉查出各项数目不符。不过希图掩饰藏匿耳。著交英廉、再行核对。现在张永受一犯。滇省并无应讯之处。已据和珅等、派委妥员押解至京。俟伊到时。英廉即提集郭全等、严审确对。无难水落石出。伊不能再有遁饰也。将此由六百里传谕英廉知之　　

○以乌噜木齐都统索诺木策凌、为盛京将军　　

○以一等公景辉、为正黄旗蒙古副都统　　

○戊戌。谕、据和珅奏、自李侍尧婪索属员。赃私狼籍。云南通省吏治废坏。闻各府州县。多有亏空之处。必须彻底详查。清厘积弊等语。朕思李侍尧、以大学士兼任总督。倚藉恩眷。任意贪婪。盈千累万。如按察使汪圻等、仰承意指。争馈多金。若非侵渔属员。安所取资。则各府州县中之亏空。势所必有。不可不严行根究。以清库项而整官方。惟现在尚未发觉。朕不忍穷究。聊开一宽容之路。著俟福康安到任后。将通省各府州县仓库钱粮。逐一详加查察。彼时倘仍有亏空之处。立即严行参奏。定当按律究拟。毋谓朕之不教不恕也　　

○又谕、前据海宁面禀军机大臣、所称李侍尧婪赃骩法各款。经朕特派大臣前往查办。现据和珅等审讯属实。已降旨将李侍尧革职拏问矣。海宁身为满洲。且系原任总督明山之子。由军机司员、擢至臬司。目击李侍尧种种贪婪。于回京时。即应据实上陈。如不敢自行具摺。亦应开列款迹。呈明军机大臣、转为奏达。乃不过托之私相议论。逮朕有所闻。召伊两次面询。海宁始终隐匿。不肯奏出贪婪之迹。且谓李侍尧能办事也。待传旨严询。始据开呈各款。是其面欺之罪。不能以所控非诬。曲为宽贷也。海宁、著交部严加议处　　

○又谕、督抚布按。身任封疆。理应整躬率属。洁已奉公。庶群僚知所观感。吏治可望振兴。小民均受其福。自恒文、良卿、蒋洲、高积、钱度、以赃私败检。按律治罪。各督抚等共见共闻。谅无不洗心涤虑。人励清掺矣。乃近日李侍尧、复有贪纵营私、汪圻竟有馈送金银之事。昨据和珅查奏、李侍尧婪索属员银两。盈千累万。甚至卖给属员珠子。行同市井。较恒文等尤甚。实朕梦想所不到。督抚有考察群吏之责。布按亦有佐理奏闻之责。如令属员置办物件。短发价值之事。不能保其必无。已属有玷官箴。乃敢明目张胆。如李侍尧之婪索多金。勒卖珠子。实从来所未有。论语云。不逆诈。不亿不信。此等事岂朕所忍为逆亿。然李侍尧现有此事。则又安保各省之必无似此者乎。督抚养廉丰厚。岁入一二万金。有何不足。而复贪饕无厌。甘蹈簠簋不饬之诫。以致自罹法网。身名俱丧乎。至巡抚与总督、近在同城。耳目亲切。岂得诿为勿知。匿不具奏。即藩臬两司。原有奏事之责。果见督抚赃款狼籍。至于如此。亦当据实上陈。今不但缄默不言。且有献媚馈送者。吏治尚可问乎。朕实愤愧。不知各督抚何以为心也。为此明切训谕。著各省督抚布按。将朕此旨。缮录一通。悬挂各衙门大堂。入于交代。触目警心。各知戒惧。凛之毋忽　　

○谕军机大臣等。原任云南巡抚裴宗锡、孙士毅、于该省查办案内。俱有应赔之项。著传谕三宝、雅德、将该二员原籍家产。即严密查封。毋任隐匿寄顿。俟滇省查办亏空完结后。再降谕旨。自当令二人分赔。将此由六百里传谕知之　　

