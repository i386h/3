<!-- { "loadSidebar": true } -->
○山西巡抚和其衷奏、大同一府。地处沿边。城内建大有仓。现存谷豆。及应买补之数。几及二十万石。向系豫备军营。其出易定例。每年不得过数万石。积压年久。霉变堪虞。迩年荡平底定。似毋庸仍于大同多贮军粮。查大同毗连之朔平府。为沿边要隘。人烟稠密。右卫满兵。食指浩繁。该府向未设常平仓。所徵民粮。恒不敷供支旗兵粮饷。应请将大同现贮谷豆十万石。作为常平定额。每年借粜出易。不必拘定一万石之数。以免红腐。其溢额粜价。拨给朔平。设常平仓。并酌拨地丁银。陆续买足粮六万石。长为定额。于民食兵糈两便。照例出易。该府出口二十里。即归化城。该地粮多价平。买贮尤易。其建仓之处。已委员勘明。该府内城。现有地基。足以盖造。得旨允行　　

○陕甘总督杨应琚奏、新疆生聚日繁。屯粮丰获。而乌噜木齐等处。换获贸易马日盈。应随时变通。以节繁费。查各标营。前次携眷告驻乌噜木齐兵。三百余名。内马兵应带马一百四十余匹。又本年各标营。派往乌噜木齐携眷兵。计一百数十名。亦应带马。长途滋费。臣悉心筹酌。莫若将伊等应需之马。移咨乌噜木齐。于换获贸易马内拨给。其存营马。行令各营住支草乾。择厂牧放。俟各营遇有倒缺。陆续拨补。每匹作价银八两。按倒马骑操年分。分别交价解司。嗣后内地各营。尚有应派往乌噜木齐携眷兵。所需马。亦照此办理。得旨、甚好　　

○广西巡抚冯钤奏、浔州府属之贵县。桂平。二县额徵粮。系拨解左江镇等标协营兵食。向俱系熟谷米。查该二县。地气潮湿。生米贮仓。一经夏月。易致霉蛀。民间贮谷俱煮熟。是以徵收粮米亦然。取其质坚不变。可以久贮。行之已久。相安无异。但谷经煮熟。米必味淡力薄。自不若生米之力足而味甘。应请将贵县。桂平。自本年为始。照各属一例改徵生米。民情亦便。得旨、允行　　

○署贵州巡抚刘藻奏、查按察司司狱。未建衙署。乾隆元年。始置民房数间。改作衙署。距司监里许。倘查察未周。难免疏虞。查司监之侧。系贵阳府经历衙署。请改为按察司司狱衙署。所遗司狱衙署。即令府经历居住。既于府经历办公无碍。而司监重地。防范更密。得旨、甚好　　

大清高宗法天隆运至诚先觉体元立极敷文奋武孝慈神圣纯皇帝实录卷之六百九十三


大清高宗法天隆运至诚先觉体元立极敷文奋武孝慈神圣纯皇帝实录卷之六百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。九月。乙卯朔。日食　　

○兵部议准、贵州安笼镇总兵焦腾汉奏称、各营额设字识。专办移文册籍。不与差操。但其名原在额兵数内。是以各营。按名一体制造甲械。请嗣后将各省额设字识之甲械。悉停制造。现存者。遇需制时。即以此项拨给。从之　　

○以甘肃布政使淑宝、广西布政使王检、对调　　

○以山东按察使闵鹗元、安徽按察使富尼汉、对调　　

○予故云南提督额尔格图、祭葬如例。谥勤恪　　

○丙辰。上诣皇太后行幄问安　　

○行围　　

○前署广东巡抚明山疏报、乾隆二十七年分。广州、潮州、肇庆、廉州府属。报垦额内额外荒芜税。三十三顷五亩有奇　　

○云南巡抚刘藻疏报、乾隆二十七年分。会泽、腾越、鲁甸、昆明、嵩明、和曲、晋宁、呈贡、易门、弥勒、云南、宣威、大关、永善、陆凉、河西、禄劝、平彝、镇沅、丽江、镇雄、永昌、新兴等、二十三府。厅州、县、共开垦久荒。并额外民屯田地。一百十四顷八十六亩有奇　　

○是日、驻跸依绵峪大营　　

○丁巳。上行围　　

○谕军机大臣等、永贵等奏称、回地水草。不宜游牧。因布噜特阿瓦勒比、情愿移于该部落。派人照管。伊复亲身督率办理。已量给伊属人羊茶。阿瓦勒比、甚属奋勉。可否加赏顶带等语。阿瓦勒比、夙著恭顺。兹复照管牧群。俾得蕃息。甚属可嘉。著加恩赏给四品顶带。以示鼓励　　

○豁除江苏镇洋县。挖废芦荡课银。十八两有奇　　

○是日、驻跸依逊萨勒巴尔哈达大营　　

○戊午。上行围　　

○谕、前据和其衷参奏、徐沟县知县朱昱发。采买仓谷。按亩派钱。请革职审拟。已有旨将朱暗发革职。其违例派累情由。并交该抚一并严审究拟。今既审明。朱昱发。系奉原任抚臣鄂弼、为本地储积起见。并无侵渔入已情弊著免其治罪追赔。仍予开复。其办理不善处。照例察议　　

○又谕、据福增格奏称、副都统富尔松阿。因修理衙署。于藩库内动支银三百余两。并未用完。又向绿营兵林宗则。赊取木料砖瓦米石等项。共欠钱一百四十九串零。并未偿还。应行参奏等语。富尔松阿。身为副都统。修理衙署。剩匿官银。且向绿营兵林宗则。赊取木砖等项。至欠钱一百四十九串。并不偿还。甚属卑鄙无耻。富尔松阿。著革职。拏交刑部治罪　　

○谕军机大臣等、据和其衷审拟徐沟县知县朱昱发。派钱买谷一案。未免过当。前因孙肇廷。将胡应铨。控告朱昱发原呈。粘连投部。其中情节。自不得不彻底查办。至于违例派钱一事。所重在派累扰民。私肥已槖。今既审明。原系从前鄂弼任内。筹画办理之事。该县并未侵渔入已。而此外胡应铨所控各款。又尽属子虚。是朱昱发并无应得之罪。已有旨将朱昱发免其治罪追赔。原参革职之处。并予开复矣。至胡应铨。呈内所控情节。既尽属虚诬。其有无与孙肇廷商同诬捏情弊。著将胡应铨解赴刑部。与孙肇廷对质。审明另案完结可也。著将此传谕和其衷知之　　

○又谕、据福德奏称、昨理藩院行文俄罗斯萨纳特衙门。俄罗斯迫于我之不肯通商一节。势必恳请。如果情词恭顺。请将恰克图贸易停止。移于依琫地方。或亦折伏俄罗斯之一法等语。恰克图为两处交界。酌行贸易。彼此属下之人。易于约东。若移依琫。不但滋扰设遇盗贼词讼之事。必致妄行狡赖。著传谕福德。将办理贸易之事。暂且停止。俟俄罗斯回文到时。如何办理之处。候朕降旨施行　　

○御史戈涛奏、每年刊部会审各省重犯招册。临期散给。时迫册多。披览不能详细。请嗣后秋审届期。将各省招册。于十五日前。分给各衙门。俾得从容繙阅。得旨、所奏是。依议行　　

○吏部议覆、御史王启绪奏请。嗣后各部郎中。俸满保送。该堂官详加察核。分别堪膺繁简。一体铨选知府。无庸以道府兼掣。应如所请。再各部郎中。论俸截取。甄别保送。记名以简缺用者。照例归简缺知府选用。记名以繁缺用者。其知府未经得缺之先。遇有道缺一体列名进呈。从之　　

○是日、驻跸安巴究和罗昂阿大营　　

○己未。上诣皇太后行幄问安　　

○协办大学士户部尚书刘纶、刊部尚书秦蕙田奏、臣等恭承指示。校正韵书。窃惟古诗赋颂箴铭。韵从通叶。钦定叶韵汇辑一书。义例精当。久已成编。惟律韵尚仍旧本。谨按韵书昉隋唐。分合异同。源流滋别。考证维艰臣等悉行参考。就现在通行韵书中。有应更改增损者。折衷广韵。集韵。礼部韵略。五音集韵。韵会举要等书。及诸家辩论。参互得失之故。列为凡例。并将列。韵格式。先呈御览。其新编韵书。请赐嘉名。得旨、书名著定为音韵述微　　

○是日、驻跸僧机图博勒齐尔大营　　

○庚申。上行围　　

○吏部议覆、河南巡抚叶存仁奏称、河南城守衙门笔帖式一缺。请改为本处驻防旗人公缺。照考试各省将军副都统等衙门笔帖式之例。于八旗兵闲散内考补。与在京笔帖式。一体较俸升转。应如所请。有情愿改补武职者。咨明吏部准改。遇本处本翼骁骑校缺出。俟记名领催。用过三缺之后。补用一员。从之　　

○是日、驻跸齐尔博库昂阿大营　　

○辛酉。上诣皇太后行宫问安　　

○赐扈从王公大臣、蒙古王公台吉兵丁等食　　

○是日、驻跸阿穆呼朗图行宫　　

○壬戌。谕军机大臣等、秋审勾到日期。已定于本月十八日起。著传谕秦蕙田。依期前赴行在。如或病不能来。不必勉强。即著阿永阿前来　　

○陕甘总督杨应琚奏、陕甘各标营。挈眷驻劄乌噜木齐兵。俱应随带马匹。恐长途多费。请于乌噜木齐贸易马内拨给。其存营马。又可住支草料。择厂牧放。拨补缺额。嗣后再有移驻兵。俱照例办理。至本年派往挈眷兵五百余名。合计家口一千余名。俱于八月十六日以前。全数起程。报闻　　

○是日、驻跸济尔哈朗图行宫　　

○癸亥。上诣皇太后行宫问安。侍早膳　　

