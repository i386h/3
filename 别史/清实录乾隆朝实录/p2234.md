<!-- { "loadSidebar": true } -->
○予福建台湾镇标因公溺毙千总詹得胜、及兵丁等、赏恤如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十六


大清高宗法天隆运至诚先觉体元立极敷文奋武孝慈神圣纯皇帝实录卷之九百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。九月。戊申。上自避暑山庄回銮　　

○谕曰、瓦尔达、现在出差。东陵总管内务府大臣事务。著特克慎前往署理　　

○谕军机大臣等、本日勒尔谨题报、甘肃省本年夏禾收成分数。统计六分有余。该省今岁。虽间有被雹被水偏灾州县。不及三分之一。而通省丰稔之处甚多。不应仅得中收之数。向来统计收成分数。俱系多少相乘。折中定数。今该督疏内所开收成分数。八九分者。约居十之六。七分以下至五分者。约居十之四。核计自应七分有余。该督何以仅云六分有余。是否总核舛误。著传谕勒尔谨、查明具奏。寻奏、本年夏收分数。按州县撒数。自八九分至五分有余不等。若将各属尾零之数计入。原系七分有余。因乾隆二十八年。前抚臣明山奏准、题报收成分数。悉令除去尾零。统以分数为止。节年遵照办理。今统九府三州共八十三处。将尾零悉行删除。是以不足七分。得旨、太拘泥矣　　

○军机大臣等议覆、定边左副将军车布登扎布等奏称、从前阿尔台一路驿站。当有军务时。以所设乌拉不敷差遣。议自喀喇沁第十二站起、至第二十九站止。连腰站共二十六站。由土谢图汗、车臣汗、赛音诺颜、三部落内。于附近扎萨克旗分。拨人四百四十名。给与乌拉钱粮当差。俟事竣裁。现边外、除往来驰递。并无别差。即或有事。尚有不食饷之喀尔喀守兵二百余。足敷应用。此项添设之乌拉应裁。应如所请。至称喀喇沁头站察罕托罗该以内。添设之乌拉。亦请一体裁。应饬张家口都统等、酌量办理。从之　　

○绥远城将军容保奏、绥远城、前经将军补熙、奏设满蒙繙译、满汉繙译官学二处。于本城兵内、挑取教习四名。俾教满洲蒙古及八旗闲数幼丁四十名。每年公费。共计银二百六十三两零。于房租内支给。查闲数幼丁。贫乏不得学习者尚多。请将闲空协领佐领房屋三所。连前共设官学五处。挑选能教清语、马步骑射者。每学四名。令其兼管训迪。所需薪水纸笔。即将旧设银二百六十三两零匀给。如果教导有方。三年后、给咨引见。遇有骁骑校缺出补用。臣等仍不明督查。报闻。　　

○是日、驻跸喀喇河屯行宫　　

○己酉。署漕运总督嘉谟奏、前任漕臣杨锡绂奏准、运河水小之年。于江安、苏松二粮道内。奏派一员。督押重运。直抵临清。料理沿途起剥、及筹水接济等事。其水足之年。毋庸派委。查各省漕白帮船。共六千余只。自淮抵通。计程二千四百余里。即河水充裕。而南河之沙礓穴□＜卸-卩＞湾。山东之彭口、十字河。亦未免有起剥筹水接济等事。押运同知通判。隔属呼应不灵。嗣后请于题报二次粮船过淮后。于二粮道内。轮年派委一员。跟帮摧抵临清。沿途照料一切。漕臣督押尾帮。前后策应。庶益迅速。得旨、如所议行　　

○是日、驻跸常山峪行宫　　

○庚戌。上遣侍卫春宁、赴罗家桥、皇太后行宫问安　　

○御行殿。勾到秋审官犯、及服制。并云南、贵州、情实罪犯。停决官犯斩犯五人。绞犯十人。服制斩犯五十一人。贵州斩犯四人。绞犯二人。余一百九人、予勾　　

○军机大臣等议准、直隶总督周元理奏称、张家口副将所辖各营汛。从前原隶宣化镇。后改归察哈尔都统管理。查察喀尔都统。向专管边关以外公务。绿营官兵。专管边关以内公务。内外稽查。互相纠察。遇有逃盗匪徒。拏获后、究明何处私越。分别参处。今将绿营并归都统。满汉官兵。彼此扶同隐混。难于究诘。再自山海关起、直接山西边隘。向系一气联络。自张家口城堡。改隶都统后。沿边一带声气隔截。况该部统所管事繁。势难亲往查阅。而提镇等、又因营分改隶。不复搀越管理。设遇庸碌养安之副将。营伍必致废弛。应请将张家口副将所辖各城汛。仍归宣化镇统辖。沿边各小口缉逃缉匪。责成该镇。督令该副将实力巡查。其派出巡防之绿营弁兵。仍听都统察核。如此分别管辖。在都统仍有查禁之权。而营伍益加整顿。于巡缉均有裨益。从之　　

○兵部以武会试中额请。得旨、这考试。汉军取中二名。直隶取中六名。陕西取中七名。广东取中九名。河南取中二名。山东取中五名。江南取中二名。山西取中三名。湖北取中二名。湖南取中一名。四川取中一名。广西取中一名。福建取中三名。浙江取中二名。江西取中一名。云南取中一名。贵州取中一名　　

○广东巡抚德保疏报、乾隆三十六年分、开垦清远、从化、德庆、恩平、番禺等、五州县。水田沙坦、十六顷三十亩有奇　　

○是日、驻跸两间房行宫。　　

○辛亥。谕军机大臣等、周元理奏、请明春恭奉皇太后安舆。巡幸津淀一摺。朕尚未奏闻皇太后。准行与否。未能即定。周元理且候旨办理。已于摺内批示矣。至淀河一带沿岸点缀段落。上次巡幸时。地方官踵事增华。不免过于繁缛。因是年适届朕六十庆辰。次年即恭逢圣母八旬万寿。臣工效祝抒诚。通下情而奉慈欢。于理尚可不禁。若明春阅视河工。由淀河临幸天津。专为民生利病。与适届庆典之年不同。断不可以此复滋繁费。即蒙懿旨俞允。凤舸经行。水乡风景清嘉。亦足以仰承慈豫。何藉彼靡文虚饰。徒耗物力而适形鄙俗乎。昨已面谕杨景奏、令其转告周元理、恪遵朕旨。倘周元理不知仰体朕心。妄有缀设。朕览之。非惟不喜。且必加以饬责。周元理慎毋视为文告空言。即各处行宫糊裱一节。明春距上次巡幸。不过两年。顶棚窗扇。俱系向时所办。断不至于破损。祇须视其渗漏处所。略加修补。其余切不可一律见新。将此一并明晰传谕周元理知之　　

○礼部议奏、本月十五日。救护月食。兵部都察院堂官。均未到班。请交部察议外。嗣后遇救护典礼。如该堂官有兼管行走之事。请酌一员。赴太常寺行礼。其满汉司官。届期齐集。如有托故不到者。严查参处。从之　　

○伊犁将军舒赫德奏、伊犁附近之沙喇博和齐山。出产铅觔。节年开挖。所需工役口粮。俱系拨派遣犯耕种。衣履器具。皆效力之员自备。近来铅矿渐旺。且此山逼近厄鲁特。自委员办理以来。回人即不敢偷采。是既获铅觔。并可防杜私挖。但所拨遣犯。多顽梗不驯之徒。以废员委办厂务。不足弹压。请择屯田官员内才干者一员。责成承办。拨屯田兵四十。以供驱策。派遣犯一百。令其一半开矿。一半种地。衣食均可无缺。牛力耔种。官为拨给。官员、三年期满议叙。至遣犯果实力开采。凡免死减等。例应五年为民者。请减二年。三年为民者。减一年。或原案较轻。八年、准免罪回籍。得旨、如所议行　　

○是日、驻跸要亭行宫　　

○壬子。上御行殿。勾到四川秋审情实罪犯。停决斩犯二人。绞犯九人。余一百二十二人、予勾　　

○谕、昨据礼部奏、十五日救护月食。兵部都察院堂官。除有差使外。其余均未到班。请交部察议一摺。已依议行矣。今日九卿至密云接驾。因令军机大臣、传旨询问。内惟奉宽、是夜实系在圆明园住班。蔡新、观保、系拘泥向例。填注尚书房行走。移送礼部。并未到班。至张若溎等、则注腹泻咳嗽等字样。竟无一人前往。传询之下。俱无以自解。自请交部议处。救护月食。典礼攸关。各衙门堂官。理宜率属虔恪将事。蔡新、观保、以填注尚书房。遂不到班。本属非是。但向来既有此陋例。尚可姑从宽免。若都察院堂官。职司稽察。一应官员。如有托故不到者。尚应据实纠劾。以肃班行。安得转以微疾养安。藉词不赴。所谓整饬风纪者安在。至高朴、年力正少。朕特因其人尚明白。遇事颇知奋勉。是以加恩擢用。更非他人可比。向日方虑其性近喜事。不无过当之处。何至遇有公事。辄行退诿不前。则其平日办事。在朕前或有意见长。而退后遽图安逸。岂足副朕造就裁成之意。是其玩忽之咎。更在张若溎等之上。高朴、著交部严加议处。张若溎、伊满、罗源汉、著交部议处。朕于诸臣一切功过权衡。从不使纤毫失当。诸臣当所素悉。复何所为而不实心效职。共励寅恭耶。并将此通谕知之　　

○又谕、川省现在办理军务。一切馈送转输。皆由内地雇用民夫执役。所有西路站夫运粮章程。尚属妥协。其南路日给银米。虽已宽裕。第此路食物较昂。伊等负戴远行。仅堪果腹。不免衣履无资。情殊可悯。著加恩照从前进剿金川之例。给与回空口粮。打箭炉以内。每日折银五分。打箭炉以外。每日折银八分。俾伊等口食。更得宽余。挽运自倍加出力。文绶其严饬所属。核实经理。务令均沾实惠　　

○又谕、四川松潘镇总兵员缺。著五福补授。其维州协副将员缺。即著李天佑调补。所有陕西洮岷协副将一缺。著温福、阿桂、于现在军营之陕甘两省出力参将内。拣选一员。奏请补授　　

○又谕、据萨载参奏、溧水县知县崔方韩、于豢贼分赃之捕役。平日漫无觉察。迨破案收禁。又任听取保潜逃。并不详究。徇纵讳匿。殊乖职守。请旨革职等语。崔方韩、著革职。其逃捕张顺、著饬即速严拏务获。同张大喜严审究拟具奏　　

○吏部议准、署江西巡抚布政使李瀚奏称、江西省通判十员。兼水利衔者。俱有关防。惟建昌、赣州、二府通判。沿用木戮。查该员均有督粮之责。且建昌之水。为鄱阳湖分支。赣州昔称章贡。乃西江水道上游。关系农田。尤需经理。请将二府督粮通判。一体兼管水利。颁给关防。从之　　

○广东巡抚德保疏报、乾隆三十六年分、开垦广、潮、肇、三府。额外荒地七顷八十亩有奇　　

○以故甘肃河州土司指挥同知何福慧子武、贵州黎平府属亮寨长官司已革土官龙世勋堂弟世宁、袭职　　

○是日、驻跸密云县行宫　　

○癸丑上诣皇太后行宫问安　　

