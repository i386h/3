<!-- { "loadSidebar": true } -->
○吏部等部议准、河南巡抚阿思哈奏称、开封府属河阴县。东西仅广二十八里。南北袤二十二里。地僻事简。赋少民淳。原定简缺。该邑东至荥泽县城十五里。荥泽境东西亦止宽十六里。南北长三十二里。粮赋相等。合计两县。不过一邑之地。官多役冗。廪禄虚糜。似应裁并。查荥泽县路当通衢。地临黄河原定冲疲兼二沿河要缺。河阴紧接荥泽。请将该县知县典史裁汰。归并荥泽。所有额徵地丁。常平仓谷。并盐引。俱归并徵收行销。其河阴驿马二匹。并吏役工食。一体裁决。所裁官役俸廉银两归入裁存项下造报。该地原设外委一。马兵一。守兵十二。令酌留外委一。守兵五。其余彻回原营操防。至该地稽查保甲。缉拏盗匪等事。照集镇分员弹压例。添设巡检一员管理。给与印信。以专职守。俸廉役食。照例于裁存项下支给。仓廒谷石仍贮本城。便民借籴完纳。责成巡检守看。仍听知县经理。河阴原设教谕一员。照江南临淮。直隶魏县例。改为河阴乡学教谕。再荥泽事务加繁。应定为冲繁疲兼三沿河要缺。在外拣补。又河荥。二县养廉。原俱岁支一千二百两。公费各二百两。今河阴裁并。公事已繁。请照大县。一千四百两之数。增养廉银二百两。公费银四十两。从之　　

○兵部议准、陕甘总督杨应琚奏称、河州改设副将。应将原辖之积石等二十四关。及口外起台等营。归西宁镇就近巡查。其河州镇移驻固原。所辖内地洮岷等营。应令固原镇巡查。西宁镇属之亦杂石营。及千户庄等处。改归南川营兼辖。均应如所请。从之　　

○四川总督阿尔泰、提督岳钟璜奏、遵旨指示机宜令臣等会给九土司谕稿。委员分发。今据禀称、亲抵各土司巢穴。传示檄谕。且驾驭鼓励。量为犒赏该土司土舍头目人等。俱感激踊跃。或奋欲剿掠。以冀复讎或亟图攻取。思除后患。委员等目睹小金川、党坝、三杂谷、绰斯甲布等土司。派拨头人土兵。分路前赴金川地界。明击暗攻。并将攻劫抢掠情形。禀报前来。臣等查各土司近日攻剿金川。屡经得胜。金川势必力图报复。正不可不严密防范。臣等飞饬绰斯甲布、革布什咱、巴旺等土司。各于要隘添兵防守。并于路通金川之处。设伏巡警。如有金川番众前来。便于奋力截杀。报闻　　

○戊子。谕、福建厦门洋行陋规一案。因系旧日相沿。事与婪索败检者不同。已降旨将甘国宝带领引见。仍加恩录用。以观后效。因思案内之译尚忠、怀荫布、李逢年、事同一体。著该部一并带领引见。候朕降旨。其中惟刘增。于二十六年。各行酌议私贴公费时。曾经书役开单告知。伊有不出主意。听凭书役自办之语。彼时刘增。若坚词拒绝。何至众相效尤。是陋例之明为定议。实自彼成之。其情自与三人各别。著仍照部拟。发往辟展效力赎罪。朕原情甄别。一切情视其人之所自取。从来不肯稍有畸轻畸重。以乖明允之道。并将此通谕知之　　

○谕军机大臣等、图勒炳阿奏、清镇县刘天爵等、聚众抢犯一事。最为地方不法重大之案。该抚具摺。即应请交法司治罪。乃仅照寻常案牍。叙事入告。且将案内报迟逸犯之沈元龙。孟兴祖。不即严参拏问。祇附摺声明革职。则是平日罢软痼疾。依然竟未悛改。图勒炳阿、前此屡经获罪。经朕加恩。弃瑕欠录用。又自黔省调任湖南。事繁责重。更非前任可比。若仍委靡姑息。并不知感愧奋励。安望其能胜封疆之寄。恐自干罪谴。朕更不能为该抚曲贷矣。将此传谕知之　　

○又谕、上年顺义等处。蝻子入秋已经生发。复令地方官乘时督率。翻犁除治。是以今岁农功倍稔。现在近京得雪。自四五寸至七寸不等。而保定迤西左近。未能深透。将来蝻子萌动。不可不豫事务维。适据陈宏谋面奏、江南沿蝗之法。俱责成田户。令其一有潜滋。即行据实具报。其言未始不近于理。但其中督饬调度。仍在有司实力查察。无论滋萌之处。田户应报不报。一至飞散之后。其事难以纠摘。且如数家地亩毗连。即一处首有煽动。保无委及众人之弊。是其随时善为经理。实非徒法可以径行也。从前直隶地方。作何设法办理。并可否仿照其意为之。及此时该督如何悉心豫筹之处。可即详细奏闻。副朕轸念农民至意。寻奏、直隶各属。设立护田夫役。彼此互相钤制。不能私行隐匿。猝有调用。一呼毕至。年来办理颇得其益。明春即饬该州县。简核夫册。申明条约。并责成该管道府。及各镇营。分派员弁巡查。报闻　　

○又谕、湖北被水各州县内。黄梅、文泉、监利、三县最重。广济稍轻。其武、汉、黄、荆、四府属。间有被水之处。均经降旨赈恤一月。并酌借口粮耔种。以资接济。其湖南省内。夏间被水之武冈、衡山、暨湘阴等十州县卫。亦经降旨分别抚恤。巡抚王检。亦奏湖北成灾各属。米价尚不甚昂。二麦已经布种。续据李侍尧奏报。湖南涸出地亩。已经补种。可望有秋。但该二省被灾之地。此时农民实在情形若何。明春当青黄不接时。是否尚有应行加恩展赈之处。著传谕该督。令其作速查明。由驿用六百里驰奏。候朕酌量降旨。寻奏、明岁青黄不接之时。应将文泉、监利、黄梅、广济等四县。展赈一月。至沔阳、汉川、汉阳、江夏、武昌、咸宁、嘉鱼、蒲圻、兴国、大治、黄陂、黄冈、蕲水、黄安、蕲州、石首等、十六州县。应酌借常社等谷。为口粮耔种。其益阳、华容、龙阳、安乡、岳州等、五县卫。亦祗须拨谷借粜。无庸展赈。报闻　　

○以銮仪卫冠军使明亮、署正红旗满洲副都统　　

○以故科尔沁头等台吉达尔汉朋苏克子逊达布、袭职　　

○己丑。上诣皇太后宫问安　　

○谕曰、图勒炳阿奏、清镇县刘天爵等、聚众抢犯一案。已有旨交三法司核拟速奏。其典史沈元龙、把总孟兴祖、具报迟延。致令各犯远扬。仅予斥革。不足示惩。著革职拏问。交与该抚审讯治罪　　

○谕军机大臣等、明春南巡江浙。所过直隶、山东、及江浙等处地方。其应办差务。原不过就属员中酌量派委。非各属各员皆有承办之责。即派出人员。于紧要民事。自可先期赶办。俾案牍速清。方为急公之道。乃闻向来有司故习。率以差务展限为词。所有民间词讼等案。任意稽缓。不为克期完结。岂朕察吏安民本意。著传谕各该省督抚等、即行传饬所属。凡应理事件。毋论派委不及者。固不得因循推诿。即派出人员。其应办之事。亦当乘此封印前后。加紧料理。倘有藉名迟滞。以易结之案。迁延贻误。必待差竣办理者。即应力破情面。加之创惩。使小民不致羁留拖累。以副封疆表率之任。朕于该督抚等有厚望焉　　

○又谕、据纳世通等奏、四十七等、自霍罕转回。告称、额尔德尼迎接敕谕。甚为恭敬。以不能亲身入觐。欲遣人代为赍奏。并因冬寒。不及豫备方物。俟来春料理起程等语。额尔德尼。尚属恭顺所奏亦合情理。伊呈书纳世通有云。我讎人甚多。嗣后有谗谤我者。祈将其人发来质对。以辨真伪等语。虽属畏罪之词。究因阿布都喇伊木。罪状似未显著。致伊蒙冤不白者然。纳世通覆书。即应将审明各确据。逐一指出。并以大臣等、欲进兵问罪。大皇帝天恩。念尔平日尚属守分。姑从宽免降敕训谕。仍以严词斥责。伊自然知所儆畏。乃反云阿布都喇伊木之事。业经蒙恩宽免。无须再述。是其意若以前事为歉然者。殊属非是。纳世通办理此事。始终怯懦。著严加申饬。并传谕柏琨。务遵陆续所降谕旨。加意奋勉。毋再以姑息从事　　

○又谕曰、纳世通奏、准明瑞咨。巴噶什、巴雅尔斯坦之布噜特、抢掠哈萨克人口一事。随查投诚布噜特各部落册籍。并无来咨名目。恐系传闻等语。昨因明瑞奏、已传谕纳世通。令其加意侦探。虽据称、布噜特等名目未确。但阿布勒比斯呈文。亦有布噜特抢掠之语。未必非额尔德尼。诈称办理边界抢掠事。而暗与哈萨克交通。此则颇有关系。著仍遵前旨。密访确情。不得颟顸了事。又四十七等、至玛尔噶朗。查出绿旗兵刘伟。系从前随兆惠在叶尔羌。为额尔德尼属人所获。屡次脱出。俱被伊卡盘获看守等语。玛尔噶朗之人。久经内附。遇内地官兵。理应送回。何敢拘禁看守。著传谕纳世通。于额尔德尼遣使之便。传谕申饬。嗣后再有此等情事。即行重究。刘伟仍准回原营　　

○庚寅。谕曰、修琳已受家人银两。不准放出。转以窃银逃走捏控。虽有主仆名分。但曾为职官。似此不顾颜面。殊玷官箴。修琳著革职　　

○谕军机大臣等、甘省被灾各州县处。地土瘠薄。灾后民食未免拮据。业经降旨加意抚恤。并蠲免额赋。因念新春尚须特降谕旨。加恩展赈。曾传谕该督。将现在如何赈恤情形。查明具奏。今据奏称、灾重地方十四处。稍重地方十五处。灾轻者七处。其狄道。镇原等、十州县。据称尚未勘覆。该十州县秋禾既偏被雹水。是否勘明成灾。暨被灾轻重情形如何。及灾重灾轻各州县。现在作何分别抚恤加赈之处。摺内俱未经声叙。再河州。狄道。碾伯。三州县。既称俱已改种秋禾。续经勘不成灾。而又将河州、碾伯、列入夏秋偏被雹水灾轻之七州县内。狄道一州。列入尚未勘覆之十州县内。所奏亦未甚明晰。著传谕该督杨应琚。将以上各情节。及明春应行展赈。并酌量予赈各州县。速即查明具摺奏闻。俟朕临时降旨。寻奏、明春应将灾重之皋兰。金县等、十四处。展赈两月。稍重之固原。张掖等、十五处。展赈一月。至狄道等八州县。勘不成灾。惟泾州、华亭、二处。系一隅偏灾。按例抚恤。无庸加赈。又河州、狄道、碾伯等、三州县。前奏列入灾轻及未勘覆之内。另指夏秋间别有被灾田亩。非即改种秋禾勘不成灾之地。得旨、届时有旨　　

○吏部议准、山西巡抚和其衷等奏称、宁武府兼辖四县。俱山邑僻壤。文风相等。内宁武、神池、五寨、三县。各设教职一员。惟偏关县有教谕训导各一员。实属闲冗。请将教谕裁汰。仍留训导一员。专司督课。从之　　

○辛卯。谕曰、耀海摺奏、原任义州知州那淳。有应完核减银五百余两。该员现在捐升。分发河南候补。屡经咨催。始则混请展限。继则请俟得有养廉扣补。辗转延挨。请敕部议处等语。那淳。系巡抚常钧之子。既非寻常实在无力完项之人。况能出赀捐升。岂独艰于五百余两应完之款。何得辄将官帑任意悬宕。那淳、著交部严加议处　　

