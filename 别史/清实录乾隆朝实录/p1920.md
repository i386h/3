<!-- { "loadSidebar": true } -->
○辛丑。谕军机大臣等、自云南用兵以来。明瑞所领之兵。深入贼巢。历经战阵。额勒登额所领之兵。虽无劳绩皆由额勒登额等。有意耽延误事。致我满洲精锐。不得效忠宣力。深为可惜。朕已节次降旨。阿里衮抵。永昌时。将彼处应行筹办之事。与鄂宁会商后。即应赶赴军营。将朕所降谕旨。明白宣谕。永昌去宛顶不远阿里衮到彼。既可抚慰将军营伍官兵使知朕矜悯之意。并可晓谕额勒登额队内官兵。因额勒登额等误事。故拏问治罪。与众无涉则伊等亦皆心安。如此方合朕特遣大臣往办之体。再阿里衮。鄂宁奏称、锁拏额勒登额。由永昌解京。并未向伊询及一言。其意必谓额勒登额到京。朕必亲讯。但额勒登额因何耽延误事情节。伊等亦当先行询问具奏。鄂宁因额勒登额。不行急往木邦救援。屡次愤恨参奏。今额勒登额。已至永昌。鄂宁何以反无一言。阿里衮前往云南时。气甚勇锐。沿途办理。亦皆妥协。今迺安坐永昌。甚不满朕意。额勒登额。虽将大兵彻回。然距宛顶不远。阿里衮若能前往查勘一切情形。并将彼处患病得伤兵丁。次第办理。再拣选精壮兵丁。在彼多驻数日。于事甚为有益。著传谕阿里衮。鄂宁。如各队官兵全抵永昌。将朕前降谕旨。明白宣谕两队官兵。俾众共知之。若尚未全回。阿里衮仍应前往　　

○又谕、前命阿里衮赴滇。原以办理军营事务。是其专责。嗣因新任抚臣明德。到滇尚须时日。是以仍令鄂宁暂署巡抚。其总督印务。著阿里衮暂行管理。所有地方一切调度事宜。究系鄂宁分内之事。现在舒赫德。又已往滇。参赞军务。伊等四人。俱属朕信任大臣。自应共矢和衷。彼此无分畛域。方为合理。今阅阿里衮。鄂宁。奏到摺内似不无稍存意见即如额勒登额贻误军行。从前节经鄂宁参奏不独毫无瞻顾。且深为痛恨。今解至永昌。鄂宁自当将伊畏葸情状严加究诘。据实奏闻。乃摺内并未将曾否究讯之处。一语提及。鄂宁如因阿里衮到彼。不无稍存推诿。是岂公忠体国之义总之伊等四人。事同一体。而地方一切事务。自应仍为鄂宁分内之事。嗣后遇有公务。必须悉心会商妥办。其孰为督抚孰为将军。孰为钦差宜一切不存成见。方足副朕委任属望之至意。将此详谕知之。再土司瓮团。每闻贼信。即行潜避。将来官兵如进木邦。其人岂足复用此时若访知下落。即令回至内地。善为安顿。毋令知觉惊惶至索柱现在作何著落。胡大猷前奏已经阵亡今阿里衮等奏到尚无实在信息。可一并访查奏闻　　

○又谕、前降旨将额勒登额之妻。发遣伊犁。乃额勒登额之叔上驷院侍卫佛尔赛、胆敢将额勒登额之妻鸩死实属目无法纪可恶之极。著将佛尔赛拏交军机大臣。严审定拟。佛尔赛之妻。著发伊犁给额鲁特为奴。其子俱著拏交刑部监禁　　

○壬寅。谕、今年京察届期。吏部开列在京各部院三品以上大臣。暨督抚等。奏请甄别。内阁大学士。职长班寮。向不与列。第念大学士傅恒等。或参赞纶扉。兼领部务。或历膺节钺。宣力有年。均各敬慎恪恭。克称厥职。宜加优叙。以奖勤劳。傅恒、尹继善、刘统勋、陈宏谋、俱著交部议叙　　

○又谕、吏部开具在京部院三品以上官。请旨甄别。以重考绩大典。协办大学士尚书阿里衮、刘纶、尚书托恩多、于敏中、舒赫德、托庸、裘白修、侍郎程景伊四达、均勤慎称职宜加优奖。著交部议叙。侍郎彭启丰。副都御史吕炽才识拘牵。朕服竭蹷。内务府总管苏和讷、年逾七十。精力就衰均著以原品休致。余俱著照旧供职　　

○又谕、今年京察届期。吏部将在外之总督、巡抚、开列名单进呈。请旨甄别。总督方观承、高晋、崔应阶、阿尔泰、李侍尧、鄂宁、杨锡绂、巡抚方世俊、阿思哈、明德、俱扬历封疆。勤慎称职。著交部议叙。以示奖励。广西巡抚宋邦绥、办理地方事务。限于材质。未免时形竭蹷。著来京补授兵部侍郎。余俱著照旧供职　　

○又谕、据李侍尧参奏左江道李天培、因道员加兵备衔。请将都司以下官弁。造册送道巡查约束。并请定接见仪注一摺。道员加兵备衔。原以地方紧要。应令体制稍优。兵民不致歧视。乃李天培竟欲以兼衔管辖营弁兵丁。妄思越俎。看来其人甚不安分。著交部严加议处。寻议李天培妄思越俎。实属违制。应照违制杖一百公罪降四级调用律。降四级调用。从之　　

○长芦盐政高诚疏报、永阜场劝垦滩地七十四亩有奇　　

○癸卯。上至吉安所温惠皇贵太妃金棺前奠酒　　

○谕曰、李天培现在交部议处。所有派赴滇省差委道员。著右江道李锳前往　　

○以盛京佐领永泰、为西陵总管内务府大臣　　

○以湖北按察使朱圭、山西按察使夔舒、对调。


大清高宗法天隆运至诚先觉体元立极敷文奋武孝慈神圣纯皇帝实录卷之八百六　　

大清高宗法天隆运至诚先觉体元立极敷文奋武孝慈神圣纯皇帝实录卷之八百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁桂事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。三月。甲辰。谕、前有旨令布扎纳、补授泰宁镇总兵。计伊到任尚需时日。所有泰宁镇事务。著公弘晀、暂行署理。乙巳。上诣畅春园、问皇太后安　　

○还宫　　

○谕军机大臣等、据尤拔世奏称、谆谕商人。教以节俭。冀挽浇风。以示简朴等语。所见甚属鄙迂。此等殷商。坐拥厚赀。即费用略多。亦复何碍。且使游手好闲之徒。藉以资其膏润。若徒拘崇俭之虚名。更复加以禁遏。则伊等转以自封为得计。于酌盈剂虚之道。深属无当。此时如未举行。著即停止。若已经出示晓谕。亦即行彻回。并将彻回缘由。谕知商众。尤拔世才赴两淮。持论辄尔如此。殊为不晓事体。若执此谬见复何以办理鹾政耶。尤拔世著传旨申饬　　

○又谕、昨据阿里衮等奏、额勒登额。已经锁拏。于二月二十九日。自永昌起程。押解进京。著传谕沿途。各督抚、一俟该犯到境。即派委妥员。速行护解。毋任稍有稽迟。并令小心防范。勿致疎虞。并于各省入境出境时。一面即速奏报。将此传谕知之　　

○闽浙总督崔应阶奏、遵旨挑选内地水师兵三千名。照会叶相德听候调拨赴滇。每百名。酌配鸟枪手七十名。藤牌手二十名。大炮手十名。并选制造火器工匠随往。至闽粤洋面毗连。厦门舟行遇风。三五日即抵广东。由广东水路至广西。经梧州、柳州等府直至贵州独山州三脚屯。起旱赴滇。惟五六月闲。南风盛时海船逆风折戗。窃恐稽延复查自漳州府陆路。由诏安县至广东之海阳县上船。可通广西。俟临期酌看风色办理。得旨。且不用矣。再候旨可也　　

○调福建巡抚鄂宝、为广西巡抚。广东巡抚钟音、为福建巡抚贵州巡抚良卿、为广东巡抚。以云南布政使钱度、为贵州巡抚。云南按察使宫兆麟、为云南布政使　　

○以江西按察使吴虎炳、广西按察使图桑阿对调　　

○以喀什噶尔办事大臣伊勒图、署伊犁将军。察哈尔都统安泰、为喀什噶尔办事大臣。绥远城将军巴禄、为察哈尔都统。镶蓝旗汉军都统傅良、为绥远城将军　　

○丙午。上至吉安所。临送温惠皇贵太妃金棺　　

○幸圆明园　　

○谕曰。都尔嘉、著赏给副都统衔。授为伊犁领队大臣　　

○谕军机大臣等、云南绿营兵丁。恇怯性成。屡屡弃逃溃散。玩律误机。实已不堪应用。此等应出名粮。断不便复于该省伊等子弟招募。徒令糜官帑而损军威。是以前曾降旨鄂宁。令将历来未经顶补名粮。及此后续出粮缺。一概停其充补。密记档案俟将来另行办理。现在派往京兵。原为弹压地方。整饬滇兵起见。此时距进兵之期尚早。月需盐菜口粮为费不赀。伊等远涉边徼。代滇省懦劣之兵。攻战防守。则以绿营坐耗银粮。赡我八旗劲旅。既化无用为有用。而权衡亦得其平。因命军机大臣。核计各兵月支银米总数。约减滇兵三分之一。已足敷京兵等供给。著谕阿里衮。舒赫德。鄂宁。总计滇兵革退逃亡应出额数若干。停其本省挑补。即以旷缺银米。为京兵等月需之用。如此转移调剂。于情事实为妥便。舒赫德。可遵照面奉谕旨。于至永昌时。会同阿里衮、鄂宁等。悉心妥办。并核计所扣银米。是否足以相抵。务裨实用总须不动声色。毋得稍涉张皇。仍将筹办情形。据实具奏　　

○河南巡抚阿思哈奏、大兵过境。蒙恩赏银十万两。复将本年地丁钱粮。概予缓徵。查安阳等十五州县。地丁钱粮。内有漕项银二万四千五百余两。系随同地丁徵收。分款起解今若摘出徵收。为数零星。而下年又须扣除。亦易滋弊。请一体缓徵。免其先行完纳。得旨、著照所请行　　

○丁未。上诣畅春园。问皇太后安　　

○谕军机大臣等、阿里衮等奏称、据陆续投出之乾清门侍卫官员等。禀告之词。情殊可疑。恐有临阵退缩情事。俟侍卫等到齐。明白质询具奏外。已将乌三泰、长清、遣回京师。又询之陆续投出官兵。俱称贼匪内涂面汉奸甚多。殊为可恨。俟进兵时。严行查办等语。阿里衮等此奏。恐侍卫官员内。有不顾将军。先行逃出者。欲行查明治罪之意但此次将军所领官兵。非木邦可比。木邦之兵。先事逃散。以致偾事。理宜查办。若将军所领之兵。深入贼巢。奋勉久战。即有先将军而出者。亦必将军大臣等。先行遣出。竟可不必深究。伊等既将乌三泰。长清遣回京师。候朕询问。其总兵达兴阿。亦著由驿遣回。至奸民为贼匪所用者。半皆游食无藉之徒。辗转查办。亦非政体。现在惟以查探贼势为要可将此谕令知之　　

○又谕、据立柱等奏、俟提臣五福到滇。即赴贵州新任等语。于朕前降谕旨。殊未体会。现在云南军务未竣即五福到滇。立柱、自有应行承办之事。并谓五福到彼。一经更替。即令交代起程也。著传谕立柱、将来五福到任后。立柱仍须留滇办理事务。统俟军营蒇事。再赴贵州新任。并将此谕令李国柱知之　　

