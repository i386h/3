<!-- { "loadSidebar": true } -->
○贷湖南湘阴、巴陵、临湘、华容、平江、武陵、桃源、龙阳、沅江、澧州、安乡、慈利、石门、安福、永定等十五州县。并岳州卫。本年旱灾饥民口粮　　

○旌表守正捐躯陕西澄城县民金体胖聘妻李氏　　

○丙戌。上御大政殿。阅吉林官员射。奖赏有差　　

○命重修盛京天坛、地坛。移建太庙于大清门东　　

○是月、仓场总督舒常等奏、节交寒露。查有湖南二三等帮、及江西七帮应行到通之船。至今未抵关口。随令坐粮厅、前往杨村。会同天津道。将已到船只。即在杨村起剥。如未到杨村。在天津交兑。或随路迎剥起卸。饬令粮船回空。速归水次。接兑新漕。得旨嘉奖　　

○钦差大学士管两江总督高晋等奏、东西两坝台筑成。因西坝水势较缓。先软镶十九丈。嗣东坝因无大溜。亦经软镶四丈。臣高晋、前在杨桥、协同堵筑。祇有软镶用船用锚。并未见下埽有用锚之处。此次应无庸另用大锚。仍照历次成式。多用麻绳。以柴土追压到底。可资稳固。再该工下游之大坝引河、缺口沟槽。现委员赶筑头坝。镶以防风。其二三坝、只须夯硪坚实。原堤冲成坑塘。俟水涸补筑者。先于外滩、筑堰拦御。计合龙后、节逾霜降。水势归槽。无虞串漫。得旨、览奏诸凡悉心妥办。深慰朕怀。惟俟早报合龙之佳信耳　　

○署两江总督萨载奏、本年上下江地方、均有偏灾。需米接济。现咨四川督臣文绶、饬水次州县。碾米来江。俟到时、拨给上江十万石。委安徽藩司、在安庆地方接运。以五万石分派江、常、镇、等三府。如川米不能如数。另行酌派。得旨嘉奖　　

○江南寿春镇总兵李奉尧奏、查勘亳州滨临涡河。因豫省漫水下冲。城垣间被浸损。州境东西北三乡。被灾甚重。南乡地高略减。得旨、地方官所办赈务如何。灾民皆受实惠否。据实奏来　　

○山东巡抚国泰奏、准豫省咨称、仪封漫口。所需进埽料物紧要。现贮北岸厂内秸麻。若必俟豫省委员转运。不免稽迟。臣行抵曹郡时。即将运送协济料物。委员径抵东坝工所交收。并于办秸一百五十万束原数外。多备秸四十万束。运至曹单厅贮备。得旨、所办可嘉。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千六十五


大清高宗法天隆运至诚先觉体元立极敷文奋武孝慈神圣纯皇帝实录卷之一千六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。九月。丁亥朔。上诣清宁宫祭神　　

○谕、朕此次诣盛京恭谒祖陵。跸路出山海关而行。凭览关城形势。屹然雄镇。明季于此置大员。设重兵拒守。以防我朝。而大军每从沿边诸隘口直入。如践无人之境。可见险固不足恃也。然以当时盛京而论。有此关控扼其中。内外气脉不能贯注。即由他路入边。而彼终得挠我之后。所以天聪三年。太宗文皇帝亲统大军征明。进围燕京。仍复释之而去。圣谟深远。未尝不筹虑及此。迨后攻克永平、滦州、遵化、皆留将督兵驻守。或欲藉以为内外夹攻山海关之策。乃代镇之贝勒阿敏、乖张怯懦。竟弃已得之各城而归。太宗愤甚。数其罪而责之。虽贷其死而全亲亲之谊。遂不复躬总六师入边。亦深以山海关中隔为难也。洎乎闯贼陷阙。明社遂墟。吴三桂乃开关迎请王师。为之复仇戡乱。于是我睿亲王、即率劲旅入关。一战而歼贼众。追逐李自成、至京城而遁。克集大勋。恭奉我世祖章皇帝定鼎燕京。统台寰宇。用奠我万世丕丕基。夫同此山海关也。前则屡图之而不得其机。后则直入焉而无所于阻。盖上天眷佑我国家。诚非意计所能豫及。而所谓在德不在险者。于此益见。迄今追思。更不禁感鸿贶而凛景命矣。且自出关后。途中所经。城郭则宁远、锦州、广宁等处。山川则松山、杏山、大凌河、萨尔浒、尚间崖、浑河等处。悉我太祖太宗艰辛百战之地。历历在目。溯自兴京肇迹。辽沈迁都。业基于勤。而谋成于断。皆世世子孙所当深念者。朕自临御以来。每间日恭阅列祖实录一册。周而复始。于创业垂统之迹。敬识之弗敢忘。前此癸亥、甲戌、再临陪都。展谒陵寝。所历川原形胜。因见徵闻。并为诗篇以纪。而萨尔浒一战。破明四路之兵二十余万。远近承风震詟。尤为缔造鸿规。向曾亲制书事长篇。昭示来许。昨岁为全韵诗。于太祖太宗大烈耿光。咸志述成什。端委毕该。洪纤具备。实足以垂法守。非仅托为吟咏而已。兹戊戌秋、三莅斯土。境之履者益以习。迹之著者益以析。其或地名今昔传讹。介于疑似显晦间者。复周诹而深考之。乃得晓然于心而无所惑。夫以朕之景仰前型。勤恳若是。必三至乃得晓然于心。凡我子子孙孙。绍登大统者。可不体朕志以为志。眷怀辽沈旧疆。再三周历。蕲于祖宗遗绪。身亲而目睹哉。至于朕叩谒永陵、福陵、昭陵。每至必泪随声涌。瞻恋不忍去。此非可以强致也。夫太宗为朕之高祖。而自太祖以上至肇祖。虽递推递远。然追溯水源木本。一脉相承。则固甚亲而甚近。且奕禩之昇平景运。皆昔日艰难开创之所留贻。永言思之。岂能不痛。理也亦情也。我后世子孙。诚能遵朕此旨。处尊位而常缅前劳。览当年原巘而兴思。拜旧里松楸而感怆。自必凛然于天眷之何以久膺。憬然于先泽之何以善继。知守成之难。兢兢业业。永保勿坠。则我大清累洽重熙之盛。洵可绵延于亿万斯年矣。非然者或轻视故都。而惮于远涉。或偶诣祖陵。视周延揽古迹。而漠不动心。是则忘本而泯良。设有其人。即为国家之不幸。实不愿我后嗣之若此也。子若孙可不恪奉朕训。而知儆惧乎。历代事迹湮远。姑不具论。即如胜国。洪武草昧初开。未尝不得之艰苦。而中叶以后。罔念厥祖。若正德之荒淫荡佚。恬不为怪。嘉靖、万历、天启之昏庸逸乐。阿柄下移。以致权臣奸宦。相继而擅威福。乱政害良。此数君惟知蒙业而安。于国事懵然罔觉。虽未及身而丧。不数传而驯至灭亡。使有能奋然振兴。追念洪武之旧图。励精求治。未必不可挽回于未造。而晏安酖毒。终于不可救药。自覆厥宗。殷鉴甚近。尤足为炯戒耳。或我子孙。尚知遵朕此旨。欲莅陪京。而其时无识之臣工。妄以为人主当端处法宫。综理庶政。不宜轻出关外。此即我朝之乱臣贼子。当律以悖命之罪。诛之毋赦。盖盛京为根本重地。发祥所自。后世不可不躬亲阅历。昔我皇祖曾三举斯典。朕今亦三次矣。如升殿、祀神、阅射行赏之类。仍循成例。而于三陵之察红桩。移近居。及葺盛京旧有之坛庙。以至沿途之缮城垣、检核各库诸事。则皆前两巡所未及。而今悉举而行之。益可见临幸之有益矣。十数年后。朕躬若尚如今日之康强。仍当再修上陵之礼。然尚须有待。嗣后每阅三年。即派皇子二三人。恭谒祖陵。每次于秋冬间启行。途间既不烦修治桥道之劳。而傔从无多。更可不豫安营顿。俾之历览旧京风土。自皆惕然动念。感天佑而仰祖功。无负朕谆切垂训之意。钦承毋忽。将此通谕中外。并录一通。交尚书房存记。其三年一次简派皇子之事。届期著军机大臣请旨　　

○又谕、浑河发源遥远。自东北来、入英峨边门。西流几及千里。会辽入海。萦护三陵。滋演万年灵脉。长川襟带。兼卫陪都。厥功甚钜。自宜虔崇庙祀。以答神庥。著交迈拉逊、德成、会同将军、府尹、于盛京城东。度地鸠工。奏闻请帑。兴建河神庙。以昭妥侑　　

○谕军机大臣曰、德福等奏、据该典簿呈称、东庑添设礼亲王等六案。请每案酌添厨役五名。共添三十名。臣等公同商酌。令于各项厨役内、通融派拨。惟祫祭及孟春时享日。如额设厨役不敷。再行奏请酌添数名。以供祀事等语。所奏非是。东庑添设各案。所需牲牢笾豆。为数有限。何至每案请添厨役五名。明系承办各员。希图混冒。该堂官既知可以通融派拨。即应将所呈驳饬。何以复为此奏。并称如或额设不敷。再行酌添数名。显系豫为将来加增地步。顷令军机大臣、就近询之钟音、亦以为不应如此办理。看来此事断非德福之意。至吴玉纶、系汉堂官。亦未能办理及此。必系扎郎阿一人主见。伊系赞礼郎出身。与太常寺官员、及典簿等素相熟识。故尔心存照顾。而德福等不加体察。遂率行扶同入奏耳。著传谕德福等、即将此事、因何如此奏办情形。据实明白回奏。勿稍徇饰干咎　　

○又谕、据正黄旗满洲都统奏、云南镇雄营参将达福病故。所有应分赔掩埋阵亡瘴故骸骨银两一千一百五十九两零。并无产业。请将伊子永海、马甲饷银。按季坐扣一半完项等语。达福、不过一参将。并非武职大员。且系掩埋骸骨之项。为数自属有限。何以该参将名下、分赔至一千一百余两之多。则不必赔而开销又当凡几。此事原办时。必有情弊。或因达福已故。可冀宽免。故于伊名下分赔独多。亦未可定。著传谕李侍尧、即将此案彻底通查。已开销若干。应赔之数共系若干。原系何人所办。几人承办。作何分赔。达福名下赔数。因何如许之多。有无影射情弊。详悉查明。据实覆奏。寻奏、达福分赔等项。并无影射情弊。请将该员应追银。著落前抚臣明德、及军需局员、与未能妥办之历任督抚。分股摊赔。下部议　　

○戊子。上自盛京启銮。回京师　　

○遣官祭历代帝王庙　　

○遣官祭都城隍之神　　

