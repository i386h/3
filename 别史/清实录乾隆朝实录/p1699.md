<!-- { "loadSidebar": true } -->
○谕曰、托庸奏、江浙等四省。现议贡监收捐谷石。运补京通仓贮。请将安省常平谷一百六十余万石。先行碾米。分附粮艘带运一摺。虽其酌剂积储。颇见勇往。然朕熟筹此事。于仓庾民食。实在有无裨益情形。即九卿覆准侍郎英廉条奏本案。并可无庸亟事举行也。陈编所载余三余一之文。固为足食本计。第在当时。原属地广人稀。又列国各守其封域。持筹者可以随宜措置耳。以今幅陨之广。生齿之繁。岁即屡丰。而三农生谷。祇有此数。采购于官庾。捐输于绅士。条款虽殊。其为地方所产则一。与其辗转挹注。名异实同。又何如即以此留之民间。俾饔飧倍为饶给乎。朕御极以来。曾议直省仓贮。宽裕买补。旋闻市价增长。即令停罢。盖以小民未获将来粜贷之利。而先受目前食贵之艰。譬诸日资四鬴者。先夺其一二。而语之曰。吾将为尔他日待哺计也。彼不生感而生怨矣。此中先后得失。其理较然不爽。况朕念切民依。偶值偏灾。即截漕动以亿万计。而年来粮艘正供自足。太仓之粟。可余备二三年而赢。此亦足矣。计臣即鳃鳃较量。朕皆不以为然。国家昇平富庶。内府外府。均为一体。凡官廪兵糈岁支之数。岂阙于供。若以补漕粮而议捐谷。又因议捐谷而先运常平。不独徒费输挽之劳。且他省闻风踵事。地方因缘垄断。必致米价踊腾。闾阎转滋弊累。即云不动声色。似此多立规条。转相仿效。其为声色。更何待言。揆之经常不易之道。惟为民食留其有余。国用自无不足。居今承平日久。户口增而产米祇有此数。倘民间或遇必资通融协济之处。亦不过临时善为补偏救弊耳。无他一劳永逸之计也。至执三十年制因用之说。拘文牵义。更制而事不可行。譬之封建井田诸旧法。又岂可复议于今日哉。所有托庸。碾运常平谷石之奏。不必行。其江浙四省。贡监收捐本色之例。并著停止。将此通谕中外知之　　

○命赏给原任布政使亢保。道员职衔。前往哈密办事。更换三宝回京　　

○庚辰。上御乾清门听政　　

○辛巳。孝慈高皇后忌辰。遣官祭福陵　　

○河南巡抚叶存仁奏、河南满营官署兵房。坍塌四百五间。请借余息银修理。分季扣还。得旨允行　　

○予大学士梁诗正、吏部尚书陈宏谋、各官房一所　　

○是日起。上以孟冬享太庙。斋戒三日　　

○壬午。谕、前御史戈涛奏请。刑部司员。分别题缺选缺一摺。经吏部议覆准行。第该部为直省刑名总汇。谳牍纷繁。动关民命。办理必需得人。较各部情形。原有不同。若概令按司分定题选各缺。则才猷出众之员。既因适无题缺。不免守株以待。而循分供职者。又或遇缺。仅依资俸迁就题升。于司分人材。均多隔碍。非所以重刑名而示鼓励。所有刑部各司员缺。仍照从前所定咨二留一旧例行。如该堂官。有不能虚公甄择。或致瞻徇爱憎情弊。自难逃朕洞鉴。御史等亦可执其实据。即行参奏也　　

○又谕、前宗人府。为斐苏之子袭职一事。将伊家谱进呈时。朕经降旨。俟回銮。将伊诸子带领引见后再定。今外间传言。宗人府与斐苏不合。是以将贝勒降为奉恩将军等语。此必无之事也。伊诸子尚未引见。何遽有此捏造妄传。若斐苏诸子内。果有尚堪造就者。引见时。或封贝勒。贝子。公爵。皆出自朕恩。岂该衙门所能专主者耶。著交宗人府。将斐苏之子。及袭职有分之人。照例带领引见　　

○又谕曰、扎萨克图汗巴勒达尔。皇控副都统留保住。迎请哲布尊丹巴呼图克图之呼毕勒罕。途次妄自尊大。欺凌伊等。并向番子需索金两皮张等项一案。朕令军机大臣询问。据留保住称、并无需索之事。途次因巴勒达尔。肆行滋事。曾经约束等语。询之随往章京等、语亦相同。巴勒达尔。所控留保住需索金两皮张。系一面之辞。并无实据。又不值因此提巴勒达尔质问。及究讯章京等。但留保住。系特派前往照料之人。巴勒达尔等、即有不晓事体之处。亦祇当开示训诫。乃谓其汗。公。及扎萨克等不堪。及伊等请见。复不肯见面。并令众人下马。不与巴勒达尔同行。令其与章京等同行。种种倨傲。俱属不合。且伊等呈递丹书克。原系喀尔喀之事。与留保住无涉。又何必争坐次耶。此皆由留保住糊涂所致。至巴勒达尔。亦非安分之人。伊等往迎呼图克图之呼毕勒罕。自应约束属人。乃欲取巧。少给番子价银。勒买羊只。并欲在现有禾苗地亩内住宿。亦属非是。留保住。著革去副都统。在理藩院郎中上行走。巴勒达尔。亦著严行申饬　　

