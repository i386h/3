<!-- { "loadSidebar": true } -->
○谕、据漕运总督托时奏称、浙江绍兴前后二帮漕船、一百五十七只。因乾隆二年。截留漕粮十万石。接济闽省。将粮船减存在次。旗丁等于未奉截留之先。领过漕截银、二万五千四百两。行月银、四千二百两。俱应追还。嗣经部议。从乾隆己未年为始。分作三年扣完在案。但查此项漕船。在先领过钱粮。俱为办公支用。逮减存之后。苫盖漕船。养赡家口。均系各丁设措应用。俱待本年应领钱粮。清还逋负。办理新漕。若于减半月粮扣除之外。再入年限扣除。则丁力不无竭蹶。倘蒙天恩、将该帮应领本年减半粮银、七千一百一十三两零扣除。抵作乾隆己未年应扣银两外。其余未清银两。自乾隆庚申年起。分作三年扣完。则各丁运费从容。不致拮据从事等语。著照托时所奏。将绍兴二帮运丁未清银两。自乾隆庚申年起。分作三年扣还。以纾运丁之力。该部即行文漕运总督知之。　　

○和硕庄亲王允禄等奏、遵旨查明介福、庆泰、二佐领。一系康熙八年、佟国纲等移入上三旗时、由正蓝旗带来。一系康熙四十年、恩赐温宪公主。俱应照原定为勋旧佐领。杨姓、唐姓、秦姓、祖父远年丁册。开在佟姓壮丁之内。应作为带来奴仆。但自康熙年间。丁册俱开一户。且注有姻亲字样。与八旗开档养子不同。仍应作为另户。潘姓、傅姓、董姓、为佟姓带来投诚之汉人。俱为另户。并造入佐领根源册内。饬令名下画押。以杜后来争端。都统策凌。并不细查确据。辄作为带来人。又不将带来何项之人声明。实属不合。平郡王福彭。虽作为奴仆。仍未将另户户下查明。亦属疎忽。均应请交各该衙门分别议处。得旨。介福、庆泰、佐领缘由。既经王大臣等查明定议。著照议办理。平郡王、策凌、互相参奏。如果从公事起见。自于旗务有益。但因伊等素日有隙而有此举。且策凌于平郡王参奏之后。复行奏辩。词句乖张。更属不合。策凌著交该部严加议处。平郡王著交宗人府察议。　　

○吏部尚书性桂、以老病乞休。得旨。卿才品优长。简任铨衡。正资料理。览奏以老病求罢。情词恳切。著以原官致仕。该部知道。　　

○户部议准、调任福建巡抚卢焯疏言、遵旨查明田少丁多之平和、永安、清流、等三县、额徵丁银共一万一千四百八十两有奇。应照乾隆二年。该省南平县匀徵之例。每田粮一两。匀徵二钱。共减免银七千三两有奇。从之。　　

○礼部议覆、朝鲜国王李昑表请、颁发该国订正列传印本。查该国王先祖李倧、继立被诬。业蒙世宗宪皇帝昭雪。宣付明史馆。确考删定。并经先行颁发抄录列传。伊祖事迹。已有定论。且明史卷帙浩繁。刊刻尚未告成。应俟报竣之日。刷印颁示。至所进礼物。可否收受。或留准作正贡。请旨遵行。得旨。该国王请颁发伊本国列传。情词恳切。朝鲜列传。既已成书。著照所请、先行刊刻刷印颁给。以副朕柔远之至意。其进献礼物。停其收受。仍留准作正贡。　　

○两江总督那苏图奏、江南上江营房。从前并未定岁修章程。请照下江之例。一体酌给。得旨。著照那苏图所请行。该部知道。　　

○河东河道总督白钟山奏、河东管河佐杂。除兼管地方之郑州州判等六员。属河东而实隶江南之沛县管河主薄等三员。均有养廉外。其余八十五员。未设养廉。请照江南河员之例。每员酌给银六十两。得旨。著照白钟山所请行。该部知道。　　

○漕运总督托时奏、粮艘回空。领运千总。督同正丁料理一切后。坐粮厅、监督衙门、给与限单。令其赶同随帮、管押南下。总押丞倅。引见后、部给限单。赶帮督押前进。逾限指参。得旨。著照所请行。该部知道。　　

○以编修肇敏、充日讲起居注官。　　

○以镶白旗汉军参领王进泰、为镶黄旗汉军副都统。　　

○丙子。谕、近年以来。直隶地方。收成歉薄。民食艰难。从前议开海运。以资接济。续经奉天将军额尔图、奏称锦州等处、米谷加贵。请永禁海运。部议准行。比时朕降谕旨。今岁直隶收获平常。仍照朕旨行。明岁再照伊等所请行。朕闻秋冬收获之后。各商民携带资本。前赴海城、盖平、等处。采办杂粮。祗因时届隆冬。海风劲烈。舟楫难行。已将所买粮石。收贮各店。春融装运。该商民惟恐地方有司。遵照明年停运之议。闭遏留难。甚为惶惧。朕思商民此粮。购买在先。暂时存贮各店。不应在明年禁止之内。且奉天素称产米之乡。虽因贩运过多。价值视昔加贵。然较之直隶歉收之地。待粟而炊。其情形缓急。实相迳庭。著俟明年内地麦熟之后。再海运禁止。此亦酌盈剂虚。有无相通之道。该部可即行文传谕直隶总督、奉天将军等。并出示令商民知之。　　

○户部议覆、大学士仍管川陕总督查郎阿等疏言、陕西捐谷事例。原题未尽协宜。酌核改正。一、前抚臣崔纪、于各属州县议捐谷共四十三万石。汉兴、绥德、等六府州县。不议捐贮。请按计情形。定额捐收。应如所请。除分别州县大小繁简。并原未议贮谷之府州县。一例酌量捐贮外。其不近水次之州县。加倍贮积。共捐贮谷三百二十九万二千石。一、陕西多种杂粮。崔纪止令交纳谷麦。所出无多。谷价必贵。请通融收贮。应如所请。米豆麦三色均纳。一、各属粮价。贵贱不齐。崔纪议令通省每谷一石。折银五钱。麦一石。折银一两。殊未平允。请酌定数目。应如所请。照各属时价。酌定捐收。一、陕西捐监。向来名数有限。请外省之人。亦准捐收。应如所请。在陕之商贾子弟。愿捐者准其报捐。一、榆林、延安、绥德、三府州属。地届极边。徒恃捐监。恐难足额。请分别品级。加捐封典。查停止捐纳。独准捐监。原为广育人材而设。至封典出自殊恩。非可幸邀。应无庸议。一、捐收谷石。费用繁多。崔纪议捐监一名。收公费银一两。实属不敷。请酌量加增。应如所请。捐监一名。收公费银四两。二两留本省充公。二两随季册解部。一、粮石存仓。盘折鼠耗。势所不免。陕省向无额外收耗之例。请量予开销。应如所请。次年以后。三年之内。每石每年、准其开耗一升。三年后、不准再开。一、沿边仓储。较内地尤为紧要。崔纪因议捐贮。停止采买。现今陕属州县。年多丰稔。请仍及时采买。应如所请。将榆、葭、所属州县、库贮银两。发给粮价平贱处采买。价昂即行停止。从之。　　

○以编修徐铎、提督山东学政。侍讲喀尔钦、提督山西学政。刑科给事中黄祐、提督福建学政。司经局洗马赵大鲸、提督江西学政。编修沈昌宇、提督广东肇高学政。侍读张灏、提督广东广韶学政。　　

○丁丑。谕、朕因畿辅一带。收成歉薄。已加恩格外。将雍正十三年、乾隆元年二年分、地方未完之钱粮。及缓徵停徵之项。将来分年带徵者。悉行蠲免。以资休养。查宣化、永平、等各府州属。徵收钱粮。有银米豆兼徵者。有专徵米豆本色及草束者。其米豆等项。若有未完。亦系地粮民欠。所当一体加恩。概与豁除。以省闾阎将来追呼之扰。再旗退地亩、及入官地亩、所有租银租粮、实欠在民者。著总督孙嘉淦、确查明白。一并蠲免。该部可即行文传谕知之。　　

○调原任浙江海防道朱定元、来京引见。　　

○戊寅。上诣皇太后宫问安。　　

○赏故喀尔喀扎萨克多罗郡王多尔济扎尔银两。遣官祭奠。谕曰。喀尔喀王多尔济扎尔、前称患过痘疾。今来京又患痘疾溘逝。想伊等并不确知曾否患痘。冒昧前来。甚属可悯。著行文遍行晓谕蒙古扎萨克等。若有不确知患过痘疾者。著不必来。　　

○大学士伯鄂尔泰等遵旨议、总管八旗算法、太仆寺少卿成德、钦天监监正、加太常寺卿衔明图、二奏。据成德请于东西两翼。南北适中之地。建立专学。明图亦称宜立专学。成德请额设算学生。满洲、蒙古、汉军、共四十八名。汉人十二名。明图请满洲、蒙古、汉军、共额设一百一十二名。查算学最为纤密。肄习必藉专功。应于钦天监附近建专学。不必两翼各设一学。算学生额数。满汉共设三十六名。满洲、蒙古、汉军、于八旗官学内、曾学算法、资质相近者选取。汉人、举贡生童、世业子弟、俱令呈明国子监。移送该学考取。又成德称教习之法。钦遵御制数理精蕴。次第教授。线、面、体、三部。各限一年。七政、共限二年。明图所奏、不及七政。查七政为时宪应习要法。应一并分年学习。成德称、算学应设助教一员。教习二员。明图请设教习四员。查官学俱有助教教习。算法既建专学。亦应添设助教一员。教习二员。成德称算学生、应分别考用博士、天文生、等缺。明图请交吏部定议选用。查钦天监博士、天文生、系专用算法之员。自应将算学生考用。但事关铨选。应仍交吏部定议。又成德称新设算学。请命通晓算法之顺天府府丞梅珏成、原任侍郎何国宗管理。明图请即命成德管理。查成德原系总管八旗官学生算法之员。请仍交管理。梅珏成、何国宗、深明算法。现充增修时宪书、算书馆总裁。应令协同管理。得旨。依议。明图、成德、两人意见。本属相同。而特行两议具奏者。不过推卸己责之意。若此、则竟无承办之人矣。甚属不合。著将明图、成德、交部察议。　　

○是月。直隶总督孙嘉淦遵旨覆奏、禁止烧锅。臣前两经奏请弛禁。原称宜于歉岁。不宜于丰年。目今各属歉收。曾经出示禁止。兹步军统领衙门。拏获烧锅数起。且皆山西之人。盖以天下行商坐贾。大抵皆臣乡曲。不独直隶一省。烧锅一项。当臣未为直督之先。已在此地造酒。非臣既为直督之后。始于此地开锅也。八沟同知、所管地方辽阔。自宜添员办理。其应设何员。驻劄何地。分管何事。查明妥议。再行具奏。至直隶情形。地多圈占。士农失业。旗民杂处。户口不清。漕运、河工、边兵、水师、头绪纷繁。加以连年水旱。仓储空虚。饥寒所迫。窃匪时有。莅任伊始。又不敢轻为操纵。妄事更张。伏祈稍宽时日。俾得广咨熟筹。如果确有所见。自当次第条陈。得旨。所奏俱悉。前谕卿者。非谓卿甫到直。而山西之人。群来直省开烧锅也。盖为是营生者。山西之人居多。而两次宽禁之奏。实出于卿。是以外边不能无物议。谓卿周旋乡曲。将来直省之烧锅。必不似前严禁矣。朕既闻此言。若不以告卿。是待卿不以诚矣。朕亦知卿不出于此。但此犹其一端。至卿所举目下所宜行者数条。朕实望卿竭力宣猷。必使灾黎有起色。方慰朕怀也。　　

