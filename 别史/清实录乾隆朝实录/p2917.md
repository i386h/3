<!-- { "loadSidebar": true } -->
○谕、据顺天府具奏、有圆明园正白旗满洲护军八十三、成泰、德泰、因争地亩。私写呈词。封交庄头刘希贤。刘希贤令伊妻掷于香河县知县轿内等语。护军八十三等。俱系旗人。若为争地具呈。理应在该旗佐领处投递查办。否则在该营大臣、及步军统领衙门、并部院具呈俱可。乃任意写呈。交与庄头。转掷与知县。是何规矩。旗人地亩。皆在州县所管地方。若互相效尤。滥行在州县呈递。于旗人体制。大有关碍。著将八十三等、革去护军。交刑部、并传集案内人证。审明从重定拟具奏。并著通行八旗。嗣后旗人地亩。有应控事件。俱在各该旗佐领具呈查办。如该旗佐领不行办理。准其在该部、及步军统领衙门呈递。此内如有干连民人情节。由部咨行严查办理。有何不得申明。如经此次晓示后。仍有往地方官处滥控具呈者。除从重治罪外。该管大臣官员等、俱严加议处。断不轻贷。将此通谕八旗各营知之。　　

○又谕曰、盛京户部侍郎员缺。著鄂宝补授。其漕运总督员缺。著毓奇补授。山东修理运河东西堤岸。前已降旨令陆燿同办。该处巡视漕务。毓奇素所熟悉。与其添一生手。于事转属无益。所有巡漕事宜。仍著毓奇兼管。都察院毋庸再行奏派。　　

○谕军机大臣等、德成奏请、伊家河停止每年岁修之例一摺。据称从前开挖伊家河。于石林口等处筑堤一道。并于潘家屯、建做滚水坝。引黄济运。此即湖水仅能济运、毋庸旁洩之明验。现在湖水浩大。因青龙冈黄水漫溢所致。大功不日告成。黄水断流。水无来源。日渐消落。是何裕城所奏、请定每年岁修之例。理应停止。以杜虚糜等语。德成此奏。似有所见。挑挖伊家河。原为分洩漫水下游去路。即日豫工合龙。则水无来源。东省微山诸湖。不致复有漫溢之患。每年岁修。似可毋庸定为成例。致开工员藉端冒销之渐。著传谕阿桂、于河工蒇事后。顺道覆勘。体察该处水势情形。是否应如德成所奏、将岁修停止之处。据实悉心妥议具奏。不可因何裕城前经奏请开挖。稍存回护之见。德成摺、并著钞寄阅看。将此遇阿桂奏事之便、传谕知之。　　

○又谕、据黄仕简奏、会同杨廷桦、亲赴各庄。连日搜捕。前后拏获杀害汛弁、及械斗伤人、放火抢夺之彰化诸罗各犯。共二百六十名。将审明起意纠党、焚庄抢杀各要犯。先行正法示众。现在漳泉人心怗服。各处均属宁谧等语。所办实属可嘉。已于摺内批示矣。台湾刁民械斗一案。黄仕简一闻禀报。即带兵渡台查办。将首夥要犯。拏获多人。陆续审明正法。地方宁静。办理甚属妥速。前已降旨交部议叙。著再赏给黄仕简上用大荷包一对。小荷包二对。以示嘉奖。现在事已平定。余党亦陆续擒获。台湾已无可查办之事。内地亦关紧要。著传谕黄仕简、将余犯审明定拟后。即回本任。所有善后事宜。告知孙猛、杨廷桦、妥协经理。实力整顿。将此由五百里谕令知之。　　

○又谕曰、福建提督黄仕简之子黄秉淳、现任湖南沅州协副将。平日于营伍诸事。是否能留心整饬。量其才具。将来堪胜总兵与否之处。著传谕舒常、秉公据实覆奏。　　

○是日起。上以祭社稷坛。斋戒三日。　　

○丙寅。谕、朕此次恭谒陵寝。御前大臣乏人。著拉旺多尔济、作为御前大臣随往。　　

○吏部议覆御史李翮奏称、散馆改部人员。请以到部之日为始。与各项期满人员。较年分浅深。挨次题补。应如所奏。再查在部各项人员。如何统较题补。定例未有明文者。并应一体办理。请嗣后各衙门主事缺出。将学习期满进士、选拔贡生、捐纳、议叙、主事。俱自期满奏留之日为始。庶吉士散馆、及现任小京官中式进士以部属用、并现任小京官、由各该处奏明分部补用、留部升用者。俱自奏准到部之日为始。计其实在行走日期。按题选各缺。统较先后挨补。又从前进士学习、及议叙捐纳人员。有未满三年。先行奏留者。亦扣满三年。方准与各项统较。从之。　　

○调正黄旗满洲副都统果星阿为山海关副都统。镶白旗汉军副都统德明、为镶蓝旗满洲副都统。以镶黄旗满洲印务参领萨克慎、为镶白旗汉军副都统。　　

○丁卯。祭先师孔子。上亲诣行礼。　　

○谕、据明兴查奏、县丞金凤彩、大计革职。系原任巡抚国泰、挟嫌填入不谨。请将随同补揭之道府、交部议处一摺。金凤彩、虽系微员。该道府因其平日办事认真。于大计时、业经注列一等考语。乃国泰以其争论阳谷县聚众一案。临时将该员填入不谨项下。道府并不与闻。迨发本后。始签发揭式。由于易简移行。照缮补揭。考绩大典。黜陟攸关。国泰、于易简、竟敢挟嫌任性。徇私废公。即此一节。国泰、于易简、已有取死之道。至该道府、于巡抚勒令照缮补揭时。并不访查确实。即行补揭。究有不合。所有登莱青道何泽传、莱州府知府季世法、及原任阳谷县知县安徽广德州知州郑飞鸣等、著交部议处。金凤彩、著该部带领引见。　　

○调正蓝旗汉军副都统玛兴阿、为正黄旗满洲副都统。以原任福建福宁镇总兵范宜恒、为正蓝旗汉军副都统。镶蓝旗蒙古印务参领永泰、为镶红旗蒙古副都统。　　

○戊辰。祭大社大稷。上亲诣行礼。　　

○命建辟雍于太学。谕、稽古国学之制。天子曰辟雍。所以行礼乐。宣德化。昭文明而流教泽。典至钜也。朕此次释奠礼成。念国学为人文荟萃之地。规制宜隆。而辟雍之立。自元明以来。典尚阙如。自应增建。以臻美备。著派礼部尚书德保、工部尚书兼管国子监事务刘墉、侍郎德成、敬谨前往阅视。度地鸠工。诹吉兴建。落成之日。朕将举行临雍典礼。以昭久道化成之盛。　　

○又谕、据德保等、将辟雍图式呈进。自应仿照礼经旧制。度地营建。即著派德保、刘墉、德成、总司其事。敬谨承办。以光盛典。　　

○调锦州副都统安临、为宁古塔副都统。镶黄旗蒙古副都统成策、为锦州副都统。　　

○己巳。遣官祭昭忠祠。　　

○谕、据富勒浑等奏、督缉逸匪。及移会黄仕简等查办一摺。内称台地业已宁怗。该参镇等、随同查办。果否尚知悔惧。奋勉出力。现在秉公确查等语。显欲为台郡已革文武各员、开脱市恩之地。殊属错谬。已于摺内批抹矣。台湾械斗一案。皆因该处文武各官。平日废弛玩纵。以致酿成事端。又不立即擒灭。甚至该府苏泰、罔顾大体。出示劝和。希图将就了事。种种姑息养奸。非寻常贻误地方可比。前已降旨革职拏问。令该督等派员解送刑部。审拟定罪。必当严加惩治。俾地方官知所儆畏。庶得政理而民安。乃富勒浑等、竟欲为该员等豫存开脱地步。此等姑息市恩。最为外省恶习。前此巴延三、于署崖州事革职知县徐藩、先以讳匿欺饰参革。后又以该员拏获匪夥。实心奋勉。奏请调取引见。前后两歧。业经降旨查询。今富勒浑等又有此奏。可见外省督抚徇庇属员。多方袒护。积习牢不可破。如果该官弁等、于搜捕贼匪时。猝至伤亡。尚可以功抵过。今不过随同搜捕。亦止系分内应办之事。该地方官何不于未经起事之先。购线躧缉。将奸民及早拏获。弭患未形。乃直至匪徒肆横无忌。蔓延两县。致劳官兵搜捕。方得全数擒获。地方宁静。该督等尚欲为之藉词开脱耶。朕综理庶务。照烛无遗。富勒浑等、尚敢以此等伎俩。轻为尝试。此风断不可长。富勒浑、雅德、著严行申饬。并交部严加议处。将此通谕知之。　　

○谕军机大臣等、李侍尧于上年奏请陛见。朕以西安城工。须毕沅在彼督办。将来工程完竣时。李侍尧并可顺道查勘。是以谕令暂缓来京。今既据奏此项工程。计蒇事之期。当在三年内外。一切鸠工办料。李侍尧道出西安。亦可详加稽核等语。所奏情节如此。自应准其来京。所有陕甘总督印务。仍著遵照前降谕旨。即令毕沅前赴甘肃接署。其陕西巡抚印务。即著图萨布暂行护理。将此传谕李侍尧、并谕毕沅知之。　　

○江南河道总督李奉翰奏、里河厅属五道引河内、惟太平河最近运口。每年经大汛、山水挟沙。汇注洪湖尾闾一带。普面漫滩。水行至此。滩土浮沙。往往停滞。现在洪泽湖水极小。应及此时一律挑深。计河长三千三百八十五丈。挑深自三四尺、至七八尺不等。现委赶办。再武家墩堤工。外系太平河。内系二河。两面临水。取土甚难。应即以挑起土、帮培高厚。报闻。　　

○以原任内阁学士扎勒翰、为光禄寺卿。　　

○以正白旗满洲。印务参领阳春保、为镶黄旗蒙古副都统。　　

○庚午。谕曰、贝勒扎拉丰阿、初封郡王。后获咎降为公爵。嗣因伊甚知奋勉。洊封至贝勒。复在内廷行走。出力年久。现在患病。不能即就痊可。著加恩封为多罗郡王。赏戴三眼花翎。以示矜恤。　　

○又谕曰、吏部奏、浙江桐乡县知县管嵩、籍隶江苏吴江县。距本任在二百里以内。请将该员扣除。另行铨选等语。管嵩、著即发往浙江、交该抚福崧、于五百里以外之缺。酌量对调。毋庸另选。并将此著为令。　　

○以故青海扎萨克固山贝子沙克都尔扎布子车尔登多尔济、故喀尔喀镇国公旺沁扎布子垂济扎布、各袭爵。　　

○缓徵山东邹县、滕县峄县、菏泽曹县定陶、钜野、单县、城武、济宁、鱼台金乡、嘉祥等、十三州县。乾隆四十七年分续被水灾漕粮。　　

○辛未。上启銮。谒泰陵、泰东陵。　　

○谕、朕此次恭谒泰陵。所有经过地方。著加恩蠲免本年地丁钱粮十分之三。该部即遵谕行。　　

○是日、驻跸黄新庄行宫。　　

○壬申。孝康章皇后忌辰。遣官祭孝陵。　　

○是日、驻跸半壁店行宫。　　

