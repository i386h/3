<!-- { "loadSidebar": true } -->
○湖广总督署四川总督文绶奏、北路解到番犯。应行监禁。但聚集一处。尚恐滋事。查省城司府、及成华二县。共有四监。应分为数处羁禁。以便防范。得旨嘉奖。　　

○又奏、从前军需奏销。系先将实销各数、题报完竣后。始将驳减银数核追。但为时既久。经手之员。一遇升迁事故。移查咨追未免拖延。请就案比较。如有核减。按款饬追。得旨、早应如此办理。何待今日。　　

○两广总督李侍尧覆奏八月二十一日。接奉谕旨。令臣亲赴粤西。即于二十二日起程前往。至应议安南互市一事。业准抚臣札商。臣因事关久远章程。未便率尔定议。容俟委勘明确。会商具奏。得旨、嘉奖。　　

○定西将军尚书阿桂、定边右副将军尚书公丰昇额、参赞大臣内大臣都统海兰察、副都统额森特奏、勒乌围为贼人巢冗。臣等分兵进攻。至甲尔日磉桥。用炮轰摧。并选楚兵内善于泅水者。令其潜由水底。系巨索于桥柱拽倒。以断其要路。至八月十六日。遂攻克勒乌围贼巢。及转经楼喇嘛寺。并攻获碉房寨落、木城石卡、六十余座杀贼数百人。夺获枪炮刀矛无算。得旨、此皆由上天垂佑尔等同心宣力。方能成此大勋。嘉悦之外。几欲垂泪。更当合力前进速成大功。以俟厚奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十九



大清高宗法天隆运至诚先觉体元立极敷文奋武孝慈神圣纯皇帝实录卷之九百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。九月。丙午朔。上行围。　　

○谕军机大臣曰、贵州知府苏墧、揭参督抚藩臬各上司、通同欺蔽一事。昨据舒赫德等奏到、初阅其揭内情节。殊堪骇异。如果属实。则是黔省上下一气。袒庇劣员营私舞弊。吏治实不可问。已派袁守侗、阿扬阿、前往秉公查审。今日都察院、兵科、又据揭转奏。复细阅其原揭。据称藩司因会审之贵阳府宋昱丁忧又恶遵义府于方柱素性认真。一并彻回改委席缵世交素好之贵东道佛德等承审。后复云总督必要将席丞开复。佛德以案情不实。不肯依办。互相争论等语。颇觉自相矛盾。既云佛德与席缵世交。改委专办。自当为之照应。何以又有不肯依办之事。即此一节而论。其情词、闪烁。已可概见。且佛德旗人。与席缵、又有何世好交谊乎。或者苏墧、探知有将伊纠劾之信。故为此先发制人之计。亦未可定。袁守侗等、务须详细研鞫。使其事水落石出。断不可稍存偏袒瞻顾之见。将此遇便传谕知之。　　

○是日、驻跸安巴究和罗昂阿大营。　　

○丁未。上行围。　　

○兵部奏、难荫人员。向归营卫应用班内选用。并无发标学习之例。恐未谙练。查满员难荫、外用绿营人员。令在京营学习三年。期满分别录用。汉员难荫、事同一律。请将难荫都司守备。于引见后。发回本省、随营学习三年。如堪造就。送部引见。分别补用。守备无庸分别营卫。至卫千总、乃督理漕运之员。非初任者所宜无庸议以卫缺。所有难荫千总把总。亦俱发营学习。期满在外拔补。毋庸送部。如营伍未谙者。展限学习。其实在庸劣者。奏请休致从之。　　

○又议覆、两广总督李侍尧奏称、塘兵专司递报。向由提塘募充。远驻各省稽察难周。现责成所在州县。严加甄别。遇有更换缺出。即由地方官选充。与提塘一体稽察。应如所请。并通行各省、一体遵办从之。　　

○是日、驻跸乌兰哈达大营。　　

○戊申。上遣侍卫春宁、赴避暑山庄皇太后行宫问安。　　

○行围。　　

○谕军机大臣等、据三宝奏、拏获邻省盗匪王南山等各犯审拟一摺。已批交行在军机大臣、会同三法司核拟速奏矣。至摺内叙述案情。称胡云珑、年长居首余依齿序、写立名单。即于神前结拜。将单烧化。尚无焚表盟誓情事等语。殊属非是。该犯既将名单烧化。非焚表而何。且该抚于按律问拟处。原称设誓焚单。即与盟誓焚表无异。于罪尚无轻纵。而摺内乃称其尚无焚表盟誓之语。岂不自相矛盾乎。外省办理审案。往往于万无可宽解之处。必曲为之解说。意存开脱。此皆奸胥劣幕。狃于相沿恶习。希图存此一线可原。以图积阴德。所见最为可鄙。三宝委任封疆有年。审办案牍。理宜详慎。何任其率行叙述。漫不经心若此。三宝、著传旨申饬。　　

○以内阁学士董诰、署工部右侍郎。　　

○是日、驻跸坡赉昂阿大营。　　

○己酉。上行围。　　

○谕曰、布政使郝硕。自赴西路督办粮储。实心催趱经理。从无贻误。按察使衔建昌道白瀛。承办军需。历经四载。自收复小金川、及进攻金川。一切不辞劳瘁。均属奋勉出力。郝硕、白瀛、著加恩各赏戴花翎。再刘秉恬、前此获罪。原系总督任内之事。伊自革职后。驻劄楸砥。总理粮运。两载以来。尚能留心经理。妥协尽力。并著加恩赏给兵部郎中。仍赏戴花翎。刘秉恬、务宜益加奋勉以副朕格外加恩至意。　　

○谕军机大臣曰、阿桂等奏、通筹直捣噶喇依贼巢一摺。该处进兵路径。阿桂躧探已久。自系成竹在胸。实有把握。方如此筹办。且自十七晚、官兵已陆续起程至昆色尔。而海兰察同各领队、现俱奋迅进攻。可望得手。自应听其照所拟妥速剿办。阿桂现既并力直捣贼巢。自不能复有多兵、派帮明亮。且阿桂如即能攻得噶喇依。则其余各处碉卡。贼众断难再拒。必皆自行溃解。况阿桂节次所筹。俱有成效。今大功已届垂成。更惟阿桂是恃。一切悉听其调度。第阿桂等统兵进攻以后。恐扎乌古等处贼人。潜至勒乌围。挠我兵后路。其事甚有关系。阿桂现派额森特、在转经楼前。科布曲山腿之下。驻劄攻打。以牵贼势。额森特虽尚未能上马远涉。而防守是其所长。著阿桂即劄知该参赞。令其在勒乌围一带。小心看守勿使隔岸之贼。得乘隙过河滋扰。或至稍有疎虞。　　

○是日、驻跸塔哩雅图昂阿西大营。　　

○庚戌。赐扈从蒙古王公台吉兵丁、及沙喇扣肯等食。并银缎有差。　　

○谕军机大臣等、昨阿桂奏、因勒乌围已得。整兵直取噶喇依贼巢。为捣其心腹之计。所筹甚是。果能将贼人巢穴攻破。其余碉栅。必皆不攻而溃。即逆酋贼党。亦更无由窜遁。自属正办。况索诺木之姑阿青。现在噶喇依居住。阿青即系与丹巴沃咱尔等。倡谋抗拒之人。尤为首恶重犯。而索诺木母、妻、亦俱在彼。一经攻克噶喇依。务即将各犯搜擒捕获。献俘诛磔。毋使漏网。阿桂现既筹办及此。以期迅速蒇功。自不得不注以全力。势难复分兵帮助明亮。设或拨兵渡河。先助明亮攻打扎乌古、阿尔古一带。俟攻克后。再回东岸。图取噶喇依。往返耽延。未免多需时日。万一贼酋得豫为之备。转于公事无益。是阿桂之不分兵帮助明亮。理势宜然。亦无足怪。第恐明亮见阿桂攻得噶喇依。自忖未能寸进。及向阿桂求助又不肯应允添兵。未免有碍颜面。而奎林、和隆武、亦各怀勇往好胜之心。设或因愧忿所激。毅然不顾。轻率一往。于事甚有关系。虽云不入虎穴焉得虎子。但亦须审度机要。权其利害而行。切不可冒昧攻扑。非但将军领队等、各宜自慎。即旗营屯土各兵亦不可令其轻冒枪石。今大功已逮垂成。一切倍宜保重。若明亮等不论利害。促令弁兵轻率扑碉。或至稍有闪挫。明亮等转不得辞咎。惟当斟酌妥为之。又昨阿桂奏、明亮于伊等进攻达思里之次日。亦即进剿。明亮此时、自已相机攻剿。或竟得其碉栅。亦未可定。设或尚未能进惟期留心体察。相机而前。或贼人力不能抗。弃碉遁逸。明亮等一面抢占。一面领兵往甲杂围打。若能擒获索诺木。及有名贼目。即其大功。但须试探明确而行。不可转为贼人诡狡所惑。再阿桂一路。军声甚壮。贼人自不敢撄锋恐其见明亮处兵力稍单。或从扎乌古、及纳木迪等处偷出。或从甲索一带潜来。皆足挠明亮军营后路。所系非小。明亮等务须实力严防。不可稍堕贼人诡计。勉之慎之。　　

○兵部等部议覆、陕甘总督勒尔谨奏称、巴里坤满兵、移驻古城。所遗官员衙署、并磨房、共三十五所。请将八所、分给八旗、照旧作为磨房。余二十七所、分给新增佐领、云骑尉、委署笔帖式等各衙署。及各项公所、义学、马圈。其官兵所遗房一千八百九十六间。内除临街兵房一百十六间。招商取租。作各兵红白赏项。并现在马兵、八百四十八名。每名增给房一间。新增步兵、养育兵、八十四名。每名给房二间。余房七百六十四间。分给八旗佐领。招商取租。亦归各兵红白赏恤项下造报。应如所奏从之　　

○调正白旗满洲副都统莽古赉、为盛京副都统。　　

○蠲免湖北孝感、钟祥、京山、荆门、安陆、云梦、应城、随州、应山、襄阳、宜城、枣阳等、十二州县。并武昌、武左、荆州、荆左、荆右、襄阳德安等七卫。乾隆三十九年旱灾额赋。　　

○以故四川松茂道属党坝长官司索诺木弟策旺丹怎、四川建昌道属阿得桥土百户羊祖子业咱、云南腾越州属户撒长官司赖君爱子邦杰、休致贵州思南府属朗溪司正长官司土官田大爵子宗启、各袭职。　　

○旌表守正捐躯之山东聊城县民楚小四妻徐氏。　　

○是日、驻跸张三营行宫。　　

○辛亥。谕军机大臣等、据陈辉祖奏、审拟参革郧阳府知府王采珍、承审典史蔡安弦、刀戮衙皂杨魁身死一案。于关要情节。均亲自动笔。改作杨魁自戕。辄将全案供状移易。以致是非倒置。请将王采珍、发往军台效力赎罪等语。王采珍以知府大员辄敢于承审属员戮毙人命重案。亲笔改换供招。捏叙仵作辩论。种种添设删抹。希图朦混结案。情节实为可恶著将王采珍拏交刑部治罪。并传谕陈辉祖、派委妥员。小心管解来京。沿途倘有疎虞。或致王采珍有畏罪自戕等事。惟陈辉祖是问。　　

