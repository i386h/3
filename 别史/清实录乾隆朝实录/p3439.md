<!-- { "loadSidebar": true } -->
○谕军机大臣曰、琅玕奏、据禀报耆民王万春等六十名。现交进京便员。照料起程等语。前恐各省耆民等情殷葵向。思欲远来效悃祝厘。此等年老之人。正须颐养。跋涉辛勤。转非朕安老引年之意。特明降谕旨。令各督抚转饬地方官。出示晓谕。不必来京。琅玕自应遵照办理。乃以浙省耆民。情词恳切。难以阻止。准其进京叩祝。殊不晓事。但该耆民等。业已启程前来此时亦不便令其中途转回。俟到京后查照向例。酌予恩赉。第恐附近京城各省督抚。闻知离京较远之浙江老民。尚准其进京庆祝。而江南、山东、直隶等省。皆欲从而效尤。各处年老之人。跋涉远来。未免长途劳顿。或因水土不服。偶生疾病。岂体恤高年至意。况前次恩诏内。已令各省查明。赉以粟布银两。是耆民俱经溥被恩施。各督抚等、务须仰体朕怀。不得因浙省耆民。业已来京。辄思踵事。即老民等再三吁请。亦应将前降谕旨内优加体念之意谆切晓谕。断不可令其前来徒滋劳顿。除就近传谕梁肯堂外。将此传谕江苏、安徽、江西、湖广、河南、山东、山西、陕西、各督抚。并谕琅玕知之。　　

○又谕、据苏凌阿等奏现在湖广军船。业已全数起竣。止余江西漕船四帮。赶紧办理。不日即可竣事统俟起卸全完。再趋赴行在叩觐等语。前以起卸回空等事。在在均关紧要。虽本年全漕抵通。较上年早至两月。办理尽属从容。而该仓场等必须亲身在彼督率。赶紧验收。方能使江广尾帮。及早回空受兑。是以谕令该侍郎等照例在南石槽接驾。不必前赴行在叩觐。著再传谕苏凌阿、刘秉恬、务须遵照前旨将现在抵坝军船。竭力起卸。一面即委员押催回空南下。俾得早回一日。即早兑一日新漕。方为妥善。该侍郎等、总不必急欲趋赴行在以致收兑稽迟也。　　

○又谕、据梦吉等奏、本月十五日。接得穆和蔺题本一箱。本箱破损封锁不全。当堂查阅。惟有批文一纸。内注写正副各六本。查点并无本章。其随本揭帖点单内开二十封。此外短少部科等、衙门揭帖五封。一面咨明直隶。沿途挨查。一面咨照河南补行题咨等语。各省具题本章。事关紧要。何致到通政司衙门、竟有本箱破损、本章全无之理。况沿途赍递。上下按站接替。赍本马夫。既见本箱破损。何以不行查明。遽为接递事关题本。不可不彻底根查。除就近谕知梁肯堂派委员弁。逐站挨查外。著传谕景安。一体严行查究。其本箱破损。本章全行失去究系起自何站。是否另有别情迅速查明具奏。　　

○戊戌。上御万树园大幄次。赐哲布尊丹巴呼图克图、噶勒丹锡哷图呼图克图、及众呼图克图诺们汗喇嘛等。并蒙古王、贝勒、贝子、公、额驸、台吉等宴赏赉有差。　　

○谕、本年乃朕八旬大庆。寰宇普被恩膏宗室觉罗内。永远圈禁人等。亦应加恩曾命宗人府。将此等所犯情节查明具奏。今据宗人府将空房圈禁宗室觉罗原犯情节查奏。此内宗室平住、明强、博端、觉罗舒明阿、安福、巴通阿之妻孀妇、及闲散觉罗花沙布之女等七名口。原犯情节。尚属可原。著加恩俱行放出。仍交各族长严加约束。如不安分。复又滋事。不但圈禁。仍加重治罪。将此交宗人府明切晓谕。其情节较重者。照常圈禁。　　

○吏部议、失察句容县粮书侵蚀钱粮之历任该管上司。及前任两江总督李世杰等。照例分别降调。得旨、江苏句容县粮书。侵蚀钱粮漕米一案。该省各上司漫无觉察。锢弊相沿。以致奸吏蠹书。吞侵银米。累万盈千。重徵累民。莫此为甚。非寻常失察可比。是以将总督书麟、革职拏问。发往伊犁效力赎罪巡抚闵鹗元、知情不举。定以重辟。李世杰、系前任两江总督。在任已历一年。于此等重案。不能先事严查参奏。其咎实与书麟相埒。本应严加治罪。姑念伊平日尚属能事。现已年力就衰。染患两腿软弱之疾。亦难望其就痊。今在京供职。步履维艰。不能当差办事。且伊藉隶贵州。距京较远。李世杰著加恩以原品休致。令其回籍。所有历任失察之该管司道府等官。均照该部所议。刘墫、著革去职衔。成汝舟夏家瑜、鹤龄、张铭、金汝圭、初之朴、俱著革职。索宁安、方炜、著降二级调用。余依议。　　

○己亥谕、直隶盗犯马十一案。司道府县等、审办迟延刘峨未经查催。尚系因公失察。非江苏高邮句容、两案。书吏冒徵侵蚀。有累闾阎书麟并不据实严参。闵鹗元知情不举者可比且伊身任直隶总督有年。办事尚属勤慎所有兵部尚书员缺。著加恩即以刘峨补授。　　

○又谕曰。琅玕奏、耆民王茂源等。俱年臻八十以上。五世同堂。请旨锡予恩赉等语。王茂源、钱奇俊、叶瑞元、王兆霈俱年登耄耋。膝绕曾元。洵为盛世休徵。所有应行赏赉之处。著该部照例办理。　　

○以内阁学士胡高望、为兵部侍郎。　　

○以贵州督粮道孙曰秉、为湖北按察使。　　

○旌表守正捐躯河南郏县民赵清门妻田氏　　

○庚子谕广东左翼镇总兵系水师要缺。著该督于通省总兵内拣选一员调补。所遗员缺。著黄大谋补授。　　

○又谕曰、姚棻奏彭泽县。职员袁大正。年八十一岁。五世同堂。南昌县耆民林子贞。年一百二岁。请锡赉旌表等语。袁大正、林子贞、精神矍铄。曾元繁衍。实为寿宇嘉徵。所有应行建坊旌表、及锡赉之处著该部察例具奏。　　

○又谕曰、福崧奏、铜沛同知何堂承办坝工。并不细察情形。实心经理已有应得之罪。复将应赔工料。违例浮报非寻常计料不实者可比。请发往乌噜木齐效力赎罪。所有糜费工料。不准开销等语。铜沛同知何堂。于所管汛内。减水石闸一座。宣洩黄水后。即照例堵闭。因上年伏秋二汛较大。河身冲刷宽深。该同知在河口筑坝一道。希冀水势顺流。易于施工。乃该处正当黄水坐湾。不能抵御。以致两次蛰塌。虽所办不合机宜多糜工料。但究系因公起见。与浮冒虚捏者不同。祇应将所费工料银两。不准开销。予以薄惩。已足蔽辜。今该抚问拟发往新疆效力赎罪。所办未免过当。何堂著革职留任所有此项糜费银两。著落照数赔缴。　　

○辛丑。谕、安徽巡抚何裕城、自简任以来。小心谨慎。今于途次患病身故。所有任内降革罚俸处分。及应行赔缴银两。俱著加恩宽免。　　

○又谕曰、明兴将偷换去岁秋季玉石之张殿魁等。察出分别定罪。具奏请旨明兴于此项偷换玉石尽行查出。殊属妥善。著施恩赏给大荷包一对。小荷包二对。以示鼓励。张殿魁、身为兵丁。隶役钱粮重地。胆敢起意偷换官玉。情殊可恶若仅定拟绞罪。俟来年秋后处决。仍不足以示惩儆。张殿魁、著改入今岁秋审情实。接旨后即行绞决。余俱照所奏行。　　

○谕军机大臣曰、明兴奏、叶尔羌上年秋季送京玉块、私行偷换一案。系该处粮饷局当差绿营兵丁张殿魁等、舞弊偷易等语。本年四月。叶尔羌解到玉块。竟有将石子抵换者。当即询问福崧。据称、此项解京玉块。装箱时、俱系伊逐一亲加检点包裹。在该处并无弊窦。想系中途窃换。自以为办理周密。今明兴查出。即系当差兵丁、在该处私行偷易。福崧在彼竟漫无觉察。转以眼同装箱。捏词支饰。其咎实无可辞。本应严加治罪。姑念伊到江苏后于句容县粮书。侵蚀钱粮漕米一案。不避嫌怨。秉公参奏。办理尚属认真。是以加恩宽宥若嗣后于巡抚任内。一切地方公事。不思实力整顿厘剔。亦如在叶尔羌光景。稍事模棱。一经发觉。必将该抚加倍治罪。决不再为宽贷。将此谕令知之。　　

○壬寅。上自避暑山庄回銮。　　

○是日、驻跸喀喇河屯行宫。　　

○癸卯。谕、据周樽奏、安徽泾县贡生胡先粢、监生查时世、休宁县耆民张之宽、俱年登耄耋五世同堂。请照例锡赉等语。胡先粢等、寿履康强。门庭衍庆。洵为盛世嘉徵。所有应行赏赉之处。著该部察例具奏。　　

○又谕、举人秦锡畴、前于伊祖秦雄飞在甘肃道员任内。出具折收监粮印结一案。革去举人。究系伊祖之咎。与伊无涉。秦锡畴、著加恩准其捐复。　　

○谕军机大臣等、二十三日夜间密雨连绵。昨日辰刻方止夜间又复有雷雨连宵。势甚滂沛至二十五日丑刻。方见开霁。直隶永平天津等处。前因雨水稍多。河流涨盛。田禾庐舍。间被淹浸。已据梁肯堂委员查勘。昨又令该督亲往永平察看。加意抚恤矣。今又连次大雨直隶各属秋禾。正在结实刈获之时。恐不免又有被淹之处。著传谕梁肯堂、即饬属确切查明二十三四等日。是否同时得雨过多。于秋田有无妨碍。据实迅速覆奏。不可稍存讳饰　　

○又谕、刑部题覆、署江西巡抚姚棻、审拟刘士湖致伤胞兄刘士鹏身死。虽据该署抚声明伤由误中。并非逞凶干犯。但服制攸关。自应按律将刘士湖定拟斩决一本。朕详加披阅。刘士湖、因亲兄刘士鹏派挑祭礼。蹲立阶下。用锥修整扁担。刘士鹏斥其迟慢。揪辫向下按打。刘士湖被揪疼痛。两手向上遮护。连锥并举。因锥尖向上。致伤刘士鹏左肋殒命。情节殊未确实。刘士湖被伊兄揪打之时。若仅将两手遮护。何必持锥不放。即云正在用锥修整扁担。被揪负痛。迫不及待。未经将锥放下。即顺手遮护。则锥尖亦未必恰好向上遂致刘士鹏伤重殒命。刘士湖显系有心持锥抵拒岂得谓之误伤。向来殴死胞兄之案巡抚具题时。另将可原情节声明者。系因胞兄忤逆父母。听从父母之命。殴毙胞兄或见胞兄殴打父母救护情急致将胞兄殴毙方准于本内声明。今刘士湖持锥致伤伊兄刘士鹏左肋殒命明有干犯抵格情事。何得以伤由误中声明。辄思为该犯末减罪名姚棻久任臬司。于刑名案件。自应谙晰。况甫经擢署巡抚。正应遇事认真详慎乃竟有意沽名。将此等服制有关重犯。违例声请。殊属有负委任。长此安穷甚不合也。姚棻著严行申饬。除照签将刘士湖按律斩决外。将此谕令知之。　　

○是日、驻跸常山峪行宫。　　

