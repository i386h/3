<!-- { "loadSidebar": true } -->
○谕军机大臣等、胡宝瑔奏、原任刑部主事余腾蛟。诗辞狂悖。请旨即行正法一摺。朕初阅摺内所叙、事属大逆。已批三法司核拟。及检阅诗文各稿。即原首及签出各条。率多蹈袭旧人恶调。语句踳驳。不得谓之诽谤悖逆。胡宝瑔。或有鉴于从前胡中藻之案。以为既经首出。不得不严行处治。且入告少迟。又焉知不为谢溶生先得居奇。是以如此具奏。殊不知逆恶大罪。国法不容。胡中藻狂悖实迹种种。朕不能为之贷。若此等诗辞。岂可从一例论耶。看来余腾蛟。自恃曾为职为。武断乡曲。如余豹明所控帮助争田等事。实所不免。然此亦自有应得之罪。若摭拾诗句。吹毛求疵。置之重辟。不独无以服其心。即凡为诗者。势必至不敢措一语矣。朕明慎用刑。一切捍网之徒。轻重惟其自取。从来不设成见。况摺内既称余豹明素属健讼。倘将余腾蛟竟行严办。刁陷之风。又可长乎。胡宝瑔现已到豫。著将此案交与常钧。令其详悉研审。将余腾蛟所有居乡恃符争讼各本罪。按律定拟具奏。原摺钞寄阅看。并传谕胡宝瑔知之　　

○吏部等部议准、调任湖广总督苏昌等疏称、湘阴县县丞。移驻林子口。零陵县县亟。移驻冷水市。湘潭县黄茅驿。醴陵县渌口。清泉县新城市。添设巡检。俱应改建衙署。从之　　

○河东河道总督张师载奏、杨桥漫口。现随同刘统勋等、驻工催筑。其杨桥以下。南北两岸各漫口。当此黄河将归故道之时。急宜赶筑以资拦截。已饬属分限办理。得旨、杨桥不悉无人。汝竟宜急赴下游两岸。督办各工。仍与刘统勋等、声息相通。以期全善无虞。勉之　　

○命内阁学士周煌。提督江西学政。　　

○是日。驻跸波罗河屯行宫　　

○己未。谕军机大臣等、非高晋奏、南河善后工程。估需银四十余万一摺。已有旨详谕尹继善、令其确核具奏。今细思高晋此奏、于事理全无体会。乃系专为属员所愚。不独应行撙节。竟可无庸置议也。豫省贾鲁河。既经夺溜。则上游断流。下游之势自减。南河工程。方当藉以节省。前旨所云。先事防范者。不过就本河所有额兵正项。豫为整理。如獾窝鼠穴。加意补苴。以备不虞。足矣。倘因此而概议增卑增薄。需用浩繁若此。则自杨桥而下。逦迤河东两省。直至云梯关入海。凡一路堤岸。处处必须大兴工作。势将无所底止。有是理乎。即以江省而论。前此若张家马路等处决口。岂全河堤工。皆缘此一例增修乎。向来河员陋习。惟利于有事。可以冒销肥槖。而水土之工。亦虽于稽核。迩岁安澜日久。伊等无所施其伎俩。今因此故智复萌。而高晋又初任总河。误认前旨。为应行大修之意。劣员遂乘间怂恿胁制。乃堕其术中而不自觉耳。著再传谕尹继善令其将高晋所奏各工。究系如何。查勘。如何估计。以致工多用费。并听何人怂恿缘由。逐一确查据实覆奏。河工原有岁修定项。应力持定例。屏斥浮言。毋得为其所动。聊作核减调停之策。并不得以原奏曾经会衔。稍有游移回护　　

○又谕曰、都统丰安等、驻劄新疆日久。应派员更换。著派副都统鄂津。前往伊犁。更换丰安副都统曹瑛。更换丰讷亨。副都统常岳。前往喀什噶尔。更换富虎。副都统素诚前往乌什。更换永庆。副都统扎拉丰阿。前往乌里雅苏台。更换扎隆阿。副都统雅郎阿。更换福禄　　

○又谕曰、海崇阿现在病痊。著以总兵官职衔。前往喀什噶尔。更换杨宁　　

○军机大臣等议覆、定边左副将军成衮扎布奏称、乌里雅苏台。有马六千八百余匹。又喀尔喀四部落。官马亦多。现在需用处少。请量拨四五千匹。送内地牧群等语。该地既需马无多。自应拨解。但内地牧群。马亦足用。议派给八旗。及听直隶兵民购买。再来年往伊犁回部换班官兵。须给马。巴里坤官马六百余匹。尚不敷用。请将此项官马。量拨四五千匹。送巴里坤牧放备用。从之　　

○是日。驻跸中关行宫　　

○庚申。上奉皇太后驻跸避暑山庄。至甲子皆如之　　

○诣皇太后行宫问安　　

○谕曰、傅景。著前往西藏。更换集福。于明春起程　　

○谕军机大臣等、山西省所办本年秋审。九卿从缓决改入情实者。至有六起之多。且其中如诈财害命诬良政毙挟嫌凶杀纠夥抢夺等案。皆属凶恶不法之徒。无可宽贷。何以概列缓决。于情罪甚未允协。此在他人。尚不应出此。况鄂弼曾为刑部堂官。尤非未谙谳牍者可比。或系初任封疆。会鞫时。仅系草率致误。已不可为训。若意欲博宽厚之名。以致任情开脱。则深负委任。将来恐不能承受朕恩也。鄂弼。著传旨申饬　　

○吏部等部议覆、直隶总督方观承疏称、滦州地阔政繁。该州耳目难周。旧设州判。与知州同城。专司河汛。此外并无应管事务。请将该州判。移驻于州南之胡家庄。兼司巡检。并建衙署。颁给滦河管河州判兼胡家庄巡检条记等语。应如所请。从之　　

○礼部奏、本年十一月二十五日。皇太后七旬万寿。时值斋戒期内。请豫行庆贺礼。得旨、著于二十二日行礼　　

○辛酉。谕曰、汪腾龙。著往叶尔羌。与定柱更换。额僧额。著往英吉沙尔。与福永更换　　

○谕军机大臣等、据永宁奏称、驻劄各处官兵。应行补领钱粮。经总督杨应琚。咨会各该大臣。以哈密无册籍可稽。不便据官兵等呈词给发。应由本处支给。今奉饬谕。谨将缘由回奏。请将官兵补领之项。令各该处造册知会等语。所办亦是。军需关系钱粮。若无册籍可稽。仅据官兵呈禀。即行支给。必致冒销滋弊。又费催追之力。公私俱属不便。嗣后各该处大臣。凡遇官兵补领钱粮。务即出具印照。以备查核。并著通行传谕知之　　

○兵部等部议。广东崖州营外海哨船遭风漂没。应免赔补。淹没步兵李奇芳。照例恤赏。从之　　

○壬戌。孝慈高皇后忌辰。遣官祭福陵　　

○谕、接驾进献诗册之马占鳌。陈顾＜氵联＞。叶藩。俱著赏缎一匹　　

○军机大臣等奏、回部归诚。伯克等轮班来京。已成年例。若每次官给牲只。转觉劳费。请嗣后每年入觐之回人。若系赏物。行装牲只不敷。派员代办。至自带什物。则皆以原来马驼驮载。毋庸官为办理。从之　　

○兵部议覆、青州将军宗室额尔德蒙额等奏称、革职协领寄车布。犯事原案。罪非贪婪。现派印房效力。实心办理。请援废员挑取披甲。改过奋勉。于应升处列名之例。以骁骑校录用等语。查奇车布。于参革将军色克慎等贪婪徇庇案内。侵用马价。并指称部费。攒银入己。是所犯已非公罪。再例载革退兵丁。准其挑甲。如果改过奋勉。于应升处列名。系专指革退兵丁。拨员不得援以为例。得旨、部驳是。依议。奇车布从前犯事。如果因公获罪。尚可援例声请。量为录用。今经该部查明原案。系侵用马价。复指称部费。攒银入己。既非因公挂误。且与复经挑用兵丁应升列名之例不符。何得复以罪非贪婪。以骁骑校朦混保奏。甚属不合。额尔德蒙额等、俱著交部察议　　

○癸亥。谕曰、良卿历任道员。办理一切差务。颇属谙练奋勉。久欲简擢臬司。因热河道缺紧要。未经升用。著加恩赏给按察使衔。仍管热河道事　　

○谕军机大臣等、口外热河地方。人烟辐辏。日用浩繁。比来柴薪一项。采购既多。市直颇贵。闻附近山场。多有产煤之处。而地方有司。向虑聚众滋事。宁持封禁之议。未免因噎废食。不知兴利防弊。惟在董事者经理得宜。自足以资弹压。如京师西山一带。煤厂甚多。何未见生事耶。著交总督方观承。令其查勘明确。酌定规条。试行开采。以裨生计。所有应行责成地方官。及一切经理事宜。悉心妥议具奏　　

○又谕曰、刘统勋等奏、开放引河。形势已成。势甚通畅等因一摺。办理皆中机宜。已于摺内批谕。看来此次刘统勋等所办杨桥工程。较之从前张家马路漫工。竣事更为迅速。可见大工之集。全在董理得人。则事半功倍。非必帑费工多。始堪奏效也。昨者高晋摺奏、南河善后工程。概议增高培厚。甚至估需银四十余万。非独不知办工竣急次第。且于事理全无体会。必如高晋所奏、因一处漫口。全河并须兴作。则现在自杨桥而下。绵亘数千里。直至云梯关入海。其将何所措手。若以寻常修防。动费帑金数十万。势又安可为继。与其以此妄费于下游无事之处。更何如用济杨桥急工之为得乎。想刘统勋等亦必闻其言而非笑之。前寄尹继善谕旨。已极明悉。可一并钞寄刘统勋等阅看。令其面询高晋、伊将何以自解。著于奏事之便。附摺奏闻　　

○甲子。孝敬宪皇后忌辰　　

○遣官祭泰陵　　

○乙丑。上奉皇太后自避暑山庄回銮　　

○诣皇太后行宫问安　　

○军机大臣等讥覆。参赞大臣阿桂奏称、塔尔巴哈台。与俄罗斯。哈萨克相近。应驻兵屯田。请从伊犁派领队大臣一员。马兵及屯田兵一千名。前往驻劄。自辉迈拉呼。至都图岭。设卡二十一所。酌派官员侍卫等、带兵分驻。查现在侍卫、止余六员。请再派十五员。并迁移杜尔伯特、扎哈沁、部落。以壮声势。再伊秆存粮。现余万石。请俟此次换班兵到齐。再行派拨等语。除塔尔巴哈台驻防。业奉旨俟伊犁积蓄充裕再办。其迁移杜尔伯特等部落。亦有旨停止外。所有调取侍卫之处。既暂停驻兵。毋庸多派。拟拣选四员。交明瑞等带往。至现在伊犁等处驻防换班兵。查前据阿桂奏、请伊犁驻马兵三千名。经臣等议准。今塔尔巴哈台暂停驻兵。亦母庸多设。应设兵二千五百名。又叶尔羌马兵五百名内。酌留三百名。裁二百名。喀什噶尔马兵四百名内。亦留三百名。裁一百名。其英吉沙尔。阿克苏。各驻兵二百名。乌噜木齐。驻兵五百名。仍照旧额。合计兵四千名。今届换班。应派京师满洲兵二千。黑龙江满洲索伦兵一千。察哈尔。厄鲁特兵一千。前往更换。此等兵。仅系防守。应照征战兵。减半赏给。满洲兵二千。人给马二匹。二人合给驼一只。得旨、叶尔羌事务甚简。有马兵二百名。即已足用。著将酌留之三百名内。再拨一百名。驻伊犁。其察哈尔。厄鲁特等兵。著富德。巴图济尔噶勒。驰驿前往拣选。再。此次换班兵丁。行走甚缓。沿途宜加意牧养马驼。从前征战兵丁。马驼例毙过多。尚须赔补。若伊等不知爱惜。则是自取罪戾。著明瑞。及领队大臣。将此通行传谕官兵等知之　　

