<!-- { "loadSidebar": true } -->
○又谕、据永德奏瑞安县地方。拏获福建民人李浩。背卖漳浦县逆犯卢茂等结盟安良二图。及孔明碑记图一束。并二图板片。现在分咨闽粤查办一摺。已批令该抚从重定拟矣。该犯刊印结盟安良二图。虽系劝人守法。但传布新闻。冀赚钱文。亦属不安本分。至孔明碑记图。其事既荒诞不经。而记语五句。又属隐语妖言。多不可解。尤当彻底根究。以杜妄言。结盟各图。该犯称得自闽县民人王三哥。其板亦刻自闽省桐山地方。自应一并查拏究治。著传谕崔应阶。即饬属将王三哥、并刻字匠傅姓。迅速拏获。派委妥员押解浙省。并案定拟。毋使免脱自戕。再闽省既有此图流传。该省曾否查办。粤东之石城县果否现出石碑。该督有无闻见。著崔应阶、李侍尧、均即查明据实覆奏。永德原摺。并著钞寄　　

○是日、驻跸安巴究和罗昂阿大营　　

○戊子。谕曰、简亲王丰讷亨。管辖围场。无故诟詈喀喇沁郡王喇特纳锡第。实属狂妄无知。著革去领侍卫内大臣、并花翎、黄马褂。不必管辖围场。仍交宗人府严加议处　　

○是日、驻跸沙岱哈达大营　　

○己丑。上行围　　

○谕军机大臣等、本日据刘统勋等奏、蔡廷章所供扬州钞关开饭店之吴连。现经该省解到。令其识认质对。据蔡廷章坚供。从未见过。又韩沛显所供海州、东光、各处僧人普敬、普贵、通明、通义等。分咨各该省。密访查拏。并准移覆。查无其人等语。蔡廷章前供在扬州东关吴姓饭店住宿。既经该处查有吴连。开张饭铺。则前供不得谓之捏饰。何以觌面质讯。又坚称从未见过。如是反覆狡展。希图脱卸。即应讯之蔡廷章。从前因何妄供现在因何狡赖。务得实情。至韩沛显所供四僧。茯寺名僧众。既据各该处查明。毫无影响。亦应仍将韩沛显。详加严讯。岂有任其随口妄供遽行完结。著传谕刘统勋等。即将蔡廷章、韩沛显、二犯。再行严切审鞫。问其因何妄供情由。并取具确切供词。据实具奏　　

○又谕、据定长等奏、在广济县地方。拏获僧人云霞。请迅速解往东省。与通杲等各僧面质等语。前据富尼汉奏、拏获匪僧通杲。已经降旨令其解京审讯。著传谕富尼汉。俟湖北省将云霞一僧解到时。即行添拨员役。协同原派解员。沿途小心防范。送京质审。毋得令其自戕免脱　　

○又谕、本日据定长等摺奏、广济县地方。拏获僧人云霞。请解往东省与通杲对质。业经降旨富尼汉。俟云霞解到时。即行严押解京质讯。今通杲既经解到热河。著传谕尹继善。即行诘问该犯通杲。于何处地方与云霞会聚纠约。及在东省拏获时。如何供出云霞情节。一并详细讯取确供具奏。至通杲既现在患病。即交增福。将该犯加意调理就痊。俟回銮至热河时再问　　

○又谕、据冯钤奏、合肥县拏获圆通庵僧人玉明、号明远。茹刑不吐实供一摺。已于摺内批示矣。该犯行李内。既搜出小木人符布、并铁拐翦刀等物。形迹已属可疑。即其所存木戳招牌。谎称恩僧荫袭并察院恩慈字样。其非素安本分之僧。更可概见。且讯据该犯供称、化缘至刘家村刘鸣奇门首、曾手拍幼孩之头等语。而其辫尖寻即被割。通核种种情节。与割辫匪犯。自觉相近。此等奸匪。狡幻百出。惟当细心设法研鞫。使其辞穷不能遁饰。原不专藉刑求。即夹杖所取之供。亦未必尽皆可信。著传谕冯钤。即行添委妥员。将玉明、严押解京候审。沿途小心防范。毋使免脱自戕。若该抚此时已经讯有确实供词。仍即一并迅速具奏　　

○大学士等议奏、御史陈鸿宝覆奏、请禁添置会馆一摺。据称自建造官房后。会馆添置甚多。以致民房渐少。租户居奇等语。查建造官房以来并未添设会馆。不得以民房居奇。指为添置会馆之过。又称、租户索价。辄以何不住官房为辞而争置会馆者。又假众力以乘其隙等语若如所奏。会馆有碍。官房亦且无益设无官房。又无会馆。必更受索价之累。所奏仍毋庸议。从之　　

○吏部等部议覆、山西巡抚苏尔德奏称、永宁州青龙渡。向设有巡检。近日民多迁徙。毋庸专员分驻。查该州属之柳林镇。为陕西往来大道。需员稽察。请以青龙渡巡检。改移柳林镇。又归化城属之色尔登。居民亦少。巡检实为虚设。查该厅属之毕齐克齐村。为口外通衢。请以色尔登巡检。移驻毕齐克齐村。其所居旧署。饬令估变。为新建衙署之用。应如所请。从之　　

○户部议覆、湖北巡抚程焘奏、请清理郧阳山地。并咨照陕西、河南、二省。转饬界连郧阳之各州县。查明所辖山地界址。设立保甲。稽查奸匪。其开垦地亩。照例升科。应如所请。从之　　

○以顺天府府尹蒋元益、为左副都御史　　

○以伊犁将军伊勒图、为镶黄旗领侍卫内大臣。镶黄旗领侍卫内大臣嵩椿、署伊犁将军　　

○豁除浙江钱塘、平湖、龙游、江山、乌程、海宁等、六县。捐置义冢、建造火药局。并坍没冲废。减徵改则各田地。二十八顷有奇额赋　　

○是日、驻跸乌兰哈达大营　　

○庚寅。上行围　　

○谕军机大臣等、阿里衮等奏、拏获收买边外野人货物之左国兴。解赴腾越正法枭示一摺。所办甚是。已于摺内批示矣。边外野人。既向与左国兴熟识。今复至伊家易换贷物。自必谈及该处情形。或假托贸易之名。向左国兴。探听内地信息。亦未可定。阿里衮等。既将该犯拏至永昌亲审。自应讯明此等情节。再行正法。不知阿里衮等。当时曾否究问及此。有无确切供词。至此次野人。虽在腾越边外。或系内地土司所属。或竟系缅匪界内之人。或系中间犭□罢夷两无统辖。并著阿里衮等。查明附摺详悉奏闻。再据称腾越州和顺乡一带民人。向在缅酋地方贸易者甚多。今左国兴既有与野人私换之事。其余恐尚有类此者。亦当详加查察。毋使稍有疏纵。至于内地民人。固当严其偷越边境。以防漏洩风声。并当禁其私带贼。匪需用之物。出外贸易。若边外野人。潜至内地。或可藉以探问彼中消息。但民间私售。既违禁例。且恐彼此交通。妄为传布。或可听野人携货入边。官为收买。除牛马铜铁硝磺等项。恐资贼用者。不准换给外。其余绸布各件。无关紧要之物。按值与之交易。或可联络其情。藉以访其虚实。似亦筹画边防之一法。但此事甚有关系。不可不慎重办理。著传谕阿里衮等。确按该处现在情形。详细商酌。是否行之有益。不致别有流弊之处。妥协密筹据实定议覆奏。寻奏、前拏获易换野人绵花之左国兴。曾经研讯。实系关外野人。并非缅匪假贸易前来探信。至野人。另是一种。非内地土司所属。亦非缅匪之人。其腾越州和顺乡一带民人。自严禁私贩后。实无赴缅贸易者。再野人与缅匪不通。即准其入关贸易。亦不能得彼中消息。转恐缅匪令犭□罢夷。假冒野人。进关探信报闻　　

○军机大臣等议覆、贵州巡抚良卿奏称、准署云贵总督阿里衮咨称、征剿缅匪。贵州省。应共备骡马六千是余匹。现在购办等语。查分省购办骡马。节经奏准。该抚自应如阿里衮等。约计之数妥办。再黔省系产马之区。如能于阿里衮等所拟外。再行采买若干匹备用。于军营更属有济。从之　　

○是日、驻跸伊逊河西大营　　

○辛卯。上遣侍卫云保、赴避暑山庄、皇太后行宫问安　　

○行围　　

○是日、驻跸塔哩雅图昂阿大营　　

○壬辰。赐扈从王公大臣、及蒙古王公台吉等食　　

○谕、山东省乐陵、商河、德平、三县上年因雨水过多。秋成歉薄。降旨将应徵节年旧欠。缓至本年麦收后开徵。今春该处得雨较迟。夏麦秋禾。收成仍不无稍减。若新旧一时并徵。小民未免拮据。著再加恩将乐陵、商河、德平、三县应徵未完节年旧欠银谷等项。缓至明年麦熟后带徵。以纾民力。该部遵谕速行　　

○谕军机大臣等、据兵部查奏、浙省滥请制造鸟枪一案。系工部覆准。已降旨令该部堂官明白回奏矣。细核此案。苏昌于三十一年具奏时。止称应照马兵十分之二额数。制造京枪四百四杆。并称步兵一万二千余名。为数甚多。若按兵统制。殊糜经费。并未声明续行制给。何以三十二年题销工料疏内。辄有其余未制鸟枪。陆续制造之语。工部并未移咨兵部会议。遽尔覆准。固属非是。而苏昌核销题疏。仅带叙一语。豫为日后开销地步。其中显有情弊。看来此事。必系承办之不肖员弁。串通总督藩司衙门书吏。希图浮冒支销。故为闪烁其词。有心朦混。苏昌不察。遂堕其术中耳。似此舞文作弊。不可不彻底根究。崔应阶现在巡查赴浙。著传谕该督。会同永德、详细查察。将从前因何朦混情由。逐一究明据实覆奏。再苏昌原奏、及题疏。俱系永德在藩司任内申详。永德承办此事。何以含混若此。并著永德即行明白回奏　　

○又谕、据刘统勋等奏、审讯江南解到割辫匪犯张四儒、本名张四。与山东原供出之靳贯子。两相质对。其名其地。均不符合。且面目彼此各不相认。似非正犯等语。张四系直隶乞丐。与靳贯子原供之江南张四儒。地籍原不相同。所云即张四儒之语。系承审之地方官。诱令该犯幼子承认。亦不足为据。并有宿州赵姓。挟嫌诬陷。原案可证。则张四之非张四儒。似无遁情。但该犯在江南时。何故尽行承认。及到京又何以全翻前供。其中情节。亦应讯问周密。方足以成信谳。再刘统勋等。审办此等要案。仅以人犯质对。并不相识。遂定匪夥之真伪。则大不然。奸徒狡诈百出。岂肯轻露真情。何难故作惊愕。饰为未曾见面情状。以惑问官之听闻。又安知匪犯等。不豫为要约。到官相见。彼此互妆不识。以图漏网。均未可定。若仅以当堂一对。遽执为本案确据。转堕奸匪术中。且恐真犯又迷踪迹。岂非差之毫厘。谬以千里乎。可传谕刘统勋等。查审此事。不但本犯游供。全不足信。即提到各犯之彼此认识。亦不可凭。总须耐性平心。反覆驳诘。或其无心吐露。及辞色之间。一经勘出破绽。立即乘势穷追。庶正线可以从此而得现在永德奏到。拏获僧人明远一犯亦经押解送京。该犯本系贼匪。而所供云台山。又实有其地。虽庙名僧貌。不甚相合。亦不可尽以为无因。该犯解到时。并著详悉确勘。毋任狡展游移。如审有确供。即行具奏。其余各省解到人犯。并交伊等。会同刑部。一并查审。至刘统勋。此时如已起身。前赴热河。即著刘纶。托恩多。英廉。悉心讯究　　

