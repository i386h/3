<!-- { "loadSidebar": true } -->
○甘肃巡抚鄂昌奏、肃州挽运出关军粮。车户口食繁多。现在关外粮价腾贵。查安西一厅五卫。共存小麦六万八千余石。应粜卖以平市价。除河州卫、非军粮行走之路。毋庸出粜外。其赤金、靖逆、石柳、沟、安西、四卫、并安西厅。酌粜小麦一万五千石。得旨。依议速行。　　

○云贵总督硕色等奏、据永昌府禀报、缅甸国王莽达喇、被所辖之得冷子、攻破阿瓦大城。该国王逃避无踪。兹访得该国大和尚撒喇惰、同大头目捧夺藐等。办事不公。得冷子怨恨。率众将阿瓦大城攻破。该国王现避海滨。其国王二子。在所属之猛迺地方。均未回国。报闻。　　

○硕色又奏、临元镇兵粮、向于临安、建水、二府州仓支放。查临城四面高山。天时炎热。米易生虫多耗。易谷始堪耐久。请于每年青黄不接时。陆续粜借。秋成易谷贮仓。俟易齐日。照常平仓例。挨次出陈易新。将新谷支放兵粮。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十五


大清高宗法天隆运至诚先觉体元立极敷文奋武孝慈神圣纯皇帝实录卷之四百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。十一月。丙子朔。谕军机大臣等、朕令海望图画车凌等像。携至避暑山庄。著寄信玉保、即带阿睦尔撒至彼。令其识认。仍晓谕伊等、皇上怜念尔等投诚。施恩画像。现在图画车凌等像。俟尔等回去之便。令讷默库带往。赏给伊等。传之子孙。再本月内、恭祀天坛。并庆贺皇太后圣寿。驻跸避暑山庄。亦无多日。因欲加恩照车凌等之例。图画尔等形像。特遣大臣带领画工前来。俟画竣、亦赏尔等带回。此旨并寄海望。　　

○又谕、著寄信班第等、询问通玛木特、尔若诚心归降。宜将尔眷口、并属下人等。接取前来。再说降噶勒杂特。不但许尔等无罪。大皇帝必当格外施恩。一面将通玛木特、库克新玛木特、同解来京。若已自军营起程。扎拉丰阿、即遵旨将伊如何登答之处。作速移咨班第办理。　　

○命铸定边右副将军印。　　

○丁丑。上御乾清门听政。　　

○诣皇太后宫问安。　　

○谕、明年派往西路官兵。经行台站。关系紧要。已令各督抚、派委司道大员。于本省专司其事。但自京抵哈密、路经七十余站。必得大臣经理届期、著派侍郎吴达善、往来查看。以专责成。　　

○谕军机大臣等、陈宏谋奏、该省现设台站。责成知府。不时查验一摺。所办甚是。台站关系军行。甚属紧要。自京至哈密、路经七十余站。必得大员往来督察。已降旨派侍郎吴达善、届期前往。其专司本省站务。亦应各就司道内、拣派一二员。不时弹压巡查。倘有办理未善之处。惟该员是问。著该督抚等、即行拣派奏闻。又另摺称、此次征兵过站。备饭既多。不便给银。零星难使。应每银一两。折给钱一千文。以资饱腾。并将陕省余钱。借给甘省。画一散给等语。如此方得大臣不分彼此之道。所办尤为妥协。河南已如此办理。可将此传谕各该督抚、令其豫行筹办。此摺并著钞寄。　　

○又谕、胡宝瑔奏、据蒋炳密咨盘获马朝柱案内要犯李正南。押解楚省查办。除将不行详悉查讯之湘乡令李澎、会疏题参外。其首逆踪迹。现俟湖督抚臣质讯根拏等语。所办甚是。前蒋炳已将该犯押解湖广。严审根追。计楚省督抚接据密咨。并收到盘获之犯。自必速行查究。该犯之是否果系李正南。及所供马朝柱下落。是否根讯得实。著传谕开泰等、令其即速具奏。　　

○实授吕九如为云南开化镇总兵官。　　

○豁除广西永宁、义宁、二州县。水冲额田一百四十四亩有奇额赋。　　

○戊寅。上幸南苑行围。　　

○还宫。　　

○谕、喀尔吉善等奏、台湾澎湖等处。飓风顿作。沉失商渔船只。坍塌民房。田禾间有刮损。诸罗、彰化、二县。被灾较重等语。台湾地居海外。贫民。猝被风灾。殊堪悯恻。著该督抚、查明被灾户口。加意抚绥。所有本年应徵地丁钱粮。照例分别蠲缓。乏食贫民。酌借口粮。妥筹接济。其坍塌房间。击沉船只。查明给与修费、及掩埋之资。仍督饬属员。实心查办。务使灾黎均沾实惠。至应行拨运内地补仓米谷。并著暂停起运。留备赈恤之用。该部即遵谕行。　　

○苏禄国王苏老丹口□麻喊味麻安柔律噒。遣官表进方物。并请入附版图。得旨、览王奏。进贡方物。具见悃忱。知道了。尔国远隔重洋。输诚向化。良可嘉尚。所请将疆土人丁户口、编入中国之处。已允部议毋庸赍送图籍。已有旨了。　　

○己卯。谕、嗣后每年自十一月初一日为始。凡遇祭祀朝集。俱穿貂镶朝衣、瑞罩。著为令。　　

○谕军机大臣等、向来各省有建立生祠之处。原属相沿陋例。闻川省有大学士公傅恒生祠数间。亦因金川告捷时。该处士民所建。但此本系陋习虚文。且傅恒现日侍朕左右。而该省建祠供奉。尤觉无谓。著传谕黄廷桂、令其于此处改奉佛像。或有扁额字样。亦俱另行更换。可于奏事之便。将此寄谕知之。　　

○又谕、各省怡贤亲王祠。设立已久。后浙江等省。有改为关帝庙者。所办甚是。各省俱宜照此。于后殿安设神牌。而前殿或供神佛。或供奉关帝神像。俱可。此亦无关政要。不必张扬。行所无事可耳。著于各督抚奏事之便。传谕知之。　　

○又谕、据班第等奏称、同两玛木特来归之克尔努特台吉阿布达什、原同伊弟巴图尔、带领户口前来。因被哈萨克锡喇人等抢掳。暂居扎哈沁地方。今因擒获玛木特。前来归诚等语。阿布达什、原与阿睦尔撒纳等、同来投顺。因马力疲乏不前。中途又被劫掠。今据输诚款附。亦当加恩。著传谕班第、酌赏阿布达什缎疋。并照扎萨克台吉职衔。办给行粮牲畜。归于阿睦尔撒纳部内、一并居住。　　

○庚辰。上御太和殿视朝。文武升转各官谢恩。　　

○礼部议准、安徽按察使李治运奏、直隶州知州、有属县审转、及自行承审案件。请嗣后乡试调取帘官。悉行扣除。从之。　　

○加陕甘总督永常、为内大臣。　　

○以贵州都匀府独山州属丰宁下司长官司杨统弟绶、袭职。　　

○赈贷顺天直隶所属武清、蓟州、霸州、保定、永清、东安、滦州、昌黎、乐亭、高阳、万全、怀安、怀来、丰润、玉田、等十五州县。本年被水被雹饥民。及旗户灶户人等。其本年应徵。钱粮。及积年旧欠。分别蠲缓带徵。　　

○旌表守正捐躯之河南武安县民李公妻齐氏。湖南嘉禾县民李宗和妻张氏。广东顺德县民姚景华妻郑氏。　　

○辛巳。大学士等会议、户部议驳安徽巡抚卫哲治奏、请添给驿丞养廉一摺。查前经两江总督鄂容安奏准、将江南驿站钱粮。改归州县经管。驿丞惟承应差使。照料餧养。今卫哲治、以驿丞系分草料之余润。养赡家口。若钱粮改归州县经理。驿丞无余润可沾。应行添给养廉等语。伏思驿丞管理驿务。其弊不止江南一省为然。直省驿站钱粮。应令均归州县经管。而驿地止于应差餧马。似不必更设专员。现在直省驿丞、共二百五员。若地裁汰。统归地方官经理。于体制更为画一。但州县事繁。令其兼管驿务。倘离城稍远。势必托之长随吏役。不能保其无弊。臣等酌议、凡驿站离州县稍远地方。或量移佐杂照管。其买马办料。及一应驿务事宜。仍责州县官经理。但直省各驿。与州县相隔道里远近。应否需用佐杂住守。及各佐杂现驻地方。可否移驻驿站。或仍应酌留驿丞在驿照料之处。应交各该督抚按地方情形定议再福建一省。并无马驿。现据总督喀尔吉善题请、将驿丞专管驿务之大田等十五驿。县丞、巡检、典史、兼管驿务之水口等十四驿。一并裁改。统归各县管理。并称佐杂呼应不灵。于紧要差务。难免贻误。请令各该知县、派委丁属。常川住站。督同驿胥料理等语。查驿务改归州县。自属应行之事。州县势不能亲身在驿。料理差使。佐杂虽微。究系地方职官。若州县派委亲属。与驿胥通同作弊。更为未便。其水口等十四驿。应照旧仍令佐杂兼管。毋庸更议。惟大田等十五驿。应如该督所议行。其如何酌派佐杂、住站承办之处。并令该督抚妥议具奏。从之。　　

○是日起。上以冬至祀天于圜丘。斋戒三日。　　

○壬午。军机大臣等奏、现派训练遣往西路绿旗兵丁。臣等选得熟习长枪之健锐营前锋校五员。蓝翎长四十五名。副前锋参领岱清阿一员。令试用副将达吉等、分起带往陕西。交协督刘统勋、分派各营教演。仍令达吉等照料。再此项官兵。俱系派往西路。应交各该处。将伊等应得之项。照例办给。令驰驿先行起程。到陕时、应得口粮。交该协督酌给。从之。　　

○以太仆寺卿陈兆仑、为顺天府府尹。　　

○癸未。上诣南郊斋宫斋宿。　　

○谕军机大臣等、据硕色等奏、沙匪阮忠镇等、攻占猛梭寨城。随调土练八百名。并派游击马秉祥。带领兵弁。相机驱逐。该游击先令千把往探虚实。询据沙匪俱搬移慢毛地方。现差土练前往查探等语。沙夷互相攻杀。亦常有之事。但当相机晓谕弹压。原不必烦内地兵力。该督等、遽行调拨土练官兵、至八百名之多。已属办理失宜。但既已调兵。据奏在猛沙匪。不过三四十人。何难迅速驱逐。乃游击马秉祥。并不亲往猛城。仅令千把往探虚实。及知沙匪窜往慢毛。即应带兵追逐。复祇令土练前往查探。似此迟回退缩。乃绿旗向来陋习。贻误军机。皆由于此。该督等即当严参治罪。如系有心玩误。即以军法从事。硕色。爱必达、办理此事。殊觉宽纵。著传旨严行申饬。　　

