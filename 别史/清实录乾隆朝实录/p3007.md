<!-- { "loadSidebar": true } -->
○谕军机大臣等、据伊龄阿奏、据宝源局监督恩庆等禀称。自乾隆四十四年以来。云南解京铜质低潮。不敷配铸。每月于应发炉头额铜之外。多发铜觔搭配。日积月累。竟有八十余万斤之数。统计折耗铜十二万九千八百余觔。请著落分赔。并将现存夹杂铁沙铜块五十余万斤。逐一查验。实在有铜若干。其余不足之数。著落云南历年承办各员赔补等语。前经户工两部、以滇省解到铜觔。不足成色。将积年所存余铜搭放鼓铸。并屡次行文该省督抚。令饬承办各员。务将铜觔煎炼足色。解京以供配铸。兹伊龄阿奏、宝源局自四十四年以来。每月于额铜之外。多发铜觔。搭配铅锡合铸。现在统核铜数。已耗折十二万九千八百余觔。总因该省运到铜觔成色低潮。不敷配铸所致。如此年复一年。将来伊于何底。且工部铜觔。业经核有耗折。其户部积存历年余铜。亦属无几。若仍复因循迁就。势必有妨鼓铸。滇省自四十四年以后。各厂采办铜觔。甫能复卯。且节据富纲等奏、该处硐老山深。不能一律煎炼精纯。此次姑著加恩。免其治罪。但京炉鼓铸。如此掣肘。必须设法筹办。方可不误钱法。著传谕富纲、刘秉恬、即严饬各厂办铜官员。于采办铜京时。必须加工煎炼。倾足向来例定成色。方许运赴泸店解京。如仍有煎不足色。搀杂铁沙充额。到京后、一经户工两部查验参奏。朕必将富纲、刘秉恬、及办铜各员治罪。该督等勿谓铜觔复卯。便可塞责。竟不复督饬厂员。加意煎炼也。至该省产铜地方。或果系山深硐老。不能一律采办高铜。即著该督等估验亏短成色若干。照依部额。每万斤酌加耗铜若干。点交运员。一并解京验兑。并于奏报京铜开帮摺内声明。此系朕代为酌筹之一法。若铜色果能纯净。即无须另议加耗也。富纲等、务详悉熟筹。即将如何办理之处。具摺覆奏。工部钱法堂原摺。著发交阅看。　　

○又谕。吏部议、广东商人谭达元、呈控总商沈冀川等、勒派公费。承审各官枉断一案。请将委审之府县。率转之司道等、俱降三级调用。此案非寻常错误可比。所有承审之府县。已照部议行矣。至藩司郑源璹、于此案紧要情节。任听运司秦鐄、将课欠改作未完军需字样。扶同定案。有心徇隐。即照部议革任。实属咎所应得。第念承办此案之该督抚及道府等、因此获谴者。人数已多。郑源璹咎止率转。尚可原宥。著从宽免其革任。　　

○又谕、据特成额奏、盘获西洋四人。起出书信一封。系广东罗玛当家所发。往陕传教。令蔡伯多禄、送至湖南湘潭暂住。另酌人送樊城。直走西安。札托李姓送往之语。现密饬湖北湖南地方文武。跟捕寄信之蔡伯多禄、及李大、李二、李晚、暨逃走之通事人等。并飞咨广东督抚。查明罗玛当其人。分咨陕甘督抚。一体严密详查。咨覆办理等语。西洋人进京行艺。原所不禁。即如近据舒常奏、德天赐等、情愿来京。已有旨令其遇便送至京城。但必须报明地方官。代为具奏。始行允准。今罗玛当、并未禀知督抚。辄遣人私至内地。送信传教。殊干功令。著传谕舒常、孙士毅、即传该西洋人罗玛当至省。面加严饬。以汝等皆系素守礼法之人。向来有愿进京者。皆报明地方官送京。岂有私差人札致远省传教之理。殊属不合。并令自行议罪具奏。舒常、孙士毅、系该省督抚。何以任罗玛当私遣多人。携带经卷等项。潜入内地传教。漫无觉察。著传旨申饬。至西洋人面貌异样。无难认识。伊等由粤赴楚。沿途地方员弁。何以一无稽查。至襄阳始行盘获。著特成额、即向现获之西洋人、详细审讯。伊等由粤至楚。系由何处行走。即将失察之各地方官。查明参奏。所有送信之蔡伯多禄、既查系送至湘潭暂住。此时自必仍在湘潭。著传谕特成额、即严饬湖南各属。务将该犯拏获。并其余送信之犯。及通事人等。一并缉获。彻底究办。至书札内有直走西安。札托李姓送往之语。现在李姓或在西安。著福康安、毕沅、即严饬各属。一体严缉务获。并究明罗玛当、所发往陕传教者。欲传与何人。即按名拏办。西洋人与回人。向属一教。恐其得有逆回滋事之信。故遣人赴陕。潜通信息。亦未可定。福康安、毕沅、当密为留心。稽查防范也。将此由六百里各传谕知之。　　

○是日、驻跸海拉苏台大营。　　

○甲辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、据孙士毅奏、暹罗国长郑华、备具表文驯象等物。差陪臣帕史滑里那突等、恳求入贡。并禀请乞恩请封。因其未遵前檄。自行具表恳求。是以将来使安顿公所。贡品敬谨验收。俟奉到谕旨。即委员伴送起程等语。郑华遵伊父旧规。虔备职贡。其未遵前檄具表请封。阅来禀内、及该陪臣称、恐自行越分干求。致遭斥责。未敢冒昧声叙。尚属恭顺小心。自应准其纳贡输忱。著传谕孙士毅、即派妥员。将该国陪臣、及贡品、照例伴送赴京。其恳赐封号之处。俟该使臣到京后。再降谕旨。将此由四百里传谕知之。　　

○是日、驻跸呼鲁苏台大营。　　

○乙已。谕军机大臣等、据兰第锡等覆奏、接奉朱批。将拟挑引河一千七百八十七丈。河头现估挑宽八十丈。逐段递减。下至河尾。宽四十丈。掣流畅达。倍加得力等因一摺。计此摺发回时。阿桂已抵工次。李奉翰于十二日在清江浦起程。此时自早到豫。萨载数日内。亦当续到。朕前降谕旨。令于贾鲁河、睢河、涡河等处。酌建减水坝。或添建石工一段。原止据理而论。俾盛涨时有所分洩。庶可以杀其横决之势。且因南河向有减水闸坝。而豫省河道甚长。转无减水之处。第思该省土性松浮。贾鲁河一带。恐未必有胶泥坚实处所。若就土堤筑坝。万一不能抵御。是欲减水而转致掣溜。所关匪细。若改建石工。即多费可资经久。朕因豫工连年漫溢。前次所降谕旨。系出于无聊之极思。然未审该处情形。原不肯稍执已见。阿桂等在工日久。于河务皆所谙悉。倘地势稍有未宜。断不可因朕有此旨。稍存迁就。著再传谕阿桂等、务宜会同熟商。集思广益。如石工减水坝。果有难于建筑之处。即当据实具奏。此事关系重大。必当慎之又慎。不可轻为也。至现在急则治标之法。总以合龙俾河归故道为要。据兰第锡等奏、核定段落土方。即将疏筑工程。分投上紧赶办。并著阿桂等、即通盘筹算。十一月前后。能否堵合完竣。先行具奏。以慰廑念。至黄河漫溢。从前尚非常有之事。自四十三年以后。堤工屡经冲决。迨设法在南岸改办后。上年河流方复故道。即不能永庆安澜。方冀十数年或可无事。乃甫经一载。而睢州又有漫溢之处。究竟其故安在。是否阿桂等所挑引河稍窄。不能容纳。抑系下游尾闾狭窄。及有高垫之处。以致下壅上溃。著阿桂与萨载等。详细讲求。将全河形势。究在何处受病。据实奏覆。以便设法办理。萨载等、不必因久任河防。稍存回护也。又据何裕城奏、豫省除应拨甘饷银二十万雨外。实存银二百三十余万两。已足敷用等语。豫省现办工赈。库项多为收贮。自更有益。况甘省库项尚多。亦无需此二十万之协济。著再传谕何裕城、即将此项银两。仍留于豫省备用。不必复拨解甘肃也。将此由五百里各传谕知之。　　

○又谕、向来豫省地丁银内。每年拨二十万两。解交甘肃协济。现在该省睢州下汛二堡。复有漫口之事。一切堵筑办秸事宜。正需应用。而甘肃存库银。前据冯光熊奏、现有四百七十余万两。谅支给兵饷。及新疆经费。并一应抚恤等项。已属宽裕。现已有旨、传谕何裕城、将此项银两。毋庸拨解甘省。并著传谕福康安、即将藩库实存银数。通盘筹画。是否足敷甘省应用。或因款项较繁。现存银两。尚有不敷支发之处。即行据实具奏。另俟酌拨也。　　

○是日、驻跸准乌拉岱大营。翼日如之。　　

○丙午。世宗宪皇帝忌辰。遣官祭泰陵。　　

○军机大臣等奏。考试满洲蒙古繙译生童。请改为三年一次。报闻。　　

○丁未。上行围。　　

○是日、驻跸都穆达乌拉岱大营。　　

○戊申。上行围。　　

○谕曰、福康安奏、逆回攻扰通渭县时。有告休在籍之知县李南晖、带领子侄家丁。督率民夫。上城协力守御。迨县城失陷。该县骂贼格斗。遂为所害。其子贡生李思沆、同时被杀。伊侄监生李师沆、亦即投缳殒命等语。通渭当贼人滋扰时。该县知县王慺。尚靦颜苟活。李南晖。以致仕在籍之员。竟能率领子侄家丁。督同民夫。守护城池。迨贼匪进城。复格斗捐躯。父子暨侄。同时毕命。深堪嘉悯。李南晖、著加恩赏给知府职衔。并著该部即照知府阵亡例。议给恤荫。又前据刚塔奏、大庄回民马世雄。于贼匪至庄。纠约入夥时。携眷赴通渭县城首告。业经降旨将马世雄拔补千总。兹据福康安查奏、马世雄已于贼回攻破县城时。被贼杀害。现将伊子马得荣。给予把总顶带。并赏给银两等语。马世雄不肯从贼。且赴县举首。以致为贼戕害。情亦可悯。伊子仅赏给把总顶带。尚觉稍轻。著福康安、即将马得荣拔补千总。以示奖励。该部知道。　　

○浙江巡抚福崧疏报、鄞县、开垦额外田地涂地五十二亩有奇。定海县、开垦盐课项下额外荡田十一项四十六亩有奇。开化县、开垦额外山田七十二亩有奇。　　

○是日、驻跸巴颜布尔噶苏台大营。　　

○己酉。上行围。　　

○旌表守正捐躯直隶武强县民张才禄女张氏。　　

○是日、驻跸巴颜沟大营。　　

○庚戌。上行围。　　

○谕军机大臣等、据毓奇奏、筹办截留江广漕船事宜一摺。内称本年重运漕船。因沿途阻浅。以致抵坝需时等语。前年豫省黄河北岸漫口。据阿桂等奏、微山湖、及运河。并无淤垫。其济宁以南运河。旧岁曲家楼堵闭后。又复重加挑浚。乃本年春间。朕南巡经过时。见湖河之内。即露有淤浅。今复据毓奇奏、漕艘因沿途阻浅。以致抵坝需时。而现在河南睢州下汛二堡。黄水漫溢。乃在漕船抵济之后。可见运河淤垫已久。并非因此次漫工所致。漕运为天庾攸关。若河道似此浅阻。年复一年。伊于何底。著传谕阿桂、萨载、李奉翰、兰第锡、即将微山各湖、暨运河。究因何受病。及如何设法办理。可以蓄水接济。一律深通之处。据实覆奏。萨载等、不必以身任河防。稍存回护也。将此由五百里各传谕知之。　　

○命修撰戴衢亨、提督山西学政。　　

○是日、驻跸额尔克哈达大营。　　

