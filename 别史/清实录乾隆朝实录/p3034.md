<!-- { "loadSidebar": true } -->
○又谕。满洲由科目出身为翰林者。本应认真读书。通达事理。为国家有用之才。方名称其实。向来满洲之习举业者。其文义本属浅陋。及幸登科目。列名翰苑。问以文学。则曰身系满洲。岂汉人可比。及至问以清语骑射。又曰我系词林。岂同武夫战卒。两处躲跟。进退失据。而落于无用之流。朕所深恶。即从前如尹继善。鄂容安。钟音。观保等。在翰林中俱称出色者。止能随常办事。而于边疆重务。并不能经理裕如。虽其中鄂容安曾膺军旅重寄。临危遇变。亦惟知一死塞责。究于国家大事。何所裨补耶。此次考试翰詹。朕严加甄别。满员出缺甚多。除简擢数人外。余竟无员可补。与其滥竽充数。毋宁核实酌裁。所有现出之侍读侍讲学士二缺。侍读侍讲二缺。已另降旨裁汰。嗣后满洲人员。益当自知愧勉。读书敦行。砥砺成材。以备国家器使。如果能蒸蒸日上。一变从前积习。人材蔚兴。彼时朕自当再补还旧额也。　　

○辛卯。孝康章皇后忌辰。遣官祭孝陵。　　

○谕曰。毕沅。著调补河南巡抚。其陕西巡抚员缺。即著何裕城调补。何裕城接奉此旨。俟毕沅到豫交代后。即赴新任。不必来京请训。　　

○又谕曰。何裕城奏。豫省上年工赈并举。现在库贮。不敷展赈支放之用。请拨动邻省库银五十万两。解豫备用等语。豫省距京不远。所需备用银两。即著于部库内。拨给银五十万两。委员分起解往。以备展赈之用。该部即遵谕行。　　

○又谕。嗣后阿哥等前往南苑行围。所派出八旗护军等。著加恩一体赏给路费银两。仅派一分护军。随围到底。不必换班。俾伊等马上得以学习。　　

○又谕。近来外任旗员子弟成丁时。多有挑馆当差。及捐纳文职。随任候补。此不但挑取拜唐阿侍卫。不能得人。伊等久随外任。不习清语骑射。以至废弛满洲故业。所关非细。嗣后外任旗员子弟。无论王公属下。俱一例挑取拜唐阿侍卫。若有隐匿。经该旗查出参奏。从重治罪。著为例。　　

○谕军机大臣等。据明兴奏。拏获私赴东省传教之西洋人吧口□地哩哑喥。并勾引人李松。邵珩等。即行解京。又另片奏。西洋人格雷西洋诺。亦已拏获。其吧口□地哩哑喥。供出一同勾引西洋人之广东人李刚义。直隶人安哆呢。即安三。及伴送之广东人鄂斯定。即陈姓。已飞咨直隶总督。广东督抚。严密查缉。解京质讯等语。格雷西洋诺。私赴内地传教。见查拏紧急。复藏匿土沟洞内。甚为可恶。现交军机处存记。俟该犯解到时。严切审鞫。其李刚义等。系内地民人。辄敢为之勾引伴送。亦必须按名拏获。解京审讯。著传谕刘峨。舒常。孙士毅。即饬属严拏务获。解京归案审办。至查拏格雷西洋诺之知县陈鼎钧等四员。能带领人役。四路追寻拏获。尚为出力。其究系何人首先搜获之处。又首能破此案之地方官为谁。并著明兴查明。将该员出具考语。送部引见。其未获之梅神甫。仍著该抚饬属严缉。毋得日久疎懈。致令远扬。将此由五百里谕令知之。　　

○又谕。现已降旨。将毕沅调补河南巡抚。何裕城调补陕西巡抚。毕沅起程未久。于途次接奉此旨。即由河南卫辉一带。速赴新任。何裕城俟毕沅到任后。再行起程前赴陕西。豫省河工。连年有漫溢之事。于民生大有关系。毕沅尚能办事。故调此要任。到任后。豫将修防事宜。与兰第锡悉心讲求。和衷共济。必须将新筑堤工。加意保护。俾河流数年顺轨。庶新堤巩固。方可共庆安澜。该抚其仰体朕怀。妥协经理。本日据何裕城奏。疎浚卫辉属泉源一摺。内称卫河历汲淇滑浚四县。所有滨河田亩。农民修筑堤埝。以防河水涨发淹浸。是以不能导河灌田等语。滨河地亩。修筑堤埝。水大藉资宣洩。水小引以灌溉。东南各省皆如此。随时启闭。以资利益。若如何裕城所奏。盛涨时既虑其淹浸。乾旱之际。又不能导以灌田。是徒受水之害。而无水之利。恐究系办理不善所致。著将原摺钞寄毕沅阅看。令其由卫辉顺道履勘。实心筹办。至卫辉各属。连年被旱。朕心甚为廑念。屡经降旨加恩展赈。并将缓徵带徵民欠各项。普行蠲免。现在京师得雪盈尺。河南各属。或亦渥泽优沾。自可及时播种。但据正定总兵全保奏到。正定地方。得雪六寸。恐迤南至卫辉一带。雪势稍小。仍未得渥被春膏。农民不能乘时力作。情形更为拮据。应如何设法调剂。俾灾黎不致失所之处。著传谕毕沅。妥协筹办。并将现在卫辉各属得雪情形。迅速具奏。以慰悬注。将此由五百里传谕毕沅。并谕何裕城知之。　　

○壬辰。谕军机大臣等。昨因豫省河工紧要。卫辉各属。连年被旱。亟宜设法调剂。且闻何裕城与兰第锡。意见微有不知。已降旨将毕沅与何裕城对调。毕沅抵豫后。自能仰体朕怀。一切妥为经理。至何裕城之调。虽以其与兰第锡不和。恐于工程无益。亦因卫辉现有灾赈事宜。毕沅素能办事。故将该抚调此要任。并非专为兰第锡也。地方大吏。办理公务。自当共矢和衷。方无忝协恭之谊。何裕城与兰第锡不和。何裕城固有不是。但既云不和。谅非何裕城一人之过。即兰第锡亦必有各存意见之处。今既将毕沅调补河南。伊系新任。与兰第锡素无意见。务宜共勉寅恭。将修防事宜。悉心讲求。所有新筑堤工。尤当同心协力。加意保护。俾河流顺轨以期永底安澜。设毕沅抵豫之后。兰第锡又与不和。则是兰第锡遇事辄存意见。咎有攸归。不可不知儆省也。所有本日兰第锡奏筹挑引河摺。并钞寄毕沅阅看。令其会勘妥办具奏。至何裕城现已调任陕西。兰第锡亦无可瞻顾。其究竟因何不和之处。并著兰第锡据实覆奏。勿稍回护。将此由五百里传谕知之。　　

○又谕。昨降旨将陕西巡抚毕沅。与河南巡抚何裕城对调。何裕城在河南任内。尚属小心认真。于地方事务。亦无贻误。第因卫辉各属。连年被旱。且豫省漫口。虽已堵筑完竣。而一切善后事宜。尚须妥为筹办。此事甚关紧要。何裕城为人谨饬。亦知奋勉。而毕沅才具较为开展。是以将伊等对调。并无别故。何裕城不必心存疑惧。即遵照昨降谕旨。赴陕西新任。只须于地方事务。仍前留心办理。至西安城工。业经毕沅办定章程。其承办之司道以下等官。亦俱系熟手。何裕城可即向毕沅。面询一切。前往督率趱办。以期工帑无虚也。将此谕令知之。　　

○癸巳。谕。三姓副都统福珠礼。已经交部严加议处。其所遗三姓副都统之缺。著那奇泰调补。那奇泰所出阿勒楚喀副都统之缺。著额勒伯克补授。　　

○谕军机大臣等。据长清奏。改发乌噜木齐人犯萧子斌。在配脱逃等语。萧子斌。系屡次行窃。改发乌噜木齐给兵丁为奴之犯。胆敢在配脱逃。情殊可恶。计其逃窜后。自必潜回湖南本籍。著传谕该省。及沿途各督抚。派委妥干员弁。实力躧缉。务期迅速弋获。毋致远扬。　　

○甲午。谕军机大臣等。据刘峨奏。各属得雪情形。自赵州顺德迤南。仅止三四寸不等等语。看来此次得雪。直省迤南。雪势稍小。豫省河北。与大名广平毗连。恐卫辉一带。亦仍未得渥被春膏。该处连年被旱。朕心甚为廑念。虽屡经降旨。展赈蠲免。但农民不能乘时力作。情形自更加拮据。著传谕毕沅。即遵前旨。顺道详悉履勘。如卫辉各属。此时仍未优沾渥泽。即率属虔诚祈祷。并问之何裕城。留心访求水利。其如何设法调剂。俾灾黎不致失所之处。该抚务宜妥协筹办。并将卫辉各属。现在曾否得有透雪情形。迅速具奏。以慰悬注。至豫省河工。连年漫溢。关系民生甚大。兰阳以下。新筑堤工。必须加意保护。俾河流数年顺轨。庶新河冲刷宽深。堤工益臻巩固。方可共庆安澜。毕沅尚能办事。故调此要任。该抚其仰体朕怀。与兰第锡同心协力。妥协经理。以副委任之至意。将此由四百里传谕知之。　　

○军机大臣议覆。据陕甘总督福康安奏称。陕甘两处。为边陲要区。屡经增添兵额。设汛安营。行伍已为充实。惟是兵多贵精。全在平时储办周妥。从前陕甘兵丁。平日皆豫备乾粮。一遇调遣。即可克期起身。后因回部平定。遂尔停止。今请每兵各备贮炒面十五斤。足供半月之粮。设遇调遣。即可立时携带。又甘省督标。及城守营。共兵三千五百余名。除拨协应差外。可挑出二千余名。常行训练。并酌量各提镇之大小。令其挑出备战之兵。自二三千名。至一千二百名不等。又西安将军标。抚标。均照督标操演。共可得兵二万余。其各协营兵。数在三百名以上者。各挑出一半。又可得兵万余。合之两省。足有三万余可用之兵。至操演之法。请仿照京城健锐火器等营阵式演习。令每日各照所习之技。在各本营分操。逢五逢十之期。各营会合比试。并操演九进十连环之阵。均应如所请。从之。　　

○乙未。谕曰。刘秉恬奏。鹤丽镇总兵罗江鳞。于正月二十三日病故等语。罗江鳞。从前出师金川。打仗出力。兹因伤病交发。在署身故。情殊可悯。著照从前总兵刘俸之例。交部议恤。给与千总恩荫。以示朕轸念前劳至意。所遗云南鹤丽镇总兵员缺。著刘之仁补授。　　

○谕军机大臣等。据何裕城奏。豫省河北一带。初七八日。得有雨雪。未能沾濡等语。前因直省正定迤南。雪势稍小。恐卫辉各属。亦未得渥被春膏。已有旨令毕沅顺道履勘。设法调剂。今该处雨雪。仍未沾透。毕沅可即遵前旨。乘此地气已通之时。虔诚祈祷。以冀甘霖续霈。所有赈务。及一切筹办事宜。并率同藩司江兰等。实力查办。俾灾黎均沾实惠。毋使一夫失所。至毕沅前在陕西。曾往太白山祈祷雨泽。屡著灵应。现在何裕城虽调任陕西。而豫省是其旧辖。卫辉望泽正殷。该抚自不应歧视。著传谕何裕城。即面向毕沅询问伊在陕时。如何向太白山祈祷之法。该抚一到陕时。即遵照前往虔祈。盖神明灵贶。无分疆域。如此广为吁祷。或可感召天庥。俾卫辉一带。亦得普沾渥泽也。将此由四百里传谕知之。　　

○旌表守正捐躯河南新乡县民王端妻姜氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十四



大清高宗法天隆运至诚先觉体元立极敷文奋武孝慈神圣纯皇帝实录卷之一千二百二十五　　

