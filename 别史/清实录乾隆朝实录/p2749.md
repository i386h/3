<!-- { "loadSidebar": true } -->
○是日、御舟驻跸新庄大营　　

○甲戌。谕军机大臣等、前雅德甫到山西巡抚之任。即具摺奏请迎驾。是以批饬、何必为此虚词。缘雅德前次陛辞。业经面奉训谕。到任不久。又山西尚隔直隶一省。毋庸越境远迎。批示显然。乃雅德今日奏到。竟于四月十八日、将巡抚关防。及盐政印信。交藩司谭尚忠护理。并令前往岱汉。照看筵宴班禅额尔德尼、一切事宜等语。更属非是。已于摺内批示。雅德此来。实属错会朕旨。况伊既将巡抚盐政篆务。交谭尚忠接护。何以又令前往岱汉。与其令谭尚忠前往。何如伊即亲身往办耶。雅德、现已降旨调为陕西巡抚。似此错谬。朕深虑伊不能胜任也。雅德、著传旨严行申饬。并传谕该抚于何处接奉此旨。即行速回山西。办理岱汉筵宴之事。仍遵前旨。俟喀宁阿到晋。再赴陕西新任　　

○是日、御舟驻跸朱全屯大营　　

○乙亥。御舟驻跸甲马营大营　　

○丙子。谕、据鄂宝等奏、三月二十五日未时。江西鄱湖星子县渚溪地方。陡起狂风巨浪。江西九江前帮内粮船。行至湖心。人力难施。将旗丁余十四等粮船十四只。立时打碎。寸板粒米。漂没无存。又旗丁刘时盛等十五船。亦同时遭风磕碰渗漏。或米被潮湿。或刮断大桅。打去柁杆锚缆等件。淹毙大小男妇三十四名口。空运千总张耀武、随带部劄钤记。及收贮回空身工银两。并旗丁何希贤、监照二纸。俱随船漂失等语。漕船陡遇暴风。致漕沉溺。所有淹毙人口。著查明照例抚恤。其沉溺米石。虽例应买补。但实属人力难施。若再令赔补。情殊可悯。著即查明确数。据实具奏。加恩豁免。余著照该督等所议行　　

○命大学士公阿桂、以原衔充日讲起居注官　　

○旌表守正捐躯直隶开州民王林妻赵氏。山东滕县民王克正女王氏　　

○是日、御舟驻跸石屯汛大营　　

○丁丑。旌表守正捐躯直隶安平县民赵著妻陈氏　　

○是日、驻跸德州行宫　　

○戊寅。上登陆　　

○驻跸景州綘河行宫　　

○是月。两江总督萨载奏报、江省各属麦收丰稔农民待雨。插莳秋禾。得旨、山东、直隶、近来望雨。看此奏、亦略似望雨。今得沾霈甘霖否。速奏来。南方五月雨更要也　　

○山东巡抚国泰奏报、德州地方。已得透雨。得旨、欣慰览之。朕所驻景州。虽亦得雨。乃不及德州。今日至河间。则云已得大雨。且地有积水。慰以为惭。或者阵雨本属间断。不可为满足之言。更细察各属左近如何。速行奏来　　

○又奏谢武备院留东餧养驼只疲瘦、宽免议处恩。得旨、汝所办何事。足见但尽心朕面。见过后则忘之。若巡抚一切安民察吏之事。皆如此。其可乎。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五



大清高宗法天隆运至诚先觉体元立极敷文奋武孝慈神圣纯皇帝实录卷之一千一百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。五月。己卯朔。谕、据巴图等奏、请由扎萨克图汗部落西北界人少旗分。移十一旗于哲尔格沙喇、胡鲁素、地方游牧。将别旗分之人。接连挪移。其扎萨克图汗东头空地。即以赛因诺颜部落扎萨克成衮扎布一旗之人移驻等语。成衮扎布一旗。从前岂无游牧。此皆巴图等、以拉旺多尔济、系固伦额驸意存瞻徇。前此车布登扎布在将军任内。偏袒喀尔喀等。因将扎萨克图汗部落奏请西展、及瑚图灵阿接任。复为含糊具奏。朕未及深究。即照所请行。后思车布登扎布、所办未妥。特降谕旨秉公查办。今巴图等、又复如此陈奏。甚属非是。参赞大臣等所司何事。乃皆听从附和。车布登扎布、巴图、恒山保、明善、俱交部严加议处。此事著派博清额、即赴乌里雅苏台。仍与巴图秉公办理。扎萨克图汗部落之游牧。已展出旧卡至苏木卡矣。如再任其展占。日复一日。科布多、塔尔巴哈台哈达青吉勒布拉罕青吉勒等处。不将尽属喀尔喀乎。若彼借太平日久。牲畜蕃庶为名。遂思占别部游牧。则内扎萨克等孳生亦多。即令占喀尔喀之游牧。可乎。喀尔喀宜感朕厚恩。乃竟不知止足。当初朕平定准噶尔时俱系用满洲索伦兵力所得。喀尔喀等何人出力。其微著劳绩者仅车布登扎布一人。朕已格外施恩。今乃因牲只微有孳生。即思侵占准部隙地。实属昧良之极。巴图所请。断不可行。除明降训谕外。仍著理藩院存案。嗣后遇再有如此陈奏者。径由该部驳回博清额到彼时。不惟杜尔伯特等游牧。不可令其侵占。即扎哈沁所居乌英齐布当齐等处隙地亦不可令其占据。其扎萨克图汗等现在已展之地。如查勘尚无关碍。即具奏施恩、免其收回。并将各交界之处。勘明绘画。标志备查。此旨交与车布登扎布阅看。并令明白具奏　　

○谕军机大臣等、朕自江南旋跸以来。沿途经过山东直隶地方田土俱觉乾燥。已令各该地方官、虔诚祷雨矣。今日据萨载奏称本月十九日高邮丹徒等处得雨一二寸。此外各属有无得雨尚未报到若于麦收后再得时雨。于田禾更为有益等语。看来江省亦似略望雨泽。已于摺内批示又同日陈辉祖奏到水势情形一摺内称现在拨夫捞浅而于曾否得雨。未经奏及。是江南一带。近日未必得有透雨可知江浙水乡而田地畏旱转甚于畏涝北省乾燥而田土畏涝又甚于畏旱。此朕临御四十余年来。所阅历而得者。目下时届五月。正当莳插秧苗之时。若稍缺雨泽。于卑田尚可无虑。而高阜之区。盼望弥切著传谕萨载。即查明近日各属曾否得有透雨速行据实具奏。如尚有缺雨之处。即率属虔诚设坛祈祷。务得时泽普沾。足资灌溉。各属田畴。俱庆有秋。以慰朕念将此并谕陈辉祖、吴坛、知之　　

○是日、驻跸红杏园行宫　　

○庚辰。谕本日兵部进呈武职大员应否开复一本。内徐绩、海成二员前于吏部文职本内。业经降旨不准开复。此次兵部进本。阁臣票签。自应将该二员、查照前旨扣除。添写一徐绩、海成已有旨不准开复外。其某某皆准。或不准。请旨。方为允协。乃票签内。竟将徐绩、海成、二员。照例开列。仅用夹签声明。大学士等于票拟本章。何漫不留意若此。朕数月以来。清跸时巡。际此炎风烈日。望雨甚切。心未尝稍宁。大学士等、当仰体朕躬劳勚。加意检点。何但知优养相度。全不以事为事。岂万几庶务。朕一身当独理耶。除协办大学士嵇璜、扈从行在免议外。所有阿桂、程景伊、英廉此次京察所得议叙。均毋庸给予。其应行开复之处。亦均不准开复　　

○又谕、本日阿桂等议覆、德保等奏会试分卷一摺。请仍照旧例。祇令房考回避本省。所有试卷。仍由至公堂均分十八束。送进内帘分掣。不必将至字公字区分两项等语。已依议行矣。此摺系大学士九卿会议查阅衔名吏部侍郎谢墉亦经列衔具奏。但戊戌、庚子、两科俱系谢墉知贡举。其办理分卷。均照至字公字两项分办。即系谢墉以为事属可行者。即当另行陈奏。不宜随同画诺。若以两项分办。究于多寡塔配不匀。必须仍循旧例。即应将从前办理未协之处。自行随摺声请议处。乃谢墉既经两次分办于前。复随众改议附和于后。其中毫无定见。何前后模棱若此。著谢墉明白回奏　　

○谕军机大臣等、昨回跸至山东途次。有河南光州民人李伟叩阍。控告孙继贤等邪教一案。业经传谕杨魁、将该省有无邪教。严行查究矣。本日复据胡季堂等奏、据光州民人张纯祖呈称、伊移住光山县。见有李伟出首孙继贤邪教惑众县官仅行责释。逆党得志猖狂。演习不一而足。又有商城等县民赵士智、陈璜、黄□□胥等出首邪教。及自首邪教圆光等案。州官并不详究等语。邪教惑众滋事。最为地方之害。不可不彻底根究。李伟、张纯祖、同籍河南。先后呈控。自必该省实有其事。尤宜严为查办。著传谕杨魁、于到任后。即行提集案内有名人犯。详悉研究。如果实有邪教惑众等事即行按律定拟务俾根株净尽。毋得稍事姑息。仍将作何查办缘由。先行覆奏。并将胡季堂等摺、钞寄阅看。其张纯祖、呈出邪书图像符纸钞案各件。一并发往　　

○又谕、据国泰奏。德州地方。于三十日己刻。得有大雨。至未刻尚未止歇。俟雨止、查明入土寸数。及各属报到。另行奏闻等语。览之殊为欣慰。已于摺内详晰批示。山东、直隶、境壤毗连。今年俱稍觉缺雨。昨跸途经过景州一带。仅得微雨。本日行次河间。见地有积水。询之袁守侗、据称此间于四月三十日、得有透雨至思贤村一带。未获同时被泽。看来夏间阵雨。本属间断。不能一律普沾。国泰所奏德州之雨。或亦系一隅沾渥。未为普遍。著传谕国泰、即将德州左近各属。是否于是日均沾之处。迅速查明覆奏。以慰廑念　　

○工部议覆、广东巡抚李质頴疏称、阳山县商民陈嘉润、前经承认开挖县属横基石等处煤山。每年输饷银四十两。兹因该商病故。山煤亦已罄尽。请将山场封禁。其额徵饷银豁除。应如所请从之　　

○添建江西南丰县罗坊司巡检衙署。从巡抚郝硕请也　　

○添建乌噜木齐阜康县知县、济木萨县丞衙署。从都统索诺木策凌请也　　

○铸给广西桂林府粮捕通判关防。从巡抚姚成烈诱也　　

○是日、驻跸太平庄行宫　　

○辛巳。孝诚仁皇后忌辰。遣官祭景陵　　

