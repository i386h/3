<!-- { "loadSidebar": true } -->
○吏部议奏、酌改现行则例。一、月选亲老改近之员。行查原籍督抚。咨覆到部。在十二日以前者。员缺归本月选。其十三日以后者。员缺归下月选。一、例载盛京本处司员。除户部郎中、将军衙门主事、二缺外。余专以盛京礼、兵、二部缺升补。设遇两处、均有应行回避人。势必无缺可得。应请无庸回避。一、保用人员。虽由司道等申详。实专归督抚核定。荐举不实。自应重议督抚。请将旧例、司道降三级调用者。改议督抚为降三级调用。旧例司道革职者。改议督抚为革职。其司道等官。即照议处督抚旧例。一、佐杂等官。骤署正印。易致贻误。申详虽由司道。准驳仍督抚为政。请将准委之督抚。同司道一例、降一级调用。一、回避候补之汉员。请照满员例。无论双单月即用。一、裁缺人员。请留本省。遇相当缺出补。其在京各缺。及由部升选之外任官。尚未领凭赴任。并各省教职。设遇裁缺。仍归部。照例不论双单月即用。一、奏劾曾经保举官。犯贪劣款。漏叙原保官者。旧例罚俸六个月。应酌增为降一级留任。其教职保升知县。复请改教。并以才力不及劾参。漏叙原保官者。旧例降二级调用。应酌减为罚俸一年。一、承追废员钱粮。任所无可追赔。责令归旗回籍。咨该旗籍查产变抵。旧例仍将任所该管官降俸处分。俟交完日查销。但原任地方。已无著追之人。请定为罚俸一年议结。一、旧例白昼夥众抢夺。未经拒捕伤人。该管官、照窃案例查议。未免太宽。请计夺赃、十两以上不满贯者。照窃案满贯例察议。满贯者、照盗案参处。一、捕役诬良为窃。旧例未载印捕官处分。应将诬窃私刑害人致死者。照诬良为盗致死例参处。其未经致死者。酌减为降一级调用。道府降一级留任。按察使罚俸一年。督抚罚俸六个月。一、失察私盐过境。仅有武职处分。请嗣后文职、即照武职例。查系大夥、罚俸一年。小夥、罚俸六个月。一、旧例失察赌博之员。将前拏获赌具议叙之加级、纪录、注销。是因一时公过。没其前功。请嗣后文武官失察赌博。仍照例议处。免其查销从前加级纪录。一、各省试用杂职内。应补者、照例听督抚酌量才具。分别咨补咨署。其初任试用者。只准咨部试署。俟试看期满。称职实授。一、例载各项坐补人。查明原缺应归月选者。单月遇缺补。双月缺出。留下月坐补。恐致员缺久悬。请嗣后原缺一出。无论单双月。即行补用。一、例载恩诏加级。以奉旨日为限。如升任在后者。将加一级、改纪录一次。惟劳绩议叙加级。升任者即于升任内加级。一事两歧。请嗣后比照画一。一、例载祖籍寄籍。均应回避。由寄籍改归者。其寄籍应否回避。未议及。请酌定限期。如改归在三十年以上者。毋庸回避。若尚在三十年内。仍回避。并行文各督抚。饬所属官、及在籍候补候选人。将何年、月、日、改归详报。限一年内、送部注册。在部候缺者。部中出示。饬于投供验到时。取具同乡官印结。具呈报明。从之　　

○兵部议覆、大学士管云贵总督李侍尧奏、开化镇标右营。军械失火。该管官弁匿报。总兵刘国梁、不即时查参。均应照例降调。查刘国梁无级可降。应请革任。得旨、刘国梁、前因徇庇守备萧抡第。经李侍尧参奏。部议降调。朕因其宣力行间。特加恩降旨留任。已属从宽。今该镇于军械失火一案。迁延一月。不即查揭请参。转以驳盘军械。模棱率转。安望其整饬营伍。刘国梁、难胜专阃之任。本应即予罢斥。但念其前在金川军营。颇知奋勉出力。著解任来京。交该部带领引见。候朕再降谕旨。余依议　　

○旌表守正捐躯浙江丽水县民叶光妻吕氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千九十二


大清高宗法天隆运至诚先觉体元立极敷文奋武孝慈神圣纯皇帝实录卷之一千九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十四年。己亥。十月。丙寅。上御乾清门听政　　

○御懋勤殿。勾到河南、山东、情实罪犯。停决河南斩犯六人。绞犯六人。山东斩犯十人。绞犯五人。余百一十人予勾　　

○谕曰、前日勾到湖广省秋审人犯。内有王成、砍杀江文珍等一家六命。其子王喜娃。应行缘坐。年仅十岁。今日勾到山东省秋审人犯。内有冯吉、杀死冯文炜一家六命。其子冯大甫、年仅六岁。冯二甫、年仅二岁。刑部俱拟入情实应斩。本属例所宜然。王成、冯吉、凶恶性成。砍杀一家六命。惨毒已极。即将伊全家抵死。仅足相偿。实为情真罪当。而刑部定例。将杀六命之已绝嗣者。其子均拟斩决。若尚未绝嗣者。拟斩监候。而于缘坐者之年岁。未为区别。因念二犯缘坐之子。犯事时年仅数岁。尚在童稚无知。若概予骈诛。究觉不忍。是以均未予勾。此即朕之姑息。然仰体上天好生之心。毋宁失之厚耳。惟是此等凶孽。留其喘息。已属法外之仁。若伊等长成后。或遇赦减等释宥。仍听婚配。俾有遗孽。将何以昭示平允。并何以慰死者之心。嗣后遇有此等凶犯。缘坐之子。年在十一岁以上者。仍照现行之例办理。如在十岁以下者。俱著问拟斩候。永远监禁。虽遇赦不准减释。令其老死囹圄。庶于准情之中。仍不废法。所有此次未勾之王喜娃、冯大甫、冯二甫、即照此例行。著为令。将此通谕内外问刑衙门知之　　

○谕军机大臣等、本年各直省两旸时若。秋成俱属丰稔。惟豫省仪封、考城等各州县。因堵筑漫口。尚未蒇工。濒水田禾。不能耕获。安徽之亳州、蒙城等处。为黄水下注之区。地亩亦未涸出。贫民口食维艰。屡经降旨。加恩赈恤。又甘肃本属积歉之区。本年皋兰等、四十一厅、州、县。所种夏禾。亦间有被雹被水。及黄疸虫伤者。虽经降旨该督。统率各属。切实查勘。妥协赈恤。灾黎不致失所。但恐明春正赈已毕。尚届青黄不接之时。民食不无拮据。是否尚需加赈、以资接济。著传谕该督抚等。即行妥酌覆奏。候朕于新正降旨。至湖北省于六月中旬。荆江水涨。沿江之钟祥、京山等九州县。堤垸漫溃。田禾被淹。及直隶大城、武清等九县。江苏之阜宁、清河等九州、县、卫。低洼地亩。亦间有被水者。虽成灾不过一隅。业据该督抚题报。分别赈恤。明春是否尚须量予加恩。或酌借口粮牛具之处。亦著该督抚、查明覆奏。候朕酌量降旨。此旨、甘肃由五百里发往。湖北、江苏、安徽、河南、直隶、由三百里发往。仍各按原发里数。由驿覆奏　　

○吏部议覆、广西布政使朱椿疏称、思恩府属。有上林县一缺。又有土上林县一缺。自唐宋来并设。两知县印文相同。不足以核实昭信。应如所请、改铸土上林县印。从之　　

○以通政使司副使海宁、为太仆寺卿　　

○以湖南永绥协副将孙起蛟、为云南开化镇总兵　　

○丁卯。月食　　

○戊辰。吏部议覆、湖北巡抚郑大进奏、失入斩绞、据详率转之郧阳府知府邢玙。署臬司吴之黼。均应照例降三级调用。得旨、邢玙、系本管知府。前据该县详报。即行转详。致将军流等罪。错拟斩绞。罪在失入。非寻常率转可比。邢屿、著照部议、降三级调用。至吴之黼、系道员署理臬篆。尚属统辖之官。著该督等、出具考语。送部引见。候朕再降谕旨　　

○刑部议覆、湖北巡抚郑大进奏、罗田县民曾志广。因谋产致死胞叔曾生迥。灭伦凶犯。依律应凌迟处死。得旨、此案曾志广、因谋夺继产。将期亲胞叔曾生迥。用石殴毙。情罪极为可恶。该抚照律拟以凌迟处死。并声明曾文玉无嗣。应听族户另行议立。其二房、三房、现因争继酿命。均不准其继立。所议甚是。曾志广、著即凌迟处死。余依议。嗣后各省、如有似此争继酿命者。并应照此办理。著为令　　

○己巳。上御懋勤殿。勾到山西、直隶、情实罪犯。停决山西、斩犯七人。绞犯二人。直隶、斩犯二人。绞犯十二人。余百三十二人予勾　　

○谕曰、户部议驳、云南省、乾隆四十一、二、两年。平粜溢额兵米。及四十三年。平粜常平、并溢额兵米各案。并不遵照定例办理。其多减价银。统在承办各员名下著追等语。此案屡经户部驳查。而该抚咨覆情节。总属支离。既不按照定例办理。复不遵照题案核办。如谓必须大加酌减。亦并未经遵旨奏明。此皆裴宗锡办理不善所致。所有各案多减价银。即著落裴宗锡名下追赔。嗣后如再有违例多减之处。即照户部所议办理　　

○又谕、户部奏、浒墅关税赢余短少。请查照三年中、亏短最多之八万八千三百八十二两零。著落前任监督舒文、现任监督全德、各按经徵月日。照数分赔。固属照例办理。但该监督所称、因上年川广歉收。米船稀少。以致钱粮不能旺盛。亦属实在情形。著照前日所办淮安、凤阳、两关之例。将浒墅关短少赢余之八万八千三百八十二两零。加恩令前后任监督赔补十分之一。以示薄惩。后不得援以为例　　

○谕军机大臣等、本日杨景素、有三百里驰奏之摺。朕意其或有地方紧要事件。及披阅、系覆奏询问该省被水各州县。明春有无应行加恩之事。未免拘泥。如果被灾较重之大城、武清、各县贫民。急需查办加赈。以资口食。自应遵旨由驿具奏。候朕酌量降旨。兹既查明被水各州县、但系一隅偏灾。已照例题请。分别赈借蠲缓。足资安顿。现在别无可办理之处。直隶距京不远。即付便差人赍递足矣。何必急付邮传耶。将此遇便谕令知之　　

○刑部议奏、发新疆人犯。经军机大臣奏准。视情罪轻重。分别种地当差。给兵丁为奴。请纂入例册。行知直省问刑衙门。遵照办理。其为奴、及种地当差人逃者。请旨即行正法。从之　　

○赈恤河南仪封、杞县、商邱、宁陵、永城、鹿邑、睢州、考城、柘城、汲县、淇县、新乡、浚县、延津、辉县、汤阴、河内、武陟、修武、十九州、县。本年被水灾民。并予缓徵　　

