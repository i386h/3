<!-- { "loadSidebar": true } -->
○定西将军达勒当阿奏、臣等带兵一千名。至雅尔拉地方贼众二千余人迎战我兵奋勇杀贼。斩馘五百七十余人。生擒十一人中箭带伤者甚多。复追逐至努喇地方遇贼众二千余人。奋力鏖战杀贼三百四十余人。生擒十人。内有阿逆宰桑扎南布严加讯问知阿逆与霍集伯尔根。带兵迎战。阿逆恐被大兵认识。改换蓝纛。因不能支持大兵即先遁去。又据擒获哈萨克楚噜克供称、伊兄弟二人向为阿布赉所信任。情愿往谕阿布赉、擒献阿逆等语。查从前拏获哈萨克楚勒璊时。即供称楚噜克、阿喇勒拜、兄弟二人素为阿布赉倚任。臣等即将阿喇勒拜、拘留军营。令楚噜克、于七月十二日起程。限十五日、令其晓谕阿布赉、擒献阿逆。报闻。　　

○是日驻跸巴颜沟大营。　　

○庚午。上行围。　　

○定边右副将军兆惠等奏、上年遣往回城晓谕之侍卫托伦泰、至今未回。臣等询问乌什城回人伯克噶岱默特、及扎尔呼齐锡克锡尔格等、俱称使人迟久未回。回人地方。似有事故。或布拉呢敦等、到彼滋事。或中途有布噜特回人生变。俱未可定。若遣兵赴阿克苏、库车、乌什等处晓谕。收服其众。则叶尔羌喀什噶尔、回人等闻风震慑等语。臣等伏思叶尔羌喀什噶尔、各回人若不及时办理。将来或与布噜特会合滋生事端因遣副都统衔阿敏道领兵一百名。令扎尔呼齐锡克锡尔格、带领崆吉斯、珠勒都斯、游牧厄鲁特兵三千名。同乌什城伯克噶岱默特前往。酌于九月十五日起程。收服各处回人。并探取侍卫托伦泰信息。如阿克苏、库车等处回人。果能恭顺。每年应纳贡赋。或令其赴吐鲁番、向额敏和卓交纳。或送交伊犁办事大臣。俟到彼处酌定。倘敢抗违。即行剿灭报闻。　　

○是日、驻跸墨尔根乌里雅苏台大营。翼日如之。　　

○辛未。谕军机大臣等、舒明等奏称、扎萨克额琳沁等、率领属人。牧放马驼。甚属勤勉等语。额琳沁等、当众喀尔喀惊扰之际。约束属人。无误差委。甚属可嘉著加恩赏给额琳沁、车登敦多布赉崇扎布孔雀翎。仍酌量赏给缎疋。协理台吉旺楚克多尔济班扎、鄂尔本、敏珠尔、管旗章京敦多布达什、副管旗章京德勒格尔、博特巴珠喀达尔扎参领喀尔察海、阿玉奇亦各酌赏缎疋其各该处牧放兵丁。例不支领钱粮。并著加恩按月赏给。以示鼓励。　　

○又谕、杜尔伯特部落讷默库盟长员缺。尚未遴员补授。贝勒刚多尔济自授副盟长以来。约束所属甚属妥协。著即授为盟长。其副盟长员缺。著贝勒巴图博罗特补授　　

○又谕、据舒明、阿兰泰奏称、达瓦齐近族台吉巴里、率妻子六户二十九名口来降。请旨安插。巴里等著舒明酌给资粮。令附入扎哈沁地方驻劄。　　

○命扎萨克辅国公布颜特古斯之子色楞、承袭公爵。　　

○壬申。上诣皇太后行幄问安。　　

○行围　　

○是日。驻跸鄂勒楚克哈达大营。至甲戌皆如之。　　

○癸酉。旌表守正被戕之直隶祁州民甯超宇妻焦氏。　　

○甲戌。上行围。　　

○赐扈从王公大臣、暨蒙古王公台吉伯什阿噶什等食。　　

○谕军机大臣等舒赫德奏称、巡查台站。至努克木伦地方。知迁移游牧之厄鲁特等、沿途有抢夺马匹之事。即亲见车凌车凌乌巴什等、严行查出其额尔齐斯河等处台站。为乌梁海果勒卓辉抢夺。已遣侍卫三都布领兵剿灭等语。舒赫德办理俱合机宜。车凌等属人。沿途偷盗马匹。经舒赫德交办。车凌等即行查出交还。甚属可嘉著赏给车凌等荷包、以示奖励至乌梁海果勒卓辉潜踪逃窜。今复敢肆行抢掠现在车凌等、已移往额尔齐斯。即著舒赫德传谕车凌等派兵擒拏。以正典刑如因伊等新移游牧不便派兵舒赫德、即将现在所领兵丁会同三都布、奋往擒拏务期弋获。再前经降旨令郡王车布登扎布会同富德即由军前驰赴亲王成衮扎布处。协同办事。今成衮扎布已领兵擒拏青滚杂卜随同办事之人亦多车布登扎布等、领兵至汗哈屯地方即确查果勒卓辉、藏匿何处。及逃窜之乌梁海等尽行剿灭事竣、再赴成衮扎布处办事　　

○乙亥。上行围。　　

○定西将军达勒当阿等奏、臣等擒获哈萨克楚噜克、阿喇勒拜、令其晓谕阿布赉、擒献阿逆。续经臣哈达哈等、擒获杭吉勒图、昭华什等、亦请往谕阿布赉。速行擒献。是以将杭吉勒图拘留。释放昭华什回巢。嗣于七月二十七日、回至军营。据楚噜克禀称、奉命往谕阿布赉。据阿布赉云。我等带兵前来。并非敢与大国相敌。因寻阿睦尔撒纳、途间被大兵击败。阿睦尔撒纳、如穷鸟投林。擒献无难。恳求大皇帝开一面之网。全伊一命等语。昭华什亦同楚噜克前来。臣等即谕知楚噜克等、我等钦奉大皇帝谕旨。统领两路大兵。擒拏阿逆。一日不获。断不中止。今阿布赉等、并未将叛贼擒献。反二三其说。为阿逆请命。明系尔等缓兵之计。不知反为尔众哈萨克招祸。复据楚噜克等禀称、我阿布赉、为阿睦尔撒纳请命。亦不过希冀万一。如必责令擒献。岂敢抗违。请再予限十五日。我等星夜驰回。即将阿睦尔撒纳擒献。不敢欺罔等语。臣等复向伊等晓谕。无论尔等是否缓兵之计。我等惟遵大皇帝谕旨。进兵追擒叛贼。凡遇尔游牧之处。尽行剿灭。为利为害。尔等与阿布赉、宜熟思深计。是日仍将楚噜克、昭华什等遣回。臣等公议、阿布赉果否擒献阿逆。事属未定。是以仍带兵前进。又定边左副将军哈达哈奏、臣等击败哈萨克后。复派散秩大臣达什车凌、副都统职衔瑚尔起等、率兵追赶。并派总管鄂博什、侍卫奇彻布、带兵随后接应。臣等统领大兵继进。据达什车凌、瑚尔起等报称、追及阿布赉后队。斩首百余级。获马二百余匹。器械百余件。又与阿布赉别队之布滚拜等交战。杀贼二十余人。生擒一人。获马四十余匹。即由阿布赉、布滚拜、逃窜之路往追。贼众已纷纷四散。达什车凌、瑚尔起等复拏获哈萨克贼人杭吉尔图、巴图鲁等四名。询知两日前。阿睦尔撒纳、为西路大兵击败。现在逃往呢雅斯图山中。臣等即带兵往追。四面瞭望。并无踪迹。因复询问拏获贼人。告称伊等初议在此山据守。今看来已归阿布赉巢穴等语。续据鄂博什、奇彻布报称、至索克地方遇贼二百余人。即行追击。斩馘八人。余众俱逃窜等语。臣等仍带兵前进。谕军机大臣等、达勒当阿、哈达哈等奏称、遣人晓谕阿布赉、责令擒献阿逆等语。阿逆自不能幸逃天网。此时阿布赉、即未将阿逆擒献。现在时届冬寒。前经降旨、令伊等暂行彻兵。恐途中驰递迟延。伊等尚未接到。著再传谕达勒当阿等仍遵前旨彻兵。并将擒获哈萨克人内、释放一二人回巢。令其明白晓谕阿布赉。今奉大皇帝谕旨。天气严寒暂行彻兵尔等若不即将阿逆擒献。明春仍令大兵前来尽将尔部落剿灭。彻兵后、达勒当阿等、会同成衮扎布众擒拏青滚杂卜。及遣哈宁阿赴伊犁。协同兆惠办事。一切俱遵前旨行。至厄鲁特宰桑巴桑、甚著劳绩。著加恩补授内大臣。赏银二百两。索伦佐领莫托和里、著加恩补授头等侍卫。赏银一百两。此次军前效力人员、俱著查明议叙。　　

○是日、驻跸扎克丹鄂佛罗大营。　　

○丙子。上诣皇太后行幄问安。　　

○行围。　　

○谕、据浙省督抚等奏报、本年秋成丰稔其杭、嘉、湖、绍四府属上年被灾缓徵各户。所有借给新旧耔本例应徵收归补但朕思该省灾歉之后。甫获有秋若与应完各项钱粮一时徵收小民未免拮据。著将借给耔本一项加恩缓至二十二年麦熟后免息徵完以纾民力。该部即遵谕行。　　

○谕军机大臣等、喀尔喀等惑于谣言。妄行喧播。成衮扎布闻信。即调兵前往抚绥朕授伊为将军。伊弟车布登扎布数年以来在军营颇为出力。朕亦封为郡王。伊弟兄二人。皆系额驸之子。谊属旧姻。今伊等办事奋勉可嘉。朕有小公主二人。伊弟兄倘有二三岁子嗣。即指为额驸。俟可送入内地之时。即行送来种痘抚养。其幼子现在几岁。著一并奏闻。　　

○又谕、喀尔喀扎萨克台吉阿喇布坦、办理台站。甚属妥协。协理台吉纪瓦、遇纳延泰遣来奏事之庆禄等、应付马匹。亦能黾勉急公。著加恩赏给阿喇布坦、纪瓦、公品级。其台吉达尔巴图、桑寨琳沁、俱著赏戴孔雀翎。以示鼓励。　　

○又谕曰、扎木禅、察达克、效力行间。甚属奋勉。著加恩补授内大臣。仍各赏银一百两。现在将军成衮扎布、领兵擒拏青滚杂卜。并著察达克、带领所属兵丁。协同擒拏。　　

○以副都统衔三格、为正白旗蒙古副都统。　　

○旌表守正被戕之山西和林格尔民曹有妻赵氏。　　

○是日、驻跸安巴赳和罗大营。翼日如之。　　

○丁丑。赐扈从王公大臣、并蒙古王公台吉伯什阿噶什兵丁等食。　　

○土尔扈特台吉敦多布达什、遣使臣吹扎布、入贡。上召见于行幄。赐宴。　　

○戊寅。上诣皇太后行幄问安。　　

○行围。　　

○谕军机大臣等、舒明奏称、伯什阿噶什、乌巴什等属人。请暂在哈达青吉勒地方居住等语。前命安插伯什阿噶什属人等、于额克阿喇勒地方。今自哈达青吉勒、移至彼处。程途既远。且时届严寒。行走稍艰。著即照舒明等所奏办理。其达什达瓦属人。亦照所请。在鄂尔坤地方游牧。并传谕富森、留彼照看。一二年后。再行回京。　　

○吏部议准、山西巡抚明德奏、大同府之丰镇通判。朔平府之宁远通判。俱系汉人。于蒙古语言、不能通晓。应改为满洲蒙古旗缺。办理刑名钱谷。及与四旗交涉事件。其大、朔、理事通判、请裁。至大朔理事通判原设司狱。应裁拨丰镇通判。平顺县玉峡关巡检。亦属冗设。应裁。改设宁远司狱。从之。　　

○云南巡抚郭一裕疏报、鲁甸、恩安、永平、河西、文山、禄劝、晋宁、云南、等八厅州县、报垦久荒田、地、九十九顷九十八亩有奇。　　

○是日、驻跸额勒苏锡纳大营。　　

○己卯。上行围。　　

○谕曰、魏文举、前任狼山镇总兵。不能称职。因降补副将。后复加恩用为方镇大员。自应感激奋勉。以赎前愆。今据图勒炳阿参奏、该镇于营伍要务。悉委之属员。全不留心稽查。且贪鄙琐屑。劣迹彰著。魏文举实为旷职负恩。著革职。发往军台效力。　　

○谕军机大臣等、管理塔楚等五台之车臣汗部落台吉达玛琳、当台站惊扰之际。能约束该管台站人等。复令伊子塔木楚克、带兵晓谕。无一人擅离台站。甚属可嘉。著查明达玛琳、系何等台吉。奏闻加恩。其扎克台喀尔喀章京旺扎勒、亦著加恩赏戴孔雀翎。　　

○是日、驻跸鄂伦索和图昂阿大营。　　

○庚辰。上行围。　　

