<!-- { "loadSidebar": true } -->
○又谕曰、巴延三奏查办冀国勋之弟冀国猷、冀国维、家赀一摺。此案前据富勒浑参奏、冀国勋例外加增夫价口粮。添改粮运。任意糜费。从中染指。核其情罪。即应在军营正法。是以降旨将伊革职拏问。并查抄家产。嗣经文绶审明冀国勋、因北路粮运紧要。加价雇夫。自买骡头赶运。尚非侵冒军需其咎止于办理不善。因降旨免死。予以枷号示惩。仍留军营效力赎罪。次日军机大臣述旨时。适富勒浑、复奏到冀国勋一案。承审官删添情节。与原奏迥不相符。其事不可不彻底清查。以成定谳。遂命侍郎阿扬阿、由黔省就近前往查审。总之此案关键。全在冀国勋之是否藉端侵冒。抑系实发在民方足以定其罪状。如果侵渔入已。即应将冀国勋、立正典刑冀国猷、冀国维、家产。亦应查办。虽云弟兄分产。且所借王恭等十二券。皆在乾隆三十五年以前。安知非冀国勋豫防事发。嘱其弟倒提年月。诡名寄匿。自应讯明。照例入官。若实有支领买骡确据。冀国勋即无大罪。祇须将本身财产。抵充缺项。自不必及其弟兄。必须俟阿扬阿、审明覆奏到日。始能核定。著传谕巴延三、将应查之项及冀国猷等。暂行看守。此时且不必深究。统俟结案时。另降谕旨定夺。　　

○丙午。礼部奏、冬至节应行庆贺礼。得旨。奉皇太后懿旨。今年冬至。著停止行礼。　　

○丁未。恩赏旗兵闰月甲米。谕、八旗兵丁甲米。闰月例不支放。向虽曾特恩赏给。并非常例。第念京师五方聚集。食指浩繁。兵丁所得甲米。饔飧自给之余。或将剩米出粜。尚可润及闾阎。数十万户。仰资其利。现在正逢闰月。例无应放之米。兵民口食。未免拮据。著加恩赏给闰月甲米即于本月十五日开放。其十一、十二、两月放米之期。并著移于每月十五日。明岁新正以后。仍循其旧。则御冬度岁。更得饶裕市价亦可藉以益平。于兵民生计。均有裨益。嗣后凡遇闰月、俱照此一体实给甲米。俾各永沾实惠。著为令。该部遵谕速行。　　

○又谕曰、原任广州将军拜灵阿、前在古州总兵任内。总办解送滇省马骡。所有应赔倒毙银两。伊名下应赔银五千四百余两。乃希图侥幸。具呈行查。甚属卑鄙不堪拜灵阿、著革职。拏交刑部治罪。　　

○又谕曰、吴嗣爵题岁报河道钱粮一疏。尚系乾隆三十七年分、动支收存之数。办理太迟。河道钱粮等项例应按年造报。原欲周知一岁河道工程之多寡钜细。以凭核实稽查。即云俟各司道陆续造送。查核需时。则三十七年之案。亦应在三十九年正月出本断无查办不及之理。今乃迟至四十年冬间具题中间几阅三载。实属迟延。吴嗣爵著交部议处。嗣后河工岁报钱粮俱著次年全数查明。于第三年正月间开印后具题。如有逾期该部即查明参奏。　　

○蠲免云南浪穹、邓川二州县。本年水灾田地额赋有差。　　

○戊申。谕据伊勒图奏、署总兵乔照、办理屯田事务妥善。著有劳绩。或坐补凉州镇总兵实缺或赏戴孔雀翎之处。请旨定夺等语。乔照在伊犁三年以来办理屯田事务妥善。著有劳绩。著即照伊勒图所请。补授凉州镇总兵。俟再出力数年。请旨赏翎。　　

○己酉。上御太和殿视朝文武升转各官谢恩　　

○谕军机大臣等嘉谟奏、查办舍军佥丁一摺。内称徐州卫指挥裔汪有年、捏称前已出籍为民。查无确据且现有卫籍备佥之案则其捏报图脱无疑。又浙江嘉湖卫舍军陈玉垣业已具认入册。乃伊父原任寿光县知县陈尧□鸟。复哓哓呈辩。致有陶升安等闻风而起。现在严檄江浙二省司道。核实办理等语所办甚是。运军佥丁一事。既经彻底清查。则册籍有案之人。均当按次承佥。岂容复有幸免。至陈玉垣父陈尧□鸟。曾任知县。尤非齐民不明法令者可比乃敢以舍军不应入册。强词控辩。致各户闻风效尤更属恃符违抗。该员隶籍浙江。著传谕三宝、即行查明参奏。其嘉湖卫丁陶升安、彭应求、黄揆典、项廷轼各户。并著三宝秉公查办。确核具奏。至徐州汪有年、捏报给牌出籍缘由。著谕令高晋萨载即速饬属严查核办。毋任藉端脱漏。将此并谕嘉谟知之。　　

○又谕、据萨载奏请、粤省遣发各省厂犯。面上剌明厂徒二字。以防脱逃等语。此事不可行。已于摺内批示矣。安南逃回厂徒。业经李侍尧、熊学鹏等。会核案情。分别情罪轻重办理所有为首各犯。已于该处正法。其余情节更重者发往伊犁。次重者、发往乌噜木齐安插至分发内地各省人犯原不过随同附和。尚非桀骜犯法之徒可比。第恐留于本地。或致日久故智复萌是以酌令离其乡土。俾不能复行越境滋事解到各省后止须分别地方安置。饬所在该管官。严行约束勿使生事脱逃设有胆玩潜窜者。拏获即从重惩治。通行知照分发厂徒省分。伊等自不敢轻干宪典。若无故遽行剌面处置未免过当。且此厂徒、通计不下二三千。势难遍及。而已发乌噜木齐之人。尚令拨地屯种。听其迁善自新。又岂可悉行黥面乎。若云剌字所以防其逃逸。则各省军流遣犯报逃者颇不少。则剌颊又何益乎惟在督抚等严饬地方实力管察。有犯必惩。方为妥善。何必苛法峻防之。著详晰传谕萨载、即遵朕旨妥办。其有安插厂徒省分。并两广督抚。一并谕令知之。　　

○予故青海多罗郡王衮楚克敦多布纳木扎勒、致祭如例。　　

○庚戌上御懋勤殿。勾到浙江、江西、安徽、情实罪犯。缓决浙江斩犯九人。绞犯二人。江西斩犯二人。绞犯二人。安徽斩犯一人。绞犯二人。余七十二人予勾。　　

○谕军机大臣等、据高晋奏、现在丁家集防护筹办情形一摺。称黄水大局已定即下游洪濉二河漫水。堵闭尚易。惟毛城铺过水年甚一年。本年尤为异涨。丁家集形势日见南趋。若不豫为筹办。来年汛水涨发。难免全河旁注等语。此事甚有关系。毛城铺原以宣洩黄河盛涨。而减下之水。藉有倒勾河以杀其势故下游不致有害。今既唐家湾引河连年河唇高仰。不能畅洩而丁家集迤下。日生新滩恐有吸溜之虞。此实不可不早为筹办。现据高晋、于丁家集对岸。开挑引河。俾溜势北趋全河改由北岸东下。并大挑倒勾河、以资分洩。所办甚是。高晋等、务即将应行筹办工程。确切勘估。实力妥速为之。并将该处河形。及现办各工。详悉绘图贴说具奏。又据称五坝被风浪掣开三坝。已督率防护无虞并称即赴清口查勘。酌放湖水。分润下河各等语。此事办理已迟。五坝定志不令过水。原指寻常保护下河而言。如今年高宝一带夏秋缺雨民田灌溉无资。自应酌量机宜。稍减洪湖之有余以济下河之不足。于事两有裨益且使早为开放。则洪湖之水。不致过多何致有掣开三坝之事。高晋等、实不免拘泥成例。不知变通。而此际始议分润下河。为时较迟民田已不能资其利。高晋等今年办理之误不可不知但现在悔已无及。嗣后当引此为戒。随时留心筹画。节宣得宜。据实奏办勿贻胶柱鼓瑟之讥致有再误。又上年因微山湖存水较小。经姚立德奏、开挑潘家屯引河挹注济运。并令高晋会同勘办。业已著有成效。今年既尚须引放。不趁此黄河水大之时。多为引蓄既可济来春重运。且湖内贮水稍多。又可省明冬再引。高晋当与姚立德札商妥办。至黄水所过之处。必有沙泥停积。日久易致淤垫。并当随时疏浚。以期有利无害。此则姚立德所当实力经理。著传谕高晋、吴嗣爵萨载、一体遵照。并令姚立德知之。仍各将筹办事宜。即行覆奏。寻高晋、吴嗣爵奏、丁家集一带黄河。曩走北岸。因年久河势坐湾。溜向南趋。北岸河形。渐成平陆。长出新滩。以致本年南岸外滩民堰被冲。漫水宽广。毛城铺过水较大。下游不能容纳。若不于今年筹办妥协。来年汛水长发。势必全河旁注。所关匪细。近日水势渐次归槽。南岸漫塌民堰。计长五百余丈。若从两堰头起。用埽接筑。未免工费浩繁。今就临河滩面所冲沟槽四道。共宽四百二十余丈。分头堵筑。事半功倍。仍补还民堰一道。计长一千三百六十六丈。以资拦御此系民修之工。应照例责成民办。一俟堵闭断流。则毛城铺迤下之洪濉二河。立见消涸。凡有缺口。均可挂淤。堵筑甚易为力。至来年毛城铺过水。须由唐家湾分洩。该处系属倒勾河。且在丁家集迤下。不致掣溜。有碍下游。祇以该河头形势欠顺。河唇高仰。不能收分洩之益。今拟将河头改正。测量河唇一带。引渠淤垫者。计长一千八百二十余丈。应一律挑深六七八尺不等。宽以八丈至十丈为度。临黄筑以草坝。以资收束。即使盛涨时。亦不至刷宽口门。其北岸外系嫩滩。挑挖引河。难以施工。且形势仍属兜湾。应于靠里旧日黄河故道。直开挑引河。可成吸川之势。计长一千一百六十丈。挑深七八九尺不等。挑成后、冬底水弱。开放不能掣溜。应于来年汛水长发时。相机开放。俾全河改由北岸。则南岸之丁家集一带。更可保无旁注之虞。而毛城铺启闭机宜。亦可操纵由人。节宣有制。得旨、览奏俱悉。　　

○辛亥。上诣畅春园、问皇太后安　　

○幸圆明园。　　

○谕曰御史尹壮图奏、保定等州县、于十一月开赈、请饬选满汉科道十员。前往分查验放一摺。所见非是。地方水旱偏灾赈济。各省皆有。惟在办赈之员。实心经理。督抚司道。实力稽查。遇有吏蚀官侵。随时秉公参处。则贫黎自得均沾实惠。奸胥亦无从克冒分肥。尹壮图以地方官应办之事。而令科道纷纷钤制。无此政体。且他省又当如何。朕加恩灾黎。岂有远近之分耶。尹壮图、迂谬无识。所奏不可行。原摺著掷还。并将此通谕知之。　　

○军机大臣议奏、将军阿桂酌筹善后事宜一摺。查边外各土司。令仿照回部伯克之例。轮流入觐。以理藩院为之典属。俾扩充知识。以革其犷悍之风。据阿桂奏、布拉克底土司。腿患瘫痪。巴旺子幼未袭。系土妇管理。不能进京外。其木坪瓦寺明正、沃克什、各土司。率皆倾心向化。恳请入觐。应同绰斯。甲布土司。均令将军阿桂。于凯旋时。先行率带来京。共与盛典其余各土司。仍令酌量远近。定以年限。轮流朝觐。又查川省口外各土司。向隶地方文武管辖。今令于促浸儹拉之地。各设镇驻兵。则附近土司。自当有所专属。特设将军驻劄近边。与总督、提督、同理番务。其各土司应办事宜。仍隶之理藩院总统。不必如从前之专隶地方文武。则体统既尊。易于控制。再向来驻防将军。皆不兼辖绿营。今番地既分布镇协。特设将军临边控制。绿营将士若仅属提督。恐将军呼应不灵。令将提镇各标所辖绿营统听将军节制。应令将军等遵照妥办。从之。　　

