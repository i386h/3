<!-- { "loadSidebar": true } -->
○以兵部右侍郎兼管顺天府尹熊学用□鸟、为会试知贡举大学士蒋溥刑部尚书秦蕙田、为正考官。礼部左侍郎介福、左副都御史张泰开、为副考官。　　

○壬子。上以和嘉和硕公主初定礼御保和殿。赐王公大臣等宴。　　

○奉皇太后居畅春园。　　

○幸圆明园。　　

○谕军机大臣等、同德等奏称、准杨应琚咨将巴里坤牧马一千一百八十余匹。交存泰于三月十五日起程。由珠勒都斯、赛哩木一路。送往叶尔羌等语。近据舒赫德奏、请送马三千匹朕以五吉业已送马二千匹谕同德再选一千匹送往。今所奏与朕旨相符。著沿途加意照看牧放。毋致伤损。遗失。　　

○礼部议覆刑部尚书秦蕙田奏称磨勘各省乡试卷应令各磨勘官将成例熟悉所标之签。必确与处分之例相符。方与指出。其词意无关处分者不得滥指。并于卷面衔名之次将应行处分几条应行免议几条。注明。应如所请。从之。　　

○癸丑。谕、闲散宗室之女。原无封授品级之例。今苏巴什里、为伊子罗布藏索诺木、聘定闲散宗室弘晃之女。奏请加赏品级。尚在可行。乃欲以为贝子弘景之女。加封县君。甚属糊涂。但念伊母公主及伊父兄劳绩。著将聘定弘晃之女加恩授为乡君品级。　　

○又谕曰、方观承奏、外遣人犯患病留养迟延一案。将查出应行议处之地方官请旨交部。并声明该犯等、俱由各驻防弁兵管押。遇留养稍痊。每以恐致道毙为词不肯接递等语。驻防弁兵。既有专司递解之责。倘推诿迟误。自当与该州县一并查参。岂得以事隶驻防督臣竟无从察劾俾延玩公事者幸免处分耶此案所有接递迟延之各弁兵。著该督查明。一体分别参处。至直隶各驻防。向例在京该管都统等每年仅止巡查一次未免鞭长莫及耳目难周。嗣后直隶各驻防。凡有关系地方事件。即著直隶总督就近稽查办理。其每年巡查事宜仍照旧例行。　　

○谕军机大臣等、舒赫德等奏乌什阿奇木伯克员缺。甚属紧要。请以玉素布之弟阿布都拉补授。又据阿桂、请以拜城阿奇木伯克噶岱默特补授咨送奏稿前来查和阗六城之阿奇木伯克尤属紧要。请以噶岱。默特调补。其拜城之缺。令伊子阿布都喇玛补授。照英吉沙尔等城例作为四品等语乌什阿奇木伯克。著阿布都拉补授和阗阿奇木伯克著阿什默特补授喀什噶尔阿奇木伯克著噶岱默特补授叶尔羌阿奇木伯克。著鄂对调补。阿克苏阿奇木伯克著色提巴勒氐调补。英吉沙尔阿奇木伯克著索勒屯和卓补授其拜城阿奇木伯克。作为四品。即著阿布都喇玛补授。　　

○户部议准湖广总督苏昌奏称、荆州驻防满营官兵。应添拨米四万石。存贮府仓。以备兵丁借支之需。又汉镇等市。上行酌定完纳税银二两。中行一两。下行五钱其僻邑上行一两中行五钱下行三钱从之。　　

○以副总管内务府大臣和尔精额、为正白旗蒙古副都统。护军统领伯鄂津为镶白旗蒙古副都统御前侍卫扎拉丰阿署理正黄旗蒙古副都统内阁学士温福署理镶红旗汉军副都统。　　

○蠲缓山西右楼应州怀仁山阴丰镇通判崞县静乐等七厅州县乾隆二十四年旱灾额赋有差　　

○皇十四子永璐薨。　　

○甲寅上诣畅春园问皇太后安　　

○还宫　　

○谕军机大臣等阿桂奏称、官兵回人过穆素尔岭时即领兵二三百名在呼尔岱等处搜捕玛哈沁令伊柱先往海努克督课回人耕作若丰讷亨已到。即与同行。否则暂留阿克苏俟五吉送马到日续来接济等语。所办甚是。伊犁办事需人常亮现在丁忧来京著即带关防驰驿前往交阿桂收掌协同办事又所奏图桑阿固世衡、现在叶尔羌。请派调一员等语俱著前往伊犁协办。又所称官兵行粮例载满洲索伦等兵丁月支羊三只。绿旗兵月支二只现在伊犁未通贸易绿旗兵于开垦营造。亦属勤劳。请一体支给俟秋收后再照旧例等语。著照所请行。来年所发屯田兵丁秋收前亦照此办理其乌什之贫回五百余人亦准将霍集斯所存粮石酌量借给以为耔种秋收时照数扣还。并传谕舒赫德知之　　

○乙卯。谕晋省隰州、大宁等二十七营及大同镇标左营等四营兵丁月粮折色上年曾经降旨增给现今该省粮价尚未平减。若遽照旧支领仍恐不敷买食著再加恩将本年应支折色照上年之例折价九钱者每石增银二钱折价一两者。每石增银一钱俾兵丁日用充裕。以示体恤该部遵谕速行　　

○刑部议覆、河南按察使蒋嘉年奏称、因捕杀贼之邻佑向例如无拒捕情形。即依罪人不拒捕而擅杀律拟以绞候但邻佑本有协捕之责若概治以致毙重罪反致观望不前。请嗣后如系贼人＜扌嶲＞赃逃遁协力追捕。仓卒殴毙。或贼势强横。不能擒送。以殴打戕命者应量为区别。照事主殴贼至死。减斗杀罪二等例。杖一百。徒三年。应如所请。从之。　　

○册封朝鲜国王李昑继妃金氏。以署散秩大臣柏成、为正使内阁学士世贵、为副使。　　

○丙辰。孝贤皇后忌辰。遣官祭陵寝。　　

○旌表守正捐躯之河南南阳县民张亮妻王氏。　　

○丁巳。祭先蚕之神。皇后亲诣行礼。　　

○谕军机大臣等据杨廷璋奏、福建渔船、在于江南崇明县地方。抢劫商民潘绍先等船货一案当委黄岩镇游击黄天球、带领弁兵。由浙放洋踪迹至福建泉州府晋江县地方。拏获正犯林成功等。现在追究余党。转解江苏审拟等语。渔船白昼持械劫夺。非寻常抢劫可比应照江洋大盗律。从严办理。以昭炯戒而清海道。至此案潘绍先等虽在浙江之定海镇呈报。而失事地方。系江苏崇明县所辖该抚提等何以并未奏闻著传谕陈宏谋王进泰、并令其查明回奏。　　

○又谕曰、杨廷璋奏黄岩镇游击黄天球于福建泉州府晋江县地方。拏获渔船盗犯林成功等一案黄天球由浙江放洋。追至隔省捕获匪盗甚属勇往能事即应加以擢拔以示奖励。已于摺内批令送部引见矣至晋江县未获余党该督严饬地方官按名根缉务期全获解江审拟照江洋大盗例办理。毋俾漏网将此传谕知之。　　

○又谕曰永宁等奏称固原州回民林福、与民人马友饮醉互殴扎伤马友殒命将林福拟以绞候解送巡抚衙门报部入于秋审案内等语哈密尚与肃州相近。若伊犁叶尔羌等处又焉能长途解送肃州此等新定地方。立法不可不严将来内地贸易民人与回人杂处凡斗殴杀人之案即应于本处正法庶凶暴之徒知所儆畏。非可尽以内地之法治也。著传谕各该驻劄大臣等。遇有似此案件即遵照办理俟新疆一切就绪。再降谕旨。其林福一犯不必解送肃州著即行正法。　　

○兵部议覆、江苏巡抚陈宏谋疏请、更定武场事宜一各省考试均于三回马箭后。复射地球一回事涉重复徒稽时日。请马箭止试二次。即试地球一箭。以三次共中三箭者为合式一步箭远把向例五十步请酌改三十步。每人各射六箭。以中二箭者为合式。至步把高宽尺寸。候部酌定一、马弓应以三力为率步弓以五力为率。令考试之人。场前注册以便临时抽验不及三力五力者。不准合式。有能加重者听一武经三子生童每就拟题宿构。鲜能熟读。请于考试武童时作论孟论一首暂免武经论先令默写一章或几段。以三百字为率。错误及有别字者不取均应如所请其步把以高五尺五寸宽二尺五寸为程从前考试弓刀石后、再试地球近把之例。一并停止从之。　　

○又议覆漕运总督杨锡绂奏称江南水师战船前经督臣尹继善议无冗多奏准俱令存留。今复亲查各营。除庙湾盐城东海等营。毋庸议裁外其佃湖一营巡游较近且额兵二百余名。设船九只多寡未协。请自安东至黄河口留巡船一只。配兵四名唬船一只配兵六名于内河上下巡游。其黄河口留沙船一只配兵十四名灌河口留沙船一只配兵十四名为海面巡防会哨之用。所余巡船三只。唬船一只沙船一只。俱请裁从之。　　

○蠲缓浙江仁和、钱塘海宁嘉兴秀水嘉善平湖石门、桐乡、安吉归安乌程长兴德清武康、永嘉、乐清瑞安等十八州县并嘉兴卫湖州所、及双穗芦沥永嘉横浦浦东下砂、下砂二三、青村、袁浦等九场乾隆二十四年水灾虫灾田荡额赋分别赈恤　　

○戊午。上诣畅春园、问皇太后安。　　

○幸圆明园。　　

○谕军机大臣等特穆尔汗后裔莽苏尔哈什木著加恩授为头等。台吉。旧和卓之孙阿布都尔璊和卓、著加恩授为二等台吉。归并额色尹等佐领下安插。其霍集占之旧索丕摩罗玛哩木等、皆系附从逆贼之人。虽从宽免死。未便留京著并其家口。发往广东、福建、浙江、江宁等处、驻防官兵为奴。　　

○户部议覆、江苏学政李因培疏请、酌定金山卫学章程。一卫军户口。散处各州县。相沿日久。民卫易滋混冒查金山卫勋军屯军内。坐落华亭、奉贤、娄县、金山、上海南汇等县。共一千二百十四户三千七百六十三名。请将册档责令卫守备照造三本。一存学政衙门。一存布政使。一存松江府。以备考试核对。编审之年。仍令卫备收除。另造一次一、金山卫学文武生员四百名。核其军籍来历可据者。仅文生一百二十名。武生二十九名余系民籍冒进应归入县学又卫籍冒入各学民籍十七名。应收入卫学。请一并推收。造册送部现在廪增推归者作为虚廪虚增。照考案收补。其子弟、均随父兄之籍考试。一金山卫童。向归华亭收考。临时童生自行开报。无凭查核请照安徽凤阳三卫学例改归卫守备报名。录送提调转送学政其童生保结令该卫廪生认保如无廪生准该卫增附生员互保傥有枪冒等弊即行该卫备照例议处考试时、仍令松江府查察。一、金山卫童。向赴华亭考试不免远涉之艰。查卫备徵粮。系于适中周浦地方。现有公所。请即于周浦考试。一、此次推收后。实存卫学文生既少。积年考进。亦不能如往时之多。廪增旧额各二十名。帮补太易。且推归各学文生。挨补较难请将卫学廪增、俱酌减四名。分拨华、娄上南四县各一名。均应如所请。惟实存卫学文生仅一百二十余人廪增各拨四名外。仍应各裁四名。定为十二名其出贡照例三年一贡。又据查明卫童赴考官。祇二百余名。应将取进原额。酌减四名。以十二名为定额从之　　

○广西太平府龙英土知州赵璞患病告休。子承业年幼以官男之曾叔祖昍□火协理州务　　

○己未上御同乐园。赐哈密郡王品级贝勒玉素布和阗郡王品级贝勒霍集斯阿克苏贝勒品级贝子鄂对等四十六人、棉衣茶果。　　

○谕、上年陕省沿边一带。偶被偏灾业已加恩抚赈现届青黄不接之际麦秋未至。而例赈已停。农民口食。未免仍有拮据。著再加恩将被灾五分以上之定边榆林葭州、神木、府谷、怀远等六州县。无论极次贫民俱加赈两月。被灾五分之安定、延川、宜川等三县俱加赈一月照例折给。以资接济。该部遵谕速行。　　

