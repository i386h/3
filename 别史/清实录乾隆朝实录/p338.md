<!-- { "loadSidebar": true } -->
文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。六月。己酉。谕曰、浙江巡抚卢焯著解任所有参奏情节著总督德沛副都统汪扎勒逐一查审具奏。　　

○以吏部侍郎蒋溥、为浙江乡试正考官。御史赵青藜、为副考官。礼部侍郎张廷璐、为江西乡试正考官。左春坊左庶子彭启丰为副考官。翰林院检讨陈兆仑、为湖北乡试正考官。编修闻棠、为副考官。　　

○庚戌。上御勤政殿听政。　　

○清厘科场弊端谕从来顺天乡试易滋弊端多招物议。必须稽查严密。始可试事肃清今年秋闱适值朕行围口外诚恐人心玩忽。诸弊乘间而生深廑朕念如进场之怀挟场内之传递皆向来人所共知且有通晓举业之人假充誊录为举子改窜文艺者。其他弊端种种难以悉数。又闻有应试士子于场衣结纳新进翰林。互相标榜遂成奔竞钻营之恶习。夫国家之所以重士者。谓其品行端方足备异日公卿之选。若苟且侥幸于目前而始进不正贻诮终身。尚安望其受爵服官克自树立为朝廷有用之材乎。著都察院、五城御史、步军统领衙门、顺天府内外帘监试御史严行稽查。凡有关涉科场情弊者。即行严拏按律治罪不稍宽贷。在京之总理事务王大臣亦应不时查察。以肃宾兴大典副朕造士育才之至意。　　

○又谕。从前满洲旗分记名佐领七十九人甚平常尔等奏闻极是。况记名人员内朕不过一时记名。其平素办事优劣朕何由而知著将七十九记名销去从前记名人员内如有似此者该大臣亦著奏闻并将此旨传谕八旗知之。左都御史刘吴龙面奉谕旨御史李＜?忄原＞奉差甘肃著驰驿前往。　　

○理藩院会同户部议覆、归化城都统玛尼奏、归化城土默特六十二佐领之蒙古等。屡年遭旱。歉收压欠谷一万二千二百石。若并本年一齐交纳恐蒙古官兵等生计艰难。有误来年耕种等语。请将本年分所收谷石照数交仓。其乾隆四五两年谷石自明年为始酌量收成分数陆续交纳得旨。两年欠项著一年交一半余依议。　　

○以詹事府詹事黄孙懋为内阁学士兼礼部侍郎。通政使司右通政钱陈群、为太仆寺卿。调福建汀州镇总兵。黄有才为海坛镇总兵　　

○调取山东曹县知县王维悫来京引见　　

○赈恤安徽宿州、灵璧、虹县、怀远、江苏铜山、沛县、萧县、邳州、睢宁、宿迁、海州、沭阳十二州县乾隆六年被水灾民。　　

○辛亥上诣畅春园、问皇太后安。　　

○谕曰、前给事中卢秉纯参奏大学士赵国麟之摺内有二条一称皇上面问赵国麟往奠俞姓之事初则佯为不知再问则略为停顿既出之后告之至戚刘藩长自鸣得意又称刘藩长休致之后赵国麟告伊王安国未曾参尔乃系蒋炳参尔等语朕思大学士有赞襄密勿之责不应向亲戚为此等之言是以降旨令刘藩长来京命大学士鄂尔泰、张廷玉、徐本尚书讷亲来保将伊二人询问质对逐日进呈所录口供其赵国麟在朕前回奏往吊俞姓一节刘藩长曾向卢秉纯言之至佯为不知略为停顿告之至戚自鸣得意之处乃卢秉纯揣摩彼时情状之词刘藩长告知卢秉纯者并不如是此处无大关碍不必深问至赵国麟告知刘藩长王安国并未参尔乃蒋炳参尔之语刘藩长供称闻之他人并非闻之赵国麟而卢秉纯则坚供不移此事有无尚在疑似之间但刘藩长乃市井庸人赵国麟身为大学士既缔姻亲又曾在朕前奏荐甚属不合朕已悉知。不必再问至于卢秉纯供出刘藩长许多悖谬之语。甚有关系。从前卢秉纯初闻之时何以不行参奏、及参劾赵国麟摺内。又无一语及此直至于今刘藩长到京对质不肯应承赵国麟之说符伊原参。始行供出并将朕召见之语混入于供词之内又将朝臣牵引多人几欲一网打尽。而与此案问语毫无干涉。似此妄乱无赖岂可留于言路。卢秉纯著革职刘藩长系奉旨休致之员。而凡遇知交辄深问罢官之故则其不自安分可知亦著革职其悖谬之语若果出于刘藩长之口。自当按律定拟倘系卢秉纯挟嫌妄供亦当治以诬陷之罪。著原问之大臣详悉审明具奏。　　

○以翰林院侍讲学士熊晖吉侍讲刘纶修撰金德瑛充日讲起居注官。　　

○癸丑。大学士张廷玉奏将军营办理粮饷之额外笔帖式揆义量加议叙得旨。此摺内奏称。额外笔帖式往办粮饷其议叙之处比现任之员应行分别朕思军营办事人员从前用兵之际。期满更替议以应升即用者。所以重军务示鼓励也。今既已罢兵酌留驻防伊等人员原与寻常差遣无异若仍照旧例议叙则无事之时。与有事毫无轻重将来万一有事又何以示鼓励是不独额外笔帖式即凡现任之员所有议叙条例较从前亦应分别其如何酌定之处著该部再行详议具奏、揆义仍著前往。　　

○工部议覆直隶河道总督顾琮奏称子牙河张洪桥迤北一带官堤。最为险要。请自王镇店起至广福楼止。长一千二百四十余丈。动项兴修加高培厚应如所请从之。　　

○正蓝旗满洲都统永兴奏、据本旗三等侍卫宗室世贵。以旗鼓佐领下之护军校阿兰泰补放伊属下包衣佐领。不但品给悬殊。且以旗鼓佐领下之人、补放满洲佐领。亦属不合。请嗣后遇有王公宗室属下包衣佐领缺出六品以下官员不得保送。务于品级相当之护卫官员内遴选称职者二人由本旗带领引见如属下无应放之人即于本参领之王公属下人员内拣选拟定正陪请旨简放得旨所奏是依议。　　

○甲寅。谕据沈世枫奏称刑部尚书来保诚悫有余。而习练不足。韩光基优于巽顺而短于决裁。是以近来办事渐有委靡舛错之处等语来保人实可信。伊与韩光基二人在刑部办事亦无大过但沈世枫所奏颇中二人之病人之才智各有短长难以求全责备若因人指摘自知省惕益加奋勉。则心志虚公。即才干识力。亦将日益精进。此闻过而喜。民以称贤也。特将原摺发出。今诸大臣知之。　　

○又谕戴临在部并不行走。又不在内廷行走偶用伊写字。篇篇多有错误。著将伊俸禄停止。长在内廷效力行走。　　

○命云南提督蔡成贵、江南提督南天祥、以原官休致。　　

○乙卯。上诣畅春园、问皇太后安。　　

○命各省经理军政谕、近观各省营伍整饬者少废弛者多固由将弁董率不力亦因提督总兵等官狃于晏安不肯习劳讲武且其中不无年老衰迈之人精力已颓而贪恋禄位不肯为戎行之表率为督抚大员者又祇留心于文事而视武备为不急之务其待提镇等则博和衷之名不肯直陈其短。无怪乎日积月累渐成怠惰之风也。朕看各督抚中如尹继善、雅尔图尚属留心于武事。其余率不免因循。嗣后诸臣均当体朕郑重武备之意时加整顿过提督总兵官之年迈才庸不能胜任者即行奏闻请旨令其休致。无得姑息容隐致滋贻误若平日有劳绩昭著者不妨据实奏请赏给俸禄以养余年岂可以折冲御侮之职任为酬劳养老之地乎。如此实心整理庶各省武职大员俱各得人而于军旅大有裨益矣。　　

○又谕。江南淮安府之山阳、清河、桃源、安东、海州、及沭阳等处。连年遭值水灾。闻今岁又复被潦朕心深为轸念著该督加意赈恤凤阳府之宿州、虹县等处闻亦被水歉收。亦著留心赈恤无使贫民失所。　　

○户部议覆陕西巡抚张楷奏称西凤汉同、邠乾等州报垦不实。民屯更名地亩二千八百八十七顷七亩有奇所定额赋一并豁除应如所请从之。　　

○工部议覆直隶总督孙嘉淦奏称直隶关口要隘边墙旧迹颇多倾圯京东一带边墙之外皆系崇山峻岭山口多有封闭惟山海关为蓟辽锁钥喜峰口当八沟通衢古北口乃潮河要路实属冲要之地京西一带边墙之外多系平原旷野四通八达边口皆宜慎防而张家口独石口尤为极冲之所二口之路皆归并于居庸故居庸一关乃中外之咽喉岔道城当居庸之北口昌平城当居庸之南口此数处工程皆当先行修理应如所请查勘兴工从之。　　

○丙辰。命有司化导游惰。谕朕惟士农工商。各有恒业衣食由此而裕。教化由此而行。惟游惰之民实为闾里之蠹。我国家昇平休养生齿滋繁而游惰京以日众。此等之人。性好佚游习成骄恣不畏刑宪罔恤乡评。酒食流连。拳勇是尚黠桀者为豪为侠柔狡者为诈为奸大凡乡由之中。其诱民以奢靡沉湎者游惰也诱民以博奕斗讼者游惰也。诱民以作奸犯科者游惰也愚懦无知转相慕效往往弃本业而从之戕生败家。比比而是。甚至如近年。逆苗蠢动。皆由内地游手奸徒。幸灾乐祸或啖以财帛或诬以鬼神煽惑愚顽远近在结。蜂屯蚁聚。致生事端遂不得不用兵剿捕。正孟子所谓无恒产而无恒心。放辟邪侈。无所不为者。朕抚育群黎。深念正德厚生之要劝农敦本训饬不啻再三。上年因游惰之民。不务生计曾特颁谕旨令各督抚董率该地方官实力稽查多方化导。责令父兄族党。严加管束不遵训约者加以惩治迩来留心体访有司并未实力奉行夫养稂莠者伤禾稼。惠奸宄者贼善良游惰者奸宄之原也。当其游惰而董教之惩劝之使悟而知返。则可纳于善良。若听其游惰。而不早为之所。是纵之使为奸宄也。父母斯民之义何居现今保甲之法。在在举行。稽查甚易为力。而一切视为具文置之膜外。尚安望其阜财求而兴礼让哉。地方有司有不实心整饬化导仍前怠玩者。朕必于该督抚是问。　　

