<!-- { "loadSidebar": true } -->
○丁巳。谕、据李侍尧奏、金门镇总兵罗英笈、前经亲自出洋。督令将弁。连获盗犯一百余名。兹又在洋盘诘盗船。获盗叶述等七十三名。又起出鸟枪铁炮等件。并有旗一面。上写奉宪官运字样。其为前次行劫浙省米船之盗无疑等语。前因洋面盗劫频闻。兼之粤兵经过海澄县被盗。均系金门镇所辖。是以将该镇罗英笈、革去顶带。勒限严缉。今该镇屡次出洋。拏获多盗。尚属奋勉。著加恩赏还顶带。以示奖励。至浙省米船被劫盗犯。既经罗英笈拏获。而海澄县行劫粤省兵船一案。亦经该县及将弁等、获盗三十余名。此等洋盗肆行劫掠。殊属可恶。并著该督将现获各盗犯审明后。一面奏闻。一面正法。以示惩创。　　

○又谕、据李侍尧奏、接同知吴元琪禀称、九月初一日。柴大纪有信至府城。称蔡攀龙等援兵惟蔡攀龙、孙全谋、带兵七八百名、及运送粮饷之义民三千名到诸罗。其贵林、杨起麟、杭富、俱在正音庄阵亡等语。贵林等、前经常青派赴诸罗援应。奋勇打仗。甚为出力。是以降旨将贵林补授总兵。杨起麟补授参将。并俱赏戴花翎。今贵林、杨起麟、同都司杭富、因剿捕贼匪。临阵捐躯。殊属可悯。贵林著照总兵例议恤。杨起麟前在盐水港一带、堵御防守。尤为出力。著加一等照副将之例议恤。其都司杭富、亦著照例议恤。以示悯恤。　　

○又谕曰、普吉保奏、九月初六日带领官兵。由大突溪、前往笨港援应诸罗。十三日行抵麦仔藔、有贼数千。苛派良民银米。不能应付。贼匪欲焚毁村庄。百姓正惊惶无措。适官兵踵至。贼众奔逸。百姓欢声动地。随密探贼匪均集笨港。是夜贼匪暗放火号。并闻诸罗炮声、彻夜不绝。当饬将弁分作三队。直前冲杀。贼众蜂拥迎拒。普吉保督率官兵。奋勇攻杀。枪炮并施。打死贼匪数百人。生擒贼夥杨意、苏妈、张固三犯。夺获器械三十余件。鞭炮二门。耳记十八个。米谷薯乾百余石。并焚烧坂头厝等贼庄七处。是日又有贼匪数百人。攻犯大营。官兵奋力堵御。杀贼十余人。烧毁贼庄。贼众退散。现在与恒瑞、柴大纪、订期三路会合。并力夹攻。贼匪可克期殄灭等语。台湾逆匪林爽文等、纠众不法。肆行滋扰。抢占村庄。实为罪大恶极。今普吉保督率将弁兵丁、由大突溪一路。侦探贼踪。奋勇剿杀。焚毁贼藔。生擒贼夥。夺获器械银米甚多。收复笨港。实为出力可嘉。普吉保著交部议叙。出力兵弁。著福康安查明咨部。一体议赏。并赏给普吉保玉搬指、大小荷包、以示奖励。数旬以来。因海洋风色不顺。台湾府城、及诸罗、盐水港三处。俱被贼扰。文报不能常通。朕心正深廑注。今普吉保已将笨港收复。杀散贼匪。该处距诸罗止二十里。距盐水港止三十里。声息密迩。普吉保乘胜直前。诸罗、盐水港、两路形势联络。恒瑞、柴大纪、自可接应会合。而常青处前此曾有被贼滋扰之信。今据李侍尧奏、据台湾地方官禀报、常青因恒瑞在盐水港、被贼拦阻。未能前进。即派委总兵梁朝桂、副将谢廷选、带兵一千。前往策应。恒瑞处原有兵三千。今复得此一千兵接济。自更可统领剿贼。而常青处、既能分兵援应恒瑞。则府城兵力充足。自守有余。可知无虞贼扰。是诸罗、盐水港、及台湾郡城三路。均可自为保护。乘机攻剿。且贼匪在麦仔藔、苛派良民银米。焚毁村庄。可见贼众粮食。将次就尽。已有溃散之势。而百姓一见官兵踵至。欢声动地。更可见民心效顺。不肯从贼。即日福康安海兰察等、统领大兵。分路进剿。谅此么＜麻骨＞草寇。无难一鼓成擒。福康安、现据李侍尧奏、尚在大担门候风渡洋。而新调广西兵三千。已抵厦门。四川屯练。早入闽境。不日可到。而贵州、湖南兵。亦接踵而至。福康安正可带领劲兵。扬帆同渡。径抵鹿仔港。督率进剿。且台湾府城、及诸罗、盐水港三处。于福康安未到之前。俱各保守无虞。今福康安又带领锐勇新兵。并总兵郑国卿所带之闽省兵丁。共计生力官兵。又有万余。且有海兰察、及巴图鲁侍卫章京等、分队统领。军威振作。士气百倍。即日与常青、恒瑞、柴大纪、普吉保等。南北会合。直捣贼巢。似可扫穴擒渠。肤功迅奏。伫待捷音之至。将此通谕知之。　　

○谕军机大臣等、贼匪经过地方。其附近民人。本非甘心从贼。特因贼匪逼迫。无奈听从。即如麦仔藔地方。幸官兵前往。该处民人。得所倚仗。否则必致被贼胁从。是前此业经从贼民人。其中为贼所迫。勉强附从者。自复不少。福康安此时尤应将安分良民。妥为抚慰安戢。即已经从贼者。亦应设法招徕。分别办理。不可因已经从贼。概予歼除。转致阻其自新之路。坚其助逆之心。此为最要。再朕恭阅雍正年间实录。旧例闽粤民人往台湾耕种者。所有妻眷。一概不许携带。经高其倬疏请、将在台湾垦田耕种、及有房屋民人。准其搬眷居住。经九卿议驳。自因台湾系海洋重地。是以不令内地民人挈眷前往。今台湾民人。俱有家属。与前定之例不符。其准令携带眷属。起自何时。著福康安、李侍尧、查明具奏。将来事定后。应如何趁此兵威。酌定章程。妥协办理。抑或从来已久。有所不能之处。并著李侍尧归入善后事宜。一并妥议。　　

○又谕、昨据李世杰等奏、勘估临湖风损砖石各工。又请于三沟闸迤下。创筑西堤一摺。已降旨谕令阿桂、即于途次前往。会同李世杰等、确切履勘矣。本年高邮、邵伯一带。因洪泽湖受豫省漫水。稍觉旺盛。冲塌堤口。砖石各工。或间有塌卸。该督等奏请勘估修补。尚属事之所有。阿桂到彼勘明。如果实系风浪撞击。工段残缺。必须兴工修筑。自应核实办理。然其间尚应查系保固弗保固之别。至该督等所奏、三沟闸迤下。创筑西堤一道。似可不必。该处从前本无堤岸。凡遇水长年分。民田庐舍。亦俱保护无虞。何以此时忽议添筑。且一经添建堤工。则每年即须有岁修等事。尤易启工员冒滥支销之渐。况建筑堤工。原以防水势漫溢。而今岁高邮、邵伯、一带漫溢之处。俱有堤岸。则三沟闸迤下。即添建堤工。恐仍属有名无实。不可不切实查勘。妥为核办。此事德成现赴浙江看视海塘。原欲令顺道阅看。但德成于工程虽为熟习。而于河务情形。究未谙悉。且素性偏执。不足服众。若令前往。伊以为不应添建。外人未免疑其有心迎合。而朕亦即虑其有此。若伊以为应须添建。朕又不能深信。阿桂于河工。素为谙练。今往履勘。如系不应兴工。据实奏明。可以折服众论。倘以为必应添建。朕亦可以无疑。是以必须阿桂查勘。方得确实。但阿桂甫由豫省工竣起程。今又中途派往。现在正值寒冷之候。往来跋涉。朕心深为轸念。著赏给御用貂尾暖冠一顶。以示体恤。阿桂到彼。务须将该处各工。应否修建之处。会同李世杰等、详悉履勘。据实具奏。将此谕令知之。　　

○以太仆寺少卿李廷钦、为光禄寺卿。　　

○戊午。谕军机大臣等、前因东省运河有大修小修之例。本年曾经发帑兴挑。自当毋庸再行疏浚。已节次降旨、谕令兰第锡等、会同将该处运河、及支干各河、详加履勘。今据长麟奏、于二十日自省城赴临清会勘等语。现在阿桂前往江南。查看临湖砖石堤工。经由东省。著传谕阿桂、自行酌量。或即顺道前往该处。先将曹济一带运河。逐加察勘。或于查办江省堤工事竣回程时。到彼履勘。亦无不可。但兰第锡等、此时业已在临清会齐。阿桂即由直隶顺赴该处。先行会同伊等、将运河及支干河渠。详细履勘。是否一律深通。无须兴挑。抑间有停淤。尚应酌量疏浚之处。查明确实具奏。所有节次寄兰第锡等谕旨、及奏到各摺。钞寄阿桂阅看。再昨据普吉保奏到。带领官兵援应诸罗。于九月十六日。在麦仔藔、与贼匪打仗得胜。收复笨港各情形。朕心稍慰。著将普吉保原摺。并所降谕旨。一并钞寄阿桂阅看。寻阿桂等奏、本年运河一带。雨泽优沾。曹、单、支干各河。疏浚深通。微山湖水势畅达。大资涤刷。沙淤较少。历查运河水大之年。挑工必少。未便仍照向例大挑。惟南旺塘河、及彭口一塘、山水出口。亦多停淤。必得及时挑挖。切实估计银三千六百余两。较大挑节省银一万三千六百余两。本年明兴勘挑支干各河。俱在运河西岸。水本无源。停淤不免。然各该河原为疏消田中积水。例应民修。业经逐加疏浚。一律深通。得旨、诸凡皆妥。依议。　　

○又谕曰、惠龄奏、审拟直隶文安县民人李善修呈控科派一案。办理尚属详细。已批交该部议奏矣。惟详阅所审各款。内有原控仓书、指称永定河运米、票传牛车五百余辆。折钱万有余千一款。讯据仓书刘沛泽供、上年二月、奉文分修堤工。装运钱米物料。陆续拨车。用过牛车一百余辆。每辆俱于工所。发给车户京钱八百文。向来拨用牛车不多。上年拨至一百余辆。是以李善修动疑呈控等语。永定河数年以来。安流顺轨。何以有分修堤工之事。即间有应行岁修工段。例系官为办理。动项雇夫。并不丝毫扰累民间。即如豫省漫口工程。一切所用秸秫料物土方。数年来动帑数十百万。从未累及闾阎。永定河不过黏补工程。乃辄称装运钱米料物。派拨民间车辆、至一百余辆之多。而仓书又复藉端刁掯。勒索车户钱文。致滋扰累。恐该地方官、竟有借修堤为名。通同婪索情弊。则官帑开销。何处著落。著传谕刘峨、即将永定河何以有此项分修堤工。如该地方官有藉端派累等事。即据实严行参奏。不得稍有讳饰。又原控礼书杨殿元、有藉招募乐舞生、诈钱数千余串一款。讯据张太等供、本年二月、奉文招募乐舞生。报充者共十六村。内有二村认充不到。杨殿元索诈村民京钱六十千文等语。招募乐舞生。虽系奉文办理。但向有定额。况一县所用乐舞生。更属有限。止须招募数人。有情愿充当者。报充足数。即可完事。何至于所属村庄。遍发谕帖。悉行招募。致书役等招摇勒索。派歛钱文。扰累地方若此。可见该省吏治废弛。已非一日。刘峨身任摠督。漫无稽察。著传旨申饬。仍著将该县招募乐舞生。因何如此办理之处。一并据实查奏。毋得稍存回护。寻奏、该县承办永定河堤工。有给发夫价大钱四千八百余千。及籴买众夫食米大钱。均需运送赴工。是以雇用牛车。有一百余辆之多。至招募乐舞生。内有报充之人。不谙音律。意欲雇人代倩。以致书役乘机诈取。该县毫无觉察。实属罪无可逭。得旨、交惠龄查办。　　

