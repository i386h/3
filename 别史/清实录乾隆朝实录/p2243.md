<!-- { "loadSidebar": true } -->
○甲午。谕曰、贝子允祁等奏称、孝贤皇后陵寝。有应行修葺之处。照例办理。纯惠皇贵妃园寝。梁木损裂。油饰脱落。请交工部办理等语。孝贤皇后陵寝。工程早已完竣。其应行修补之处。著交部办理。纯惠皇贵妃园寝。盖造未久。何以遽有损裂脱落之处。明系原修不善所致。著胜水峪工程处查明赔修。再东西两陵、有应行岁修之处。俱于年终汇题。由工部奏派侍郎一员、前往查看。其所种树木。有应行赔栽与否。又复具奏饬部确查。必不能亲往查看。不过据原奏数目核办。岂能周到。嗣后即交派往之侍郎查办。至每年应行修补之处。及有无枯朽树木。著办理陵寝事务大臣。于岁底汇奏总数。其细数另缮清单。交专派大臣办理　　

○谕军机大臣等、索诺木策凌等奏称、自伊犁移驻厄鲁特、及土尔扈特、巴木巴尔等游牧。与民人庄屯相近。恐滋事端。请饬令瑚图礼办理。又于常平仓贮谷内、通融借给厄鲁特一千石。俾资接济等语。所奏尚是。昨令存泰前往库尔喀喇乌苏办事。著传谕舒赫德、告知存泰、令约束厄鲁特等游牧、及民人等、毋令滋事。并传谕索诺木策凌、俟存泰到彼时。亦将此谕令知之。　　

○乙未。谕、据温福等奏报、十月二十二三等日。攻克路顶宗、及喀木色尔贼寨。共攻破大小卡寨五十余座。碉房三百余间。杀死贼番数百名。俘获金川贼人九名。夺得大炮三座。及军械火药粮食甚多一摺。此次温福、丰昇额、督率将士。调度有方海兰察、哈国兴、额森特、及在事攻剿之将佐弁兵土练等、均各奋勉出力。甚属可嘉。俱著交部查明分别议叙。其将弁内、实在奋勇出众者。不拘满汉。并著温福等确查奏闻。赏给巴图鲁号。即绿营兵丁内、果有勇往超群者。亦著破格查赏。以示鼓励。至海兰察、额森特、带兵甚为奋勉。海兰察、著交兵部遇有蒙古都统缺出。即行奏请补授。其所遗副都统员缺。即令额森特补授。所有温福等奏摺。并著译汉发钞　　

○谕军机大臣等、现在温福等、已攻得路顶宗、及喀木色尔贼寨。自可乘势冞入。迅捣美诺。谅僧格桑必窜匿金川希冀缓死。索诺木向虽狼狈为奸。究因僧格桑、有将境壤归并掌管之语。竭力抗拒。乃系自图占地。非止袒护私亲。我兵攻剿严密。自应即为擒献。计图解免。温福等、惟当将僧格桑、并伴送之人、拘禁解京。或索诺木到营请降。即遵前旨设法诱擒。仍一面严饬急攻。扫荡巢穴。搜捕余孽。以期永靖边徼。温福、阿桂等、均当共知此意　　

○丙申。上御太和殿视朝。文武升转各官谢恩　　

○谕、户部议驳三宝等奏请盐觔增价展限一摺。固属循例核办。但念晋省近岁产盐虽觉稍旺。而场价未能骤落。且钱价平减。商人易银完课。不免拮据。该抚等所奏。似属实在情形。著加恩将从前暂增二厘之价、再行展限三年。俾商力益资宽裕　　

○又谕曰、秦璜所遗广州将军员缺。著拜凌阿调补。恒泰所遗广州副都统员缺。著祥格补授。拜凌阿所遗江宁将军员缺。著嵩椿补授。嵩椿所遗正红旗蒙古都统员缺。著海兰察坐补。海兰察所遗镶黄旗蒙古副都统员缺。著额森特补授。拜凌阿现署贵州提督。兼署古州总兵事务。暂时不能赴任。著李侍尧暂署广州将军。海兰察现在军营。其正红旗蒙古都统事务。著傅良署理　　

○又谕、前因秦璜、恒泰、互相讦奏一案。曾令李侍尧、德保、秉公查审。其秦璜初参恒泰、以马价余银抵补充用一款。事属办公。尚非大过。而恒泰所参秦璜各款中。如占据家人之妇王氏为妾。到任时乘用八轿进署。并于王氏生辰。演戏张筵。所属旗员。皆为往祝。实属骇人观听。近闻李侍尧亦欲举发。然不及早参劾。究属非是。但未往送礼。尚为得体。而德保则竟有致送寿礼之事。德保翰林出身。何不顾人非笑若此。李侍尧、德保、俱著据实明白回奏。至秦璜身任将军。似此无耻不堪。恒泰见闻既确。参奏分所宜然。但查讯两家赍摺之人。则恒泰因秦璜已有劾彼之摺。始行讦参。亦不免于取巧。秦璜固应治罪。即恒泰亦有应得处分。二人俱不便复令供职。其员缺现已简放。仍俟审拟到日。另降谕旨。此案降旨交办以来。迄今已逾一月。且无甚难办之处。何以尚未讯明具奏。著李侍尧等、即速审讯确情。覆拟覆奏　　

○兵部议准、直隶总督周元理奏称、河屯一协、及热河所属等处。差务殷繁。营弁不敷差遣。请添设额外外委。河屯协右营、八沟、唐三等三营。各添二员。河屯协左营。添四员。热河道所属之热河、八沟、塔子沟、乌兰哈达、卧佛寺等五处捕盗营。各添一员。从之　　

○钦差侍郎吴坛、河南巡抚何煟会奏、审明淮宁县民王明、听伊父王国辅主使。控告该县知县、采买京麦。私派脚价。及王国辅控告私和人命事。均属虚诬。应将王国辅从重治罪。下刑部议。寻议、王国辅原因诬告拟军。应改发伊犁等处、给兵丁为奴。从之　　

○豁除四川乐山、犍为、威远、忠州、西充、阆中、遂宁、中江、仁寿等、九州县。乾隆三十五年、坍废盐井一百七十眼。引课银九百三十两有奇　　

○丁酉。谕、据熊学鹏奏、温州镇总兵陈文宣、年逾七旬。又因失跌患病。精力日就衰颓。实难胜任等语。陈文宣前经陛见。觉其人本中平。且年齿就衰。曾传谕该抚等、令其留心察看。今既颓迈不能供职。著休致。所遗温州镇总兵员缺。著观泰补授　　

○谕军机大臣等、舒赫德等奏、据瑚图礼、雅郎阿呈称、巴木巴尔属下极贫人等。办给羊只。派官兵照料。不致损伤。次贫人等。分别接济口粮。所办俱好。瑚图礼岂能如此。必是雅郎阿所办。昨据伊勒图奏、塔尼布病故。朕降旨令雅郎阿前往塔尔巴哈台。今办事妥协。留伊尚属有益。著传谕舒赫德、仍留雅郎阿在库尔喀喇乌苏办事。塔尔巴哈台。既有伊勒图。舒赫德即于瑚图礼、存泰、二人内。酌派一人前往　　

○戊戌。上御懋勤殿。勾到朝审情实罪犯。停决斩犯十人。绞犯二十三人。余三十人、予勾　　

○谕、朝审情实人犯内。有屡次未经予勾者。所积渐多。著刑部将已阅五年之官犯、常犯、查明具奏。下次即改入缓决册内　　

○参赞大臣署四川提督阿桂奏、明亮带兵进攻真登梅列。所取山脚石碉。旁有小山一座。上有石卡。明亮于十月十八日、派兵于山沟左右潜伏。复派官兵、直攻小山石卡。各处贼众。分路来援。我兵佯退。贼众追至山沟。伏兵并起。退兵复还。杀贼甚众。并歼大头人二名。前有两峰相接处。地名翁古尔垄贼番悉力拒守。现令官兵略为休息。侦探道路情形。以期冞入。谕军机大臣等、明亮此次带兵。甚属勇往。计画亦为得当。阿桂当传谕令其益加努力。以冀勉副酬勋。至伊常阿、由泥垄进兵。何以尚无信息。而阿桂在达乌亦未见有寸进。即以坚碉非可急取。亦岂容过于迟疑坐待。现在温福等、已将抵明郭宗。阿桂若即能克僧格宗。则两路夹击。可蒇小金川之局。著传谕阿桂、将现在进剿情形。迅速核奏　　

○督理粮饷侍郎刘秉恬奏、绰斯甲布、革布什咱、两路军米。悉取资于章谷存粮。必须自口内多为运贮。方足以供转运。今章谷米数未增。请敕该督文绶、将各处米石。上紧赶运。谕军机大臣等、文绶向称能事。是以特调为四川总督。一切军需粮务。皆其专责。原应及早设法趱运。著传谕文绶、即严饬各运员、将口内、口外、转运粮石。务须上紧运赴章谷。源源不断。并将官兵应需皮棉衣服。多拨人夫。速为运送。设此后再有稽误。惟该督是问　　

○己亥。定边右副将军大学士温福、参赞大臣尚书公丰昇额奏、十月二十四、至二十八等日。官兵进攻兜乌山梁。及附近贼寨。哈国兴、额森特、巴雅尔、阿尔苏纳等、攻取穆拉斯郭大寨。占据兜乌山顶。与马彪合兵。悉夺兜乌附近碉卡。翘苏勒、带兵从沃克什旧寨之北鼎达实诺尔山、夺取碉卡。海兰察、带兵从色木僧格山前、进至格实迪。连夺碉卡。进取木城。现在据守要隘。取路进攻明郭宗。谕、此次在事奋勉之头等侍卫阿尔苏纳、著赏给副都统职衔。三等侍卫巴雅尔、著授为二等侍卫　　

○谕军机大臣等、温福等奏、瓦寺土舍索诺木雍中、请将伊所赏名号花翎、移给伊叔土司索诺木旺丹等语。索诺木旺丹、感戴朕恩。因年迈不能从军。令索诺木雍中、带领所属人等、随营效力。殊属可嘉。著加恩于现在职衔上加升一级。并赏戴花翎。给与名号。以示优奖。其索诺木雍中、现在军营出力。所有原给名号花翎。毋庸移给　　

○庚子。遣官祭先医之神　　

○谕、户部议奏、续调赴川之昭通兵三千名。所需御寒衣帽。在滇已每名折给银两。令其自制。及到川后。复经文绶办给。事属重复。今议将川省制就衣帽。准其按名给与。其价银、在于各兵坐饷内分扣归款。自应如此办理。但念该兵丁等、现在随营效力。其应得坐饷。为养赡家口所必需。且近据阿桂奏、昭通兵连日打仗。尤为勇锐争先。著加恩将此项衣帽价银。俟凯旋后再行坐扣。并著阿桂晓谕在营滇兵知之　　

○盛京副都统德福奏、审办锦州民人偷典官地一案。得旨、此案若仅照德福所奏办理。尚恐未能平允。裘曰修、瓦尔达、现在盛京、查勘民典地亩。著将此摺译汉钞寄。令伊等便道查明实在情形。秉公核拟具奏　　

○辛丑。谕、据李侍尧等奏、查审秦璜、恒泰、互相讦奏一摺。内称、秦璜劾奏恒泰、以马价余银私行抵补之处。讯无染指。并恒泰现已病故外。其恒泰所参秦璜常唤优人进署作乐。及占据家人之妇王氏为妾。到任时乘用八轿、庆贺生辰各款。讯系实有其事。并究明秦璜擅那公项。亦属确凿。此外挑补官员。并据伊家人供、有夤缘情事。于匿名揭帖。又不交地方官查办。请旨革审。右司协领杨茂春、听从贿嘱。谋升沙坦。印房协领舒九思、匿揭不交。并抽改印册之事。该管之协领奇德等、断难诿为不知。请一并革职查审。其夤缘挑放骁骑校拟正送京之领催马文举、请押解回粤审讯等语。秦璜著革职。协领杨茂春、舒九思、奇德、并著革职。其领催马文举、著该部旗即行查明革退。押解赴粤。交李侍尧等、将案内应讯各款。逐一严行确讯。究拟具奏　　

