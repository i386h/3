<!-- { "loadSidebar": true } -->
○庚午。谕、现今京城拨兵一千。驻防热河。伊等之缺。无庸挑补。但八旗世仆。所赖者官米。今一年之间。将官米裁去二万二千余石。不但于旗人生计有亏。且使京畿米价昂贵。与众皆无禆益。今加恩将一千兵丁每岁应得之二万二千余石米粮。照从前所裁枪营兵丁应得之米。分别赏给养育兵。应如何分给之处。八旗大臣定议具奏　　

○又谕曰、九十七所遗镶黄旗蒙古副都统员缺。著八十五补授。仍著署理正蓝旗满洲副都统。乌勒登兼管正蓝旗满洲副都统员缺。著常在署理　　

○予休致云南永北府北胜州土州同章祖荫子荫升。袭职　　

○辛未。上诣畅春园、问皇太后安　　

○谕、据尹继善等奏覆、议弛洋禁丝觔。以便民情一摺。前因内地丝觔绸缎等物。价值渐昂。经御史李兆鹏等先后条奏。请定出洋之禁。以裕民用。乃行之日久。而内地丝价。仍未见减。且有更贵者。可见生齿繁衍。取多用宏。盖物情自然之势。非尽关出洋之故。曾降旨江浙闽广各督抚。令其各就该省情形。悉心体察。将应否即行开禁之处。详悉妥议具奏。今尹继善等筹酌定议。奏请弛禁。而庄有恭并称前抚浙时。体察杭嘉湖三府民情。以丝觔弛禁为便等语。江浙之情形如此。则余省亦可概见。盖缘出洋丝觔。本系土丝。及二三蚕粗糙之丝。非腹地绸缎。必须精好物料可比。徒立出洋之禁。则江浙所产粗丝。转不得利。是无益于外洋。而更有损于民计。又何如照旧弛禁。以天下之物。供天下之用。尤为通商便民乎。况所产粗丝。既不准出洋。势不得不充杂于头蚕好丝之内。一体售卖。于民间组织。尤多未便。且＜?口英＞咭唎。伽喇巴等国。俱先后以织纴不供。恳请赏给货买。俱已特旨准其酌带配用。是外洋诸国。取给于蚕丝者。正复不少。亦宜一视同仁。曲为体恤。现在新丝将届收成。所有出洋丝觔。即著弛禁。仍遵照旧例行。其中各省情形。或微有不同。应如何酌定章程。及设法稽查之处。俟各该督抚奏齐时。该部详悉妥议具奏。尹继善等摺并发　　

○谕军机大臣等、山西雁平道张耀曾。以俸满来京引见。已有旨令其回任。该员久任监司。平日居官如何。及办理地方一切事务。是否妥协之处。明德向在晋省。必能深悉。即和其衷到任以来。于该管道员才具掺守。亦必体察有素著传论该抚等。即行据实具奏　　

○大学士九卿议奏、嗣后俸满教职。除分别保题休致外。其应行留任人员。请令督抚学政核其年力才具。堪以策励者。列为勤职。仅堪司铎者。为循分供职。咨部注册。俟再满六年。其勤职中有堪膺民社者。准其保题。如照常奋勉。仍为勤职。少次于前。改为循分供职。循分供职中。有较前奋勉者。准拔置勤职。如照常办事。仍为循分供职。若才力衰庸。即令休致。每遇六年。均照此甄别。免其送部引见。再年逾七十以上。衰迈者多。如有精力尚健者。祇准展限五年。概令休致。从之　　

○军机大臣等议覆、云贵总督吴达善奏称、向隶永昌府之耿马土司。赴府计六百三十里。始入内地。如取道顺宁府之云州地方。至内地止四百五十里。又隶永昌之孟连。猛猛二土司。亦距顺宁为近。均请改隶顺宁。其向由永昌徵额。一并改归。耿马土司一切事件。向报迤西道。由道移司。请嗣后遇紧要边情。报永顺镇道。暨顺宁府会商速办。常行事仍报迤西。兼报顺宁府备案。均应如所请。得旨、依议速行　　

○刑部奏、查律例因奸害命治罪各条。固已周备。惟奸夫奸妇因事败路。相约同死。有奸妇逼令奸夫买药同饮。及逼令持刀割死。而奸夫或因人救伤轻得生。并有已经致死奸妇。而私行潜逃者。其奸夫作何分别治罪。律例并无专条。外省定拟。往往轻重参差。请嗣后凡商谋同死。如将奸妇致死。而奸夫并无自戕伤痕。同死确据者。核其实情。各拟本律。不得但因同死虚供稍贷。若确系业经自戕。或因人救伤轻未死者。将奸夫照犯罪时雇人伤残。因而致死。减斗杀一等律杖一百流三千里。若另有拐逃别情。酌拟从重。从之　　

○又议覆、左副都御史罗源汉奏称、近来州县自理词讼。如户婚田土细事文卷。审断后不黏连钤印。辄行发房。日久或遗失不全。或抽换舞弊。遇旧事复发。往往查检无据。别滋讼端。请嗣后将呈词供勘。概领黏连成帙。钤印存案。应如所请。并令州县加结造入交代。且严定处分。如不黏连卷宗。降一级留任。黏连而不钤印。罚俸一年。因不黏连钤印。致有抽换等弊。降二级调用。内外审理词讼衙门。均一体遵照。从之　　

○直隶总督方观承疏报、乾隆二十八年。开垦顺天、永平、宣化、三府并遵化州属。熟荒地六十二顷四十八亩。顺天府属旱地六十九亩。正定府属水地二顷七十亩。蓟州老荒地四顷三十七亩。宣化县河滩荒地一十五顷六十三亩。各有奇。分别升科　　

○壬申。旌表守正捐躯之福建浦城县民关良微妻夏氏　　

○癸酉。军机大臣等奏、上年原任将军福增格奏、请开除福州另记档案兵一千。拣补由京派往之人。查福州驻防兵。原以五百人为一队。如将由京拨兵一千。仍以五百人按队前往。势须派员押送。事涉纷繁。请以二百五十人为一队。交该处来京便员带往。再此项一千原额内。有步甲二百名。专充堆拨巡更差使。原奏留于末队出旗。今据将军明福奏称。若留后开缺。则前三拨到福京兵。俱得挑为前锋领催马甲。尽以末队中二百人挑补步甲。未见平允。前据署将军副都统清保奏请于四队内。均匀挑捕。自较得宜。惟现由郑家庄已派二百八十人。其原食钱粮。俱优于步甲。如到彼转行裁减。亦碍难办理。应交该将军。将此项二百八十人。仍补前锋领催马甲。其步兵二百。于下次所遣兵额内。交该部八旗。酌选闲散余丁。遣往充补。从之　　

○参赞大臣纳世通奏、喀什噶尔伊什罕伯克阿布都喇伊木。原系布拉呢敦。霍集占。信用之人。因大兵临城。始行降附。每今属人直外藩贸易。漏洩内地事务。又据阿奇木伯克噶岱默特告称、回人噶帕尔。往霍罕贸易。与彼处买卖头目拜默特等、言及前年为阿济比之事。大臣遣使索还侵地。阿布都喇伊木。密遣亲信属人哈勒默特。私向额尔德尼云。此次内地人来。专为阿济比游牧。并未带有兵马。尔不必远迎。若索取侵地。不妨应允。将来给还与否。再为商酌等语。又询之阿奇木伯克素勒坦和卓。亦称其人难信。臣等查阿布都喇伊木。生性奸诈。其亲属颇多富足。及现为伯克头目者。又其婿墨墨氐敏。于迈喇木。呢雅斯叛案内。即已有名。亦非案静之人。今或令阿布都喇伊木。与阿克苏伯克萨里对调。或发往伊犁。同茂萨办事。庶不致滋生事端。谕军机大臣等、此次入觐之伊什罕伯克阿布都喇伊木、据参赞大臣纳世通指名参奏。著派侍郎五吉。驰驿前往审讯。仍寄知经过各处大臣。俟阿布都喇伊木到时。即行拏问。并其跟役。交侍卫讷苏、会同看守。五吉到时。晓谕回众人等。阿布都喇伊木。因有事被参。是以押赴阿克苏质审。与尔等无沙。再纳苏带阿布都喇伊木赴阿克苏。沿途务须严加看守。勿令知觉自戕。又谕曰、阿布都喇伊木。归附以来。朕因将军大臣等保奏。加恩用为伊什罕伯克。北来京入觐。已悉其人居心叵测。如噶岱默特所告。其言果实。岂可仍行调补。应从重治罪示众。适询问永贵。亦言其人难信。即应办理。又询之拖穆齐图。据奏称、伊至霍罕。额尔德尼并未远迎。则情节相符。若不从重治罪。不足以示惩创。著五吉带领拖穆齐图。往阿克苏会同纳世通审讯具奏。纳世通奉到此旨。计五吉等将到。即将应行询问回人。带至阿克苏对质。如情罪属实。阿布都喇伊木、著即正法。仍降旨晓谕众回人。我大国之例。凡私将内地事务。漏洩与外藩者。其罪即同反叛。妻子亦应从坐。因阿布都喇伊木。新经归附。将其家口免死。查明解京。至墨墨氐敏。亦不可留于彼处。著传谕纳世通。俟办理阿布都喇伊木后。与噶岱默特酌议。再行解京办理。此外如有党恶之人。一体查明解送　　

○甲戌。谕军机大臣等、前因闽海关有陋规番圆。各衙门朋分收受一案。因命舒赫德等前往查办。并有旨传询杨应琚。福增格。令其据实具奏。旋据杨应琚覆奏、伊在闽年余。实无其事。今福增格奏到。则称进口出口船只。向有汛地兵役巡哨人等挂号纸笔饭钱各费。尚有相沿未尽之陋规。此外并无抑勒侵分之事等语。前黄仕简所奏。及海关有各衙门朋分银两。为数累累。自当彻底根究。今杨应琚覆奏、并无其事。在伊或离闽省日久。至福增格甫经离任。且关务是其专责。岂有全无见闻之理。今因传旨询问。伊心怀畏惧。辄将向来巡哨人役寻常等费。枚举入奏。此等陋规。各关大率相同。福增格尚且和盘托出。如果有朋分之项。谅不敢稍存隐讳。看来此事不尽属实。现在杨廷璋陛见来京。前曾谕舒赫德。倘途遇该督。不必宣露。今既事涉疑似。不妨面询之杨廷璋。转可悉此中实在缘由。而杨廷璋面告情形。亦可知大半。似更易于查办。可将此传谕舒赫德。并令裘曰修知之。若杨廷璋已北上。则不必致信询问　　

○又谕、据成衮扎布奏、移驻科布多一摺。经军机大臣议。科布多现驻参赞大臣。修城屯田诸务。已足敷办理。至卡上诸事。自应将军管辖。请令成衮扎布、仍驻乌里雅苏台。其发往屯田兵丁。请俟科布多修城事毕。再行酌派等语。乌里雅苏台。系紧要之地。粮饷马匹牲只甚多。著成衮扎布不必移驻科布多。如科布多尚需屯田兵丁。亦可另行酌调。不必派乌里雅苏台兵前往。即传谕成衮扎布等遵照办理　　

○国子监奏、乾隆三年奏准。先贤有子。升配大成殿。为十二哲。应与诸贤一例称子不名。至今未经改书神牌。请择吉举行。并通行各直省学宫。一体更正。从之　　

○予故固山贝子罗布藏、致祭如例　　

○乙亥。上诣畅春园、问皇太后安　　

○谕、近闻各部院办事。惟司员说堂画稿。而各司笔帖式。经年不得常见堂官。其所熟悉者。不过跟班数人而已。笔帖式将来俱可升用司员。若该堂官未经谋面。遇有保题升用之处。止以司官之言为凭。于理未协。该堂官自应于笔帖式内。留心察看。遇有堪以造就。尚能办事者。时加训勉。以期有成。嗣后各衙门司员说堂画稿时。并令笔帖式随同行走。仍就各该处笔帖式人数多寡。酌定班次。轮流上堂识认。则该堂官自可悉其才贝。因材造就。如有怠惰庸劣之员。该堂官亦可随时参革　　

