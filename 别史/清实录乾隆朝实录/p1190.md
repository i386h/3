<!-- { "loadSidebar": true } -->
○又谕曰、恒文覆奏、保德州民人。在府谷县粘贴纸单一案。称由贾邦利、张君明、逐层根究至杨羔子、马三马子、现饬严拏确审等语。办理殊未妥协。此案所以传谕该抚严密缉访者恐系马朝柱等窜匿余党所为。或可因此得其踪迹耳。倘并无逆党踪迹。则不过愚民藉骗食物止应就案完结。非如从前究追伪稿。必须逐层根究也。细阅摺内情节。拾获一语。既属谎供。即杨羔子、马三马子、恐亦皆非确据。该抚所办。非失实则过当。著传谕恒文、务宜平心静气。秉公办理。要在得其实情。亦不必过于张皇。地方如有匪党潜匿。固不可不加严惩。若不善为办理。则累及无辜。贻害更甚。所有办理错谬之该署州张鍹、于定案后一并奏闻。寻奏、臣委雁平道、督同该署州张鍹、查明纸单来迹。系保德州生员王励志、自葭州旅店钞回。经伊父王缝、闻拏自首。委无马朝柱逆党踪迹。应就案完结免累无辜。至该署州张鍹、初审时未能悉心根究。擅将贾邦利等责解。办理实属错谬。但现将案情究明。且平日居官谨饬。请免参处。报闻。　　

○是月。江南河道总督富勒赫奏、四月内阴雨连绵。河水陡涨。徐家庄三百余丈河滩。尽行塌卸。臣星夜驰往。幸旧埽尚存。上紧普面加镶。竭力抢护。得保平稳。得旨、览奏稍慰。仍应谨防。伏秋大汛。俱获平稳。此心方释也。　　

○闽浙总督喀尔吉善奏、上年三月内入觐。面奉谕旨、新放福宁府余文仪、看来人甚伶俐。但到外任。果能办事。自然是一好官。汝须留心试看。臣回闽阅今一载。见余文仪办事敏捷。不辞劳瘁。又无自恃自矜之病。才具可望有成。得旨、如此则得一好属员矣。朕为汝喜之。　　

○协办陕甘总督尚书刘统勋奏、口外递送文报。军台地方辽阔。每站设马二十六匹。应差不敷。现在大兵迅速凯旋。塘驿差多。请于安提、肃镇、两标备战余马内。每塘拨给十四匹。即从各营兵内、派往照料。酌给口粮。得旨、好。　　

○署陕西巡抚台柱奏、今春灵雨时零。土脉滋润。农民佥称得未曾有。翻犁播种。咸得及时。目下大麦已经结实。小麦正在扬花。千顷如云。不烦再雨。得旨、据实可耳。何必弄笔尖。朕所虑者。汝既不能办此。必假手于幕宾。徒无益而有害。言取明白达意而已。不可尚虚文。汝为巡抚。即见不满于朕。甚为汝虑。切莫以为巡抚必当有为巡抚之体自居。勉力务实。或其可耳。戒之戒之。　　

○甘肃巡抚陈宏谋奏、近接定西将军永常来文、知准噶尔最重官茶。现大兵进发。投诚甚众。功成后奖赏用茶。较银尤便。臣查五司所贮官茶、共一百余万封。西宁存贮三十四万余封。由西宁草地运哈密。路亦便捷。番民驼马可雇。请于西宁贮茶内。拨二万封。由草地先运哈密。其自哈密如何运至军营。臣日内即往肃州。再与督臣面商筹办。得旨、知道了。多多益善耳。　　

○吏部尚书仍管四川总督黄廷桂奏、川省各府城垣。颓圯者多。地方官力不能修。又无正项可动。据藩司明德禀称、湖北江岸城工。取资于铸钱余息。似可仿照。查川省向设炉三十座。止敷搭放俸饷。如再加炉三十座。每年所铸钱、除归还成本。约可得息银六万两。藉以修葺城垣不数年间。可期一律重新。其加炉所需铜铅。臣已逐细筹画。无虑不足。得旨、有益地方之事。详悉为之可也。　　

○云贵总督硕色、云南巡抚爱必达、会奏、滇省铸钱。每千约成本银五钱五六分。现省局存钱八万余串。不为疏通。则积压成本银约四万余两。且每年愈积愈多。大妨民用。查滇省向例、银七钱三。搭放兵饷。乾隆十四年、因省临二局。积余钱过多。经臣等奏请加添二成改为银五钱五。今前项虽已放完。而省局又有积存。请仍照前加添二成搭放从之　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十七


大清高宗法天隆运至诚先觉体元立极敷文奋武孝慈神圣纯皇帝实录卷之四百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。五月。甲戌朔。免安徽寿州、凤阳、临淮、怀远、凤台、霍邱、泗州、盱眙、天长、五河、滁州、全椒、来安、和州、含山、凤阳、长淮、泗州、滁州、等十九州、县、卫、水灾额赋有差。　　

○乙亥。上诣畅春园、问皇太后安。　　

○谕军机大臣等、班第奏、阿睦尔撒纳文称、前后队兵丁口粮。未全裹带。或将牲畜易换。或将烟茶银两运解。沿途自行交易。阿睦尔撒纳此言。甚属错谬。兵丁口粮。未全给领者。原为伊等在途。难于擕带起见。即陆续给领。亦自有一定日期。岂有原领口粮。尚未全带。反行续给之理。又伊称两路兵会合驻劄。若不豫办接续口粮。似乎少费筹酌。两路兵一经会合。即当长驱直入。又何庸驻劄守候。伊原奏四月十五日。可抵博罗塔拉地方。今已至十七日。尚驻劄集赛。查伊属下之人。此事尽可于成功后。从容办理。何必亟亟查办。不过借查人为词。逗遛时日。竟无迅速奏功之意。况欲将伊查属下人。迁移至博罗塔拉地方。明系欲借此时。将伊属下人等、豫为纠合。俟扺伊犁后。将尽攫其财物。可以就近窜逸。逞其狡诈耳。朕用人推心置腹。何嫌何疑。如系无关轻重之小过。不妨置之度外。似此贪诈狡狯。伎俩毕露。岂能逃朕洞鉴。班第须察其心迹。密加防范。不得稍有疏虞。再阿睦尔撒纳文内。又以养赡准噶尔穷人为言。此事断不可行。朕另行降旨晓谕。可将此密谕班第知之。　　

○又谕、据班第奏、阿睦尔撒纳咨商、大兵前至伊犁。抚定彼处人众。看来穷困者必多。其作何养赡之处。须豫为筹办。此奏所见非是。从前杜尔伯特亲王车凌、辉特亲王阿睦尔撒纳等、远离游牧。前来输诚。朕是以加恩赏赐。养其属下人众。今遣兵平定准噶尔地方。正为救伊等于水火。令其安享太平。若论穷人。内地、外地、各部落蒙古内。何处无之。博施济众。势所不能。伊等于归顺后。一概妄冀养赡。无论万里之远。运送口粮。难以办理。且试问伊等未归顺以前。其所资以养赡者何在。著即传谕班第、阿睦尔撒纳等、俟大功告成后。将实在穷困者一一查明。或于伊等富户内。令其兼养。即欲更为筹办。不过即以蒙古自养之道。令其各筹生计。若必须一一办理养赡。断不可行。再阿睦尔撒纳等、虽不能照原奏日期。于四月十五日扺博罗塔拉地方。此时定已到彼会合。直扺伊犁矣。大功一成。即遵朕屡次所降谕旨。将在伊犁随将军大臣等驻劄兵丁。酌量存留。其彻回官兵。即速陆续分起凯旋。班第等公同妥协办理。　　

○喀尔喀车臣汗部落副将军公格勒克巴木丕勒、缘事革爵。留营效力。以扎萨克郡王德木楚克、为喀尔喀车臣汗部落副将军。　　

○旌表守正捐躯之广东东莞县民蔡茂三妻邓氏。浙江仁和县民王禹昌妻龚氏。　　

○丙子。孝诚仁皇后忌辰。遣官祭景陵。　　

○大学士等议奏、据乍浦副都统卓鼐奏、请将议裁马三百匹内。仍留二百。以备骑操、及驰递文报之用。查乍浦水师操练。俱系水阵。无庸专设马匹。但该处距杭州省会三百余里。往来递送事件甚多。请酌留马五十匹应用。从之。　　

○丁丑。上御勤政殿听政。　　

○谕军机大臣等、据永常奏、新降之布噜特等、有三百余户。私自逃归本处者。此等逃人。原非甚关紧要之事。但永常既闻逃遁。即应派索伦、巴尔虎、兵丁。悉力擒捕。纵不能追回。亦于事体无碍。若所存止系绿旗无用之兵。则又不如暂停擒捕。俟大功告竣。此等布噜特、自当另行办理。乃永常并未筹及追捕之事。第向噶尔藏多尔济来使前。屡次询问。应否需兵管束。似此措词。真不谙事理之甚。著将永常奏摺、钞寄班第等。俟平定伊犁后。即将此项逃人。另行查办。再永常奏新降之奇齐克巴斯哈等、生计艰窘。有恳求接济之意。至乌兰乌苏等处。多有为贼盗者。现在准噶尔部内大乱。大兵到彼。甫经底定。焉能保其必无窃盗之人。俟绥戢之后。自当以次廓清。至于穷困人口。当萨喇勒领兵经过时。已经查明。或令彼处富户养赡。或令耕种自给。断无从内地运送口粮至彼。分给之理。昨已降旨晓谕班第等、酌量办理。此事亦非永常所能筹办。仍著传谕班第、阿睦尔撒纳、萨喇勒等、遵朕前旨。妥协经理。　　

○又谕、据方观承奏、驻防闽省第二起兵丁赫成保、染患疯痰。动刀自抹。不便复令前往。咨明兵部。应否仍送回本旗安插等语。此次派往闽省驻防满兵。分起行走。人数尚多。伊等生长京师。今派往外省驻防。非其所习。不无规避之意。赫成保、离京未远。或假托疯疾。希冀回京。亦未可定。即令患病属实。而因此即行调回。亦启后起兵丁效尤捏饰之弊。且使此等兵丁。或行次中途。及已扺该省。安保无疯痰等病。又何能一一送回安插耶。赫成保、不应送回本旗。俟其调治病愈。如尚可赶赴本起兵丁行走。委员押令即趱程前往。仍交原领兵官、严行管束。如过境已久。即俟后起兵丁到境。交领兵官、令其附队管约行走。可传谕方观承、并沿途管理官员知之。　　

