<!-- { "loadSidebar": true } -->
○四川总督李世杰奏、川省屯练土外委四十名。蒙恩各赏银二两。查有新设者十名。亦同派赴台湾。请一体赏给。从之。　　

○乙丑。谕军机大臣曰、长麟奏到东省续得雨泽情形一摺。内称、从前望雨之历城等五十四州县。于四月二十三四等日。甘雨优沾。大田均得播种。二十五六日。阴雨复作。竟日大霈。通省雨泽。实已周遍普渥等语。览奏欣慰。此次东省续得透雨。远近均沾。极为优渥。其麦收分数。现据长麟奏、登莱兖沂等处。麦收可望十分及九分有余。其济南等属甫经得雨之处。亦已一体翻犁赶种。看来东省雨水应时。农田可期丰稔。至直隶顺德、广平、大名、宣化、各属。前据刘峨奏、四月二十三四五等日。所得雨泽。惟宣化一府、可称深透。顺德府、得雨三寸以上。至大名、广平、二属。得雨三四寸至五六寸者。仅止六县。其余各州县均止一二寸。是直省顺德、广平、大名、各属得雨之处。多寡不等。尚未能一律深透。又豫省河北一带。前据毕沅奏、彰德、怀庆、卫辉、各府属。于四月二十二三等日。得雨一次。有入土三四寸者。有仅止一二寸者。看来河北地方。雨泽亦未沾足。著传谕刘峨、毕沅。查明从前缺雨各属。此次续得雨泽。大田可以乘时播种者。或酌量借给耔种。俾得上紧一律赶种。至得雨未透处所。如已成偏灾。即据实奏明。量加抚恤。不可因各属俱沾雨泽。其缺雨处所无多。遂不妥为经理。致令向隅。仍将各该处现在民情、是否不致拮据。大田可望有收之处。确切查明。迅速具奏。勿得稍存讳饰。以慰廑注。　　

○又谕、山西大同府属。据明兴、沐特恩、先后奏报、于四月二十二三等日。普得透雨等语。大同为上年被旱之区。本年春间又复缺雨。兹虽普被甘霖。大田可以乘时播种。但麦收恐已歉薄。粮价或不免昂贵。其一切借种补种之事。尤应赶紧办理。著传谕明兴、察看情形。若有应行借给口粮耔种者。即一面奏闻。一面借给。务使贫民口食有资。趁此得雨之后。乘时播种。以期有秋。至该抚前奏、俟秋审办完。亲赴大同各属。覆加查勘。现在该处业得透雨。且经明兴饬令道府前往、按处确勘。该抚接奉此旨。如尚未起程。即可不必再往。惟当饬令该地方官妥协办理。如已起程。到彼后即亲率所属。详晰勘明。实心妥办。据实具奏。以副朕勿使一夫失所至意。　　

○　　

○又谕、据陈用敷奏、查缴应禁各书请予展限一摺。称抵任后。各属先后缴到通纪编年等书三十种。计一百零七本。可见历年呈缴尚未净尽。再请予限一年。俾得率属广为咨访等语。此等应禁各书。节经降旨。令各督抚广为查缴。并宽予限期。俾得逐细访查。不使稍有遗留。今据陈用敷奏、伊到任后。各属呈缴各书。已有三十余种。安徽尚非大省。应禁之书。历年犹未能收缴净尽。江苏、江西、浙江、省分较大。素称人文之薮。民间书籍繁多。何以近年总未据该抚等续行查缴。岂该三省于应缴之书。业已搜查净尽。抑该督抚于此等事件。视为无关紧要。并不饬属认真查办耶。著传谕书麟、闵鹗元、何裕城、琅玕等。各严饬所属。悉心查察。如应禁各书。该省尚有存留之本。即行解京销毁。务宜实力查办。俾搜查净尽。毋得久而生懈。视为具文。　　

○丙寅。户部议覆、山东巡抚觉罗长麟奏、安设东省拨船事宜。一、江广二省新造拨船二百只。应分为五站。每站安设四十只。分发附近之德州、恩县、武城、夏津、临清、五州县收管。其添造一百只、作何安设之处。令该抚酌量地方。妥办报部。一、粮道驻劄德州。所有稽查弹压。及船户支领工食等事。应责成该道管理。如遇押运北上。即交德州带管。一、南粮起剥时。应每船添雇水手三名。平时止设船户一名。每二船水手一名。给与腰牌。添注姓名年貌籍贯。取具地邻甘结。造册报部。并责令地方州县、领运千总。各将添雇水手、及剥运米数。分详藩司粮道。随时查核。一、拨船应照直隶例。编列字号。注明山东官拨船字样。按各营分。添派武弁稽查。一、船户水手。应每日给工食银八分。计每年需银二万五百二十两。又大修小修、计需银一千八百两。请将山东长芦商人原捐未解银二十五万两。拨商营运。内将十九万两息银。作为工食大小修等用。其余作本生息。为嗣后一切经费。一、修费应较直隶酌减。以十五两为额。遇大修之年。令粮道估计办理。据实报销。如应行小修之年。次年已届拆造。即应停给。一、旧例每剥米一笆斗。给钱一文。应令船户自行收领。以为油艌绳缆之用。仍令该抚饬分管州县。于漕艘未到之先。修整齐全。粮道查验。取具印结送部。一、承管各州县。严饬船户实心经管。设有拐逃情事。著落出结之地邻缴赔。力不能完者。该管官赔造。仍行议处。倘遇风水击坏。勘明取结兴修。从之。　　

○丁卯。两江总督书麟奏、峰山四闸引河淤垫。水势散漫。睢宁、灵璧、二县。屡被淹浸。请借支江宁藩库闲款银两。督民挑浚。分作三年归款。得旨、如所议行。　　

○蠲免河南商邱、宁陵、睢州、柘城、鹿邑、永城、六州县。乾隆五十二年水灾额赋有差。　　

○戊辰。开采直隶丰宁县四道沟后官山煤窰。从总督刘峨请也。　　

○己巳。谕、据长麟奏、江苏布政使奇丰额眷属船只。行至台庄丁庙地方。有贼数人拨开舱门。进船行窃。经家人喊捕。当即逃逸。失去小箱一只。内贮银三百两。并金簪腰刀等物。请将峄县知县沈则文、参将刘世勋、千总曹统标、一并革职等语。沈则文、刘世勋、曹统标、俱著革职。上年直隶静海县地方。甫有学政刘权之眷船被盗之案。今奇丰额眷属船只。又在山东台庄地方被窃。此等俱系官船。而贼犯等公然上船盗窃。可见内河地方。盗贼肆行。不一而足。该地方官因系官船被劫。不能隐匿。是以据实禀报。此外民人及商贾往来船只。遭其扰累者。恐复不少。而地方官平日讳匿不报。自非一案。何以戢奸宄而安良善。此案除已经盘获贼犯二名外。其余逃逸各犯。该抚务须严行究讯。按名查拏。毋任远扬漏网。并著沿河之督抚。督饬地方文武。上紧查拏。以安行旅。再有似此。并将督抚治罪。　　

○两广总督孙士毅、广西巡抚孙永清奏、据左江道汤雄业禀称、探闻安南国。先因郑姓作乱。广南夷兵阮姓。用兵恢复。留夷目供靖、在黎京辅佐嗣孙黎维祁。阮姓自诩其功。索封护国将军兼摄王府之职。供靖不允其请。被阮姓杀死。嗣孙畏惧。出奔处北地方。夷民起兵截杀等语。查该国请封请印。至今未到。自缘内讧耽延。现密饬该镇道、选派汉土官兵。在于关隘卡栅。豫防夷匪窜入边境。报闻。　　

○命编修吴省兰、提督湖北学政。　　

○辛未。谕军机大臣等、京师自三月得雨后。未经续霈甘霖。农民望泽孔殷。四月二十一日。朕亲诣黑龙潭祈祷。二十三四等日。仰邀昊贶。渥被醲膏。为十余年来所未有之事。本月初四日。据勒保奏报、甘省亦已普得透雨。朕心深为欣慰。因成诗一章。福康安系陕甘总督。伊现今虽在台湾。而于甘省雨水情形。自必时刻在念。著将勒保摺、并御制诗章。一并钞寄阅看。想福康安阅之。亦当同深庆幸也。　　

○御制诗曰、旧腊新正渥雪沾。夏初春末好霖兼。河东西总澍膏润。禾早晚希秋熟占。充裕市鄽粮价减。盖藏村舍土风恬。谕驰海表知详悉。北顾应同喜气添。　　

○江西巡抚何裕城疏报、南昌、丰城、奉新、萍乡、广丰、鄱阳、大庾、南康、八县。乾隆五十二年开垦田地塘共十三顷九十一亩有奇。　　

○壬申。谕、据穆和蔺奏、特参吐鲁番佐领关保、现患目疾。呈请告假调理。随委协领那哩验看。该佐领二目蒙翳。不能视物。且年已衰老。难望痊愈。请旨将该佐领革职等语。关保因患目疾。告假调理。穆和蔺既委员验看。止系年老有疾。并无别项劣迹、应行参劾之处。祇须照例勒令休致。设其有出兵出力者。尚有赏给全俸半俸之分。何致参处耶。乃于摺内用特参字样。此系穆和蔺不谙事理轻重。套用外省陋习。殊属非是。著传旨申饬。嗣后各该处将军参赞等。如遇所属人员。有贻误地方公事。舞弊犯科者。自应据实参奏。若仅系年力衰迈。患病不能供职者。照例勒令休致。不得仍用特参字样。即各省将军督抚等。于文武各属内。有似此年老患病之员。亦当一体办理。毋得率用特参字样。欲见其办事认真。以致措词失当也。将此通谕中外知之。　　

○蠲免直隶保安、宣化、万全、怀安、西宁、怀来、蔚州、七州县。乾隆五十二年水灾民田旗地额赋有差。　　

○癸酉。礼部议准、云南学政汪如洋奏称、本年录遗。请暂用诗经文。俟五经轮试毕。照旧仍用策问。其己酉乡试、系用易经之年。科试先尽易经。壬子乡试、系用春秋之年。科试先尽春秋。将己酉会试应用之书经。于庚戌岁试补试。庚戌会试应用之礼记。于癸丑岁试补试。从之。　　

○甲戌。上御勤政殿听政。　　

○遣官祭关帝庙。　　

○谕、据翁方纲奏、向来考试经解诗赋。于每棚之始。另为一场。原无责成廪保之例。今于考试经解诗赋一场时。先点童生。逐名识认。然后再点生员。仍于场内隔别坐号。不使生童连在一处。并择其经解诗赋之可观者。加覆试一次。以防弊混等语。所办尚属细致。士子平日读书。经解诗赋。本应肄习。学政等亲加考试。亦足以觇其根柢之浅深。但向来因此等考试。不比正场。未免防范稍疎。易滋弊混。今翁方纲于考试经解诗赋时。令生童分点入场。责成廪保识认。其录取者、加以覆试。办理较为周密。各省学政、于考试经解诗赋。均应一体留心。照此办理。庶可遴拔真才。俾士子共敦实学。将此通谕各省学政知之。　　

○乙亥。谕、询问此次由台湾回京大臣官员。俱言广东绿营兵丁。打仗尚好。广州满兵好处。并未言及。其不及绿营兵丁。自属显然。各省驻防满兵。平日操练武艺。自当精锐。以作绿营表率。若于打仗处所。尤当奋勇向前。鼓励绿营兵丁。今广州满兵。反不及该省绿营兵丁。实属可耻。将军存泰、副都统博清额、著严加申饬。嗣后当实心训诲驻防兵丁。操练期于精锐。再不可颟顸从事。仍著通谕满兵驻防各省将军副都统等。各将该管兵丁。妥为训练。　　

