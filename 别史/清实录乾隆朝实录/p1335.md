<!-- { "loadSidebar": true } -->
○山东巡抚鹤年奏臣查勘各州县被水村庄。实力抚恤。灾黎幸不致失所。查疏导莫先于堵筑。如临清之尖冢、白庙、姜家庄、太平观、武城之三官庙、甲马营、姜家圈、苏家厂、夏津之油坊、渡口驿。德州之中所月堤。其决口或宽数丈。至数十丈不等。臣督饬地方官。上紧堵筑约于本月二十五六日。均可完竣。得旨、览奏俱悉。　　

○两广总督杨应琚奏、臣于乾隆二十年。查得钦州地方。尚有未垦官荒地亩。即与该道府、捐资招民承垦。现已垦田三千一百五十余亩。情愿自本年起、每亩输租谷七斗。共二千二百余石。以资公用。查廉州府属之廉州营、钦州营、兵米。岁支本色不及一成。较内地独少。且所领折色。遇价昂不敷买食。应请即以此项租谷。自戊寅年为始、拨一千三十一石二斗、碾运廉营。一千一十五石四斗、碾运钦营。合之该二营原支色米。可得一季本色之数。其应领折色原款。扣回解司充饷。倘遇岁歉。官谷不敷拨支。仍照每石七钱折给。尚余谷一百五十余石。变价作解运廉营之费。该处原系山陬瘠土。应遵恩旨免其升科。仍饬地方官给与印照。非逋租抛荒。毋轻易佃。得旨、甚好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十三


大清高宗法天隆运至诚先觉体元立极敷文奋武孝慈神圣纯皇帝实录卷之五百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。八月庚申朔谕军机大臣等、俄罗斯驿递来人。在理藩院呈递萨纳特衙门文书。内称、伊国东北边界居人被灾。现造船挽运口粮。必由东路尼布楚地方阴葛达河、额尔衮河、及黑龙江行走。求勿拦阻等语。初与俄罗斯议定十一条内、并无踰界遣人运送什物一项。已交该院行文饬驳矣。但外夷不识事体。或以已在理藩院呈递文书。遂不俟回文。即向台站人等求其放过。亦事所必有。将军绰勒多、即令台站官员晓谕伊等云。尔萨纳特衙门。虽已行文理藩院。我等并未接准理藩院文书。岂敢据尔一面之词。私放入境。假令我等口称、曾行文尔萨纳特衙门。即欲进尔边界行走。尔等信乎。务须加意防守卡座。勿令私过。倘不听阻止。恃强前行。台站官员报到时。绰勒多即酌派官兵擒拏。照私越边界办理。可寄信绰勒多知之。　　

○工部议覆、河道总督白钟山、张师载等、会议印河各官议叙、议处、及勘估兴工、完竣、详题限期、各款。嗣后江南、山东、河南、各省。黄河两岸滩地。每年霜降水落后。厅、营、各官。将各汛内冲刷支河几道。应筑土坝几道。各丈尺若干。移会地方印官覆勘。核计土方。先尽兵夫力作。分派堵筑。兵夫额土不敷。拨民夫堵筑。统限霜降后一月内。详道核转。于次年春融兴工。桃汛前完竣。该管河道、亲验转详。著为定例。经过伏秋汛后。如厅、印、各官所筑土堤坚实。并无坍塌者。照修筑堤岸已有成效例。加一级二年内亦能无误。加衔一等。三年内始终无懈。于河道实有裨益。该督抚保题。以应升之缺即用。其营汛各官。兵部亦照此分别办理。查武职虚衔已删除。应加衔者。改为随带加一级。如厅、营、各官于水落后。不即亲勘估计。移会印官覆勘。或印官推诿。不即查勘堵筑。及桃汛前不能完竣者。照堤岸豫先不行修筑例、经管官、降一级调用。该管官、罚俸一年总河、罚俸六个月。至堵筑不坚。致有坍塌。及冲突夺溜情事。承筑各员。照管筑堤工例、有一处夯杵不坚、盛水即漏、并有一二丈不丰满合式者、降一级调用。有两处、并三四丈者、降二级调用。有三处、并五丈以上者、革职。监理及兼管营汛各官所辖分管官、有一员议处者。罚俸一年。二员、降一级调用。三员、降二级调用。四员以上、革职如议处议叙相同。准抵算。监理及兼管营汛各官揭参。免连坐。又称、该管河道亲验转详。与河臣核题。应定限每年九月后。即详题、分别议叙、议处。均应如所请办理。又据张师载奏称、黄河两岸有堤。系豫省厅、营、管辖。而内外民田隶东省者亦有堤。系东省厅、营、经管。其田属豫省者。该地民人。往往呼应不灵。而地方官与厅员。亦因隔属。遂多膜视。嗣后堤工内外居民。无论本省隔省。如有需用修防之处。即知照地方官、一体调拨。倘民人抗违。及地方官漫应。分别究参。亦应如所请。从之。　　

○辛酉。上奉皇太后幸卷阿胜境。侍早晚膳。至甲戌皆如之。　　

○谕军机大臣等、江省之徐、沛、灵、宿、等处被之州县。现已屡次降旨赈恤。其黄河以南淮扬一带。地势向系洼下。今岁黄流伏汛。幸尚安澜。洪泽诸湖、虽曾遇风雨骤涨。而堤工亦未甚伤损。高、宝、兴、泰、等处。谅无淹漫之虞。但现在秋禾将届登场。该地情形。究竟若何。殊深系念。著传谕尹继善、白钟山、令其将下河一带、秋成实在情景。并目下黄河、及诸湖水势若何之处。作速驰奏。以慰朕怀。　　

○又谕曰。兆惠等奏称、哈萨克解送达什车凌等之来使、言及逆贼阿睦尔撒纳夜遁时。将器械鞍马。全行抛弃。谅难兔脱。必被阿布勒比斯之人拏送等语。哈萨克人等、果能擒献逆贼。固属甚善。但前闻伊等部落。心颇不齐。又闻阿布赉与阿逆有誓。是其擒献与否。尚未可定。兆惠等曾奏云。如伊等将阿逆收留。不即擒送。即带兵相机往办。亦不扰其游牧。所见甚是。此际如尚未将阿逆擒献。即遣使促之云。恐尔等属人众多。或有隐匿。今派兵协同搜缉。庶可速擒。为此先行通知。庶不惊扰游牧。看其情形若何。作速奏闻。　　

○以鸿胪寺卿程盛修、为光禄寺卿。　　

○壬戌。谕军机大臣等、据开泰奏报、川省今年秋收。乃数年以来所仅见。披阅深为欣慰。但谷太贱则伤农。亦不可不为调剂。且今岁豫东下江等省。皆被灾祲。全赖米粮流通。以资接济。向来川省商贩。由川江贩运至楚。甚属便益。朕意乘此丰收。粮价平减之时。官为采买。运至湖广水次。先期知会该省督抚、委员兑收存贮。以备他省拨运。实为两省裨益。其采买数目。或二三十万石、或三四十万石。酌量地方情形。分派采买。仍随时察看。毋令市价翔踊。致妨本地民食。开泰其善为经理。即将酌买粮数具摺奏闻寻奏、臣因今岁秋禾大熟。先经通饬各地方官、乘时购补常平积贮。正在分头催办。若再另行采买。诚恐市侩居奇。且川江滩险。船宜略小。谷多则需船亦多。计其脚费倍于运米。现将沿江路通水次各属、存仓谷。饬令碾米十五万石。各赴水次汇交。陆续起运。脚费及官役饭食。照乾隆十八年运米赴江南例、给发。拟俟各属额谷购补。仍就沿江一带。碾米五万石。运往湖广备用。得旨、甚妥。　　

○又谕、据唐喀禄、车木楚克扎布奏称、准兆惠咨文、前赴科尔沁。办理阿逆所留种地之乌梁海等。派兵先行。令副都统职衔瑚尔起续进。途次捉生询问。知杜尔伯特贝勒巴图博罗特、台吉阿喇善、公舍楞等、与阿逆相通。潜住额尔齐斯河。未随其汗车凌、迁移游牧。随派瑚尔起、于六月十五日。带兵前至辉巴朗山后。擒获巴图博罗特等。剿其属人。其阿逆所留种地之乌梁海五十余户。全行剿杀。现在领兵赴塔尔巴哈台、搜拏阿睦尔撒纳、哈萨克锡喇等语。唐喀禄、车木楚克扎布、和衷商办。恭合机宜。著交部议叙。并将御用荷包、鼻烟壶、加恩赏赐。其领兵擒拏巴图博罗特等之瑚尔起、亦著议叙。首次得功之托郭齐等、与剿杀乌梁海有功之侍卫穆伦保等、俱分别奖赏。阵亡官兵。著交部议恤。　　

○升任山东巡抚鹤年奏、臣蒙恩补授两广总督。感激无地。然臣有不可去者四。一、微湖积水漫溢。现与藩司分晰筹办。将地势稍高易涸。与次洼可涸。极洼难涸之处。分为三等。除易涸可涸地亩。仍种田禾外。其余难涸者。或栽蒲苇。或种菱藕。或施网罟。或为水柜。冀转害为利。不使灾民坐困水乡。皆须经理督办。遽易生手。终多捍格。一、东省应赈者。三十余州、县、卫、所经灾区。已面约亲为查办。民皆感泣。今赈尚未办。臣竟避劳就逸。于心何安。虽特简抚臣。自善区画。何如臣先查后办之亲切也。一、东省水患频仍。皆平日不能思患豫防所致。臣于二月。即通饬所属、以一府有一府之水利。一县有一县之水利、应作何开浚、修防。现已确查详议。应办者俟农隙兴举。此紧要关键。臣一去任。恐致迁延。当亲为妥办。以蒇厥工。一、现与侍郎裘曰修定议开浚伊家河。一切工料事宜。亦须臣逐一经理。且尚有与河臣会勘挑浚运河、及筑堤工程。俱有头绪。自应原议之人会同商办。以上四条。皆臣切已刻不容己之事。恳鉴愚忱。另简督臣。准臣再留山东巡抚之任。得旨、览奏具见良心。然朕实因无人。故不得不用汝。可将此奏、并朕谕旨、告之蒋洲。令其妥办。蒋洲颇实心。自能胜任也。仍遵前旨行。　　

○以奉恩将军广宽子德荣、袭职。　　

○癸亥。谕、据黄廷桂奏称、近年陕督因办理军务。行驻无定。陕西督标七营。不能随时稽察。请暂交抚臣、就近查验等语。所奏具见为公事起见。不分畛域。深得大臣公正之道。著照所请、现在陕省督标七营官兵。暂交该抚、就近稽核。其千、把等官。应行拔补、及斥革者。亦即交该抚、一体甄别。至守备以上等官。仍咨明该督、照例办理。以收整饬行伍之实效。该抚不得以代庖稍存歧视。　　

○谕军机大臣等、前经传谕爱必达、令其速赴新任。定长现在丁忧。滇黔两省大员。俱系新调。边疆重地。该督早到经理为宜。至滇省课金。向例即在该省讥价归款。以致辗转购买。滋生弊端。所抽课金。原属公项。嗣后即著遇便搭解户部交纳。不必留于地方变价。庶可令积弊肃清。著将此传谕爱必达知之。　　

