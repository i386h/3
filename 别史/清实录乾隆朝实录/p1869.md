<!-- { "loadSidebar": true } -->
○谕军机大臣等、闻高晋在江省察吏过宽属员不甚畏惧。殊非朕妥任之意。两江吏治废弛。尹继善在任年久。未能整顿高晋前为总河时。办事颇知认真。年力又未衰是以用为总督。乃高晋自莅任以来。于地方事务。不过照常办理。从未见有实力整饬之处。而于道府大员。亦未经稍加甄别。至于审拟段成功一案。附会原参。其姑息模棱之意。更可概见。顷召见嵇璜。询问及之。据称该督遇事过于宽缓。属员畏之。反不若尹继善等语。与朕所料高晋办事情形相合。似属舆论公评。且嵇璜与高晋素无交涉。高晋又非能令人含怨者。何致嵇璜有挟嫌妄奏之事。设嵇璜有心齮龁。又岂能逃朕洞鉴乎。督抚膺封疆重寄。察吏是其专责。向来上和下睦。优容瞻徇之风。最为锢习。将谓高晋必有一番整理。今待之数年。何以反不若尹继善。大非朕用高晋之意矣。著传旨申饬　　

○是月。安徽巡抚冯钤奏、安省三四两月以来。雨水沾足现在二麦将次熟收。水田即日插秧。粮价平减沿江一带。上年被水歉收之处。已饬各该州县查明无力穷农。照例借给耔种。又宿。灵。虹。泗。四州县。被水灾民。加赈两月。俱于三月底放竣。刻下麦收。足资接济。无庸更筹借粜。报闻　　

○河南巡抚阿思哈奏、豫省于三月二十八九及四月初一等日节次得雨。各属普沾惟临漳、汤阴、内黄、武安、林县、密县高水等邑得雨二寸。尚未透足。得旨所闻恐不止此数县。一切应留心不可讳灾也

大清高宗法天隆运至诚先觉体元立极敷文奋武孝慈神圣纯皇帝实录卷之七百八十三　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。五月。甲子朔。谕、前因安省缉获贼匪。究出固原州巨窝马得鳌。盘踞多年。分遣夥党出外肆窃。业将首夥各犯擒捕正法示惩。并饬严缉余党。以净根株。兹据吴达善奏、尚有三十二人。未经弋获。自应速饬所属员弁。上紧缉拏。毋任远扬漏网。至此等积恶巨窝。纠蓄贼匪。四出行窃。地方有司。平日岂竟毫无见闻。何致鼠辈横行无忌。蔓延各省。直待安省犯案。始得究出积窝情节。该地方官。所司何事。可见伊等。全不以缉盗安民为务所谓奉行保甲徒属具文竟容奸匪潜踪境内漫无觉察。不可不示以惩儆。除年远难稽者。毋庸追究其马得鳌等犯案原供内有月日可考者。俱著吴达善。查明历任府州各员职名交部分别严加议处。至该督吴达善。前后在甘历有年所不能留心访察。饬属躧缉。以靖地方。亦属不合。著察议　　

○又谕曰。永瑞奏称、素玉自荆州前往西安。私将亲随兵丁带往新任。实属违例。副都统阿尔萨兰。伊昌阿。并未拦阻。亦属不合等语。昨因伊昌阿有应与素玉对词审讯之事。是以将伊解任来京。俟审明时另降谕旨外。阿尔萨兰。著交部察议　　

○谕军机大臣等。李时升。未仑。早经革职拏问。迄今已及两月。未据解京。前经降旨。令鄂宁并沿途之该督抚等。速即委员解送。何以尚未奏闻。著再传谕鄂宁。令其将李时升朱仑自军营拏问后。于何时到永昌。又于保时自永昌到省。其未出境以前。有无逗遛之处。逐一详悉奏明。并传谕贵州湖南巡抚。一俟李时升。朱仑。递入该省。即一面具奏。一面添派干员。小心管押。迅递出境。毋得任其托故稽迟。至有患病自戕等事　　

○军机大臣等议奏、兵部尚书管理国子监陆宗楷奏称、下五旗包衣人等。自裁去义学。读书应考无阶。请每旗各设额缺十名。附入国子监官学。再向设有义学时。包衣人等。准考繙译生员。文生员。中书。笔帖式。监生。等项。今请照满洲蒙古汉军之例。一体与考。又查作旗官学生钱粮。系由本旗养育兵项下动拨。下五旗包衣佐领下。并无养育兵。无项可拨。增额之后。但准应考。不必给予钱粮。应如所请从之　　

○乙丑。上诣畅春园。问皇太后安　　

○谕军机大臣等。前以永昌边外。春夏瘴甚。降旨俟深秋酌量进剿。今思本年初秋逢闰。节气自应早凉。瘴疠亦易消解。若必拘定秋冬之交始行进兵恐或遇骤寒。军行不无阻碍。若稍濡滞。又近明年春瘴。旷日持久。非兵贵神速之道。著明瑞前赴永昌时。将应行筹办事宜豫为经理齐全。酌看天时凉燠。或于九月初即统率劲旅前进迅速进攻。可于明瑞奏事之便。传谕知之　　

○以故贝勒弘明子永硕。照例袭封贝子　　

○丙寅。孝诚仁皇后忌辰。遣官祭景陵　　

○谕曰。蒋檙系大学士蒋溥之子。因加恩擢用至兵部侍郎。伊受任以来。尚知感恩勤慎。今闻溘逝。深为悯恻。所有应得恤典。该部察例具奏。伊子原任知州蒋日烜。俟服阕之日该部带领引见　　

○吏部议覆、陕甘总督吴达善奏称、臣等遵旨议奏查陕西省道员五缺。内潼商道本有加衔。粮盐二道。即驻西安省城。汉兴道。驻汉中府治。城守兵额无多。俱可毋庸加衔外。惟延榆绥道。驻榆林府治。与延绥镇同城。请加兵备衔。又云贵总督杨应琚奏称查贵州巡道三缺。内贵东道本有加衔。粮驿道。即驻贵阳省城。毋庸加衔外。其贵西道。驻威宁州治与威宁镇同城。请加兵备衔。均应如所请。并咨部铸给关防。从之　　

○调刑部侍郎周煌。为兵部侍郎。以服阕刑部侍郎蔡新。为原官　　

○丁卯。谕、据护理贵州巡抚良卿奏、拏获钞传邪教书册一摺。已批交三法司核拟速奏矣。此案要犯。一经地方禀首。该管各官。即能全数拏获。办理尚属妥速。所请交部议处之处。俱著宽免。至巡检黄镇。驰赴各犯家内。搜出逆书。尚属能事。著该抚核其平日居官如何。出具考语。送部引见　　

○又谕、满洲蒙古人员内。由道府等官丁忧回旗者。与汉员不同。汉员丁忧回籍。必待二十七个月服阕。始以原官补用。满员则满百日后。例应行走当差。既令存原衙门分别补用。即有俸糈饭。足资养赡。非家居持服者可比。原不应复照汉员一体起复铨补。但思伊等曾任外省于地方事务。自较熟练且现在遇有道府缺出。除授需人。著吏部将各衙门由道府服满改补京职人员。查明带领引见。如有堪胜外任者。交军机处记名。俟请旨缺出。开单进呈。候朕简用。其服满同知通判州县等官。亦著该部带领引见。如果其人仍堪外用。即交部照例铨选　　

○又谕、今日镶白旗满洲。请补无根源公中佐领关泰员缺。蒙古。补无根源公中佐领福格员缺。看所进家谱。伊等虽俱系无根源公中佐领。满洲关泰佐领。有伊原带来人丁。又管理多次。该旗收伊家之人拣选前列。理应如此办理。蒙古福格佐领。虽亦系无根源公中佐领。福格之祖喜佛。并非原编佐领之人。因初管佐领之孟格绝嗣。始令喜佛管理。喜佛管理一辈。缺出。又令孟格之弟孟格图管理。孟格图之子孙。管理数辈。又绝嗣。始令喜佛之孙管理。此如何与关泰佐领。一样办理。著将福格佐领。竟作为公中佐领。照例拣选应授人员。带领引见补授。嗣后补授关泰佐领。即伊原管佐领人子孙内。虽品级不到。亦应将伊家之人。拣选前列。同应放人员。一并带领引见补授。著交该旗照此办理　　

○豁江西南昌县。已垦未熟地一十亩有奇额赋　　

○戊辰。上奉皇太后幸万方安和侍膳　　

○谕、上年五月间。因崔应阶奏、请将东省民壮。概行改习鸟枪一摺。传谕各督抚。酌量该省情形。或可仿照一律妥办之处。查明覆奏。业经各该省陆续奏闻。两江距京师。程途初非辽远。而高晋等。至今始行奏到。计去奉旨时。已及一年。实属过于怠缓。此等并非难办事件。何至稽迟许久。若地方诸事。皆如此因循。吏治尚何由整饬乎。高晋、冯钤、明德、俱著交部察议　　

○谕军机大臣等乔冲杓奏地方雨水一摺。并非实在情形。前据该抚阿思哈奏报。豫省各属。入夏以来望泽甚殷。设坛祈祷。至三月杪四月初。始经得雨尚有未能普遍之处经朕降旨询问。目今得雨及成灾与否。尚未据该抚覆奏。朕心方为廑念。该镇既将地方雨泽情形具奏。自应据实入告。乃称南阳、陈汝、信阳、等处。今春雨旸时若。复于四月初一日。得雨深透。归德望雨方殷。亦于是日得雨三四寸至六七寸不等。既与阿思哈所奏各属前此盼雨之处不同。且得雨已迟。二麦岂尽能畅茂。收获亦未必一律可期。该镇率以虚词粉饰。殊属不合。乔冲杓著传旨申饬　　

○又谕、据工部议驳盐政普福。仪徵运河工程核销一本。此案业经屡次议驳。现在又复竟行核减。因思此项工程。前系高恒经手。当即详加询问。据称。该处河道。虽经筑有拦水坝座。河底仍属稀淤。是以开报水土至乌塔沟带子沟。河身与原题尺寸不符。因系挑挖丈尺。不能与旧河形相较只就南北中泓水深尺寸牵算。并非少扣河形等语。该处工程。既经实用实销。何以工部屡行指驳。此必有工部书办勒索不得之弊。著传谕普福。如原题内。果有应行核减之处。当时何以浮冒请销。如系实在并无浮冒。而该部书办。因勒索未遂。故为核驳。亦不难问之办理此案之人。著普福即行详悉查明。据实覆奏。务使水落石出。亦足惩一警百。断不可谓原办工程。本无侵冒。而部中书办。亦无需索等情。作和事老人之见。以冀颟顸了事也　　

○两江总督高晋奏、本年正月。兴挑宿州境内毛城铺迤下之洪河。符离集。一带支河沟段。并筑西流、黄疃、二闸子堰。及韩家堂迤下灵璧、铜山、睢宁、萧县、境内之望州河、奎河、小洪、牛市、等河。并峰山闸洩水河道。及安东之民便河。现经各属次第报竣。臣于河工防汛时。仍往查验。得旨、览奏俱悉　　

○又奏、民办工程。例应造册题销。此次山阳、盐城、高邮、三州县。挑浚涧河、盐河、南澄子河、三道。均系民间自行经理。董事者不谙工程则例。难以如式造报。查民修工段。领项之人。即系还项之人。不必虑其浮冒。即所办之工。不能尽与例符。或应核减。亦系伊等自出己赀。毋庸追缴。请免其造册题销。得旨、如所议行　　

○己巳。上诣畅春园。问皇太后安　　

