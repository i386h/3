<!-- { "loadSidebar": true } -->
○又谕、本年顺天乡试。弊窦甚多。解元许秉智。系革职户部员外郎许秉义胞弟。家赀甚富。情毙显然。著将考试官顾祖镇戴瀚革职。拏交刑部。请旨派大臣严审。按律究拟。朕当皇考大事。正哀痛迫切之时。岂复能留心文字。是以今年乡试十魁卷。特旨命徐本、福敏、方苞、杨超曾、四人覆阅。伊等毫未经心。漫无觉察。亦著交部严察议奏。原参一摺发出。著原派之大臣按款审讯。务在秉公办理。得其实情。亦不必以朕降旨在先。有意迎合。　　

○大学士马齐、年老乞休。得旨、卿年八旬有余。效力多年。著原品休致。　　

○癸亥。孝慈高皇后忌辰。遣官祭福陵。　　

○上诣皇太后宫问安。　　

○谕总理事务王大臣。西路军需。从前岳钟琪办理之时。草率从事。于一切物件。定价太减。本不敷用。又因用兵日久。兵马加增。以致物价日益昂贵。而甘凉肃等处尤甚。皇考圣心轸念。欲周知地方情形。特命该处大臣。将米谷草豆时价。两月一奏。交户部军需房。以备稽察。近年陕甘督抚等。奏销军需本章内。有照定价者。有照时价者。更有多于时价之外者。业经该部将不符定价各款。驳令查核。朕思各案军需。若概照定价核销。则官员不免受累。若但据承办官开报。竟照时价准销。恐地主方有司、于开报时价之时。即预留余步。以为冒销之地二者均非公平之道。现在奏销案件。若不斟酌定价。则内部查核。既无准则。而外省奏报。亦无所适从。徒为文移往返。驳诘咨查。于事无益。其如何按照地方。折中定价。斟酌合宜。俾官吏无赔累之苦。国帑无浮冒之毙。著总理事务王大臣。会同九卿、悉心确议具奏。其从前驳查案件。或竟照时价。或即照现议之折中定价。准其开销之处。亦著一并议奏。再军兴以来。承办官员。若有借称军需名色。派累百姓者。著该督抚、即行严参。重治其罪。若该督抚不据实参奏。经朕访闻。必将该督抚一并重处。　　

○以原任侍讲开泰、为翰林院编修。在批本处行走。　　

○召署河东盐政孙嘉淦来京。以侍郎用。　　

○调原任按察使魏定国、乔学尹、原任御史谢济世、来京引见。　　

○甲子。上诣雍和宫梓宫前供奠。　　

○谕总理事务王大臣。甘省百姓。连年挽运军需。已蒙皇考恩旨。将本年地丁钱粮。全行蠲免。朕闻平凉府所属厅州县。并巩昌府属西固厅。庆阳府属环县。及宁夏府属灵州之花马池、石沟等堡。中卫之香山一带。今岁收成稍歉。朕心轸念。著将各该处本年额徵本色粮石。缓至来年夏收后。该督抚看年岁光景奏闻。再行徵收。至于冬底明春。恐此歉收诸处。有乏食之百姓。著该督抚悉心确查。动用仓储。借给米粮。务令糊口有资。不致失所。又闻固原、环县、等处之民。有移就邻封营生者。著该地方官安插料理。至来年青黄不接之时。该督抚尤宜留心体察。善为抚恤。毋得疎忽。　　

○又谕、鄂敏前因侍班时。驱逐王国栋。举动迟缓革职。其过尚小。著赏复翰林院编修。在奏事处学习行走。　　

○又谕、方苞著在南书房行走。现今南书房满洲翰林甚少。著大学士等、于满洲翰林内。拣选学问优长。老成谙练者。数员。带领引见。俟朕简用。　　

○又谕、皇考几筵前祭奠之杯盘。理宜敬谨收贮。内管领海六十等、乃竟疎忽。将金盘遗失。情殊可恶。海六十、积兰泰、翁鄂托、著革职。并将仓上人等、一同拏交刑部。会同总理事务王大臣等。严审定拟具奏。内务府总管丁皂保、盛安、系特行派往雍和宫办事之人。并不严查属员。以致将金盘遗失。甚属不合。丁皂保、盛安、交该部严察议奏。再此事俱系内务府总管等。平日并不严行约束疎忽所致。著将庄亲王、及其余内务府总管等、俱交该部察议。公讷亲、甫经办理内务府总管事务。著免其交部。　　

○乙丑。孝敬皇后忌辰。遣官致祭。　　

○谕总理事务王大臣。各直省丛林古刹。所有斋田。原为高僧梵修之地。僧徒众多。借此以资香灯斋供之用。至历年久远。其本寺僧徒。及施主之子孙或私行变卖。以致佛门祖庭。常住无资。是以皇考曾降谕旨。令地方官留意清查。将现在之斋田。查明登记册档。不许售卖。将来续置者。亦报明地方官。载入册内。并令该督抚等、留意稽察。此皇考护持法教。利益宗徒之盛心也。但直省地方。丛林古刹之外。多有庵观茶亭、社庙净室等项。或筑室数间。随缘施舍。或应酬经忏。不事戒行。若一概清查。头绪繁多。不肖之人。因而作奸。必滋纷扰。我皇考圣鉴及此。原欲降旨申明。未及颁发。今朕仰承先志。详绎圣训。明白晓示。著各地方官。将丛林古刹之斋田、应行清查者。秉公清查。编入册籍。禁止售卖。并严禁胥役地保。恐吓索诈等弊。其庵观茶亭。社庙净室等处。止令该住持。将现在产业、开明数目。自赴州县呈明立案。官吏不必概行清查。以致生事之徒。借称功令。互相告讦。扰累地方。著该部通行各直省督抚。转饬所属。分晰办理。实力遵行。倘有借端生事者。必重治其罪。　　

○是月。署宁远大将军查郎阿。等。遵旨覆奏。巴里坤、哈密、留屯兵一万二千名。恐不敷堵御防范调遣之处。谨悉心酌议。与其止住进口之回兵。不若整顿挑派之战兵。请先在肃州镇标、挑派二千名。甘省提标、挑派三千名。凉州、挑派四千名。西宁、挑派四千名。宁夏、挑派一千名。河州、挑派五百名。固原、挑派二千名。应需马＜?马犬＞、除各兵原有牲口外。其不敷者、即于军需马＜?马犬＞内、各按兵数酌给。并于口外安西镇标属、暂挑二千名。或猝有需用。则口外口内预备之兵。即可接续前往策应。得旨、览奏、具见公忠为国。料理甚属妥协。卿自办理西路军务以来。原蒙皇考嘉奖。益当勉力。始终如一。方能不负知遇之恩也。　　

○广西巡抚金鉷奏、年谷顺成。每米一石。价二钱三四分至六七分不等。得旨、各省奏报收成分数。务期确实。勿以粤西路远、而稍有粉饰也。　　

○广东潮州总兵官范毓＜?香奇＞奏报、嘉应州潮阳县等处。于八月十六日。飓风陡作。沿海堤岸冲决。田禾被淹。城垣庐舍船只。俱有损坏。得旨、被水民人。深可悯恻。可加意抚绥。毋令失所。并传谕该督抚知之。　　

○广东巡抚杨永斌、奏报雨水粮价。及查办潮阳等县、被风情形。并新抚猺疆。均属宁贴。得旨、督抚奏报秋成分数。务须据实直陈。不可丝毫粉饰。潮阳等处被风船只民房。可确查赈恤。新抚摇疆、及澳门夷人。务令镇抚安贴。实力行之。勿徒见之章奏之间也。　　

○浙闽总督郝玉麟奏、修筑海塘情形。得旨、海塘工程。深廑皇考圣怀。朕即位以来。更为忧念。特命大学士嵇曾筠、前往总统料理。卿可就近寄信相商。协同经画。为一劳永逸之计。以慰朕望。　　

○又奏、水师营兵丁徐明等、以差操事繁。暮夜至官署喊禀无状。已发司审究。该管守备杨名标、派拨不当。亦属不合。但未便即行参劾。致长刁风。得旨、兵丁恣肆。渐不可长。当严加惩治。以儆刁风。守备杨名标、当察其居官何如。再定。　　

○广东提督张溥、奏报各属雨水飓风情形。得旨、览奏知道了。被水遭风。损伤之人口田庐船只。俱应加意赈恤。不可怠忽。可传朕旨、与该督抚知之。　　

○福建建宁总兵官李荫樾具奏、建宁镇三营。息银充裕。请仿立社仓。以济兵食。得旨、办理亦是。须实力行之。　　

○两广总督鄂弥达具奏、查拏平乐县凶横滋事之獞民廖老大等。分别审办。得旨、杖毙首恶。以儆余党。慑伏人心。办理亦是。向后切须留意稽查。无得疎忽。　　

○直隶河道总督朱藻、具奏河工情形。得旨、据奏整理北河事宜。已悉。务在实力奉行。至摺内孑然孤立一语。甚属错谬。前已面谕矣。汝以孤立为忧。倘有所依附观望。不更为可危乎。程家寨引河一事。知道了。　　

○广东布政使萨哈谅具奏、办理税羡情形。得旨、徵税扰民之毙。朕深知之。看汝办理情形。仍蹈苛刻之习矣。但朕特降宽大之旨者。原欲使百姓实沾恩泽。若汝等稽察不力。徒饱官吏之私。而百姓不被其惠。则汝等地方大员之罪。不可逭矣。将此旨并传尔督抚知之。　　

○漕运总督顾琮奏、请蠲免江南苏松二府浮粮。又请禁关税赢余、逐年加增陋习。得旨、所奏浮粮关税二件。甚属可嘉。汝未陈奏之先。朕早已洞悉。敕交王大臣密议。因国家经费。须当量入为出。通盘计算。兼之求治不可太速。一时未可轻举。然汝奏与朕意吻合。朕甚忻悦览焉。　　

○苏州巡抚高其倬奏、江阴县地棍夏寿等、纠夥至浒墅关税房。肆行不法。饬属严拏究办。得旨、海保才离任、而即有此事。汝尚有颜面乎。皇考每以高其倬、魏廷珍、并论。谓皆有才、而皆不实心任事。汝毋以今日为得计也。朕之心。即皇考之心。朕之赏罚。岂与皇考有异乎。土棍妄行。大干法纪。若再不能拏获重惩。汝不能辞纵盗之大谴。且高其倬之柔奸。皇考能姑容之。朕不能姑容也。勉之戒之。　　

○又奏、收成分数、并查勘京口水府庙、风潮冲坍江岸堤工民房情形。得旨、被旱州县。虽系偏灾。必须加意料理。以济吾民之食。不可又蹈从前陋习。江岸冲坍之处。可与赵宏恩、悉心商办。不可怠忽。大清高宗法天隆运至诚先觉体元立极敷文奋武孝慈神圣纯皇帝实录卷之三


大清高宗法天隆运至诚先觉体元立极敷文奋武孝慈神圣纯皇帝实录卷之四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

雍正十三年乙卯冬十月丙寅朔。享太庙遣裕亲王广禄行礼遣官祭永陵、福陵、昭陵、昭西陵、孝陵、孝东陵、景陵、孝敬皇后　　

○上诣大高殿行礼。　　

○诣寿皇殿行礼。　　

○颁乾隆元年时宪书。　　

