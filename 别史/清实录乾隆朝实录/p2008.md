<!-- { "loadSidebar": true } -->
○又谕、据明德奏湖北解到马骡内。逐一查验。不堪应用者甚多。湖南所办。亦与北省相仿。现将陕省解到之二千骡头抵补。其不足者。仍令解员就近购买赔补等语。湖北、湖南、两省解到马骡。既有倒缺驳还。自应如傅恒等前奏、即将陕西解到之二千骡头抵补。前已传谕文绶、将停解之骡二千头速行续解。合计共有四千。谅已敷用。所有补用骡头。购买及解送价费。均著楚省原办之督抚等、如数赔还。至此项骡头。原备军营官员买用。今既须抵补楚省解到疲乏不堪之数。自应先尽官用。如有余剩。再令滇省官兵。出赀认买。但应将原买价值。及沿途支应草乾饭食。并运解一切银两。全行估算核计。令其照数承买。方于官帑无亏。其楚省办理未协、倒驳过多之处。已有旨令该督抚等、明白回奏。著将此传谕傅恒、及明德知之　　

○经略大学士公傅恒等奏、铸炮工匠。现已熟悉。本月初五日。制得大炮一位。用铜二千余觔。中安大铁子一。重十六两。群子十余。各重二两。竖立木栅。约三里外。安炮施放。炮子直冲木栅。复迸散山石。入土五六尺。若将模子略放。即三千斤重炮。亦属易办。查铸炮先分节做成泥坯模子。临时将模子对缝。埋入土坑。然后灌入铜觔阅三时炮身可就。土坯必竣自乾。不可火烘。又中间所用铁杆。亦须豫造。用时将官员兵役分带铜觔。立时镕化。即可成铸。炮身热退。约须二日。掘取土坑、以及钻打火门。统不过四五日。即可对敌施放。无论木寨砖城。无不应手立破。得旨。欣慰览之　　

○癸酉。遣官祭火神庙　　

○甲戌。上诣畅春园、问皇太后安　　

○谕、据揆义奏、湖北自五月以后。雨水过多。江水陡长。江夏、武昌、等州县。地亩房屋。多被淹浸。现在率领道府等查勘等语。湖北滨临大江之区。每遇夏秋盛涨。易致泛溢。此次江夏、武昌、兴国、汉阳、汉川、沔阳、黄冈等州县。田庐被淹。虽成灾分数不同。朕心深为轸念。著该督抚等即速详勘被灾情形。照例抚恤妥协办理毋致穷黎稍有失所。其勘不成灾之处。即可补种晚禾。民力未免拮据。并著酌量借给耔种。实力抚绥。俾小民均沾实惠。毋令胥役从中滋弊。以副朕轸恤闾阎至意。该部即遵谕行　　

○谕军机大臣等、户部议驳明德奏、分赔铜觔一摺。已依议行矣。此项分拨各省铜觔。原在应运京铜数内截留。自应按照原议。分作二年补解京局。乃明德摺内、并未将截留铜觔、作何补运之处。详晰声明。已属含混。至原拨铜觔。既给自汤丹厂。即应照汤丹厂、每百斤六两四钱之价。定数追赔。何以转照青龙等厂、每百斤五两一钱有零者定价。致短赔银至二万七千四百余两之多。显系为属员等避重就轻。尤属非是。明德近来办事。顿不如前。朕屡加训饬。冀其悛改。何以办理此案。尚深染外省恶习。颟顸错谬若此。明德。著传旨严行申饬。仍照部驳情节。另行妥议速奏。并谕傅恒知之　　

○乙亥。谕。据傅恒奏、野牛坝地方。制造战船板料橹楫等物。七月内俱可完竣将来运至河岸拟令绿营兵与满洲兵丁更换擡运即跟随之家奴等亦令分派轮擡一摺。所办甚是他人断不能似此已于摺内批谕矣满洲兵骑射素娴进剿时自宜资给马力。至于习劳之事则与绿营兵丁既同隶行间原不应区分彼此向特因绿旗恶习。恇怯无能。临事每多退避是以有犯必惩若其服役辛勤。当与满洲兵一体爱惜。以均其劳逸。前此领兵大臣、惟知体恤满洲。而于左走服役专派绿营。不复念其独勚。岂一视同仁之道。今傅恒于运送船料。令满洲兵轮流乘骑分擡。不使绿旗偏于劳瘁。并以大臣官员跟随之家奴等。皆乘马安行。于理未协。亦一例分派轮擡。筹办实为公当。绿营兵丁。稍具天良。有不知感激奋勉。愿为国家出力者乎。此实从来所未筹及。自非公忠体国。与朕同心之大臣。岂能酌理揆情。均平妥协若此。凡有领兵之责者。皆当奉以为法。傅恒如此存心。必蒙上天所垂佑。迅奏肤功。自可豫卜。朕心深为嘉悦。至于造船一事。水陆并进。实为征缅最要机宜。乃朕屡次询问。而阿里衮、鄂宁、阿桂等、并以该处崖险涧窄。断难行船为辞。即朕今年特派傅显、乌三泰等、前往。专办此事。亦以沿江一带。实无船处所奏覆。及傅恒既至永昌。即遣人往勘。则于铜壁关外野牛坝地方、即得可以成造船只之处。树木既足供船料。且气候凉爽。可以屯聚兵匠。而野人又极恭顺服劳。无异内地编氓。同此沿边地壤。非自今日始通。何以前此竟无一人见及。而傅恒得之。竟尔便于取携。可见事无难易。人果专心致力。未有不成者。无如诸人皆豫存畏难之见于胸中。遂以为隔阂不可行。以傅恒今日所办观之。向所谓断难筹办者。然乎不然乎。傅恒摺、著译汉发钞。并将此宣谕中外知之　　

○谕军机大臣等、据傅恒奏、从缅地逃回之内地民人赖能耀供、上年有贵州余丁被掠。经缅匪询问天朝进兵情形。该丁即说调兵三十七万。领兵大臣系阿公爷等语。后来缅匪不见天兵信息。疑是此人掉谎。即行杀害。此事始末。先据阿里衮等查奏、川贵余丁册内。并无缺少。惟外委张秉忠、去年十月往蛮暮放卡。曾收留贵州平越府人王先作为余丁。旋遣寻觅蔬菜不回。致被缅匪掠去等语。是赖能燿所供贵州余丁。即系王先。伊于被掠之余。向贼匪盛称中国兵势、及带兵之人。以示震慑。且私告把总崔直中、以明瑞之事。嘱勿漏洩。其人尚知大义。后因缅匪恶其诳语。横遭毒害。情实可悯。著传谕良卿、即行饬查平越府地面。有无王先其人赴滇不返情事。如察访得实。即查其父母妻子。是否尚存。量为赏恤。仍一面据实具奏。并将此谕令傅恒知之　　

○又谕曰、揆义奏、湖北自五月以后。大雨连绵。江水骤长。江夏、武昌、一带。低洼地亩。间被淹浸等语。已明降谕旨、令该督抚悉心查勘。分别加意抚恤矣。湖北现在办理送兵事宜。其官兵经过各驿。虽在上游。非滨江州县可比。但恐地界毗连处所。雨水亦多。间有泥潦阻滞。亦未可定。著传谕吴达善迅速查明官兵经过各站。有无妨碍之处。即行具摺奏覆。其间或桥道马匹船夫之类。有应行经理者。务即一面妥协筹办。令官兵迅速前往。早抵滇省。方于军行有裨。将此传谕知之　　

○又谕曰、钱谦益以故明大员。设使死节。则为明之忠臣。即贬斥本朝、亦所应当。乃既投顺本朝。仕跻卿列。仍以狂悖诋毁之词。刻入初学有学二集。其人本不足齿于人类。此等诗集流传。于世道人心。大有关系。因降旨宣谕中外。令该督抚等、将书板及刻本。悉力查缴。送京销毁。今偶阅其面页。所刻初学集。则有本府藏板字样。有学集。则有金匮山房订正、及金阊书林敬白字样。是初学集书板。原系伊家所藏。纵其后裔凋零。而其书现在印行。其板自无残缺。转售收存。谅不出江苏地面。无难踪迹跟寻。至有学集。则镌自苏州书肆。自更易于物色。但恐因有查禁之旨。书贾等转视为奇货。乘间私行刷印密藏。希图射利。尤不可不早杜其源。高晋此时现驻苏城。著传谕令其将二书原板、即速查出。检点封固。委员迅行解京。若所属或有翻刻之板。亦令一并查缴。毋任片简遗留。至前谕查销刻本。予限二年。原因边远省分。及穷乡僻壤。一时或难周遍。是以宽定其期。俾不致失于疎漏。若江南地居近省。且系钱谦益原籍所在、尤应首先查缴。倘时日过于稽延。恐无知之辈。罔识利害。竟将应毁之书。得以从容潜匿。则因循之贻误不浅。虽此等藐法之人。犯出原可重治其罪。然与其严惩于事后。何如妥办于此时。高晋奉到此旨、务即实力查办。不得仅以委之属员塞责。若不留心身亲其事。以致有名无实。日后一有发觉。惟该督是问。将此详切传谕知之　　

○又谕曰、永德奏、浙省查获小钱一案。据供、有广东潮阳县人陈茂荣、于上年十二月、从粤省航海带至乍浦等语。已传谕李侍尧、钟音、照该抚咨开住址。实力严行查缉。彻底根究矣。但广东距浙甚远。陈茂荣所有小钱。无难就近行使。何必远涉海洋。赴浙销售。此必吴七事发到官。捏招远省无赖之人。希图狡饰。亦未可定。且积钱至数百千之多。其中必有本地奸徒。夥局私铸。并销毁官钱情事。江浙地面犯案最多。则销铸之犯。自必潜匿该处。即如去年江苏巡抚彰宝、查办私铸案犯。供出行家铺户。俱在浙江海宁县长安镇。翁家埠等处。乃其明验。著传谕永德、一面将案内各犯。悉心推鞫。务得确情。并设法严密查拏。使私铸窝贩要犯。均无漏网。毋任藉词狡展。致稽延时日　　

○经略大学士公傅恒等奏、据差往老官屯侦探之□□罢夷。金袄禀称、由虎踞关至老官屯、并无缅匪拦阻。惟老官屯江边。离去年旧栅三四里。又立一栅。共计三层。内用砖砌。中间排立大木。外层加筑土墙。周遭挖壕。宽二丈。深如之。前开一门。搭有吊桥。后门通江。四隅筑有炮台。高与栅等栅内有贼四百余人。江内有空船二十余只。夜间敲梆鸣锣。防范甚严等语。查老官屯。为水路扼要。贼揣我兵必仍照上次专由旱塔进攻。故防范倍密。今拟攻其不备。临时先遣兵一枝。由新街渡江。捣其西岸之栅。批、此是胜著。又奏、并令蛮暮船只顺流而下。夺其江内贼船。或潜分轻兵一队。绕过老官屯木栅。在下游断其归路。使贼人知阿瓦之船不能往来。自必惊惶思窜。虽有坚栅可不攻而破。得旨、尔等所铸大炮。亦足攻破矣　　

○以内阁侍读学士富察善、刑科给事中塘古泰、俱为内阁学士兼礼部侍郎　　

○以两江督标中军副将索浑、为山东登州镇总兵　　

○旌表守正捐躯之直隶威县民钟起山妻田氏　　

○丙子。谕、据永德奏、金华县民朱汝组、因欲分家不遂。捏造谋反揭帖将伊母孔氏、并同胞兄弟朱汝赞等、及伊妻方氏、弟兄之妻金氏等、一网诬陷。逞其狂悖。实为罪大恶极。请将该犯照律凌迟处死。例应缘坐犯属。未便宽贷。仍分别定拟一摺。朱汝组、以分家不遂细故。辄敢肆其狂吠。并将伊亲母兄弟族人合家诬陷。此等枭獍凶徒。自应予以寸磔。至其母妻兄弟人等、既为该犯诬害。若仍照例缘坐。则反中朱汝组之计。不足以昭平允。所有朱汝组之母孔氏、妻方氏、及其兄弟朱汝赞、朱汝尧、朱汝厚、朱汝经、侄朱振周、朱振传、朱振攀、朱振熙、朱阿起、朱宽、朱振恺、朱梁必等、伊嫂金氏、洪氏、童氏、弟妻严氏、伊女长女、及未许字之侄女等、均著免其缘坐。朱汝赞、并免褫革。余俱照该抚所拟发落。　　

