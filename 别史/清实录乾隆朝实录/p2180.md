<!-- { "loadSidebar": true } -->
○又谕、据吴嗣爵奏、淮关署内被盗一案。该处营汛不隶河标。未据营县禀报等语。因交兵部查板闸汛地属淮安城守营。该营参将。系漕运督标统辖。是疏防之咎。在吴嗣爵原可毋庸议处。但该处总河驻劄之地。与板闸相近亦应派委员弁。一体严缉。不可稍存畛域之见。至此案以关署被盗。事堪该异。但细揣案情。所劫银两。系在该关管帐。家人房内。其中不无疑窦。且闻外论。亦有谓被盗情形。恐未甚确者。在方体浴身为关差。断无掩饰妄报之事。而家人情伪难知。或系平日别有花销亏缺。无可委卸。因而装点盗劫情状。以愚家主。亦未可定。其在专司之文武员弁。自必乐闻此语。冀免处分。而吴嗣爵系事外之人。谅不致代人粉饰。且关署被盗。事属罕有。其真伪亦难掩众人耳目。无难询察而知。著传谕吴嗣爵。就近留心密访。有无前项情事。即据实奏闻　　

○又谕、朕以约咱一路。与美诺相距不远。现已攻破东山梁碉卡。逼近贼巢。不可无续进策应之兵。是以谕令书明阿、王万邦、何人可以先到。即飞调二三千名。速赴约咱。其余再行分给。旋据桂林奏到。尚需兵八千名。适符朕之豫料。即交军机大臣、议将续调之陕甘贵州兵五千名。全赴约咱一路。听桂林等调用。其尚需三千名之数。并令文绶于陕甘两省。再派兵三千名。迅速赴川。至曾头沟一路。温福指派书明阿。带领固原兵一千名。会同五福进剿。昨因桂林等一路。需兵紧要。令陕甘贵州续调之五千兵。全赴约咱策应。是固原兵即不能分往曾头沟。而桂林等自得约咱后。又攻破其东山梁等处碉卡。现在分路进取贼巢。其兵力自属多多益善。若能攻得美诺。擒获逆酋。则其余各路。不待攻而自解。倘桂林等约咱进攻之兵。略需时日。而曾头沟为小金川后户。或从间道进兵夹击。以击贼势。亦未为不可。著温福与桂林等、彼此知会熟商。应作何分路进兵之处。妥协办理。惟是温福奏称、巴朗拉与约咱。相去二千数百里。未及会商。而桂林昨奏亦有相距巴朗拉。往返几五千里之语。温福、桂林、同办一事。必须声息时通。方可彼此会筹全局。酌定机宜。若按摺报递。京六百里程限而计。则二千余里。亦四日可达。何至难于得信。恐此两路文报往来。其沿途驿站。尚未能如摺报之驰送迅速。此于军务。甚有关系。昨已令阿尔泰。回驻章谷策应。查办军站之事。自可兼顾。并令李本。派委妥员。将此两路军营台站。照摺报一体稽查催趱。务令文移往返。毋稍濡滞　　

○定边右副将军大学士温福奏、查山川形势。本为军行要务。番境崇山叠岭。其程途远近。道路险易。从前约略成图。不无舛谬。臣前赴南路军营。行至清溪而返。所有章谷、约咱、等处情形。无从得知确切。至木坪、尧迹、一路。仅于经过雅州时。询知大概。仍未深悉。若仅仿照旧图绘画。终恐失实。西路自汶川以外。均为番地。由卧龙关、山神沟、邓仍、以至巴朗拉。此外即小金川贼人占据之地。臣经历各处。留心体察。就此一带。详细绘图。并将巴朗拉所有贼人碉卡。一并绘入呈览。至巴朗拉以外。沃克什。小金川各寨。据地方官所送舆图。及询之经过之人。略知梗概。另绘一图进呈。其间山川形势。及各处道路。佥称险竣。因其说不一。未敢遽为绘入。将来攻得一处。即将一处山川道路情形。陆续补绘进呈。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十八



大清高宗法天隆运至诚先觉体元立极敷文奋武孝慈神圣纯皇帝实录卷之九百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。春。正月。丁酉朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿行礼　　

○遣官祭太庙后殿　　

○御乾清宫。赐宗室王公等宴　　

○是日、立春。顺天府进土牛春山宝座　　

○戊戌。谕、直隶省去岁秋间雨水稍大。滨河洼地。偶被偏灾。叠经降旨、发帑出粟。赈恤有加。贫黎谅不至有失所。第念赈期有定。而待哺殊殷。当此始和布令。畿辅近地。允宜再沛恩膏。所有上年被灾较重之宛平、良乡、涿州、东安、永清、固安、霸州、文安、大城、通州、宝坻、香河、武清、新城、雄县、天津、静海、宁晋、及被灾次重之保定、三河、蓟州、宁河、丰润、玉田等、二十四州县。自六分极贫、至七。八、九、十分极次贫。均著加恩、于本年三月。再行展赈一月。俾青黄不接之时。小民口食有资。得以安心力作。此外如有缺乏耔种之户。及粮价稍贵之区。该督仍随时体察。酌量粜借兼行。务使一夫不致失所。以副朕轸念民依至意。该部遵谕速行　　

○又谕、甘肃省当积歉之余。上年春夏短雨。河东、河西、各属。成灾轻重不同。业经分别加恩抚恤。曾降旨拨帑运粮。多方赈赡。前据该督查奏、被灾次重、及稍轻之处。今春酌借口粮。均已足资接济。第念河东属之安定、会宁、皋兰、金县、静宁、隆德等、六州县。地止一熟。值频年歉收之后。去岁未能补种秋禾。专待夏田糊口。当此青黄不接之际。农民未免待哺。著加恩。将此六州县再行加赈一月。该督等、其董率各属。善为经理。务俾贫黎均沾实惠。该部即遵谕行　　

○又谕、昨年四川省、轮免正赋。并有旨将该省民番杂粮各项。一体蠲免。俾得普沾恺泽。现在办理小金川一事。调拨大兵。克期剿灭。所有一切军需供应。俱发帑拨给备用。丝毫不以累及闾阎。惟是运送粮饷军械。间亦酌用民力。虽并给与口粮脚价。而小民不无劳瘁。朕心深为轸念。著该督等、查明该省官兵经过之各州县。将本年钱粮。再行先予缓徵。俟凯还事竣之后。分别等次。奏明请旨。候朕加恩。以示轸恤边氓之至意。该部即遵谕行　　

○谕军机大臣等、近额敏和卓、来京陛见。召询回地事宜。据奏喀什噶尔之阿奇木伯克噶岱默特、人甚平常。且勒取属人财物等语。噶岱默特、系总管一城事务之阿奇木伯克。果如额敏和卓所奏。自宜治罪。但无证据。不便执一面之辞。即行办理。特降旨令舒赫德、福森布、苏尔德等查奏。兹据舒赫德等覆奏、并未闻噶岱默特婪索之处。询之喀什噶尔回人。咸云感激噶岱默特等语。朕念额敏和卓、系久附效力回人。特加宠眷。召见询问。意欲知回地事宜。额敏和卓、当感恩输诚。将回地要务。或如何有益伊等之处具奏。方为不负朕恩。乃不如此存心。转将无形之事。陷害噶岱默特、以洩私忿。且复出告阿布都拉。密奏之事。不可宣洩。额敏和卓亦不知乎。朕办理诸务。无分内外。惟秉至公。若因额敏和卓一面之词。即将噶岱默特治罪。不惟噶岱默特含冤。即回众亦不心服也。事已查明。罪转在额敏和卓。但伊前颇出力。今又年迈。著加恩免其治罪。遵朕前降谕旨。不必往叶尔羌。在游牧安居静养。再回人互相倾陷。是其积习。不止额敏和卓一人。朕于来京陛见各城回人伯克等。俱降旨训谕。嗣后各当痛加悛改。舒赫德等奏摺。一并寄与额敏和卓、令其阅看后。即由彼处发还　　

○定边右副将军大学士温福等奏、上年十二月十三、四、五、等日。攻破巴朗拉。收复达木巴宗官寨。贼现在达木巴宗西。筑碉拒守。此处距美诺、七八十里。近于高处、隐闻炮声。想离桂林军营不远。该营攻剿兵、仅二千余。臣等续调陕、甘、贵州兵。可酌拨二三千。赴约咱应用。但桂林处、除新募兵。实须添若干。约咱道远。所调三省兵。从何处行走较捷。均飞商、令速酌定。径饬沿途带兵将领。就近前往。再阿桂已接提督印务。川省新募兵。前经董天弼、檄调一千。赴甲金达军营。已到四百。其未到六百。仍截赴桂林处备用。臣等虽分路进兵。总期迅抵美诺。合兵济事。得旨、若克美诺。获僧格桑。原可破索诺木之胆。俾其献还革布什咱侵地。以完此事也。但善后之计。当熟筹耳　　

○又奏、小金川僧格桑、与金川索诺木结党。小金川事竣后。索诺木果否恭顺。尚难豫定。索诺木遣往藏内熬茶人。前奉谕旨。不可遣回。命派干员防送打箭炉等处。查该处现为进兵之路。恐致脱逃。不如送成都防守为善。得旨、是　　

○是日起。上以祈谷于上帝。斋戒三日　　

○己亥。谕、江苏省濒临江海河湖各属。上年七八月间。偶被偏灾。业经蠲赈兼施。俾闾阎口食无乏。第念方春青黄不接。适届正赈将停。灾重贫黎。未免情殷待哺。著加恩、将清河安东、桃源、淮安、大河二卫、海门厅、通州、泰兴、崇明等、九厅州县卫。勘实成灾八分九分者。无论极次贫民。概行加赈一月。其余被灾较轻。毋庸加赈各属。际兹东作方兴。或有需酌借口粮。俾资耕种之处。该抚其率属善为经理。务使闾阎共臻康阜。该部即遵谕行　　

○又谕、安徽省凤阳等属。上年偶被偏灾。业经分别加赈。其中成灾较重之区。及被水村庄。甫经疏洩。并高阜缺雨之地。未能赶种秋麦者。当此青黄不接时。贫民口食。仍恐不免拮据。著加恩、将凤阳、泗州、盱眙、五河、定远、五州县军民。于正赈之外。所有八九分灾之极次贫。并七分灾之极贫。概行加赈一月。其例不给赈之灾轻户口。如需酌量借粜。并著该抚、董率所属。随时经理。以资接济。用副朕廑念贫黎至意。该部即遵谕行　　

○庚子。上诣南郊斋宫斋宿　　

