<!-- { "loadSidebar": true } -->
○谕曰。河道总督大学士高斌、巡抚陈宏谋、来京召见时。面奏堵筑阳武漫口。办理物料。计动帑金三十万余两。初于附近州县采办。旋因工钜费多。渐及次近。最后抢筑。乃至赴远地办觅。民情俱为踊跃。及时输运来工。得以告竣等语。中州民风。素称淳朴。当此紧急大工。办料殷繁。其应副储备。不无浮于动帑购采之数。乃民情毫无勉强。且能克期毕赴。效用争先。甚属可嘉。应行奖励。以为急公趋事之劝。其如何酌量加恩之处。军机大臣、会同高斌、陈宏谋、速议具奏。寻议。查此项办运工料。俱按地亩分购。应仍于地亩钱粮内酌蠲。从之。　　

○乙酉。恭上皇太后徽号册、宝。上礼服。于太和殿恭阅册、宝。奉安彩亭上。前行。上升舆随后。由右翼门、至永康左门。上降舆行。至慈宁门外东旁立。册宝仍设正中黄案上。皇太后礼服。升慈宁宫座。仪驾全设。中和韶乐作。上诣正中拜位。跪。左旁大学士捧册。宝。依次跪进。上受恭献。授右旁大学士跪接。置正中黄案上。宣册官、宣宝官、跪宣册宝讫。上九拜。礼成。册文曰。鸿慈式训。一人承启迪之隆。厚德凝祥。八表效尊亲之戴。欢腾中壸。庆溢寰区。钦惟圣母崇庆慈宣康惠敦和皇太后陛下。地道同符。坤元合撰。化孚宫掖。敦礼教而范著璇闱。治洽邦家。沛仁施而惠周瀛海。恩深鞠育。仰蒙顾复之勤。念切瞻依。宜备钦崇之典。荷春晖之普照。序启阳和。欣寿域之宏开。律谐长至。六旬初度。恰六花献瑞之辰。万福攸同。正万国来朝之候。捧霞觞而跪进。并申嵩岳之呼。侍翠辇以扶趋。齐上瑶池之祝。合九州而致养。永戴慈云。总百禄以承欢。溥沾恺泽。敬稽经礼。虔展悃忱。谨告天、地、宗庙、社、稷。率诸王贝勒。文武群臣。恭奉册宝。加上徽号曰。崇庆慈宣康惠敦和裕寿皇太后。伏愿纯禧茂集。嘉祉骈臻。遐龄绵有道之长。宝册偕日星并焕。笃祜迓无疆之祚。徽章与高厚常昭。臣诚欢诚忭。稽首顿首。谨言。　　

○谕、本月二十日。恭奉圣母皇太后、御大安辇还宫。所有奉辇之校尉、俱极恭敬。举步整齐。慈体康豫。朕心深为嘉悦。著加恩赏赉。交该堂官查明办理。　　

○又谕曰。两广总督阿里衮、著即驰驿赴任。　　

○丙戌。谕曰。大学士高斌、侍郎汪由敦、著驰驿前往会同总督方观承、查看天津一带河工。　　

○谕军机大臣等、传钞伪稿一案。辗转跟究。俱属枝叶。首恶之犯。久未就获。据各省传播。多得自木商木筏。由湖南浮江而下。即至汉口。故汉口传布特众。湖南入滇。其途亦便。故滇省得稿居先。昔年造作讪谤逆词。天地所不容。如曾静、张熙、皆产自湖南。由此推求。或幸灾乐祸之余党。尚未殄绝。首恶即在湖南。亦未可定。杨锡绂本非能办此事之人。今现已回籍。属员查办。自必更为懈弛。著传谕范时绶、密为留心。详悉访查。务究实在逆徒。得其确据。明正典刑。亦不可因有此旨。张扬其事。转令渠魁漏网。　　

○戊子。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○御制慈圣万寿九如颂九章。书屏恭进皇太后。序曰。恭惟圣母崇庆慈宣康惠敦和裕寿皇太后陛下。德驾二南。徽仪四表。凝符沩汭。位禄名以寿弥昌。衍庆岐山。元亨利惟贞益固。盖综百度于慈训。爰绥六宫而内和。从提抱以来。深恩鞠育。暨莅临之后。懿范遵循。巩我丕基。均由圣哲。皇哉夏恢启母。允矣莘翼汤孙。汉明德之俭约难方。宋宣仁之忧勤亦逊。六旬周甲。万岁添筹。御殿含饴。方物敷天之养。奉觞上寿。家人主鬯之欢。光玉册以鸿称。播金声于盛典。约六经之吉语。达万国之虔悰。敬颂九如。载申百拜。其一章曰。至哉坤元。于万斯年。歛时五福。而百化兴焉。福履绥之。照临下土。肃肃雍雍。礼义以为纪。威庄而安。孝慈而敬。以予小子。正家而天下定矣。其二章曰。显显令德。德音是茂。遂布于三宫。以和长幼。以亲九族、九族既睦谦尊而光。穆穆皇皇言而履之。礼也行而乐之。乐也。福禄来崇。中心得也。其三章曰。元年。春。即命曰。天子亲载未耜。汝其敬。率作兴事。维九年。春日载阳。又曰。后妃斋戒。亲东乡躬桑。以为黼黻文章。冬祁寒。夏暑雨。求民之莫。以谷我士女。其四章曰。学于古训。宪章文武。教之诲之。是谓承天之祜。敬哉。因吉土以飨帝于郊。敬哉。有事于太庙。大搜。巡侯甸。世德作求。元子哉。我日斯迈。而月斯征。翕受敷施。然后能使人。以三十年之通制国用。百度惟贞。多文以为富。脩辞立其诚。视乃列祖。明德惟馨。其五章曰。天作高山继序思不忘。承天而时行。缵女维莘。维十有三年春。至于岱宗。敬祀事。丕惟曰。品物咸亨。予惟不可不监。命有司。发仓廪。赐贫穷。山川出云。亦右文母。秋大有。厥篚檿丝。以介眉寿。其六章曰。万邦惟怀。我不敢知曰。厥惟艰哉。我出我车。自彼氐羌。至諴感神。圣谟洋洋。命之曰中和之纪。曰仁与义。义以正之。天之所助者顺也。仁以爱之。人之所助者信也。七旬有苗格。实受其福。天地之大德曰生。以绥后禄。其七章曰。崧高维岳。如岱礼南国是式。淮海惟扬州。驾苍龙。桧楫松舟。三江既入。畇畇原隰。何蓑何笠。南山有台。北山有莱。桃始华。天降时雨。杨柳依依。有莺其羽。酌言献之。维笋及蒲。黻衣绣裳。其惟圣人乎。思媚周姜。太姒嗣徽音。以光大也。垂裕后昆其八章曰。脩身及家。均平天下。其旋元吉。俾缉熙于纯嘏。甲子。复。自今以始。百年曰期。惟曰。欲至于万年。颐。颐贞吉。子子孙孙。子孙千亿。其九章曰。十有六年。冬。十有一月。律中黄钟。万寿无疆。式燕且喜。毕献方物。小大稽首。维予小子。拜手稽首曰。如山如阜。如冈如陵。如川之方至。如月之恒。如日之升。如南山之寿。如松柏之茂。　　

○以加上崇庆慈宣康惠敦和裕寿皇太后徽号礼成。颁诏天下。诏曰。帝王寅绍丕图。首隆尊养。恭承泰运。洽庆家邦。鸿名彰至德之符。上寿锡敷天之福。际昇平于六宇。祝纯嘏于重闱。所以宣播徽猷。敦崇爱敬。必仪文之大备。庶典礼之聿昭。钦惟圣母崇庆慈宣康惠敦和皇太后陛下。运启升恒。化符悠远。赞轩图而立极。翊舜日。以重光。荷教育之恩勤。慈仁懋著。敕几康于密勿。保治弥隆。厚泽洽于群生。祺祥光于九有。颐颜长乐。苞元气之弥纶。介祉承欢。布太和之洋溢。兹值辛未仲冬之月。恭逢六旬圣寿之期。福自天申。躬膺慈眷。集鸿禧之美备。广运难名。顺率土之尊崇。徽称遹骏。祇告天、地、宗庙社、稷。于乾隆十六年。十一月。二十二日。率诸王贝勒。文武群臣。恭奉册宝。加上崇庆慈宣康惠敦和皇太后徽号。曰。崇庆慈宣康惠敦和裕寿皇太后。福履优游。弥衍淳熙之绪。泰符昌炽。式敦敷锡之源。盛典特隆。淇恩用溥。所有应行事宜。开列于后。一、历代帝王陵寝。先师孔子阙里。应遣官致祭。著察例举行。一、五岳四渎等祀应遣官致祭。著照旧例。举行。一、王妃以下、奉恩将军之妻以上、俱加恩赐。一、公主以下、乡君以上、俱加恩赐。一、满汉大臣命妇、年六十以上者。俱加恩赐。一、外藩王妃以下、公妻以上。俱加恩赐。一在京满汉文武大小官员。俱各加一级。一、内外大小各官除各以现在品级已得封赠外。凡升级及改任者著照新衔封赠。一、内外官员有因公诖误、革职留任者。该部查明奏请开复。一、凡试职各官、俱准实授。一、在京八旗兵丁、及太监等、俱著赏给一月钱粮。一、满洲兵丁原系披甲效力行间、因疾病年老闲住者。著察加恩赐。一、八旗满洲蒙古汉军兵丁、及内扎萨克喀尔喀等蒙古、年七十八十九十以上者。分别赏赉。至百岁者。题明给与建坊银两。一、军民年七十以上者。许一丁侍养免其杂派差役。八十以上者。给与绢一疋。棉一斤米一石。肉十斤。九十以上者、倍之至百岁者、题明给与建坊银两。一、满汉孝子。顺孙、义夫、节妇、该管官细加咨访。确具事实奏闻。礼部核实。以凭旌表。一、各省儒学、以正贡作恩贡。次贡作岁贡。一国子监监生、免坐监一月。一、凡岳镇海渎庙宇、有倾颓者。该地方官估计价值。具奏修葺。以昭诚敬。一、历代帝王陵寝、有毁坏者。该督抚察明具奏修葺。一、各省道路桥梁、间有损坏者。著地方官查明修理。以利行旅。于戏。播徽音而锡类。万年乐有道之长。绵景祚以凝庥。四海沛无疆之泽。布告天下。咸使闻知。　　

○己丑。上幸瀛台。　　

○谕曰。铁景佑、不胜总兵之任。著来京以副将用。所遗河州镇总兵员缺著杨大立补授。　　

○庚寅。上御乾清门听政。　　

○吏部议准、直隶总督方观承疏称、正定府属营田水利工程。地方有司事繁。不能兼顾。请归盐捕同知管理。并铸给关防。从之。　　

○户部议覆、河东盐政西宁奏称近年商力拮据。盐引壅滞。请酌量裁减等语。查河东余引。自雍正三年、至乾隆六年。续增至二十四万道。今既壅积难销。应如所请。暂减四万道。从之。　　

○以天津镇总兵范宜谦、为京口副都统。长芦盐政吉庆、为天津镇总兵。仍兼管长芦盐政事务。　　

○辛卯。上幸瀛台。　　

○谕、豫省黄河两岸大堤之外。旧有古堤。此善制也。历年久远。未免残缺。今秋阳武漫口。黄流灌入。致直属之长垣、东明、皆被波及。亟宜补筑。所有武陟、获嘉、新乡、延津、等县堤工。著该抚即动项修理。被灾贫民亦可藉工作以资糊口。其直隶长垣等处堤工。有无残缺。并令总督方观承查明具奏。寻奏、长垣、东明、二县。向有太行堤。长一百八里南有防黄月堤。长五里余太行堤在东明境者。尚皆完整。在长垣境者。康熙六十年。黄水冲决王家堤因筑。内月堤。乾隆四年月堤与甄家庄之西老堤。又为沥水冲开。因于老堤外圈筑外月堤。本年阳武漫溢。外月堤刷坍三处。约三百余丈。今水势虽退。近堤泥淖数里。难以施工。请俟明春兴筑。报闻。　　

