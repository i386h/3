<!-- { "loadSidebar": true } -->
○谕军机大臣等据阿桂等奏、甘省赈恤案内。向有运送适中地方。给散赈粮脚价一项。自王亶望私收折色后。仍复按例开销。至王廷赞在任两年。经手适中脚价银二万八千六百九十余两。署藩司文德任内。经手适中脚价银一万七千五百余两。俱系汇交兰州府收存。询据文德、称此项银两。系问明王廷赞。发交首府收存。以为办公之用。王廷赞现在刑部、可以查问等语。甘省监粮。既系全收折色。尚复有何运送脚价。且开销后。又复汇交首府。托辞办公。是王亶望既经侵蚀于前。王廷赞遂欲效尤于后。著传谕留京办事王大臣。即提讯王廷赞、将此项银两。是否发交首府。抑系侵扣入己。其办公究于何项使用之处。令其逐一供明。录供据实覆奏。所有阿桂等原摺、并著钞寄阅看。并谕阿桂等知之。　　

○又谕、据阿桂等查奏、甘省折收冒赈一案。酌议条款。将侵蚀银数至一千两以外者、六十六员。均拟斩监候等语。此等侵冒各犯。其情罪本无可贷。但一千两以上者。一律问拟斩候。则各犯内侵蚀一千数十两、至数万两者。无所区别。且问拟斩候人数。未免太多。朕心有所不忍。此时阿桂已经起程。李侍尧即当遵照前降谕旨。其赃私入巳。至二万两以上者。问拟斩决。二万两以下者。问拟斩候。入于情实。并将其入己银两数目。另开清单。于各该犯名下注明。其自一万两以下。亦应问拟斩候。请旨定夺。候朕酌核情罪轻重。分别办理。至折色冒赈各犯内。如有得赃本多。又复借添建仓廒。侵蚀公帑。则其罪更重。即使折收冒赈。得赃较少。而又借建仓侵蚀者。亦应从重问拟。将此二项、另归一案办理。不得统入冒赈案内。致滋牵混。又阿桂等另摺所奏、王亶望等、嘱托属员填给实收之人。案卷内无从查核。即为王亶望填送实收者。诘其系何姓名。亦不能记忆。俟查办得实。续行具奏等语。该员等既为王亶望等填送实收。该捐生等系何姓名。其经手之人。岂有全无记忆、案卷内无从查核之理。现已交部详查。即使朦混一时。将来必致为人告讦。或别经发觉。亦断不能始终弊混也。又阿桂等所奏、秦雄飞请交银三万两一摺。秦雄飞业经查抄。即刘光昱、文德等。亦均已查办。其所请那借赔缴之处。亦可无庸置议。将此由六百里传谕李侍尧、并谕阿桂知之。　　

○又谕、朕阅广西省本年秋审招册。内有林亚三一犯。系拟斩列入缓决。查该犯同陈李生、林亚晚。夥窃张秉仁家。被事主拏获。各用刀砍伤事主而逸。兹册内声明陈李生首先拒捕。林亚晚起意纠窃。俱拟入情实。而林亚三一犯。则称在外接赃。图脱拒伤。情稍可原。遂列入缓决等语。该犯既系在外接赃。并未入室。则事主擒捕之时。何难弃赃逃窜。而竟敢用刀砍伤事主。即与拒格伤人何异。该抚核拟具题时。何以故为开脱。刑部堂官。亦竟照覆定拟。均属非是。林亚三一犯。即著改入情实。并令刑部堂官、及姚成烈、俱据实明白回奏。　　

○又谕、朕阅四川省本年秋审招册。内有绞犯李万顺、因听从周探齐、纠约群匪。持械抢夺。拟入情实一案。查此案内尚有刘漋山、宋礼斌、夏盛峰、夏金俸、刘吉元、五犯。俱系上年十二月内、题准拟绞监候。因遇停勾之年。未予勾决。兹册内载刘漋山等五犯、俱已病故。惟李万顺一犯。列入情实。刘漋山等俱系聚众抢劫。得赃俵分。法无可贷之犯。何至甫及半年。而案内病亡竟有五犯。安知此等不法凶徒。非贿嘱禁卒。越狱脱逃。即在监畏罪自戕。捏报病毙。文绶任听属员朦蔽。为之姑息了事。如此则川省刑政废弛。已可概见。不可不力为整顿。著传谕福康安、即将刘漋山等、如何病毙缘由。及有无确实根据。详悉查明。据实覆奏。不得稍存回护文绶、及该管属员之见。　　

○钦差大学士公阿桂、署理狭甘总督李侍尧奏、监粮捐例章程内、乌噜木齐、巴里坤、哈密、三处。额收粮十万石。济木萨、奇台、穆垒、昌吉等处。收五万石。现在甘肃捏冒等弊。俱经查办。乌噜木齐等处。亦恐有那移亏缺之处。请饬交新任都统明亮、彻底清查。报闻。　　

○是日、驻跸张三营行宫。　　

○甲辰。谕、昨据阿桂等奏、甘肃收捐监生、历任正署藩司。给发实收。俱有加收心红纸张银两。达尔吉善、于前署甘肃藩司任内。曾给发实收三千九百余张等语。此案私收监粮折色。并加收心红纸张银两。该省历任藩司。通同弊混。达尔吉善身系满洲。乃署任内、亦复扶同相沿陋例。并未据实陈奏。实大不是。岂可仍留藩司之任。达尔吉善、著革任。仍加恩赏给三品顶戴。令其自备资斧。即赴和阗办事。所有前经派出之成策。不必前往。其直隶布政使员缺。著明兴补授。　　

○谕军机大臣曰、刘墉奏、拏获啯匪夥犯。审明正法。及访获潜回原籍啯匪。遵旨办理各摺。所办甚好。至其所获罗添富、刘老十等、讯系成都府金堂县等处人。成都为省会之地。已有此等匪徒。纠约夥党。肆行抢劫。其余各州县、自不问可知。文绶前此名为查办。不过就垫江太平等处、已经破案者而言。其余通省各州县。何以未见办及。况详阅所讯各案犯。纠夥起意。商同抢劫。俱在乾隆四十三、四、等年。何以迟至本年。始行搜捕。可见文绶从前竟未办理。实为姑息养奸。因循玩误。今予以革职、发往伊犁效力。实属罪所应得。至各省擒拏啯匪。如湖广贵州等省办理俱属认真。其所获正夥各犯亦多。惟川省尚未见实力严办。福康安抵任后。务须督饬阖属各员弁。严密访缉。其已经盘获者、必逐名讯究夥党。躧拏务获。断绝根株。即未经破案者。亦须时刻留心。严密查搜。毋使一名漏网。将来总无啯匪名色。方为办理尽善。至刘墉摺内所讯各犯。除胡范年等、业经拏获审办外。其刘老十、朱玉等。著讯明现在窜匿地方。及各省分。即飞咨各该督抚、协同严缉。以期按名弋获。将此谕令福康安、刘墉、知之。　　

○又谕、刑部呈进广东省秋审招册。内有毛登朝、起意谋杀族弟毛登甲、移尸吓诈莫万辉一案。查该犯因见莫万辉有钱。起意致死族弟毛登甲。以为讹诈之地。商同陈万俊、邓亚观、将毛登甲诱至僻处。毛登朝、邓亚观、先后钦□手按倒地。陈万俊、用石打出其肾子立毙。是毛登朝等三人。同谋致死毛登甲、核其情节。厥罪惟均。乃该抚定拟、及刑部核覆时。俱将毛登朝、陈万俊、二犯。入于情实。而邓亚观另拟缓决。殊属非是。凡寻常共殴案件。以下手伤重拟抵。至此等谋杀之案。不得以一命一抵为词。若仅将起意及下手致死之人。分别斩绞、拟入情实。而同谋加功之犯。又减入缓决。殊不足以昭情法之平。且阅招册内。另案乞丐黄阿瑞、与陈德仁同谋。毒死黄阿乌。图诈陈士河一案。黄阿瑞即非起意之犯。而与陈德仁俱拟入情实。即以该省别案。两相比较。何以此案同谋加功之邓亚观、又应拟入缓决耶。刑部会办各省案件。理应画一。乃于此等谋杀之案。出入两歧若此。则将来各省办理案件。一任刑书舞弊。高下其手。亦何以按律断罪。用昭平允。本年刑部招册。殊属草率。该堂官著传旨申饬。除此案之邓亚观、著交部另行核拟外。仍令刑部堂官、及广东巡抚、据实明白回奏。寻刑部奏、邓亚观、与陈万俊、同系加功。请改入情实。报闻。　　

○是日、驻跸波罗河屯行宫。　　

○乙巳。谕曰、舒常奏荆关一年期满。比较税课一摺。据称前任监督哲成额、阿彰阿、短收税银。除将接管道员陈初哲、经徵额外溢收银两。尽数抵补外。所有短少银六千六百二十两。请即令现任接管之员、于养廉内分年扣缴等语。舒常此奏、所见者小。各关经徵税课。如有短缺。自应在各监督名下、按数分赔。今荆关课项短徵。实系前任监督哲成额、阿彰阿、任内之事。乃请将接管之员、养廉分年坐扣。殊未公允。但哲成额、阿彰阿、均系部院司员。力难缴赔。著加恩免其赔交。至其经徵不力。自有应得处分。著交部照例察议。　　

○谕军机大臣等、本年广东省秋审招册。内有窃犯任起祥等行窃、拒伤事主张观保身死一案。查此案内任起祥为首。黄德新、慕容亚保、二犯为从。先后拒伤事主。情罪相同。乃该抚定拟、及刑部核覆时。黄德新问拟绞候。而慕容亚保则问拟流罪。一事两歧。因令军机大臣、就近询之刑部侍郎姜晟。据称黄德新、系照窃盗刃伤事主之例拟绞。慕容亚保、随后用棍戳伤事主。照罪人拒捕为从例拟流等语。此案所拟罪名。殊为失当。窃盗拒捕。与罪人拒捕。本属两条。难容牵混。盖罪人拒捕。所包者广。如因奸等类皆是。至窃贼拒伤事主。情罪较重。是以另立专条。并非如斗殴伤人之案、以金刃及他物分别轻重者可比。何以一案引用两例。致罪名之出入悬殊。况夥贼拒捕。其去强盗祇属一间。强盗伤人。岂复问其执持行凶之物为何物乎。此案内慕容亚保一犯、除交刑部另行核拟外。仍著刑部堂官、及广东巡抚、明白回奏。寻刑部奏、广东窃贼慕容亚保一犯、与黄德新先后拒杀事主。原非斗殴分别凶器轻重者比。应改为绞监候。赶入本年秋审。此外尚有窃盗临时拒捕杀人、及白昼抢夺杀人二条。较窃盗弃财逃走、被追拒杀者、情罪更重。旧例所载。此二条中为从之犯。仅止发遣。亦未平允。均请改拟绞监候。纂入例册。并行知各直省遵照。从之。　　

○又谕、据李本奏、查拏啯匪审办缘由一摺。内称前后报获陈正山、钟凤鸣等、共二十一名。业将陈正山等三犯、审明正法。其彭昌文、王元周、赶入本年秋审等语。此等啯匪肆行不法。屡经降旨。令各督抚从重办理。以惩凶顽。今李本既经拏获啯匪二十一名。自应严切审讯实情。遵照前降谕旨。分别办理。详悉奏明。何以摺内所称。业经正法、及赶入本年秋审者。仅止五名。其余各犯。该抚均未将如何审办问拟缘由。明晰声叙。殊属含混。著传谕李本、即将其余现获各犯、审讯得实。作何定拟缘由。详悉具奏。毋再牵混疎漏。寻奏、陈正山等五名。实系同夥为恶。并被逼随行之犯。故即分别赶办。其余吴大汉等。审明实非啯匪。罪止枷杖。是以未经详细声叙。报闻。　　

○是日、驻跸中关行宫。丙午。以湖南洞庭协副将柴大纪、为福建海坛镇总兵。　　

○是日、驻跸避暑山庄。至甲寅、皆如之。　　

○丁未。谕、刘鉴、著加恩以革职提督。自备资斧。往伊犁办理屯田总兵事务。李杰龙、著来京。交部带领引见。再降谕旨。　　

○又谕、回部郡王品级贝勒哈第尔、著加恩赏戴双眼花翎。在乾清门学习行走。　　

