<!-- { "loadSidebar": true } -->
○四川总督鄂辉、条奏铜运事宜。一、向例装载铜船。每夹＜舟秋＞船一只。以七万斤为率。但查重庆至宜昌。寸节皆滩。装载过重。转掉欠灵。今拟酌装五万斤。并饬经过地方官。协同运员严查船户。毋许违例夹带私货。仍致笨滞难行。至一入长江。并无滩险。到楚换载。仍以每船七万斤为限。一、铜铅船只。每年春夏在二三四五等月。秋冬在八九十十一等月。按八个月放行。其六七十二正月。俱停开运。并咨明云贵督抚、饬令运员豫为料理。查照月分。按起如期到川领运。一、川江重载大船。只能顺流而下。不能逆挽上行。是以铜船到川另有包造船只之人。名曰揽头。此等人属江北同知专管。包揽牟利。弊端百出。应饬令江北同知。在各揽头中、慎选殷实老成之人。令其承充。取结造册。呈报各衙门备查。一得运京起程之信。于此数人中。挨次派令造船承值。造完日、令江北同知就近察验。如有板薄钉稀。将揽头责处。并饬改造。头舵水手。责令按船配雇。如有疎失。照例追出原领脚价。并枷示河干。不许再行揽载。将船只变价。以充捞费。倘运员到川。或有私用册内无名揽头。混行包揽承载。许江北同知查报核办。一、各险滩处所。酌募滩师四五名。按所在州县、捐给工食。令其常川在滩。专放铜铅船只。如过滩安稳。听运员量加犒赏。如有失事。将该滩师革退。枷示河干。仍令各地方官将应行添设滩师之处。及滩师姓名造册查报。一、如遇铜铅失事。即雇水摸打捞。于水摸中选诚实一人。点为水摸头。专司督率。如一月内全获。于例给工价外。另赏银五十两。限外十日或半月内全获。以次递减。三月内全获者。毋庸奖赏。倘限内捞获稀少。或逾限不及一半。将水摸头枷责。如捏报偷摸情弊。加倍治罪。下军机大臣会部议行。　　

○丙午。遣官祭昭忠祠。　　

○上御卷阿胜境。赐扈从王公大臣、蒙古王、贝勒、贝子、公、额驸、台吉等、及哈萨克汗斡里素勒坦子阿弥载等、杜尔伯特扎萨克台吉衮布、青海扎萨克固山贝子车尔登多尔济等、乌梁海头目色尔可等、安南国陪臣陈玉视等食。至庚戌皆如之。　　

○谕军机大臣曰、勒保奏、蒋兆奎现在调任山西藩司。自应速令该司交卸篆务。赴阙请训等语。晋省商力疲乏。官引滞销。亟须设法调剂。前因蒋兆奎有将盐课归入地丁。与商民均有裨益之说。于该省地方盐务情形。较为熟悉。是以将该藩司调任山西。此时业经由甘起程。著传谕蒋兆奎、不必前来请训。即先赴山西接印任事。帮同冯光熊酌议章程。妥为筹办。俟此事办理完竣后。再行来京陛见。亦不为迟。昨召见河东道和明、询问盐务情形。据称晋省盐池。系该处百姓、所置产业。若盐课摊入地丁后。该业户自行刮晒。仍可卖与民人肩挑步贩。照旧获利等语。盐池所产盐觔苦黑。向来官商经理。该处百姓、尚不愿买食商盐。今既归业主自行交易。若不减价售卖。则民人岂肯买食苦黑贵盐。是擡价居奇之弊。更可不禁自止。而盐价日贱。于闾阎生计。更为有益。所有昨令军机大臣询问和明奏片。即发交冯光熊阅看。蒋兆奎到任后。并著该抚即率同详悉履勘。妥协筹办。总使利归于下。商民交便。方为尽美。将此传谕冯光熊、并谕蒋兆奎知之。　　

○丁未。祭先师孔子。遣协办大学士孙士毅行礼。　　

○谕军机大臣曰、陈用敷奏、接准秦承恩咨文。即饬令按察使善泰、前往养利州查拏刘书芳、并将同案安插军犯杨八等十一名。密行拘讯。如有不法情事。并案办理等语。刘书芳、系山东单县八卦教匪犯。充发广西养利州。复敢在配传教。收刘照魁为徒。并令前赴广东德庆州探访同教军犯步文斌。而步文斌即将刘照魁、认为义子。辗转交结。复兴邪教。实属大干法纪。此时自己拏获到案。著陈用敷即亲提严审。该犯在配日久。所收徒弟。必不止刘照魁一人。且步文斌系在广东德庆州安插。与刘书芳相距甚远。往来通信。是其行踪诡秘。必有勾结入教之人。并著福康安等、逐一严究。根讯明确后。无可解京质审之处。即遵前旨。将刘书芳、步文斌、在该处正法示众。所有究出该犯所传徒弟。务须按名拏获。解京办理。其徒弟转相传授之人。不必辗转株连。以省拖累。至与刘书芳同案安插广西军犯杨八等十一名。与刘书芳自必声息相通。难保无在彼授徒传教之事。若仍留该省。势必煽诱滋事。并著陈用敷审明后、解交刑部。另行定地发遣。以净根株。将此各传谕知之。　　

○理藩院奏、丹巴多尔济所出扎萨克固山贝子。奏请承袭。得旨、喇特纳锡第、著加恩作为扎萨克一等塔布囊、丹巴多尔济之爵。候朕另降谕旨。　　

○戊申。祭大社大稷。遣克勤郡王雅朗阿、恭代行礼。　　

○谕、刑部覆奏、议驳湖北省陈谷松与王廷英、共殴吕九如身死一案。称王廷英所殴同一伤痕。该抚前因正犯陈谷松未获。称为轻伤。继因陈谷松已获。复将王廷英所殴指为重伤。图宽陈谷松绞抵之罪。办理自相抵牾。是以题驳等语。向来共殴之案。因旧例本未允协。以致引用牵混。但伤重伤轻。自当验讯明确。核实办理。方可定谳。今该抚等审拟陈谷松一案。始以王廷英殴系轻伤。继复指为重伤。办理实属矛盾。此案系惠龄初审、以王廷英所殴。系属轻伤。不至于死。应以在逃之陈谷松拟抵。即将王廷英拟徒、旋即中途病故之处。咨明刑部。尚无不合。毕沅兼署巡抚时。亦欲照拟完案。因福宁即日到任不远。即将卷宗移交福宁办理。是本案虽非毕沅题结。亦有应得之咎。至福宁与臬司孙曰秉、系承办定拟具题之人。乃于王廷英一人。忽云伤轻。忽云伤重。办理两歧。罪名出入。实难辞咎。毕沅著交部议处。福宁、孙曰秉、俱著交部严加议处。其共殴之案。仍著该部详悉核议。酌改具奏。寻奏、嗣后除原议应拟满流之犯。律有一定罪名。无从高下其手。遇有监毙及解审病故。照例准其抵命。将下手致命伤重应绞之人。减等拟流外。其助殴伤重之人。如有监毙及解审病故。必须验讯明确。所殴实系致死重伤。始准抵命。将下手致命伤重应拟绞抵之犯。量减一等拟流。并于例文内分别注明。从之。　　

○吏部议奏、地方官不能化导。致县民张景仲戕害多命之河南巡抚穆和蔺等、照例降调。无级可降。应行革任。得旨、此案商邱县民人张景仲、杀死吴四等四家男妇十一命。并伤男妇十二口。跌压致毙幼孩二命。如此凶残惨毒。为从来未有之事。该地方官、职在牧民。平日不能化导。实难辞咎。本应照部议降革。但外省督抚等、于分内应办之事。尚难办理妥协。岂能望其整齐民俗。化莠为良。民间有此戕害多命之事。朕自以不能道德齐礼。引以为愧。司牧者劝谕愚民。亦岂能家喻户晓。姑念该地方官咎止失于训导。究非骩法营私可比。穆和蔺著免其革任。仍注册。署商邱县知县杨炜、著改为革职从宽留任。归德府知府彭翼蒙、亦著改为革职从宽留任。　　

○己酉。以故扎萨克三等子额勒济图子那逊布颜袭爵。　　

○庚戌。谕、据陕西解到邪教八卦案内刘照魁一犯。往喀什噶尔、为邪教案内遣犯王子重、传寄书信。因命军机大臣严加审讯。诘其如何出口。据供于乾隆五十五年四月内到陕西。六月到甘肃地方。打听出口的人。都要在肃州起票。就假认王子重亲戚。带有家信。前往探望。到肃州衙门起票出口等供。王子重系八卦邪教内重犯。发遣回疆。从前该犯由甘肃出口。地方官行文递解。该省各衙门。皆有案册可稽。刘照魁出口时。既公然自称系王子重亲戚。前往探望。该州知州、理应拏住解部审问。乃竟转给与口票。俾得沿途照验。往来无阻。如此则邪教重犯。何必发遣为奴乎。若其偷出口。则不过失察。其过尚轻。岂有公然令发遣重犯、往来外域之理。其过甚大。已令勒保查明该州知州、即行革职拏送刑部治罪。并令勒保明白回奏矣。各省地方关隘。稽查奸宄。最为紧要。今甘肃所属之肃州嘉峪关口。明知王子重为邪教发遣重犯。何得任听其亲属起票出口。传寄书信。何以错谬至此。设如反叛为从发遣者。亦与以出口之票乎。可见各省督抚。于稽查关隘。缉拏邪教匪犯要务。视为具文。并不认真督饬。而该管地方官。亦全不留心盘诘。一味废弛。殊属不成事体。嗣后各督抚等、务须实力整饬。督率所属。于各处关隘。严密查察。毋任疎纵。倘再有似此者。惟该督抚是问。恐不能当其咎也。将此通谕知之。　　

○又谕、据陕西拏获私往新疆传寄书信之邪教民人刘照魁、业经解到审讯。据刘照魁供称、伊于五十五年四月。由肃州地方官处领得路票。由嘉峪关历经各处。至喀什噶尔地方。与发遣该处给伯克为奴之邪教罪犯王子重相见。传寄书信。其役使王子重之伯克。业经身故。王子重现在该处贸易生计。颇足用度等语。是何道理。凡内地民人出关。俱领取路票。其所经过地方。皆待该大臣。等查验后、始准过境。今刘照魁所领路票内。显然开载往寻八卦邪教之王子重。乃竟任其过境。则所谓查验路票者。又奚为耶。显系刘照魁经过地方之驻劄大臣等。均不以公事为事。其驻劄新疆之大臣等。闲居何事。而不亲行查验耶。该犯王子重、系前因犯罪发往喀什噶尔、赏给回子伯克为奴之犯。理宜严加约束役使。如原指之伯克、或有事故革退。或系身故。亦应另指伯克。令其约束役使。令役使王子重之伯克、业已身故。并未另指伯克役使。以致任其安闲贸易。生计宽裕。尤属非是。明亮等所司何事。乃竟漫不经心。甚属疏忽不堪。设使该处回子等、有阴谋戕害伊等之事。伊等岂亦置若罔闻耶。明亮等形同木偶。何用伊等驻劄该处。想因伊等思家念切。竟至昏愦耳。明亮等著严加申饬。并令将各情节明白回奏。　　

○辛亥。太宗文皇帝忌辰。遣官祭昭陵。　　

○谕军机大臣等、据遣犯刘照魁供。初由肃州起路票时。系店家代恳衙役领取。所过地方。亦系各该处店家、向兵役商同验票。即换给路票放行等语。除另降谕旨申饬勒保外。刘照魁经过各地方。驻劄办事大臣。所司何事。过往之人。所领路票。合对换给时。皆不亲身查验。竟委之店户下人。任其滋弊。似此要犯。俱混听换票放行。甚属不堪。绝不以公事为事。著严饬哈密、喀喇沙尔、吐鲁番、库车、叶尔羌、阿克苏、喀什噶尔办事大臣。各令其明白回奏。　　

