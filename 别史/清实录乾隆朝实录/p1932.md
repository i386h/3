<!-- { "loadSidebar": true } -->
○又谕、据良卿奏、黔省兵丁。闻有挑赴云南。即以步兵顶食马粮之事。莫不欢欣愿往。现在抚提各标营。挑选年力精壮者。已足五千名等语。前以滇省兵丁。恇怯不堪。积懦成习。遇贼辄尔逃避。实不足复供驱使。不可不大加振刷。而黔兵在绿营中。较为出力。是以谕令良卿。就黔省各营中。挑往充伍。以收实用。今既据称、已足五千名之数。即令赴滇顶补。于营伍自为有益。但此项兵丁。一至滇省。即需支食月粮。著传谕阿里衮。即将滇省疲玩无能之兵。多为沙汰。俾伊等即有额缺可补。仍将现在出缺若干。及陆续裁汰之数。一面奏闻。一面就近知会良卿。令其按数分队。赴滇入伍。并将筹办情形。据实奏闻。至滇兵委靡不前。锢溺已久实为可恶。总由历任督抚。平时不加训练整顿致昧有勇知方之义。又不申明纪律。遂尔毫无畏惧。用兵以来。如去岁之木邦。普洱今岁之锡箔。天生桥木邦等处。滇兵之溃散窜匿者。屡屡而是。若再不大示惩创。后将何以用兵。因特命舒赫德往滇。专办此事。乃伊一到永昌。仍不过姑息了事。而阿里衮亦复不能救正。业经传旨申饬。特以现已办定。难于另行究治。因令勒限严缉在逃之兵。尽法惩处。庶众人稍知炯戒。盖调拨征剿之兵。滇营断不堪复用。必须多为汰阴。若仍稍事因循。姑容恋栈。此等无用之辈。虽数盈累万。又安望其能杀贼致胜。有裨军行乎。至一切巡守汛地。押运军装粮马等事。势不得尽不用滇兵。然于本地召补时。如遇逃兵子弟。断河令其冒滥顶补。盖若辈既已窜逸漏网。若子弟仍得混入营额。将来日久潜回乡里。转得以家有正丁。居然安享廪糈。国法军律。又复何在。前已切谕阿里衮。明德。务须加意经理。俾各知所奋励。庶营伍改观。可资得人之益。即此项黔兵到滇后。留营听候调遣。阿里衮等。须时加督察。养其果锐。勿令沾染滇省恶习。将此传谕知之。寻奏、查滇省停补兵数内。有马粮四百八十一名。除将厄鲁特兵。先尽顶补。该提标马粮四十五名。尚有各标营空缺马粮。已咨贵州抚臣良卿。先拨四百三十六名。来滇补伍。其不敷充补马粮之黔兵。亦令陆续送滇。暂补步兵。俟有马粮缺出。即行顶补。得旨。如所议行　　

○癸丑。考察本年在京八旗军政。罢软官三员。年老官十八员。有疾官九员。才力不及官五员。浮躁官三员。分别议处如例　　

○甲寅。上诣畅春园。问皇太后安　　

○予故科尔沁镇国公敏珠尔多尔济、祭一次　　

○旌表守正捐躯之山西榆次县民李福妻张氏　　

○乙卯。谕军机大臣等、李侍尧奏、广东省裁汰内河橹桨船四只。初次共估银五十一两零。嗣准部驳。又增估银三十五雨零等语。此项船只。系裁汰估变之案。与年久拆造材料曹□少朽者不同。何至四船共估价仅五十余两。及经部驳。又止共增银三十余两。并未将原造价值若干。所估约及十分之几。据实声明。恐承办各员。不无以多报少情弊。近日阅工部核驳浙省估变船只一本。原造船时。需费六千七百余两。而估变仅止五百余两。难保无弊混分肥之事。因令该抚另委妥员查估。嗣据覆奏、果有宁绍台道方桂、朦隐欺混。估值私收折价各情节。已降旨革职审拟。可见此等估变物料。经手官吏。往往希图染指。一经根究。即时败露。浙省其明验也。今该督所奏、琼州裁汰四船。原估。增估。合计不及百金。或此项船只。原造时费本无多。今变价如此。自非隐饰。若核之原造动用之数。多寡悬殊。不及十之一二。则初估已属短少。续估又不过增长些须。希冀搪塞子事。其中情弊。几与浙省无异。著传谕李侍尧。将造船原用银数若干。详核两次估值。是否轻重相悬。及其中有无官吏欺公肥槖之处。即行逐一确查。据实覆奏、寻奏、查前裁船四只。儋字一号船一。原造工料银。一百二十六两四钱零。乾隆二十五年造。已历七年。估变银三十七两二钱零。儋字二号船一。原造银六十二两九钱零。乾隆十三年造。已历十九年。估变。银九两五分。万字一号船一。原造银五十六两二钱零。乾隆二十四年造。已历八年。估变银二十三两四钱零。万字二号船一。原造银三十九两五钱零。乾隆二十四年造。已历八年。估变银一十七两五钱零。此系雷琼道王锦估计。兹复密札崖州营参将陈标。确查。据覆。委系据实估变。并无别项情弊。报闻　　

○丙辰。谕军机大臣等、据苏尔德奏、太原镇标都司覃邦舜。在教场操演。被伴当白公濂。从背后放枪打伤身死。白公濂随拔小刀。自将颈项戮伤。言语不清。难以取供等语。白公濂以兵丁谋害本管将弁。实为罪大恶极。不可不重示严惩。而起衅情由。亦不可不详悉根究。即该犯伤未平复。难于鞫讯。岂无同伴兵丁。可以究诘。况白公濂敢于戕害本官。蓄意必非一日。其平时酿恶原委。断不能尽掩众人见闻。非特同营大伴。难以诿为不知。即该都司家人辈。亦岂不悉其就里。或系该都司平日凌虐该犯。及有勒索苦累情节。抑或该犯年少。该都司有暧昧不明之事。以致怨积恨深。遂尔肆恶无忌。种种情节。均须彻底询查。逐一研核。以成信谳。著该抚即行提齐应讯人等。悉以详鞫。务得确情。至该犯白公濂。身隶军伍。非不知法度之我。本管官果有虐下踰闲之事。情急难堪。亦应具控上司。为之伸理。乃敢于教场公所。显肆凶谋。实为可恶。不但该犯应即按律正法。毋使因伤瘐毙。幸逃显戮。即其妻子。亦当查明治罪。俾众人知此等逆恶之犯。非仅拚一命所能蔽辜。庶足以示炯戒。著传谕苏尔德。妥速办理。并将审拟情节。即行覆奏。寻奏、查白公濂。及都司覃邦舜。均与伴当廖思有。有暧昧情事。覃邦舜每借端辱责白公濂。因此仇杀本官是实。除取该管官职名查参外。已将白公濂戮尸枭示。下部知之　　

○兵部议覆、陕甘总督吴达善奏、请改兵一摺。应如所奏。准其将乌噜木齐驻屯守兵六百八十六名。按数改为步兵。所需饷银。即在于所奏各营内。裁兵名下。扣数添给。至应裁守兵六百八十六名。除现在衰老不堪差操等兵。即行开缺。其余照向例。遇有事故缺出。于一年内裁汰移补。从之　　

○是月。协办大学士公副将军阿里衮等奏、前奉旨询问游击袁梦麟等兵。被贼冲散缘由。查讯跟随袁梦麟之把总曾必成。及跟随陈言志之把总赵之贵。及兵丁等。据供。袁游击奉委领兵三百余名。驻劄二龙山。欲往木邦应援。随后守备陈言志。又带兵四百名到营。即与袁游击商议御贼。不料黄昏时分。贼兵前左右三路来攻。袁游击等。即带兵往后营门下山。被贼将官兵冲散等语。袁梦麟等见贼势众多。恇怯下山。罪无可宽。但现在尚无下落。是否阵亡。亦未有确据。得旨、伊等若回。即拏禁请旨　　

○云南巡抚明德覆奏成都满兵一千五百名。分作十五起。间日一起。陆续赴永。查自省赴永。有大理府属之赵州、云南县。均可岔路。由蒙化、景东、二府。前赴普洱。路平无瘴。现饬前五起成都兵。即由此路前赴普洱。至京兵百名。连官员跟役。需马一百七八十匹。通计需马七八千匹。现尚不敷。查前此黔。蜀二省。解到马骡甚好。且与滇省水草相投。该二省又系产马之乡。现拟量加购办。得旨、诸凡皆妥。勉为之。

大清高宗法天隆运至诚先觉体元立极敷文奋武孝慈神圣纯皇帝实录卷之八百十一　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。六月。丁巳朔上诣黑龙潭祈雨　　

○军机大臣会同兵部议覆、河南巡抚阿思哈条奏、河南省营马拨解楚省荆州事宜。一马匹解楚。应仿照伊犁换获哈萨克马匹。拨补内地倒马缺额例。成群赶送。不必牵拉。但大路两旁。均有庄稼。非比口外空地。恐逸入民田。践食禾苗。若赶马人少。难以照管。应如所奏以五十匹为一群。每群用兵十名赶解。仍令转饬管兵员弁。弹压兵役。加谨照管。毋任马匹逸入民田。致损禾稼。一、解运官弁。分作三运、十二起。每运、委游击、都司、一员总运。每起、委千把总一员管解。南阳镇属八营马、俱在南阳府会齐。由南阳起解为头运。河北镇属六营马、俱在襄阳城会齐。由河北镇起解为二运。抚标营满营、及附近省之镇标开封等三营马、俱会齐省城。即由省城起解为三运。陆续运送。交楚省委员验收。应如所奏行。一、解送马匹。若令河南直送荆州交替。隔省地方。恐呼应不灵。不如于交界处所。委员接收为妥。应如所奏。解立襄阳县。令湖广总督定长。署荆州将军世良。先期遴选干员。前往襄阳接收。至将来直隶应解河南马。亦于交界处所接收。一、马匹沿途赶解。每匹日支豆三升。七斤重草一束。灯油杂费银。四分四厘。其管解将弁。每员日给饭食银一钱。兵役日给饭食银四分。一、起解马匹。拟于七月二十日。头运自南阳起程。十八日。二运自襄城起程。十四日。三运自省城起程。分起前进。至湖北襄阳县交收。其直隶解豫马。应于八月初旬。解至彰德交收。均应如所奏行。从之　　

○戊午。上诣畅春园。问皇太后安　　

○谕军机大臣等、定长现已降旨。令其兼署荆州将军。伊系满洲总督。于驻防事务。不难兼管。且荆州距省不远。照应亦较便易。但总督驻劄省会。应办之事甚多。荆州满营。尚有副都统在彼。一切寻常事件。原可随时关白。商酌而行。定长不必时常亲往。惟该处遇有要务。及解滇马匹等事。定长自应亲身前往悉心督办。著将此。传谕知之　　

○己未。兵部议准湖广总督定长奏称、查武昌城守营信字二号巡江船一。汉阳营清字一号。至四号虎船四又丰字十六号战船一襄阳城守营庆字号哨船一。均应裁。其黄州等协营战巡等船。共八十七只。照旧存留。从之　　

