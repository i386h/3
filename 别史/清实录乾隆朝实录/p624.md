<!-- { "loadSidebar": true } -->
○辛酉。谕、据杭州织造苏赫讷奏称、母年已逾八十。请回京侍养。情词恳切。苏赫讷、著来京供职。杭州织造员缺。著内务府郎中申祺补授。兼管南北新关税务。　　

○谕军机大臣等。户部议覆江苏采买米石一案。以定例每米一石。脚价在一两以内。每谷一石。脚价在五钱以内。方准开销。该抚请每米一石。以一两二钱。每谷一石。以六钱报销。水脚一项。另行核销之处。仍照例驳追。但念此案在乾隆七年以前。往返驳诘。已非一次。为时既久。地方官屡经更换。难以责令追赔。陈大受与安宁、身在地方。悉心筹酌。所奏自属实情。朕意所请每石以一两二钱报销之处。尚属可行。但价值既增。所有运费。自应即在一两二钱之内。不必另请核销。如此则采办各官。既不至于苦累。而历年旧案。又得藉以速结。尔等可传谕陈大受、令其遵照此意。再行具摺奏请。候朕降旨施行。　　

○予故太傅大学士伯鄂尔泰、入祀广西省贤良祠。　　

○壬戌。户部议覆、署广西巡抚托庸奏称、粤西开炉以来。铜觔每不能接济。臣前请三分抽课。七分听商自卖。仍于商本不敷。今试办八月。不能有济。恳将商办铜觔。仍照加二收课。余每百斤。给价银十六两二钱收买等语。查粤西开采铜觔。前据该署抚奏请三分抽课。余铜听商自卖。原冀铜觔充裕。今既无禆益。应如所奏。仍照例加二抽课。余铜官买供铸。至收买余铜。从前每百斤。只给价银六两八钱。原任布政使唐绥祖奏请加价。臣部议将军山响水等厂、每百斤给银八两三钱。回头山厂、每百斤给银九两二钱。已属加增。今遽请加至十六两二钱。与前定价悬殊。应令该署抚另行确核妥议。具题到日再议。得旨、依议。此案从前托庸奏称唐绥祖收买客铜、及地脚渣铜之请。不过借此名色。多获价银起见。并非果有其事。其收买铜觔、增价十三两有零之处。应行停止。请将二八抽课之例。量加一成。作为三七抽课。余铜听商自卖。商民自必争先认采。课铜日增。可得源源鼓铸等语。朕交大学士等、面询杨锡绂。据称将来铜厂果旺。每年出铜七八十万。或二百万斤。方可抽课二三十万斤。若如数年以来。抽课不及十万斤。则于官铜转绌。朕交部一并定议。部议谓照三七抽课。恐不敷鼓铸之用。应令该署抚妥议具题。嗣据托庸议称、商人趋利如骛。有利可图。孰不踊跃从事。请将三七抽课之处。试行一年再定。今则奏称三分抽课。七分听商自卖。于商本不敷。已试办八月。不能有济。仍应加二抽课。并请加增至十六两二钱。方敷收买之价等语。此案经朕往返致询。托庸坚执己见。以为事属可行。今试行八月。不能有效。仍请照前办理。不但与唐绥祖所请之意相同。而价值更为增多。此又何说。可见托庸彼时。不过因参劾唐绥祖之后。有意将此事更张。以显唐绥祖之过耳。朕又闻得粤西办理此事。自托庸奏准以来。各处搜查民间藏铜。定限比役。甚为扰累。而伊奏摺中。并不自知办理未善。引过任咎。巧于回护。掩饰前非。著将托庸交部察议具奏。　　

○谕军机大臣等。托庸办理铜觔一案。因豫存私意。以致种种不妥。而摺内奏请照旧例办理。又不引咎自责。巧为回护。朕已降旨。将伊交部察议。如此办理不公。多方掩饰。其于国帑。必有滥用之处。著传谕总督策楞、令其详加查察。如有不应动支而擅行縻费者。即据实指参。令其倍偿。　　

○癸亥。谕军机大臣等。据四川巡抚纪山奏称、贵州松桃协、围拏黄板寨苗头龙见布家一案。铜仁协遣苗百户四人。往会龙见布。各将已子为质。包伊无事。龙见布随同四人赴松桃城。铜仁协讯据供称、前因误听人言。不敢进城。随将龙见布薄责数棍。赏给花红酒饭。将前所捉获男妇二十余口。给与龙见布领回等语。朕从前因纪山具奏时。业将此事因何而起。现在如何办理。降旨询问张广泗。此时尚未奏到。兹阅纪山奏摺。既称薄责数棍。又称赏给花红酒饭。铜仁协办理如此。朕思若龙见布果如纪山前奏。用符水迷法。抗玩拒提。则拏获之后。自当重治其罪。若审系无涉。又不应加以责惩。似此赏罚互相矛盾。是何缘由。今此完结之后。果能使之畏惧法度。不致别生事端否。著传谕总督张广泗、令其详酌情形。勿得姑息养奸。以贻后患。亦不可惩治太严。蔓延滋事。总期善为办理。宁静地方。黔地与川省接壤。并谕纪山同为留意。寻据贵州总督兼管巡抚事张广泗覆奏、查松桃虽系夷疆。苗情尚为懦弱。乾隆十年十二月内。该府胡式瑗面禀。坡西黄板寨百户苗人龙见布。招住匪苗。私藏枪械。纵子娶占人妻。屡经差拘。逃避山箐。臣谕以移营会差兵役。设法务获。旋于本年三月内。据该府等禀称。该犯因兵役擒捕。自烧房屋逃遁。迨家口被执。畏罪投首。经臣批饬严讯在案。但念该犯尚无凶顽贻害地方之处。惟就其应得之罪。按律定拟。不敢上烦圣虑。兹蒙谕旨垂询。理合据实覆奏。得旨、览奏俱悉。　　

○又谕、朕前加恩宽免米豆税。原欲使百姓实受其益。嗣因免税之后。米粮价值。并未稍减。经朕降旨各该督抚。令其确查据实奏闻。而各该督抚。不过以并无情弊一语覆奏。朕亦未曾究诘。今览户部所奏。该监督等、俱将免过米豆税银。以抵盈余之数。而各省过关米粮船只。日见其多。价值终未平减。可知从前各督抚查奏。必有不尽确实之处。或胥吏作奸。于米船携带他货。混作米豆蠲除。又或偷漏影射。舞弊营私。留心体察。此等积弊。势所必有。岂有捐国家之正赋。以饱胥吏之私槖者。而该督抚与监督等、皆膜外视之。有是理乎。著传谕伊等、务须悉民查察。核实办理。如有前项情弊。断无久不败露之事。经朕访闻。该监督、必加以重处。而不据实查察之督抚。亦决不宽恕也。　　

○甲子。直隶总督那苏图奏、将豫、东、二省运到麦石二十万。留直一十六万。就现在麦贵州县。均匀分拨。四万石、即运至京、以备平粜。其麦价运费。核定成本确数。归还报销。如有借麦还谷者。照时价核算抵收。归入仓储项下成本银两。存留司库。得旨、此议甚妥矣。知道了。　　

○是日起。上以孟夏享太庙。斋戒三日。　　

○乙丑。户部议准、直隶总督那苏图疏报、固安县水冲沙压地亩。应照例除租。又昌黎县冲压地亩。尽成白沙。断难再行开垦。租赋无出。应概予豁免。从之。　　

○工部议准、协办大学士署直隶河道总督刘于义奏、勘明张家口冲塌水洞城垣。应凿去石嘴。先建石堤筑坝以资捍卫。从之。　　

○是月。直隶总督那苏图、奏报各属得雨、及麦苗滋长情形。得旨、览奏俱悉。即如顺天左近虽得雨。尚欠沾足。已命该部祈祷。大凡雨旸为勤民第一要务。不可缓视之。其有望雨处所。一切事宜。速为料理。慎之。　　

○又奏、前查办官庄地亩被灾。遗漏静海、南皮、香河、获鹿、容城、等五县。荷蒙恩宥。不加谴责。今已查明歉收分数。咨部核办。得旨、以后凡事留心。屡邀朕宥。于汝何颜。但直隶总督。实倍难于各省。朕亦知之。而卿则不可不自勉也。　　

○又奏覆、宣属地方。向无麦秋。惟期早种大田。可望霜前收获。贫民常年生计。佣工外、全在刨采煤炭柴薪。家畜一驴。堪任驮载。即可免饥寒。边民老幼。皆习勤苦。不尽恃农田。农田所产。高粱为多。丰年用以烧酒。化贱为贵。歉岁奉禁。即可充食。是以目下粮价多昂。而西宁、龙门、赤城、等处。高粱时价。每石自五钱一分、至五钱五分。即甚贵之区。亦至九钱而止。贫民买食尚易。今即再加赈一月。计至秋后仍远。与其聚而赈之。惠难续继。不若令散而力作。可以自营。现在宣府刨沙挖河等事。原属以工代赈。此外惟出借口粮耔种。以资贫农耕作。出粜仓谷。以平市价。一经停赈。即应接续举行。业已分檄各属。豫筹借粜事宜。除本处仓谷足用之区。其食谷兼有兵米支销。而粮价又复昂贵。如宣化、万全、二县。已将怀来存贮通州漕米拨用。节据各该州县详出借口粮耔种。俱已酌办。其减价平粜。有于常例外、应大加核减。如蔚州、蔚县、怀来、张家口、等处。业经奏明饬办。仍通查上年被灾各处。如应大加减粜者。遵例奏办。至向后粮价。谅属有增无减。惟平粜可以常行。不论米豆杂粮。分厂零星粜卖。穷民即可恃无恐。容查明各属、如仓谷不敷多粜。所有存剩通仓运到米二万余石。并由八沟拨贮昌平、密云、之粟米一万五千一百余石内。均可拨用。其通仓米五万石。已于二月十三日运竣。至庆云县、于三月停赈后。贫民不免拮据。已饬该县查明成灾村庄。酌借两月口粮。歉收村庄。酌借四十日。再庆邑土脉硗劲。冬春雨雪稀少。麦田无多。今择地气洼湿。及开有土井之处。督令赶种大麦。按亩借仓粟米四升。使易大麦耔种。加以现议开河掘井等项。定于闰三月内兴工。无地贫民。皆可赴工佣趁。复蒙恩发帑。买牛种树。虽经停赈。亦可无虑。再查庆邑现在粮价。粟米每石一两一钱有零。高粱每石六钱八分。并未昂贵。现备减粜米石。饬该县存俟应粜时。从缓查办。得旨、已有旨了。此事所办迟疑。非勤恤民瘼之意也。　　

○江苏巡抚陈大受奏、阜宁县、麦苗受冻。难望有收。现将存仓米谷。减价平粜。陆续接济。其余各邑收成丰歉。查明后再行奏闻。得旨、此奏已迟矣。济民之事。岂可待时乎。阜邑已有旨加赈一月。其余速行查奏。有应酌加抚恤者。一面办理。一面奏闻。　　

○调任漕运总督顾琮奏、淮安城守营参将永柱、奉部推调陕西参将。臣因该员谙习漕务。题请留任。经部议驳。查淮安为五方杂处。粮艘往返。稽查匪易。永柱历任有年。熟悉风土。请将该员仍留原任。于漕务实有禆益。得旨、若应照汝所请者。于部议不准时。即降旨照汝所请矣。而反覆执意必行。小而言之。可谓下愚不移。大而言之。则犯无将之诛矣。以此识见。安望其能胜总河。实因一时无人。汝莫得意。塞翁之马。正不知为福为祸耳。戒之慎之。　　

○湖南巡抚杨锡绂奏、善化县员缺紧要。查有署湘阴县知县徐梁栋、可以调补。但该员现有承缉盗案未获。不但与例不符。且似规避处分。因据实奏明。可否准其调补。恭候钦定。得旨、湘阴亦属要缺。何必调补为哉。且阖省属员中。岂无一堪胜善化者。汝以为彼规避处分。朕将谓汝代彼规避矣。　　

