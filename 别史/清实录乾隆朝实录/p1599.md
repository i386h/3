<!-- { "loadSidebar": true } -->
○赈贷山东齐河、济阳、禹城、临邑、长清、德州、平原、德州卫、惠民、阳信、海丰、乐陵、商河、沾化、金乡、鱼台、济宁、嘉祥、阳谷、济宁卫、菏泽、城武、定陶、钜野、聊城、冠县、临清、恩县、夏津、武城、东昌卫、临清卫、东平、汶上、曹县、单县、濮州、范县、寿张、东阿、德平、东平所、陵县馆陶、邱县等、四十五州、县、卫、所、本年水灾贫民。并予葺屋银两　　

○赈贷河南祥符、陈留、杞县通许、尉氏、洧川、鄢陵、中牟、阳武、封邱、兰阳、仪封、郑州、荥泽、河阴、汜水、宁陵、鹿邑虞城睢州、考城、柘城安阳汤阴临漳、内黄、汲县、新乡、辉县、获嘉、延津、滑县、浚县、河内、济源、修武、武陟、孟县、温县、原武、洛阳、偃师、巩县、孟津、宜阳、渑池、新野淅川、淮宁、西华、项城沈邱太康。扶沟等、五十四州。县本年水灾贫民。并豁免漂失仓谷　　

○旌表守正被戕之山东。昌乐县民马二妻徐氏　　

○是日。驻跸喀喇河屯行宫　　

○是月。直隶总督方观承覆奏、北运河东岸漫口三处。马家庄、于家庄、水仅数尺。两日内即可竣工。孤云寺。地稍宽。十日内亦可竣工。至堤外一带。悉系水乡。并无村庄。其天津。武清。境内。先经沥水淹及之处。业经查明抚恤。得旨。具图来看。更觉明白　　

○江苏巡抚陈宏谋奏、淮徐等属。豁粮减则之户。既不报灾。自不应给赈。惟是向来有粮之地。被水成灾。例应赈恤。凡同在成灾之村庄。一切无业贫民。均得遍给。今拟将豁减之户。其不住粮地成灾之村者。既不报灾。原不查赈。若现居粮地成灾之村。实系乏食者。似应与灾地无业贫民。一体赈恤。再此等洼地。当未经豁减以前。几无不灾之年。亦无不赈之岁。今业蒙豁减。请将成灾甚轻者。无庸给赈。是较之从前办理。已有分别。得旨、正自不然。然伤惠于民犹可。若徒饱贪官污吏。则将来必有受其责者。尔等慎之　　

○湖广总督兼署湖北巡抚爱必达覆奏、湖北省。六七月间被水之处。除京山、云梦、公安、黄冈、归州等、五州县。勘不成灾外。沔阳、天门、潜江、成灾稍重。江陵、监利、次之。汉川、荆门、又次之。其沔阳武左荆州三卫屯田。被水情形。亦与民田相等。均照例分别办理。得旨。览奏俱悉　　

○广西提督王进泰奏、官兵营伍。实力考验整饬。得旨、若所奏皆实。则汝在江省。应无不整饬之营伍矣。何齐斌又有似汝此初到任之奏。则汝等之不实可知矣。慎之戒之　　

○云贵总督吴达善、云南巡抚刘藻奏、安南沙匪郡寻。窜入内地。焚劫村寨。叠经该国发兵协剿。兹据该国具报。九月初五日。于清波地方。将郡寻生擒。当即饬令解送内地审办。得旨、是　　

○贵州灾抚周人骥奏、黔省鼓铸。采买滇铜。定例大兴。金钗。二厂。高低对搭。而金钗厂。铜色低薄。难以配铸。若令滇省全拨高铜。势又不能。查川省近年铜厂甚旺。商贾多贩入黔省威宁一带售卖。应就近采买。价脚不增。而铜质纯净。试买一年。再行接办。得旨、照所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十五

大清高宗法天隆运至诚先觉体元立极敷文奋武孝慈神圣纯皇帝实录卷之六百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。冬。十月。丙寅朔。享太庙。遣裕亲王广禄恭代行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○颁乾隆二十七年时宪书　　

○谕、户部议驳。长芦盐政金辉盐课缓徵一摺。自属按例定议。但念该处盐场。今秋雨水过多。商力未免稍艰。著加恩将长芦本年未完盐课四十二万两。准其缓至明年奏销后。分作五年带徵。以示体恤　　

○谕军机大臣等、金辉奏、直豫。二省。盐包被淹。请将本年及下年引课。概请分作五年带徵一摺。甚属非是。现经部臣按例议驳。已降旨将本年未完课银。加恩作五年带徵矣。金辉身任盐政。于榷课恤商。均当慎持成例。方为称职。此等因灾缓带之项。本因一时商力不足。国家格外体恤之仁。况下年正课。尤非本年可比。该盐政何得因目下被水。而豫将明岁丰收之盐课。一概并请缓带看来金辉不免为商人怂恿。竟堕其术中而不觉。此在初任时。尚可从宽免其深究。倘将来不知省改。或致有意市惠。以博虚誉。朕断断不能稍贷也。金辉。著传旨申饬。并将此传谕知之　　

○大学士等会同刑部议覆、左都御史金德瑛奏称、秋审缓决册内。改轻改重。多在新事。而陈案鲜有能轩轾者。例与新案一体会审。按名宣唱。徒袭具文。应如所奏。嗣后秋审。各督抚仍造全册送刑部存案。俟九卿会审时。将招册分送。以缓决三次为断。已及三次。并无更改者。不必印送。其有一二案。尚待推鞫。该部摘册印送会议。至进呈本仍将缓决三次以上案犯。会审时一体念稿画题。各省官犯。及朝审案犯无多。仍照旧办理。从之　　

○吏部议覆、浙江学政李因培奏称、训导中衰朽者十居七八。不便任其因循供职。应请行令直省学政。不必拘六年八年甄别之例。随时察核。咨部开缺。从之　　

○兵部议覆、浙江学政李因培奏称、武举恃有护符。不赴会试。惟以欺凌武断为事。请定议查办等语。应如所奏。嗣后武举中式后。三科不会试者。地方官查明。果因亲老事故。出具册结送学政察核报部。如无故三科不会试。且在籍滋事者。各该学政严查。仍照武生例。小则戒饬大则详请题革。又称、武举违限不赴学臣衙门填写亲供。请议处等语。查武闱发榜后。正值学臣新旧交代。中式举子散处通省。未能依限赴填。嗣后榜发。该布政司即颁。亲供式样。行各州县。令中式举子就近亲填。仍送布政司。同试卷解部磨对。如仍故抗不填。地方官即详参处。从之　　

○是日。驻跸常山峪行宫　　

○丁卯。上诣皇太后行宫问安　　

○谕军机大臣等、明德奏、请停止武威县笈笈滩地方兵丁截渠种地以济民用一摺。所奏尚未明晰。笈笈滩虽踞黄渠上游。民人所租营地。交租不过二百余石。而下游民田。数至一千四百余顷。多寡相悬。岂止千倍。即使上游并不截流。而以租地所需无几之水。谓足资下游如许灌溉之用。安能有济。若遇泉源盛旺时。即令上游尽力拦截。己田必致为壑。又安能利己害人。皆事理所必无者。其中争衅。必有别情。著传谕杨应琚。会同明德。即赴彼处详查确勘。悉心妥议具奏。朕办理庶政。惟理明事实。即为允行。倘以抚臣而偏于为民。督臣而偏于为兵。伊等当自谅难逃洞鉴也。寻会奏、笈笈滩营地。需水无多。原与黄渠民田无碍。缘租别渠民人王明等佃种。黄渠农民。疑多截渠水。彼此争执。请将该滩地亩。即令黄渠农民分种。仍照前输粮给兵。得旨、甚是　　

○阿克苏办事都统侍郎海明等奏、据阿克苏阿奇木伯克色提巴勒氐等称、本年收获丰裕。请将现收谷。公派五百石。建仓贮备。俟积至五千石即停等语。应如所请。报闻　　

○参赞大臣舒赫德等奏、至辟展。会同德尔格。传询沙呼里乌默特回人。据称、安插已久不愿移往额林哈毕尔噶。其莽噶里克所管回人亦愿照旧安插等语。请将莽噶里克属五百余户。设四品伯克一员总管。五品伯克二员协办。六品伯克五员分管。其沙呼里等属本十四户。即以沙呼里为五品伯克总管。乌默特为六品伯克协办。俱归辟展大臣统辖。报闻　　

○副都统安泰等奏、巴里坤地寒霜早。若将屯田兵。移于乌噜木齐。实为有益。其现驻兵。询据称、请俟收获后。回籍挈眷。现咨会陕甘督臣杨应琚。从安西等处。按程给车辆口粮。于明年三四月前来。报闻　　

○是日。驻跸两间房行宫　　

○戊辰。谕朕明春恭奉皇太后圣驾南巡著照丁丑年例。于江浙两省。冬兑漕粮内。各截留十万石。在水陆驻跸地方分厂平粜。著漕运总督及各该督抚会同妥协办理。该部遵谕速行　　

○以告休云南开化府土经历周天成子震。袭职　　

○除江苏常熟。丹徒二县坍没田地一百二十二顷四十七亩有奇额赋　　

○除广西宜山县。垦不成熟地五十九顷五十亩有奇额赋　　

○豁甘肃皋兰等三十二厅州县。乾隆二十四年。水冲田亩银。三千四百两有奇。粮二千九百石有奇。草。四千二百束有奇。其山丹。通渭。平罗。安定。碾伯等县。拨运被冲粮。一百七十石有奇。并予豁　　

○铸给阿勒楚喀仓监督关防。从吉林将军恒禄请也　　

○是日驻跸要亭行宫　　

○己巳。上诣皇太后行宫问安　　

○谕、今秋河南祥符等州县猝被水灾。已命钦差大学士等、会同该抚查明抚恤。其应徵钱粮。照例分别蠲缓。但各属被灾虽有轻重不同。而收成既已歉薄民力自不免拮据。著加恩将曾经报过被水之祥符等五十四州县无论成灾与不成灾。所有本年出借。及递年民欠未完常平漕社各项谷石。均缓至明年秋收后。免息徵还以纾民力。该部遵谕速行　　

○军机大臣等议覆、定边左副将军成衮扎布奏、请减乌里雅苏台兵。以节糜费。屯田科布多。以省粮运等款应如所奏。派参赞大臣一员。领绿旗兵百名。往科布多屯田。仍领喀尔喀兵百名。以备差遣。本年收获后。再将喀尔喀。杜尔伯特扎哈沁人等派往。俟积贮日丰。渐次将乌里雅苏台官兵移驻。展喀尔喀游牧。与塔尔巴哈台额尔齐斯。互为犄角。至各卡应留侍卫供差。请于新到侍卫内、拣留四员。余俱彻其各卡应留台吉。俟再议。得旨、乌里雅苏台既留侍卫四员。著再留二员。派往科布多。以备参赞大臣差遣。余如所议行　　

○刑部议奏、本年秋朝审停勾。照例将册内侵帑婪赃。之官犯林洛等五名请旨正法得旨、这所奏朝审秋审情实案内。情罪重大之官犯林洛。朱若东张任莘。马龙图。俱依议即行正法。邓锡礼情罪虽属较重。究系为从。沿受盐包银两。与朱若东等有间。著牢固监候　　

