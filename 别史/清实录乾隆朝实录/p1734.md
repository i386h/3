<!-- { "loadSidebar": true } -->
○赐霍罕额尔德民伯克敕书曰、从前喀什噶尔驻劄大臣。遣章京挖穆齐图、率同伊什罕伯克阿布都喇伊木、谕尔给阿济比鄂斯之地。阿布都喇伊木、潜遣其亲信郭帕和卓等、致书于尔。谓回部和卓木等、皆见诛戮。惟尔尚存。此次索还侵地。来使不过数人。未曾派兵。尔但示以不惧。勿出迎候。且喀什噶尔等城。留兵甚少。尔当领众前来。我为内应等语。尔亦权词相答。谓现与丕色勒构难。俟可行时。再相约会。此等情节。皆经发觉。审讯明确。故将阿布都喇伊木等、立寘重典。家口亦皆从坐。大臣等以尔心怀叵测。请发兵问罪。朕思阿布都喇伊木。向随霍集占等为逆。本应诛戮因其献城纳款。是以加恩录用。今负恩谋叛。孽由自作。尔归附以来。颇知恭顺。此次一得逆书。若即行首出。必重加恩赏。原尔之情。盖恐阿布都喇伊木或仍狡辩。致生事端。是以未敢出首。姑缓言相复。则与逆犯结约。原非尔本心。朕观尔行止。尚属晓事。设尔竟如所约。袭取喀什噶尔。岂不思叶尔羌。阿克苏。和阗。皆有官兵。伊犁有将军大兵驻劄。尔能守喀什噶尔乎。恐大兵一至。霍罕。安集延。尽皆殄灭。悔之何及。尔盖筹计及此。故数月以来。并未私遣一信。知尔不敢负朕恩。而罪尚可逭也。今已谕驻劄大臣等、不必进兵。尔荷朕包荒大度。当益加恭顺。恪守藩服。以期永保福禄于无穷。倘有不逞之徒。以叛逆之事诱胁尔者。即据实以闻。勿为所愚。特谕　　

○旌表守正捐躯之直隶清乐县民刘邦吉妻刘氏　　

○丁卯。上以秋狝木兰。奉皇太后自圆明园启銮　　

○谕、朕此次巡幸木兰。沿途经过地方。所有本年应徵地丁钱粮。著加恩蠲免十分之三该部即遵谕行　　

○是日驻跸南石槽行宫　　

○戊辰。以荆州将军色克慎、为正黄旗蒙古都统。青州副都统素玉、为荆州将军。镶黄旗满洲副都统永瑞、为青州副都统。山海关副都统傅玉、为镶黄旗满洲副都统。镶黄旗蒙古副都统伊勒图、为山海关副都统。镶蓝旗汉军副都统弘晌、为镶黄旗蒙古副都统。头等侍卫范时绶、为镶蓝旗汉军副都统　　

○是日、驻跸密云县行宫　　

○己巳。以归化城副都统德尔格。为东陵内务府大臣。正红旗满洲副都统集福。为归化城副都统。实授德勒克。为正红旗满洲副都统　　

○是日、驻跸要亭行宫　　

○庚午。谕军机大臣等、从前因安西水草肥美。立有孳生马群。自办理军需以来。群内骟马。多拨征兵乘骑。其儿骒马匹。亦有兼备乾粮之用者。现在军务告竣。业经数载。该处地方既于牧放为宜。前此拨用所余之马。曾否孳生蕃庶。足以补立马群。及此时该督作何筹画办理之处。可传谕杨应琚。令其查明具奏　　

○御史罗暹春奏、广东巡抚明山、参革运使王概各赃款。情罪重大。实骇听闻。伏思调任闽浙总督苏昌。在粤年久。于所属监司大员。狼籍如此。姑容至今。直待明山再任广抚。始行败露。其不能有早举发。非年老糊涂。即有心瞻徇。咎已难辞。况王概近在同城。该督岂真一无闻见。乃于本年大计。且荐举卓异。是城何心。将来水落石出。该督自有应得处分。但以密迩劣员。不劾反举。不公不明。岂复堪以节制海疆。表率文武。臣谨缮摺纠参。得旨、此奏是。失察之咎。苏昌实不能辞。至节制海疆。乃出自朕简用。非御史所当言。若不明降谕旨。恐启将来科道把持督抚。驯致门户之渐。罗暹春著饬行。余著苏昌明白回奏。寻奏、臣因王概不避嫌怨。两年之内。催完商欠等银七十余万两。办理尚属奋勉。是以列入荐剡。初不知其丧心病狂。于粮道任内。竟有婪赃之事。虽会同明山参奏。而前此不能早为觉察。罪无可逭。得旨、该部严察议奏　　

○是日、驻跸两间房行宫　　

○辛未。谕军机大臣等、据御史罗暹春。参奏苏昌与王概近在同城。而该运司狼籍如此。不劾反举等因一摺。已批谕发钞。并令苏昌明白回奏矣。督抚大吏。见属员才能可用。即加之奖荐以示鼓励。其间或中路改操。出于意料之外。亦属情理所有。其失于觉察之咎。原与有心行私瞻徇者不同。苏昌在粤年久。于王概之为人。知之必悉。乃今以盐埠亏空被参。而苏昌前此推许。即以能办盐务为词。甚至列入本年大计卓异。则其事本难免人猜疑。或因苏昌年老。实受王概愚弄。抑或另有别项情节。力为保荐掩覆均未可定。著传谕明山。令其据实访查。该督于王概。果否实系失察。抑另有受其请托馈送情事。即行据实奏闻。候朕再行降旨。不得以兄弟私情。稍存容隐。寻奏、王概苍滑性成。苏昌受其蒙蔽。深信不疑。是以不能及早举发。至请托馈送情事。臣实未有见闻。谨据实奏覆。得旨。知道了。王概究有欠项应追赔者否。其家产并能完否　　

○是日、驻跸常山峪行宫　　

○壬申。谕、现在准夷回部。均已平定。凡从前边境。俱属内地。不必多驻兵丁。各省汉军兵有出旗之例。已降旨将凉州、庄浪、汉军兵出旗为民。调拨绿营。其右卫、绥远城、二处汉军兵。亦著蕴著、和其衷、照例办理。详议具奏　　

○是日、驻跸喀喇河屯行宫　　

○癸酉。刑部等部议准、江西按察使廖瑛奏。请更定接缉斩绞重犯越狱处分查定例。重犯越狱。有狱官革职留任。一年限淟不获。降调协缉。其越狱人犯。交接任官亦勒限一年督缉。限内全获者。不论俸次即升。如一名至四五名不获者。分别罚俸。自三个月至一年。逃犯照案缉拏等因在案。但接缉之员。议叙从优而处分过减。恐启怠忽之渐。嗣后接缉斩绞越狱重犯。如一年限内不获。无论名数多寡。即照接缉凶恶盗首之例。罚俸一年。再限不获。罚俸二年。三限不获。降一级留任。逃犯照案缉拏。从之　　

○是日。驻跸避暑山庄。至八月丁酉皆如之　　

○甲戌。谕曰、辅德奏、江西德化县。与湖北黄梅联界。江水奔注。淹及该县封一、封二、桑落三乡。现在照例抚恤等语。该处猝经江涨。致损秋禾。闾阎岁事。未免失望。深为廑念。所有应行加赈月分。以及蠲免借粜各事宜。该抚速饬所属。迅为查办。务俾被水灾黎。均沾实惠。其彭泽等五县。最低处所。德化之赤松一乡。虽例不应赈者。亦著一体分别加恩。查其被水稍重极贫户口。量予抚恤。以示惠养黎民至意。该部遵谕速行　　

○谕军机大臣等、新任河东总河李宏、与调任运河道何煟、同官最久。今两人同在河东。一督一道。分属上下司。于公事甚有关系。何煟倘倚恃旧日交好。未免诸事放纵。李宏或不善驾驭。河务保无贻误。在李宏。朕原无令其久任河东之意。而何煟前任河南开归道时。阿思哈于其居心行事。亦必甚悉。而今为运河道。又系崔应阶属员。著传谕阿思哈、崔应阶、二人。就近悉心体察。如有前项情事。该抚即据实奏闻。毋得稍有瞻徇　　

○又谕曰、明德奏、西安、同州、二府属。六月中得雨尚未深透等语。距今又及一月。未知该处曾否续得透雨。于秋禾有无妨碍。如将来有成灾处所。一切抚赈借粜事宜。即应豫为筹画。速行查办。无致稍有失所。著传谕该抚。将现在情形。速即查明具奏。以慰廑念　　

○又谕、前日罗暹春参奏苏昌。保举运使王概一摺。已批谕发京传饬。在苏昌身任总督。于王概亏帑之事。既漫无查察。又列入卓荐。自有应得之咎。言官据实参劾。原不得谓之非是。但其摺内。有若非年老糊涂。即属有意瞻徇。其言忿詈矫激。若有甚不能释于苏昌者当时已觉可怪。今阅刘绍汜治罪一摺。其人即与该御史江西同乡。其中显有怂恿报复情事。不可不悉力根究。以杜朋比党援之慈习。夫大臣循资进用。年老者比比而是。安得尽斥之为糊涂。前如来保。今如尹继善、陈宏谋。传森辈。年齿何尝不高。而奉职无愆。皆可以衰庸肆行诟詈乎。刘绍汜以受苏昌参劾。无可抒愤。而假同乡御史以直诘之名。行报复之计。若欲阳为不知。使奸风日长。莫知惩创。其如人心朝政何。著舒赫德等、将刘绍汜详细研询。如与罗暹春有姻娅交好嘱托。或罗暹春以已意瞻徇各情弊。一面即传罗暹春。与之质对具奏。刑部摺者暂存。其原稿在京。自可查检。一俟奏到之日。再明降谕旨。将此详谕知之　　

○乙亥。上诣皇太后行宫问安　　

○丙子。谕、昨闻广成病故。已经降旨、加恩赏银一千两。派五福前往。奠醊茶酒。其应得恤典。著查例具奏。该部知道　　

○军机大臣等议覆、工部尚书署四川总督阿桂奏、请将西安移驻凉州满兵。改驻成都。查成都为通藏大路。番夷环居。地居紧要。原驻兵二千名。为数尚少。应如所奏。添驻兵一千五百名。以壮声势。至所称凉州无须驻防。请即以西安移驻凉州之满兵一千五百名。改驻成都。凉州满兵房屋。拨绿营兵居住等语。查凉州虽不为冲途。但彼处满兵既移驻伊犁。又以别处兵移驻于徒。实为近便。况绿营亦无给与官房之例。应无庸议。请仍由西安另拨满兵一千五百名。安驻成都。其编设佐领。及均齐兵丁。添建房屋各事宜另行定议。又称、移驻之后。成都共有兵三千余。仅副都统一员管辖。恐有不周。查四川督臣。皆由旗员补放。应请将成都满兵。即归督臣统辖。寻常案件。副都统承较。其军政保荐。及整饬营伍。俱令请示督臣会办等语。亦应如所奏办理。再查西安满兵。原共五千七百名。现移驻凉州。庄浪二千名。复移成都一千五百名。所余无多。应由京拨兵一千五百名遣往。其官员亦照数派拨。则京师又得一千五百兵缺。选人挑补。于八旗生计有益。从之　　

○吏部奏请、大学士杨应琚、应定何殿阁。及兼衔。得旨、杨应琚、著为东阁大学士。兼兵部尚书　　

○丁丑。上奉皇太后幸卷阿胜境。侍早晚膳。至己卯皆如之。　　

○赐扈从王公大臣、及蒙古王公台吉等食。至己卯皆如之　　

