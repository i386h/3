<!-- { "loadSidebar": true } -->
○工部议、黑龙江将军富森题覆、升任郎中石柱奏、黑龙江、莫尔根、二城。应设渡船一案。内称、该处河水溜险。旗民往来济渡。不免沉溺。设立渡船。深有禆益。再黑龙江河宽溜急。行人甚多。设船二只。莫尔根河身窄狭。设船一只。均酌派水师营员管理等语。应如所请。从之。　　

○以侍读学士林蒲封、充日讲起居注官。　　

○以江宁驿盐道台柱、为四川按察使。　　

○以广东香山协副将林嵩、为高廉镇总兵官。　　

○以一等承恩公凌柱子伊通阿、三等子乌尔图那苏图孙德福、一等男堆音齐子法灵阿、袭爵。　　

○甲戌。谕军机大臣等、据漳州镇总兵马负书奏称、漳俗恶习。有一种闯棍。结党横行。欺凌良善。平日皆势恶土豪。养为牙瓜。一经有犯。地方官按其情罪。予以枷责。豪恶之徒。暗资饮食费用。此辈闯棍。枷满释放。益无忌惮。强横愈甚。请嗣后闯棍有犯。必究出养奸之人。一体满杖枷号游示。使各知畏惧等语。漳俗素来强悍。但如此办理。是否即能化其旧染恶习。抑或尚有应行整饬之处。可传谕喀尔吉善、令其留心体察。设法惩治。并将如何办理之处。具摺奏闻。　　

○军机大臣等议覆、副都统哲库讷、府尹苏昌、奏。奉天暂开海运。原因直属灾黎起见。请止令直隶购买。余省暂缓通商等语。查暂弛海禁。原属一时权宜之计。他省商贩。自不得越境贩运。至所称、或令官买。或令商办之处。查开禁原以通商便民。与委员采买不同。今若议定官买。非流通商贩之意。应令该督将灾地情形。酌定需用米数。会商该副都统、府尹、稽查办理。再此次开禁。本以一年为限。今请买足即行停止。与所定年限不符。应令临时会同该督、酌量奏请。得旨、依议速行。　　

○兵部奏、本年臣部议准、江南河道总督周学健奏、武职回避本省案内。请将水师副参。籍隶本省。与邻省对调。但查水师与陆路不同。出洋巡哨。亦非陆路操防可比。且水师副参。通计江、浙、闽、广、四省。共二十三缺。内籍隶闽省者、十居七八。每遇闽省缺出。不特该省乏员题补。即邻省亦无可调。请嗣后水师副参。毋庸回避本省。如有徇情瞻顾。扰累地方之处。令该督抚提镇、指名题参治罪。从之。　　

○举行盛京等处军政。卓异官七十员。不谨官四员。罢软官十二员。年老官七员。有疾官三员。才力不及官十一员。浮躁官二员。独石口等处军政。卓异官七员。罢软官一员。年老官二员。分别升赏处分、如例。　　

○以一等男崇林子富勒浑、袭爵。　　

○乙亥。上诣皇太后宫问安。　　

○幸瀛台。　　

○谕、据川陕总督张广泗奏称、身在蜀中。陕甘二省。不能遥制。其地方刑名钱谷。虽有巡抚经理。然于提镇则无节制之权。于戎行无整饬之责。仰恳天恩、特命大臣暂署陕甘总督事务等语。张广泗远在军营。不能遥制陕甘二省事务。著黄廷桂暂行料理。至一切武备。尤关紧要。更宜留心。如有地方重大之事。仍与张广泗会商。俾伊无兼顾之虑。得以专力川省。该部即行文该督等知之。　　

○又谕、据总督张广泗奏、请颁发九节炮四位。来川备用。朕思川省征剿逆酋。不妨多备数位。著将京城八旗存贮者。选择十位。交与工部、照例派员即速运往。　　

○谕军机大臣等、朕览张广泗所奏、询问汪结供词。内称四月十三日渡江。半夜到如郎。竟是空寨。班滚早已逃出。及责问俄木丁。伊云必是隔江看见烧寨、害怕潜逃等语。前据张广泗奏、昔什绰等在如郎。听得人言。明正土司汪结、做中间人。叫俄木丁投降。令班滚逃往别处。是班滚之兔脱。皆系汪结暗为通信。今伊止归罪于俄木丁一人。与昔什绰所供情形不符之处。何未问及。又前奏遣喇嘛雍中班吉、前往如郎。班滚云、我曾差人往绰斯甲、罗于朝、汪结、营盘请安。说你叫我三年不可出头。我已遵了。又汪结曾有信与班滚弟兄。令其敛迹。以防金川事竣波及。而汪结所供。仅有带信道喜一语。其余俱未供出。不知张广泗亦问及否。至彼明知事迹难掩。何难将道喜一语说明。以表其心。而种种潜通消息之处。实欲藉此掩盖也。再摺内所称、文武皆知班滚尚在。而无一人敢少露声息。及至康朱控告班滚父子构衅滋事。显有确据。始肯渐吐实情。而咸诿罪于汪结。且以汪结神气。似非大奸宄。又谓汪结能料及绰斯甲之必应办理。如其语果出诚心。实为诸番中之杰出者。朕细察情词。是汪结之巧。不但先已欺蔽庆复。即张广泗亦属疑信参半矣。朕前所降谕旨。俟将来金川事竣。即移师如郎。汪结既为彼耳目。罗于朝敢与之通同不法。进兵时、须先期将二人、以他事调赴军营。讯明班滚下落。而明正其罪。此际更密为防范。不得少露风声。以防他变。盖因大金川现在进剿。不能又加兵于瞻对。是以令其俟金川事竣。再乘机办理。孰知张广泗此奏。竟未待事竣。即令汪结至军营面询。未免失于欲速。不合机宜矣。若汪结果知伊事已经败露。罪有难逃。张广泗因此调赴军营查办。则发奸摘伏。罪名昭著。即当明正典刑。使群番知所警惧。如因汪结为众番所信。未便歼除。恐即加诛殛。或致有失番心。更滋衅端。姑留之以图后举。而其摺内、亦未将此意声明。又汪结供、上年打听班滚实未烧死。曾屡次密禀宋宗璋。伊甚是愁怕。叹气说如今更有何法等语。宋宗璋现在军营。何不即将此询问。以定虚实。但不可因有此旨。又稍露形迹。以致汪结怀疑。复滋事端。且现今行间将士。半属从征瞻对之人。倘共知前此隐讳之事。皆已显露。必人怀惊畏。当此军兴之际。甚有关系。至汪结所云、现在大兵进剿金川。班滚放心在家。一无防备。我著人哄他离了巢穴。就容易擒拏。此等皆属诳语。未可遽为凭信。若堕其术中。即蹈瞻对之故辙。虽据张广泗奏称、尚未深悉汪结底里。当密为留意。统俟事定。另思处置等语。但目今此事既经明白询问。则汪结尤宜密防。毋使因疑生衅。又费周章。万里之外。朕亦难一一遥为指示。可传谕张广泗、令其悉心体会朕旨。务须审度机宜。慎重经理。以纾朕西顾之忧。　　

○川陕总督张广泗奏、前奉谕旨。以塞外地近雪山。或暂驻向阳旷地。俟春融集兵进取。臣查官兵现已渡越雪山。进抵贼巢不远。若复退驻。贼必前往夺据。明春攻取为难。得旨、朕亦料及此。前日所降谕旨。尚未到耳。又称、现在各路官兵。虽未直捣贼巢。贼已屡次遣人、吁恳投诚。臣曾面见头人。谕以莎罗奔罪无可赦。如必欲免死。自行面缚而来。另候酌夺。得旨、是。又称、臣自丹噶回至小金川。莎罗奔又邀请汪结等、至勒乌围。恳请招安。并遣人随同前来。臣复面加晓谕。该逆酋罪大恶极。更非瞻对可比。此番用兵。务期剿除凶逆。不灭不已。今岁不能、至明岁。明岁不能、至后岁。决不似瞻对烧毁罢兵。得旨、甚是、甚正。足慰朕怀。又批、好。明告之、甚是。看此朕实庆用卿之得人也。勉之。虽迟何妨。又称、自八月以来。我兵阻碉不前。贼应愈肆鸱张。而反投诚乞命。实非本心。缘进兵已经半载。贼境失去大半。秋不得获。春不得耕。番众势在穷迫。且兵临贼巢不远。故急求彻兵。以便稍为停息。复出肆掠。若我兵一退。正堕其计。得旨、如果力不能取。即如是困彼数年。彼尚能支乎。但领兵者、固不宜存此心。更忌出此言、以懈兵志耳。　　

○赈恤直隶天津、西宁、霸州、固安、河间、永清等六州县水灾饥民。及旗户灶户等。并分别蠲缓钱粮如例。　　

○丙子。谕军机大臣等、今日宋宗璋奏摺。一系请安。一系伊子中式谢恩。伊乃武夫。其子习武。是其世业。今于文闱中式。伊奏谢之摺。尚属允当。但看其意。以得中为奇美之事。且文复庸陋不通。可知其子亦未必有佳文可录。不过侥幸而已。伊身为总兵。现在行间。一切军情。虽经呈报总督。但此次摺来。亦应将近日征剿情形。具摺奏闻。乃仅为伊子陈谢。并无一语及于军营情事。则其不知轻重缓急可知。著传旨申饬之。再现据张广泗奏、汪结供词内称、去年六月内。提督彻兵起身之后。总兵宋宗璋、还在腊盖的时候。我就打听得班滚实未烧死。但不知他藏匿的所在。就禀了总兵宋宗璋。并游击罗于朝。后来彻到旷域顶。我又打听得班滚藏在空七寨一个山洞里。那洞内有水有柴。可以久住。我又禀了宋宗璋。宋宗璋听见、甚是愁怕。叹了一口气。说如今叫我有什么法呢等语。汪结如何告知之处。著一并传谕、令其据实即速奏明。毋得稍有回护。　　

○丁丑。谕、通政使雷鋐、因朕东巡所降谕旨。有抚臣阿里衮奏、春麦不能补种。秋田尚可及时耕作之语。谓恐天下传之。以为东省今年秋潦成灾。幸荷皇恩赈恤。若有误麦期。必待秋禾接济。嗷嗷待哺。何以仰给等语。阿里衮所奏、乃指行幸驻跸、除道安营、所经占之地而言。无论山东阖省。即此除道安营之半里以外。亦原自照常播种。奏中所谓田野咸治。良苖怀新。皆巡行景象所必有。并非山东阖省麦期尽误。俟回銮方行力作。鳃鳃焉有旷时辍业之虑也。雷鋐身为通政。已列九卿。而于此全未明晰。竟以为直言入奏。与略晓事者观之。宜无不喷饭也。然雷鋐既误会。则其余似此误会者。更不知凡几。不得不锱铢较量。降旨以解群疑。盖道路营盘。地方官皆量给业户价值。阿里衮之意。以为部例所给之价。皆有定则。不得滥加。亦祇可抵麦收。若至秋间前往。则计其所得。恐未必足敷所出。是以谓秋行不如春往也。夫乘时巡幸观风。古所不废。而似本朝毫不累民。计里予值者。亦鲜矣。而尚有雷鋐者流之为此奏。复不得不喋喋致辩焉。朕于此益愧。　　

○军机大臣等议覆、闽浙总督喀尔吉善奏称、澳口汛有吕宋夹板船一只。欲往厦门贸易。不便拒绝。但恐内地奸商行保。或有诓骗滋事。随檄委兴泉道监看贸易。凡领夷本置货商人。定限交货。违限者即著落行保赔还。商人从重治罪。其夷商番梢等。俱安顿公所。派委员弁领兵看守防船。如军器等贮库。俟明岁开行给发。复密札水师提督、就近严察。应照所奏。至所称、吕宋为天主教教长。漳泉风俗浇漓。此等夷船。终不宜使之源源而来。拟俟夷船回棹之日。善为慰遣。不使复来等语。查此等贸易。原系定例准行。今若不令复来。殊非向来通商之意。至于厦门一带、风俗浇漓。惟在责成地方官。加意防范。慰遣之处。可以不必。得旨、依议速行。　　

