<!-- { "loadSidebar": true } -->
○谕军机大臣等、据福隆安奏、查办井陉聚众之案、大概情形一摺。看来此案竟实。已于摺内详晰批示。周元理查审此案。既不将劣员奸民。一并办理。迨结案时。不但不参。而且谓该县无过。其袒护劣员。实属罪无可逭。非寻常徇庇因公者可比。未便复居总督之任。且福隆安等、现在查审此事。若周元理尚为总督。属员等未免意存观望。即难得实。已明降谕旨。将周元理解任。并令英廉前往。暂署直隶总督。俟福隆安等、审明定案后。再行明降谕旨。英廉此时。自应先赴正定。接受总督印信。并将直隶应办各事。询之周元理。即回保定省城。办理总督事务。至井陉一案。现有福隆安等查讯。无庸英廉在彼同办也。本日据国泰奏、审办恩县聚众抗官之左都、马现等。审明正法。分别定拟。并声明该知县任钟岳、查无派办不均。及短价侵渔情事一摺。所办即属妥协。周元理久任封疆。何所见转出国泰之下。著将所降谕旨。及国泰原摺。钞寄福隆安。令其同朕今日所批福隆安原摺。交周元理细阅。看其复有何辞置辩。此旨著由六百里发往。所有现在讯得情节。并著迅速覆奏　　

○又谕曰、周元理审拟井陉县刁民梁进文等。抗官殴差一案。于该县科派累民等情事。置之不问。竟云并无不合。显欲为之消弭开脱。其咎甚大。非寻常徇庇可比。难以复居总督之任。已降旨将该督解任。令英廉前往署理。所遗员缺。俟福隆安审明到日。再降谕旨。但直隶总督。必须熟手。杨景素在直年久。尚堪胜任。朕意欲令其调补。其闽浙总督。亦属紧要。三宝任浙江巡抚有年。于该处风土情形。自为熟悉。欲令三宝调补。其湖广总督。欲令图思德补授但明降谕旨尚需数日英廉在京。承办事务较多。不能久署直督。若杨景素、俟奉到明旨。再候新任交代。未免太迟。著传谕三宝、即将湖广总督印务。交郑大进、暂行署理。不必俟图思德交代。亦不必来京请训。即著驰驿速赴福建。与杨景素交代。并令杨景素、亦即驰驿前来。赴直隶总督之任。计三宝到闽。杨景素已可接到明发谕旨。如此较为迅速。将此由六百里传谕三宝知之　　

○丁酉。谕曰、英廉现署直隶总督。所有协办大学士事务。著德福暂行署理。共翰林院掌院、及教习庶吉士事务。著德保暂行署理。　　

○又谕曰、纳兰泰在总兵任内。并无材能。惟务巧诈。渐染绿营习气。著留京、在头等侍卫上行走　　

○谕军机大臣等、周元理奏、查办井陉一案。惟称未将该县周尚亲、累民各款。切实根究续参。自以为咎无可辞。而于结案摺内。叙称该县并无不合之语。竟不提及。尤属用巧大谬。周元理于劣员派累激变之处。意存袒徇。非但不遵向降谕旨。查明另办。且于审拟定罪摺内。声叙派员赴井陉县确查各款。该县均无不合等语。直是将该县开脱完事。周元理之罪。实在于此。乃此次奏摺。仅认不行续参之过。而于称该县并无不合。开脱结案之处。隐而不叙。显系避重就轻。巧为支饰。亦思此文过饰非。可用之于朕前乎。可以存此一句疑案。即为无过。而朕之处分。为过严抱屈乎。至所称梁绿野、在刘浩处喊冤一节。虽即饬交清河道等查办。未经详细奏明。实属糊涂错谬等语。亦属取巧。盖周元理、明知刘浩祇图自了。其余概置不问。料其必不入告。是以匿不具奏。希图消弭耳。若金辉、或英廉在彼。向其喊冤。自必据实上闻。周元理亦不敢不奏矣。此等伎俩。岂能逃朕洞鉴。尚敢以遁词巧饰乎。实属可笑。岂朕之办事。周元理尚竟不知乎。著传谕严行申饬。昨已降旨、将周元理解任。俟福隆安等、审明到日。另降谕旨。将此传谕知之　　

○又谕曰、李侍尧奏、拏获四川军营逃兵汪有志。审明正法一摺。固属照例办理。但据称该犯供系四川泰宁协右营兵丁。乾隆三十七年。调拨出师金川。随营打仗。三十八年十月内彻回。至半山门。因与同伴跌钱吵闹。私自潜逃等语。兵丁奉派出征。若在军营畏避潜逃。实为军律所难逭。拏获之日。自应立时正法。以示惩戒、若既经彻回。则已无临阵打仗之事。且所供仅系跌钱吵闹。其过亦轻。即或私自潜逃。与寻常营汛脱逃之兵无异。其罪尚不至于死。亦照军营逃兵例正法。未免太过。但三十八年十月。正当续调征兵进剿之时。何以有彻回之事。恐系该犯藉词支饰。抑或摺内叙供。未能明晰。虽该兵已经正法。无可质讯。而川省逃兵册档具在。无难检查。其应得罪名轻重。不可不加确核。著传谕李侍尧、即将逃兵汪有志全供。详悉查对。究系何项逃兵。是否尚在军营。或因何事彻回。分晰明白。据实覆奏。再逃兵事实。及何年月日、因何彻回之故。川省册档。必更详细。著传谕文绶、一并查明具奏。将此由四百里谕令知之。寻李侍尧奏、滇省查缉逃兵。均按川省开造年貌籍贯访拏。册内不注脱逃事由。其回至半山门。跌钱吵闹。被责潜逃等情。系据汪有志、在滇亲供。核对年貌。及脱逃月分相符。因照例办理。得旨、览。　　

○以礼部尚书德保、兼总管内务府大臣　　

○旌表守正捐躯直隶完县民李兆云妻高氏。　　

○戊戌。谕、昨据福隆安等奏、查讯井陉县民、聚众抗官一案。所控知县周尚亲、科派款迹。在所不免。必须彻底根究。已降旨、将周元理解任。听候查办。今复据福隆安等奏、讯据该县管门家人骆荣、供称上年八月。采买仓谷三千石。官价原系九钱三分。彼时将银换钱给发。适钱铺短钱。该县止照六钱银数。给发钱文。其余三钱三分。若百姓无话。即不找给。今年正月间。闻金柱等庄。有人要告。随传集本县各庄乡保。找发银三钱三分。其二十八庄。俱经领去。惟金柱等四庄。不肯补领。即赴府呈控。质之该县周尚亲。亦不能辩。其为先侵后吐。已属显然。尚须逐案质证明确。方可定拟结案等语。是该县周尚亲、亲扣谷价一款。业经审实。所侵数至盈千。且滋怨激变。其罪已难轻逭。著福隆安等、即将各款审明。一并从重定拟具奏。至周元理、于所属知县中。有此等派累劣款。经县民控告。并不切实查办。遵朕向降谕旨。另摺奏明。于惩治奸民后。续将该县劾究。且于审拟结案摺内。声叙查明该县均无不合。显系有心开脱。冀以虚词了事。实出情理之外。不意周元理竟至于此。及传旨询问周元理。其覆奏之摺。仅认不行续参之过。而于称该县并无不合一语。匿不提及。尤属避重就轻。巧为支饰。盖周元理亦自知袒护劣员。应获重谴。故尔文过饰非。此等伎俩。岂能施之于朕前乎。可以存此一句疑案。即为无过。而朕之处分。为过严抱屈乎。周元理在直多年。由县令洊擢总督。其平日偏徇属员。诸事弥缝之习。锢蔽已久。但向未败露。朕亦不肯过于逆亿。即各督抚于所属各员。曲为护庇。皆不能免。而未经发觉。朕并不肯以苛为察。以刻为明。多方究诘。即或遇有袒徇属员之案。其事涉因公者。无不从宽留任。即如高晋一人。革任注册。至十余案之多。其明证也若周元理于科派激变之劣员。置之不问。且称其并无不合。显为开脱。其于政体官方。所系甚大。非寻常徇庇可比。此而不加整饬。何以服民心而肃法纪。周元理简任总督以来。办理诸事。颇为尽心。朕方且怜之。即派福隆安前往查办。曾经面谕、不愿周元理之果有此事。今既审明属实。不能因周元理之小节足取。复示姑容。朕综理庶务。一秉大公至正。功罪轻重。惟视人之自取。此事若复姑息。非所以示公允。且恐各省效尤。吏治尚可问乎。周元理本应革职。发往军台效力。姑念其年老。著革职、仍加恩赏给三品衔。在正定隆兴寺。同刘浩管理庙工。效力赎罪。其司、道、府、等官。应行议罪议处者。著福隆安等、于审结此案时。一并参奏。再降谕旨。并将此通谕中外知之　　

○又谕、据福隆安查奏、井陉县民、聚集一百余人。于二月十三日午后。赴正定府刘浩寓所。控告该县科派各款。刘浩并未出见。惟向知府告称、我系办理工程之人。未便多管此等事件。知府出告众人。于三更时。方各散去。随将此事询之刘浩。亦无可置辩等语。刘浩系钦差大员。于地方寻常事件。自不应干与。若遇此等聚众控官之事。虽不受其控辞审理。亦当据实、以有此事入告。岂得视同膜外。置若罔闻。刘浩此次办理庙工。诸事见小推诿。朕因其平素为人。本系如此。不足深责。乃于此等大案。亦竟漠不关心。藉词推诿。又安用此侍郎为耶。刘浩、著革职。仍加恩赏给三品衔。留于隆兴寺。同周元理、管理庙工。效力赎罪。其工部侍郎员缺。著汪廷玙补授。汪廷玙现在出差。徐绩近复丁忧。工部汉侍郎乏人。徐绩百日未满之前。著谢墉暂行兼署　　

○又谕曰、直隶总督员缺。著杨景素调补。闽浙总督员缺。著三宝调补。图思德、著补授湖广总督。其贵州巡抚员缺。著舒常补授。仓场侍郎员缺。著雅德调补。所遗工部侍郎员缺。著惠龄补授。仍留伊犁、为领队大臣　　

○谕军机大臣等、据福隆安等奏、查讯井陉县知县周尚亲、侵扣谷价一款。业经审实。是周元理之罪。已无可逭。现在明降谕旨。将周元理革职。仍加恩赏给三品衔。在隆兴寺、办理庙工。至刘浩、于井陉县民。聚集一百余人。向伊寓所控告。刘浩置之不问。又不据实奏闻。亦不胜侍郎之任。并降旨将伊革职。加恩赏给三品衔。同周元理、管理隆兴寺庙工矣。至周尚亲侵扣谷价。数已盈千。又复激变县民。非仅监守自盗可比著福隆安等、于审明后。从重定拟具奏。至奸民聚众。抗官殴差。顽梗不法。其为首、及在场之人。情罪甚属可恶。自不便轻纵。其因知县侵扣谷价。以致滋怨上控之犯。应分别稍予末减。方为平允。著福隆安等、即就案情。另行分别定拟具奏。将此由六百里传谕知之　　

○以原任总兵、现在头等侍卫上行走常泰、为浙江衢州镇总兵　　

○己亥。祭先农之神。遣理郡王弘＜日为＞行礼　　

○谕军机大臣等、本日进呈繙译进士卷。朕细加阅看。所拟第一、第二、两卷。虽不甚精当。尚无大疵。且所繙元郝经字样。亦属相合。其所拟第三卷。将元郝经误繙。闱中应尚有备取之卷。著德保等、复加检阅遴选。如有别卷繙元郝经无误。文义尚堪录取者。即将此卷易换填榜。毋庸复行进呈。若实在别无合式之卷。再将此卷录取。将此谕令德保等知之　　

