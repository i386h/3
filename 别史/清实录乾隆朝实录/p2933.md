<!-- { "loadSidebar": true } -->
○定旗人逃窃罪并发遣例。刑部奏、旗人犯逃在一月外者。发遣黑龙江等处当差。如怙恶不悛。销去旗档。改发云贵两广边远地方。其犯抢窃应剌字者。新例销去旗档。以民人例办理。惟此等匪徒。往往有因窃而逃。或逃后行窃。同时并发者。若以民人例计赃治罪。有止徒杖者。转得因销去旗籍。而免犯逃发遣之罪。似不足示惩创。请嗣后满洲、蒙古、正身。有二罪并发者。核其抢窃赃数。在流徒以下律应剌字者。无论逃在一月内外。俱照旗人逃走、发遣当差、在配怙恶不悛例。改发云贵两广边远地方。令地方官与民人一体严加约束。至汉军正身。但有犯应剌字者。亦照新例销除旗档。其逃窃治罪之处。另有专条。仍照本律定拟。从之。　　

○癸亥。体仁阁灾。　　

○谕军机大臣等、弘晸差家人持谕往静海县收取马厂地亩一事。殊堪骇异。从前该县详报时。袁守侗何以未经具奏。昨已传谕伊桑阿、令其据实详查。速行具奏矣。至户部接到直督咨文。自应一面具奏。一面咨询该旗。何以亦未奏及。现已据和珅等查明。自请交部议处。金简、以户部侍郎。兼正蓝旗副都统。两处咨文。皆所承办。何以事隔经旬。始行具奏。看来此事。必系福隆安查出欲奏。金简不过随同列衔。著交阿桂、福隆安、金简、将袁守侗咨文。何日到部。部中何日具稿。详悉查明。据实具奏。并将袁守侗、及户部原咨、一并呈览。将此谕令知之。　　

○予故协办大学士吏部尚书永贵、祭葬如例。谥文勤。　　

○予故直隶总督袁守侗、祭葬如例。谥清悫。　　

○甲子。谕军机大臣等、昨据正蓝旗都统奏、奉恩辅国公弘晸、差家人许鸣。持谕往静海县收取马厂地亩一事。系由直隶总督咨查户部。由部转咨该旗。此事实为仅有。该县详报时。该督自应一面具奏。一面咨查。乃袁守侗竟未奏及。仅以咨部了事。计彼时袁守侗病势已笃。昏迷之际。未能办理及此。使其平日于此等应奏之事。不行入告。朕必当将伊交部严加议处矣。直隶总督、于旗民交涉事件最多。必须秉公持正。不避嫌怨。方为无负委任。刘峨、平素人尚质实。是以加恩擢用。伊在直年久。于朕办理庶务。一秉大公至正。自应深悉。著传谕刘峨、嗣后遇王公大臣等、有因地亩一切事件。与地方官交涉者。若不由户部及本旗行文。竟敢私自差人持谕前往。无论其事之是非曲直。该督即行据实一面奏闻。一面办理。毋得稍存瞻顾。自干咎戾。著将此旨存记。俟刘峨到任时。传谕知之。　　

○又谕曰、李奉翰奏、查勘工程水势情形一摺。览奏欣慰。已于摺内详悉批示矣。据称黄河内。因上游长水。会归下注。徐城志桩。陆续长水三尺四寸。连前长至八尺六寸。溜势涌急。一切埽坝工程。春间豫修坚整。足资抵御等语。向来徐城志桩。遇上游水长时。往往长至丈余。何以此次仅长至八尺六寸。若非水不甚大。即系河底淤垫之故。向来量水。惟从河底至水面为准。今思应另从堤顶量至水面。为一量法。方为得实。著传谕李奉翰、即亲身前往探量。由堤顶至水面。详悉测丈。如河底至水面。向为一丈。堤岸出水有四尺。今河底至水面八尺。则堤应露六尺。较之从前水志为刷深矣。乃极好机会。若自堤顶至水面四尺。而河底至水面祇八尺。则是河底因上年漫口断流。淤沙垫高二尺矣。此则甚为可虑。徐城河面本窄。为入海咽喉。必须河底刷深。使水势畅行。方为妥善。李奉翰、亲往探量之后。如何设法筹办。以慰廑念。著即行具奏。将此由六百里发往。传谕李奉翰知之。仍著由六百里速行覆奏。　　

○乙丑。谕军机大臣等、据留京办事王大臣等奏、初三日亥刻雷雨。体仁阁失火。初四日寅刻。始行救熄。请将管库郎中。及该班参领等。分别革职治罪。并自请议处一摺。此次失火。正值雷电交作。非寻常不戒于火可比。朕不但不敢稍存怨尤。而且深感天神默佑。盖雷火先从西直门北角楼焚起。乃自西而东南。越过太和殿。殿基高于体仁阁。仅止将阁烧毁。究系旁座。且存贮物件。不过备赏缎匹等项。无关紧要。朕心实以为幸。著派皇六子永瑢、亲往火神庙致祭。并派福隆安、金简、敬谨襄事。以答神庇。且此事正值朕驻跸热河。设或在京。自不免亲往阅视。转多烦劳也。至奋勉抢救出力保护之官兵太监等、著交阿桂、福隆安、查照上年隆宗门内直房失火、奖赏抢救出力官兵太监之例。分别拟赏。开单具奏。其所请将开库郎中、司库等、及该班官兵、交部治罪之处。固属应得。第思体仁阁。与西直门角楼。小井碑亭。三处同时轰烧。自系雷火所致。尚非捏饰。与上年内右门外直房遗火焚烧者不同。朕方以雷火越过正殿。仰赖神庥。虔申禳祭。岂转肯以此加罪于人乎。此内、除轮应值廊下兵丁。因避雨那至左翼门下数人。擅离汛守。自应惩治。然罪亦不过责革而止。其是日开库之郎中、司库等、及该班官兵、并步军统领衙门奏请、将西直门角楼失火看守巡查之官兵治罪。俱著加恩一概宽免。所有奏请议处之永瑢、阿桂、福隆安、德保、金简、斌宁、及代内务府大臣值班之郎中福成阿、并该六班之果郡王、散秩大臣公积拉堪等、俱著加恩宽免。将此谕令知之。　　

○又谕、现在修建体仁阁。工程关系紧要。据金简奏称、与福隆安商酌。会同督办。并派员分头上紧赶办事项匠工料物等语。自应如此办理。至所奏现派员赴圆明园木厂。查量福康安、徵瑞、进到木料。并工部木仓现存桅木。配搭应用。又设法寻觅合式木料砖块。购买拆。用等语。此项工程。需用大木较多。自应亟为筹备。即修辟雍所有豫备木料。亦可先行尽用。以期迅速集办。又福康安尚有采办楠木二十余件。伊在川起程时。业经起运。计此时已过湖广地界。现在传谕江南、山东、直隶、各督抚。速即催运来京。著传谕福隆安、金简、通盘筹画。上紧兴修。务于本年九月内。妥速完竣。　　

○丙寅。谕曰、和珅、著施恩赏戴双眼花翎。　　

○又谕、福康安、著为后护大臣。与和珅同行。拉旺多尔济、著在后护大臣贴班行走。　　

○又谕曰、内阁学士陆费墀奏称、伊母赵氏、年届九旬。恳请于八月恭祝万寿后。回籍省视等语。著加恩给假半年。无庸开缺。并著赏给伊母御书扁额。　　

○谕军机大臣等、据富勒浑等奏、会勘海塘沙水工程情形一摺。已于摺内详悉批示矣。据称范公塘一带。若一律添筑柴塘。不惟购买物料。需费浩繁。而为时甚迫。亦赶办不及。况老土塘根脚。同系淤沙。土性浮松。即添筑柴工。一遇潮汛顶冲。亦不足以资抵御等语。看来范公塘一带。竟须一律改建石塘。方可保护庐舍桑麻。俾海滨黎元。永资乐利。朕于捍卫民生之事。从不靳多费帑金。况该处较现筑鱼鳞石工。所费不过三分之一。尚易办理。俟明岁南巡时。朕亲临阅视。指示机宜。再行筹办。著将富勒浑等原摺钞录一分。并原图、发往阿桂阅看。阿桂于该处情形。素所熟悉。著将应否如此办理之处。就闻见所及。据实覆奏。再富勒浑摺内、有抵杭后。即会同福崧驰赴工所之语。自杭城抵海塘。不过十里。安用驰赴。此皆庸劣幕宾。不通文义所致。富勒浑于具奏事件。何不细心检点若此耶。一并谕令知之。　　

○闽浙总督富勒浑、浙江巡抚福崧会奏、明岁恭遇南巡。办差官员。执事兵役。辐辏云集。需钱必多。请于宝浙局豫留钱五万串。届时沿途设厂售卖。以平市价。从之。　　

○以浙江台州协副将彭承尧、为江西南赣镇总兵。　　

○丁卯。谕曰、金简、曹文埴奏、弘晸差家人持谕赴静海县私收地亩一事。接准直隶总督咨文。该部司员叙稿。于五月十五日呈送。曹文埴标画先行。金简亦随后补押。并未留心详阅。各请交部严加议处等语。曹文埴、于此等案件。不能分别事理轻重。尚属无心之过。金简、亦系事后补押。尚属可宽。俱著加恩免其交部议处。至和珅、梁国治、董诰、福长安、于此稿俱未画行。福康安甫行到京。接受正蓝旗都统印篆。为日无几。所有自请议处。及将未经回堂之该旗章京、一并分别议处之处。俱著加恩宽免。其户部司员。俟查明有无听受嘱托延挨情弊。再降谕旨。至署布政使按察使伊桑阿、接据该县详禀此案。并不即行具奏。及传旨询问。又以呈详督臣。批候核咨为词。殊属回护。伊桑阿、著交部严加议处。　　

○谕军机大臣等、本日王大臣等奏到摺内、将户部咨行正蓝旗原稿呈览。内开弘晸家人许鸣、持劄往谕静海县、有本年正月十六日。赏马百匹。现今草料甚贵。即将双窰村马厂地交收。以备养马等语。所有赏马百匹之事。从何而起。著传谕王大臣等、即向弘晸、及家人许鸣、严加询究。令其据实供吐。再据阿桂等奏、户部司员于此案。难保无听受嘱托。故为延挨情弊。并著传谕阿桂等、一并彻底查究。将该司员等、因何迟延之处。诘讯明确。据实见奏。毋任含混支饰。　　

○又谕、伊桑阿覆奏、弘晸差家人许鸣、持谕至静海县收地一事。所称恩国公。竟是弘晸劄谕内字样。伊本系奉恩辅国公。乃恐不足耸听。托于古时国公字样。声势较大。甚为可鄙。至许鸣供称、实系弘晸家人。此事弘晸何得诿为不知。著留京办事王大臣、传旨询问弘晸。其许鸣一犯。应即行解京。务须严讯确供。将此案情节。彻底质讯。以成信谳。　　

