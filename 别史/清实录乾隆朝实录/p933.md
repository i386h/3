<!-- { "loadSidebar": true } -->
○以册立皇后、加上皇太后徽号礼成。颁诏天下。诏曰。朕惟君临天下。首重懿伦。化洽家邦。式资内治。用协顺承之义。以符元吉之占。佐政教于宫闱。广禔福于中外。懋昭有自。尊显宜崇。当嘉礼之观成。必隆仪之并举。徽章具在。庆典弥先。钦惟圣母崇庆慈宣康惠皇太后。化启鸿图。泽敷燕翼。荷生成之大德。蒙教育之深仁。懿训频颁。恩勤备至。念中宫之虚位。已循统摄之仪。欣继体之得人。爰举册立之典。摄六宫事皇贵妃那拉氏。孝谨性成。温恭夙著。嫔嫱效职。壸政茂宣。允克绍嗣徽音。钦承慈顾。是用仰遵成命。俾正坤仪。祇告天、地、宗庙、社稷。于乾隆十五年八月初二日、册立摄六宫事皇贵妃那拉氏为皇后。承欢兰殿。表范椒涂。勷孝治于朕躬。覃仁风于海宇。天庥茂集。德教弥昭。庆祉方臻。鸿称遹骏。谨于乾隆十五年八月初三日、率王、公、文武群臣。恭奉册宝。加上圣母崇庆慈宣康惠皇太后徽号、曰崇庆慈宣康惠敦和皇太后丕著尊亲之礼。聿端王化之源。人纪肇修。笃纯禧而有永。显扬曷罄。绵景福以无疆。特沛湛恩。以彰钜典。所有应行事宜。开列于后。一、五岳、四渎、及先师孔子阙里等处。应遣官致祭。著察例举行。一、在内王妃以下、宗室公妻以上。著加恩赐。一、内外公主以下、县君以上。俱加恩赐。一、王、公、内外文武官员。任内有罚俸之案。咸予开复。其现在议罚者。悉行宽免。一、外藩蒙古王、公、以下、台吉以上。有罚俸、住俸、其现在议罚者。概行宽免。一、上三旗包衣佐领下拜唐阿、及太监等。著赏给一月钱粮。一、上三旗辛者库当差妇人。著酌议赏赐。一、八旗满洲、蒙古、汉军、妇人。年七十以上者。分别赏赉。一、军、民、妇人。年八十以上者。照例分别赏赉。一、本年各省间有水旱偏灾地方。除勘明成灾者。照例题请蠲缓外。其勘不成灾地亩。各该督、抚、饬令州县官、查明实在无力贫民。酌量借助。以资耕作。一、直隶、奉天、山东、江南、陕西、甘肃等省。乾隆九年以前、所有借出耔种、口粮、牛草等项民欠未完银、钱、米、豆、谷石。著该督、抚、查明实在无力完缴者。准予豁免。一、各省民人。有孤贫残疾。无人养瞻者。该地方官加意抚恤。毋令失所。一、国子监坐监监生。及各官学教习。俱著免期一个月。一、各省儒学。以正贡作恩贡。次贡作岁贡。一满汉兵丁。有年老不能当差者。著该管官弁查明。本家如有子孙弟、侄、可以教练差操者。令其补食名粮。以资养赡。一、本年内外秋审情实人犯。俱停处决。缓决五次以上者、量予减等。可矜者照例发落。一、除十恶不赦外。犯法妇女。概予赦免。一、现在内外监候质审干连人等。俱著准其保释。一、岳、镇、四渎、庙宇倾颓者。该地方官随时修葺。以昭诚敬。一、各省要路桥梁。及过渡船只。间有损坏。有碍行旅者。著地方官查明。随时修理。于戏。播宫庭之雅化。益洪垂裕之谋。衍奕禩之嘉祥。弥启昇平之运。布告天下。咸使闻知。　　

○谕曰、刑部尚书刘统勋、现在奉差。大学士史贻直、著暂行兼管刑部事务。不必随驾。工部侍郎刘纶、著随往行在办事。　　

○乙亥。吏部题、前任府尹霍备、失察属员臧根嵩亏空。应追赔。得旨、此本内所议臧根嵩名下、应追亏空银两。经该署抚查明。原籍委无产业。照例取结保题。应著落失察之前任府尹霍备、追赔还项等语。向来州县亏空。本犯无力完帑。将徇隐之革职知府。勒限赔补。至限满不能全完。例止革职。别无治罪之条。夫之已经革职之员。复议革职。不过照例注册。虚文从事耳。此等劣员。在任时既已通同徇隐。代赔时又可任意延挨。帑项虚悬刑章幸免。凡查察之不严。代赔之不力。未必非此例有以启之也。即如霍备、本身应赔银两。尚不能完。又何能代赔臧根嵩侵项。该部亦明知霍备力不能完。徒以照例办理完结。部臣托之空言。而朕亦明知托之空言而允之。上下相蒙。成何政体。朕一惟务实。不尚虚文。侵贪之弊。尤不可不急为整饬。嗣后侵亏案内、应代赔之知府。限满不完。作何分别治罪之处。该部另行定议具奏。霍备代赔臧根嵩侵亏之案。即照新例治罪。此本著发还。寻议嗣后除知府失察属员亏空。及本犯实系因公那移者。仍照原例办理外。其知府通同徇隐州县侵欺仓库钱粮、著落代赔之项。若已满三限。尚不赔完。经该督抚将革职代赔之知府、取具家产全无印甘各结。保题到日。臣部按其已未完交分数治罪。以十分为率。如未完之数、在五分以内者杖一百。至六分者杖六十徒一年。七分者、杖七十。徒一年半。八分者、杖八十。徒二年。九分者、杖九十。徒二年半。十分无完者、杖一百。徒三年。均不准纳赎。再查州县侵欺帑项。限满不完。既著徇隐之知府赔补。则著赔之日。即应将知府之原籍房产。令地方官查记档案。申报上司。如能依限代赔全完。房产给还。仍照例准其分别开复降调。如三限已满。变抵房产。仍不足数。即照新定条例治罪。从之。　　

○是日起。上以祭社稷坛斋戒三日。　　

○丙子。顺天乡试。以兵部侍郎兼管顺天府府尹蒋炳、为监临官。兵部侍郎汪由敦、为正考官。礼部侍郎嵩寿、为副考官。　　

○丁丑。祭先师孔子。遣諴亲王允秘行礼。　　

○军机大臣等遵旨议奏、将各督抚奏到所属各案件定限。按款酌议。开具清摺呈览。得旨、依议。前因外省案件。定限有过宽之处。不能即速完结。经军机大臣等议奏。朕降旨令各该督抚据实酌减。理应各就地方情形。悉心核议庶几清吏治而肃官方。一改向来阘茸废弛之习。乃朕详加披阅。虽各省查办。详略不同。未必尽为允协然尚知因时就事。量加筹酌。惟该督瑚宝、顾琮、该抚准泰、鄂昌爱必达则概以原定之限无可议减具奏。在顾琮素喜沽名钓誉。遇此等事。不知加紧办理。意谓限期宽裕。得以承办从容。藉以博属员宽大之称。而于所属事宜轻重缓急。遂一切置之不问。瑚宝、准泰、自来办事因循。不能振作。今以敕交查覆之案。不行核实定议。妄冀朦胧了事。俱系伊等积习使然。全未悛改。至鄂昌、爱必达、身皆获罪。分应屏斥。经朕弃瑕录用。畀以封疆重任。尤不应如此办事。而乃惟沿袭故套。漫不经心。深负委任。顾琮等、俱著交部察议具奏。　　

○戊寅。祭大社大稷。上亲诣行礼。　　

○诣皇太后宫问安。　　

○谕、此次巡幸河南。在京吏部堂官办事人少。大学士来保、著暂行兼管吏部事务。　　

○谕军机大臣等、据长芦盐政丽柱奏、请动用运司库贮商捐银两。修理天津城垣一摺。著抄寄方观承、令其将摺内事理。详悉议奏。有应行会同地方官修理之处。著即会同修理。寻奏、天津城。节经商人承修。今据该盐政请于商捐余剩银动用。应如所奏。一面饬天津道、督县确估。并派熟谙工程之员。会同分司。照估妥办。仍令该道、运使、公同稽查。至称事竣造册报部核销之处。查此项银。平时原听商灶借领。非正杂项钱粮可比。如造册送部。即应具题。似于体制未协。应令该盐政于工完日。核实具奏查核。免其题销。嗣后有应修处。亦应如所奏。令地方官报明盐政。酌量兴修。但或系商捐。或拨库项。均应奏明办理。报闻。　　

○己卯。太宗文皇帝忌辰。遣官祭昭陵。　　

○庚辰。谕、据京口将军赵宏恩奏称、伊到任未久。属员贤否。未能深悉。请将本处现出协领等员缺。移咨在京各该旗补放等语。定例各省旗员缺出。该处无可保题之人。将员缺移咨在京各该旗补放者。原指该处实无合例可保之员而言。并非因新任大臣、未能深悉属员。遂将本处员缺。概请京师补放也。况各省将军大臣等、调补新任。亦常有之事。若皆以到任未久。托故推诿。则该处官员升途。必致壅滞。赵宏恩即自谓新任。或询问副都统等、拣选保题。未为不可。乃将如许员缺。俱奏请京师补放。明系草率从事。甚属不合。赵宏恩、著交部察议具奏。再保题各省旗员。固应详慎遴选。亦当权其轻重。分别办理。如佐领防御以下等官。承办事件无几。遇有缺出。本处官员。有未经年满与例不符者。理应由京补放。如有合例之员。虽人不甚优。而尚可将就补缺者。亦当酌量保题。若协领参领等大员。俱有管辖兵丁、办理营务之责。必须加意选择。如果一时不得其人。则当移咨京师补放。此皆伊等分内之事。应行斟酌办理者。乃以此等细微之处。尚待朕降旨训饬。伊等所司何事。著通行晓谕各省将军大臣等、一体遵行。寻议、赵宏恩应降三级调用。查该员有革职留任处分。无级可降。应革任得旨。赵宏恩著革任。　　

○辛巳。太祖高皇帝忌辰。遣官祭福陵。　　

○上幸瀛台。　　

○癸未。万寿节。上诣奉先殿行礼。　　

○遣官祭太庙后殿。　　

○遣官祭福陵昭陵昭西陵孝陵孝东陵景陵泰陵。　　

○遣官祭显佑宫东岳庙。城隍庙。　　

○诣皇太后宫行礼。　　

○御太和殿。王以下文武各官进表行庆贺礼。　　

○甲申。吏部议覆、陕西巡抚陈宏谋奏、请给社仓正副议叙一案。查雍正七年间。该省奏准、经管社仓。五年期满。经臣部议叙。给与九品顶带。今该抚所奏、请给顶带者。遂至九十五名之多。行之既久。难免冒滥。应请将各省给与顶带之例、停止其有实在掌管无过者。令该地方官、遵照递年奖赏之例办理。该省现在咨送之姚宗善等、毋庸给与顶带。从之。　　

○乙酉。上诣皇太后宫问安。　　

○谕、候补赞善张若澄、著在武英殿效力行走。　　

○又谕、广东琼州镇总兵员缺。著哈攀龙调补。所遗四川松藩镇总兵员缺。著马良柱署理。俟伊服阕时。再行请旨实授。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十


大清高宗法天隆运至诚先觉体元立极敷文奋武孝慈神圣纯皇帝实录卷之三百七十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

