<!-- { "loadSidebar": true } -->
○又谕、征剿缅匪一事。今岁必须大举进兵。现派吉林、索伦兵前往。所有经过地方。一切车马等项。均动帑办给。丝毫不累闾阎。第沿途运送供役。不无稍资民力。在百姓久沭恩养。趋事服劳。固属分内之事。而踊跃急公。淳良足尚。自当格外加恩。以示嘉奖。直隶、河南、湖北、湖南、贵州等五省。各赏银十万两。云南省赏银三十万两。均于藩库内给发。该督抚等、须实心实力。率属妥办。俾小民均沾实惠。朕如此叠沛恩纶。惟期恤吾赤子。各省倘有办理不善。或致侵蚀冒销。胥役中饱等弊。非但承办之地方官。罪难轻逭。即督抚亦自取重戾。且封疆大臣。受朕委任。遇有此等紧要事务。若不稍动天良。竭力董察。复何颜对人耶。将此通谕知之　　

○又谕曰、明福、现有应行查讯事件。著解任。交与刑部看守　　

○又谕、据鄂宁参奏。台湾总兵王巍、于贼匪黄教、竖旗焚杀一案。措置乖张。畏葸退缩。且心存讳饰。屡次捏报。仅将守备刘国梁揭参。希图卸罪。请旨拏解质审等语。王巍前已降旨革职。著即拏解来京交军机大臣、严审定拟具奏。守备刘国梁等、有应行质讯之处。并著鄂宁、遴委妥员。一并押解来京。听候审讯　　

○又谕曰、总兵谈秀、前奏会哨考察摺内有营兵水操、练习满汉阵势之语。满兵向无水师阵势。所奏殊不可解。传谕令其明白回奏。今据覆奏、乃称历年相沿。水操事竣。皆以练习满汉阵势字样。呈报总督等语。其词尤为诞妄支离。总兵练习营务。考察又系大典。乃以书吏荒谬之言。率行入奏。又欲以曾报总督。诿为与己无与。复成何语。谈秀、著交部议处　　

○又谕、据喀宁阿等审奏、金文镕控告茶陵州城工、丈尺不符一摺。其中虽无浮冒侵欺情弊。但此项工程。久经责成督抚。遴派大员。悉心稽察。分勘详查。理应一一确核估稍。今茶陵州城工丈尺。或系估多修少。或系估少修多。总计虽足相抵。但工程务期核实。即使估后尚须通融。亦当声明具奏。且知州戴保豫、先已禀明巡抚冯钤、工竣之后。该抚又亲验收工。所有不符原估之处。皆该抚所深悉。何以不将前后筹办情形。据实奏闻。竟尔朦混题销。此岂无心错误可比。冯钤、著交部严加议处。至梁兆榜、系专管道员。乃并不往查。草率转详了事。视公务如同膜外。其情可恶。与邵大业、申梦玺无异。梁兆榜、著革职。发往军台效力赎罪。方世俊、并不详加查察。咎亦难辞。著交部察议。余著该部核拟具奏　　

○谕军机大臣等、著传谕黑龙江将军傅玉、于索伦达呼尔内。再派年力精壮者一千名。酌量兵数。派协领等官、及总管、副总管内、能管辖者一人。陆续带赴京师。其应得之项。均照前派二千名之例给予。其子弟内有闲散壮丁。情愿充作跟役者。准其携带。伊等既得力。且遇出缺、亦便于挑补。其如何拣派。何时起程。该将军速行奏闻。寻奏、陆续派往二千官兵。俱由打牲、呼伦贝尔、二处拣派。该二处坐卡巡察。差务繁多。余兵未能一律强壮。请由齐齐哈尔兵内、拣派四百名。黑龙江三百名。墨尔根城二百名。呼兰城一百名。共一千名。分二队。每队派协领一员率领。并遵旨传谕、官兵内有愿携带子弟者。听其作为跟役带往。齐齐哈尔、呼兰、二城兵五百名。章京六员。骁骑校六员。令协领巴鼐率领。于二月初六日。由齐齐哈尔起程。其黑龙江、墨尔根、二城兵五百名。章京六员。骁骑校六员。俟到时、即令协领巴岱、率领续发。报闻　　

○又谕、前派吉林兵一千名。因暂不进剿。令其彻回候旨。著传谕恒禄、仍将该处兵一千名。交参赞明亮、分队带领来京。应得之项。照军机大臣前议办理　　

○又谕、现在征剿缅匪。陆续派兵前往。已降旨将经过各省。赏给银两。不使稍累民间。并谕各该督抚、实力董察。妥协经理。自当一体凛遵。并闻向来经过驿路州县。竟有不肖之徒。平时厚积俸廉。一闻差务。辄借端引退者。亦有藉办差之名。私敛肥槖者。此等悉习。实可痛恨。督抚等每因其已经去任。曲为姑容。何以饬官方而励臣职。著传谕各该督抚、严饬各属。实心办公。如有前项劣员。即行据实参奏。毋得稍为徇庇。自取罪戾　　

○又谕、据鄂宁参奏、明福、常在、豫提税银。那新补旧。请派大臣前往审理一摺。看来此案。三年之中。提补之数。几至四万。其中经管之人。必有侵吞乾没情事。明福在闽年久。缺额已至如此之多。且系首先作俑。现已降旨解任。交刑部看守。其家人徐四达子、常住、并令查拏押赴闽省质审。此案不必另派大臣。鄂宁身为满洲巡抚。即著将此交与审讯。务须彻底根究。讯出侵盗实情。毋使稍有漏网。至常在、在任甫五十余日。其人向属颟顸。或仅为委员等所愚。其罪尚轻。倘亦有沾染之处。若仍留将军之任。恐管关旗员。不无瞻顾。鄂宁即一面奏闻。一面将伊解任研审。所有将军印务。鄂宁即行暂署。达色、前曾署理将军。有关涉之处。亦著一并就近质问　　

○壬辰。享太庙。遣裕亲王广禄恭代行礼　　

○遣官祭太岁之神　　

○上诣大高殿行礼　　

○谕、上年直隶近水州县洼地、间被偏灾。业经加恩分别赈恤。新正又新降旨。将霸州等十二州县极次贫民。均予展赈。自可不致失所。但各该处需用米石颇多。而借种平粜。亦需米接济。著再加恩拨运通仓米二十万石。以为各该处加赈粜借之用。该督其董率属员。实力办理。务使小民均沾实惠。该部遵谕速行　　

○谕军机大臣等、据阿里衮、阿桂奏称、海兰察、玛格等、带领官兵。驰赴南底坝。侍卫官兵三百余名。马匹俱已疲乏。因择官兵马匹较健者二百名。率领擒捉设卡贼匪。径袭戛鸠村庄。将其三大村庄屋宇。悉行焚毁。官兵放箭截杀。有中箭死者。有情急投江者。有竞渡登舟、舟覆落水淹毙者。约计不下千名。对岸虽有贼匪二千余名。设立垒寨。但我兵太少。又无船只。因整旅而回等语。我兵二百余名。剿戮贼匪千余。海兰察等因人少无船而回。事机宜。然此不过贼匪展放之卡。并未直逼贼境。乌足使其慑服。至所称行至南底坝。马匹俱已疲乏。殊堪骇异。彼处之马。皆系发往餧养年余。且阿里衮等、复系择其壮者带往。何以行走五六日。即形疲乏。看来伊等不愿进兵。因故将马力不及之处。稍带声叙。以豫为之地耳。今甫行五六日。即至疲乏。秋间进兵。止行五六日而已乎。彼时将复何以处之。此事所关非轻。阿里衮从前。岂竟未尝筹办。著传谕阿里衮、阿桂、将马匹何以疲乏若此。或南方果系马匹不宜。或餧养官兵、办理不善之处。据实明白回奏。如谓朕有旨申饬。稍存掩饰。至贻误事体之后。恐伊等不能当此重罪。又奏称、阿里衮于九月间、亲赴龙陵等处关隘。指定设卡地方。安设兵丁完毕。十一月间。官兵始陆续到齐等语。朕遣伊等、原为剿贼。并非令其防贼。设卡等事。皆须阿里衮亲赴办理。是非剿贼。特防贼之侵扰也。阿里衮不识事体轻重。徒劳跋涉。以致耽延时日。若然。今秋策将安出。进兵乎。或防守地方乎。彼能保贼匪不来乎。此事伊等计算。如何了结之处。著据实奏闻　　

○癸巳。谕军机大臣等、前鄂宁奏、闽海关税额短少。豫提下届银数。那后掩前一案。随谕令明福来京讯问。曾谕该抚、将此案应质人犯。解京审讯。昨据鄂宁续奏、查出常在任内、管关官役。亦有乘机舞弊、朦混造报等情。并请将明福家人徐四达子等、解闽质讯。已传谕鄂宁、秉公严审。务得侵盗实情。并将常在、达色、有无知情之处。一并就近查办矣。鄂宁审讯如仅系委员家人等、通同弊混。乾没分肥。即在闽省就近审拟定案。其人犯不必解京。若查出明福本身亦有染指之处。即将应行质对要犯。派委妥员押解来京候讯。将此再行传谕鄂宁知之　　

○署河东河道总督吴嗣爵奏、现将东省运河。逐段履勘。泇河厅属之丁庙、六里等闸。有雁翅裂缝、及剥落者。已饬黏补。运河厅属之南旺坝、分水口对岸石驳岸。塌卸数丈。应补修。捕河厅属之荆门上闸。底漏、应用新石补塞。并换闸板。东平州属之戴村石坝三道。惟北坝冲塌二十八丈。应修补。均饬儹办。至两岸土工。临清以北俱民堰。南旺以南俱官堤。其中则官堤民堰相错。现将民堰卑薄者。饬该州县督民夫加帮修筑。其官堤、按本年盛涨时水志。察其出水仅尺余。及数寸、并残缺者。量明土方段落。确估加培。其与挑河工段相近者。令将挑起之土。擡积堤顶。俟开坝后酌派兵夫。摊筑行硪。得旨嘉奖　　

○以顺天府府尹葛峻起、太仆寺卿欧阳瑾、对调　　

○甲午。右部哈萨克阿布勒比斯子卓勒齐、及各部落使臣布噜特等十三人、至京。上御乾清宫。卓勒齐等行礼。命坐赐茶。并各赐冠服有差　　

○诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○谕军机大臣等、昨闻伊勒图之母病故。已降旨著永贵前赴伊犁。署理将军印务。令伊勒图来京。谅伊勒图接奉此旨。业经成服。来京时已满百日。著传谕伊勒图、至京奠祭事毕。过二十余日。即著陛见。数日后仍回伊犁。该处事务甚属紧要。　　

○乙未。谕、据杨廷璋参奏、保定府知府吴兆基、于承审县丞林恭策得赃一案。延至三月之久。一任狡供。率为开脱。请照溺职例革职。所奏甚是。已于摺内批示矣。道府大员。专司承上接下。于吏治所关基重。一切地方政务。自应实力整顿。屏除瞻顾私情。方合率属奉公之道。若以养廉既优。惟事斤斤自守。遇事一味模棱。国家何赖有此监守之职。况承审案件。屡经督臣饬催。尚依违观望。始终不肯究出实情。似此锢习相沿。何以肃官方而重民事。近时如邵大业、申梦玺、梁兆榜等、皆以持禄旷官。几成牢不可破之局。朕已屡经降旨惩创。而此风未见悛。改深堪痛恨。吴兆基、若仅予革职。不足示儆。著发往军台效力赎罪。以为姑容取巧膜视公务者戒。并将此此通谕知之　　

○谕军机大臣等、永德奏、查办翦边私铸小钱摺内。有此风不能尽绝。总由镕化大制钱。加入铅锡。即可铸出多钱。获利甚溥。而私铸钱不及十千者。定例罪止发遣等语。所见全然不晓事理。从来私销之罪。重于私铸。奸徒等既已骩法图利。敢于镕化制钱。则其所犯之罪。已属私销。更无疑义。乃永德转目之为私铸。且以铸不及数。罪止发遣。谓不足以戢刁风。是不惟为属员等潜起避重就轻之见。渐且于律条分门别类。判若黑白者。亦瞢然不省。是诚何言。永德。著传旨申饬　　

