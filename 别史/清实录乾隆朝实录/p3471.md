<!-- { "loadSidebar": true } -->
○御重华宫。召大学士、及内廷翰林等茶宴。以洪范九五福之一曰寿联句。谕、前命军机大臣议覆浙江提督陈杰条奏、选拔千把外委。应按照总督提督驻劄地方。就近考验一摺。行令两江等处。各就该省营伍道里情形。悉心妥议具奏。彼时朕以此等微末弁兵。分隶各提镇标营管辖。其有距总督驻劄地方较远者。于选拔时。必须前赴总督衙门考验。恐资斧维艰。且往返转需时日。是以谕令该督等、将隔省各标营。如何就近令提督总兵自行考拔之处。酌定章程。另行核办。原为体恤末弁起见。嗣据两江湖广闽浙等省。陆续奏到。情形各有不同。兹福康安奏、千把二项。职分较大。所得养廉。较诸文员中州判县丞为加优。一加拔补。即可食廉。赴考不虞拮据。嗣后各营千把缺出。请循照旧例。仍送总督考拔。其外委及额外外委缺出。各归就近考拔等语。所议甚是。千把职任虽微。但一经拔补。将来即可膺都司守备之选。若本营镇将考送、或有不公。提督瞻顾情面。不行驳饬。适足以启幸进诸弊。即总督巡阅时复行考验。查出徇情弊窦。参革示惩。而该弁业已拔补有年。于营伍操防。不无贻误。转非慎重戎行之道。即如前年福康安参奏、总兵叶至刚滥送兵丁吕豪一案。是其明证。嗣后直省提镇协营。遇有千把缺出。仍由提督转送总督考试拔补。其外委及额外外委。例无养廉。所得饷银。亦属无几。恐其惮于远涉。隳其上进之心。著照福康安所议行。该部知道。又谕、向来各省遇有寿民年逾百岁。及五世同堂。应行旌表赏赉之处。俱系照例具题。嗣因朕得有五代元孙。上年又系朕八旬寿辰。中外臣民。同深欢忭。是以各督抚于所属民人内。见有年登耄耋。膝绕曾元者。具摺入告。以为昇平盛事。然在上年奏报则可。此后仍当照例具题办理。朕从不侈言祥瑞。崇尚虚文。总期时和年丰。天下共享盈宁之福。斯实为庥徵上瑞。如不过皓首庞眉。含饴衍庆。固属闾阎佳事。而朕廑念黎元。时深愿望者。实在彼而不在此也。嗣后各省有百岁耆民、及五世同堂等事。著各该督抚仍照向例具题。给予旌赏。不必专摺奏请。所有本日穆和蔺奏、汜水县民李汝霖、封邱县民张廷照、长麟奏铜山县民王进公、福崧奏、乌程县民翁尚英、临海县民侯介福、瑞安县民蔡次玉等。即著该部照例办理。谕军机大臣等、据福康安等奏、审讯崖州案内夥盗关应华等、供称并未随同拒捕。但既已搬取器械。即与拒捕无异。自应照例定拟。被掳之董胜发等二名。讯未行劫。但在盗船上听从使令。未便即行宽释。俟获到盗首。另行讯明定拟。此案已经得有踪绪。乘此搜捕。较为得力。至盗首及各夥盗。据关应华等供称、现往短棉农耐等处躲避。不得以该处系安南所属地方观望。复经照会阮光平、令于境内一体挨查。盗匪自无从窜逸等语。所办俱是。已于摺内批示。现在粤省地方文武各员。经福康安等认真督率。俱知上紧访缉。设法追拏。案内匪犯。自无难全数弋获。福康安等、惟当督饬所属。益加严密购线寻踪。不得以已获数犯。稍存疏懈。至盗首及夥盗等、逃往安南之短棉。农耐地方藏匿。冀延残喘。福康安已行知阮光平一体查缉。并著福康安再行照会该国王。以盗犯等因内地查拏严紧。窜往尔国所辖之地方避匿。如能按名拏送。奏闻大皇帝。自必仰蒙恩奖优赏。即或该犯等往来洋面。奔窜无定。不能跟踪拏获。亦当派人严密搜查。勿使潜匿安南境内。驱回内地。以便官兵截拏。此等匪犯。若在尔国地方藏匿。驱除未尽。必致劫掠滋事。为害行旅。于尔国亦多未便。如此明白宣示。该国王感激朕恩。自当严饬境内帮同缉捕也。至陈亚太供出盗首亚常、夥盗英亚九等各犯。务须上紧缉拏。毋任漏网。其各营县员弁禀报续获洋匪各案。著福康安等逐案研讯。严行定拟具奏。将来拏获盗首时。其出力之官弁兵丁等。并著福康安等查明具奏。侯朕酌量加恩。以示鼓励。将此传谕知之。又谕、据长麟奏、各属造报民数未确。请展限核实查造等语。国家承平日久。生齿日增。户口自必益增繁庶。各省督抚、于年底奏报。亦祗就各州县开造清册。汇核缮奏。祗觉繁增。然原属具文。无甚关系。若长麟所奏。必另行委员清查办理。户口殷繁。势难一一查核。即细加查造之后。亦断不能一无舛漏。且恐吏胥藉端滋扰。更非安辑闾阎之道。长麟祗须照例造册奏报。毋庸过为稽核。转滋扰累而无实际也。将此传谕知之。乙酉。谕、前据尹壮图具奏、督抚因有赔项。派累属员。以致仓库多亏。小民兴叹。屡经降旨询问。尹壮图全改其言。虚誉朕爱民勤政。及至询其实事。尹壮图节次覆奏。总不能指实一人一事。因令庆成带同赴山西、直隶、山东、江南等省。盘查仓库。俱无亏短。是尹壮图逞臆妄言。其罪已无可逭。揆其初奏之意。不过自揣才具甚庸。学问又劣。于尚书督抚不敢奢望。而思藉此一奏。或可内擢侍郎。外用学政。殊不知朕之用尹壮图为阁学。原以云南现无大员。故尔不次升擢。若论其才具学问。于阁学已为幸获。今尚欲妄思干进。其希荣卑鄙之念。朕早已灼见其肺肝。若谓其以建白沽谠直之名。虽庸人亦知其不能出此。惟伊前摺内所奏。各省多有亏空。奏请盘查。尚不得不谓之有所建白。但朕综理庶务。从不肯察察为明。五十余年。未尝有特派大臣清查仓库者。盖缘偏听一人。即恐其人藉端勒索。查弊适足以滋弊。而督抚藩臬举不足信。何以委之地方重任。至其所称吏民蹙额兴叹之语。则实造作无稽。天良尽泯之言。不可不辨。试思我国家列圣相承。厚泽深仁。洽于寰宇。圣祖仁皇帝御宇六十一年。普免天下钱粮二次。漕粮一次。世宗宪皇帝十三年中。整纲饬纪。内外肃清。爱民实政。不可殚述。其时因筹办西北两路军糈。未及议及普蠲之事。迨朕缵绪承庥。临御五十六年。偏灾赈恤。蠲贷频施。以及修筑河工海塘。捍卫民生。所费何止万万。而普免天下钱粮四次。漕粮二次。为数又不啻数千万万。孚惠闾阎。有加无已。朕历观史册。自胜国以溯汉初。仅有汉文帝赐农民田租之半。史臣已侈为美谈。从未有如我朝普免正供。再三再四者。朕爱养黎元。如伤在抱。惟恐一夫不获。施惠犹以为未足。是以宵旰忧劳。勤求民瘼。迨今年逾八秩。犹日孜孜。无事无时。不以爱民为念。虽底小康。犹怀大惕。从不肯矜言示惠。朕尝称易象云。有孚惠心。勿问元吉。实膺之心而见之诗文。不啻再三也。乃尹壮图忍为此蹙额兴叹之言。直似方今天下。民不聊生。不特诬及朕躬。并将亿兆黎民爱戴悃忱。全为泯没。故不得不将朕子惠元元之实政实心。一为剖析。天下之民。具有天良。方将感悦之不暇。亦何至怨讟烦兴。朝不谋夕乎。兹如尹壮图所言。竟已民不堪命。何以百数十年。海宇清宁。地方无事。即有王伦、苏四十三、田五、林爽文等、一二乱民。聚众滋事。亦无不立就扑灭。民皆安堵。若夫天下之大。兆民之众。贫富本属不齐。其中有拙于谋生。自伤穷困者。事所难免。况国家承平日久。生齿日繁。物产只有此数。而日用日渐加增。康熙年间。朕在冲龄时。即闻乳保等有物价昂贵。度日艰难之语。今又七十余年。户口滋生。较前奚啻倍蓰。是当时一人衣食之需。今且供一二十人之用。欲使家给人足。比户丰盈。其势断有所不能。若如经生迂腐之见。拘执古制。均其田亩。限其服制。必致贫者未富。而富者先贫。扰累纷纷。适以酿乱。即如孟子云庖有肥肉。厩有肥马。民有饥色。野有饿莩。又云内无怨女。外无旷夫。亦系当时启导时君。权宜立论。而以事理度之。则亦有未可尽信者。试以厩有肥马而论。则当时七国纵横。兵车乘马。不能一日不备。岂有徒步从征之理。若以怨女旷夫而论。则临淄十万户。即全出齐宫怨女。散之民间。亦断不能使无一夫鳏旷。即如唐太宗时。偶因灾祲。曾放宫女三千人。所放若及一半。则所留者仍有三千。纵复全行遣出。亦难使天下旷夫。人皆有偶。此所谓尽信书则不如无书也。本朝恭俭相承。惠民益下。偶有行军征讨。即刍秣亦从不取之民间。是以拓土开疆。大功屡蒇。虽用兵而民不知兵。至于宫中嫔御。以及给使女子。合之皇子皇孙等乳妪使婢。约计不过二百人。实从古宫闱所未有。朕以躬行节俭。为天下先。而太平日久。户口殷繁。小民生计。或有未能尽裕。朕正以盛满难居。每怀兢惕。更不能不时以爱民为急也。至现在纪纲整肃。内外大臣。实无敢有营私骩法者。康熙雍正年间。虽法度严明。吏治整饬。尚不免有明珠、徐乾学、索额图、噶礼、隆科多、年羹尧、诸臣。窃权交结。而鄂尔泰、田文镜、李卫、亦尚有三家鼎峙之说。自朕临御以来。大学士傅恒、为朕倚任多年。恪恭奉职。讷亲、亦为朕所向用。因贻误军机。即行正法。而平日居官。并无贪黩之事也。且近日总督中。如福康安为朕信任之人。毕沅、与前任总督书麟、李世杰辈。均系素能办事者。有敢于公然角立门户。营私舞弊者乎。其有贪婪不法。如王亶望、陈辉祖、国泰、郝硕、诸人。一经败露。无不立寘典刑。天下各督抚。当此吏治肃清之际。即有不肖之心。亦必默化潜移。岂敢以身试法。夫各督抚如果品等项土贡。令出产之州县垫办采买。不能保其必无。倘谓藉端赔项。派累属员。则断断不敢为此。如尹壮图所指之书麟长麟二人。则并此些微土贡。亦可保其不令属员代办。是以偶因公罪罢斥。旋因人才难得。仍皆用为巡抚。总之尹壮图谬妄无知。以蹙额兴叹之言。诬及朕躬。诬及百姓。朕正不妨以谤为规。尚欲加恩宽宥。但降旨询问。蹙额兴叹。究属何人。或百姓道路之言。不能指实。而牧令官吏。断无不知姓名之理。今尹壮图覆奏。竟敢以不能记忆虚词。有心欺罔。其咎实不可宽宥矣。且现据伊奏出、伊母年逾七旬。留在云南原籍。伊即来京候补之语。竟是天夺其魄。自陈不孝。滇南距京万里。垂白老亲。未能迎养。自当据实陈情。留籍侍奉。乃竟恋职忘亲。弃之不顾。尚得谓之人类乎。尹壮图不但无君。而且无亲。人伦尽丧。岂可忝居朝列。玷辱缙绅。尹壮图著革职。交与庆成、押带来京。交刑部治罪。俟定拟上时。候朕再降谕旨。将此通谕知之。又谕曰、彭廷栋奏、查阅营伍情形一摺。内称所到各营。将部颁行军纪律。向各兵指名抽问。有能记五六条者。并有全能背读者。分别奖赏。以示鼓励等语。提镇大员。平日督率将备。训练兵丁。当令各营伍骑射精纯。技艺娴熟。咸成劲旅。至颁发纪律。不过使各标营遵晓大略。参将游击以上能知亦可矣。原不在兵丁之能否背读。以定等差。即该兵丁等于纪律各条。全能背记。设行军时骑射弓马。俱未精娴。虽背读亦有何益。行军之道。全在临时相机。不可拘守成法。即将备等未曾亲履行间。亦不能洞悉机宜。岂兵丁等能背读纪律。即谓通晓兵法耶。即如士子等服官效用。读书原当知律。若必令人人将律例背诵。又复成何事体。彭廷栋所奏。不过藉此以见其认真整饬。殊属多事。著传旨申饬。又谕、本日费振勋奏到、谢赏石鼓文、及泾清渭浊诗图一摺。此项墨刻。前经颁赏内外臣工。因搨印较多。是以各省学政。亦得与分赏之列。今阅费振勋奏谢之摺。铺叙繁文。连篇累牍。殊属无谓。学政职司训课。一切士习文风。皆须整饬。自有任内应办事件。该学政到任以来。于陈奏考试各摺。并未见有实力整顿之处。乃仅于谢恩摺内。填砌肤词。徒为虚颂。希冀藉此见长。岂不知朕综理庶务。惟在崇实黜浮。不以虚言粉饰为尚耶。又另摺奏请。仿刻石鼓文列于文庙等语。朕以太学为京师首善之区。热河为每年驻跸之地。因特令将重刻石鼓文。于两处建立。若如该学政所奏。则各省学宫。均须纷纷请建。殊为多事。费振勋、著传旨申饬。丙戌。上诣安佑宫行礼。　　
