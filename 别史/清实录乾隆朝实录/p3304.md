<!-- { "loadSidebar": true } -->
○礼部议覆广东学政关槐奏称、新例童试仍用四书文二篇。将经文裁去。查童生入学。便应科举。在有志者讲求根柢。自仍研悉经义。其甘小就者。必以考无经文。因循荒废。且科举于五经轮试后。即以五经兼试。若不及早研摩。恐蹈临时剽窃之弊。请于取进童生覆试。加经文一篇。通晓者入学。背谬者扣除。其出题之法。首诗。次书。又次易、礼、春秋。迨轮试毕。照生员岁试例。不拘何经出题。至府州县考覆试。亦一律增入。均应如所请。从之。　　

○封闭四川宜宾县滥坝等处铁矿。从总督李世杰请也。　　

○辛巳。谕军机大臣等、前据庆麟奏、巴勒布贼匪渐渐散去。或绕道前往萨喀。亦未可定等语。已降旨催令鄂辉、成德、会齐兵力迅往追剿矣。但恐贼匪闻风。全行逃匿。而附近边界。又无地方可取。我兵无所斩获。既未便彻兵空还。又未便深入穷追。莫若先遣第巴中能事者。或副我将弁一二人。前往宣谕该处头目。传令来营。诚心设誓。再行勘定界址。俾贼匪不敢侵占。以期一劳永逸。鄂辉等惟当酌量情形。相机妥办。　　

○豁浙江仁和县捐置义冢、上虞县水冲地、共五顷四十亩有奇额赋。　　

○壬午。遣官祭历代帝王庙。　　

○遣官祭都城隍之神。　　

○谕军机大臣曰。阿扬阿等奏、分发江西吏目卞世淦自缢。起有冤单一纸。因分发广东从九品卞世镜、供张存毅银两无还。诓卞世淦代借吕姓银两。言明赴沧州当铺取银偿还。卞世镜出京后。寄信铺夥。言与卞世淦并无交手事件。不令给银。以致卞世淦负屈轻生。应行提卞世镜到案确讯等语。卞世镜既因在京借欠无偿。托卞世淦那借归还。许令赴沧州取偿。又何出京后、复寄信铺夥。不令给银。是否卞世镜设法诓借于前。复有心脱赖于后。以致卞世淦自缢身死。不可不彻底根究。卞世镜、现在分发广东。著传。谕图萨布、即派委妥员将卞世镜解送刑部以便同案内犯证。严行质讯务得实情并饬令委员沿途小心管押。毋致卞世镜有情急自戕情事。　　

○癸未。谕、据庆麟奏、藏内办出稞麦四千六百余石。又拨出牛一千一百头。羊一万只。达赖喇嘛不敢领价。情愿作为兵丁口粮等语。朕鉴达赖喇嘛诚意肫恳。深为嘉悦。此次派出内地兵丁。原以护卫达赖喇嘛、班禅额尔德尼、及矜恤唐古忒僧俗番众。但自内地至藏。远隔数千里。粮运维艰。藏内地广粮充。兵丁所需口粮。理宜本地采买。今达赖喇嘛所办粮食牛羊。情愿作为兵丁供应。不领价值。甚属可嘉。然此项粮石牛羊。原系达赖喇嘛商内、豫备众喇嘛等养瞻所需。若不支给价值。朕心实有不忍。著将官兵支给若干之处。仍行照数给价。俟事竣买补足额。以备养赡喇嘛之用。第该处唐古忒兵丁。亦必需用口粮。朕意即于此项拨出粮石内。酌量稍加赏赉。现在达赖喇嘛、不免遇事焦劳。而班禅额尔德尼、尤属年幼。已特派侍郎巴忠、带同扎萨克喇嘛格勒克纳穆喀、前往慰视。巴忠至彼。想剿贼事已完竣。著仍派庆麟护送班禅额尔德尼、回至扎什伦布。以安居止。　　

○谕军机大臣等、巴勒布贼匪起事之初。庆麟等稍知事体。善为办理。亦不至如此张皇。即如口粮一事。并不先事通融酌办。转据噶布伦等推诿之词。含糊入告。及朕代为筹画。将达赖喇嘛班禅额尔德尼商上。及各村庄所贮粮石。官为采买。并牛羊亦可作为口粮之处。详悉指示。方得略有头绪。但彼时因贼匪未回。陆续添派兵丁。不可不豫为筹备。今贼匪已由胁噶尔渐次彻回。我兵到时。不过定界等事。无需四月之久。即可彻兵。计从前办出口粮。已足敷用。庆麟乃复固执。勒令办出牲畜。又不支给成德所带兵丁。转另给钱粮。令其自行买食。留此项为续进大兵之需。任意妄奏。不料其糊涂一至于此。除严加申饬外。著传谕庆麟、将现在办出四千余石稞麦。无庸全行发价。内地派往兵丁。各有裹带口粮。行抵彼处时。设有不足。再于此内支给。成德等带兵无多。此四千余石口粮。已为裕如。可将续办牛羊。全行给回。再昨据普福奏、查阅西宁所属卡座、严加防守等语。现在贼匪遁退。藏内谅无大事。西宁地方。若系向例设卡防守。仍应照常办理。如因巴勒布滋事。始行豫备。即令各回游牧。毋致纷纭滋扰。仍晓谕库库诺尔各蒙古王公等、令其安堵如初。　　

○又谕、据庆麟奏、巴勒布贼匪。自胁噶尔败逃之后。又退一站。已至第哩朗古地方等语。即现在情形而论。贼匪愈遁愈远。看来不复前至后藏地方滋扰。竟可无需多兵进剿。鄂辉、成德、佛智、惟当统率现在带往官兵。加紧行走。赶上贼匪。将在后之贼。痛行剿杀。若贼匪去远。再遣第巴中能事者。或副我将弁一二人。前往宣谕该处头目。传令来营。诚心设誓。勘定界址。贼匪震慑兵威。知有界限。不敢复致滋扰。方可期永远无事。若巴勒布头目不敢来营。或即在前后藏现作买卖巴勒布贸易头人内。择一的当者派往亦可。其续行派往之兵。未及赶上鄂辉等随同前进者。著李世杰竟行停止。彻回原处。至李世杰、前因其驻劄成都。距藏较远。于筹办一切军营事宜。恐鞭长莫及。曾谕令该督前驻打箭炉。就近调度。今贼匪纷纷逃散。愈遁愈远。已毋庸大办。总督统辖全省。应办事务较多。李世杰竟当回至省城办事。毋庸在打箭炉驻劄。　　

○又谕、据李侍尧奏、现患疮疾未痊。精神难以兼顾。伍拉纳即须前赴河南新任。所有巡抚任内审题稿案。及大计、奏销、军政、武围等事。实难兼办。现将审案暂委藩司伊辙布代审。并请简员来闽、署理抚篆等语。李侍尧染患疮疾。所有巡抚任内事件较多。自难兼办一切。徐嗣曾于台湾诸事。亦俱办有条理。其军需报销等项。即有未经办竣者。亦可将稿案带至内地。次第核销。毋庸久驻该处。著传谕该抚、接奉此旨后、即料理起程内渡。接管巡抚印务。将大计奏销、及盘查等事。逐一办理。徐嗣曾未经内渡以前。所有巡抚印务。著暂交伊辙布护理。其司道印篆。并著李侍尧拣员奏闻递署。至李侍尧所患疮疾。想即日就可痊愈。现在诸事俱有人接办。该督更可安心调摄。冀得速痊。以慰廑注也。将此各谕令知之。并将目今疮已全愈否。速行奏闻。　　

○甲申。上诣大高殿、寿皇殿行礼。　　

○还宫。　　

○谕军机大臣等、阅雅满泰奏到各摺、甚属糊涂。伊既至后藏。理应明示仲巴呼图克图等、现由内地派兵。程途遥远。需用口粮。断无由内地运送之理。藏内现有存粮。自可宽为豫备。况系照价发给。毫无扰累。如此明白宣谕。伊等断无不踊跃从事。乃并不将此详悉晓谕。转严行交办。使仲巴呼图克图等、不知怜悯伊等之心。反若于贼匪抢夺之外。更增一番骚扰。尚复成何事体。至唐古忒人等、懦怯性成。自应多方鼓励。俾知奋勇。今贼匪已由胁噶尔彻退。朕尚虑其渐次远窜。不能痛加歼戮。乃雅满泰转以贼匪设计埋伏等词。致伊等更增疑惧。尤属可笑。著传谕巴忠、于到藏后。一一宣示仲巴呼图克图、并传集后藏之噶布伦、戴绷、第巴等、将雅满泰降旨严行申饬。　　

○湖广总督毕沅奏、楚北被水之区。共三十六处。江陵为最。其次公安、监利、石首、汉川、黄梅、五属。又其次松滋、枝江、汉阳、沔阳、黄冈、长阳、广济、江夏、八属。其余二十余处。皆不成灾。臣与惠龄将成灾者确查分数。按月散赈。即不成灾者。亦酌予缓徵、量借耔种。得旨、览奏稍慰。　　

○乙酉。孝慈高皇后忌辰。遣官祭福陵。　　

○谕曰。何裕城奏、南昌等八县被水地亩。秋成失望。本年应徵漕粮。不能依期完纳等语。南昌等县、被水成灾。业经降旨抚赈兼施。农民自可不至失所。但本年尚有应徵漕粮。若令依期完纳。民力仍未免拮据。所有南昌、新建、进贤、鄱阳、余干、德兴、建昌、都昌、八县。被灾各户本年应徵漕粮。著加恩缓至来年秋熟后、一并徵收。以示朕轸念灾区、有加无已至意。该部即遵谕行。　　

○又谕、据何裕城、伍拉纳、浦霖奏、此次应试年老各生。江西省年届八十以上者一人。福建省年届八十以上者三人。湖南省年届九十以上者一人。俱三场完竣。未经中式等语。该生等年臻耄耋。踊跃观光。精神矍铄。允为艺林盛事。所有江西生员邓岳、福建生员王奕年、陈友仁、李绍灏、湖南生员李洪福、俱著加恩赏给举人。准其一体会试。以示朕寿世作人。嘉会耆龄至意。　　

○又谕、原任道员杨重英、前在缅甸羁留二十一载。念其独居缅寺。并未娶妻生子。尚知顾惜名节。较之汉时苏武奉使外域。即在彼娶妇生子者差胜。现在缅甸款关投诚。奉表纳贡。业将杨重英送出。伊本系无罪之人。在途因病身故。殊堪悯恻。著加恩赏给道员职衔。以示轸恤。其子杨长灵。早经加恩释放。著俟营厝事毕。交该旗带领引见。候朕另降谕旨。　　

○谕军机大臣等、前因巴勒布贼匪。退至第哩朗古地方。愈遁愈远。竟无须多兵进剿。已降旨谕知鄂辉等、令将现带官兵率领前往。其续行派往之兵。竟行停止。今鄂辉筹办情形。尚与前旨相合。惟所称头起满兵内、挑选二百名前进。其实亦可不必。但既经带领先行。自应迅抵后藏。并力追剿。本日午刻又据庆麟等奏、贼匪约有千余人。绕至萨喀地方。陆续渡河等语。前因贼匪在胁噶尔退败。正虑其纷纷远窜。我兵不便深入。未能大加剿杀。今贼匪复由萨喀渡河。转可因其前来。痛加歼戮。若成德行走稍迟。大兵抵彼时。或贼又远去。既不能多有斩获。使贼畏惧詟服。又不值尽力穷追。深入其境。设彻兵后。贼复伺间侵扰。又须调派征剿。殊非一劳永逸之计。成德务宜加紧行走。愈速愈妙。鄂辉亦宜趱程进发。趁贼匪未退之先。赶抵萨喀。迎截堵杀。使之望风胆落。将所抢济咙等处地方。全行收复。再传令该处头目。来营设誓。勘定界址。永远不敢复行越境滋事。以靖边隅。至贼匪究属无能。成德所带之兵。已有一千余名。鄂辉等现又带兵一千数百名。接续前进。尽敷剿捕之用。其续行派往之兵。仍当停止。鄂辉等不可因闻有贼匪之信。又复纷纷檄调。过涉张皇。若已调兵启行。又不必泥于遵旨彻回。仍将于何日驰抵该处、剿杀贼匪情形。迅速覆奏。以慰廑注。　　

○丙戌。谕、本年江南豫省河工。自夏秋以来。黄运湖河。水势涨盛。各工抢护平稳。现在霜降已过。秋汛安澜。该督等督率在工人员。防汛护工。均属奋勉。书麟、李奉翰、兰第锡、升任巡抚毕沅、俱著交部议叙。其在工出力文武各员。并著该督等查明、咨部照例议叙。　　

