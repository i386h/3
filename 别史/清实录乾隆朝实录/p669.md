<!-- { "loadSidebar": true } -->
○壬申。谕、据巡台御史六十七等奏称、抚臣周学健委员赴台买谷二十万石。台郡现在米价。较上年秋收后已贵。而采买之数。倍于上年。恐米价日增。将来如果无碍民食。自应饬厅县妥办。设米价日长。或致病民。咨明抚臣、暂停采买等语。先经周学健摺奏、台郡采买之弊。由地方官乘机私买射利。已将历来积弊。详悉敷陈。朕思台郡本产米之区。福、兴、泉、漳等郡。向资接济。纵迩来人民赴台者。众。然地土亦日渐开垦。何致米价较前更昂。及览周学健所奏台郡官吏。有此种种情弊。伊经理有年。实心体察。故能言之切中。今观御史所奏官吏不能射利。以昂贵病民之说、耸动众听。而御史等不为全闽计民食。只知目前图了事。姑息养奸。意欲停止。益信周学健之言不虚矣著传旨申饬该御史等。令协同地方官妥协办理。毋得掣肘。当周学健身自经理。该御史等尚为此奏。今陈大受甫经莅闽。恐未能深悉该处情形。地方官吏。益得售欺伪。著将周学健所奏。发陈大受。知其情弊。以便妥办。该部知道。　　

○癸酉。谕、向来交部密议事件。原非有所隐讳。不欲使人闻知。盖因谋事之始。理宜慎重。易称君子以作事谋始。又曰几事不密则害成。正此谓也。此等事件。有其事尚在可行可止者。有事可准行。而其所以然之故、不必传布者。有其事曲折多端。应详细商酌。不宜早为宣洩者。既系密议。必有应密之由。乃近见交议之初。固属密交密议。及覆奏以后不行者。本部存案不发。而准行事件。则将原议通行抄发。即其中有不必传播之语。亦一一宣布。殊非原交密议本意。嗣后应将原议内准行事件。摘取抄发。虽条款繁多。难以豫定。其如何分别采择删节之处。应行酌定。方合体制。大学士会同各部院堂官妥议具奏。　　

○又谕、前因瀚海居住之喀尔喀等被旱。损伤牲畜。特派侍卫官员等、前往查勘。兹据侍卫鄂实等奏称、世子成衮扎布详称、垂木丕勒旗下人等被旱。经本盟长额驸策凌等会议。已由富户及喇嘛牲畜内摊派马匹羊只拨给矣。若复赏赐。是重邀恩等语。额驸策凌及该盟长等。照例妥协办理。俾被灾蒙古等。不致匮乏。朕甚嘉奖。但念所拨牲畜之家。虽属殷实。究系拨派伊等牲畜。著赏银一万两。交额驸策凌、其应如何赏给伊等之处。令其酌量办理。　　

○户部议准、贵州总督兼管巡抚张广泗疏称、枫香厂出铅微薄。请封闭。从之。　　

○刑部奏、原参总兵袁士弼、在川省领兵效力。不能与提督李质粹、和衷共事。其移驻兆乌石时、又复奉调违期不至。听任土守备樊福保冒昧轻进。种种获罪。应从重照军临敌境托故违期不至律、斩监候秋后处决。从之。　　

○调拉林副都统巴尔品、为热河副都统。以热河副都统索拜、为古北口提督。以古北口提督马尔拜、为拉林副都统。　　

○调甘肃宁夏道马灵阿来京引见。　　

○免安徽泗州水灾学田额赋。　　

○旌表守正捐躯之河南西华县民徐二妮妻房氏。　　

○甲戌。户部议准、直隶总督那苏图疏称、静海县秋禾虫灾。请照例赈恤。并分别蠲免本年应纳钱粮。得旨、依议速行。　　

○调湖南布政使岳浚、为山东布政使。以户部银库郎中温福、为湖南布政使。　　

○旌表守正捐躯之陕西朝邑县民王廷信妻马氏。　　

○乙亥。上诣皇太后宫问安。　　

○丙子。兵部等部议覆、大学士管川陕总督公庆复疏陈、瞻对善后事宜。一、瞻对夹居鸦笼江东西。前接里塘。后距德尔格。中与明正所属各土司界连。自应割裂险要。绝其外屏。请将擦马所、熟泥、熟寨、三处、及日腻等六寨、给里塘土司。阿斯羊雀、给德尔格土司。加社丫卡、至腊盖等处、给明正司头人姜错邦。阿喜朱窝、给原土司安蚌之子柱麻住牧。子托、给明正司土把总康平。上瞻对、仍令应袭康朱住牧。撒墩、仍令四郎住牧。下瞻对茹色等处、仍令土舍恶木丁住牧。如郎寨经堂一座。给明正司之喇嘛德昌住持。灵达、给土目徒坝。底朱兆乌石等寨、给土目侧冷工。底囊等寨、给土目阿札。上甲纳、给土目沙加丹尽。卜坝茹隆、给革松结。丫鲁空七、给土目阿囊。丫鲁窝坝、给土目泥吗宗。丫鲁之卜甬、卜里、边多等处、给土目曲中工。擦牙所、给土目骚达邦。分定地界管辖。一、瞻对各地。分赏管辖。须授职衔。方资弹压。请将上瞻对应袭康朱。准其承袭长官司。下瞻对土舍恶木丁。给长官司职衔。上瞻对土舍四郎、土目骚达邦、曲中工、沙加丹尽、革松结。土把总康平、均给土千户职衔。土司之子柱麻、土目姜错邦、阿札、侧冷工、阿囊、泥吗宗、徒坝、协办土目阿中、阿果、均给土百户职衔。分给号纸印信。效用三年无过。方准承袭。一夷地势若瓜分。必得土司专辖。事权始一。请将里塘宣抚司。统辖一切贡赋承袭事件。责成查核转报。一、瞻对迤北多资畜牧。迤南稍事耕种。今既将各地分隶。自应定额输贡。今上瞻对康朱、茹色恶木丁、均认纳马一匹。狐皮四张。土千户四郎、骚达邦、革松结、康平、曲中工、沙加丹尽六名。各认纳狐皮二张。德尔格、代阿斯羊雀、纳狐皮二张。土百户柱麻、姜错邦、阿札、徒坝、泥吗宗、阿囊、侧冷工、阿中、阿果九名。各认纳狐皮一张。擦马所及日腻等寨、认纳青稞九石零。一、瞻对系泰宁协所辖。距建昌镇稍远。请于每年秋末、委泰宁协会同打箭炉同知。多带兵前往。于扩域顶、擦马所、适中之地。督率统辖土司。秉公查核。仍照巡查台站例。支给盐菜口粮。通译工食。其松潘赏需。均以一千两为率。事竣报销。一、西北垒石为房。其高大仅堪栖止者。曰住碉。其重重枪眼、高至七八层者。曰战碉。各土司类然。而瞻对战碉为甚。请每年令统辖土司。差土目分段稽查。酌量拆毁。嗣后新建碉楼毋得过三层以上。仍令年终出具印结存案。一、番性素为顽直。遇有劫夺之案。商人嗜利。捏少报多。追赔滋衅。请嗣后除番民互相抢劫、照常办理外。如遇汉人被劫者。应确查原赃。照数估还其余分赏首告、及缉捕目兵。以示鼓励。以上各条。均应如所请。从之。　　

○云南总督兼管巡抚张允随疏报、会泽县、＜?石咢＞嘉州判、开垦水田四顷五十亩有奇。旱田二十亩。　　

○调正蓝旗满洲都统盛安、为正黄旗汉军都统。以尚书班第、兼管正蓝旗满洲都统。　　

○铸给河南陕州粮捕水利通判、汝州粮捕水利州同关防。从河南巡抚硕色请也。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百八十


大清高宗法天隆运至诚先觉体元立极敷文奋武孝慈神圣纯皇帝实录卷之二百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。十二月。丁丑。谕曰。大学士张廷玉年老。内廷行走。需人扶掖。其子庶吉士张若澄、著在南书房行走。　　

○谕军机大臣等。前据达青阿奏称、直隶驿站废弛。已经降旨那苏图、令其查参一二。以儆其余。今那齐布、自口外回京。又奏称伊等分内应给驿马。只十余匹。竟有以骡代马应付者。是南北两路、经由直隶地方官员。俱如此陈奏。则通省驿站。皆有此弊。著再行传谕那苏图。令其严加查察。极力整顿。不得以一查了事。寻奏、直省驿站废弛。臣屡将管驿官员丁役、究惩。今那齐布自口外回京。管驿官员、竟有以骡代马应付之事。当即查取职名题参。臣仍不时立法严查。极力整顿。得旨、直隶为四通八达之区。若驿马应付迟延大有关系。可留心整顿。毋为姑息。再有似此。朕将惟汝是问矣。　　

○大学士等、遵旨查讯马甲张自南、首告印房参领李据德、收受原任广西马平县知县张本阐、馈送一案。查张本阐于马平县任内。欠修城仓核减工料银两。归旗勒追。除变产抵偿。尚欠一千五百余两。经该旗查称力不能完、保题豁免在案。今审出张本阐到京时。馈送佐领张达银十二两。又托张达、转送参领李据德茧缎二疋。嘱其照应。张自南首告是实。应将张本阐、张达、李据德、各计赃定罪。并将混行保题都统以下各官。请旨照例查议。得旨、依议。张本阐应追城工核减银两。已据该旗保题豁免。今又审出馈送请托诸弊。其隐匿情节。俱已败露。著将出结之佐领、骁骑校、并收受赃物之参领李据德、俱照例著落分赔。其保题豁免之都统以下各官、亦俱著交部照例分别议处。近来亏空之案。具题请豁者甚多。而竟无事后发觉者。似此事后发觉。乃百十中之一也。故严处以示警。至督催承追各官。以为朕多加恩宽免。遂任贪劣之员。营私寄顿。草率完结。国家帑项。犹其细者。而使贪婪侵蚀之风日炽。岂所以肃吏治而澄官方乎。此即诸臣不实心任事之应验也。著将此旨通行八旗各省知之。　　

○墨尔根城副都统布尔沙休致。以护军参领青保为墨尔根城副都统。　　

○戊寅。上诣皇太后宫问安。　　

○谕、直隶盐山、庆云、二邑。节年民借仓粮米谷价银等项。分作三年带徵但朕念该二邑系积歉之区。今岁秋成虽有六七分不等。元气尚未全复。小民输将。未免拮据。著将盐山、庆云、本年应带徵民欠等项。缓至丁卯年秋成完纳。以纾民力。该部即遵谕行。　　

○又谕、宗人府考选应封宗室。其学业平常者。例应降封。除职衔较大者。按照定例降封外。至奉恩将军、无等可降。仍照伊应得职衔授封。此项考选、学业优长者。封以应得职衔。平常者。降等授封。原欲伊等勤学。以示劝惩之意。若以无等可降。仍封以应得职衔。则伊等恃此不知奋勉。嗣后凡无等可降、仍封以奉恩将军者。著停俸三年。著为定例。考选时。仍开单前一日进呈。　　

○户部议覆、奉天府府尹苏昌奏称、宁海县现贮仓米一千石。不敷本年兵米。而孤贫监犯口粮。以及来岁青黄不接。在在均需接济。请于附近之复州仓内、拨给米二千石等语。应如所奏办理。至运脚一项。奉省既无存公银两。亦准于本年余剩田房税契银内动支从之　　

