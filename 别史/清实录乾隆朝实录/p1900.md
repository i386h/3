<!-- { "loadSidebar": true } -->
○又谕、前以明瑞现由木邦统兵进剿。其自木邦至阿瓦城一路军报。往来最关紧要。业经降旨。令珠鲁讷于驻守木邦兵丁内。挑选千余名。派员带领。跟随明瑞之后。沿途相度形势。安设台站。每站相距或一百五六十里。或二百余里。各酌留兵二三百名。为递送军营文报之用。因思额尔景额。由猛密进兵。其行走之处。与木邦另为一路。所过程途。亦须安放军台。以资联络。额尔景额。进兵以来。其如何派拨料理之处。未经奏闻。若尚未筹及此事。应即照木邦一路安台之法。沿途派兵分置。至铁壁关地属紧要。与木邦形势相仿。亦当派兵数百名驻守。以为接应。自铁壁关以外。亦应计算道里。酌派兵丁。安设台站。其需用兵数若干。须拣选精壮勇往之人应用。不得以滇省疲懦不堪者充数。即领驻将弁。亦应拣用晓事勇往者。其在何处调拨。俱著鄂宁一面详悉协筹办。一面速即奏闻。并知会额尔景额。一体遵办。寻鄂宁奏、猛密一路大兵。前由虎踞关行走。并未经由铁壁关。驰递军报。业于杉木笼驻防兵。及永顺镇标存城兵内。各拨马步兵三百名。并于永昌留养马内。拨马百匹交副将孙尔桂、管领。驻劄虎踞关。嗣据额勒登额咨称、大兵现进至老官屯。攻取贼人木城。距虎踞关颇近。军报俱可派员带兵护送。若将来大兵渐次前进。路途逾远。应沿途留兵接递。闻猛密司有通木邦捷路。俟攻取猛密司后。询明路径。将此路军营事件。即交木邦参赞大臣处转送。又咨称、马膊子地方。系属要区。应拨兵驻劄。臣查老官屯军营文报。往来虽无阻滞。但大兵深入势。势难拨兵远送。马膊子下距老官屯。一百三十余里。上距虎踞关。一百五十余里。正属适中之区。应即于此处驻兵安台。接递军报。虎踞关现有兵六百名。可即分拨一半前往。并拣派守备一员。速赴驻劄。报闻。奏内又称、前大兵由虎踞关出境。路较近便。是以未由铁壁关行走。批。尔等未奏明。朕何由得知。又称、自老官屯攻剿前进。沿途安台。虽据额勒登额咨称、酌量留兵。但进剿兵。未便多分。请于附近永昌之提标大理城守营。调兵一千名。再于附近腾越之缅箐黄林冈原驻防兵内。酌拨安台。又批。好。但云南绿旗兵。逃遁成习。若有私逃者。一名不可漏网。此事惟汝是问。上次逃者几名。获者几名。即速奏来　　

○己未。上诣皇太后宫问安　　

○幸瀛台　　

○庚申。谕军机大臣等、前以各省驻防绿营。俱有生息银两。为兵丁等红白赏恤之用。虽事属久行终非政体所应有。曾令督抚等。各就本省情形。酌量筹画。以次抽拨停止。乃自二十四年降旨以后。驻防兵丁、惟保定、河南、太原、三处。绿营兵丁、惟直隶、河南、江西、山西、陕西、五处。业经议停。其余现在生息者尚多。即如江南一省。虽以裁粮充赏。而城工未毕。生息犹在暂留。亦宜一体尽彻。今查核已停各省中。或以裁兵扣饷。作为赏恤。或以朋扣马价。及盐当规礼充拨。办理均有端绪。其未停各处。岂必竟无别款可以通融调剂。正当详悉措置。使恩赏有资。而此等生息名目。一切蠲除。于营伍体制。并为允协。著即传谕将军、督抚等、是否尚有兵粮可裁。及有无别款可以动用经理。使此项银两通行永停之处。悉心详议。据实奏闻　　

○又谕、据明瑞奏称、大兵抵臼小地方。莽喀察等。率兵袭贼营。杀贼六十九名生擒五名。获其马匹器械等语。侍卫官员兵丁等、遇贼剿杀。殊属可嘉。看来我满洲官兵。各自奋勉。从此即可蒇功告捷。莽喀察。著赏给副都统职衔。赏戴花翎之斗济勒图。即授为三等侍卫。赏戴蓝翎之克木讷克。即授为蓝翎侍卫。其赏戴花翎哈勒察、蓝翎侍卫巴雅尔、亦授为三等侍卫。此时伊等已抵何处。情形若何之处。得便即行速奏。发去花翎十枝。蓝翎二十枝。交明瑞、奖赏奋勉官兵　　

○吏部议覆、调任河南布政使佛德奏称、向例。直隶州要缺。不准同知调补。查直隶州、同知、品级相符。请嗣后直隶州缺出。现任同知内、有才具出众者。准其一体调补。应如所请。直隶州缺出。无现任知州。知县。升调之员。准其于同知曾任州县正印内。调补。从之　　

○是月。江南河道总督李宏奏、寿州正阳关。为淮河关键。查淮水发源于河南桐柏。经信阳。光州。固始。霍邱。颍上。以达正阳。千有余里。其间所挟支水。至正阳关合而东注。该关水志。设立三官庙石岸。考验水痕。今年所报消长。与下游所以不符者。缘正阳以下。尚有沙河一道。东西肥河二道。又迤至硖石山下。有洱河、洛河、天河、芡河、俱入于淮。至怀远县之荆山、涂山、两山夹峙。淮出其中。经凤阳县之临淮镇。又有涡河、澥河、东濠、西濠、及沱、浍、潼、漴、诸水。俱汇淮而入洪湖。故有时上游报长数尺。而正阳以下支水未涨。下游长水固亦无多。有时上游久已报消。而正阳以下支水涨发。下游仍然加长也。请于荆山涂山之间。添设志椿一处。饬令怀远县于大汛时探报。以验沙、肥、洱、洛、诸水之长落。于临淮镇添设志桩一处。饬令该管巡检探报。以验涡、濠、诸水之长消。再合以正阳所报。权其消息。下游自易宣防。谨绘图呈览得旨、甚好。知道了。图留览　　

○安徽巡抚冯钤奏、据和州知州详报、在陈桥洲大江中间、拏获海口沙船一只。装载私盐。讯据各犯供称系由关东锦州二岛口私运。由海口进通州。直抵和州。查海船出口。例将船户。水手。姓名籍贯。开载照单。以备各口查验。今该犯等结夥多人。越海私贩。保无为匪不法情事。除一面提解各犯到省严讯外。并查取各口失察职名。分别核参。得旨、知道了。又批。严审定拟。至失察各口。更不宜轻纵。应会该督者。会商严办　　

○山东巡抚李清时、以患病奏请解任。并称将东抚印务。暂交藩司梁翥鸿代理。得旨、何必解任。宽心调理。若寻常细事。藩司原可代理也。今若何。速奏来　　

○山西按察使尹嘉铨、奏请陛见。得旨、不必来。一切尽心秉公。不可入沽名之习。则足胜任矣。勉之。戒之　　

○陕甘总督吴达善奏、哈密为新疆总汇之区。一切过往差马。并军台马匹。岁需料豆。向由安西府属渊泉各县运供。每年约计六千余石。除采买豆价外。岁需运脚银二万五千余两。查哈密节年豆料。每石需银五六两不等。今岁收成丰稔。现据哈密厅详报。每豆一石。需价银三两三钱。乘时收买。媒免渊泉等县运转之劳。运脚亦可全省。请动支藩库银两。饬发该厅。采买贮用。得旨、如所议行　　

○四川总督阿尔泰奏、赴滇兵马。经由宁远府属。地势崎岖。前饬各处修造桥道。查验俱极稳固。该地山多田少。臣将近水旱地。令其设法改种稻田。其山角隙地。垦种杂粮不能布种处所。令种茶椒桑麻。该处系属苗疆。城垣最要。查勘新修物料。坚实可久。再雅州所属铜铅厂。频年不敷鼓铸。臣相度情形。恐有透漏。遴委丞倅等员监察。并于运铜出山路口。设卡盘查。复将经过府县仓库钱粮查验。均无亏那情弊。得旨、览奏俱悉。卿亦年老矣。如此往来奔走。曾劳苦否。

大清高宗法天隆运至诚先觉体元立极敷文奋武孝慈神圣纯皇帝实录卷之七百九十九　　

大清高宗法天隆运至诚先觉体元立极敷文奋武孝慈神圣纯皇帝实录卷之八百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。十二月。辛酉朔。谕军机大臣等、前据额尔景额具奏、分兵自猛密一路前进。于龙泉地方。生擒谍贼审讯等语。迄今半月有余并无摺奏。额尔景额前进。距为膊子山老官屯不远。谅不日即可抵阿瓦城。伊等到彼情形。何以不行具奏。朕深为廑念。昨据明瑞奏称、自木邦前进不设台站。派兵递送事件。朕节经降旨。令珠鲁讷由留驻木邦兵内派千余名。接应设台。额尔景额。一路如何驰递事件。亦宜与明瑞豫为熟筹。乃明瑞将木邦以外驰递之事具奏。而额尔景额并未筹及。又许久亦未奏事。朕已降旨鄂宁。令其亦照木邦一路办理。至明瑞自木邦前进抵臼小地方。攻取贼匪隘口营垒。令官兵分头登两面山峰。攀缘凭高而下。贼匪措手不及。攻破营垒。所办深为得力。著传谕额尔景额。攻取隘口。亦应照此办理。再发去花翎十枝。蓝翎二十枝。交鄂宁遣官兵送交额尔景额。秉公赏给奋勉官兵。以示鼓励。此时伊至何处。事体若何之处。奉到此旨。即速奏闻　　

○壬戌。上御乾清门听政　　

○诣皇太后宫问安　　

○命刑部右侍郎蔡新、提督直隶学政　　

○以詹事汪廷玙、为内阁学士。兼礼部侍郎。宗人府府丞傅为詝、为左副都御史　　

○以署礼部侍郎德福、署正蓝旗满洲副都统　　

○癸亥。谕、礼部议覆福建海澄县寿民甘靖百岁请旌一疏。此件于本年七月内。即交部议。部中岂无定限。何以至今始行题覆。稽察各处。又何以漫无查核。著该衙门即将缘由明白回奏　　

○谕军机大臣等、据舒赫德等审拟桃源县民林凤鸣、控告该县狄如焕、藉差苛歛一案。实系毫无指实。妄行控愬等语。此案既系林凤鸣藉端诬告。自应按律究治。即在外照拟完结毋庸另行报部。至所请狄如焕等交部议处。及该管上司失察处分。俱著宽免。将此传谕知之　　

○甲子。谕、据熊学鹏奏、天台县逆犯齐周华。党恶狂悖。按律定拟。并称该犯系原任时郎齐召南堂兄。一并参奏请旨等语齐召南。身为侍郎。见近族有此逆犯。何以并不据实奏闻。齐召南著来京候旨　　

○兵部奏、本年军政届期。谨将武职大臣、提督各员、开列进呈。得旨、广东碣石镇总兵欧阳每、年力衰迈。著以原品休致广东右翼总兵编柱、四川川北镇总兵常保住、著来京候旨另用。福建金门水师总兵杨元超、广东左翼总兵陈应钟、著来京陛见。余俱著照旧供职　　

○乙丑。上诣皇太后宫问安　　

