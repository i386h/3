<!-- { "loadSidebar": true } -->
○又谕、陈遵等、此次姑准记名。看来伊等清语。仅止温习履历。问及他语。俱不能奏对。伊等虽系汉军。究系旗人。自应熟习清语。该将军大臣等、所司何事。著谕该将军等。嗣后引见人员。朕不独履历是问。伊等知朕问及何语耶。若仍不能奏对。朕将不能清语之人。不准列入保举。且惟该管大臣是问。　　

○又谕、黑龙江、宁古塔、吉林乌喇等处。若概将罪人发遣。则该处聚集匪类多人。恐本地之人。渐染恶习。有关风俗。朕意嗣后如满洲有犯法应发遣者。仍发黑龙江等处外。其汉人犯发遣之罪者。应改发于各省烟瘴地方。著总理事务王大臣、会同刑部议奏。　　

○以太常寺少卿雅尔呼达、为太常寺卿。　　

○户部奏、关领俸禄。例称十二月十五日。大档过部。新放佐领世职等官。准于开印后、造册补领春季俸禄。而新放别项人员。及缘事开复者。并未议及。且六月十五以后。新放一切官员。俱未准其赶领秋季俸禄。请嗣后大档过部。新放人员。无原任俸饷可支。春季在正月三十日以前。秋季在七月三十日以前。补放者。俱准补造册档。送部赶领。再缘事开复之员。如在正月三十日、以及七月三十日以前者。亦照此例。一体赶领。从之。　　

○戊辰。上御养心殿、阅殿试进呈卷。召读卷官入。谕曰。卿等所拟第一卷内。有耕耤之典句。朕未曾耕耤。此句不切。可置第二。取所拟第六卷为第一。命拆视之。是金德瑛、浙江人。上问读卷诸臣曰。前科状元、是何处人。刑部侍郎励宗万奏曰。是陈倓、江南人。命拆第二卷。是黄孙懋、山东人。上曰。山东从前曾有鼎甲否。户部侍郎李绂奏曰。顺治丙戌科状元傅以渐。康熙辛丑科状元邓钟岳。俱山东人。拆第三卷。是秦蕙田、江南人。其余诸卷。上一一取定。命大学士鄂尔泰填写。谕曰。近来士子。于散体古文。俱不甚留心。至会试中式之后。方读天人三策以应试耳。然风檐寸晷。得此殊亦不易。朕自幼学为古文。所以一见知其优劣。作文之道。以气为主。气厚则文自佳。至于琢饰字句。不过一时美丽。气味未能深厚也。譬诸松柏。经冬不凋。唯其气厚。是以能久。水陆草木之花。当其初开时。非不鲜艳可悦。然而不能经久者。以其气薄也。朕以为文章之道。亦复如是。又谕诸臣曰。朕即位以来。不曾召尔等入见者。非朕懒于接见臣工。不加训勉也。天下之达尊有三。朕之爵则居天子之位。论德与齿。不及我皇考。皇考才识卓越。历练政事。已数十年。凡训教臣工者。至周至悉。今朕所用之人。皆皇考所用之人。尔等如能敬念皇考之训辞。朕亦何容再为告诫。但朕冲年践阼。即位已经半载。从未见诸臣有直言朕过。岂朕所行之事。悉能上合天理。下协人情与。嗣后务须直言无隐。朕不欲特召尔等。故于今日读卷时。为尔等言之。又谕、近来各省督抚奏章。俱欲迎合朕意。诸事从宽。夫宽则得众。未尝不善。但此时请用宽之督抚。即前日请用严之督抚也。前后异辙。俱属揣摩。总不肯就事论事。此朕所不取者。又谕、都察院左都御史福敏等曰。朕闻各省被参人员。在尔衙门具呈者甚多。办理颇难。夫参革之员。许其呈诉者。惟恐下有冤抑难伸之处。或其中不无可用之才。基不可长刁风而开侥幸之门也。尔等须慎加分别。果系事属因公。审无赃私者。验看其才力可用。奏闻引见。其因私事被参。或审有赃罪者。不得准理。至阶级崇卑。亦宜定有界限。文官自知县以上。武官自守备以上。方许查奏。其佐杂微员。不得妄行呈诉。谕毕。诣臣捧卷退出。　　

○赏尚书房行走翰林任启运、余栋、雷鋐、官房居住。　　

○免河南郑州、临河、等地方。雍正十三年额赋。及湖南沅州。雍正十三年应徵耗羡、有差。　　

○礼部议准顺天学政钱陈群奏称、童生覆试论题。请将小学与孝经兼出。从之。　　

○己巳。赐一甲金德瑛、黄孙懋、秦蕙田、三人。进士及第。二甲蔡新等、九十人。进士出身。三甲兴泰等、二百五十一人。同进士出身。　　

○庚午。总理事务王大臣议覆、工部尚书来保奏、满洲人员。补用绿旗将弁员缺。与绿旗各官。控制北边。酌量训练。彼此相资。实于地方大有裨益。酌议自山海关、以至杀虎口。自杀虎口以西、至保德州。并古北、宣化、大同、所属地方。俱系沿边关隘。近京要地。所有副参游都守一百三十三缺。请以三分留与绿旗补用。以七分给与满员补用。其应用绿旗者。照例推补。应用汉员者。按满员品级对品擢用。如副将缺出。以头等侍卫。王府长史。前锋参领。护军参领。八旗参领。步军总尉。一品二品世职等官调补。参将游击缺出。以二等侍卫。前锋侍卫。各营副参领。佐领。步军副尉。三品世职等官调补。都司缺出。以三等侍卫。步军副尉。步军校。四品世职等官调补。守备缺出。以蓝翎侍卫。前锋校。护军校。骁骑校。亲军校。五品世职等官调补。兵部遇有缺出。行文领侍卫内大臣。銮仪卫。八旗都统。前锋统领。护军统领。火器营步军统领等官。拣选送部引见补授。补用之后。俱以五年为满。熟谙营伍。人地相宜者。准该督提以各该处应升之缺递补。其余咨部。转咨该旗。遇有该员原官应升缺出。先尽该员升补。应由该旗具奏者。该旗请旨补用。应由兵部具奏者。兵部请旨补用。如副将俸满。应以步军总尉、城守尉、协领等缺补用。参游俸满。应以前锋参领、护军参领、八旗参领等缺补用。都司俸满。应以前锋侍卫、各营副参领、步军副尉、佐领、及各省防守尉等缺补用。守备俸满。应以步军校、五品防御等缺补用。所遗绿旗将备员缺。行文该旗。照例咨取满员补用。再副将系从二品。步军总尉、城守尉、协领、俱系正三品。其由副将补用步军总尉等官者。应给与从二品项带俸禄。遇有应升缺出。与京官一体较俸。开列具题。从之。　　

○宗人府议奏、镶蓝旗满洲都统丰盛额条奏、闲散觉罗等、遇有红白事出。俱加恩赏银两。觉罗较之宗室。虽曰有间。究非常人可比。请照护军校、骁骑校、前锋护军、茶膳房拜唐阿、城门吏、各部院笔帖式之例。酌量加增。红事赏银二十两。白事赏银三十两。此项赏银。亦照宗室之例。著该旗将其本生年月日时。开写保送。到臣衙门。以便稽查。年终同恩赏宗室银两。一并汇题。但此项恩赏银两。亦不可不拟定章程。七品以下官员。至闲散觉罗。准其支领。曾任侍卫官员。告退之闲散觉罗。亦准支领。其觉罗骁骑校、护军校、虽系六品官。但系支食钱粮。亦准支领。子以下、六品官员以上、及现任大臣官员侍卫等、不准支领。自觉罗大臣以下。闲散觉罗以上。获罪至监禁者。不准支领。命下之日。颁行八旗。一体遵行。从之。　　

○礼部遵旨详议、清厘僧道之法。莫善于给度牒。而给度牒之法。必尽令其恪守清净。请令顺天府、奉天府、直省督抚、转饬该地方官。于文到三月内。将各戒僧、全真道士、年貌籍贯。焚修处所。清查造册。取具印结。申送汇齐到部。发给度牒。转饬地方官。当堂给发。各僧道收执。遇有事故。追出汇缴。嗣从情愿出家之人。必请给度牒。方准簪剃受戒。如有借名影射。及私行出家者。查出治罪。至于应付僧人。令地方官一体、给与度牒。若不愿受戒者。即行勒令还俗。其中老迈残疾。既难受戒。又难还俗者。查实给与度牒。看守寺庙。以终天年。又如深山僻壤。不能远出受戒。及俗家并无可归者。亦姑给与度牒。仍另行注册。永不许招受生徒。至清微正一道士。除龙虎山上清宫。由真人给与印照。各直省清微灵宝道士。仍给部照。毋庸给牒外。火居道士。俱令还俗。其年老不能还俗者。亦暂给部照。永不许招受生徒。又尼僧、亦应照僧道之例。愿还俗者。听其还俗。不能还俗者。亦暂给度牒。永不许招受年少生徒。嗣后妇女。必年逾四十。方准出家。年少者、严行禁止。从之。　　

○予故河南河北镇总兵胡杰、赠恤如例。　　

○以江西盐驿道阎尧熙、为湖北按察使。　　

○辛未。署湖北巡抚吴应棻奏请、雍正三年分、汉阳、均州、等十州县。民垦旱地。雍正七年分、蕲、黄、松滋、恩施、等四州县卫。民垦水田。共一百五十顷三亩九分零。应于雍正十三年升科。下部知之。　　

○以原任湖北布政使李世倬、为通政使司右通政。　　

○壬申。定边大将军庆复奏、副将军常德、参赞大臣伯伊勒慎、患病。俱调回京。授王常、海澜、为参赞大臣。协同副将军额驸策凌办事。王常、海澜、每人赏银二千两。　　

○以右通政高其倬、为湖北巡抚。暂署湖南巡抚印务。　　

○癸酉。上诣皇太后宫问安。　　

○赐从征九股逆苗阵亡副将加赠右都督杨馥、守备罗资衮、蒋秉忠、高本阳、何英、千总杨汉飞、贺云龙、顾锦、尹成熙、刘上仁、黄招贤、苏成凤、秦登魁、西堡司土司温宽、把总高腾凤、李琼、乐禹、谢景云、王允武、刘凤临、徐三锡、唐起凤、王朝杰、关志杰、祭葬如例。　　

○镶白旗汉军都统贝勒允祜奏、原任提督何祥书名下。拖欠军需米价银一万二千九百两零。逾限不完。应交部照例定拟治罪。得旨。不必交部。将伊子何永升等俸禄钱粮坐扣补还。何祥书如果实心效力。居官好。朕将伊应完银两宽免。亦未可定。若不黾勉效力。居官不好。必照该都统等所奏。将伊交部治罪。此旨、著晓谕何祥书知之。　　

○甲戌。总理事务王大臣议、稽察归化城军需工科掌印给事中永泰条奏。一、归化旧城。修整完固。于城东门外。紧接旧城。筑一新城。新旧两城。搭盖营房。连为犄角。声势相援。便于呼应。一、右卫驻防兵丁。不宜迁移。镇守仍照旧制。庶于地方有益。一、归化城一带地亩。不便改为民种升科。得旨。筑城开垦事件。交通智总管办理。俟城工告竣之时。先派家选兵二千名。热河兵一千名。前往驻防。其家选兵照八旗另记档案人例。另记档案。将来补授骁骑校等微职。不可用至大员。右卫兵丁。暂行停止迁移。仍著在本处驻防。归化城周围田地。悉行开垦。俟积谷充裕之时。于京城八旗闲散满洲内。将情愿者。挑派三千名。以为新城驻防兵丁。其钱粮家口米石。及拴养马匹。俱著照热河兵家选兵例。右卫兵丁。既停止迁移。将军副都统笔帖式等。俱仍驻本处。新城著设将军一员。副都统二员。俟应行派往之时。著该部再行请旨具奏。笔帖式著照例补放遣往。　　

