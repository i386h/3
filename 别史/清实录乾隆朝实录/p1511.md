<!-- { "loadSidebar": true } -->
○谕军机大臣等、吴达善所奏、崔应阶之子原任县丞崔琇赎罪一摺。甚属非是。已于摺内批示矣。崔琇擅动驿递。虽罪所应得。而事属因公又遇恩诏捐赎尚在可行。但摺内谓驰递家书。原因承办军需那用库项。不得开销。急求弥补云云。则谬戾已极。西路办理军需。一切动支公帑。并不派累一人。且督抚官员之格外赏给米粮草束。以及运脚价值之节次加增。中外臣民。谁不共知共见该员一微未之人。安得独有偏累试问微员若此则凡州县同知道府以上。司事挽输者。皆当作何承办耶。督抚等有稽查核实之责。使属员托名乾没而不为之省。所司何事。否则明知不问。岂非有意通同侵蚀耶。即使崔琇自为宽假之词。希图耸听。吴达善即当严行饬驳。乃竟据以入告。而又代为原情。竟不惜以国家军储实政。任意诬蔑。且至诬人诬已而不知。其居心又何等耶。至摺内请将崔琇留甘差委。俟三年无过。题请录用。尤属诞妄之极。更无可置论矣。除崔琇之父崔应阶、现任藩司。并不据实自奏。已另行传旨申饬。吴达善、向来似属稍知事体之人。何昏愦糊涂至此。朕实不解。著传旨严行申饬。　　

○又谕曰、吴达善所奏、崔应阶之子原任县丞崔琇、捐银赎罪一摺。甚属非是。已传旨严行申饬矣。崔琇以擅动驿马。驰递家书。问拟杖徒。遇恩诏减等。照例援赎。尚属可行。但崔应阶身任藩司。并无不得自行陈奏之例。乃转遣伊次子。向吴达善具呈。已属有意取巧况呈内又将承办军需。那用库银。不能开销因用驿马递书为词。岂欲为伊子宽解罪名。而竟可诬蔑国家办理军需之实政也。军兴动用。丝毫皆出公帑。并不派累一人。且督抚官员之赏项粮草。运价之加增。中外无不共晓。崔琇仅以微员。藉口赔累。不知他人皆作何办理。而督抚等又作何乾没乎。崔应阶于伊子之事。岂得委为不知而任其乖谬若此。居心甚不可问。崔应阶、著传旨申饬。　　

○又谕曰、成衮扎布、奉到命车布登扎布富德领兵二千。办理乌梁海被掠谕旨。将现在应调官兵。及牧群马匹。酌议具奏。所办尚是。但此事朕屡有明谕。必将贼人部落。查询确实。始可进兵。至所奏牧群马五千余匹驼九百余只。牛羊计二万余。而杜尔伯特乌梁海等。俱各有乘骑。不过酌量赏赉。则军需甚为足用。此时惟加意牧放。以候额尔克沙喇等实信。即作速奏闻。　　

○又谕、据五吉等奏哈密办事道员文绶、游击陈尚勋都司萨灵阿州同张春、俱实心奋勉署防御骁骑校双明署笔帖式马甲伊本泰、领催瑚纳、前锋三多领催马玉、马甲诺尔布等、俱勤慎无误等语。文绶著加恩交部议叙。仍著军机处记名。陈尚勋、萨灵阿、张春、著该督记名。以应升之缺补用署防御雔□双明、著准其实授。伊本泰瑚纳、著赏给骁骑校职衔遇缺即补。三多、马玉、交该将军以应升之缺补用。诺尔布、既系开户。不便补授旗缺。著以绿旗把总用。　　

○晋封喀尔喀公品级三都布多尔济、为辅国公。　　

○壬子。享太庙。遣諴亲王允秘恭代行礼。　　

○遣官祭太岁之神。　　

○召大学士、及内廷翰林等茶宴。以新正重华宫锡宴联句。　　

○谕军机大臣等、鄂弼覆奏、民人薛谦控告被灾不赈一案。摺内有现在奉到谕旨。会同胡宝瑔从严办理等语此严字甚属含糊。不知所指此事方在查办之初。其间曲直未判。如果查明州县被灾之处。实有匿报漏赈情事。则薛谦不但所控不虚。且抱向隅之痛。是应严办者。殃民之地方官也。若办赈并无匿漏。而部民刁讦多事则有司横被挟持。何以复居民上。是应严办者。捏词诬控之刁民也。乃端绪并未剖白。而遽曰从严。其从严者为地方官乎。为刁民乎。匪独措词毫无黑白。突如其来。且使天下庸愚无识者见之。不以为惩创玩视民瘼之有司而以为厌恶远道告灾之百姓。岂非此一言冒昧之所致乎。即如从前河南夏邑等处。有匿灾不报之事。朕即派观音保前往勘明。将该抚图勒炳阿等、分别治罪。朕于拯灾恤民一节。从不肯丝毫颟顸了事。此案不即将薛谦交部。而令胡宝瑔等会查明确。朕之并无成见。亦可以自信。可以共信矣。鄂弼文义不深。徒用幕宾书吏习套之词。遂致率混若此。朕初不以字句细故责人。但既看出。且其中甚有关系。而鄂弼又系初任。不得不明白训示。俾该抚向后一切。知所遵循检点。悉心妥办。方克副朕造就期望之意。已于摺内改正。著将此详悉传谕知之。　　

○癸丑。世祖章皇帝忌辰。遣官祭孝陵。　　

○上诣皇太后宫问安。　　

○谕、前已降旨。加增米石。于五城分厂煮赈。现在时届春融。而贫民就食者尚多。著再加恩。于内城新设各厂内。每日加给米一石。俾得宽裕煮赈。仍著原派在厂各员。妥协经理。务使群黎均沾实惠。　　

○谕军机大臣等、据努三等奏、遵旨于十二月十二日起程赴京。并咨明舒赫德、阿里衮等语。著传谕舒赫德等、努三既遵旨来京。而搜捕玛哈沁一事。又正当春令。著派丰讷亨、于索伦蒙古兵内。挑选堪胜营总一员。及努三所留厄鲁特向导等。办给马匹口粮。前往阿勒坦和硕等处。搜捕戕害德舒贼人务期弋获。一举廓清。方为妥协。其兵丁即就近调拨。努三奏叙之向导锡喇库本、恩克勒德克、孟克津、既属效力。著将其家口一并送京。　　

○又谕曰、努三等奏称、察哈尔正黄旗原任佐领署营总鄂。勒哲依图、因管台时。兵丁遗失所送事件。革职效力。今伊解送阿克苏羊只。搜捕玛哈沁。甚属奋勉。从前曾随兆惠、在济尔哈朗突围等语。鄂勒哲依图、著加恩复还原职。　　

○又谕曰、纳世通奏、现在军务告竣。阿克苏、库车、喀喇沙尔、辟展、巴里坤、哈密等处。俱有承办军需。应至肃州销算。但阿克苏等处相隔甚远。往返查核。未免致劳台站。请将各处承办钱粮之章京、笔帖式、及地方官、书吏等。派出数人。携带册档。往肃州军需局核对登答等语。著照所请。交各该处办事大臣。即派员赴肃州销算。仍著该督、于道府内酌派一员。专司办理。　　

○甲寅。谕军机大臣等、昨谕舒赫德等、派丰讷亨领兵。于阿勒坦和硕等处。搜捕戕害德舒贼人。今思阿桂、伊柱。虽派办护送回人。前往伊犁屯田。尚需时日。著先派官兵五百名。同丰讷亨等搜捕玛哈沁。务宜协心奋勉。以清方域。若该处马匹不足。即著五吉、于巴里坤牧群内、拣选二三千匹。亲行送往阿克苏。以备军需。　　

○乙卯。上诣大高殿行礼。　　

○霍罕额尔德尼伯克使臣陀克塔玛特、齐哩克卓尔玛特使臣呼达呼里等至京上御乾清宫。陀克塔玛特等行礼。命坐赐茶。召至御座前。亲加慰问。　　

○丙辰。巴达克山素勒坦沙使臣额穆尔伯克、巴图尔伯克、博罗尔沙呼沙默特使臣沙伯克等、至京。上御乾清宫。额穆尔伯克等行礼。命坐赐茶。召至御座前。亲加慰问。　　

○上幸丰泽园。御大幄次。赐霍罕、巴达克山、齐哩克、博罗尔、诸部使臣宴。二品以上文武大臣皆与。　　

○定边将军兆惠等、函送逆回霍集占首级。并俘酋扪多索丕等至京。兵部率原解官兵。押俘由长安右门入。进天安右门。至太庙街门外。北向跪。告祭大臣进太庙行礼毕。兵部率原解官兵。押俘至社稷街门外。令俘仍向北跪。告祭行礼如仪。　　

○丁巳。上御午门楼。王公百官朝服侍班。铙歌大乐、金鼓全作。兵部堂官、以俘酋扪多索丕等、跪奏请旨。命交刑部。刑部堂官跪领旨。押俘出天安右门。王公百官行庆贺礼。寻命悬霍集占首级于通衢。宥俘酋扪多索丕等。　　

○上幸丰泽园。御大幄次。赐蒙古王贝勒额驸台吉、及霍罕、巴达克山、齐哩克、博罗尔、诸部使臣等宴。　　

○谕军机大臣等、刑部查审察哈尔请领切牌一案。供出兵部武库司书吏茹胜谦。得受赇银。提讯该犯。已于上年十一月内逃走。现据该犯同寓族叔茹济苍供称。茹胜谦伯母胡氏。在镇江府城居住。可以投奔。并伊弟茹元、分发湖南试用吏目。茹胜谦之父茹栻、同在任所。及原籍浙江山阴县桃园村地方。三处皆可踪迹等语。蠹吏因事得赃。一闻发觉。辄冀潜逃漏网。最为恶劣。著传谕各该抚等、立即密饬地方官。严拏务获。解部治罪。毋得仅照寻常通缉之案。虚应故事。俾得迁延兔脱。自取咎戾也。仍即速行奏闻。　　

○戊午。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园　　

○己未上奉皇太后幸山高水长。至乙丑皆如之。　　

○布噜特阿济。比使臣锡喇噶斯等、至京。上御勤政殿。锡喇噶斯等行礼。召至御座前。亲加慰问。　　

○御山高水长大幄次。赐蒙古王贝勒额驸台吉及霍罕、巴达克山、齐哩克、博罗尔、布噜特诸部使臣等宴。　　

○庚申。上奉皇太后幸同乐园。侍早晚膳。至癸酉、皆如之。　　

○御奉三无私殿。赐皇子诸王等宴。　　

○谕军机大臣等、阿里衮久在军营。著派新柱、驰驿前往更换。俟到日、阿里衮将一应事务。明白交代。即驰驿回京。　　

○又谕、据周人骥奏、各省流寓民人。入川者甚多。请设法限制等因一摺。此所谓知其一。不知其二也。国家承平日久。生齿繁庶。小民自量本籍生计难以自资。不得不就他处营生糊口。此乃情理之常。岂有自舍其乡里田庐而乐为远徙者。地方官本无庸强为限制。若其中遇有生事为匪之人。则在随时严行查禁。不得以一二败类潜踪。遂尔因噎废食。今日户口日增。而各省田土不过如此。不能增益。正宜思所以流通。以养无藉贫民。即如现在古北口外。内地民人前往耕种者。不下数十万户。此孰非去其故土者。然口外种地者。衣食渐多饶裕。固难执一而论也。西陲平定。疆宇式廓。辟展、乌噜木齐等处在在屯田。而客民之力作贸易于彼者。日渐加增。将来地利愈开。各省之人。将不招自集。其于惠养生民。甚为有益。若如周人骥所奏。有司设法禁止。不但有拂人性。且恐转滋事端否则徒为增设科条。而日久又成故事。封疆大吏当通达大体。顺民情所便安。随宜体察倘有流为盗贼。如川省啯匪之类。则实力惩治。毋使养奸贻累。既不绝小民觅食之路。又可清闾阎盗贼之源。斯两得之。著将此传谕湖广、江西、四川、各督抚。令其妥协办理。　　

