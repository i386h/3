<!-- { "loadSidebar": true } -->
○遣官祭黑龙潭、昭灵沛泽龙王之神。玉泉山、惠济慈佑龙王之神。　　

○谕、向例各省乡试。巡抚入闱监临。而藩臬二司。则充提调监试之任。后以藩臬为通省钱谷刑名总汇。改用道员。而巡抚之监临如故。所以重试典也。但巡抚膺封疆之寄。职守綦重。其督抚同城者。尚有总督可以综理。若专系巡抚驻劄省分。及虽与总督同城。而该督因事他出。则止巡抚一人在省。循例入闱。于地方不足以示弹压。嗣后此等省分。应于藩臬二司内、酌委一员入闱监临。巡抚于三场点名时。仍督同藩臬搜查。则宾兴大典。既为严密。而封疆专寄。亦昭慎重矣。　　

○谕军机大臣等。潘思榘所奏、台湾彰化县、生番骚扰村庄、杀死兵民一摺。称镇臣马负书、正由该处巡查。已经回郡。作何料理。未据札闻等语。生番性与人殊。实同禽兽。戕杀亦所常有。况因熟番占地起衅。尚非无端骚动。但应随宜办理。申明法律。示以国威。令嗣后熟番不敢滋事生番不致逞凶。方为得体。马负书既在该处巡查。乃置若罔闻。遽行回郡。将使民番、谓大员尚且如此退缩畏避。必致肆无忌惮。恣行仇杀。其所为巡查者何事。著传谕喀尔吉善、潘思榘、令其将作何妥协办理、留心弹压之处。速行议奏。其马负书是否有临事退缩情形。抑或因已调狼山。急思离镇。希图草率了事。俱著喀尔吉善等、秉公详悉查明。据实具奏。寻奏、细察此次凶番残杀兵民。其为因奸民占种番地。熟番逞凶焚杀。已无疑义。乃该郡文武禀报。犹以事出生番为言。与提臣查覆情形迥异。始终欲以生番焚杀、掩其致衅之由。且听信通事张达京、诡言嫁祸。粉饰欺朦。参请严办。以重海疆。得旨、甚得办理机宜。　　

○又谕、据潘思榘所奏、查办传钞伪稿之僧人亦蕃等一案。虽属遵照传谕梗概。分别办理。但此等传钞传看之人。情罪各有重轻。而所以必加根究者。重在务得首先捏造之人。恐其漏网耳。既经质明。不过传钞传看。自应随时完结。何必悉行羁候。必待开印后、始予发落耶。嗣后务遵屡次传谕之旨。凡有拏获传钞人犯。但经质对明白。即按其情罪、发落释放。不必概行拘系。更不可辗转周折。归于无著。其传谕潘思榘知之。　　

○又谕曰。阿思哈奏晋省鼓铸停炉缘由一摺。虽据称现在所铸钱文。可敷三四年搭放兵饷接济之用。不致一时缺乏等语。但钱文为民间日用必需。晋省现在开炉鼓铸。虽刘光晟捐办铜觔。已经用完。自宜即行设法采办。源源接铸。以资民用。若遽将炉座停歇。工匠彻散。不独钱价渐昂。于闾阎生计无益。即如阿思哈所奏、现在商酌复铸。将来设局开炉。未免又多一番糜费。晋省殷实之户、多于他省。或动官项。俾其领价承办。陆续运局应用。则所铸钱文充裕。兵饷得以应期搭放。市价自必日就平减。其应如何定以官价、遴选殷实之人。具领承办之处。著传谕阿思哈、令其速行办理。　　

○乙巳。上诣畅春园、问皇太后安。　　

○遣官祭历代帝王庙。　　

○谕、朕闻外祖母溘逝。深为轸悼。著四阿哥前往致奠。加恩赏银五千两、办理丧事。东四旗大臣、俱令往吊。发引之日。亦著往送。　　

○谕军机大臣等。永春州孙奋等、挟讐竖旗一案。前据喀尔吉善奏报、系于正月初十日在浙拜发。潘思榘近在闽省。得信甚早。即有应行确查之处。何以直至正月十七日、始行缮摺具奏。其到京日期。较之喀尔吉善所奏。竟迟半月有余。且其奏内、虽称查办情由。亦不过与喀尔吉善所奏相同。督抚奏报地方事务。岂可如此迟延。殊非留心办事之道。再所奏海关税课二摺。一系十五年分盈余数目。遵照部驳、声明奏报。一系十六年盈余比较数目。而语多牵混。其于分别年分之处。亦殊未明晰。著一并传旨申饬。　　

○礼部奏、教职俸满保题。仍照六年旧例。其年力就衰者。定为三年澄汰。又拔贡本求得人。无取备数。若不得才品兼优之士。不必尽求足额。庶得真才。从之。　　

○查仓。科道赫庆等奏、查禄米等五仓。官厅与米廒相距里许。请将监督二员内、派拨一员。在廒口亲监支放。又京仓向设都统御史专司稽察。除有旗务城差、不能常川赴仓外轮流查察、以期周密。又残廒易滋侵盗。请由都统等封识。放米时、验封然后启钥得旨允行。　　

○丙午。上诣畅春园、问皇太后安。　　

○遣官祭昭忠祠。　　

○谕、官兵步射平常。经朕诫谕数次。今日前锋统领、护军统领、带领引见人内。竟有射不及的、半涂落地者。该管大臣、何竟漫不为事。殊属非是。著将前锋统领嵩椿、护军统领清保、舒灵阿、搭拉玛善、努三、恒禄、交该部察议。　　

○吏部议准、云南巡抚爱必达、奏称严寄籍之例。请敕直隶督臣、及顺天府尹、严饬大、宛、二县、及近京州县。无论正印佐杂。如非实系土著。并无房产亲族可凭。即属诡寄混冒之人。应令改正的实籍贯。不得滥行结送。庶诡冒可除。遇应追之案。原籍不致以并无其人诿谢。从之。　　

○兵部议准、湖北巡抚恒文、奏请湖北、陕西、福建、云南、江南等省。考试武举外场。若督抚均系汉员。仍遵定例、咨调提镇公同较阅。倘提镇驻劄路远。或因公他出。即派委副将一员代办。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八

大清高宗法天隆运至诚先觉体元立极敷文奋武孝慈神圣纯皇帝实录卷之四百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。二月。戊申。上诣畅春园、问皇太后安。　　

○谕曰。将军阿兰泰疏称、副都统雅图、上年合围一月。止获生鹿一只。此次前往。数日内即获八十余只。是前次雅图、及随往营总等官、草草合围。不力可知。官员等查、明另参外。请将雅图交部议处等语。去年雅图于祭祀生鹿。止得一只。朕曾降旨切责。令伊再往。数日内即得八十余只。尚属知过奋勉。雅图交部察议。其官员等另行参奏之处。著施恩宽免。　　

○军机大臣等奏。臣等面奏谕旨。向来八旗甲米。俱按四季支放。放完后。去下届放米尚远。铺户乘机囤积。米价渐昂。若将甲米陆续支放。俾源源接济。殊有裨益。但就一季中。再分次支放。未免纷繁。其应如何指定旗色、按月轮放之处。著妥议具奏。钦此。臣等伏思八旗支放甲米。向有定期。开仓日米多。市价平减。奸商乘机囤积。放完后米少。擡价居奇。以致日长。今蒙谕按月轮放。俾源源接济。粮价自无时落时长之虞。囤积不禁自止。臣等酌议甲米既按月轮给。自应分别旗分。查镶黄、正黄正白、三旗并上三旗包衣、应领米数。较下五旗为多。请将镶黄、正黄、二旗。于正月、四月、七月、十月、支放。正白、正红、镶白、三旗。于二月、五月、八月、十一月、支放镶红、正蓝、镶蓝、三旗。于三月、六月、九月、十二月、支放。办理不繁。而接济兵民食用。实有裨益。现在夏季应领米。于四月起。即照现议按月轮放。得旨允行。　　

○铸给云南顺宁、鹤庆、丽江、永北、等府知事印。从云南巡抚爱必达请也。　　

○己酉。谕、据四川总督策楞摺奏。老硐沟铜廒采买余铜。自乾隆十四年以后。请仍照从前题定十两之价给发等语。该处铜厂。自乾隆十三年以前。采买余铜。原定价值九两。续经该督查明、工本实有不敷。题请增给。部议令仍照建昌之例。画一给价。原系照例办理。但念该厂让铜既已革除。工费不无拮据。著照该督所请。乾隆十四年以后。抽买余铜。准以十两之价给发。其从前已领价银。免其追缴。以示恤商之意。　　

○谕军机大臣等。策楞岳钟琪、所奏办理郭罗克番贼情形一摺。据称该镇马良柱、以土目丹增自知畏罪。托故不到。非用兵不足以示儆戒等语。郭罗克近在松潘口外。马良柱身为总兵。不得不以用兵为请。且以尝试总督之意。未必实有见于兵之不可不用、而为是请也。番人越在远徼。不能如内地州县、绳以国法。原属人性不通之类。第该处乃通藏要路。不可听其恣行劫掠。是以应化诲约束。使知畏服。庶以儆其将来耳。用兵一事。谈何容易。必当权其轻重。值与不值彼并非骚扰边境。自无须轻用兵威。驯至不可收拾。亦非谓此时封疆宁谧。习于恬熙。以偃武为了事也。著传谕该督提、令其妥酌筹办。　　

○又谕曰。西宁副都统舒明、奏查郭罗克番子、抢夺班禅额尔德尼之使臣、所领赏物等项。有未交还者。移咨督臣严查具奏。今据策楞奏称、查明即令交还。并将已毁缎疋银锞等物追出。其从前偷窃牲畜别案。尚未呈报等语。此等番子、与内地民人不同。原系无知之辈。但既居西藏大路。焉有任其抢夺之理。须化导使知法律。已降旨策楞、郭罗克番子、虽系四川所属。离省窎远。而与西宁尚近。故令舒明善为留心。此后无论过往差务。及赴藏使臣。俱由舒明处、酌派青海蒙古、西宁番子。沿途护卫。期于无失不可托言非其所属。以致疎懈。　　

○庚戌。谕曰、哈达哈现在患病。其步军统领事务。著雅尔图暂行署理。　　

○以工部侍郎德保、为正蓝旗汉军副都统。　　

○兵部议准、四川总督策楞奏请将南坪营守备改都司。通巴营都司改守备。俸薪例马互易。毋庸加添。其南坪营兵。将绥宁营额兵八百名。拨给马一步九兵百名。从之。　　

○辛亥。上诣畅春园、问皇太后安。　　

○壬子。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。上御勤政殿听政。　　

○诣安佑宫行礼。　　

○以大理寺少卿齐达色、为大理寺卿。　　

○以兵科给事中赫庆、为太仆寺卿　　

○旌表守正捐躯之直隶南宫县民谭宗孟妻郭氏。　　

○癸丑。上诣畅春园、问皇太后安。　　

○还宫。　　

○遣官祭贤良祠。　　

○甲寅。上启銮谒东陵。　　

