<!-- { "loadSidebar": true } -->
○谕军机大臣等、鹿仔港、距大里杙、虽不过数十里。但沿途村庄恐有贼匪屯聚。官兵即往大里杙攻击。恐贼匪又乘间潜出。将后路拦截。则官兵难免返顾之虞。不可不虑。现在川省屯练、及广西、贵州兵、自可陆续前抵该处。福康安即带兵前捣贼巢并知会徐鼎士、两路夹攻。而于鹿仔港、至大里杙一带地方。仍派巴图鲁侍卫章京等数十人酌带弁兵。沿途分布堵御。截杀净尽。勿使贼人梗阻道路。台湾全图。前福康安起身时。已绘出一分。令其带往。今再将鹿仔港至大里杙一带。经朕指示之处。另绘一图发往。并路径地名。黏签注明。易于展阅福康安接奉后。更可按图遵照办理。　　

○又谕、鹿仔港至大里杙沿途地方。所有村庄民人。其中帮助官军、及安分良善者固多。而心怀叵测或于官军过后。潜出滋扰。转为贼用者恐亦不少福康安于经过各庄时。务须留心察看密行体访。如系义勇良善。诚实可信者。自当妥为抚慰。令其自行守护。并可助官军声势倘有心怀反侧。附从贼党者。一经。查出竟应于大兵经过时。即将此等奸徒。强悍者悉行歼戮止留老弱。听其在庄居住。庶无后顾之虞福康安、当随处留心。慎重妥办。但不可冒昧先露风声。转坚其从贼死守之心。至柴大纪、非至万不得已。自断不肯委城而出该处义民甚多其中如黄奠邦等、现经柴大纪搜获贼匪伪示。有必欲甘心之语。若柴大纪带兵远去。义民必致受贼荼毒。朕心更为不忍既使助义出力之人。无辜受累。且恐他处义民。闻而生畏。阻其踊跃。投效之心大有关系著传谕柴大纪、如诸罗已无他虑。自应悉力固守。以待援应。万一实难守御。必须出城。另图进取之时。务将城内义民、及其家属、妥为捍卫。先行送出。然后振旅出城。俾该处义民不致被贼戕害。方为妥善。　　

○命修撰钱棨、在尚书房行走。　　

○是日起。上以孟冬享太庙斋戒三日。　　

○癸巳。孝敬宪皇后忌辰。遣官祭泰陵。　　

○谕军机大臣等、现在台湾剿捕贼匪调拨广东兵、已有一万数千。粤东与福建毗连。亦系海疆重地。沿海口岸甚多在在需兵巡逻防守而台湾剿贼事务。尚未蒇功。或将来尚不无添调官兵之处。闽粤系属邻省。遇有调拨较为近便。自应豫为筹备。此时粤东调赴台湾之兵甚多。该省存兵较少。孙士毅、此时应于附近潮州一带地方。广为招募。勤加训练不妨多多益善。既可资该省巡防之用设遇有调拨。亦可就近派往。但须密筹妥办。不可稍涉张皇。至粤省前后调赴台湾官兵。必有子弟人等随往。该兵丁内、有在台湾病故损失者。自尚悬额未补。应即于该兵丁随行子弟内。拣选补额。一体充伍食粮。随营效用亦可增添兵力著交福康安、常青、即行遵照办理。　　

○甲午。谕军机大臣等、前据柴大纪奏到、搜获贼匪伪札。内有防守海口要隘等语必系虑及将来穷蹙之时。希图窜逸入海可见贼人气馁。已豫思逃窜。将来官兵四路追剿。贼匪自必由海口遁逸。不可不加意严防。著福康安、常青等、务须严饬弁兵。于沿海各口岸要隘处所。梭织往来。巡逻稽察。毋使贼人抢占船只。得以逃往洋面。致搜捕有稽时日。　　

○赈贷河南商邱、宁陵、睢州、鹿邑、永城、柘城、等六州县、水灾饥民。缓徵新旧额赋。并予葺屋银两。　　

○以原任江苏布政使英善、署正白旗满洲副都统。　　

○是月。钦差大学士公阿桂等奏、睢州十三堡堵筑漫口。本拟九月底即可合龙。因连日北风大作。水力猛悍。西坝下首。回溜尤大。以致坝台陡陷。冲失埽个。现将坝头裹住。俟口门水势略缓。再行赶紧镶做。得旨、待之数日。早虞有此。祇可尽人力。以俟天神之佑。勉为之。　　

○江南苏松镇水师总兵魏辙奏、臣于八月后。亲出外洋。巡查各处岛岙。并无违禁搭寮打捕人等。亦无奸匪藏匿。海洋洵属敉宁。得旨、绿旗习气不堪。非虚应故事。则过于骚扰。吓诈牟利。此奏祇在疑信各半慎之。　　

○钦差协办大学士陕甘总督办理将军事务福康安奏、臣行抵厦门。询问贼匪情形近更猖獗。自凤山至彰化、要隘处所。半被贼据南北两路。声气相通。每于官军经过之地从中突出邀截。以致郡城诸罗两处。受困日久臣一到鹿仔港。即整兵前进。务将贼匪屯聚相联之处。痛加剿杀。使其首尾不能相顾批、是。以彼巧计攻彼。此语得之。又称、臣酌量情形。或带兵直抵诸罗。或进逼大里杙贼巢要领既得。虽贼匪众多。无难克期歼灭。批仍以安民为先。解其胁从。既安之后。仍当防之。　　

○河南巡抚毕沅奏、豫省起运漕粮。向令军船赴卫辉浚县、等处水次。领运开行。但卫辉以东。河身狭浅。必须沿途起剥。近年浅涩更甚羁滞逾期。查汤阴县属之五陵地方。原系兑运漕粮水次。河水较为宽深。若于该处受兑上游漕米。止须用小船剥运。而近次各属、更可就近上船。尤为便捷。请将本年冬漕暂移五陵兑运一年。如果办理妥协。再行酌议移建仓廒。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百八十九


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。冬。十月。乙未朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十三年时宪书。　　

○顺天府行乡饮酒礼。　　

○谕、前据王公大臣、及直省督抚大吏等。以乾隆五十五年。朕八旬庆节。举行万寿庆典。朕以内外臣工等、胪欢祝嘏。出自积诚。是以降旨允行。朕临御五十余年。寿跻上耋。五世一堂。笃庆锡光。欢腾率土。宜沛特恩。用光钜典。除恩诏条款。届期颁发外。所有下届乡会试正科。著于五十三年八月、五十四年三月、豫先举行。五十四年秋、举行恩科乡试。五十五年春、举行恩科会试。以示乐育敷恩。寿世作人至意。　　

○命定诗经乐谱。谕、朕前披阅朱载堉乐律全书乐谱内、填注五六工尺上等字。并未兼注宫商角徵羽。而于雅颂烝民思文诸诗。以时俗豆叶黄等牌名小令分谱。未免援古而入于俗。又所著琴谱。一弦之内。用正应和同四声。长至十六弹。不胜其冗。而一音之中。已有抑扬高下。是徒滋繁缛。而近于靡曼。有类时曲。曾经降旨。交皇六子永瑢、及邹奕孝等、将朱载堉乐律全书内、疎漏歧误之处。详晰订正。分列各条。载于本书提要之后。以垂永久而昭雅正。因思诗三百篇。皆可歌咏。魏晋时、尚有文王鹿鸣等四章。但未著宫调。学者茫然不知。而朱载堉诗谱。又固执周诗不用商声之说。以角调谱国风。徵调谱小雅。宫调谱大雅。羽调谱周颂。而专以商调谱商颂。夫商调乃宫商之商。非夏商之商。此其穿凿拘墟。不待辨而自明。岂足与言五音、述三百哉。且古乐皆主一字一音。虞书依永和声。虽有清浊长短之节。合之五声六律。祇于一句数字内。分抑扬高下。不得于一字一音之内。参以曼声。后世古法渐湮。取悦听者之耳。多有一字而曼引至数声。此乃时俗伶优所为。正古人所讥烦手之音。未足与言乐也。从前朕亲定韶乐。细绎皇祖钦定律吕正义。考订精审。皆主一字一音。实为古乐正声。永当遵守。现在朝会大典。钟虡铿鍧。备极庄雅。朕前于经筵之典。令歌抑戒之诗。于琼林鹰扬两宴。令歌棫朴干城之诗。皆亲为指定。而三百篇全诗。三代以后。未有全行谱定者。朱载堉所谱。又复杂以俗调。或自行杜撰。不可为训。所当详加订正。叶之宫商。俾操缦安弦之士。皆得矢诗遂歌。更足以昭美盛。著派皇子等、会同乐部大臣。悉心精核。其诗篇内、应用某宫某调者。俱著详审文义。定为某宫某调。仍于各谱骈注七音字样。汇成一书。俾四始六义之文。皆可歌咏。分刌节度。悉符正始元音。庶几考古而益进于古。以副朕条理集成。引俗入古至意。将来书成时。即将此旨弁于简端。亦不必重为之序矣。　　

○又谕、据长麟奏、推升广西柳州府知府之现任山东运同王讷、才情拘谨。难胜知府之任。请照例加一级。留运同原任。仍给咨送部等语。所奏情弊显然。柳州向系烟瘴。唐时柳宗元曾贬官其地。人所共知。虽今昔情形不同。但该处究属边远。不免视为畏途。今王讷现任山东运同。缺分本为优厚。推升柳州知府。自更惮于远涉。该抚所奏。虽以王讷才情拘谨。难胜知府为辞。而该员转得以升衔仍留运同之任。享其厚禄。是名为刻核。其实隐为属员规避地步。所谓害之。实以爱之也。此等情节。岂能逃朕洞鉴。今于该抚瞻徇、及王讷规避之咎。姑免深究。但王讷若准仍留运同原任。转得遂其规避之私。无以示儆。王讷著照例加一级。即以原品休致。毋庸送部引见。至嗣后各督抚。若因有此旨。而于由部推升人员。无论其才具胜任与否。并不据实陈奏。听其升任。则该员等、原皆应送部引见之人也。彼时经朕看出才具平庸。难以胜任。惟该督抚是问。恐不能当其咎也。　　

○丙申。上御乾清门听政。　　

○谕、据奎林等奏、伊犁领队大臣福宁、坠马身故。所遗员缺。请另派发往等语。福宁前在军营出力。现因坠马身故。甚属可悯。著加恩赏银二百两。所遗员缺。著派承安、授为伊犁领队大臣。驰驿前往。　　

