<!-- { "loadSidebar": true } -->
○又谕曰。直隶总督那苏图奏称、直属官房未经售出者。历年渐久。难照原估召变。今按时价确估。责令地方官出售。一千两以下之案、限一年变价。一千两以上之案、限二年变价。如有迟逾。查参送部严加议处等语。此等入官房屋。年久未售。自不无损坏。若不减价速售。必将益就坍塌。著照所奏、依现估之价。勒限办理。但向来应变官房。初估之时。原可速售。惟是地方官吏。怀挟私心。利其赁租取息。以致部民认买。多方刁顿。因而观望不前。及至年深颓朽。不得不减价出售。积弊相沿。各省皆所不免。若不定以分赔之例。此风何所底止。著传谕那苏图、将直属官房、一百四十四案。内除雍正年间入官之房。事经久远。办理各员升迁物故者多。无庸著赔外。所有自乾隆元年以来。入官房屋。逐案详晰查明。将本案应减之价。著落历任承变不力之员。分案勒令照数著赔。其已经物故者。姑从宽免。至现在承变之员。既定以年限召变。不必责令代赔。此朕欲使将来承变官房人员。知所警惕。不致视公项为利薮。又恐赔累者众。故降此旨。盖直属官房。多系雍正年间估变之案。其在乾隆年间。为数有限。今雍正年间官房。既经开豁。不令经手各员赔补。即乾隆年间、又将物故者宽免。则著落代赔者、不过数案。亦不过现在升迁降革数员。其得免于追补者甚众。此朕格外之恩。第当令那苏图悉知此意。勿使属员与闻也。　　

○吏部议准、御史戴章甫奏称、各省卓荐官。有前任钱粮未完、议以罚俸完结者。经吏部查明。除所罚银两、未经抵缴销案、并该员离前任、或系告病及捐升者。恐有规避情节。仍照例不准于新任卓异。其余调任补任之员。于本任三年期满、无正项钱粮未完处分。应归于合例人员内、声明题送。准其卓荐。从之。　　

○庚戌。谕、前因金川军务。奏报往来。关系紧要。特命增置台站。设立排单稽查。果能迅速飞达。复经兵部特派司官八员。笔帖式八员。专司收发。昼夜在署轮值。又派差官十二员。往来递送。晨夕驰驱。无愆晷刻。均属黾勉勤劳。今军务告竣。台站人员。已邀恩议叙。所有兵部办理台报司员、笔帖式、差官等。著一体交部议叙。　　

○谕军机大臣等。爱必达所奏、清理苗疆诸弊一摺内。如严禁兵役下乡查匪取结、需索酒食盘费。鞭扑苗人。及棍徒冒充差役。赴各寨行凶索诈。通事藉端派累。鼓惑苗数事。尚属应行。但须督率有司。实力饬禁。时加查察。不得祗行一文、出一示、虚应故事。以博整理苗疆之名。至所称严禁私役苗夫、防范汉奸、两事。名虽美。然行之尚宜慎重。苗人服役。既起于雍正年间。又系伊等情愿当差。相沿日久。安于无事。地方官应恤其劳苦。加以体察。毋令兵役恣意凌虐、以肇衅端。自可循行无弊。若矫枉过正。一概不使服役。则苗人积久生骄。视地方官长汉不相关。渐无尊敬畏惮之意。设遇公事稍加派委。转致瞋目罔应。成何政体。况黔省跬步皆山。群苗错杂。有等州县、舍苗人无能为役者。此例一除。目下未尝不大得苗民之欢心。后此倘有徵发。将何以支应。岂非欲恤苗而适以长其刁风耶。据奏随即禁革。若尚未通行。不若仍循旧制之为便也。其汉奸一项。原有关系。总在地方官平时留意稽查。设法禁遏。俾其以次肃清。于息事宁人之中。寓防微杜渐之意。始为恰合机宜。未可遽求速效。朕意苗疆事体。惟当谨守章程。行所无事。自能敉宁绥辑。爱必达、素多疑惑。想因伊兄罹法。为此一奏。以见其留心职业。不思凡事俱当坦怀办理。务以实胜。若有所观望而以空文塞责。则大为不可。著详悉传谕知之。　　

○以故多罗平郡王福彭之子庆宁袭爵。　　

○以故奉国将军塞尔赫之四子、奉国将军鄂洛顺、照例袭封奉恩将军。　　

○辛亥。上耕耤。诣先农坛行礼。更服至耤田所。躬耕三推。复加一推。御观耕台。命怡亲王弘晓、裕亲王广禄、和亲王弘昼、各五推。吏部右侍郎介福、户部尚书蒋溥、礼部尚书王安国、兵部右侍郎雅尔图、刑部左侍郎勒尔森、工部右侍郎嵇璜、左副都御史富德、通政使雷鋐、大理寺少卿陈世烈、各九推、毕。顺天府府尹、率农夫终亩。赏赉耆老农夫如例。　　

○壬子。上诣皇太后宫问安。　　

○谕、据镶黄旗满洲都统参奏、演射日。到而不射之轻车都尉安德等九员。无故不到之佐领常允等四员。藉端不到之男爵乌清额等十九员。请交部察议等语。此皆由都统等平日不以为事。不肯亲自严查所致。轻车都尉安德等、理应交部议处。但系初次。人数亦复众多。著加恩免其察议。令该都统一概记过存案。嗣后不射不到者、必加惩治不宥。并通谕八旗都统。凡遇射箭日期。务须亲查毋忽。　　

○谕军机大臣等。据高越具奏稽核军需一案。内称现将历任藩司、收支银两文案。会同舒赫德等所委之司员、及川省道府各员、彻底清查。按款核明。分别条例酌定章程。其西南二路、收支款项。紊如乱丝。即口内各州县。应付官兵、及官商运米雇夫。几遍通省。必须饬取细数清册。内外根对。按例核计。方能清结。现在飞饬总理道。并行粮台各员。一俟官兵彻完。即携卷来省。设局核算等语。高越此奏、立法虽为详密。但如此办理。非经年累月。不能告竣。舒赫德尚有滇黔湖广、阅兵之事。若必待此案逐一清结。然后起程。未免过迟。自应将军需支销款目。就案核明。一有头绪。即交策楞、会同兆惠查办。舒赫德前赴滇黔等省、办理阅兵、及勘江事宜。庶不致多延时日。而于稽核军需大概。亦属妥协。著传谕舒赫德、策楞、兆惠知之。　　

○癸丑。谕曰。经略大学士忠勇公傅恒。因朕赏给四团龙褂。具摺奏谢。并请于朝贺大庆之日。遵旨服用。其彝常仍服公品级补服等语。此固出自大学士公傅恒谦冲本意。但朕此番奖赏。实出至公。且具有深意。不可不为明晰宣示。盖论大学士公傅恒、平定金川之功。自不可与扬古里额驸开国之勋并论。但彼当开创有征之初。今属守成无事之日。以大学士公傅恒之忠诚智勇。练达宣力。令与同时同事。亦必能茂建殊勋。可信其易地皆然也。夫军旅之事。国家不能保其百年不用。大臣身系安危。为社稷所倚赖。如张广泗不过封疆大吏。其人亦不足论。至讷亲爵位既崇。又任用有年。朕之加恩、超越伦等。上年命往视师。实寄以心膂。如朕亲行。不意辜恩贻误。一至于此。为大臣者、若惟事偷安自逸。任意乖张。国事其何济焉。朕既用以自愧。更因滋惧。是以明正刑章。不肯曲宥。而大学士公傅恒、见朕萦怀西顾。毅然请行。仔肩重任。自奉命西征。冒历风霜。均劳士卒。步陟岩阻。晨夕辛勤。拜发封章。裁决军务。常至达旦。事事妥协周详。至则申明纪律。诛贼腹心。雪夜督师。攻碉隳卡。必欲焚巢扫穴。一举荡平。大振声威。番酋震慑。始稽颡归命。出于至诚。迨承朕旨、纳降班师。奉诏还朝。星驰就道。咨询庶务。仍系丙夜办理奏答。此所谓诚贯金石。信格豚鱼。是以时未七旬。兵不血刃。而番酋洗心革面。永矢勿谖。现据策楞等具奏、守备王如林、前往党坝。夜过勒乌围。马上遗失衣装。为番民拾取。次日莎罗奔、专差送还。即此一端。足见威信威孚。群蛮恭顺之效。从此边徼敉宁。闾阎乐业。而中外大臣。咸知所取法。股肱一体。休戚相关。夙夜匪躬。缓急足胜倚任。实我大清万年无疆之庆。国家酬庸盛典。原非朕所得私也。今兹叠沛殊恩。昭示风劝。亦为朝廷远大之计。不仅为金川平定、一时一事而然。在大学士公傅恒、实应欣承无愧。不然、则莎罗奔番蛮小丑。即迅奏肤功。亦与当年岳钟琪之树绩青海。大学士鄂尔泰之绥靖苗疆、等耳。朕于臣工劝赏大权。悉有衡量。铢黍不爽。天下臣民宜所共悉。所赐大学士公傅恒、照宗室公式之朝帽顶、并四团龙褂。著于朝贺典礼之处。均宜时常服用。不必恳辞。其寻常入朝入部办事。应从所请。随宜即用公品缘补褂、以成谦挹之美。　　

○谕军机大臣等。据舒赫德奏称、稽核军需银米一事。已会同兆惠、将一切收发款项。逐细查办。颇有头绪。但条款之章程虽定。司库之支发虽清。而大小属员。辗转支发。作何实用之处。更须详核。现已设立公局查办。俟谕旨一到。臣即可起程、前赴滇黔等语。舒赫德所办。固已得其要领。但款项繁多。稽核不厌精详。据奏、策楞三月初旬、可以回省。逐案与之面商裁夺。更为妥协。此旨到日。计舒赫德查办。又已半月。著自行酌量。如已有定局。应遵朕前旨、详悉交策楞接办。即前赴滇黔。若尚有未清。不妨少为留驻。庶无渗漏。至于兆惠、即多留三五月。俟各项款册、彻底清厘后。再行回京。亦无不可。何亟亟于归来乎。其清单内所开、如大学士公傅恒、养廉赏需。俱系自备。应令按月核给等语。此奏所见甚小。养廉等项。虽属题有定例。但大学士公傅恒、如尚在军前。自应奏明照例支给。自下既已回京。则应给之项。将于藩库动支、解送来京乎。抑令大学士自京遣人往取乎。抑于部库扣支乎。大学士公傅恒、受朕恩泽。至为优渥。其诸凡用度。何一非朕所赐予。且其立心之忠正。办事之周详。超越伦等。朕即赏以数万金。亦不足以尽嘉奖之心。大学士公傅恒、即辞此数千金之养廉。亦不为廉。此项既经自备。竟可不必言及。今乃以此具奏。在大学士公傅恒、不惟有所不肯受。并恳辞亦觉为难。是他人或尚可循照常例而行。而岂所论于大学士公傅恒者乎。此奏诚可谓不知大学士公傅恒之心。将来还京时。试以朕旨宣示。亦必感朕曲体之恩也。再尚书达勒当阿、随大学士公傅恒、前往军前。原无专办事件。其班第、兆惠、所办。不过运粮一事。即纸张等项。类皆地方官豫备。与督抚办理本任事务、需用繁重者。相去悬殊。况从前西北两路、所支公费。皆因统兵大臣。既兼办地方事务。并商运米粮。悉归经理。是以需费颇多。今班第、兆惠等、岂可援以为比。且班第复经署理巡抚。自有应得养廉。粮运原属带办。亦不得重复支给公费。其府尹胡宝瑔、及司员等。或支八十两。或支四十两、二十两。数亦过多。俱应酌核办理。著传谕舒赫德、并谕策楞、兆惠等、知之。　　

