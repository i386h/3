<!-- { "loadSidebar": true } -->
○甲子。吏部议准、两江总督尹继善等奏称、江南松江府属之金山、华亭、奉贤、南汇、上海、五县滨临大海。民间田庐。全赖海塘捍卫。是以旧设海防同知。移驻柘林专管。彼时止有金山、华亭、二县土石塘工一百余里。继因海潮为患。接筑奉贤、南汇、上海、土塘。共二百五十余里。同知一员。照料难周。必得厅员就近分管。查金山卫川沙营。系近海要地。请将柘林海防同知。移驻金山卫城。专管华亭、金山、二县海塘。府城之水利船政通判。移驻柘林。专管奉贤县海塘。董漕同知。移驻川沙城。专管上海、南汇、二县海塘。并请改粮捕通判为管粮通判。其水利通判专管之松江船厂。仍归柘林通判管理。以上移驻之同知通判。及旧日移驻滨海之苏州府海防同知。太仓州州同。均系专司防海之员。请定为要缺。在外拣选调补。从之。　　

○以刑部郎中闵鹗元、为四川乡试正考官。编修周于礼、为副考官。编修秦、□□同黄□、为广东乡试正考官。翰林院侍读学士景福、为副考官。编修钱载、为广西乡试正考官。户部主事于雯峻、为副考官。翰林院侍讲学士王鸣盛、为福建乡试正考官。御史胡泽潢、为副考官。侍讲张若澄、为湖南乡试正考官。御史胡绍南、为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十八



大清高宗法天隆运至诚先觉体元立极敷文奋武孝慈神圣纯皇帝实录卷之五百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。六月。乙丑。谕、河南命犯樊银周留养一案。顾汝修与刑部签商彼此争执。已降旨允行矣。今刑部查例如许而顾汝修又哓哓致辩。夫法司会核。自宜和衷持平。即意见少有参差。亦应虚已研求。务衷一是。非可以口舌雌黄。坐分畛域也论戏杀误杀例条所系。虽与斗杀案内之理直伤轻者同科。然理曲伤重之语。又统承戏误而言。则定例之初。亦必有深意。盖律令之设有常。情变之歧百出。其中岂竟无迹涉戏误。而情罪之重。乃甚于寻常斗殴者。使欲泥其文而曲贷之。则书所云适轻下服、适重上服之文。何以称焉。朕敬慎折狱。期在协中。樊银周之案。其罪尚属可原。初不因顾汝修之奏而为之宽减。但以刑部大理寺同为司宪。其事非甚难明而始终各伸其说。迹而不化。则党同伐异之风。正不可不防其渐。所有刑部堂官及顾汝修。俱著饬行。　　

○丙寅。上御勤政殿听政。　　

○以内阁学士熊学鹏、署礼部侍郎。　　

○以原任太仆寺卿宫焕文、补原官　　

○丁卯。上诣畅春园、问皇太后安。　　

○谕曰保德缘罪革职。其散秩大臣著素玉承袭。令其在京堂差。　　

○谕军机大臣等、冯钤所奏、湖南运赴江省水次米十五万石一切事宜。甚为妥协。至另摺请再拨江南谷二十万石。明岁搭运赴京。令湖南省于秋成后代为如数买运补仓一事。可以无庸办理。前因附近京师地方。得雨颇迟分厂发仓。平粜谷石。备用多多益善。此特先事豫筹之策。时因该抚适有本省常平仓谷可以运送江南之奏。随令咨商尹继善。即将此项米石运京备用。迨节届小暑。连日甘霖大霈。近畿各属。并叨沾渥。大田俱及时耩种。可望秋成。积谷之家。出粜者多。又河道水长。估舶亦可源源辐辏。所有直隶节次降旨截留漕粮八十万石。看来尚可不须全数动用。则该抚祗须将前项十五万石。从容递运。其续筹运送之项。竟行停止。已于摺内批示。将此并详悉传谕知之。　　

○戊辰、谕曰、爱必达奏、楚姚镇总兵陈益。将以陛见起程。旧疾猝发。请缓至七月起程。提镇履任三年。令具摺奏请陛见其人材优劣。精力盛衰并可随时体察。今陈益因来京称疾。贵州提督哈攀龙。自云病愈来京。而言辞步履。依然不能自主。福建提督马负书。又因来京忽值感冒风寒。不即就道夫疾病虽常有之事。然若无陛见之例其甚不堪者不几资其养拙恋栈而姑息之督抚或且以为无碍姑容。则害戎政为大矣即督抚膺一省重寄。藩臬任方面专司。吏治民生所系尤为重大。若以往来资斧计议则尚可谓之封疆大臣乎且如胡宝瑔无岁不请陛见。而总未允其请。嗣后督抚藩臬。皆宜如提镇之例。若朕深知、及有要务者自不令其亟来也。　　

○谕军机大臣等据刘统勋等奏、同知普喜通判根敦扎布等骩法婪赃情节昭灼。除根敦扎布己经参革外。请将同知普喜革职以便严审等语。普喜己降旨革职矣。看来刘统勋等所奏摺内。塔永宁终不免有回护普喜之意。而刘统勋为之迁就。此大非矣此等劣员。既系款迹确凿。一面奏闻。即应一面严加刑讯。尚何所顾忌。而必待案犯到齐之日。始行质讯耶。晋省办理蒋洲杨龙文之后以为可渐就肃清。不意犹有如此大干法纪者。该省吏治。尚可问乎。此案保德身系大员。如审无侵婪重情。其本罪原在那垫库项。自当仍遵前议定拟。解京请旨。其余各犯。应照蒋洲、杨龙文之例。严审定拟具奏。即于本处办结。以示惩创。　　

○又谕、前据塔永宁奏、山西各属。有得雨尚未沾足。未能补种齐全者。深为廑念。现在时届小暑。京师自本月十二日以来。仰沐天恩。已连次得有透雨。现可乘时翻种。未知晋省各属。亦能普得雨泽否。著传谕刘统勋、塔永宁、即将晋省各属近日曾否得雨情形。备悉奏闻。以慰朕怀。　　

○己巳。谕曰、尚书傅森之母故。著加恩遣散秩大臣一员、带领侍卫十员、往奠茶酒。并赏银一千两治丧。　　

○又谕曰、傅森现居母丧。其镶白旗蒙古都统印务。著果亲王暂行署理。　　

○谕军机大臣等、定长等奏、据舒景阿报称乌噜木齐所牧马骡被贼驱入博克达山、随派官兵追至穆垒之源贼弃其什物。直向萨尔海逃去等语。前主事富奎擒获玛哈沁。供内有绰罗斯台吉乌勒木济、带三十七户。在玛纳斯山藏匿。经定长等奏至。朕即谕车布登扎布、沿途留心搜捕。此次窃马贼人。或即藏匿玛纳斯山者亦未可定。且平定伊犁时。厄鲁特等、多投入哈萨克今值我兵彻回。伊等乘虚盗取马匹。复回故地。正自不少。可传谕车布登扎布等、将玛纳斯山藏匿萨尔海败逃、及哈萨克转回之玛哈沁等。严行搜捕　　

○又谕曰、定长等奏、舒景阿闻马骡被窃。即同游击金梁往追。定长等亦派兵协拿。又令主事富奎前往等语。舒景阿管辖屯田兵丁。不能搜剿玛哈沁。致马匹牲只被窃。则现在送往军营之牛羊。由额林哈毕尔噶行走。若致盗窃惊失。所关匪细。努三、永德、现在乌噜木齐办哈萨克贸易事务著交与伊等查拿。仍传谕舒景阿、马匹牲只被窃。伊即有应得之罪。乃并不具奏但呈报定长等。竟若职不当奏事者。显系推卸。今哈萨克贸易。尚须时日。努三等、皆身经战阵之人。乌噜木齐兵力。即不能尽剿逸贼。而护送军需牛羊。不致疎失。方为无忝职守。其加意勉之。　　

○又谕、昨谕富德、将应援兆惠时。伊队内应赏巴图鲁号者。查奏四五人今思所奏之蓝翎侍卫那木扎勒十人俱奋勇剿贼负伤效力。且人数亦不甚多。那木扎勒、著加恩赐号丹巴巴图鲁。锡尔库勒、赐号舒都喇呼巴图鲁。伊登古、赐号固济尔巴图鲁。侍卫上行走之护军校额尔色衣、赐号特古斯巴图鲁。领催署防御科丕塔、赐号伊德尔巴图鲁奖赏蓝翎领催济木保、赐号尼斯库巴图鲁。阿达罕、赐号库尔察巴图鲁领催恩特赐号卓克托巴图鲁。前锋巴尔塔、赐号布图库巴图鲁登耨赐号图鲁巴图鲁仍照例各赏银一百两。额尔色衣因差来京。已授为三等侍卫。著加恩赏银三十两驰驿前赴军营。　　

○稽察宗人府事务御史宗室石麟奏、定例宗室自四五品以下至闲散、遇有喜丧事。应得恩赏。若现任王贝勒贝子公承聘者。不应支领。今和硕简亲王奇通阿、多罗理郡王弘＜日为＞之女出嫁。均违例支领。得旨、石麟所参甚是。恩赏银两。虽系宗室应得之项。亦不应漫无区别。奇通阿弘＜日为＞、身系王爵。又管宗人府事务。何得违例支领。著罚王俸一年。此案画押管理宗人府王公等。著罚本任俸一年。该司官并银库官员。著交该部察议具奏。嗣后宗室等如何分别给与恩赏银两之处。著军机大臣议奏。寻议宗室、觉罗、遇有婚丧事。除现任王公一二品大臣之子女。革退王公未娶妻十四岁以下宗室。十七岁以下觉罗。以及缘事圈禁。并在家圈禁。均不给恩赏银两外。其现任王公一二品大臣之孙。已薨逝革退王公。已故革退一二品大臣之子。未兼一二品者。头品以下将军。三品以下官员。闲散宗室觉罗。以及已娶妻宗室觉罗。并十五岁以上宗室十八岁以上觉罗。在家圈禁宗室觉罗之女。均给与恩赏银两。宗室觉罗之妻。故者、无论伊夫存故。均照伊夫品级赏给。宗室觉罗之妾。已生有子孙。夫故后身故者。照伊子孙品级赏给。从之。　　

○补行陕西省乾隆十六、十九、二十二等年三次大计。不谨官一员。年老官八员。有疾官三员。才力不及官三员。浮躁官三员。分别处分如例。　　

○庚午。谕、口外多伦诺尔等处。因尔来粮价稍昂。商贩稀少。恐民间食米。未能源源相继。著该督严谕四旗八沟等处。不许违例遏籴。俾商贩流通。用资接济。其八沟、塔子沟、地方。蒙古王公台吉等属下殷实之户。所收粟谷。不无待价观望。未肯乘时出售。并著理藩院行文该王公台吉等。晓谕属下。各出所藏。照时价售卖。在伊等可以得价获利。而边口米粮。日见充裕。实属两有裨益。该衙门遵谕速行。　　

○陕甘总督杨应琚奏、西宁青海之得卜特尔、伊克柴达木等处设卡。原以防范准夷。今伊犁已入版图。口外各处驻兵卡隘。人迹不到。请自今年八月防兵回汛时即停。其青海蒙古。仍各于驻牧边界防守。下军机大臣议。寻议、前黄廷桂以伊犁平定。请将巴颜布拉克派驻官兵。彻回西安。所有噶斯口至青海各卡。派蒙古及西宁镇官兵防守。事属空设。应一例裁彻。其蒙古官兵二百四员名。即于各边界防守。听管理青海事务大臣查察。西宁镇标官兵一百四员名。庄浪满营官兵二十四员名。均彻回本营。从之。　　

