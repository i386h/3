<!-- { "loadSidebar": true } -->
○又谕、从前将八旗满洲人员。选用外省文武等官。其蒙古旗人。分用部院者。员缺本少。是以外任未经议及。朕思满洲蒙古。均属本朝世仆。伊等于外任分缺铨用之处。亦宜量予疏通。现在满洲司员。升用道府。既经暂行停止。其文职同知以下。著将蒙古人员。与满洲一体拣选引见选用。武职副将以下。著就满洲应得缺内。酌予十分之二。其作何分班轮选之处。仍著该部定议具奏。寻议、蒙古人员。向无外用之例。是以遇拣选保送之处。不得与满洲一体录用。今遵谕文职同知以下。将蒙古与满洲一体拣选引见。查满洲人员。外用同知以下等官。或拣选保送。或按俸截取。其选用班次。向有成例。嗣后应用满洲人员时。将蒙古人员。一体截取保送。拣选考试。按照各班带领引见。其奉旨记名者。入于满班内、通较俸次深浅。名次先后选用。又遵谕蒙古人员。于武职副将以下。满洲应得缺内。酌予十分之二。请嗣后应用满员缺出。俱于补放满洲四缺之后。补放蒙古人员一次。照例行文咨取。至轮用千总一项。兵部行文八旗蒙古。于所属亲军前锋护军内。每旗保送四五名。咨部考验。拣选引见。记名注册。亦俟满洲补用四缺后。第五缺将蒙古掣补一名。命下即按旗分办理。并载入例典遵行。从之。　　

○又谕、州县捕蝗不力。既有革职拏问之定例。又有不申报上司者革职之例。一事而多设科条。适足滋弊。即堂司官或知奉法。而吏胥之称引条例。上下其手。被议者或重或轻。纷滋讹议。年来直隶查参捕蝗不力之案。办理多未画一。即其证也。至州县捕蝗。需用兵役民夫。并换易收买蝻子。自有费用。其勤民急公者。或不费而事已济。而锱铢是较。玩视民瘼者。多往往藉口无力捐办。现在各省寻常事件。尚得动公办理。似此要务。何以转不动支公项。朕谓捕蝗不力。必应遵照皇考世宗宪皇帝谕旨。重治其罪。不可姑息。而费用则应准其动公。嗣后州县官、遇有蝗蝻不早扑除。以致长翅飞腾。贻害田稼者。均革职拏问。著为令。其有所费无多。自行捐办。而实能去害利稼者。该督抚据实奏请议叙。其已动公项。而仍致滋害伤稼者。奏请著赔。又今岁江南各属、蝻孽萌生。虽经该督抚具奏。乃从未将地方官据实题参。岂非庇下而欺远。著该督抚明白回奏。寻奏覆、查沛县蝗蝻。因新旧令彼此推诿。扑捕不力。挨延之咎。固在前署令邱深造。而面诳饰说。则新令孙循徽。更不可信。经臣参奏。部议革职在案。继巡查至安东海州。据道府禀揭、安东五港司巡检李师悦、海州惠泽司巡检金昊、皆查捕不早。至长翅搭鞍。捏报飞蝗。希图卸责。是以将两巡检咨部革职拏问。余印委各员。尚能黾勉办理。不致有伤禾稼。报闻。　　

○吏部议准、江苏巡抚庄有恭奏称、赣榆县知县毕宿瀆、受王子上嘱托。纵令附会邪教之牛其禄出境。复播妖言惑众。应照徇情例降调。得旨、牛其禄曾因附会邪教。交地方官严行管束。乃毕宿瀆受王子上嘱托。许其出境。以致该犯复播妖言。煽惑众听。若仅照寻常瞻徇之例。议以降调。未足蔽辜。著革职。发往军台效力。以为地方官徇情不实心者戒。　　

○太常寺奏、八月初五日。上丁、释奠先师孔子。请遣官行礼。得旨、春秋释奠。例应遣官。朕自往岁恭诣孔庙行礼后。已阅五年。仰止宫墙。心殷景慕。此次亲诣行礼。　　

○旌表守正捐躯之陕西武功县民金库妻冯氏。　　

○癸酉。上诣畅春园、问皇太后安。　　

○谕、奉皇太后懿旨。那苏图之女戴佳氏。著封为嫔。钦此。所有应行典礼。该部察例具奏。　　

○甲戌。上诣畅春园、问皇太后安。　　

○幸静宜园驻跸。至丙子皆如之。　　

○谕曰、鸿胪寺卿储麟趾、请令各省道员。兼带宣谕化导官衔。分地周巡一摺。所见非是。宣谕化导。不过偶一行之。若竟定为例。则督抚大吏、以至州县。均有教养斯民之责。而专委之道员。久之反成虚应故事。且教人以言。其感已浅。分地周巡。安能以一人之力。使穷乡僻壤。无不家喻户晓。但风俗未淳。地方有司。诚不得辞其责。国家条教。具已详明。嗣后务当实力奉行。随时教导。留心整顿。俾民风日归淳朴。储麟趾此奏不必行。　　

○乙亥。谕军机大臣等、高斌等奏、高邮汛水增长。现在东堤受险。随启放南关坝。以减盛涨一摺。高邮汛水盛涨。则东堤亟宜保护。自不得不将南关一坝。暂行启放。实亦出于无可如何。但启放之后。下游民田。不无淹浸。如当水溜下趋。势稍平减。东堤可保无虞。即应亟为堵闭。水少下一分。下游即少受一分之患。可传谕高斌、张师载等、令其酌看情形。迅速办理。至前奏临近湖边卑下田禾。俱因滚坝减水。致多淹浸。并此次放水受害之处。其成灾地亩。统计有几何。著即一并详悉查明。速行奏闻。并谕巡抚庄有恭、确查成灾处所办理。寻高斌等奏覆、查车逻坝现过水三尺。若再消退。即可断流。惟邵伯二闸、冲缺口门二十八尺。臣现督令连夜进埽。筑坝堵闭。不敢刻缓。至下河此次被淹受害。成灾地亩。现在臣庄有恭详细查办。尚未得有确数。报闻。　　

○又谕、据李因培奏、查捕滦州蝗蝻情形一摺。内称州城、土山、二局。已经完竣。惟团山一路。冈峦连接。北有近边大山。辽远深邃。已委员率领人夫。前往根求。即不可登蹑之处。亦令设法搜索等语。蝗蝻遗孽在山。亦必藉土滋长。若崇冈峭壁。有石无土之处。蝻孽亦无从滋蔓。如果人力难施。而塞外又无禾稼。著传谕李因培、所有该处蝗蝻。惟于土多易生之地。设法尽力搜捕。俾无余孽。如所奏石山塞外。不必办理之处。无庸多派兵役。过为搜索。至现在查捕事宜。约计办理分数。何时可以报竣。禾稼究竟稍有损伤与否。李因培所奏。尚未明晰。著再详悉查明。据实具奏。寻奏覆、查西北团山一路。冈峦连接。蝗蝻所起。不能遽定根株。凡有土之区。难保必无遗种。是以令人前往根求。现在分别办理。设法扑捕。其崇冈峭壁。人力难施之处。遵谕无庸过为搜索。至办理分数。告竣日期。尚容另摺具奏。报闻。　　

○又谕曰、署山西巡抚胡宝瑔奏、访获忻州、及长子县、二处邪教匪犯王正德、冯进京等。现在查拏办理一摺。前据方观承奏、邢台邪教李起奉等一案。称从史珍之妻胡氏。究出王会一犯。供称得自山西冯进京。看其情节。乃依附经典。编造歌谣。虽非谋叛大逆之案可比。而供词乃有悖逆之语。今胡宝瑔所奏、原钞邪经。皆里巷荒诞之词。其直隶究出王会所供冯进京悖逆妖言。俱未奏及。若果已究出。胡宝瑔必不肯为之隐讳。或系甫经访查。尚未详究耳。但据邪词。甚属鄙俚。何以能诓骗银钱、多至数百两。其中或另有煽惑之处。不肯实供耳。宜并加穷究。著将方观承原奏、钞寄胡宝瑔。胡宝瑔此摺、亦钞寄方观承。参互阅看。此案蔓延两省。人犯既多。辗转根究。又必有逐层供出之犯。往返关提。长途解送。易致疎虞。著传谕伊等、令其各究所获案犯。根寻研究。彼此知会。应归何省办结之处。详细妥酌。其解送人犯。必应严饬所属。加紧防护。设有疎虞窜逸情弊。该督抚等、无所辞咎。又方观承前奏、亲往邢台查办此事。至今未见奏到。现在情形若何。著一并奏闻。寻奏、查直隶访拏邪教案内。究出王会等所供冯进京言词悖逆。似有妖术情节。当经密移山西抚臣胡宝瑔、速行查究。冯进京在彼。既有应行根究之处。臣遵谕各就所获案犯。将现在情形研究。俟办理大局已定。照以少就多之例。再将冯进京解直质讯。并案完结。报闻。　　

○旌表守正被戕之山西繁峙县民刘有宝妻韩氏。　　

○丙子。谕曰。泰宁镇标中军游击李超、守备孙士英等、亏那营项一案。前经总督方观承题参革审。并未将前任镇臣马世岱那亲等。有无知情、及失于觉察。一并查参。本欲部议时降旨。今据该镇总兵任澍奏称、那亲曾将亏缺缘由知会。随查得马世岱、并李超任意私那。经咨明督提二臣等语。则那亲已经移交查办。尚无不合。而马世岱则通同舞弊。罪状显然。方观承仅参该弁。而不将任澍咨明之处叙入。必因近日题参独石口副将安泰。曾经降旨训谕。马世岱亦属满员。且已降调。遂不行一并查参故耳。不思朕办理庶务。初无成心。满汉全无歧视。即如安泰一案。不过因使酒启衅。而悍卒刁风。宜先示惩创。不可先治所管之罪。即汉人当此任。亦应如是办理。方观承何乃一味取巧。所见卑鄙错谬。一至于此。著严行申饬。并令明白回奏。马世岱著解任。一并解交该督严审定拟具奏。寻奏、营员亏空。累任统辖上司。例应于疏内声明附参。但查李超亏那扣存兵丁号衣银项。孙士英亏那生息截旷还官等项。数目烦碎。先后参差。应查其亏那月日。是何镇臣任内之事。于审明具题日、分别参处。是以原疏内未即声明。至任澍奏内所称、马世岱、李超、任意私那。经咨明督提二臣之处。缘马世岱、有私那典当生息银两。并浮当衣服至一千一百余两之多。例应专案参追。当经委清河道查办揭报。臣于七月二十六日题参在案。臣职任封疆。如属内有骩法营私者。无论满汉官员。均应据实纠劾。不敢稍存瞻顾。得旨、此奏又属用巧。何必廿六廿八之日。不可倒移乎。　　

○丁丑。上诣畅春园、问皇太后安。　　

○回圆明园。　　

○谕、据河道总督高斌等奏称、本月十二日。西风大暴。湖水奔注。高邮城南、车逻坝过水四尺八寸。沿河小船。多被冲损。西岸人家房屋。打坏二百余家等语。前因江南被水州县。已降旨令该督抚等、加意抚恤。今遇湖水盛涨。车逻坝过水至四尺有余。下游田禾。必多被淹之处。现在民房已有损坏。一切俱宜亟加抚绥。毋俾失所。著庄有恭速赴高邮一带。亲行查勘。督率所属。实心筹画。一面奏闻。一面办理。仍将临湖田亩被淹若干。及如何办理情形。据实速奏。以慰轸念。该部即速传谕知之。　　

○又谕、朕此次行围。著履亲王、裕亲王、大学士来保、史贻直、在京总理事务。其月选之文员内通判州县等官。武员内八旗护军校骁骑校。及外省送到之补放水手官骁骑校。并年满千总等官弁。俱著王大学士、照从前之例验看。其外省督抚提镇等奏摺。亦著照例、自起銮之日为始。俱赍赴在京总理处。加封交内阁随本呈送行在。候朕批示。随本发回。仍于总理处、交付赍摺人祇领。该部即通行传谕知之。　　

