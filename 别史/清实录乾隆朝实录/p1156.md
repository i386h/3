<!-- { "loadSidebar": true } -->

○辛卯。上诣文庙行礼。　　

○谕、据哈密贝子玉素布奏称、除伊旗派出兵丁一百名外。再行添派一百名。即亲身率领。在军营效力等语。著照所请。再添派兵一百名。令玉素布带领。其一切应得之项。著永常照例给与。玉素布著赏银三百两。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百七十二


大清高宗法天隆运至诚先觉体元立极敷文奋武孝慈神圣纯皇帝实录卷之四百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。九月。壬辰。上诣皇太后宫问安。　　

○谕曰、阿睦尔撒纳之盟。著赐号辉特额尔德尼诺颜部落。班珠尔之盟。著赐号和硕特清伊扎固尔图部落。讷默库、乃杜尔伯特台吉。与车凌等同一部落。著亦赐号赛音济雅哈图部落。　　

○癸巳。上御大政殿。盛京宗室觉罗将军官员等、恭进御膳。　　

○谕、兵部奏、沿途倒毙马驼。进京后请照例著落赔补等语。此次官兵骑用驼马。沿途屡经换给。而倒毙仍复如此之多。此皆不知爱惜所致。理应著落赔补。但念路途较远。日期亦多。前此倒毙者。俱著加恩免其赔补。嗣后如仍不加意餧养。复致倒毙。必令照例赔补。　　

○甲午。上自盛京、奉皇太后启銮。回京师。　　

○诣皇太后行幄问安。　　

○谕曰、朕由吉林至盛京。周览山川形胜。敬稽实录所载。仰见列祖缔造艰难。维时宗室诸王。克奋忠勤。功成百战。开国翊运之勋。彪炳简册。深切景念。思盛京为龙兴重地。国初诸王。功烈懋著如此。并宜建祠、以酬旧勋而示来许。此地现有怡贤亲王祠。应将太庙配享之通达郡王、武功郡王、慧哲郡王、宣献郡王、及礼烈亲王、饶余敏亲王、郑简亲王、颖毅亲王、一并崇祀。即命曰贤王祠。令所司春秋致祭。应行典礼。该部详议以闻。祠内碑亭。可移于正中镌勒此旨。永昭我朝宗功元祀之钜典。寻议、盛京怡贤亲王祠。正宗五间。请于室内分设三龛。每龛安奉三位。中龛中、奉通达郡王。左、武功郡王。右、慧哲郡王。左龛中、奉宣献郡王。左、礼烈亲王。右、饶余敏亲王。右龛中、奉郑简亲王。左、颖毅亲王。右、怡贤亲王。每龛各设一案。每案用羊一。豕一。果实五盘。尊一。炉一。镫二。每位爵三。素帛一。钦定祠名。上谕碑文。及神牌清汉字样。交内阁、翰林院、缮写。送盛京工部制造镌刻。移建碑亭。及祠内所供龛案尊爵炉镫帐幔。并交敬谨办理。每岁春秋二季。令奉天府府尹承祭。读祝、赞礼、用盛京礼部人员。神牌入祠日。先期开列盛京五部侍郎职名。奏请遣员读文致祭。从之。　　

○又谕曰、鄂宝身为府尹。修理御路草率。尚可宽恕。随围人等。屡经降旨、不许地方官稍有馈送。今知县富昌、复为向导人员、豫备饭食马匹。此虽由向导处索取。亦伊等有意逢迎。鄂宝、著交部严察议奏。向导人等、擅受地方供应物件。向导大臣、著一并交总理行营大臣察议具奏。　　

○调镶蓝旗蒙古副都统舍图肯、为白都讷副都统。熊岳副都统雅图、为镶蓝旗蒙古副都统。以副都统衔哲库讷、为熊岳副都统。　　

○以陕西按察使武忱、为陕西布政使。山东盐运使吴士功、为陕西按察使。　　

○是日、驻跸旧边东大营。　　

○乙未。上诣皇太后行幄问安。　　

○谕军机大臣等、据恒文奏称、现在运送推河米粮一万石。已分起运送。续运米石尚多。请交纳木扎勒等、发给商人执照。不准沿途将运米驼只。拏当差使等语。运米一事。所关甚钜。必使商人驼只。往返无阻。始于转运有益。朕昨因军兴事繁。驿站牲畜不敷。特命添设。何以仍拏运送官米驼只。此或蒙古等惜其牲畜。而以运米驼只、代为当差。抑或商人惮于运送。托故规避。均未可定。可寄信兆惠、查明如有拏运米驼只者。即指名参奏治罪。倘商人惮于运送。托故规避。亦当惩办。嗣后运米驼只。应如何办给执照。使商人不至托故规避之处。即交挑惠妥办。　　

○是日、驻跸郭家屯大营。翌日如之。　　

○丙申。赐扈从王公大臣盛京将军官员等食。　　

○丁酉。上诣皇太后行幄问安。　　

○谕军机大臣等、给事中色钦等、参奏户部赴领单簿逾限。及御史九成等、参奏户部户科推诿迟延各情节。朕命军机大臣秉公核议。看来部科彼此执持。祇为磨对相符数字起见。甚属无谓。部科均有查核之责。若有差错。必不以科臣已经声覆相符。遂置该部于不问。且使果有不符。即当参奏。既无可参奏。即属相符。字样有无。何所关系。乃部臣必欲此二字为据。而该科又坚持不与。为此无益之烦扰。致延时日。徒使胥吏得以舞弊耳。色钦等、以会典不载为词。则会典固不能字字详备。而向来题覆关税红本文移。立可取证。海望、阿里衮、嵇璜、俱承办堂官。即当一面办理。一面声明情节。何得一任司员。往返迟延。不速行考核。著在京总理王大臣传齐询问。倘其中另有别情。王大臣即行具奏。若不过如此。即照军机大臣等所议、分别交部察议。　　

○又谕、据班第等奏称、拏获准噶尔乌梁海遣来二人。询问伊等住处。命萨喇勒、努三、掩其不备。分路进攻。并询问齐木库尔所属之乌勒木济。玛木特现住奇兰地方。巴朗现住哈喇额尔齐斯地方。办理乌梁海之便。应乘势擒拏玛木特、巴朗、已令萨喇勒、努三等、疾速进兵等语。乌梁海于今春驱逐之时。诡称来降。乃复抢掳阿睦尔撒纳游牧。情殊可恶。班第命萨喇勒等、掩其不备攻掳。甚合机宜。巴朗、玛木特、游牧地方。俱不甚远。于办理乌梁海之便。如能拏获。甚属妥协。朕伫待捷音。再班第等、奉朕今年暂停进兵谕旨。以冒昧进兵请罪。前因策楞、舒赫德、坐失事机。欲以七千人大队并进。是以令其暂停进兵。今乘时进攻乌梁海。玛木特、巴朗、所居地方。俱相接连。可以一鼓成事。不必拘朕前旨。此旨到时。伊等谅亦成功。可仍令萨喇勒前赴热河。著并寄班第知之。　　

○是日、驻跸小白旗堡大营。　　

○戊戌。谕军机大臣等、据纳木扎勒奏称、遵旨晓谕车凌等。令其遣派驼只。赴归化城支领米石。但伊等上好驼只。俱已拨给兵丁。其余恐不敷用。所有运米之事。俟与班第另议等语。前朕降旨。令车凌等各派驼只。赴归化城解运米石。原因伊等生计未裕。是以加恩接济。今车凌等将上好驼只。俱拨给兵丁。实属诚心为公。其余驼只。不必拨遣。其属下应行接济口粮。著于前运阿睦尔撒纳等口粮米一万石内支给。将此寄与班第、舒赫德、纳木扎勒、唐喀禄等知之。　　

○是日、驻跸罗家屯大营。　　

○己亥。上诣皇太后行幄问安。　　

○谕军机大臣等、前将新降厄鲁特兵一千名。派往西路。已降旨令于原派绿旗兵一万名内、裁减三千。此外著添派健锐营满洲兵一千名。命往西路。再将绿旗兵、裁减一千。其所派官弁、毋庸裁减。照旧遣往。以备调遣。　　

○又谕、前曾降旨。命永常于十一月初九日以前到京。今西路现无应办事件。可寄信永常。著即行起程来京。面聆谕旨。　　

○兵部以武会试中额请。得旨、这考试、汉军取中三名。直隶取中十二名。陕西取中九名。广东取中四名。河南取中四名。山东取中四名。江南取中二名。山西取中四名。湖北取中二名。湖南取中二名。四川取中二名。广西取中一名。福建取中四名。浙江取中四名。江西取中二名。云南取中一名。贵州取中一名。　　

○调四川建昌镇总兵董芳、为松潘镇总兵。以湖北施南协副将胡世荣、为四川建昌镇总兵　　

○以福州将军标中军副将王瑞、为广东左翼总兵。　　

○减除直隶武清、宝坻、宁河、天津、等四县。额赋银九千四百十一两有奇。　　

○是日、驻跸广宁城西大营。　　

○庚子。上诣北镇庙行礼。　　

○遣官祭辽太祖陵。　　

○谕曰、白钟山参奏河南管河道张奎祥、庇属徇私一摺。道厅通同舞弊。一气联结。最为河工恶习。张奎祥身为河道。有总核工程稽查厅汛之责。乃种种庇属徇私。玩误公务。仅予罢斥。不足蔽辜。著革职。仍留河东差委效力。张广基、姜昱、俱著革职。张广基核减银两。勒限著追。如不能全完。即于张奎祥名下照追赔缴。以为徇庇玩公者戒。　　

○吏部议准、湖广总督开泰等疏称、湖北黄州等府属裁汰驿丞。添设巡检。所有黄冈县属之李坪、阳逻、二驿。就近裁归团风镇、阳逻镇、各巡检兼理。应颁兼管字样印信。郧县之江峪塘。郧西县之上津堡。谷城县之马脑观。添设巡检三员。应给印信。再添设巡检三员。应给养廉银一百八十两。俸银九十四两五钱六分。额设皂隶六名。应共给银三十六两。弓兵一十八名。应共给银一百八两。奉裁五驿驿丞衙署。仍有差使往来住宿。其马棚等项。亦需照旧应用。应请存留。听兼管各员经理。从之。　　

○工部议准、调任甘肃巡抚鄂乐舜疏称、陇西县县丞。改调平罗县。移驻已裁之宝丰县城内。应建衙署。从之。　　

○旌表守正捐躯之河南洛阳县民许玉有妻胡氏。　　

○是日、驻跸五台子大营。　　

○辛丑。上诣皇太后行幄问安。　　

○谕曰、班第、著授为定边左副将军。鄂容安、著授为参赞大臣。协同班第办事。　　

○谕军机大臣等、龙溪县民周赞、诬首谢仲忽一案。已经该督喀尔吉善奏明、审系挟嫌诬首。将该犯杖毙示众矣。富海、因系伊镇属地方之事。缮摺奏闻。只应据实直陈。何必用其腐文。称风俗刁悍。人心叵测。初览之、似又生一事。不知即是奏闻已结之谢仲忽也。富海既不通文。何必用庸腐字识之文耶。富海著传旨申饬。　　

○又谕、知府为司牧长。所以表率属县。开泰所奏吕肃高、系朕所知之人。乃河南人吕曾高之弟。本一谨慎庸材。前因不胜长沙之任、调任常德。仍复阘冗无能。不知奋勉。岂可仍事姑息。贻误地方。著传谕开泰、或应行参劾。或应勒令休致。著即据实奏闻。毋得苟且姑容。　　

