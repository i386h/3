<!-- { "loadSidebar": true } -->
○署云南总督印务云南巡抚张允随奏。安南境内匪贼节次情形。上年十一月十九日。据广南营参将胡大勇报。安南猛发贼首兵者列。纠洪水贼余襄。攻劫安边。牡丹土官翁卿、约者良土官。将地方归顺交江。又结猛发铜厂匪贼郎袍。桂皮山野贼农廷结、杨元福、陆玉明、陆保、等。至牡丹、合为一处。计四五千人。在者、良造木城数座。联络驻劄。谋攻念台。念台土官翁贯。求救于保乐州。以保乐兵一千击郎袍。败还。三岐督镇官策应、为洪水沙贼阻不能前。据开化镇游击丁世功、等报。交阯土目翁钦、翁贵、黄滚寿等。击败安边沙贼。劄营于赌咒河隔岸土目郑分、声言南谜老岩猺人等寨。原系安南地方。今来剿贼。臣闻报饬属晓谕。土目翁钦慑服。毁营而去。本年正月。据广南营参将胡大勇报。牡丹者良叛目阮兼泽、翁卿。结贼郎袍、周文显、聚众数千。劄营于吉安淜。保乐土官翁督、及念台土官翁贯、各带夷兵共四千名。劄营于勾麻、为者良贼战败。贼复分兵破果篾、弄高、二寨。郎袍复过保乐营。截其运道。保乐兵却走。黎京差督阵官调高平牧马先锋官闭士仪等。合兵八千讨贼。督阵官旋阵亡。念台破。交江王矣扬劄念台。招安原管地。复往安边与翁贵战。翁贵袭安北府。原据安北之黎忠君。退屯漫停。外此有八宝、东弓、漫布、泰番、鼎礶、大同、猛萨、各贼首兵二三千人。清化邵郡公、扶竜德世子黎维礻□密。带兵三千余。抵山南府。安南国内、惟山西、山南、山北、海洋、四郡。服黎京辖。其清化、广化、二郡。为旧世子黎维礻□密所据。安广、易安、二郡。为阮氏子孙所据。谅山、太原、二郡。为茹姓所据。兴化、宣光、二郡。为交江所据。地分土荒。督令官调集乡兵。俱以乏食逃亡。臣令文武等。于通交要隘。严加防范。得旨。所奏俱悉。时时探信以闻然惟慎我边防为要耳。　　

○又奏。省会八营弁兵。应教习硬弓。自五六力以至十二力。就其材质强弱。分给教演。以半年为限。并饬各镇协营。一体增加。责成该管镇将。董率练习。复遴大员。考验赏罚。得旨。是。实力行之可也。　　

○贵州总督兼管巡抚张广泗奏报。上年米价未甚平减。春间复恐加昂。当饬属减价平粜。其粜价与买价悬殊者。并停买补。至冬雪春膏。均属沾足。得旨。览奏稍慰朕怀。但米价昂贵。为近来各省通病。不可不留心也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十五


大清高宗法天隆运至诚先觉体元立极敷文奋武孝慈神圣纯皇帝实录卷之一百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。三月。乙卯朔。上御勤政殿听政。　　

○兵部议准、署两广总督庆复疏称、番禺县分防墩头、南冈头、二汛千把总。向无公廨。请各建衙署。从之。　　

○以国子监祭酒开泰、为内阁学士。兼礼部侍郎。　　

○以翰林院侍读学士嵇璜、为右通政。　　

○以广西庆远协副将毕映、为右江镇总兵。　　

○丙辰。遣官祭黑龙潭昭灵沛泽龙王之神。　　

○宗人府议奏、应封宗室职衔。王等庶福晋所生之子。应如何给封。请旨。得旨。从前定例。王、贝勒、贝子、公等嫡福晋嫡妻所生之子。方始按级与封。至庶福晋所生之子。间有封者。其庶妾所生之子。并无加封之例。去年因定王、贝勒、贝子、公等庶福晋侧妻之数。锡与封典。故伊等所生之子。亦准邀封。观此较之嫡妻之子。虽降二等。揆之不应得封之例。实属加优。今览宗人府所奏。似乎加恩之典。反若从其降者。甚属错谬。嗣后王、贝勒、贝子、公等庶福晋侧妻所生之子。俱著降二等与封。　　

○先是宗人府议请合试左右两翼宗学生。拔取佳卷。准作进士。至是、钦命大臣考取一二等佳卷进呈。宗人府带领引见。得旨。考取之宗室玉鼎柱、达麟图、福喜。俱准作进士。与乙丑科会试中式之人。一体殿试引见。或选入翰林。或以部属等官补用。候朕临时降旨。嗣后俱照此例行。　　

○兵部议准、闽浙总督那苏图疏称、先准部咨。查减续添兵丁。查太湖营续添马兵五十名。请改为步战。并裁余丁七百一十二名。裁马留备倒毙。此外各镇协营、及抚标巡盐额兵。均难议减。从之。　　

○正黄旗满洲副都统观音保、以老病乞休。命以原品致仕。　　

○以故喀尔喀辅国公色内之叔恭格、袭职。　　

○丁巳。遣官祭先蚕之神　　

○礼部议准、河南道监察御史李＜?忄原＞奏称、坛庙陪祀。朝期坐班。多托故不到。请敕下各堂官。严饬遵例齐集。违者将本人及该堂官。并下部议。从之。　　

○兵部奏、旗员子弟随任事宜。各处城守尉、防守尉、总管、协领等官。有由京补放者。其子弟可呈请随任。至在任久居。即可在彼披甲当差。与拨派驻防人员无异。请嗣后于此等员弁子弟。有愿来京当差者。听其来京。有愿留彼披甲。或协理家务者。亦均照驻防之例。听其随任。无庸照例详请咨部。至各省将军、都统、副都统、子弟。年已及岁。向无奏请随任定例。但将军、都统、副都统。有统辖地方大小员弁之责。与文职大员相同。其子弟未便留彼披甲当差。请嗣后于年已及岁之子弟。有实须恳请随任者。先咨该旗存案。该旗于年底汇奏。其由京新授者。如将年已及岁子弟带往任所。报明该旗奏请。从之。　　

○工部议准、调任江南河道总督完颜伟疏称、清口两岸束水大坝。因乾隆七年、伏秋汛涨危险。将东坝尽拆。俾河水东注。今水势日消。又恐黄强淮弱。有碍运道。急应重建原坝。收蓄济运。得旨。依议速行。　　

○戊午。遣官祭历代帝王庙。　　

○户部议准、署直隶总督史贻直疏称、直属各州县驿站缺额工料。乾隆八年春夏二季。应需九折银一万四千六百两零。若照例俟乾隆八年开徵后给发。司驿各官。无力垫办。请将春季工料。于司库乾隆七年地粮银内动支。夏季工料。于乾隆八年地粮裁站银内动支。涿州、良乡、通州、三河、安肃、五属。每岁地亩。圈退无定。徵粮未有确数。请照各州县摊丁额数题拨。榆林、土木、鸡鸣、宣化、怀安、万全、长安、雕鹗、云州、赤城、十驿。曾于乾隆七年奉裁浮夫。请除裁夫数目题拨。从之。　　

○又议覆、山东巡抚晏斯盛疏称、上年被水地亩。惟邹县地已全涸。堪种春麦。其滕县、鱼台、济宁、金乡、峄县、临清、六县卫。泥淖难耕。别无补种地亩。请于例赈外。自本年三月为始。极贫加赈三个月。次贫加赈两个月。应如所请。于本处仓粮动给。不敷、于邻属协拨。从之。　　

○又议覆、前护理山西巡抚印务布政使严瑞龙疏称、朔平府左云县额徵粮石。应运交粮厅常丰仓。该县止收耗粮。不收脚费。派附近粮户。亲身赴交。较之徵费官运。小民苦累更重。请仍照例计程核算。每石徵脚价银七分零。耗粮四升。粮少者照此递减。就近在县完纳。官为雇运。应如所请。从之。　　

○河南巡抚雅尔图疏报、封邱、济源、永宁、三县。乾隆六年分、共开垦民田旱地五顷七十一亩有奇。　　

○己未。吏部侍郎田懋奏。外省告病官员。向俱留于该省调理。病痊复用。但既经解任。复留该省。未免食用艰难。情亦可悯。查例载告病人员。俱准回籍调理。病痊日。以原缺补用。现有告病江西安仁县令高鈊。可否即照此办理。恭候钦定。得旨。外省官员告病。准督抚题请解任。留于该省调理。病痊复用者。乃国家爱惜人才之意。且以杜借名规避之弊也。今田懋所奏。该员既以患病解任。又复留于该省调理。食用艰难。情亦可悯等语。似亦实情。况原有病痊补用原缺之例。亦不虑其借端规避。朕思同知以下官员。亦无甚规避情节。其告病者。俱准其回籍调理。病痊照例铨补。不必留于该省。若道府等员。该督抚具题请旨。其有无规避情节。临时自难逃朕之洞鉴。著定为例。高鈊准其回旗。　　

○户部议准、前护理河南巡抚印务布政使赵城奏称、豫省额办铅觔。例派祥符等三十九州县。该处邻近楚省。易于购办。其派买数目。请按大中小三等匀派。不致偏累。俟奉部覆。再将派数造报。从之。　　

○庚申。上诣畅春园、问皇太后安。　　

○户部议准、黑龙江将军博第奏称、宁古塔将军鄂弥达。先以齐齐哈尔地方。上年歉收。奏请将吉林等处官庄。并八旗义仓粮石。拨运粜济。经部议准、今齐齐哈尔兵丁口粮。已于公仓粮石拨给。本年春作、不敷耔种。并有备存粮石可支。毋须转粟平粜。请停拨运。从之。　　

○江南河道总督白钟山奏。前因采办料物。库贮无多。于正项公项内。酌动银十万两。今需费尚繁。请于江南近地拨银二十万两。解贮河库。除归还借项。仍留为办料之用。得旨允行。下部知之。　　

○广西巡抚杨锡绂疏报、桂林、南宁、郁林、等府州属。乾隆六年分、共开垦旧荒水旱田一十顷二十二亩有奇。　　

○予故解任养病陕西固原提督周开捷、致祭如例。　　

