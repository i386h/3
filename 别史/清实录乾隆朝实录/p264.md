<!-- { "loadSidebar": true } -->
○甲戌。谕、河南巡抚雅尔图奏称、田文镜在豫。百姓至今怨恨。不应入豫省贤良祠。朕批示曰。此等事何须亟为之。若行彻去。岂不有悖于前旨乎。使田文镜尚在。朕不难去之罪之。今已殁矣。在祠与不在祠。何碍于事。况今日之在祠。将来应彻者。正不知其几何也。何必亟亟于一田文镜。若出于识见之迂尚可。若出于逢迎与彼不合之人之意。则朕所望于汝者。又成虚矣。朕观雅尔图此奏、并不从田文镜起见。伊见朕降旨。令李卫入贤良祠。其意以为李卫与大学士鄂尔泰素不相合。特借田文镜之应彻。以见李卫之不应入耳。当日王士俊请将田文镜入贤良祠。系奉皇考谕旨允行者。今若又将伊彻出。是翻从前之案矣。试思田文镜留于祠中。于国计民生。有何关系。而此时必欲行此翻案之事乎。又如前日查克丹奏请弘暲迎养嫡母一事。弘暲系获重罪之人。朕所以给与红带子者。诚恐日久之后。漫无分别。多有未便。乃事之不得不如此办理者。至于迎养伊母之奏、朕若允行。在伊一家。自必感激朕恩。然以今日之迎养为恩。必以从前之治罪为怨。似此市恩翻案之举。朕必不为也。当日鄂尔泰、田文镜、李卫、皆督抚中为皇考所最称许者。其实田文镜不及李卫。李卫又不及鄂尔泰。而彼时三人素不相合。亦众所共知。从前蒋炳条陈直隶裁兵一事。又有人条奏直隶总督应改为巡抚者。外间皆以为出于鄂尔泰之意。前日李卫之子李星垣、初到京师。即具摺奏称、伊父李卫。平日孤身独立。恐不合之人欲图报复。朕命讷亲严行申饬云。汝不过一武职小臣。即有与汝父不合之人欲图报复者。朕乾纲独揽。洞察无遗。谁能施其报复之私心。汝系新进之人。即存此念。甚属糊涂。将来岂能上进。李星垣陈奏时。虽未明言。朕即知其指大学士鄂尔泰也。从来臣工之弊。莫大于逢迎揣度。大学士鄂尔泰。张廷玉。乃皇考简用之大臣。为朕所倚任。自当思所以保全之。伊等谅亦不敢存党援庇护之念。而无知之辈。妄行揣摩。如满洲则思依附鄂尔泰。汉人则思依附张廷玉。不独微末之员。即侍郎尚书中。亦所不免。即如李卫身后。无一人奏请入贤良祠者。惟孙嘉淦素与鄂尔泰、张廷玉不合。故能直摅己意。如此陈奏耳。朕临御以来。用人之权。从不旁落。试问数年中。因二臣之荐而用者为何人。因二臣之劾而退者为何人。即今日进见之杨超曾。田懋。皆朕亲加简拔。用至今职。亦何尝有人在朕前保荐之乎。若如众人揣摩之见。则是二臣为大有权势之人。可以操用舍之柄。其视朕为何如主乎。但人情好为揣摩。而返躬亦当慎密。即如特古勒德尔因派出坐台。托故不往。朕加以处分。又刑部承审崔起潜一案。拟罪具题时。鄂尔泰曾为密奏、后朕降旨从宽。而外间即知为鄂尔泰所奏。若非鄂尔泰漏泄于人。人何由知之。是鄂尔泰慎密之处。不如张廷玉矣。嗣后言语之间。当谨之又谨。又额驸策凌到京。曾奏特古勒德尔年老。请令回京。又法敏富德常安辈。策凌亦曾在朕前奖以好语。又谓富德宜补随印侍读。此必鄂尔泰曾向伊言之。故伊如此陈奏也。今鄂尔泰奏辩并未向伊言之。夫向伊言之而奏、固属不可。若未向伊言。而伊揣摩鄂尔泰之意。即行陈奏、则势力更重。额驸且然。何况他人。鄂尔泰亦能当此语乎。朕于大臣视同一体。不但欲其保全始终。且于疑似之际。亦每为留意。以杜外人之议论。即如前日刑部侍郎员缺。朕原欲批用张照。因彼时鄂尔泰未曾入直。而张廷玉在内。朕恐人疑为张廷玉荐引。是以另用杨嗣璟。又如励宗万不安静。钻营生事。朕因其小有才具。尚可驱策。令其在武英殿行走。亦足满其分量矣。而外人以为张廷玉所劾。不得起用。其实当日励宗万保举受贿一节。果亲王曾经奏闻。并非出于张廷玉也。朕之用舍。悉秉至公。朕之继述。期于至当。若谓皇考当日所用之人。不应罢黜。当日所退之人。不应登进。如大学士鄂尔泰。岂非告退闲居。而朕特用之大臣乎。又如前日吏部为恒德袭职事。具摺请旨。朕因摺内奏称虽与销减之例相符。而与奉有特旨多颇罗之案。似同一例等语。恒德系讷亲一族。不应如此措辞。朕不准行。且面加训谕之。鄂尔泰。张廷玉。乃皇考与朕久用之好大臣。众人当成全之。使之完名全节。永受国恩。岂不甚善。若必欲依附逢迎。日积月罗。实所以陷害之也。朕是以将前后情节。彻底宣示。深欲保全之。二臣更当仰体朕心。益加敬谨。以成我君臣际遇之美。　　

○又谕曰。吏部侍郎程元章为人卑庸。不肯实心任事。留于衙门。不过备员而已。著革职。其员缺著蒋溥补授。　　

○又谕曰。浙江提督李灿。以伊身患病虚弱。一时难以即痊。奏求解任调治。情辞恳切。著照所请。准其解任调治。其提督印务。著裴鉽署理。　　

○大学士等议覆、原任川陕总督鄂弥达。条奏办理夷使进藏事宜。一、夷人自东科尔起身进藏。及回时经过青海地方。应赏给菜牛、菜羊、并米面。各一次。一、牛行迟缓。请停止采买。以两牛改换一驼。于镇标营驼内摘拨。一、护送夷人之满兵。原议每名给马三匹。本身乘骑。以及驮载行李。远涉长途。恐有疲缺。应请加一匹。共给马四匹。又每兵二名。再请给驼一只。以资驮载什物。一、自东科尔至藏。及自藏回。请酌给八个月盐菜口粮。以资沿途日用。一、驮载口粮盐菜。均应用驼只。及派往章京等需用马匹。均应于凉州西宁两镇给拨。一、原议拨银二万两。交与伴送大臣等。带往接济。今又添派运送口粮。文武官及兵役。应请再拨银一万两带往。庶得通融接济。均应如所请。从之。　　

○乙亥。户部议准、署广东巡抚王謩疏称、循例勘丈沿海坍缺河田。应豁税亩内。南海、顺德、香山、海阳、饶平、鹤山、徐闻、恩平、等县额内虚缺民屯。番禺、东莞、新会、香山、普宁、高要、鹤山、等县额外虚缺民税。共五百九十三顷八十二亩有奇。应徵银一千二百四两有奇。均应于奏销乾隆四年地丁册内造报开除。又东莞县。沙滩溢额民税。新会县。民塘溢额熟税。共二十顷五十九亩有奇。应徵粮差银九两八钱有奇。请照例分别起科。从之。　　

○四川提督郑文焕奏、镇协各营存剩公费银两。请于今岁秋成之后。买谷存仓。自辛酉年为始。春借秋还。实于兵食有益。从之。　　

○广西布政使杨鍚绂奏、广西地处极边、桂、平、梧、浔、等府。捐监者甚少。请令外省民人。一体报捐。捐足停止。得旨、著照所请行。该部知道。　　

○旌表守正捐躯之河南西平县民女王氏。　　

○丙子。上诣畅春园问皇太后安。奉皇太后御长春仙馆。　　

○兵部议准。署理马兰镇总兵官布兰泰疏称、黄花山后。桃木岭地方。及黄崖关。俱附近陵寝。巡查防护。自应周密。桃木岭向未设有汛拨。黄崖关原设额马兵二名。守兵五十六名。汛广兵单。不敷巡察。请于桃木岭添拨一处。设兵五名。黄崖关除原额兵五十八名外。添马兵三名。守兵十九名。以资防范。从之。　　

○戊寅。上奉皇太后幸同乐园、至丙戌。皆如之　　

○己卯。户部议准。云南巡抚张允随疏称、各省地丁钱粮。旧例俱应于二月开徵。四月完半。五月停忙。八月接徵。十月全完。嗣于雍正十三年。改令十一月全完。各省遵行。惟贵州一省。向系九月开徵。次年三月全完。云南省山多田少。秋收纳粮而外。盖藏有限。春夏之交。籽种牛工。在在拮据。非典质输将。即借贷完纳。即至稻谷登场。拮据仍所不免。查滇黔两省。土宜物产。地气天时。无不相类。若照黔省之例。九月开徵。次年三月全完。有益民生。并无亏正赋。请自乾隆五年为始。将滇省各属应徵地丁银两。照黔省办理。著为定例。从之。　　

○又议准。贵州总督兼管巡抚事张广泗。疏请开采绥阳县属月亮岩铅矿。并遵部前议。令民间自备工本。前往开采。所出铅觔。官商分买。如出铅一万斤。照例抽课二千斤。其余八千斤。官商各买一半。核算每年收买。连抽课约可收铅百万余觔。即由月亮岩分路解运。其不敷办解京局之铅。仍于莲花。朱砂。二厂收存铅内拨运。从之。　　

○庚辰。谕、据奉天府尹吴应枚奏称、奉天自开例捐监积谷以来。报捐者寥寥无几。盖缘直隶山东各省。水陆俱通。商贩络绎。有谷之家。俱各贪图贵粜。瞻望不前。请照江西安徽二省奏准之例。凡外省来沈行商过额。暂时流寓之辈。并作宦之生俊人等。皆许其照例报捐。俾所积益多。则所济益广。似可无拘年限等语。各省捐监积谷一事。原以备民间之缓急。先据福建巡抚王士任。以本省捐谷无多。请准行商过客。及暂时流寓之辈。一体报捐。以资积贮。朕降旨允行。续据江西巡抚岳浚。援例以请。朕亦允行。又据安徽巡抚陈大受援例奏请。并添入作宦之生俊字样。朕因安徽等属。连岁歉收。从广储米谷起见。且有福建江西为例。故亦批照所请行。是朕一时疎略处。乃吴应枚遂援以为例。具摺陈奏、今细思之。作宦之生俊。在该地方一体报捐。其中大有弊窦。或多收民人谷石。以填补子弟捐监之数。或少交入仓谷石。以致有亏捐款之额。或那移常平社仓官谷。以充捐项之用。或碍上官情面。代为腾那。而开亏空之端。此皆事之所不免者。此事若准行。将来何省不援此例请行乎。况奉天地方。非江南等省可比。行商过客。亦属无多。有何益处。且朕从前为闽省所降谕旨。原限一年期满。将外籍报捐之人停止。今吴应枚摺内并未定有年限。但称俟缺额谷石捐足之日、奏请停止。是停捐遥无期矣。从前之收谷。原欲济民之食。今如此办理。是又巧开一捐纳之途矣。吴应枚奏称有谷之家。贪图贵粜。此彼地情形也。今又准作宦之生俊。一体报捐。则交官之谷愈多。谷价岂不愈贵乎。所奏甚属错缪。其作宦生俊报捐之处。不但奉天不可行。即安徽亦不可行。著该部即行文停止。至于奉天地方。应否准行商过额报捐。著该部定议具奏、　　

