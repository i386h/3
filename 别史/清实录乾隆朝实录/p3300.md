<!-- { "loadSidebar": true } -->
○又谕、前据绵恩奏、清丰县应试生员赵瑛、呈明五世同堂。伊祖生员赵峰、现年八十四岁等语。赵峰身列胶庠。年臻耄耋。其子孙五世同居。允为昇平盛瑞。赵峰、著加恩赏给举人。准其一体会试。以示嘉惠耆龄至意。　　

○又谕、哨内冲毙骁骑校笔帖式等多人。著加恩赏给银两。并查明骁骑校之子。著赏领催。笔帖式之子。著赏拜唐阿。其余皆著赏护军马甲。如有冲去得回者。仍著减半赏给银两。以示体恤。　　

○谕军机大臣等、据李世杰奏、接到庆林等咨会。即遵照续降谕旨。飞咨鄂辉、带领各兵迅速前进。所办始觉渐有头绪。至所称前后两次拨米一万石。转运炉城。陆续运赴口外。足支官兵沿途口食。仍分饬各台员、就近采买稞麦糌粑等项。不致缺误。所办好。又据另片奏、明正、巴塘里塘、为大兵必经之所。现在该土司应付乌拉蛮夫。一切均资其力。将该处之兵。暂缓拨调。其德尔格尔、地不当冲。部落亦大。附近各土司。亦当有可酌量派调者。现咨明鄂辉酌量情形。量加调拨等语。所办甚是。现在派调各处官兵。俱已陆续进发。军威壮盛。巴勒布贼众。本属无能。自不敢复行抗拒。鄂辉等统兵剿捕。驰抵该处。虽不必扫穴犁庭。尽歼其丑。但不可止将贼众剿散逃遁。俾胁噶尔之围一解。即云完事。必须将前此被贼抢占之济陇、聂拉木、宗喀等处地方。全行收复。并勒令该处头人。将该处与后藏贸易。明定地界。严立章程。令其出具甘结不敢复行越界滋事。惟当趁此兵威。使之畏惧慑服。以期一劳永逸。方为妥善。　　

○又谕曰。庆林等奏、巴勒布起衅。因聂拉木等处第巴、妄增税课所致。国家设立驻藏大臣。原为办理地方事务。彼处第巴等滥行增税。庆麟、雅满泰、平日岂无见闻。即五月中巴勒布给噶布伦等书信一事。维时噶布伦等、虽未禀明。伊二人竟形同木偶乎。若即据实奏闻。则刻下大兵早至。何致迟误。且噶布伦等、早经得信。未即具报。至聂拉木、济咙、被劫。不能隐匿。始行报明。是虽噶布伦等之罪。而庆麟、雅满泰、亦至此方为查询。其平时所司何事。巴勒布既因增益税课。致起兵端。如果实有其事。当将擅自增税之第巴等、押解来京。若致伊等先行潜逃。庆麟雅满泰、恐不能当此重谴。至从前第穆呼图克图、私自调停办理时。并未禀知驻藏大臣。今届掣肘之时。始行举出恳求。殊属可笑。庆麟、雅满泰、并无一语理责其非。实为无用。再发交廓尔喀檄谕。立言尤当得体。今庆麟等书稿中、竟称廓尔喀为王。是果朕所封之王乎。其余措词错谬之处。不可枚举。此事朕为达赖喇嘛。班禅额尔德尼、及藏内人众。特发内地之兵。唐古忒等理应感激。急筹兵丁粮饷。乃噶布伦等、竟以不能办理为词。庆麟、雅满泰、又不能剀切晓示。令其感悟。况兵丁并非专需米石。凡麦面牛羊等物。俱可作为口粮。近派后藏之兵。仲巴呼图克图、即援引前辈达赖喇嘛书内、有免派扎什伦布之语。互相推诿。是辜负朕怜悯伊等之意。著庆麟雅满泰、即以大义明切晓示。严催办理。再四川官兵赴藏。沿路口粮。俱由李世杰处承办。庆麟雅满泰、何至今始将摺稿咨行。且寄信李世杰、自当以汉字书写。便于观览。乃复给以清字。庆麟、雅满泰、种种错误之处。著严行申饬。倘仍蹈前辙。朕必重治其罪。并将此旨发交巴忠阅看。即将聂拉木等处、增税第巴查明。并唐古忒兵、将来如何训练之处。俱留心酌议奏闻。　　

○又谕、厂民等因接到孙士毅劄谕。并闻恩准给予口粮。俱踊跃欢欣。情愿前驱杀贼。该督虑厂众散漫。无人统领。而阮辉宿等、畏葸不敢出关。俱系无能为之人。即驱令前往。亦属无用。随访有幕友林际清、在厂年久。为群情所服。嘱其统领杀贼。可谓尽心料理。林际清一接通判陈松之信。即力任其事。现经该督给予印劄。著即赏给知县职衔。如将来果能成事、并即以实缺补用。林际清久在该厂。一切仗其主持。今又赏给知县职衔。该厂众等、见天朝因伊出力。特加恩给予顶戴。自必听其调度。呼应更灵。于剿贼倍为得力。至现在厂民。既跟随林际清、踊跃前驱。而潘启德统率七州人马。又经孙士毅谕令接续前进。朕意此时内地似不得不稍进官兵。以壮声势。盖潘启德及厂民等、皆因闻天朝声罪致讨。是以群起响应。若仍按兵不动。专用伊等之力。必至复生观望。著再传谕孙士毅、即酌察情形。遵照前旨。派令许世亨等、带兵三千名前往。如此时潘启德等、先已将复黎城。并得有黎维祁下落。许世亨等、即可护送安南眷属。一同归国。如黎城尚未收复。黎维祁亦无下落。许世亨等、当带兵先往。其眷属人等、俟将来事定。再护送回国。现有潘启德与厂民等、为之前驱。而该国保乐州官民、又复纷纷具禀。招集乡勇。将从贼地方伪官、以次攻剿。大兵一到。势如拉朽摧枯。趁此兵威。自可为一劳永逸之计。　　

○辛未。上御依清旷。勾到广西、广东、情实罪犯。停决广西斩犯二人。绞犯三人。广东斩犯八人。绞犯十人。余八十人予勾。　　

○自避暑山庄回銮。　　

○谕军机大臣等、昨阅江苏省秋审黄册。内原拟缓决经刑部改入情实者二起。一系挑夫戴有田、为马益挑送麦石。因天晚欲寻住宿。马益不允。致相詈骂斗殴。戴有田、既殴伤马益合扑倒地。又用扁担戮伤其粪门殒命。一系水手陆顺学、见米贩刘大鋐、及船户朱朝阶、俱各上岸。輙起意行窃。偷银二百八十余两之多。此等逞凶戮毙孤客。并本船水手行窃客银逾贯。为害行旅之犯。断无从缓之理。刑部改拟情实。均属情真罪当。闵鹗元由刑部司员出身。非不谙律例者可比。何以于秋审大典。定拟轻纵错误若此。闵鹗元著传旨申饬。　　

○以故广西思恩府定罗司土巡检徐尚文弟能文、袭职。　　

○旌表守正捐躯湖北咸丰县民留益侄女刘氏。　　

○是日、驻跸喀喇河屯行宫。　　

○壬申。上御行殿。勾到福建、奉天、情实罪犯。停决福建斩犯八人。绞犯十五人。奉天斩犯三人。绞犯八人。余七十一人予勾。　　

○谕曰。阿桂等奏、荆州城守绿营兵丁。因该处被水。共查有三百二十六名。所居屋宇。多被冲没。一切家具衣物。亦多漂失。情形未免拮据。恳恩每名借给银四两。仍于应得饷银内。分三年扣还归款等语。此次荆州府城被水较重。所有该处满洲驻防兵丁。业经降旨加恩酌赏银两。以资接济。今阿桂等、既查明绿营兵丁房屋。多有淹浸。自应一体加恩赏恤所有此项被水之绿营兵丁三百二十六名。俱著每名赏给银四两。毋庸扣还归款。俾各安辑宁居。用示朕一视同仁至意。　　

○又谕、据梁肯堂奏、卫辉、怀庆二府属。本年雨泽稍愆。收成未免歉薄等语。豫省本年卫辉、怀庆二府地方。因雨泽短少。收成歉薄。现届开徵之期。若令新旧钱粮。同时并徵。民力未免拮据。著将卫辉府属之淇县、滑县、延津、浚县、封邱、考成六县。并怀庆府属之原武、修武、阳武三县。带惩旧欠漕粮。递展一年。所有缓徵旧欠钱粮。并民欠仓谷耔种等项。均缓至五十四年麦熟后徵收。至卫辉府属之汲县、新乡、辉县、获嘉四县、著将本年地丁、并缓徵带徵旧欠钱粮仓谷等项。均缓至五十四年麦熟后徵收。其本年漕粮。著自五十四年起分作两年带徵。旧欠漕粮亦著加恩递展一年徵解。以示朕轸恤民艰。有加无已至意。该部即遵谕行。　　

○谕军机大臣曰。阿桂等奏估计补还缺口。加培堤塍。及建筑坝工等款一摺。并绘图呈览。阅图内所绘大江。距现缺万城等堤尚远。且有下百里洲为之间隔。其附近堤根处所。惟有沙河一道。但该河甚小。未必能冲决堤根。而此次荆州被淹。何以又由万城堤首先冲决。是否江水盛涨时。漫过下百里洲。竟与沙河连成一片。抑系沙河上游。即系承受江水。大江水发。建瓴而下。致由此冲决堤塍。摺内未据详细声叙。著阿桂等即逐一叙明。另绘一图。详加贴说。据实覆奏。又据另片奏称、荆州洩水故道。现惟虎渡一溪。承受江流。南达洞庭等语。向止闻洞庭之水。归江达海。并未闻该湖有可分洩江水之处。若果江可归湖。则夏秋之间。湖水本属涨盛。何以复能容纳江水。且其间所隔州县城郭地方甚多。又何以能越过。不致淹浸。仍复归江。此语尚不甚解。并著阿桂等一并详晰绘图贴说呈览。至摺内称、观音寺残缺石矶。现因水深不能得底。无从估计。俟冬令水落时。毕沅即派委大员。查看明确。再行奏明兴修等语。荆州堤塍。因向系民修。仅委令微员监办。道府等并不亲往验勘。而督抚等更不以事为事。漫无稽察。以致偷减草率。工程不固。酿成大灾。现在动帑修筑。务期十分巩固。永资保障。何必派员查看。毕沅即当亲往详勘并查所做之工。是否坚固。及军民等加恩抚恤之后。能否安辑复旧各情形。据实奏闻。其迤下南岸工程。毕沅亦应亲加确勘。再行次第估修。不得仅以派员了事。致令仍前弊混也。寻奏、荆州堤塍。自得胜台至玉路口一带。总名万城堤。此次系由万城堤之中方城。首先漫决。距江甚近。暴涨本涌。又遇堤逼束。以致漫过各洲。与沙河连成一片。冲决城垣。至本年湖水虽亦盛涨。而江水较湖水尚高。是以湖水容纳江水。又虎渡湾两岸俱有支堤。分洩江流。均未漫溢为害。报闻。　　

○又谕、据留京王大臣等奏、讯据广东驻京提塘陈奉乾供称、谢廷扬、系广东开元县人。于五十年挑补提塘。至本年八月期满。即于是月初十日与我交代告假。二十六日起身回籍。闻得他从河南、及湖北樊城一路。取道回去等语。驻京提塘。于督抚咨报在京各衙门公文。俱应逐件分投。不得稍有疎失。乃谢廷扬遗失公文至五件之多。若非该省书吏遗失。即系该提塘漏匿。自应向谢廷扬严切跟究。今谢廷扬既由河南湖北一路回籍。著传谕沿途各督抚。即饬地方官严密截拏。于何处拏获。即于该处遴委妥干员弁。小心管解。送交刑部收审。勿任远扬。　　

○是日、驻跸常山峪行宫。　　

