<!-- { "loadSidebar": true } -->
○辛未。上御勤政殿听政　　

○诣畅春园、问皇太后安　　

○遣官祭关帝庙　　

○谕曰、阿桂著在议政处行走　　

○又谕、据舒赫德奏称、和硕特贝勒恭格、出痘身故。请旨将伊身封爵。令伊子承袭等语。恭格因痘身故。情殊可悯。著加恩赏银一百两。其恭格贝勒封爵。即著伊长子台吉德勒克乌巴什承袭　　

○予故刑部侍郎加赠尚书衔钱维城祭葬如例。谥文敏　　

○壬申以詹事嵩贵、为内阁学士、兼礼部侍郎　　

○旌表守正捐躯之广东英德县民林大猷妻吴氏　　

○癸酉。谕兵部将各处保送人员。带领引见记名。为简任副参之用。俟有奏请试用省分。再行拣发。其未经拣发以前。各项差务。仍须照常奋勉如因已记名。于一切应办事件。苟且因循。此等恶习。断不可长。著各该管大臣、训饬记名人员。务宜勉力当差。倘有怠惰之员。即著据实参处。毋得徇稳　　

○又谕曰、丰昇额等队内、侍卫官员无几。不敷分领各队。是以今日兵部将各营保送记名、以副将等官简用之员。带领引见时。视其中汉仗好、曾历行阵者。拣选十四名。作为二起。以护军参领全保、山东保、副护军参领保德、捕盗步军校音德赫、蓝翎侍卫王维宾、护军校巴彦保、骁骑校光明福等、为头起。以火器营护军参领果申泰、副护军参领明泰、委署护军参领花连泰、前锋校巴绷阿、火器营护军校国观、骁骑校五达子、守备金光裕等、为二起所有伊等应得款项。该部即照例办给。头起著于本月十八日起程。二起著于二十一日起程。俱著驰驿、前赴军营。令丰昇额等、酌量领队委用　　

○理藩院覆奏、黑龙江将军傅玉奏称、俄罗斯边界。去黑龙江甚远。遇有事件。该总管两处通详。恐有掩饰迟误之弊。请嗣后、令黑龙江将军、与办理俄罗斯边务官员、札商具奏。又称呼伦贝尔、向设卡四十七处。内珠尔特等十二处。一年一换。原为慎守边防起见。恐日久惰生。且与俄罗斯熟习。易滋事端。请将各官兵挑年力强壮者。分作三班。三月一换。每月仍派总管一员巡察。俱应如所请行。从之　　

○以原任内阁学士全魁、为詹事　　

○甲戌。谕、据舒赫德奏、办给和硕特粮石数目。系哈喇沙尔原文。既未能明晰开写。伊犁承办章京等、又未详加查核。以致错误。请将该二处承办章京等交部议处。舒赫德、实麟俱未经查出。请一并交部察议等语。办给和硕特粮石、报销错误。系实麟承办事件。舒赫德尚属无罪。著从宽免其交部察议。实麟及承办章京等俱著交部分别议处　　

○又谕、据伊勒图奏称、戴三等侍卫顶翎之通事厄鲁特图鲁蒙格、通说事务。颇能明晰。凡于差使。奋勉行走。甚属得力。可否将图鲁蒙格、所戴三等侍卫顶翎、赏给半俸之处。请旨等语。著照伊勒图所奏、图鲁蒙格、照三等侍卫衔。赏给半俸　　

○又谕、昨日所派、令往丰昇额等军营之护军参领山东保等十四员。内守备金光裕之母。年老有疾。并无奉侍之人。金光裕、不必令往军营。其余十三员。俱系各营保送、以副参游守记名。俟各省请发人员时。朕于其中酌量汉仗好、曾历练者。拣选发往。现今军营、既有各省绿营官员。即系伊等应升之缺。著交温福、阿桂、丰昇额等、俟伊等到丰昇额军营时。三路军营。无论何路出缺。但酌量伊等出力行走、可以升用者。各于应升之缺奏补。其某人应用某职之处。著一并开单赍往　　

○又谕、据索诺木策凌等奏称、派委护送庄浪兵丁马匹之骁骑校锡南、并不带领马群。惟随伊家口车辆前往。殊属不合。请将锡南、革去骁骑校等语。锡南系特派送马之员。理宜带领马群行走乃并不经心。置之不顾。随伊家口行走甚属不堪。其罪不止应革。索诺木策凌等、但将锡南奏请革职。甚不晓事体。锡南著革去骁骑校。仍著枷责。以照炯戒　　

○又谕大藏经中咒语。乃诸佛秘密心印。非可以文义强求。是以概不繙译。惟是咒中字样。当时译经者、仅依中华字母。约略对音。与竺乾梵韵。不啻毫厘千里之谬。甚至同一汉字。亦彼此参差。即如纳摩本音。上为诺牙切。下为模倭切而旧咒、或作曩谟或作奈麻。且借用南无者尤多。皆不能合于正。其他牵附乖离。类此者难以缕数。尝命庄亲王选择通习梵音之人。将全藏诸咒。详加订译。就正于章嘉国师。凡一句一字。悉以西番本音为准。参之蒙古字、以谐其声。证之国书、以正其韵。兼用汉字期各通晓。编为四体合璧大藏全咒。使呗唱流传。唇齿喉舌之间。无爽铢黍。而于咒语原文。一无增省。且按全藏诸经卷帙、编次字样。并为标注。以备检查。书既成、序而寿之剞劂。列为八函。兹装潢蒇工。著交该处、查明京城、及直省寺院。向曾颁过藏经者。俱各给发一部。俾缁流人众。展卷研求。了然于印度正音。本来如是。不致为五方声韵所淆。庶大慈氏微妙真言。阐扬弗失。不可谓非震旦沙门之幸。若僧徒等、因传习已久。持诵难以遽调惮于改易字音者。亦听其便。将此传令各僧众等知之　　

○又谕、大藏汉字经函刊行已久。而蒙古字经。亦俱繙译付镌。惟清字经文。尚未办及。揆之阐教同文之义。实为阙略。因特开清字经馆。简派皇子。大臣、于满洲蒙古人员内、择其通晓繙译者。将藏经所有蒙古字汉字、两种悉心校核。按部繙作清文。并命章嘉国师董其事。每得一卷。即令审正进呈。候朕裁定。今据章嘉国师奏称、唐古忒甘珠尔经一百八部。俱系佛经。其丹珠尔经内、有额讷特珂克得道大喇嘛等、所传经二百二十五部。至汉字甘珠尔经。则西方喇嘛、及中国僧人所撰。全行例入。今拟将大般若、大宝积、大集华严、大般涅槃、中阿含等经。及大乘律全部繙译。其五大部支派等经八种。并小乘律。皆西土圣贤撰集。但内多重复。似应删繁就简。若大乘论小乘论、共三千六百七十六卷乃后代祖师。在此土撰述本非佛旨。无庸繙译等语。所奏甚合体要。自应照拟办理。粤自白马驮经。梵文始传震旦。其间名流笔授。展转相承虽文字语言。未必即与竺乾悉协然于佛说宗旨要不失西来大义逮撰集目录者、以经、律、论、区为三藏。于是大乘小乘裒集滋繁。且于佛经外、兼取罗汉菩萨、所著赞明经义者。以次类编入部。在西土诸佛弟子。尚系亲承指授或堪羽翼宗风。洎乎唐宋以降缁徒支分派别。一二能通内典者。辄将论疏语录之类。觊得续入大藏。自诩为传灯不坠。甚至拉入塔铭志传。仅取铺张本师宗系乖隔支离。与大慈氏正法眼藏去之愈远殊不思此等、皆非佛说真言。列入续藏内已为过分。岂可漫无区列。如章嘉国师所云、实释门之公论也。昔我皇考。曾命朕于刊刻全藏时。将续藏中所载丛杂者。量为删订。嗣朕即位后。又令大臣等覆加校核。彻去开元释教录略出辨伪录永乐序赞文等部。其钱谦益所著楞严蒙钞一种。亦据奏请毁彻。所有经板书篇。均经一体芟汰。期于澄阐宗门。兹清字经馆、正当发凡起例之始。如不立定规条。致禅和唾余剽窃。亦得因缘贝夹。淆乱经函。转乖敷扬内典之指。可将章嘉国师奏定条例清单。交馆详晰办理。并传谕京城、及直隶各寺院。除现在刊定藏经、毋庸再为删削外。嗣后凡别种语录著述。只许自行存留。倘有无识僧徒。妄思裒辑汇录。诡称续藏名目。觊欲窜淆正典者。俱一概永行禁止。庶几梵文严净。可以讨真源而明正见。但此事关系专在释教。毋庸内阁特颁谕旨。著交与该管僧道处行知各处僧纲司令其通饬僧众人等、永远遵行　　

○定边右副将军尚书阿桂、领队大臣副都统衔明亮奏、纳扎木靠西山梁前经官兵占据。现又令伍岱等、设法拏卡。再行进逼。以便攻击。二月初二日子刻。伍岱等带兵三百。乘贼不觉。夺据碉前山梁。现已拏卡二座。卡墙一道。距贼甚近。俟将新铸之炮。运至梁上望东平打。既为得力。而德赫布等所带之兵。又顺山梁自南而北。向上合力轰摧。贼碉自难支守。一得此碉。即可审察情形。绕截贼后。又据巴旺、布拉克底土司等禀称有纳尔布普寺喇嘛齐楚木永仲、带领徒弟。并小金川番民男妇十五人。来至该土司地方。臣当即令押送至营。亲加讯问。该喇嘛等供称、前因僧格桑带往念经。遂被留住。曾劝僧格桑投诚不听。大兵攻破美诺。僧格桑押令同往金川行至勒乌围。见莎罗奔。始允放回。在噶拉依沿途。见有金川抢去番人。饥饿不堪。因系向来认识。是以带出等语。查番人素信喇嘛。听其自去。自系情理所有。该喇嘛本系明正人。即交该土司收管。至带来番众。交五福酌量安插。留心防范谕军机大臣等、阿桂等奏。连日筑卡进逼情形。所办尚好。至另摺所奏将脱出之小金川喇嘛。安插明正土司一事所办未为妥协。此等喇嘛、既与僧格桑素为接洽。难保其不探听内地之事。与贼潜通消息。断不宜仍留番境。著传谕阿桂等、即将喇嘛齐楚木永仲、及其徒扎什车尔真、伊什隆真三人。押送来京。以备讯问　　

○吏部议覆、广东布政使姚成烈奏称、广东商籍中式举人。截取知县时。向不声明商籍。选缺例无回避。查此等商籍。与土著相同。若听其服官斯土。难保无瞻徇请托之弊。请照寄籍之例。一体回避。应如所请。并通行各省、照例办理。从之　　

○旌表守正捐躯之河南商邱县民李三畴妻杨氏　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十六


大清高宗法天隆运至诚先觉体元立极敷文奋武孝慈神圣纯皇帝实录卷之九百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。二月。乙亥。上诣畅春园、问皇太后安　　

