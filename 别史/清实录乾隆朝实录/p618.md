<!-- { "loadSidebar": true } -->
○赐准噶尔台吉策妄多尔济那木扎尔敕书。曰、朕总理天下。无分内外。一视同仁。惟期普天生灵。各得其所。台吉尔奏称遵照尔父、仰体朕广教安生之意。朕甚嘉悦。前尔父仰知朕意。定界以来。敬谨遵奉谕旨。朕屡次加恩体恤。今闻溘逝。深为轸惜。尔奏称遣人往西藏讽经。先轻骑减从前往忏悔熬茶。回时令讽大经人等续往讽经等语。为尔父忏悔讽经。理所当行。岂有不准。但分作二次。徒觉繁琐。尔之人行走艰难。尔亦知之。当一次全往为妥。朕仍照前施恩。派人照看。赏赐牲畜路费。又为尔父作布施礼。特恩赏银满达、茶桶、察喇、各一。红黄香一百朿。交与使臣哈柳带往。又大手帕百条。小手帕千条。茶叶千包。令尔讽经之人、往藏时、由边界支取。应往人数、何时起程。何日可至边界。先期豫行报明。又尔使臣哈柳口奏、延请西藏喇嘛。及今年例应来京贸易之人、祈就近在肃州贸易二事。延请西藏喇嘛。前据尔父奏请时。朕即以不便准行、明白降旨矣。至今岁货物、欲于肃州随便贸易。此可行之事。准尔所请。交与该地方官、照看贸易。台吉尔一切事务。惟当遵照尔父。仰体朕广教安生之意。敬慎奉行。互相和好。愈敦信实。俾边氓永享安乐。特敕交使臣哈柳赍回。随敕赐尔各色缎十端。蟒缎糚缎各八端。玻璃磁器珐琅器皿十八事。尔其祗领。　　

○乙酉。谕、吏部左侍郎员缺。著蒋溥转补。吏部右侍郎员缺。著归宣光补授。兵部侍郎员缺。著内阁学士王会汾补授。工部侍郎员缺。著尹会一补授。俟服阕来京赴任。　　

○谕军机大臣等、广东正黄旗协领王文敏、来京引见。朕看其人尚明白。才具亦属可用。若只就本任升用副都统。犹觉可惜。可传谕策楞于参将副将等缺。酌量奏请转补。俾得及时效用。　　

○吏科掌印给事中钟衡奏、候补候选八品以下等官。近奉部议、于本籍地方验看。应谕直省督抚。照月选官例。详慎甄别。庶佐杂皆堪效用之人。得旨允行。下部知之。　　

○江西巡抚塞楞额疏报、南昌、新建、进贤、万载、新喻、龙泉、玉山、弋阳、鄱阳、乐平、等十县、乾隆九年分、开垦老荒续荒、及额外新生田地塘、共二十一顷六十六亩。又赣县开垦赣州卫老荒屯田、六十一亩零。　　

○命翰林院侍读学士朱兰泰、以原衔充日讲起居注官。　　

○丙戌。谕军机大臣等、瞻对一事。前因庆复、纪山、奏请用兵、以为一劳永逸之计。朕是以允行。今遣发兵丁。已陆续增至二万有余。兵饷已拨至百余万两。自去年七月进剿。至今春已历九月。兵众粮多。旷日持久。尚未奏厥肤功。先次奏报焚毁碉楼。杀伤贼徒。及庆复出口。密加体察。知李质粹等所报之处。并不著实。多系捏饰。庆复不为隐讳。据实参奏。此处可嘉。但现据庆复又以添兵为请。并奏称五六月间。务期必克。不知庆复果有真知灼见否。近有人奏称贼番所居碉楼。或在山顶。或居山腰。地势险恶。墙垣坚固。藉此抗拒官兵。我兵难施技勇。不知现在彼地情形。果如此否。朕思瞻对不过一隅小丑耳。即尽得其地。亦无改为郡县之理。可密传谕与庆复、彼地现在情形。果能如伊所奏、五六月间、全竣军务否。如若不能克期奏功。又将如何布置。著伊通盘筹画。悉心计议。一一具奏。不可勉强一时。亦不可回护前说也。寻庆复奏、查瞻对恃其碉楼礌石。肆无忌惮。前此官兵初到。未谙攻法。近日仰仗天威。攻克兆乌石、甲纳沟等处。势如破竹。俟纳洪多沟口碉寨一克。即可直趋如郎。逆酋班滚、势已穷蹙。其毕母弟俄木丁、并从前投诚之上瞻对头人骚达邦、喇嘛甲尔温布、俱愿效用。暗为向导。臣已密令土守备汪结、由茹色过江。接应大兵。捣其巢穴。五六月间。必能克取。再臣出口以来。留心访查。番类不一。地方辽阔。事平后、驻兵设营。亦属无益。臣当仰遵训谕。尽心筹画。以期久远宁谧。得旨、卿所见自有成竹。足慰朕怀。然善后之事。不可不豫筹也。　　

○吏部议奏、各省督抚陆续奏到成效事件、虽胪列分明。实无确据。应令嗣后凡奉行案件、现在行有实效者。实力举行。不使终懈。现虽奉行、而急切未见效者。则黾勉以期有济。其每年陈奏之例。改为三年一次。分别缮本具题。不必用摺。其酌量地方、不甚相宜者。随时声明具奏。至大学士公讷亲原奏内、所称兴学校。端士习。振民风。及农桑树艺。河渠水利。诸政之应行兴举。造麴烧锅。赌博健讼。及盗窃打降。崇尚邪教。诸事之应行禁饬者。务令督抚将各州县境内、某事某事、向日情形若何。今自某年月起至某年。兴举禁饬若何之处。逐州逐县。按款分晰。造册登注。祇须简明切当。无事铺张。至各省提镇、向有应具题成效事件。亦令就所辖协营、奉行事宜。一体按款分别具题。再部院转行各省之案。今既责成督抚。其本衙门每年成效事件本章、不必复题。从之。　　

○丁亥。上耕耤。诣先农坛行礼。更服至耤田所。躬耕三推。复加一推。御观耕台。从耕三王各五推。九卿各九推。毕、顺天府府尹率农夫终亩。赏赉耆老农夫如例。　　

○诣皇太后宫问安。　　

○军机大臣等议覆、四川巡抚纪山、具奏军营粮运事宜。一、据称军营粮务。已飞饬地近雅郡之州县。赶碾军米一万五千石。飞运打箭炉接济。至口外炒面、去秋采买几尽。倘有不敷。势必暂给全米。需米又多一倍。尚须碾米二万石、赶运备支等语。应如所议速行。一、奏称各路乌拉缺少。若内地采买骡马运粮。势必不及。内地民夫出口搀运。亦恐纷扰。请将运粮蛮夫。按照部落大小。均派人夫。摆列台站。改长途为转运。或在炉地稍远之各土司、及各喇嘛寺内。发银买备乌拉。交现在之运夫。管押驮运。现饬粮道妥议。详到酌办等语。应令于详到时。斟酌地方情形。务使便于搀运。军食可以接济。人夫不至苦累。即行酌定。作速儧办。得旨、依议速行。　　

○戊子。上御乾清门听政。　　

○大学士等议覆、江南总督尹继善等奏称、上下两江河道、应行疏浚改挑。并堆筑子堰、修补缺堤、酌建涵洞桥梁各事宜。查洪沟河现在宽深。无庸议挑。惟自毛城铺起、东至萧县之张家湾。西至宿州界止。应于两岸离河稍远处。坚筑子堰各一道。层层泼水。夯硪坚实。并将旧有之沈家堤。缺处修补完固。仍于堰内酌建涵洞闸座。使民田积水、得洩入河。过此则为濉河。崖高河低。无庸议挑。惟河形弯曲。两岸淤滩。应行挑浚。自灰谷堆至坝王城。地愈卑洼。两崖高不过一二尺。且有与水面平者。汛至即溢。应于两岸各筑子堰一道。至两岸内地。若湖、若洼、若沟、若坡、若渠、或上接豫省永、夏、等邑来源。或旁纳下江铜、萧、等处支流。并本境各路山泉河渠之水。均汇聚于濉。通河口门。在在皆塞。以致民田积水。日久不消。应疏浚深通。并视口门宽窄。分建涵洞斗门。相机启闭宣洩。其北则萧县之王家山天然闸河。亦由濉溪口入濉。前因形势不顺。每虞倒灌。将闸河尾闾。另于大山头南挑河。出彭家沟入濉。今查大山头下、地系礓石。河底高仰。出水不畅。仍致灌淤。水从洼地东漫。若再加挑深。则礓石难凿。应于闸河旧尾。向南改挑。使水仍由濉溪口汇流下行。将旧尾口门筑坝。堵截倒灌。大山头、下河头、与漫水东注之洼地。并筑坝筑堰。彭家沟入濉口门。亦应疏通。并将天然闸河、朱家祠堂上下新淤之处。一律疏通。其下则杨疃、陵子、土山、孟山、崔家、等五湖。原为受水之区。现在宽深。无庸置议。至睢宁之峰山四闸。其减纳之水。亦趋五湖。闸下引河。由小朱营、至富家窰、入孟山湖。河势弯曲多淤。水从小家营漫刷沟槽。直趋崔家湖。形势颇为直捷。应就漫刷沟槽之处。再挖宽深。以挑河之土。培筑两岸子埝。并将闸下旧埝。一并修筑。至五湖以下之谢家沟。由汴河出临淮口、归洪泽。从前虽经挑浚。底尾仍高。应将谢家沟再加挑挖。使入汴顺利。五湖下流益畅。若颍州府淝河。出河南之花子坡。由鹿邑、经上江之亳州、太和、等州县入淮。年久淤塞。夏秋漫溢为患。应择浅窄处。间段挑挖。改建高大木桥十七座。并将分洩淝水入茨河之宋汤河。一并挑浚。两岸筑土埂。以卫民田。遇田间积水。听民开放。随令堵筑。又蒙城县南乡有黄河。北乡有北淝河。乃通县坡水所会。淤浅不能容纳。应挑挖深通。此上江水利之宜办理者也。至下江水利、亟应修者。莫如六塘河。上承宿迁县骆马湖。至沭阳县钱家集。分二股。俱入盐河归海。从前将上游、及南股河岸。均筑子堰。但未建涵洞。一遇雨多。积水无出。北股河未筑子堰。遇水辄淹。应补筑子堰。并各建涵洞。但查骆马湖发水时。奔腾浩瀚。六塘一河。宣洩不及。查六塘上游、有港河一道。自桃源县河头集、分承六塘河之水。年久淤浅。应照旧挑通。仍建闸座。酌减三分之水。即将挑河之土。筑成两岸子堰。至淮属之山阳、盐城、阜宁、清河、桃源、安东、等六邑。滨临黄运两河。重坝叠障。民田积水。无路宣洩。虽旧有河沟。又多淤浅。查山阳之吉家桥河。盐城之九曲河。阜宁之横沟河。放生河。清河之民便河、史家荡古河。安东之尤家荡河。桃源之刘老涧河、学城积水河。俱应挑通。重堤格碍者、酌建闸座涵洞。相机启闭。筑子堰以资收束。建桥梁以便行走。又徐属之邳州沂河。上承东省郯沂诸水。两岸旧堰卑薄。应加高培厚。其海州一属。大川惟沭河为最。发源于东省之马耳等山。至沭阳县龙王庙。分为前后二河。前沭河由十字桥出陆家口、归涟河入海。后沭河由孙家口滥泥洪、归涟河入海。前虽估筑子堰。但前沭河十字桥以下。未经估筑。后沭河向无子堰。应一律接筑。并建涵洞桥梁。再将汤家沟、滂沟荡、酌量疏浚。其次则海州之青伊湖。上承沭河及诸山之水。下由蔷薇河至洪门口入海。但蔷薇河浅窄。应大加挑挖。仍于洪门口。改建三洞闸座。以御海潮。并将通湖各口挑浚。此下江水利之宜办理者也。此外尚有支河小港、应添修者。另请续办。其沟渠圩埝。有应用民力。自行经理者。饬地方官督率料理。其分员管理。以及酌定官修民修之处。亦即令该督详悉妥议。再查协办大学士高斌。久任南河。熟悉河务。现在奉差江南。请将臣等所议。交与高斌再行酌核。分别定议具奏。得旨、依议速行。　　

