<!-- { "loadSidebar": true } -->
○又谕、昨因扬宁奏、木邦剿贼时。右翼兵丁。有望风散乱。及临阵逃避者。恐滇兵恇怯选软已久。难望其奋勉自励。业经降旨调取四川、贵州、两省兵丁。前往协济。不必再用滇省之兵。今思此等倡乱脱逃之人。固罪无可逭。但不可因此败类。遂概及他人。况滇兵自调派以来。随历行间。辛勤日久。未尝不望奋志立功。伊等具有天良。岂尽不堪驱策。总由杨应琚前此经理不善。粮饷屡缺。致令枵腹从征。而军营各将弁。漫无纪律。又致挫其锐气。是其罪不在兵丁而在将领。且绿营兵众。原不乏精练可用之人。如果统率有方。亦能鼓勇建绩。即如前此平定西陲。绿营兵多有效力行间。勇往得功者。可见督率得人。则兵为将用。若因木邦一事。将滇兵概行摈弃。使伊等有志未酬。亦非所以示体恤。今命明瑞前往总督军务。其提督总兵诸大员。亦皆另行简用。将来措置自合机宜。兵丁等当无不共知敌忾。以期奏肤功而膺懋赏。其各省提镇随标之兵。调度得宜。原可资臂指之用。而分防隘口等事。本处兵丁。于彼地情形。更为熟习。戍守亦属有裨。著传谕明瑞。一面将应调贵州四川之兵。酌定名数。飞咨办理外。其现在滇兵。仍著选录取用。并将此旨宣谕各兵。俾知感激自新。以图后效。至应调黔蜀之兵若干。仍留本省之兵若干。即著速行奏闻　　

○又谕、办理缅匪一事。现在添派满兵前往。并令明瑞酌量。于四川。贵州两省调拨绿旗弁兵。应用军行粮石所关綦重。不可不先事筹办。以裕兵食。昨据扬宁等奏、军营米石不敷时有缺乏之处。而李时升呈出书禀稿本。内亦有军营缺粮数日。及运粮夫役。往往不敷应用之语。皆由杨应琚前此办理不善所致。现距进兵之期。不过数月。及此时早为调度。临时自不致周章。其应如何设法。或酌筹协济采买。务使储备充盈。源源不匮。并量度该处情形。应于何处分地存贮。陆续转输。以及运赴军前。沿途夫役。更番挽送之处。著交与鄂宁。即速悉心酌议。妥协经理。总期无误军储。足资接济。仍将办理情形。一面知会明瑞。一面奏闻。再扬宁奏、由暮董前至遮放。所有办理运粮文职官。皆已散去等语。官员管运粮石。责成甚重。自当加谨防护。性命以之。况伊等平日。受朝廷爵禄。岂可不明大义。乃竟畏贼潜逃。将兵粮任意委弃。情罪深为可恶。揆之军律。断难姑贷。著鄂宁作速查明弃粮逃避之员。严行缉获。会同该督。即于军前正法示众。以昭炯戒。并将此谕令明瑞知之　　

○戊寅。谕、现在云南进剿缅匪。所有直隶、河南、湖北、湖南、贵州、云南、各省。地当孔道之驿站。弁兵经过。文报往来。均关紧要。著将各处站马。即行确查。或从前曾议裁减。现在仍复旧额。或向未议裁。而原额不敷。应行酌量抽拨中增。其如何核定章程。俾长途得资接济。裨益军行之处。著军机大臣。会同该部详悉查明。定议速奏。寻议、直隶通云南孔道十七站。现马一千八百二匹。向未议裁。各站百有余匹。足敷应用。毋庸抽拨。河南经行十八站。现马一千六百二十一匹。裁过九百。应暂复二百。每站各设百匹。湖北经行十站。现马七百五十七匹。裁过六百。应暂复一百。每站设八十余匹。湖南经行十八站。现马八百二十二匹。裁过三百。应于旧额全复外。再增四百每站设八十余匹。贵州经行二十三站。现马一千一百六十匹。不敷应用。应另增七百。每站设八十余匹。云南境。首站至省城十站。现马三百三十六匹。应另增五百。每站设八十余匹。行知各该省。遵照添设。其自云南省城至永昌等处。向无驿站。现值军兴。所有添设军台马匹之处。令该督抚酌量情形。妥协办理。以上复额拨增。共马二千二百匹。俟军务告竣。应如何裁汰。至时令该督抚查明具奏。从之。


大清高宗法天隆运至诚先觉体元立极敷文奋武孝慈神圣纯皇帝实录卷之七百八十四　　

大清高宗法天隆运至诚先觉体元立极敷文奋武孝慈神圣纯皇帝实录卷之七百八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。五月。己卯。上诣畅春园。问皇太后安　　

○谕曰、期成额现在出差。所有兵部侍郎事务。著珠鲁讷暂行署理　　

○庚辰。谕、昨因滇省缘边一带。官兵进剿缅匪。已降旨将该省本年地丁钱粮。分别蠲免。因念近边各该土司地方。毗连外夷。自莽匪滋事以来。伊等均能奉公效力。宜一体加恩。俾资生计。所有该土司等应徵本年粮银。普行蠲免。以示体恤。该部遵谕速行　　

○军机大臣等议奏、查三月内派出前往云南之健锐营兵五百名。分作十起。间日行走。每起五十名。于五月初一日。业已全行。续派五百名。亦照前分起。计至六月十五日。始可全行。今又添派健锐营兵五百。火器营兵一千五百。共二千名。若仍前五十名一起。到军前未免太迟。查前续派之五百名。头起、二起。于本月十七二十等日起程。业经派定。仍按五十名之数行走。其余四百名。应并为百名一起。计至六月初三日。即可全行。至添派之二千名。并为二百名一起。头起、令于六月初六日起行。计至七月初三日。即可全行约八月初间。先后所派。可悉抵永昌。所有经过直隶、河南、二省。驿道宽阔。车马供顿。自可照例给发。其湖广、贵州、等省。多系山路。或支架帐房。搭盖草棚。皆可住宿。食物随路可买。无庸过事周章。当即行文沿途督抚。及前派出专办之藩臬各员。遵照妥速办理。从之　　

○河东河道总督李清时奏、准抚臣来咨。天津水师营满兵。移驻闽广。分作六起。于五月初六日由运河南下。计兵船抵东。正值江广粮艘挽运之时。闸流较弱。虽有南旺、马场、蜀山等湖。节节输灌。而各闸仍须上启下闭。将来兵船抵闸。未便一律启放。以致有碍粮艘。现饬酌量各闸水势。将六起兵船。分作两塘。先后相机启放。于粮运无碍。而兵船行走。亦不致濡滞。报闻　　

○又奏、豫省黄河北岸阳武一带堤工。土性松浮。查武陟汛之丁家庵河岸。经河水漫滩。刷成洼形四道。仅高大河水面七八寸。及一尺三四寸不等。河水稍长。即由此漫入。今将各道洼地。离河三四十丈。修筑土格各一道。内有洼形较宽者。多筑一二道。均与滩面相平。两面密钉柳桩。并用柳枝编扎成笆。以拦土格。共计修筑土格八道。现在一律工竣。将来土格之内。渐次淤平。于堤岸益臻稳固。得旨嘉奖　　

○辛巳。谕、据护理贵州巡抚良卿参奏、署永宁州知州王?。纵役栽赃。诬良为盗。请旨革审。该管知府珠隆阿。既漫无觉察。迨事主控府。又不亲提查讯。请交部议处等语。王?著革职。交该抚将案内有名人犯。一并严审究拟具奏。珠隆阿著交部议处　　

○江南河道总督李宏奏、本年挑汛。高堰志桩。节次长水四尺二寸。五滚坝高出水面四尺以上。清口口门。上年留宽二十丈。核计现存湖水。尚未届启拆清口定志。但目今上游淮水。节次报长。应豫为宣洩之计。现拆东坝六丈。连旧存口门。共宽二十六丈。以资畅注。再宿迁骆马湖尾闾五坝。每年于重运过后。次第开放。使湖水由永济河。流入六塘河。东注归海。今岁粮艘。于四月二十九日。业经全数渡黄。而骆马湖下游六塘河一带。两岸滩地民田。尚未收割。应俟二麦收竣。再行开放。报闻　　

○壬午。谕军机大臣等、鄂宁奏扬宁等退兵情形。请旨治罪一摺。已于摺内批谕。扬宁等前抵军营。甫及半月。因该处兵丁。素无纪律。又缺军粮。以致一时力不能支。然尚能直前打仗。退保龙陵。其去李时升。朱仑等之畏葸误事者。迥不相同。设使伊等统兵已久。因循挫衄。必将重治其罪。又安能复邀矜宥。以观后效耶。朕于诸臣功罪。一秉至公。本无成见。于伊等情节所在。权衡审度。不肯使有一毫畸轻畸重之处。该抚当亦知之甚悉。至遗失军装等项。即应赔补。亦当于办理不善之杨应琚等名下著追。亦为平允。又摺内所称。若调兵黔省。事涉张皇之语。殊于现在事理情形未协。前以缅匪尚未扰及边陲。伊等蛮触么＜?麻骨＞。原自不值一办。今既鸱张恣肆。抗我颜行。则天朝声罪致讨。出于势不容已。安得拘泥张皇之名。一任其跳梁无忌耶。至调兵一节。除由京派往健锐营兵三千外。复降旨邻近之贵州、四川、等省督抚。酌量调拨。并筹办马匹应用。现在约计明瑞已将到军营。距进兵日期不远。各处兵丁马匹。此时即应陆续催趱会集。以备临时进剿。弗致迟误。著将此传谕明瑞、鄂宁、知之　　

○补行福建省乾隆三十一年大计。不谨官一员。才力不及官三员。年老官四员。有疾官二员。分别处分如例　　

○癸未。上诣畅春园、问皇太后安　　

○谕军机大臣等、据彰宝奏查阅营伍情形一摺。请将年久技艺稍次之马兵。降补步兵。遗缺即于步兵内挑选升补等语。所办自属允协。马兵当以勇壮精娴为上。若年力既已就衰。即不复能胜骑射。设仍姑容滥厕。其何以收实用。转使年壮技优之步卒。拔补无由。亦非所以示鼓励。自当照晋省办理之法。甄别精详。用资核实。著传谕各省督抚。于各省营伍内。察马兵之衰惫生疏者。降为步兵。其粮缺即于步兵中。选择年力强壮。技艺出众者充补。不必拘十分挑二成例。于营制更有裨益。著于伊等奏事之便。传谕知之　　

○旌表守正捐躯之河南鲁山县民晏仁妻王氏　　

○甲申。谕军机大臣等、今日新选江西南康府知府裴志濂。请训召见。看来不过一谨饬之人。询问所及。奏对亦不甚明晰。伊原系刑部分别以简缺知府选用之员。其才具恐难胜表率之任。著传谕吴绍诗。于该员到任后。留心察看。如果不能称职。即行据实具奏。毋得稍有姑容。致滋贻误　　

○蠲江苏丹徒县、坍江田一十四顷有奇。乾隆三十年积欠额赋　　

○乙酉。上诣畅春园。问皇太后安　　

