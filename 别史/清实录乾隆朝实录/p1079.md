<!-- { "loadSidebar": true } -->
○丁亥。谕军机大臣等、钱陈群所奏伪稿。隐约其词。意在不必查办。甚为悖谬。此案经军机大臣、究出首恶。复经议政王、大学士、九卿、科道。研鞫数四。审慎明确。方寘极典。已详悉宣示中外。钱陈群何尚作梦呓语耶。即使具摺时。尚未见明旨。而此等大逆不道之渠凶。贻害世道人心。乃谓可置之不问。为臣子者。忍存此心耶。忍见之毫楮耶。当由病魔邪障。瞀乱颠倒。抑或由加恩过厚。无福承当折受故耳。著传旨严行申饬。此乃格外恩典。若在他人。必当交部重治其罪矣。伊谓业已回家。不能重治其罪耶。原摺不批发。钱陈群不得存稿。如欲留以取巧沽名。将来别经发觉。并尔子将不保首领。慎之。　　

○又谕、据杨应琚奏称、泰安县民王尽性等、捏造歌词。刻印货卖。照妄布邪言例。分别拟以斩决流徒等语。此等匪徒。自应严行查禁。但案拟交部。竟若成一大案。似亦不足如此办理。且恐转骇愚民听闻。可传谕杨应琚、将为首之人。立予杖毙。其余各犯。酌量枷责发落。所撰歌词板片。既经追毁。惟严禁民间。不得再行传播可耳。杨应琚摺、亦无可批示。亦不必存案。可一并传谕知之。　　

○兵部议覆、湖广总督永常等奏称、桂东县增设桃坪头汛。应于桂阳营存兵内、抽拨十五名。并以新坑外委、移驻该地。桂阳营增设下东溪、白沙凹塘、应于宜三都存兵内、抽拨五名。南路寨、前东陂、沙田等、三塘。各拨兵一名。共八名。分驻巡防。仍归桂阳营管辖。应所如请。从之。　　

○陕西巡抚钟音奏、试用候补人员。自乾隆五年定例、月给薪水银两。于存公项下动支。嗣陕省以员数无多。补缺较易。是以酌定耗羡章程案内。未经列款。迄今停给。近查陕省候补多员。需缺日久。且有差委事件。请仍照定例。月给薪水银两。以资办公。报闻。　　

○加赠浙江处州镇总兵李琨、署都督同知衔。　　

○戊子。谕、此次西洋贡使来京。刘松龄前往接引。沿途办理一切。甚属黾勉。著加恩赏给三品职衔、食俸。再伊等照料贡使。不无需费之处。著加恩赏给银二千两。　　

○谕军机大臣等、据吴士胜奏称、万全县拏获张家湾人张英等、供认二月初八日。同山西人楚进宝、常国安、夜出水沟台。又和口外达子七巴、前往大海溜地方。偷马八匹。于十一日五更。仍由水沟台入口。该汛兵弁。若非怠惰疎防。必有通同故纵情弊。现在一并拏交钦差处严审定拟。其专辖将备、咨呈督臣题参。并请将臣交部严加议处等语。水沟台汛。既经设有兵弁。稽查匪窃。是其专责。乃贼犯张英等、夥盗马匹。肆行出入。该兵弁等、何竟毫无觉察。现据奏称拏交钦差审拟。著传谕郎中福德、苏崇阿、令其将有无通同故纵之处。逐一严加审讯。务得实情。明正其罪。以示惩儆。至该镇吴士胜、不能稽察约束。自有应得处分但此时且不必交部。应俟此案审明后。再降谕旨。可一并宣示吴士胜知之。　　

○又谕、向来各省督抚、于属员亏空之案。但以察出劾奏。遂卸己责。其帑项之有无著落。并不即为查办。及至审明具题。起限著追。而狡诈之徒。早已多方寄顿。咨行原籍。动辄逾年。不过以家产尽绝一语。照例结覆。纵使著落上司分赔完项。而本人转得置身事外。殊非国家惩贪之意。即如刑部现办原任云龙州知州张璇、应追盈余盐课、题请豁免一案。张璇于乾隆十年。因堕误盐觔。题参革审。十一年病故。直至十二年五月、始行审结。通计侵挪认赔铜本薪本盐课等项。至有二万七千余两之多。而查其原籍赀产。不及百分之一。所有侵挪正项。既已于各上司按股分赔。其应赔余课。延至七八年之后。又以无力请豁。在张璇物故已久。家产实属全无。自亦无可另办。然使于参革之时。即能严行查追。必可不至于此。且亦安知非张璇于发审之后。知其亏空国帑。数至累万。必干重辟。而自戕其躯命乎。督抚简任封疆。有澄清吏治之责。使此等劣员。既逃显戮。复邀豁免。何足以示儆戒。现在侵贪各案。俱照定例办理。承审限期。又经特降谕旨酌定。各督抚等、谅亦不致故蹈前辙。可于伊等奏事之便。再为通行传谕。嗣后遇有此等参案。务上紧实力查办。倘仍拖延岁月。终归无著。惟以分赔豁免为了事。朕必于该督抚是问。　　

○是日起、上以常雩祀天于圜丘。斋戒三日。　　

○己丑。谕、永常著即驰驿来京。开泰未到之前。其湖广总督印务。著恒文暂行署理。　　

○谕军机大臣等、据爱必达所奏二月分粮价清单内。其各属中、有较上月相同者。有较上月稍有增减者。而一概注以价中字样。不无含混将就之意。米粮时价、有贵贱中之分而各属之贵贱中价。又自各有不同。自应确按地方情形。据实开报为是。可传谕爱必达、嗣后宜将各属贵贱中价。酌量分别注明。概不得以价中二字。草率塞责。　　

○又谕、贵州贵西道朱炎、记其在道员中。尚属稍优之人。且历任已久。是以特降谕旨。调取来京引见。以备简用。今观其精力衰颓。大不如前。于稽察属吏。整饬地方诸务。恐不能办理裕如。且开泰亦曾奏其有观望之习。可传谕开泰、令将朱炎近日居官如何。能否胜任之处。据实奏闻。　　

○博尔都噶里雅、遣使巴哲格、伯里多玛诺、入贡。奉表言、臣父昔年。仰奉圣主圣祖皇帝、世宗皇帝、备极诚敬。臣父即世。臣嗣服以来。缵承父志。敬效虔恭。臣闻寓居中国西洋人等、仰蒙圣主施恩优眷。积有年所。臣不胜感激欢忭。谨遣一介使臣。以申诚敬。因遣使巴哲格等、代臣恭请圣主万安。并行庆贺。伏乞圣主自天施降诸福。以惠小邦。至寓居中国西洋人等。更乞鸿慈优待。再所遣使臣。明白自爱。臣国诸务。俱令料理。臣遣其至京。必能慰悦圣怀。其所陈奏。伏祈采纳。得旨、览王奏。并进方物。具见悃忱。　　

○庚寅。上诣南郊斋宫斋宿。　　

○谕军机大臣等、据方观承奏万全县拏获张家湾人张英等、供认二月初八日。出水沟台汛。同口外达子七巴偷马。于十一日夜、赶到水沟台入口。兵丁都不知道。所偷马匹。卖银群分。已供认确凿。现解钦差部郎审讯等语。张英等显系积匪。其敢于出入口汛。该管兵丁。必有窝藏之处。所供兵丁都不知道。明有通同掩饰情弊。若果系不知。何以于蒙古欲行进口之时。又有放枪逐回之事。不可不严行审究。著传谕郎中福德、苏崇阿、将此案是否汛兵窝藏窃匪缘由。细加研讯。务得其实在情节。不得稍有蒙混草率。　　

○辛卯。常雩。祀天于圜丘。上亲诣行礼。　　

○诣畅春园、问皇太后安。　　

○幸圆明园。　　

○癸巳。上诣畅春园、问皇太后安。　　

○甲午。上御山高水长幄次。赐博尔都噶里雅贡使宴。　　

○旌表守正捐躯之江苏吴县民周添行女周氏。　　

○乙未。军机大臣议奏、查乾隆七年、防守北路派兵案内。绥远城一千名。右卫一千名。土默特一千名。八旗察哈尔二千名。俱经饬备调遣。今除黑龙江、于上年奉旨饬备二三千名外。所有各该处。应请再行密饬豫备。如遇调遣。应时遣发。仍不得张皇、致露声息。从之。　　

○户部议覆、浙江按察使同德奏称、民间认垦地亩。向由州县给照。易启豪强冒占。胥吏欺渔等弊。嗣后请照田房契尾例。由布政司刊照编号、于骑缝钤印。豫发各州县。俟认垦呈报后。即于印照骑缝处。填写业户姓名。亩分四至。截半付业户执收。照尾随册报司查核等语。查认垦之例。水旱升科。各有年限。与田房置买、即时纳税者不同。未便照契尾一律编号填写。惟州县给照。该管上司、或查察未周。易滋弊窦。应如所请。令布政司刊照给发。如认垦后、实有地瘠经垦不熟者。仍准缴销。从之。　　

○又议覆、浙江按察使同德奏称、州县讼案。大约争产居多。查乾隆九年定例、民间田房。如系卖契。又经年远。即无杜绝等项字样。概不准赎。今请以三十年为限。限外不得找价兴控等语。应如所请。载入续颁条例。通饬遵行。从之。　　

○蠲缓云南剑川州、鹤庆御、乾隆十六七年地震水灾额赋。并予赈恤、及葺屋银两。　　

○丙申。刑部等衙门议奏、闽浙总督喀尔吉善奏、逆犯蔡荣祖、系平和县文生。素与南坪山道士冯珩交好。在冯珩处、与平和县民杨藕等相识。谈及冯珩素晓法术。何不邀同举事。十七年二月。众议以蔡荣祖通晓文理。推为盟主。冯珩为军师。在冯珩家结盟。倡议捐银招夥。众各允从。蔡荣祖以堂弟蔡明烈、系道役蔡湄之子。嘱其打造军器。练保等自不敢过问。蔡湄经伊子告知。亦极口怂恿。蔡荣祖又以首出庶物万国咸宁八字。令匠刻一伪印。并拟伪号大宁国字样。造伪劄九十张。填给分头招人。营兵李改、林玉标、吴天凤等、三名。相继入夥。遂与冯珩定期十二月二十七日。打抢漳州府城。于南门外道庙会齐。以白布缠头、白粉涂胸为记。至期、蔡明烈往河下雇船。装载火药军械。路经南坪山。邀冯珩同行。冯珩随邀杨藕等、驾船前进。蔡荣祖之船。先已开行。时漳郡文武。已有风声。守备叶相德、带兵赴南靖巡查。适遇蔡荣祖之船。行至湘山地方。当经盘住。于该犯身上、搜出石印。并令旗伪劄军械等件。讯供时、蔡荣祖畏罪。捏名林雄。妄称武生蔡卓然、是总头目。及续拏蔡卓然、并获冯珩、并蔡明烈之父蔡湄等、到案互质。始供认真实姓名。并谋反各情不讳。蔡荣祖应拟凌迟。决不待时。冯珩业经监毙。仍应戮尸。夥犯及入党营兵。按律定拟斩绞。即行正法。均应如该督所拟定案。从之。　　

○以工部尚书哈达哈、署步军统领。　　

○豁除江西铅山县、水冲田五亩有奇额赋。　　

○丁酉。谕、工部查奏节慎库修垫道路银两一摺。仍有浮混之处。即如直隶各州县。所办营尖道路。虽经豫备。而并未经行驻跸者。该部向俱指驳。不准开销。降旨恩准开销者。不一而足。今喜峰口等处道路。并非朕所经行之地。与直隶同。即应准销。亦当声明请旨。此不过以承办之员。系石门工部。遂至庇护。工部堂官、著交部察议。　　

