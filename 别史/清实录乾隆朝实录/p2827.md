<!-- { "loadSidebar": true } -->
○钦差大学士公阿桂、署理狭甘总督李侍尧奏、臣等饬拏洪济桥、唐家川、数处从逆余党。及缘坐家属到省。亲加严鞫。逆犯马六六等、或为贼扎筏济渡。或熬茶接待。或抗拒官兵。其缘坐之犯。非父兄从逆。即子弟党贼。质对确凿。应即正法。其马复才之兄马进朝、在监病毙。当即戮尸。至唐家川、循化厅等处、续获缘坐妇女共一百二十五口。幼男共六十五名。应仍发伊犁、云南普洱、广西百色、烟瘴充军。从之。　　

○戊戌。上行围。　　

○谕军机大臣曰、德风在和阗。任意贪婪。肆行无忌。几似高朴。观其讦告乌什哈达、显系自知败露。为先发制人之计。伊兄德保、难保无札商授意情事。著传谕德保、据实奏闻。并将德风原呈、钞寄阅看。　　

○是日、驻跸纳木昂阿南大营。　　

○巳亥。上行围。　　

○谕曰、德勒克无嗣。著以巴林郡王巴图次子赛尚阿承继。　　

○又谕曰、绰克托奏、乌什哈达、续控德风以库贮官钱八千余串、交都司张子龙生息。德风肆行无忌。几与高朴无异。实出情理之外。著复兴、一并归案办理。并速行驰奏。　　

○甘肃凉州副都统黄检奏、凉州庄浪二库、所贮房租马价银内、因调驻防兵九百零四名、赴剿逆回。每名给银十两。赶制鞋脚。共借银九千四十两。请限半年、于各兵名下扣还。其阵亡伤亡病故者。著落该亲属、及应领养赡项内追缴。下军机大臣议。寻议、兵丁借项。俱系制备军装。若于粮饷、暨该亲属、并养赡内追还。未免生计维艰。查黄检到兰州后。始终并未效力行间。咎无可逭。此次借项。应即令该副都统完缴。从之。又奏、凉州驻防。现空马步甲三十九缺。并前任长额里、裁改养育兵之步甲四十缺。庄浪驻防。亦裁改步甲二十缺。均应挑补。但壮丁不敷。请由京。或西安。宁夏。二处派拨。下军机大臣议。寻议、二营额缺无几。不便由京派往。西安又系省会。当留壮丁为本营顶补之用。应于宁夏酌拨。即令宁夏将军、查核此次彻兵后。该处壮丁。是否足敷具奏。从之。　　

○是日、驻跸安巴究和罗昂阿大营。　　

○是月。署两江总督萨载奏、接到山东抚臣国泰钞寄奏稿。所筹启闭机宜。皆系平日水小时关键。非现在紧要情形。除将原图黏签呈览。并俟国泰到工。当面商办。得旨、览奏俱悉。国泰所奏、朕原不以为是。斥其在东言东。未筹全局。屡饬谕之矣。　　

○江南河道总督李奉翰、河东河道总督韩鑅、河南巡抚富勒浑覆奏、曲家楼漫溢之水。距微山湖数百里。去路迂缓。得以渐次澄清。浮沙不致淤垫。至黄水大溜南行。缘运河伏汛之水。早经消落。目下杨庄盐闸等处。流行甚畅。又时近霜降。河水日绵。无虞涌涨。再青龙冈口两坝、已软镶五十余丈。每日以各进一埽计。连边埽可得三丈。但须俟引河挑完。方可合龙。得旨、览奏稍慰。勉力慎重为之。以期一举成功。　　

○又奏、青龙冈漫口。约于十月二十日前后可以合龙。得旨、昨据所奏、微山湖运河不致甚淤。略慰矣。所称十月二十间可合龙口。若能再早数日、更佳。勉之。　　

○新调浙江提督乔照奏、谢调任恩。得旨、览。汝性颇于南省相宜。但不可尚虚文。忘武备。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。九月。庚子朔。上行围。　　

○谕、甘肃捏灾冒赈、侵吞监粮一案。自乾隆三十九年以后。通省各官。联为一气。朋分公帑。经大学士公阿桂等、在甘查办。节次讯录确供。奏请将该员等革职拏问。并请将任所原籍赀财。一并查封。以抵官项。业经降旨允行。此案自王亶望、蒋全迪等、首先倡率。以致阖省效尤。通同弊混。各州县亦视侵冒官项为故常。竟无一人洁己奉公。庸中佼佼者。此而不治。以廉弊吏之谓何。今既查办确实。不得以罚不及众。竟置不问。朕前降旨云。办理此案。实出于不得已者。正谓此也。朕既不能道之以德。不得不齐之以刑。而无耻之徒。方且仍冀其苟免也。世道人心。浇薄至此。朕甚愧之。现在直省各督抚、遵旨将各该员家产查封。陆续开单具奏。但念此事发觉巳久。其案内人犯。前闻王亶望等拏问之信。知事已败露。豫为隐匿寄顿。诚不能保其必无。而在各督抚查办此等贪吏。自不敢骩法徇情。自干愆咎。顾若以查抄严密之故。或株连拖累。有意苛求。别生枝节。致令外间无识之徒。妄滋窃议。则各督抚之不能深体朕意也。况此等婪得赃私。理无久享。此时即有隐藏。其子孙亦断无安坐而食之之理。此天道之昭然不爽者。朕之办理此案。权衡审慎。祇欲使贪黩营私之吏。知所炯戒。庶可以励官常而振法纪。非真藉锱铢籍没之赀财。抵偿官项也。所谓不为已甚去已甚。朕之办理庶务。始终期以此意而已。将此通谕中外知之。　　

○左副都御史汪承霈奏、甘省报捐监生。有情愿上进者。请准其将监照呈销。以原名赴部报捐应试。勒限二年。逾期者、作为顶戴荣身。不准应试。下户部议。寻议、应如所奏。其现充各馆誊录、并廪增附加捐之监。及由甘肃监中式副贡。与续经在部捐职捐贡者。嗣后有愿加捐。皆一体令其注销补捐。从之。　　

○是日、驻跸乌兰哈达南大营。　　

○辛丑。上行围。　　

○谕军机大臣曰、巴延三等奏、据暹罗国长郑昭、豫备正贡一分。具表恳请代奏。并备象牙犀角洋锡等物。以为副贡等语。该国长输诚纳贡。备具方物。所有正贡一分。自应照例送京收纳。至所备副贡。若概令赍回。致劳往返。转非所以体恤远人。著传谕巴延三、于副贡内祇收象牙犀角二项。同正贡一并送京。交礼部。于照例赏给之外。查例加赏。以示厚往薄来之意。其余所备贡物。准其即在广省、自行觅商变价。并将伊等压舱货物。均一体免其纳税。将此并谕礼部堂官知之。　　

○又谕、据巴延三等奏、拏获陆丰县匪棍林广参等、及续获要犯林亚广、彻底根究一摺。内称讯据该犯等供、林广参平日交结县书头役李芳、余贤、陈辉等、暗中包庇。纠结族匪多人。肆出抢夺。该县李光万、恇懦无能。听信书役朦蔽不办。以致日渐鸱张。恣横无忌等语。此案不法棍徒。胆敢纠约多人。肆行抢劫。并交结吏役。暗中把持。殊为可恶。不可不实力查办。严究夥党。尽法惩治。其书役李芳等、敢于听从贿嘱。庇匪纵抢。吓制本官。情罪尤为重大。著传谕巴延三等。即速提讯该犯等、录取确供。从重定拟具奏。至此案夥犯。现在已获九十余名。其踪迹忽合忽分。如入无人之境。即与川省之啯匪无异。李湖接据属员禀报。即亲往查拏。获犯多人。办事颇属认真。各直省督抚、遇有此等匪徒。自当实力擒捕。彻底根究。至于书吏衙役。勾通包庇。尤为地方之害。必须时刻留心访察。有犯即惩。否则若文绶之因循贻误。国家亦安用此封疆大吏为耶。并著通行传谕各督抚、令其实心整顿。毋得稍存姑息了事之见。所有巴延三等原摺、一并钞寄阅看。　　

○是日、驻跸伊逊河大营。　　

○壬寅。上行围。　　

○谕曰、和托罗病故。所遗杜尔伯特贝子。著伊子鄂勒哲布图库承袭。闻其年甫十二。尚未出痘。不必前来入觐。再今春承袭杜尔伯特郡王之纳旺索诺木。亦甚年幼。俱俟及岁时、再来未迟。　　

○又谕、哲哩木、卓索图、昭乌达、三盟围场行走之蒙古、每年每名赏银六两。伊等勤勉有加。生计亦窘。著各赏银七两。著永为例。　　

○谕军机大臣等、据萨载奏、现在筹办宣洩情形。及勘过运河。微山湖、东南两面、水色澄清一摺。所办俱合机宜。东省猝被黄水漫注。民田庐舍。间被淹浸。国泰目睹情形。急筹疏洩。窃意江南为下游去路。其势不能通畅。辄以东水日增。鳃鳃过虑。且或听信寮属之言。过于张皇。亦并有急于见长之意。遂形诸奏牍。朕前以国泰所奏、止在东言东。屡经饬谕。原不以为是也。今据萨载所奏、沂水、骆马湖之水。不使涓滴入运。为运河腾空去路。又永济桥孔、全行过水。并无横坝拦截。使水得以畅消等语。所办俱有条理。萨载于河务、本为熟谙。其所奏尤属确实。朕之信任国泰、自不若萨载也。现在萨载会同国泰、将下游应办诸务。面商办理。国泰应听萨载指授。凡事务须筹画全局。不可稍持巳见。庶几将来识见、得以渐次开阔。至江南河湖情形。国泰或不能深悉。其前奏之未能确切。尚属急公之见。朕亦不加深责。国泰惟当无分畛域。悉心筹办。不必自生惶惑也。再江南、山东、被灾各州县。该督抚等、务须督饬所属。加意抚恤。毋使一夫失所。以副朕轸念。将此传谕萨载等、并将萨载奏摺、及朕朱批、一并寄国泰阅看。并遇便谕令阿桂知之。　　

○又谕、据李国梁奏、遵旨赴川、会同搜捕啯匪。途次垫江地方。接据督臣文绶咨会。无须协捕。随于八月十六日。自四川重庆起程回楚等语。川省啯匪一案。李国梁接据文绶咨会。业由重庆回楚。即令在本境督率兵弁。严密搜截。可不必再往川省。至此次文绶所办。不过就合州、太平、一二处而言。其实川省各州县。何处无此等匪徒。总由文绶平日姑息养奸。置之不办。是以啯匪等得以肆行无忌。即以秋审案件而论。此次川省情实人犯、至二百余名。视他省为最多。可见该省刑政废弛。由来已久。福康安抵任后。务须竭力整顿。使小民咸知畏法。不敢作奸犯科。至地方啯匪、其业经拏获者。固当从重严办。即各州县地方。亦须督饬属员。随时留心。严行搜访。有犯必惩。总使啯匪断绝根株。不遗余孽。方为尽善。将此谕令福康安、并李国梁知之。　　

○是日、驻跸六道河大营。　　

○癸卯。遣官祭历代帝王庙。　　

○遣官祭都城隍之神。　　

○赐扈从蒙古王公贝勒额驸台吉等食。　　

