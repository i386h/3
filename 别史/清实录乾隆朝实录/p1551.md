<!-- { "loadSidebar": true } -->
○河东河道总督张师载奏、豫省黄河南岸商虞厅属之虞城三十八堡。内外地势俱洼。乾隆二十二、三、四、等年。河势由北岸谢家庄、西折向西南直射三十八堡大堤。再折而走东北。竟成南北顶冲之势。臣去冬赴豫勘阅。见其情形险要。督同道、厅、细加相度。于对岸谢家庄至袁家庄、估挑分溜引渠。饬厅汛领项兴工。正在儹挑之时。大河全溜直注南岸。势甚危险。随即估建坝台。一面相机下埽抢护。一面严饬厅汛赶挑。五月内挑挖全竣。本年秋汛大发。大溜旁洩势分。不至直注坝前。商货重舟。并令由引渠行走。均无阻滞。查开挑引渠。分洩溜势。原以保岁抢工程。应请岁加疏浚。所需银、即于每年抢修项内动拨。得旨、甚好。　　

○河南巡抚胡宝瑔、奏报通省官吏贤否。内称、布政使台柱、明练老干。办事详慎。为人亦甚公正。吏肃民怀。按察使蒋嘉年、心地明白。谙练老成。虽慎于言语。不轻可否。细察实无偏徇之处。得旨、两人皆中材。非大器。以河南事简。且有汝在。故将就用之。未免过誉矣。　　

○陕甘总督杨应琚、总督衔管理甘肃巡抚事吴达善奏、甘省乾隆二十四年。各属出借牛本银十二万五千余两。又分领鄂尔多斯牛只、作价银一万四千余两。原请分二年徵还。内有乾隆二十四年歉收各属民借银两。例得缓徵。今岁夏秋收成丰稔。例应徵收。但思民间粮石充裕。若必令粜银还官。转费周折。查甘省仓储。频年动缺。亟宜照数筹补。莫若按照各地市价。不拘色样。令民以所有粮石。抵完借欠官项。不惟输纳称便。兼在官多储一石。即多一石支用之备。请核实各该地市价。饬令地方官遵办。其情愿完银者听。得旨、甘省灾后。如此从权尚可。但不可滋弊。慎之。勉之。　　

○陕西巡抚钟音奏、陕省沿途驿站。额设所夫。遇递送饷鞘物料。或以驮运。或以车运。惟以原额工食支销。乾隆二十年。因西路用兵。供应浩繁。额夫口食不敷。奏准照乾隆十三年金川军需例、于额支工食外。按日增给。于建旷银内动支。现在驿站供应。较前减少。应请将沿途各州县所夫工食停增。仍照旧例办理。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十三


大清高宗法天隆运至诚先觉体元立极敷文奋武孝慈神圣纯皇帝实录卷之六百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十一月。辛丑朔上御太和殿传胪。赐中式武举一甲马全。赵琮孙庭璧等、三人武进士及第。二甲郑端揆等五人。武进士出身三甲彭成尧等五十三人。同武进士出身。　　

○论军机大臣等、安泰等奏称、奉到遣回凉州总兵达启之旨。已于十月十一日、遣令起程。续准阿桂咨送奏稿。将金梁调往伊犁。其乌噜木齐绿旗兵丁请派大员管领等语。安泰此奏、系十月十三日。距达启起程之期未远。何难即时追回。乃另行请派。甚属拘泥。但业已遣行。且达启亦效力有年。不必再行调遣。著传谕杨应琚、于陕甘副将内拣选一员。前往乌噜木齐。并传谕安泰等知之。　　

○军机大臣议覆、伊犁屯田。需用牲只、购办解送。长途糜费。查商都达布逊诺尔达里冈爱牧场。总计马驼十二万八千有奇。牛三万九百有奇。羊三十四万九千八百有奇。请抽马二万。驼一千。牛六千。羊六万。就牧场官兵内选熟习牧放饲秣之人。于来年草青时解送伊犁。仍请旨简派侍卫照管起程。并行令巴里坤乌噜木齐大臣、沿途派兵护送。从之。　　

○壬寅。军机大臣奏、遵查八旗内看守官仓人员。镶黄满洲汉军、正黄蒙古汉军、正白满洲蒙古汉军、镶白满洲、镶红满洲蒙古、正蓝满洲、镶蓝满洲等旗。俱系长派二人该班。臣等遵旨询问。据称、均系相沿已久。查每旗闲散官员甚多。看守仓庾。理宜拣员轮班。今该旗等俱长派二人。势必日久旷误。请将各该旗都统交部查议。仍通行八旗、嗣后看守官仓。俱令于一旗官员内、按日轮派。从之。　　

○刑部议准、山东按察使沈廷芳奏、窝赌宿娼。同为民害。例载无籍棍徒、及生监衙役兵丁、窝顿流娼土妓。引诱局骗。及得受财物。挺身架护者。均杖一百。生监革去衣顶。衙役兵丁、不准食粮。受财者准枉法论。从重科断。但较之开场窝赌。分别初犯、再犯、拟徒流例。似犹未密。请嗣后如有生监兵役人等、窝顿土娼。诓诱平人。出身架护者。照窝赌例治罪。如偶然存留。为日无几。枷号三月。杖一百。为时经久。杖一百。徒三年。再犯、杖一百。流三千里。应如所请。从之。　　

○以奉恩辅国公永璥、为左宗人。奉恩辅国公永玮、为右宗人。　　

○以兵部左侍郎观保、署翰林院掌院学士。　　

○以副都统衔安泰、为镶黄旗汉军副都统。　　

○旌表守正被戕之山东莱阳县民邢文富妻顾氏。守正捐躯之直隶获鹿县民苏四月妻赵氏。　　

○癸卯。谕军机大臣等、舒赫德奏、阿克苏等城出产红铜。现据该伯克等、恳请设炉铸钱。流通行使。并乞照叶尔羌之例。笵为阿克苏字样。至工役器具。皆所必需。业经行文该督、办送器具。其工役等、若于叶尔羌分拨。恐彼此俱不敷用。仍请于内地另行派拨等语。钱文为回民日用所必需。自应照叶尔羌例、一体鼓铸。著传谕杨应琚、即查照上年之例。速行妥办。派员送往。　　

○蠲缓江苏山阳、阜宁、清河、桃源、安东、盐城、高邮、泰州、江都、甘泉、兴化、宝应、铜山、丰县、沛县、萧县、砀山、邳州、宿迁、睢宁、海州、沭阳、淮安、大河、徐州等、二十五州县卫。本年被水灾民额赋有差。　　

○予故广东提督胡贵、祭葬如例。谥勤悫。　　

○甲辰。上诣畅春园。问皇太后安。　　

○幸圆明园。　　

○礼部议覆、云南学政李中简奏称、滇省黑、白、琅、三井。并普洱、镇沅、恩乐、等府县学取进文生。乾隆十三年。部准设立廪增。以考列优等者充补。俟十二年后起贡。现已届期。请照昭通、东川、二府属出贡例办理。查该省昭通东川府属镇雄州、永善县、每学设廪生八名。于乾隆二十三年。题准四年一贡。今黑、白、琅、三井。普洱、镇沅、恩乐、等学。廪数相符。其贡期、应如该学政所请。从之。　　

○乙巳。谕军机大臣等、徐垣奏、副将以下武弁、丁忧在任、请停食俸一摺。此等人员、遇升转时。既不算俸。况自有马乾等银资用。即不给俸银。事亦可行。但以向例支给之项。概议裁革。无知者或转以为节省钱粮起见。殊非政体。现已令军机大臣查例。倘各省内原有不给之例。徐垣摺自可交部画一议行。若他省皆系给俸。则在黔省既未便独裁。而一经交部核议。论说转多。且非教孝之义。此摺竟可无庸置议矣。将此先谕徐垣知之。寻军机大臣查奏、武弁丁忧。不离本任。惟给假回籍数月。例不支俸。其在任时。仍照常支给。各省并无不画一之处。徐垣摺应无庸交议。报闻。　　

○又谕、新柱等奏称、准舒赫德等、咨取喀什噶尔抢台逆犯家属九十二口。分赏兵丁。随派外委把总董昌、赵廷士、李信、及兵丁二十九名解送。讵董昌等、因内多老弱废疾之人。不便行走。除病故九口外。将六十七口、卖给沿途来往回人。得钱二百二十一腾格有奇。殊干法纪。将董昌拟斩立决。赵廷士等、革职枷责。令当苦差效力。兵丁等、各拟棍责等语。所办尚未妥协。此等逆回家口。果系老弱废疾。则海明即不应交付。董昌等又岂肯收领。乃既经接受。何以三日仅行五十里。纵使实不能行。亦当就近禀知海明。即英吉沙尔、亦有驻劄大员可禀。乃遽行售卖。深属可疑。且起程未远。何以沿途收买者。闻信若此之速。况垂死无用之人。收买者何所利而为之。朕意逆回家口内。必有喀什噶尔回人姻戚。不愿往叶尔羌。遂贿通董昌等、将人扣留。直以空名往报。又或潜约于第一站、私行出钱领回。董昌贪其厚利。捏称不能行走。径行卖放。如果有此情节。不但董昌罪无可逭。即赵廷士等、皆应一体正法。兵丁等亦当从重治罪。若实系不能行走。因而冒昧售卖。其罪尚不至斩决。当改为监候。可传谕新柱、额敏和卓等、会同海明、将此等官兵。亲加严讯。倘舞弊情实。即将董昌等正法示众。并传谕海明知之。　　

○丙午。上诣畅春园。问皇太后安。　　

○谕军机大臣等、据钱汝诚奏、请将高宝甘泉西乡一带低洼地亩。豁免田粮。改输芦课一摺。似不为无见。该处上承洪湖之水。一遇盛涨入运。去路稍迟。即被淹浸。是以低洼田地。屡被水灾。而赈恤亦几无虚岁。计自十九年起至今。所赈银米。费已不赀。在国家物力正当全盛。且邻近各省、俱幸丰收。抚恤灾黎。度支原所不惜。但民生利病。务当权其久远。不得徒为目前补捄之计。且以污莱之地。所供额征。本属无几。较之赈恤所需。相去不啻以什百计。自应亟行相度筹办者。尹继善于该处地方情形。固所熟悉。但伊诸事乐于静镇。而惮于更张。著将原摺封寄刘统勋、常钧、令其于江西审案完结之后。仍会同该督、亲往悉心查勘。熟筹妥办。其务从长计议。俾一劳永逸。勿稍为意见所拘。迁就了事。　　

○又谕曰、御史周于礼参奏、四川永宁道张再龄、挈家赴任。在陕西褒城县青桥驿。多索夫役不遂。喝令家人鞭打铺户一摺。已批令开泰、钟音、将该道严察议奏矣。朕初意张再龄、以隔省道员。所过地方。既非其管辖。又非奉差驰驿。例给夫役者可比。乃索夫不遂。辄敢肆行喝打。揆之情理。似不应有此。或者周于礼第据铺户一面之词。遽尔陈奏。亦未可知。今询之高琦、亦称途次闻有此事。则该道之骚扰滋事。人皆知之。钟音又何以不早参奏耶。朕于诸事、从不徒任偏听。务必推求确实。今此事业已众著。著传谕钟音、令其将索夫之事。确查具奏。究竟实在情形何如。勿得因未经参奏于前。遂意存回护。　　

○丁未。豁除山东永利、永阜、二场。并海丰县。乾隆二十四年分、被潮冲塌灶地五百十二顷二十二亩有奇额赋。　　

