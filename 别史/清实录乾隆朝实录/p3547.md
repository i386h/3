<!-- { "loadSidebar": true } -->
○谕军机大臣等、粮运为军营首务。台站乌拉。最关紧要。经福康安与达赖喇嘛、济咙呼图克图等劄商。使各站俱有受雇牛只。照例给价。到站即行。可期无误。但必统理得人。应付更为妥协。已有旨令惠龄领兵剿贼。不必再回前藏。其一切藏务。令和琳妥为经理。和琳此次驰驿赴藏。行走迅速。约计闰四月内可以抵藏。所有此项台站乌拉等事。著交和琳督率统理。可资得力。至请将川省备调兵三千名。派令来藏。廓尔喀贼匪。既侵占邻近部落三十余处。地方不小。我兵乘胜穷追之时。后路愈长。拨兵接续。以防贼人抄截。已降旨令孙士毅、即将前次备调川兵三千名。迅速派拨。催促带兵将弁。克日起程赴藏矣。藏内现备粮食。已足一万五六千人一年有余口粮。此时藏内原有兵丁。及派调续调屯土各兵。并索伦达呼尔兵。统计共有万余。今再加以添调川省兵三千名。亦不过一万三千余名。粮石尽有敷余。著福康安等再行酌量。如大兵冞入贼境后。贼匪风闻逃窜。自应乘胜穷追。若兵力尚不敷追剿。或于川省兵丁。及屯练降番内。就近再行添调三四千名。亦不为多。福康安可一面飞咨孙士毅檄调。一面遇便奏闻。以期肤功迅奏。或先将此续调之三千名。竟行带往进剿。再酌量就近调拨三四千名。以为后路接续声援。亦无不可。福康安既经朕委以军旅重寄。全仗伊调遣主持。不必拘泥请旨。以致往返稽迟。又据奏、附近廓尔喀之哲孟雄宗木、作木朗、布鲁克巴、披楞等部落。前经福康安檄谕。令其发兵击贼。为我先驱。今仍各守地界。逗留不进等语。此事前据福康安奏到时。朕即以办理失之太早。节经降旨饬谕。今福康安察看各部落情形。大率观望迟疑莫能先发。各处番兵恐不能恃以集事。果不出朕之所料。此等附近廓尔喀各部落。素被贼匪欺凌。若见大兵进捣巢穴。声势壮盛。自必乘贼匪穷蹙。协力攻剿。藉以报复私仇。乃福康安于大兵尚未齐集之时。即檄谕各部落发兵协剿。则该部落等。谁肯先与贼匪为难。其观望不前。心持两端。自系必然之理。节降谕旨甚明。福康安何始未见及此耶。至贼匪现在情形。虽已并吞三十余部落。但从来用兵之道。惟在攻捣腹心。得其要领。则此外皆望风瓦解。不难一举荡平。即历观前代戡定区宇。亦不过扼据形势。于要隘地方、并力攻取。其余皆可传檄而定。断无贼匪有数十部落。即须各部落处处派兵进剿之理。福康安等、惟当厚集兵力直趋阳布贼巢。使贼人失其所据。此外各部落。自必纷纷瓦解。一举集事。总在福康安坚持定见。激励将士。鼓勇直前。生擒首恶。固不可存轻视贼匪之心。尤不可因贼匪并吞部落较多。稍涉迟疑。或致馁我士气也。又据奏、上年贼匪滋扰扎什伦布时。各喇嘛俱已逃散。贼匪一至庙内。玛木萨野、即在班禅额尔德尼静房内居住。大小头人。分据各处。见庙内物件。及＜土答＞上镶嵌。肆行劫掠。金银佛像。抢去大半。间有被毁者。贼匪在扎什伦布。如此肆行作践。其造孽甚重。自必速取灭亡。而玛木萨野一犯。尤为可恶。必须与巴都尔萨野、沙玛尔巴。一并生擒。方足以快人心。而申国宪。至鄂辉、成德、前于二月初五日拜发之摺。内称成德将聂拉木各卡隘。分兵防守后。即行前往宗喀。进剿济咙贼匪。计成德发摺之期。迄今已及两月。即谓屡遇大雪。早已春融雪化。自应早抵济咙。率兵进剿。究竟于何时行抵该处。作何剿贼情形。总未据成德奏报。从前进剿聂拉木贼匪时。成德、鄂辉、先后到彼进剿攻围。已及一月。而廓尔喀并未添派贼匪前来接应。是贼匪境内并无驿站侦探。其怯懦无能之状。已可概见。今济咙贼匪。株守一隅。坐待歼戮。自属易于办理。成德先抵该处。自应带领官兵。奋勇直前。悉数剿杀。即或力有不能。计福康安等。此时已可早抵济咙。统率劲旅。会合攻围。先将该处贼匪、殄灭净尽。壮我军威。俾贼匪闻风落胆。定计直捣贼巢。迅速成功。伫盼捷音之至。将此传谕福康安、海兰察、惠龄、和琳、鄂辉、成德知之。　　

○又谕、据福康安等奏、访明贼匪抢占各部落情形。及聂拉木济咙等处进兵路径。并防守后路。通盘筹画。恐兵力尚有不敷。自应速行添调以壮声援。想孙士毅接福康安之信。自己将从前备调兵三千名。迅速派拨。克日起程赴藏。仍应催促带兵将备速行。毋得稍有迟缓。将此谕令孙士毅知之。　　

○是日。驻跸杨家庄大营。　　

○壬寅。谕军机大臣等、昨经降旨。令孙士毅将前次备调兵三千名。迅速派拨。克期赴藏。孙士毅接到福康安知会时。自即一面派拨起程。此旨到时。兵丁等当已行过察木多一带。计日可抵前藏。彼时正值福康安统兵进剿之际。即将此项兵丁带领前进。但将来深入贼境后。所有后路联络布置。留防接应。尚须兵力。著传谕孙士毅、再行密备屯土兵三千名。听候檄调。若福康安不用则已。倘若需用。一俟福康安知会到日。即令星速赴藏。勿致稍有迟误。　　

○旌表守正捐躯安徽阜阳县民陶允万妻王氏。　　

○是日。驻跸桦皮村大营。　　

○癸卯。谕军机大臣等、本日正定道旁。有告状民人童佩玉一犯。当令军机大臣审讯。系湖北蕲州人。因伊堂弟童岂磷名下。应完粮米。被书役舞弊。重徵浮收。又将应交米石勒折钱文。任意多收。屡在本省控告。承审各员。不为据实审断。转坐伊父以主使之罪。拖毙监狱。细阅所供情节。虽系一面之词。但此案控自五十二年。迄今已阅六载。屡经呈诉。该省承审各员。任意宕延。并不速为审结。且案关书吏勒折重徵。楚省素称健讼。此告不为无因。如果属实。尤应彻底根究。严办示惩。此案童岂磷曾在总督衙门控告。即系毕沅任内之事。自不便再交该督审办。致滋回护。福宁到任未久。于此案呈控批委处。始终并未经手。毫无干涉。自无所用其瞻顾。著传谕福宁、即将此案前后所控各情节。吊齐卷宗。亲提人犯。秉公研讯。毋得擅行转发。务将有无重徵勒折浮收。及因何悬宕不办。是否拖毙无辜之处。逐一严审确情。按律定拟具奏。以副委任。倘该抚存瞻护同官、袒徇属员之见。以致案有屈抑。再经控告发觉。则惟福宁是问。除将原告童佩玉、照例解往备质。其童作璠一犯。交梁肯堂饬属缉获。一并解往外。将此谕令知之。所有军机大臣讯取该犯供词及原呈一并发交福宁阅看。　　

○是日。驻跸正定府行宫。翼日如之。　　

○甲辰。上诣河神庙行礼。　　

○阅滹沱河。　　

○谕军机大臣等、直隶正定、保定一带。自三月以来。虽间得微雨。不成分寸。并未沾足。而顺德、广平、大名三府属。地方总未据报得雨。豫省彰德、卫辉、怀庆三府。与直隶顺德等处。境壤毗连。闻该处连年缺雨。地土乾燥。待泽颇殷。虽前据该抚奏称、卫辉府属之汲县、延津、彰德府属之汤阴等县。于三月初四日。得雨一二寸不等。看来亦未透足。现在正当农民望泽之时。是否得有透雨。并未据该抚续行奏报。朕心深为廑念。著传谕穆和蔺、饬属查明。若此时尚未续获雨泽。自应虔诚祈祷。或更设法疏浚泉源。通山泽之气。以期连霈甘霖。从前毕沅在河南巡抚任内。曾遣官诣、太白山嵩山庙取水祈雨。旋获浓膏。嵩岳即在该省。穆和蔺亦应仿照办理。何以并未见及。岂该抚竟不关心民瘼耶。倘该处得雨较迟。于麦田有碍。该抚务须确查据实具奏。为绸缪之计。毋得任听属员捏报。稍存讳饰。致令百姓失所也。　　

○兵部议覆、山西巡抚冯光熊奏称、山西省原设临汾等五十四驿。大同等十军站。宁武等十二边站。归化等五厅站。大朔宁保等七塘站。共额马三千五百零八匹。此外有节次添设之王胡、赵城、寿阳三驿。丰镇、宁远二厅驿。及杀虎口蒙古站。天镇县等处二十八塘站。俱于原设之临汾等驿内。抽拨马匹安设。其钱粮仍在各本驿报销。是此驿支用。彼驿报销。恐辗转解领。日久滋弊。请照现设名目。逐一更正。各归各驿。自行支销。应如所请。从之。　　

○调工部右侍郎松筠、为户部右侍郎。以总管内务府大臣巴宁阿、为工部右侍郎。　　

○乙巳。谕、据和琳奏、驰抵成都。察看各站马匹。皆膘肥足用。弁兵等赍递文报。即值山径崎岖。亦复尽力驰骤。可无虞迟误等语。此次进剿廓尔喀、一切文报往来。关系紧要。各该省台站弁兵等。上紧驰递。俱属迅速。并无迟误。从前剿办两金川。曾降旨将沿途台站弁兵。加恩赏赉。现在正值军营文报络驿之际。著沿途设有台站省分。各该督抚。查照从前金川恩赏之例。将驰递文报奋勉之弁兵等。查明先行分别赏赉一次。以示体恤。该部遵谕即行。　　

○又谕、留京王大臣等、审拟谢君羙等冒名领米争殴摔斛一案。将谢君羙、照光棍例。拟斩立决。其帮助谢君羙踢伤官役之庐禄儿。照光棍为从例。拟绞监候。所办尚是。惟甲斗董得禄、因谢君羙尖量仓米。摔斛凶殴。该犯将谢君羙迷眼按地。复用砖砸脚踢。以致因伤自毙。照罪人已就拘执而擅杀律。将董得禄拟以绞候。核其情节。尚未平允。董得禄身充甲斗。管理廒口。是其专责。见谢君羙寻衅摔斛。殴打官役。势甚强横。暗拾灰土洒迷谢君羙两眼。趁势殴踢。与无故逞凶毙命者有间。董得禄、著于所拟应绞监候罪名上。减一等发落。余俱照所议行。至旗员应支俸米。自当赴仓亲领。何得将米票擅交铺户领卖。致启包揽情弊。嗣后著八旗都统遍行传知。无论大小官员。俱令自行赴仓支领。如有仍前将米票私给碓房米局包领者。一经查出。即行参奏。以示惩儆。再铺户包揽旗员俸米、兵丁甲米。与仓书斗级私自交结、赴仓支领。希图从中取利。其弊由来已久。虽谢君羙业经破案。而似此囤积渔利者。必不止谢君羙一人。著步军统领衙门、顺天府、密访严拏。如有此等包揽领米铺户。即行拏获。人犯枷号。米石入官示惩。以儆其余。　　

○又谕、贡楚克扎布、著赏给副都统职衔。授为乌里雅苏台参赞大臣。知府台斐英阿、著补授围场总管。　　

○豁免福建海澄、龙溪、嘉义三县。乾隆五十五年分。拨运内地漂没米谷四百八十石。　　

○是日。驻跸赵村大营。　　

○丙午。谕、朕此次巡幸五台。所有直隶办差兵丁。业经赏给一月钱粮。内有御道泼水兵丁。奔走较劳。著再加恩赏给银一百两。交该督均匀分散。以示体恤。　　

○是日。驻跸众春园行宫。　　

○丁未。上诣帝尧庙行礼。　　

