<!-- { "loadSidebar": true } -->
○壬申。谕军机大臣等。经略大学士傅恒奏摺。自十九日丑时到后。连日未接台报。深为盼望。此时甫在途次。不过相商此间机务。传谕知会、酌量覆奏事件。尚非甚关紧要。然即已悬念矣。将来一抵军营。逐日事宜。关系尤重。必得声息时通。情形若睹。朕怀始得稍慰。但军营所办事件更多。且进取之际。调度机宜。悬于呼吸。若复料理摺奏。诚有难于兼顾之势。然必将接到事件。约略声明。并将现在筹办攻剿、不暇即为驰奏缘由。先行陈明。则朕可得其梗概。庶不至于悬望。著传谕经略大学士知之。又、现据爱必达奏报、黔省所调兵丁二千人。俱已拣派、豫备调遣。计此时谅已抵川。经略大学士到彼。自应留用。以益军威。以图早奏肤功。至云南之兵。经略大学士一面办理酌量。一面奏闻。著将原摺钞寄。令其一并知悉。　　

○癸酉。上诣皇太后宫问安。　　

○东三省官兵初队、自京师启行。上幸丰泽园。赐将弁兵丁等宴。并颁赏棉甲、奖武金银牌、有差。后每队皆如之。　　

○谕。策楞、著驰驿来京。两江总督印务。著署江苏巡抚雅尔哈善、暂行署理。　　

○谕军机大臣等。从前令策楞来京。原欲授为川陕总督。俟黄廷桂到后。再行降旨。今据经略大学士傅恒奏称、陕督连年办理军务。远驻川省。黄廷桂代办。亦属遥制。一切地方事务。颇觉废弛。即瑚宝、陈宏谋等。亦祇能办理本任刑名钱谷之事。于总督统辖诸务。未能兼理。陕省地方。甚关紧要。黄廷桂起程赴阙。尚在途次。未便悬缺久待。朕已降旨、令策楞驰驿来京。可即传谕。令其接到谕旨。星驰就道来京。以便速赴西安。　　

○经略大学士傅恒奏。臣至西安。见巡抚陈宏谋。询陕、甘、二省所派兵。据云、大半已起程。惟督抚标兵一千名。现雇觅＜马犬＞载马骡未齐。臣观该省马实不充。今现雇马骡千数百匹资送。将来满兵一到。愈难办理。因令陈宏谋等稍缓调拨。伊等咸谓已经奉旨。不敢不遵。臣思陕兵已调至一万四千。此项不过千名。既系绿旗。又督抚标兵。本非锐卒。与其竭力以办不甚紧要之标兵。不如留余力以应满兵为有益。臣系经略。兵之应调应缓。原可酌量。因语陈宏谋。不必拘泥前奏。但须尽力料理。满兵前进。并饬将军博第等、加意办理。臣至军营。若兵数太多。尚须酌减。此项可停。惟副将伸布、既经派委。军前现在需人。仍令往听委用。奏入。得旨。前调绿旗兵丁。为数本属过多。朕于本月十二日。曾降旨传谕经略大学士。由陕省经过之时。亲自阅看。如不过寻常充数之兵。不若竟行停止。此旨、想经略大学士今始奉到。今据所奏。与朕意适相符合。此项督抚标兵。已传谕博第、陈宏谋等。停其调拨。再湖广所调之兵。前据新柱奏称兵力寻常。亦经降旨、令其勿遽起程。听候酌量。经略大学士到川。仍遵前旨。相度情形。所调各省绿旗兵丁。应否需用。或停或调。一面办理。一面奏闻。又批谕。将来陕省绿旗兵丁、虽或不用。而武弁如马得胜等。亦应仍调至军前委用。此见又与朕意相合。甚可嘉慰也。谕军机大臣等。据经略大学士傅恒奏称、陕省所调督抚标兵一千名。雇觅＜马犬＞载马骡。甚属拮据。请停止调拨。留其余力。以供应满兵等语。所奏甚为合宜。陈宏谋所云、已经奉旨、不敢不遵。非是。经略大学士。系奉朕命经理一切军务之人。所区处自为允当应从。此项兵丁。应即停其调遣。至陕省绿旗兵丁、调拨之数过多。朕已降旨、令经略大学士再行酌量。著一并传谕博第、陈宏谋等知之。　　

○又奏。途间见驿站递送报匣。祇一人一骑。询据尚系雇觅。查飞送事件。俱有关系。即递公文。亦应一人伴送。若报匣。须用三人。否则二人断不可少。请敕部。令严饬各省整顿。奏入。谕。前因自京至金川、安设台站、递送文报稽迟。是以特命军机大臣等定议。分派章京、笔帖式、前往坐台觉察。今览经略大学士所奏。各驿递送报匣。祇用一人。殊属轻忽。军机要务。非寻常事件可比。若祇用一人。或偶尔坠马。或偶遇疾病。必至贻误。关系匪轻。著交兵部。严饬坐台之章京、笔帖式等。嗣后驰送军营事件。务派二三人飞递。不可耽延时刻。倘仍蹈前辙。必将伊等从重治罪。　　

○又奏。臣所带官兵。嘱尚书达勒当阿、侍卫达清阿等、严加约束。沿途尚无生事。至臣经过陕省。今岁有被灾之区。抚臣陈宏谋、布政使武柱、虽竭蹶办理。但承办之州县。较直隶、山西、稍为不及。又闻从前过陕兵。供应稍迟。即有鬨闹者。将来大兵供应愈难。臣已面交将军、巡抚、令加意办理。但船厂、黑龙江兵。非京兵可比、蠢野图利。请交军机大臣等。严饬领兵大臣。兵有途中生事者。奏闻从重治罪。再、臣在西安。见将军博第。问及西安满兵如何料理起程。据称、西安满兵二千。除伊等现马二匹外。又动支存贮马价各十五两。或马或骡。听兵自买。并给锣锅帐房。办理尚妥。惟成都副都统卓鼐、所办满兵。误将现在军营一百名扣算。仅发九百名。已行令挑补。奏入。谕军机大臣等。朕览经略大学士所奏事件。甚为精详周到。大学士每日行二百四五十里。而诸事又如此周详妥协。实属劳瘁。闻十七日自武功起行。途间讯问张广泗。耽延甚久。又行二百余里。薄暮始至宿处。朕心深为不忍。此皆大学士诚悫之意所致。不然。何能耐此劳苦。实属可嘉。从前所调东三省兵丁。每五百名作为一队起程。诚恐伊等不识内地礼法。或致生事。每队已派侍卫、及护军参领、各一员。管束护送。亦曾传谕大学士。想尚未到耳。今大学士意料所及。又深合朕意也。至卓鼐办理错谬。已传旨申饬。并令照大学士所请、补选勇壮兵丁一百名、随大学士前往军营矣。　　

○大学士等议覆。江苏织造图拉奏称、金川军需紧要。请将直省各关米豆税仍旧徵。查米豆税。原系应徵之项。乾隆七年。奏旨豁免。期裕民食。乃近年米价未平。徒为奸商射利。应如所奏复旧。得旨。依议。朕降旨蠲免各关米豆税银。本以食为民天。关税优免。则市价可减。是以不惜千万正课。为小民谋饔飧宽裕计。当时内外臣工。屡有以但利商贾、无益民生为言者。概未允准。朕意欲试行数年。果否于民食有裨再行酌量。乃数年来。税免而米豆之价、不惟不减。而昂贵时或有加。明系奸商不知免税之恩。专利自封。转以有限之帑项。肥三倍之囊橐。无裨闾阎。允宜仍复原额。且地方偶有偏灾。即将该处关口应徵米豆税额、加恩宽免。则＜舟古＞舶闻风云集。市值自平。驵侩不得居奇。穷黎均沾实惠。转得操权自上。朕意不专为军需起见也。如既复之后。奸商藉端长价。弋利妨民。该地方官、即应严行查察究处。至淮关因宽免米税后。倭赫奏准、加增船料。今既仍徵米税。著循旧例行。各该监督及地方官、明悉出示晓谕。毋令胥役阳奉阴违。致滋弊窦。　　

○甲戌。上诣皇太后宫问安。侍膳。　　

○谕曰。经略大学士傅恒、奉命前赴军营。征途遥远。冲寒遄发。计每日程站。远者竟至二百五六十里。卯初就道。戌亥方得解鞍。且途次日有朕颁发谕旨、商办机务。又须逐一筹画陈奏。如此迅速。如此勤劳。而所奏事件。无不精详妥协。其经过地方。吏治民瘼。事事留心体察。据实敷陈。自非经略大学士、秉性忠诚。心同金石。才猷敏练。识力优裕。安能如此。国家任用大臣。若人人似此公忠体国。不辞劳瘁。方无忝股肱心膂之寄。朕于经略大学士此次之奋往急公。实为欣慰。亦实为不忍。足见人自不同。有负恩者。即有知恩者。而朕赏罚公当。究未大误也。著传谕中外臣工知之。　　

○又谕。据经略大学士傅恒奏称、西安现在调遣该省各营官兵。并资送经过满洲大兵。雇觅马骡＜马犬＞载。办理甚属拮据。至沿途台站。虽设有管站人员。亦仅止一人一骑传送。请通行严饬。总因数年以来。总督未得在省办理。请令策楞速行来陕等语。现今该省营兵。计已起程赴川。而满洲大兵。正在陆续整队前进。供亿浩繁。稽查台站、亦属紧要。朕虽降旨令策楞速来。但尚需时日。须特遣大臣前往经理。协办大学士尚书尹继善。著给与钦差大臣关防。轻骑减从。驰驿前往西安。暂署总督事务。会同将军博第、巡抚陈宏谋等、妥协办理。　　

○又谕。陕甘总督事务。现令协办大学士户部尚书尹继善前往、暂行办理。署理甘肃巡抚瑚宝。著专办甘肃巡抚任内案件。并经理甘肃调拨赴川官兵起程一应事宜。令其加意迅速妥协豫备。不必兼办总督事务。　　

○又谕。据署甘肃巡抚瑚宝奏称、陕省今岁收成歉薄。栈道州县仓储有限。今满洲大兵云集经行。一切草料。诚恐采买维艰。且恐市价昂贵。查甘属两当、徽县、一带。悉与栈道相接。庆阳、平凉、二府属。亦与西安相近。不若将甘省仓贮豆石。就近拨运。以济急需。俟大兵过竣。照依拨用数目、买备还仓等语。瑚宝此奏。于经理大兵军需。甚有裨益。其通融协济。不分彼此。足见实心任事。殊属可嘉。著照所请速行。该部知道。　　

○谕军机大臣等。陕甘督抚标兵一千名。已据经略大学士奏明、停其调遣。其陕甘所调各营兵一万三千余人。前旨虽令经略大学士酌量应否需用、以定行止。但昨览经略大学士摺奏情形。陕兵当已陆续就道。黔省兵丁。据爱必达所奏。亦当起程。似未便更行彻回。应仍令前赴军营。以备各路攻剿、及护粮守卡之用。其湖广兵丁。前曾谕令豫备听候。尚未戒涂。滇兵路程较远。想未料理齐备。不若将此二项所调之兵。竟行停止。以省糜费。经略大学士、可就近酌定。一面办理。一面奏闻。至京城及东三省满兵。并陕、黔绿旗兵。春初谅已先后云集。经略大学士抵川后。卡撒、党坝、马奈等、紧要之处。定必躬亲巡历。周览情形。详悉布置如何进剿。如何堵御通盘筹画。以图万全。先将调度机宜。约陈梗概。附便奏闻。以慰驰念。　　

○乙该。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼　　

○奉皇太后幸静怡轩。侍宴又幸重华宫。侍宴奉皇太后还宫。　　

