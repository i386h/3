<!-- { "loadSidebar": true } -->
○是月、奉天将军达勒当阿奏、准盛京刑部侍郎兆惠、面交奏摺一件。奉旨交臣议奏。查奉天各属兵丁。于春秋俸饷、难以接济之时。向本管佐领、骁骑校、领催、等告贷。该管官、不能周给。往往借取铺户。因有官账铺之名。诚如该侍郎所奏。以有限之钱粮。饱奸商之渔利。实由从前各官、办理不善。竟成数十年陋习。今若遽行严禁。复恐兵丁猝遇紧急差徭。束手无策。必致贻误。现在寒冬。兵丁领饷、必待来春。又恐仍向借取。臣已另摺奏恳。豫借乙丑年正、二、两月饷银。使之应差度日。将来如何长远有益之处。容臣与各副都统、公商妥协。再行具奏。至该侍郎所称、于滋生银两项内。动拨资济。旗人生齿日繁。红、白诸事。费用甚广。碍难办理。应毋庸议。得旨、著依议行。　　

○直隶总督高斌奏、勘估昌平州、居庸关、居庸上关、八达岭南口、沙河、巩华城、三河、蓟州、玉田、丰润、卢龙、抚宁、十二处城工。应行修理。得旨、去年经过三河。看来尚属整齐。岂即有坍塌。此城有保固否。查明再奏。余依议修理。寻奏、遵旨查明三河县城垣。雍正五年原未全修。乾隆三年亦祇将坍塌工段修整。俱满三年保固例限。此次估修工段。系从前未修之处。得旨、知道了。三河仍照议修理可也。　　

○署两江总督尹继善奏、办理武闱。加意严密。得旨、此等事、必俟朕申饬之后。而始拮据奉行。别置汝等督抚、所为何事。　　

○江苏巡抚陈大受奏、海州、靖江、等处办赈情形。得旨、览奏稍慰。但汝江南吏治。近来颇觉因循。惟饰外貌。且多宽纵。甚非朕所厚望于汝督抚者也。与尹继善共观之。　　

○又奏、办理武闱诸务。得旨、所奏俱悉。不因朕旨。尔等亦不肯如此认真也。　　

○江南河道总督白钟山奏、奉到部文。亲往面同督臣、盐臣、商办河湖蓄洩机宜。得旨、所奏俱悉此虽因公同商议妥办之事。而专责则在汝。大凡工程最易滋弊。稍不慎重。必有任其咎者。慎之。　　

○署两淮盐政吉庆奏、请将泰州通判王又朴、以升衔留任。得旨、盐政从无题留属员者。以非甚要缺也。不准行。　　

○江南苏松水师总兵胡贵奏、海汛敉宁。得旨、览奏具悉。苏松水师废弛。念汝新任、故从宽宥过。以后实力整饬之。　　

○江西南赣总兵章隆奏、收成分数。得旨、览奏俱悉。汝为总兵、营伍是汝专责。何未一言奏及耶。　　

○浙闽总督马尔泰等奏、福建漳州府知府员缺紧要。俟简发以道府同知补用之胡宝琳、高景蕃、金溶、舒成、秦仁、等到省之日。酌量才具相宜。暂委一员署理。得旨、好。知道了。若此数人中。则莫若金溶可。然稍用聪明。须训成之。　　

○浙江巡抚常安奏、绍兴府余姚县赵家台营汛。粘插黄旗知单。据三山司巡检张连、访拏成衣费子麟、供与胡圣侯、胡世林、等素有讐隙。因地方奉文查拏李开花。是以借此栽害。现饬细加研讯。究问夥党。俟覆审确实。再行具奏。得旨、此等之人。应重处以示警。作何处置之处奏闻。　　

○又奏、浙省绍兴府、民风每多好勇斗狠。喜习拳棒。据该府周范莲详称、上虞县地方、地棍金为章等、窝留胡尚公为教师。集多人学习拳棒。逞强借谷。意在鼓惑穷民。将为抢夺之举。现经陆续拏获到案。研讯定拟。得旨、亦应严究者也。　　

○又奏、淳安县水灾加赈情形。并请修筑城垣、土堤、以工代赈。得旨、应如是极力办理。以稍赎前愆。　　

○浙江黄岩镇总兵蒋麟经奏、年岁收成。并近查海汛。考察陆路各营弁兵。得旨、诸凡实力为之。不可谓浙省武备、今岁未查。而生玩视之心也。　　

○浙江衢州镇总兵李琨奏、衢、严、等处被水抚恤情形。得旨、所奏不无为常安隐饰之意。且亦稍迟矣。　　

○福建巡抚周学健奏、现在闽省收捐本色。与买补仓谷。一时并举。归于官仓者倍多。流通民间者自减。且发粜投捐。皆出富民余粟。两者并行。或贪图贵价。则投捐者少。或急于功名。则发粜者鲜。势不能兼收其益。必当用其一。缓其一。方不致有碍民食。谨议将应行买补、节年平粜谷、暂停采买。听生俊源源上捐。俟上捐一有成数。已足额储。即将平粜存价。解归司库。另候拨用。如投捐者尚不足额。或将平粜存价。乘时采买。得旨、所见甚妥。知道了。　　

○又奏、苏禄国王遣夷人缎冉末等、附商船来厦。赍有咨文。称该国贡使马光明等、事竣未回。遣伊等探问消息。查该国王、于乾隆八年遣使马光明等、赴京进贡。事竣回闽。业饬配渡放洋。今迟至半载。尚未回国。必有在洋遭风之事。俟确查踪迹。行文知照该国王。现将夷人缎冉末等、安顿抚恤。得旨、只可将此情告彼来使。令其回报伊国。复留彼在此无益。　　

○福建布政使高山奏、遵旨前往台湾。清查官庄地亩。安辑番民。得旨、所奏俱悉。此举不过为民间清宿弊。并非为增益钱粮起见。不得错会意也。　　

○巡视台湾给事中六十七等奏、福、兴、泉、漳、四府连岁歉收。经抚臣议拨银五万两来台。籴买谷十万石。运送内地。其所拨之银。尚未到台。臣先与道府、按产谷处所多寡情形。预定派买数目。一面预备船只。酌定运送章程。使内地仓储。不致久悬。台地船户商民。亦无丝毫贻累。得旨、所奏俱悉。　　

○湖北巡抚晏斯盛奏、请行简明由单。将本年科定额数。分晰开载。以杜飞洒积弊。得旨、知道了。有治人。无治法也。　　

○又奏、臣于雍正六年奏请学政考校。应将文行相比。分别等第。行优文高者列一等。于姓名下、注明孝弟廉让公正端方字样。行次优而文高者列二等。注明谨厚循雅字样。行中文平者列三等。注明安分无过字样。大比则将一二等生员。送主考明试之。以德行文艺超越侪辈者。列为解首房魁。拆卷填名。仍以文行相次。照册注明行谊。如额送部。会试亦如之。进而延试。钦定一二三甲。嗣奉部议。以不便施行。毋庸议。但所谓不便施行者。不过糊名之例。难分优劣耳。然苐记其最优、次优、而不著其名。则仍在暗中摸索。臣前后一隅之见。不敢自隐。为此奏请训示。得旨、汝言亦是。而亦实有难行之处。待朕缓酌之。　　

○湖南巡抚蒋溥奏请陛见。得旨、且不必来京。但汝所云。寤寐如对朕。诸事设诚而力行之。则一切可以胜任而愉快。何异陛见耶。　　

○湖南按察使徐德裕奏、由江苏赴任。经过地方。岁收粮价情形。得旨、欣慰览之。此等奏报。尤应据实直陈。不可稍涉粉饰也。　　

○湖广提督王无党奏、巡察营伍情形。得旨、且容汝等实力整饬。以观后效也。　　

○湖广襄阳镇总兵张大猷奏请圣训。得旨、一切营伍。实力整顿。器小易盈之习。戒之。　　

○河南巡抚硕色奏、豫省应修城垣。现在估需工料二百两以内者。限一年修竣。二百两以外、至四百两者。二年修竣。四百两以外、至六百两者。三年修竣。六百两以外、至八百两者。四年修竣。八百两以外、至一千两者。五年修竣。俱令各州县、于额设公费内动用。至工料在一千两以外者。存俟水旱不齐之年。以工代赈。得旨、知道了。亦应不时察查。勿致累民也。　　

○川陕总督公庆复奏、陕甘地方。有卦子一项。男妇成群。携带骡马。借戏法乞食为名。乘机窃盗。大为民害。聚散无常。现饬文武员弁、稽查盘诘。如有匪迹败露。即行拏究。得旨、好。知道了。　　

○又奏、江卡汛彻回把总张凤、带领兵丁三十六名。行至海子塘地方。遇夹坝二三百人。抢去驼马军器行李银粮等物。现饬严缉务获外。查官兵猝遇野贼。自当奋勇前敌。苟枪毙一二。众自惊散。讵该把总、怯懦不堪。束手被劫。川省界杂番夷。弁兵积弱。向为悍番玩视。若不大加惩创。即摆设塘汛。俱属具文。一面将该把总、饬革拏问。再札致抚提二臣。将大海子地方辽阔。塘汛隔绝之处。作何严密防查。以杜后来窃劫。得旨、所见甚是。应如是办理者。　　

○甘肃巡抚黄廷桂奏、洮州吉善寺僧丹巴加木粲、呈出所领都纲劄付。查系礼部之劄。钤盖吏部堂印。且铸给之印。体质轻薄。字迹不全。并未编列字号。鑴刻年月。所领敕书。上用宝二颗。体小而文不清。其为伪造无疑。据供、伊叔玛尼彻只胡图克图等、在京干办给予。情愿解京质对。得旨、此事已据讷亲奏过。系伊家奴所为不法之事。现交部审拟。但汝所奏、似觉迟矣。不可。　　

○四川巡抚纪山奏、江卡彻回把总张凤、行至海子塘被劫。现在饬拏务获。得旨、敦罗克之事甫完。而复有此。则去年汝等所办。不过苟且了事可知。况此事庆复早已奏闻。意见亦甚正。而汝所奏迟缓。且意若非甚要务者。大失封疆大吏之体。此案必期示之以威而革其心。首犯务获。以警刁顽。不然、将来川省无宁岁矣。与郑文焕看。尔等善为之。　　

