<!-- { "loadSidebar": true } -->
○准噶尔台吉喇嘛达尔扎奏、前遣使臣额尔钦、尼玛、将前往西藏、聘请喇嘛之事具奏。仰蒙恩准于再遣使臣入贡时。延请有德行喇嘛四五人。前来教诲众喇嘛。闻命之下。不胜感激。今遣使臣图卜济尔哈朗进贡。虔申顶戴下忱。并延请喇嘛。恳于呼图克图三人内、恭请一人。前来教诲众喇嘛。于推广黄教、实有禆益。并祈仍照前奏、许令我处遣人轻骑减从。前往西藏。为我先人设忏进供。所有沿途派拨官员兵丁照看等事。虽觉繁琐。但已蒙恩和好。而遣往之人、为数无几。尚属易行。使远近闻知。无不仰慕盛德。其贸易之事。令使臣口奏。奏入、赐喇嘛达尔札敕书曰。据台吉奏、恳准于呼图克图三人内、延请一人。前往尔处。推衍黄教。并恳准尔处遣人至藏进供等语。去年尔使额尔钦、尼玛来。以延请喇嘛之事具奏。朕已明降谕旨。我中国呼图克图三人。及有德行喇嘛。俱有教习学艺之事。不可遣往。但朕不忍令尔处黄教灭绝。故特许于西藏拣选有德行喇嘛到京。俟尔再遣使来。准令请往。是时降旨后。朕即令达赖喇嘛、拣选精于经咒。可以推衍黄教之喇嘛十人。送至京师。今尔不遵朕旨。反以断不可遣往之。呼图克图为请。是尔并非真心推衍黄教可知。况西藏选来之喇嘛。尔来使亦曾会面。以未奉尔命、不敢延请。朕自去年即挑藏内喇嘛至京。以待尔之延请。今尔使既至。又不请往。是尔原无请喇嘛之意。今并此喇嘛十人、亦不遣往矣。至尔奏遣人至藏一事。去年尔使臣额尔钦、尼玛来时。以尔袭位为辞。朕既降旨。必无换一台吉、即差人进藏一次之理。今来使又以追报尔父噶尔丹策零为辞。果尔、则从前策旺多尔济那木扎勒。已经为尔父熬茶一次。安得今又差人前往。设有子十人。将十次差人进藏乎。来使又奏使臣来往。请不限人数。肃州贸易牲畜内。不好者准其售卖等语。从前我大臣与尔使臣哈柳定议。有事差人。不携买卖。后因每次遣来使臣。俱托言豫备口粮。携带货物。渐渐加增。本应不准贸易。勒令带回。朕因和好。是以施恩来使。令照尼玛所带货物为准。其人数若不限定。日久亦难遵行。故亦令以五十人为准。至肃州贸易。复加恩准照乾隆十三年最多之数。贸易一节。原系小人谋利之事。尔等携来不堪之物。虑我中国之人不用。若我中国之人。将不堪之物给尔等。尔等肯受乎。此事琐屑。朕所不问。即我封疆大臣。亦不屑办理。尔何必以此渎奏。来使又以逃走之萨喇尔赐回为请。萨喇尔虽来自尔处。实因惧祸逃生。朕为天下大皇帝。以生成众生为本。岂肯转置之死地。况我中国逃至尔处。如罗卜藏丹津者甚多。若一一索取。不可胜计。朕并不索取一人。即尔送至。朕亦不受。朕以为既往之事。不忍深究。尔反求给回。甚属错误。尔若念尔父恭顺和好。年老遣使请安。受朕恩典。事属可行。若以此等断不可行之事渎奏。究属无益。是以特降敕旨。令尔使图卜济尔哈朗赍归。谕尔知之。　　

○丙子。上御、奉三无私殿。赐皇子诸王等宴。　　

○丁丑。上诣安佑宫行礼。　　

○奉皇太后、幸同乐园。又幸山高水长。　　

○御正大光明殿。赐朝正外藩、及大学士、内大臣等宴。召科尔沁和硕土谢图亲王阿拉布坦。多罗郡王齐默特多尔济。敖汉多罗贝勒固山额驸罗卜藏。科尔沁固山贝子和硕额驸达勒玛达都。喀喇沁固山贝子多罗额驸扎拉丰阿。科尔沁固伦额驸色布腾巴勒珠尔。杜尔伯特固山贝子丹珠尔。科尔沁镇国公拉木扎布。巴林和硕额驸德勒克。喀喇沁辅国公敏珠尔拉布坦。乌珠穆沁和硕车臣亲王朋苏克拉布坦。巴林多罗和硕齐郡王琳沁。喀尔喀多罗郡王多罗额驸桑斋多尔济。巴林固山贝子策灵敦多克。喀尔喀头等台吉三都克策木伯勒。喀尔喀和硕额驸根扎布多尔济。克什克腾扎萨克头等台吉齐巴克扎布。喀尔喀头等台吉策旺敦多布。至御座前赐酒成礼。　　

○赐准噶尔使臣图卜济尔哈朗等宴。　　

○谕军机大臣等。上年山东登、青、莱、等属。偶遇偏灾。曾经降旨、照乾隆十三年之例。暂弛海禁。令招商前往奉天购籴。运东粜卖。以资民食。原属权衡赢绌、酌盈济虚之道。但奉省前岁收成已觉歉薄。而上年各属。亦间有被水之处。商贩便于海运。赴买日多。若任其购籴。不加节制。则本地粮价。势必转致昂贵。著传谕鄂容安、令其酌定赴奉买运米石数目。俾嗣后商人依数运贩。不得过多。庶于东省民食、既可以资接济。而奉属闾阎。亦不致有食贵之虞矣。寻复奏、招商海运。本系一时权宜。为接济滨海穷黎之计。但恐商贩藉词多运。官役隐混需索。或别有透漏。更关紧要。当经行司详定规条。令该道印钤票照。加意稽察。并于原奏声明、俟麦熟奏请停止。倘奉属米粮不便多运。听该将军具奏酌办。今海疆米价颇昂。急待商运接济。因米船守冻。尚未来东。令臣酌定数目。随札司速行该道府、将应需数目。豫为酌定。饬商依数贩运。并查各州县已给过商民票照若干。向后或应再给。或可早停。俟覆到核实另奏。得旨。览。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六


大清高宗法天隆运至诚先觉体元立极敷文奋武孝慈神圣纯皇帝实录卷之四百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。正月。戊寅。上御正大光明殿。赐大学士尚书等宴。　　

○己卯。谕曰。巡城御史。以纠察为职。兵马司其所专辖。乃漫无查察。一任该员肆行侵蚀。并至冒领米石。毫无顾忌。经步军统领衙门发觉。始行参奏。朱章阿等所司何事。殊属昏愦。朱章阿、冯元钦俱著交部严加议处。其张裒亏空之案。并案内有名人犯。该部一并究拟具奏。寻议、朱章阿、冯元钦、俱革职。从之。　　

○盛京礼部侍郎德龄、以父老奏请终养。报允。　　

○庚辰。设盛京总管内务府大臣。谕曰。盛京包衣三旗佐领等官。皆系职分相等之员。并无统领办事之人。难保无互相推诿。及掣肘遗误之处。盛京地方。最为紧要。应行设一总管内务府大臣专辖。将此永著为令现应增设之缺。著将军阿兰泰兼管。　　

○壬午。谕军机大臣等。恒文所奏逆犯杨烟昭一案。其字迹卦图。悖诞荒唐。语极不道。却与传钞伪稿一案无涉。从前山西有王肇基一案。谤毁圣贤。肆行狂悖。经该抚审明杖毙。此案大略相似。既经该抚严加审究。如果无主使之人。及逆徒党羽。则系疯癫丧心。亦毋庸再行根究。即照例杖毙。亦足使猖狂好怪之流。知所儆惕。但传钞伪稿之犯。各省查办。至今未得主名。此则所当留心办理者耳。将此传谕知之。　　

○谕曰。原任江苏织造图拉、于委任之事。尚能谨慎奋勉。今忽溘逝。朕心。深为恻然。著加恩追赏武备院卿职衔。　　

○癸未。谕、朕于二月二十二日、前往东陵行礼。回銮到盘山。一切应行豫备等项。著各该处照例豫备。　　

○又谕、据江西巡抚鄂昌、参奏广饶九南道施廷翰之子。施奕度、传钞伪稿。该道是否知情。非加确讯、不能得实。请解任审究等语。从前河库道李宏、系长随管工人等私相传钞。经该督参奏。是以降旨解任质审。及讯明并不知情。即予开复。今施廷翰身为巡道。稽查是其专责。乃伊子施奕度、将此等逆稿、辗转传播。失察之咎。实所难辞。且亦断无不知情之理。非李宏一案所可并论。施廷翰著革职。交与该抚一并审究具奏。　　

○又谕军机大臣等、漕运总督瑚宝、奏报铜船入汛出汛日期一摺。内称云南委员黄有德、沈良遇、领解乾隆十六年正耗铜九十四万余觔。行至归州叱滩雷门洞。宜昌府黄颡洞等处。损船二只。共沉溺铜十五万一千余觔等语。向来各省委解铜船。中途沉溺。有实系遇险遭风者。亦有不肖劣员、沿途盗卖捏报者。此次黄有德等、沉溺铜觔至十五万余之多。其中似不无情弊。著传谕硕色令其严行确查。毋任该委员等任意侵盗。以饱私橐。至沿途各督抚虽系隔省。但船只既在境内。即与有查察之责。前经该部定议通饬在案。嗣后务宜实力稽查。以杜积弊。不得但据委员禀报之词。入奏。视为奉行故事而已。著各督抚奏事之便。一并传谕知之。　　

○甲申。谕、数年以来。北路军营。军容器械。俱派参赞大臣等查看。并未特派大臣。军营关系甚属紧要。当特派大臣。著尚书舒赫德、侍郎玉保、驰驿前往。查看军容器械。　　

○谕军机大臣等。从前曾降旨传谕各省督抚等。凡陈奏内应行交部事件。俱不必将寄谕之旨叙入。今新柱、定长、会奏审拟思陵土目罗文立等。越界图占夷田。捏报夷人拔竹毁墙一案。既据声明例应缮疏具题。因封印在即。不及缮本。是以恭摺具奏等语。是此奏即应交部核拟者。乃摺内仍将寄信谕旨装叙。殊属不合。已命军机大臣节去钞发。著传谕新柱、定长、知之。　　

○又谕曰。新柱等所奏、查拏伪稿已获未获各犯。并现在咨提究追缘由二摺。殊未明晰。此案传看传钞之犯。前已屡将办理梗概。传谕各督抚。并令随时发落。毋致淹系多人。今该省查办现获各犯。但当寻其端绪所在。严密根追。俾不至日久无著。自可穷源竟委。冀得真正渠魁。至于传看传钞、无可待质之人。一经讯明。即当遵照前旨。酌量情罪重轻。随时发落释放。何必概行拘留质讯。该督等所办。殊未得其肯綮。著再传谕新柱、苏昌知之。　　

○又谕曰。总督硕色奏、黔省续获传钞伪稿各犯、查办缘由一摺。内称玉屏县干景白等案。皆得自龙乾惕。应将龙乾惕解黔质明之后。仍将该犯解楚审结等语。前据湖南巡抚。范时绶、奏到审讯龙乾惕一案。其供词闪烁。殊多疑窦。当经传谕该抚详悉研究。不得因其年老姑从宽典。今黔省干景白等案。虽有应行质讯之处。但该犯现在楚省、交该抚严行根究。著传谕硕色、范时绶等。令其取具确供。彼此咨会。酌量何省案情紧要。即于该省审结。不必辗转提解。以致羁延。　　

