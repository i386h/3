<!-- { "loadSidebar": true } -->
○又谕、本日廷讯徐克展。据该犯供、张均德在大名滋事后。与段文经、刘勤、及该犯一同逃走。旋因查拏紧急伊等分投逃散。张均德逃往山西潞安府躲避等语。张均德、系动手杀官要犯。前据王成功供出。已节次降旨。令该抚饬属查拏。何以尚未拏获。今徐克展、亦供称张均德逃往潞安。与王成功所供相符。是张均德。自必在彼潜匿。著再传谕勒保、严饬所属。在潞安一带。严密查拏。务期就获。毋任要犯潜匿稽诛。若竟由该处又复他往。更属不成事体。　　

○又谕、本日盘获徐克展之典史毛师沆。随犯来京亲加面询。观其才具。将来尚有出息。已格外加恩降旨。将毛师沆仍发往河南。以知县即用。并命军机大臣传旨。令其速行启程回豫矣。现在段文经、刘勤、张均德等要犯、尚未就获。而伊阳戕官案内余犯。亦尚有未经弋获者。著传谕毕沅。俟该员回豫。即可委令躧缉该员自必感激。愈加奋勉。倘再能拏获一二要犯。该抚将毛师沆出力之处。据实奏闻。将来同知通判。皆可邀恩录用。即用至知府。亦无不可。该省得一干练之员任使。于地方亦属有益也。　　

○乙丑。谕曰、西林保、因系阵亡。施恩赏给骑都尉。伊子莽官保、富明德、俱已获罪革职。此等世职。虽不可令罪人之子承袭。若即行削除。朕心殊属不忍。莽官保之罪稍轻。定例、阵亡赏给骑都尉世职。袭次已完者。仍应赏给恩骑尉承袭。著施恩赏给莽官保之长子明福恩骑尉。令其承袭。　　

○又谕、据永铎奏称。商州民王廷顺。将商民石应纲殴毙情殊可恶。王廷顺凶恶已极。请将王廷顺拟斩。赶入本年秋审情实等语。永铎甚属错谬。勾到日期。已过多时。永铎至今始行奏到。已赶不及矣。永铎岂不知之。新疆之事。似此凶恶之徒。既过勾到日期。即当正法示众。转令缓至次年秋审有是理乎。永铎如此草率陈奏。甚属不晓事体。著严行申饬。仍令伊接奉谕旨。即将王廷顺正法示众。又据永铎将该处粮价。业经缮片具奏。又复缮摺。是何道理。著一并饬行。　　

○谕军机大臣等、理藩院奏。据照看西藏来使堪布之理藩院郎中灵伦呈报、经过直隶地方。并未派委道员前来。亦无营汛大员照料。止有外委一员。与定例不符等语。西藏喇嘛过境时。前经降旨。令各该督抚、派委道员护送。以资弹压。今各省俱照奏定章程。派委护送。何以直省止派微末武弁。殊违定例。即或该省道员。现有承办事件。不能分身前往。岂无知府同知等官。可以派令代往。况营员中亦有□□□□尔□游大员。尽可派令护送。何至仅派外委。如果该督业经派有大员。而该员竟玩诿迟延。未经前往。即应据实查□□□□尔□。倘该督并未派委。岂刘峨因要犯未获。遂至诸事废弛遗忘耶。著该督据实明白回奏。勿得稍存回护。将此谕令知之。　　

○丙寅。谕曰、明兴奏、本年山东省乡试诸生中。年届九十以上者。李宏道一名。年届八十以上者。朱渭扬等三名。年届八十者。李晃等三名。俱三场完竣。并未中式等语。该生等年逾耄耋。奋志观光。殊堪嘉尚。李宏道、朱渭扬、桑振东、轩园圻、李晃、方永祥、王家宾、俱著加恩赏给举人。准其一体会试。俾胶庠耆耇。得遂穷经素愿。乃昭嘉惠耆龄。寿考作人至意。　　

○谕军机大臣等、步军统领衙门奏、山东民人赵济、呈控伊侄赵士玉、被齐元喝令多人。攒殴身死。贿嘱顶凶。历控不办一案。请交山东抚臣亲提审办等语。此案既经呈控臬司。何以不办。系何人任内之事。现任伊龄阿自浙回京。著即派该侍郎、顺道前赴济南。会同明兴、提齐案内人证。秉公详晰审拟具奏。原摺并著钞寄阅看。　　

○又谕、据何裕城奏、协造德纯、自缢身死。遗存诉呈一纸。内有侵用银两金脚。私造瓷器等情节。现在委员前往查验。并提紧要人证来省。研究实情等语。此案前据海绍具奏。已传谕该抚、率同该道、严切究讯矣。至何裕城摺内所称、该协造侵用金脚。系何物件。且烧造瓷器。何以需用金两。并著传谕何裕城、一并查讯明确。据实覆奏。　　

○以协办大学士吏部尚书管陕甘总督福康安、为内大臣。　　

○戊辰。谕军机大臣等、据刘峨奏、翟治元一犯。曾于乾隆四十三年。被张九锡呈控。系义和拳邪教。嗣经审系诬指。拟以枷责完结。朕据郝润成供称、该犯系离卦副头目。随差拏到案。该犯坚不承认。因系俟大名案完后。明春办理之人。未敢竟行释放。亦未便先行监禁。取具该犯住房亲邻的保在案等语。翟治元一犯。既经郝润成、徐克展、供系离卦头目。且曾经徐克展纠约入夥。自系邪教党恶。知情同谋要犯。前被张九锡呈控。派往审讯之人。即被该犯狡供混过。今既拏获到案。自因无人质证。辗转狡饰。坚不承认。乃该督听信一面之词。不将该犯监禁。辄行取保释放。彼系离卦教首。一经释放。何弊不可为。何迹不可掩。该督不当思及此乎。设或该犯乘间脱逃。尚复成何事体。不意刘峨竟不晓事。年老糊涂若此。著传旨申饬。所有翟治元一犯。著该督即遴委妥员。迅速解京。听候审讯。沿途小心押解。毋致疎虞。又刘峨另摺奏、审讯迁安县冷口地方、盘获形迹可疑之苏晏宇郭安清一摺。该犯等既带有符咒邪书。自非安分之人。并著一并解京。交刑部审办。　　

○又谕、据勒保奏、盘获甘肃狄道州生员廖珂一摺。内称、廖珂在该州开设歇店。本年八月二十三日。有一过客。自称李虔炳。系本京武解元。实名附天保。是驸马侯爷。曾署西安将军奉旨往甘肃密访回民动静。与廖珂结为弟兄。嘱其送信至京。并云伊母可以入宫奏事。保荐廖珂做官。给与玉扳指一个。为伊母认识之物。仍令廖珂。告知南城兵马司富永年。将翎顶黄马褂。送至凉州满城大佛寺相会。已飞咨甘肃督臣、将附天保饬属严拏等语。实属大奇。廖珂、与附天保、甫经会面。即结为兄弟。许其保荐。而廖珂即为带信送京。且所供情节。荒诞不经。恐有别样情弊。著传谕勒保。将廖珂即行派员解京候讯。并附天保所给玉扳指。亦著一并送京认证。其附天保一犯。据廖珂供称。于二十五日、在伊店内起身。声称欲往洮州岷州等语。该犯虽声称欲往洮岷。或在山西、陕西、沿途一带逗留。亦未可定。并著传谕永保、勒保、秦承恩、各饬所属。严密查拏务获。一并解京究讯。除所供南城兵马司富永年。及附天保住址。已令步军统领衙门访查办理外。将此由五百里各传谕知之。勒保摺、著钞寄永保、秦承恩、阅看。　　

○是日起。上以冬至祀天于圜丘。斋戒三日。　　

○己巳。谕军机大臣等、昨据勒保奏、盘获甘肃狄道州生员。廖珂、与附天保结为弟兄受其愚骗。进京送信一摺。已有旨谕令勒保将廖珂解京。并传谕永保等、将附天保查拏务获。一并解京究讯矣。该犯自称驸马侯爷曾署西安将军。且其所送书信。封面上写东四牌楼二条胡衕住址。必系冒充福康安弟兄名姓。希图招摇撞骗实属可恶。务须拏获惩治。毋任潜匿稽诛。该犯既有年貌籍贯且福康安现任陕甘总督有年。而该犯即前往洮岷一带。岂非自投罗网。其人之愚妄可知自属易于踪迹。著传谕永保、巴延三、秦承恩一体饬属。严密访缉查拏。务期弋获。解京质讯。至该犯在廖珂前捏称奉旨往甘肃。密访回民动静。恐其到处招摇滋事。或致摇惑甘省回民之心。于地方甚有关系。并著传谕永保。巴延三、于拏获该犯后。将附天保所称密访回民动静之处实系该犯假捏。希图哄诱愚民。撞骗财物并无其事回民等勿为所惑。将此明晰晓谕各回民。令其安居乐业。毋致稍生疑惧。方为妥协。将此由五百里谕令永保等。再福康安、现已起身来京陛见。并著一并传谕知之。仍将曾否获犯缘由。迅速覆奏。　　

○庚午。上诣南郊斋宫斋宿。　　

○谕、前据李侍尧等奏、孝感县革生梅调元等。因饥民抢掠粮食。纠众逞凶。活埋多命。地方官讳匿不办一案。因思湖北、因灾发帑至五百余万。为赈济饥民之用。即有所不足再请亦所勿靳也。必系该省办理灾赈事务。有不肖官吏。从中侵冒情弊。使恩不下逮。故降旨令该督等严查具奏兹据李侍尧等查奏。黄安县、上年放赈。该县经承王炳、王言纶。勾串知县陈玉之子。虚开户口。侵冒赈项。又兴国州□□□□尔□革知州温有光、于上年承办抚恤加赈。领银易钱。查对所放数目。竟有易多散少。侵渔入己情弊。请将知县陈玉革职。同□□□□尔□革知州温有光。提同应讯人等。一并严审按律定拟等语。已发者如是。未发者更不知几何也。上年湖北。因旱成灾。朕轸念灾黎。蠲赈兼施。动用帑金至五百余万两。令特成额等。督率所属。加意抚恤。今据李侍尧等查奏。该省不肖州县。竟有浮开户口。冒赈侵渔之事。此皆由特成额、在湖广总督任内。诸事废弛。而藩司永庆。臬司王廷燮。亦俱因循怠玩。于赈恤要务。全不认真查办。一任不肖州县。分渔舞弊。以致灾民不能均沾实惠。若非令李侍尧、李封、前往接任督抚。彻底清查。则此等劣员。皆得饱其欲壑。不至败露。其何以肃吏治而惩贪墨耶。是特成额、永庆。王廷燮、前此之身获重谴。解京治罪。实属天理彰著。昭昭不爽。可为封疆大吏废弛不职者炯戒。除令军机大臣存记。俟特成额等解至。逐款讯究外。所有黄安县知县陈玉、著革职。同□□□□尔□革兴国州知州温有光、一并拏问。交李侍尧等提集应讯人证。严切根究。一经审讯质证得实。即将该州县。及陈玉之子。并经承王炳、王言纶等。一并解交刑部审讯。按律定拟。以示惩儆。　　

○是月。直隶总督刘峨奏、铜船沉溺。地方官不加意督捞。易为奸民渔利。直隶运河。无江湖险滩。偶遭风暴船沉。不难捞获全数。现饬该管道、于过境时派兵防护。遇沉、责州县亲督人夫捞获。得旨、外省恶习不止此。尔等全不实心整饬。朕亦无如之何。但就其甚者惩一警百耳。　　

○泰宁镇总兵兼总管内务府大臣緼布奏、西陵树户。并交松树杂树。力恐不逮。请自本年始。令仅交松树。其杂树官为采办。所需价。即以本处广恩库、存备种树银一千两。交易州发商生息。解交买树报销。从之。　　

○江西巡抚何裕城奏。查江西境内河路。二千四百余里。额设巡船。仅敷壮捕驾巡。现在访获河匪。均已分别问拟。即以犯船加修作巡船。分派员弁。严紧查缉。得旨。好。以实为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十七


