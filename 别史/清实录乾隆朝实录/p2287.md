<!-- { "loadSidebar": true } -->
○又谕、据步军统领衙门、盘获犯人韩升有。讯系山西太原府祁县人。在左东村居住。供词荒诞不伦。兼有悖妄语。其形迹实系疯颠。于其身旁细加检搜。并未携有片纸只字。果尔、止须于九门永远枷号监禁。不使在外闲行滋事。但恐奸狡之徒。拏获后自知罪重。捏作疯迷。希图幸免。亦不可知。著传谕巴延三、即派委干员。至该犯家内。严密搜查有无不法字迹。并访查该犯、有无不轨情形。若查有确据。自难容其诡饰。即应严加审讯。照大逆治罪。韩升有、著交该衙门、严行拘禁。俟查明分别办理。著巴延三、即速确查。据实覆奏。寻奏、遵即委员驰往祁县左东村。查明韩升有、系韩生卿堂弟。疯颠外出。平日并无不轨之事。亦并无不法字迹。报闻　　

○甲子。谕、据丰昇额等参奏、都司张凤翥、于患病留养兵丁。不知去向。因循不报。有心推诿。参将郎搢升、既接留养之兵。不即将该兵无踪缘由具报。仅通知董果。而董果又因非专领之员。仅面谕该都司查报。亦不即行转禀。均属错谬。请分别交部严加议处等语。董果、郎搢升、张凤翥、俱著交部分别严加议处　　

○谕军机大臣等、温福等奏称、攻取昔岭情形。及夺获达札克角水泉。所有受伤之头等侍卫巴雅尔、著赏给副都统衔。蓝翎侍卫岱森保、著授为三等侍卫。再贼众恃其碉卡坚固。敢与我军抵拒。实为可恨。但山势既险。又遇雨雾。我兵既不能前进。而贼番又匿于碉卡之内。虽枪炮击轰。徒费铅药。不如虚为进取之势。且令我兵稍为休息。遇有机会。突然进剿。方于事机有益　　

○以通政使巴彦学为左副都御史　　

○乙丑。上诣畅春园、问皇太后安　　

○予礼部尚书王际华、官房一所　　

○丙寅。上以秋狝木兰。奉皇太后自圆明园启銮　　

○谕、朕此次巡幸木兰。所有经过州县地方。著加恩蠲免本年钱粮十分之三　　

○是日、驻跸南石槽行宫　　

○丁卯。谕军机大臣等、据步军统领衙门奏、内阁中书庆常、控告民人白殿臣、欠伊父阿密尔图、银九千两、未经归还一案。甚属可疑。阿密尔图、有子数人。庆常一人、即有九千余两文约。则诸子亦应各分银数千两。果尔、则阿密尔图之家。亦甚丰饶。如此项银两。并非分与庆常一人。则阿密尔图诸子。何以不公同出控。独庆常一人。持此文约控告。庆常此券真伪。讯伊诸弟。即得实情。著传谕英廉、传集阿密尔图之众子。讯问是否系阿密尔图分与。务令据实详供。断不可欺诳隐瞒　　

○又谕曰、阿桂奏、近日天气已晴。官兵自更易于用力。温福、丰昇额、两路。谅亦相同。进攻若何。深为廑念。又阿桂奏覆、征剿金川一事。现在既有必不可不办之势。又无不能办之形。所见甚是。帝王固以仁育为量。若当不得已而用兵。则义正即所以成仁。岂可专务煦妪。流为姑息。至现在府库充盈。前后所拨军需。至二千四百万两。而库贮尚有七千余万。此时惟进剿金川。为众番除害。以奠边隅。即多费军需。亦所不惜。温福等、当深体朕意。俾众将士、及各土司。咸得闻知。共相奋勉。迅奏肤功。以膺懋赏　　

○是日、驻跸密云县行宫　　

○戊辰。谕军机大臣等、据李湖奏、彰宝前赴普洱。途中感染瘴气。病势日渐沉重。深为廑念。前经彰宝奏闻。赴普洱查办边事。朕即以该处正当瘴盛之时。断不可冒瘴轻往。乃彰宝竟因此致疾。实为不值。普洱距京甚远。难以遣医诊视。著传谕彰宝、即回省城调理。早离瘴疠之乡。回至内地。自可日望就痊。彰宝即全愈后。亦止须前赴永昌。经理边务。不必复往普洱。至李湖奏称、已于二十八日。自省起程。赴普商办等语。更可不必。刀维屏一案。本系孙尔桂等、去岁查边时。明知刀召厅之不法。并不将伊彻回内地。仅尔捆绑恐吓。旋即释放。办理不善所致。原亦无关大体。现在查缉刀维屏等下落。已责成孙尔桂。若须至边外擒拏。亦应俟瘴退之后。设或刀维屏竟敢勾引缅匪。侵扰边境。又须至时另行奏闻筹办。并不在此时之急于措置。今彰宝已因冒瘴成疾。若李湖前往。复受瘴气。更属不成事体。著李湖亦即速回至省城。不必前往普洱。此旨著由六百里加紧发往。传谕知之。仍即将彰宝病体向愈情形。迅速驰奏　　

○又谕曰、李湖奏、彰宝办土司刀维屏挈眷叛逃一案。前赴普洱。途中感染瘴气。病势日渐沉重等语。深为轸念。已谕令彰宝、即回云南省城调理。据李湖所奏、彰宝现在病症。头痛、腹胀、目眩、面肿、作呕、泠汗、手足颤动。四肢厥逆。精神恍惚。心悸昏迷。其势甚为危笃。未识能否医痊。云贵总督员缺紧要。且尚须筹办边务夷情。非实在晓事之人。难以胜任。李湖虽办事认真。尚非总督局面。设或彰宝有事。通计督抚中。可当此任。无出李侍尧之右者。著传谕李侍尧、即速起程。由广西前往云南。此时事尚未定。李侍尧仍带两广督篆。前赴广西。以查阅边境为名。在广西界内。听候朕旨。如彰宝已愈。即传谕令回广东之任。若竟须调任云贵。李侍尧即由广西驰驿速赴云南。将两广总督印信。委员赍交德保、暂行署理。李侍尧到滇后。亦止须在省城办事。再赴永昌经理边务。断不可复冒瘴前至普洱。该处现在惟查办刀维屏下落。已责之孙尔桂。此外并无必须督抚亲办之事。即或瘴退后、有应办及者。亦止须总督调度派员。并可无庸亲往。设或刀维屏、竟敢勾引缅子。侵扰边境。又须奏闻。另行筹办。彼时已在深冬瘴退。或可亲往督办。亦当酌量行之。将此由六百里加紧传谕李侍尧知之。所有节次传寄彰宝谕旨。并著钞寄阅看　　

○是日、驻跸要亭行宫　　

○己巳。谕、据丰昇额等奏称、此次攻取日旁碉卡。二等侍卫明仁。腮中枪伤等语。明仁勇往攻战。身受枪伤。甚属奋勉可悯。明仁、著施恩授为头等侍卫。　　

○谕军机大臣等、军营各路节次所奏情形。俱有贼番藏匿沟内放枪之语。贼番果藏沟内。则枪向上放。不能得准伤人。此乃一定之理。若贼欲认准施放。则其头面必露。我兵即可用枪箭击射。何至竟付之无可如何。再贼在沟内。官兵若平面迎击。则自上而下。势固难及。设于沟濠两头。顺沟轰击。贼复何由遮掩。何以各路军营。俱未闻如此办及。著传谕温福等知之　　

○军机大臣等奏、审讯内阁中书庆常、系原任果毅公阿灵阿侄孙。串通熟识之民人李德、假称保人。捏造果毅公使用太监百福、借伊父阿密尔图银九千两领券。诈索百福之侄白殿臣。拟罪具奏。得旨、庆常以世家子弟。且身为职官。与市井奸猾匪徒。往来交结。捏写假领控告。讹诈平民。不特玷伊祖父家声。并有靦满洲淳朴之习。甚属不堪。庆常著革职。重责四十板。发往伊犁。枷号二三年后。交与该将军严行约束。折磨差使。北路同知谢洪恩、于庆常诬控一案。能审出实情。具详顺天府。实属秉公。无所顾忌。著赏给缎一疋。以示奖励。至此案、既经顺天府批发查办。迨谢洪恩审明详报。即当据实参奏。乃并未奏闻。此必正当裘曰修病剧之时。吉梦熊、模棱寡断。其因何不行参奏之处。著军机大臣、查明具奏。余依议　　

○是日、驻跸两间房行宫　　

○庚午。谕军机大臣等、据申保等奏、验收头进南粮米色。内凤阳等三帮。米十一万七千余石。米质嫩薄。兼带微润。又兴武六、江淮四、镇海前、及江淮头等四帮。米十二万余石。新陈搀襍。又多灰土。更为不堪。现在分贮各仓。加紧风晾。以上各帮、俱系江苏所属等语。上年江苏各属。俱系丰稔。民间输纳。不应有此潮襍米色。何致正供漕粮。转多不堪之米。此非徵收时、州县漫不经心。任听吏胥弊混。即系兑运时、运丁串通仓书。私行搀换。该管粮道府厅。所司何事。何以不行严查惩究。竟以低米、听其兑解。该总漕掣验时、又何以不加查察。任其搀杂运京。著传谕该督、抚、及总漕等、即行分别查参。仍将查明情节。明白回奏。寻高晋、萨载奏、遵查上年兑运漕米。据粮道朱奎扬、及各州县禀称、兑运之米。一律乾洁。查开兑时、厅帮各官同验。帮官旗丁出结。过淮、又经漕臣盘验。若有搀杂。必难掩饰。诚恐丁舵人等。过淮后、不加气筒。以时风晾。致米发热蒸变。抑别有情弊。现咨漕臣就近严审。俟咨覆、分别办理。报闻。嘉谟奏、漕船过淮。逐细盘验。米色纯洁。今凤阳等三帮。米质嫩薄。兴武六等四帮。新陈搀杂。又多灰土。明系押领员弁。失于风晾。米经发热。即有灰土。而各舱分贮米。间有舱口色变者。将未变色米参互。竟似新陈搀杂。请将领运千总刘瑛凤等、革职。押运之常州府通判都云泰等、交部议处。得旨、该部严察议奏　　

○是日、驻跸常山峪行宫　　

○辛未。遣官祭关帝庙　　

○谕、现在三路进攻金川。节次拨过军需银、二千四百万两。约计十月间、尚足敷用。但宽裕储备。更为有益。著户部再拨库银五百万两解川。存贮备用　　

○又谕、前据彰宝等奏、土司刀维屏等、挈眷潜逃。由于孙尔桂等、办理不善所致。已降旨、将孙尔桂拔去花翎。革职留任。责令缉拏。唐扆衡、革职留滇。自备资斧效力。其员缺令贺长庚补授矣。今复据彰宝奏、亲赴普洱。究讯该处土目等。供出兵丁龙上得、何志明、及迤南道衙门书办蔡芳扬、差役王英、俱屡次勒索土司银两。滋扰情弊。现在严行究审等语。沿边土司。虽皆内地服属。均系夷人。理应抚绥得所。以靖边圉。乃兵役等、胆敢藉差吓诈索扰。致启边衅。情罪实为可恶。兵丁龙上得、何志明、书办蔡芳扬、差役王英、俱著即于该处正法示众。其千总马廷玝、与该土司密迩。亲见其过江潜逃。并不集练追赶。复掩饰禀报。实属畏葸故纵。罪不容诛。马廷玝、亦著于该处正法。将此通行绿营。以示炯戒。唐扆衡、仍遵照前旨行。孙尔桂、著革去顶带。仍暂留总兵之任。所有总兵任内、应得养廉薪水、一切公费名粮等分例。概不许其支领。俟伊将刀维屏等拏获之日。再为定其功罪。彰宝、前已有旨交部察议。毋庸再行交部　　

