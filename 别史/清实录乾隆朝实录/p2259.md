<!-- { "loadSidebar": true } -->
○戊戌。定边将军大学士温福奏、十二月二十六日。带兵抵功噶尔拉山下之牛厂地方。见牛厂之前。功噶尔拉之下。贼番立有大卡五座。当派兵四千。分为两队。臣复督兵随后接应。乘夜雪攻扑。贼遂逃赴功噶尔拉碉卡之内。并力拒守。查功噶尔拉。峰峦剑立。与巴朗拉、路顶宗相似。惟中有丫口。如一线羊肠。而碉卡据险排立。仰攻非易。且连日严寒。积雪深至四五尺。官兵现已占住半山。自应先用大炮轰摧。再以兵力攻扑。方能得手。现飞调所存美诺、明郭宗等处炮位。再官兵自抵布朗郭宗。裹粮本属无多。至今食用殆尽。已飞咨鄂宝筹办。俟炮到粮敷。即相机前进。谕军机大臣等、温福奏攻剿功噶尔拉情形一摺。所办俱合机宜。此等险隘处所。贼众必于最要之地。并力拒守。官兵进攻时。自当示以不测。指东击西。使贼人难于照顾。或可易于得手。　　

○命翰林院侍读学士钱大昕、在尚书房行走　　

○是日起。上以祈谷于上帝。斋戒三日　　

○己亥。谕军机大臣等、曾头沟一路。向来董天弼、由此进兵。今小金川全境虽已荡平。而此一带实为官兵后路。万一逆酋潜令贼众。由党坝轶出。抄截我后。或于粮运军台。略有疎误。成何事体。再昨据温福讯取赍禀贼众供词内、有僧格桑由美卧沟逃往金川后。将此路隘口。用树木拦断等语。此甚可疑。虽贼酋惧官兵追剿。堵塞路径。使我无从蹑迹。但此等要隘之处。我进较难。贼出甚易。安知非贼酋诡计。借拦阻追兵为名。俟官兵一过。仍由美卧沟口而出。复占据布朗郭宗、底木达等处。所关不小。温福等匆匆进兵。于此紧要关键。未能筹度万全。朕偶念及。心中甚为不怿。刘秉恬已授为总督。现驻美诺、办理一切军务。而董天弼现亦署理四川提督。且曾由曾头沟一带进兵。地利已为熟悉。今又驻布朗郭宗等处经理降番诸事。所有防范机宜。乃伊二人专责。著传谕刘秉恬、董天弼、将美卧沟、及曾头沟两路。酌量形势。选派干练备弁。带兵驻守。以防贼众轶出滋事。其有类此要隘之处。并须详细筹度。一体妥办。但现存美诺一带兵数无多。尚恐不敷拨派。川省各营。尚有可调之兵。即著刘秉恬等悉心筹议。若现今防范甚严。可以毋庸调兵则可。若稍有不放心处。不防将应添防兵若干。一面檄调。一面奏闻。以期万妥。其各路粮台军站。并遵照前旨、派委妥员。往来加意巡查。勿稍疎懈。温福等各路。亦当留心防察。总期于事有益。不可惜费。将此由六百里加紧。一并传谕知之。寻会奏、查美卧沟、系通金川之路。布朗郭宗北百八十里。即曾头沟地界。中间有马耳当、大板昭、喀尔撒等处。西南又有赤力脚沟百余里。均与金川路径相通。核计将军温福所留之兵。除分派各处外。底木达驻兵一百三十余名。布朗郭宗、驻兵六十名。自应即时添调。至党坝为绰斯甲布军粮必由之地。该处与金川接壤。更宜派兵护卫。请添调兵一千六百名。以一千、由美诺汇总、分拨布朗郭宗等处。以六百、径赴党坝防护饷道。得旨嘉奖　　

○以湖南按察使敦福、为湖北布政使。湖南盐驿道农起、为湖南按察使　　

○庚子。上诣南郊斋宫斋宿　　

○定边右副将军内大臣阿桂奏、臣自抵僧格宗后。即派令土弁土兵往探。看得自纳木觉尔宗沟口上山。约行四十余里。即系纳围纳扎木。自此向北上山。约三十余里。大岭一道。远与功噶尔拉相联。即系当噶尔拉。为金川界址。向年积雪甚深。兹冬日晴煦。阳坡不过数寸。惟山势极峻。又坚碉十四座。排立两峰了口间。守御甚密。一得此岭。则金川各处。皆出其下。但岭下险坡。有林箐二十里。冰雪颇大。再进即金川之克舟九寨等处。地稍宽敞。查僧格宗河东河西地方。及汗牛十四寨。虽均投顺。究系新经抚定。而此一带通金川之路又多。且僧格宗、纳木觉尔宗、系粮运总汇。已派大员经理。留兵防范。臣带领汉土兵一万二千余人前进。报闻　　

○又奏。近令巴旺、布拉克底番人。往探得索诺木、居住噶拉依。其兄喇嘛莎罗奔等、皆在勒乌围。僧格桑携妻妾至彼。随行尚有二三百人。同住勒乌围官寨。莎罗奔传集众头人商议。时有山丹绰尔嘉勒、系郎卡手下年老头人。言天朝来剿小金川。尔等帮同抗拒。今又收留僧格桑。必不肯饶。此时速行送出。庶几免罪。其余众头人言、僧格桑本属一家。来此投生。如何可以送出。莎罗奔从众留住等语。查从前郎卡、欲以索诺木承袭土司。大头人中有言不应立者。郎卡置之于死。今索诺木虽为土司。头人未必悦服。以情势揆之。金川必终归殄灭。得旨、今固不敢为满足之言。若赖上天慈恩。速成此事。实千古未有之绩也。勉之。以待酬勋厚典　　

○辛丑。祈谷于上帝。上亲诣行礼　　

○壬寅。上诣皇太后宫问安　　

○召大学士、及内廷翰林等茶宴。以重刻淳化阁帖颁赐群臣联句　　

○是日、立春。顺天府进土牛春山宝座　　

○癸卯。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○甲辰。上奉皇太后幸同乐园、侍早晚膳。至丁巳、皆如之　　

○御奉三无私殿。赐皇子诸王等宴　　

○哈萨克博罗特使臣阿克太里克、及阿布勒比斯子卓勒齐等入觐。上御正大光明殿。赐王公大臣、蒙古王公台吉、及回部郡王等宴　　

○谕曰、富勒浑查审阿尔泰贻误军务。及勒属派买、短发价值、得受属员馈送、收回应扣养廉各款。俱已自认不讳。实出情理之外。阿尔泰前在山东巡抚任内、颇能察吏安民。实心任事。因擢授四川总督。初至川省、于地方政务。尚属认真。是以加恩简任纶扉。仍膺封疆重寄。至小金川与沃克什构衅一节。朕以蛮触相争。自属番夷常事。原可毋庸问罪兴师。且阿尔泰业已奏明。亲往查办。因其老成历练。必能妥协经理。遂不复为廑念。乃阿尔泰亲见僧格桑之桀骜不驯。并不及早筹办。以除凶孽。转将沃克什地方。断给小金川。致逆竖得以藉口。益肆鸱张。漫无顾忌。阿尔泰惟图迁就完事。仍以僧格桑遵约归巢之词。欺饰入告。而于金川之父子济恶。概不置问。既将土司印信。轻给郎卡。及索诺木遣人赴藏。仍复给照护行。益为逆酋所藐视。两金川遂尔狼狈为奸。梗化拒命。是两金川之事。阿尔泰实为祸阶。及伊前岁来京陛见。朕以其事屡加面询。阿尔泰一味含糊支饰。而于两逆酋之狂悖不法。及索诺木欲吞并各土司、侵至维州桥之语。并皆匿不奏闻。设彼时即于朕前陈述。得以洞悉其情。虽初意不欲兴兵。而知其事难轻结必为筹制几先。使两酋不得钩连逞恶。不待其逆迹昭著。大烦师旅。此又阿尔泰养痈贻患之罪也。然朕犹不加严究。仅罢伊总督之任。并念其宣力有年。在川最久。特赏散秩大臣衔。在军营督办粮运。俾得自效后桂林因罪罢职。复令阿尔泰署理督篆。亦以其为轻车熟路。冀可收效桑榆。乃伊仍不知感激图报。当大兵冞入之际。于接运粮石。动辄稽延。甚至遇有军营催粮公牍。妄以受代为词。竟不拆阅。其罪尤无可逭。然朕亦不即加穷究。即上年夏间。福隆安命往四川查审桂林一案。其时并未疑及阿尔泰或有劣迹。交其密为查访。迨回至热河覆命。以阿尔奏近日庸谬误事。迥不类其平日所为。因询其精力、是否比前衰迈。据福隆安奏、阿尔泰精力尚觉照常。惟在川时、闻伊子明德布、干与公务。与属员交结之事。亦未即深信。但地方大臣。果至纵容子弟、滋事营私。于吏治甚有关系。随谕文绶、就近访查。及文绶颟顸覆奏。朕亦不加深诘。及川东道托隆来京。令军机大臣、询以阿尔泰任内之事。托隆随将伊勒派属员、代买物件、短发价值、并多办帮木肥已、及收受马权朝珠等款开出。朕尚以托隆系福隆安一家。亦未肯遽为凭信。因即交军机大臣、讯问伊子明德布、于托隆所开款迹。一一直认。并非得自刑求。是阿尔泰之在川狼藉。已无疑义。复据文绶查出原任藩司刘益、将阿尔泰捐办木值养廉、暗为缴送。甚至将库项那用。摊扣属员养廉。苦累商民等款。尤可骇异。但文绶于奉旨之初。有心袒徇。不即据实查出。及复交令覆查。料明德布在京、必皆供吐。难以再为掩饰。始行和盘托出。是文绶不过小有才之人。后此之续参。适以显其前此之欺饰。不得因此稍为解免。昨已明降谕旨。至刘益、因阿尔泰屡次面为保奏。是以擢用藩司。不意彼此通同弊混。假汲引以便其私图。则阿尔泰之罪。更万难轻逭矣。今军机大臣、会同三法司核议富勒浑原奏、将阿尔泰照有心贻误军机例、拟以斩决。于罪固为允当。但阿尔泰前此之希图了事。因循讳饰。究因朕不欲穷兵黩武。屡谕就事妥办。遂尔意存将就。尚非伊之敢于逞私偾事。朕惟自咎初办之过于姑息、以谢天下。不肯诿过于阿尔泰。朕于赏罚权衡。一本大公至正。况事关军务乎。惟是阿尔泰、经朕加恩简任总督。擢授大学士。乃竟老而贪得。易辙改弦。婪受所属多赃。甚敢怀私荐举。藉以侵动库项。似此簠簋不饬。若复贷其一死。将何以任用督抚使知儆惕乎。但念其曾任大学士。加恩免其肆市。赐令自尽。即著富勒浑传旨监看。以为大臣负恩贪黩者戒。余依议。并将此通谕中外知之　　

○乙巳。上诣安佑宫行礼　　

○御正大光明殿。赐朝正外藩等宴。召科尔沁和硕亲王多罗额驸色旺诺尔布、多罗郡王纳旺色布腾、多罗郡王和硕额驸齐默特多尔济、多罗郡王喇特纳扎木素、多罗贝勒三音察衮、固山贝子多罗额驸班珠尔、固山贝子鄂勒哲特穆尔额尔克巴拜、阿巴噶多罗郡王车凌旺布、敖汉多罗郡王喇什喇布坦、固山贝子固山额驸垂济扎勒、鄂尔多斯郡王品级多罗贝勒栋罗布扎木素、扎噜特多罗贝勒衮楚克扎布、阿噜科尔沁多罗贝勒达克丹、喀喇沁固山贝子多罗额驸扎拉丰阿、翁牛特固山贝子图们巴颜巴林辅国公和硕额驸德勒克、喀尔喀和硕亲王固伦额驸拉旺多尔济、多罗郡王车木楚克扎布、多罗贝勒衮布多尔济、固山贝子朋楚克、阿拉善和硕亲王多罗额驸罗布藏多尔济、绰罗斯多罗郡王罗布扎、回部郡王品级贝勒霍集斯、辅国公图尔都、和什克、额色尹、杜尔伯特固山贝子博第等。至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十四


大清高宗法天隆运至诚先觉体元立极敷文奋武孝慈神圣纯皇帝实录卷之九百二十四　　

