<!-- { "loadSidebar": true } -->
○又谕曰、御史李文驹奏、山西、河南、刁民。屡次纠众抗官。请差员按部宣谕一摺。朕观奉使之员。好事者、则干与地方之务。与督抚抗。其安静者、则不过乘传往来。敷衍了事。以应虚文。于风俗人心。究无实际。盖厚抚绥。兴教化。皆有司专责。在地方官身为司牧。朝夕与民相亲。正当随事教导。示之礼法。渐摩于不觉。禁戒于未萌。方为有益。岂钦差巡历一遍。宣讲一番。即能使愚民共喻。顽梗革心。收捷效于口颊间耶。夫纠众抗官之事。从事往往暗自消弭。比来事无大小。悉令上闻。文武大吏。不敢隐匿。朕因整饬纪纲。维持风俗。随时办理。不事姑息。并非往日少而近日益见其多。即如水旱偏灾。各省向所时有。近岁虽不成灾。亦必入告。亦因朕明目达聪。外吏无不据实陈奏。初非水旱之较多于前也。以通省之大。间有一二县。一县中间有一二人。此一二人、既伏辜正法。则其余皆善良辈矣。而仍复命使频烦。往来喋喋。竟似方州比屋。人尽冥顽。非聚集训谕。不能感发天良。是直以不肖待人。为民上者。何忍出此。譬之农夫为稼。嘉谷中不免一二稂莠。翦稂莠、则嘉谷自滋。若因有稂莠。而并嘉谷亦因之锄耨。则劳而反损。此柳宗元种树之喻。深戒夫长民者之好烦其令也。御史条奏。往往乘一时风气。办水利、则竞言水利。办钱价、则竞言钱法。训饬刁民、则竞言刁民。近日袁铣曾奏请行保甲、定地方官处分。因系己行之事。且曾屡降谕旨训饬。其摺未发。今李文驹又为此奏。伊等所见。大率如此。是用明切晓谕知之。　　

○又谕军机大臣等、据署江苏巡抚安宁参差、布政司王师、办事迟留。居心诈伪。沽名邀誉。不能整顿一切。其不揭亏空。私免加色。尤属有意徇私各款。朕已降旨、令王师来京候旨。又奏清厘积欠一摺。据称江南积欠甚多其弊总在书役。现在设法办理。于民间无扰等语。安宁初任巡抚。办此二事。有当与否。抑或有用气质之处。高斌现在江南。可抄录原摺寄去询问之。　　

○辛丑。上御勤政殿听政。　　

○谕军机大臣等、众神保、自任盐政以来。不过循分自守。于盐务未见其能实心办理。至地方一切事务。全不留心。即如安邑系伊驻劄之所。万泉相距甚近。地方刁民聚众。如此不法。仅于安邑起事之初。曾奏大略。朱批令其踪迹为首之人。密行奏闻。伊乃并未覆奏而万泉一案。则始终置若罔闻。伊意以为此地方官之事。与已无与。不知钦差官员。虽不可干与地方事务。而有所闻见。必当一一据实陈奏。朕亦可因以印证该地方情形虚实以广明目达聪之用。若祇因循保位直同木偶自以操守可信。即为无忝厥职。伊坐拥丰厚养廉岂尚患其簠簋不饬耶。今因一时未得其人仍留伊一年。可传谕严行申饬。嗣后黾勉振作。毋蹈前辙。以称委任。　　

○陕西巡抚徐杞奏、陕省高陵、泾阳、三原、兴平、咸阳、临潼、富平、乾州、武功、等九州县。豆收歉薄。其额徵豌豆。留为次年支放者。请徵三缓七。俟明年夏收后。照额徵还。至明年兵马应需料豆。于存仓豆内通融支给。得旨、著照所请行。该部知道。　　

○以翰林院侍读学士董邦达、为内阁学士兼礼部侍郎。　　

○命领侍卫内大臣伊勒慎、仍管正蓝旗汉军都统事务。　　

○壬寅。上诣畅春园、问皇太后安。　　

○谕军机大臣等、据大同总兵官吕瀚奏、得胜口外镇宁所地方。有生员李曰英等。在理事通判衙门喧闹。先后拏解四人。交大同知府衙门审究等语。山西万泉、安邑、刁民甫经惩创。远近百姓。即有愚不逞之徒。亦当闻风歛迹。何得尚有喧闹官署之事。可谓愍不畏死。著传谕德沛、令其从重尽法严处。无得以其微而忽之。　　

○大学士等议覆、闽浙总督喀尔吉善等奏称、前据升任福建巡抚周学健条奏、漳、泉、二府商民。许给照赴台买米。在台居住之漳、泉、二府商民。亦许将米运回发卖。经军机大臣议准。行令妥定章程。查漳、泉、二府。产米不敷民食。商民赴台收买。甚属简便。请嗣后买米商民。令本县给文赴泉防同知换照过台。呈明台防同知。移知台湾府。准其购买。于鹿耳门出口时。台防同知验数填照。到厦之日。令泉防同知。移知漳、泉、二府。听其发卖。倘照内米数不符。或由小口出入。并不在漳、泉、发卖。将该商究处。若出口已久。逾期不返。将该商家属审究。仍令该同知、及在汛武员。严束兵役。毋许需索。如违查参。至周学健奏、在台流寓之漳、泉、二府民人。准将余米运回发卖。查此等流寓民人。若有余米。本地自可出售。不必远涉重洋。应照旧停止等语。均应如所奏办理。从之。　　

○以给事中程钟彦为河南乡试正考官编修周正思、为副考官。侍讲德保、为山东乡试正考官。御史葛峻起、为副考官。编修刘炳、为山西乡试正考官。编修诸锦、为副考官。　　

○命凉州副都统黑色、来京候旨。以给事中都隆额、为凉州副都统。　　

○癸卯。中元节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○谕、科场关系大典。务期甄拔真才。向因士子希图侥幸。有怀挟作弊之事。是以乾隆九年乡试。朕派大臣侍卫等官。严加搜检稽查。以清积弊。近日以来。士子颇知作弊为耻。蒸蒸向善。渐肯潜心读书。甚可嘉悦。惟是人之贤愚不等。诚恐一二不肖之人。故智未忘。乘机舞弊。转令有志向上者。亦蒙其垢。殊非朕作育人材之意。现在出口行围。八月乡试届期。著在京总理事务王大臣等。照上科之例。酌派大臣侍卫等员。严加搜检稽查。务使弊绝风清。以光钜典。　　

○又谕曰、协办大学士吏部尚书刘于义、年逾七旬。现在兼管户部事务。部务纷繁。难于兼理。且两部轮班奏事。连日往返。未免过劳。所有户部事务。著不必兼管。　　

○又谕、朕此次行围。在京户部办事之堂官甚少。著大学士讷亲、兼管户部事务。又谕、前据山东巡抚阿里衮奏称、历城等二十县卫。被水被雹。朕已谕令缓徵。今据续报济南府属之德州、陵县、德州卫。泰安府属之泰安、肥城、东平州、东阿、平阴。武定府属之青城、利津、沾化。兖州府属之滋阳、曲阜、宁阳、邹县、金乡县、济宁卫、嘉祥、汶上、寿张、并东平守御所。曹州府属之菏泽、钜野、郓城、单县、城武。沂州府属之费县。东昌府属之博平、清平、高唐、恩县。青州府属之博兴、高苑、乐安、等三十四州、县、卫、所。六月下旬。大雨时行。山水涨发。沿山傍水。洼下乡村。一时宣洩不及。晚谷未免损伤等语。虽属偏灾。而被水穷黎。深可悯恻。著该抚加意抚恤。所有应徵新旧钱粮。概缓徵收。以纾民力。查明后应行办理之处。照例作速办理。务令得所。　　

○谕军机大臣等、今岁畿辅地方。近京之处。立夏以来。雨泽调匀。田畴禾稼。大约与去年相同。但从前春夏之交。那苏图曾报大名一属。得雨稍迟。近据称滹沱、子牙河、等处。河水陡涨。其沿河低洼之处。不无被淹。朕已批谕、令其查明妥办。现今秋成在迩。著传谕那苏图、将直隶通省情形。详悉确查。通盘计算。较之去年收成分数若何。据实具奏。寻奏、直隶通省。高阜之地居多。惟天津、静海、南皮、河间、任邱、献县、束鹿、冀州、等处。因滹沱、子牙、河水陡涨。低洼地土被淹。现已委员查办。至蓟州、玉田、丰润、宝坻、正定、霸州、东光、等处。多系一水一麦之地。今春二麦丰收。晚禾浸损。亦属常有。例不成灾。将来或应停缓旧欠。酌借耔种。或于冬季酌给口粮。俟查明分别办理。余俱丰收。计通省高地收成。比上年较胜。得旨、欣慰览之。　　

○大学士等会议、钦差大学士高斌等议覆、漕运总督顾琮请定洪泽湖救生坝、修理章程一摺。臣等酌议、原设救生坝四座。责成该管厅营。防守修补。并动公项银四千两。以备修费等语。查河道总督周学健原议、救生坝四座。内老堤头、周桥、二霸应修。其余二坝。听其去留。今应仍照原议。毋庸增添。至所奏沿河救生桩。每年原有修费。应如所请。责令厅员稽查。如有偷盗、混冒、等弊。分别参处赔补。从之。　　

○户部奏、八旗户下家奴。有借名设法赎身。私入民籍。或被首告。或经查出。查明曾报部旗。伊主得过身价者。应令归旗。入于原主名下。作为开户。不准归本佐领下。如未经报明部旗。无论伊主曾否得过身价。俱令归旗。仍作为原主户下家奴。不准归入佐领。作为开户。从之。　　

○又奏、八旗另户闲散、下屯种地一案。应行筹画事宜。一、下屯种地之人。原准上京挑选当差。但种地人等。自当专心耕作。本人应不准挑差。如兄弟子侄、有愿上京考试。及挑补差使者听。一、下屯种地内、或有病故之户。所遗房地。伊妻子可以承种者。照旧管业。如无妻子、准于原报册内有名嫡属。令其承种。如祇存妻室孀妇。即将房地彻出。令其地方官暂行召佃徵租。孀妇情愿回旗。酌给盘费银二十两。即于徵收租息内动支。至孀妇情愿在屯居住。应于原给地内、上地酌给四十亩。中地六十亩。下地八十亩。土房四间。俟其身后彻出。其余地亩。召佃输租。一、种地人户。或遇偏灾。暨青黄不接之时。应令地方官、会同理事厅员查勘。与民人一例赈贷。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十四


大清高宗法天隆运至诚先觉体元立极敷文奋武孝慈神圣纯皇帝实录卷之二百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

