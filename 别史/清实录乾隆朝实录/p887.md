<!-- { "loadSidebar": true } -->
○谕、江南督抚等、以该省绅耆士庶。望幸心殷。合词奏请南巡。朕以钜典攸关。特命廷臣集议。今经大学士九卿等、援据经史。且仰稽圣祖仁皇帝六巡江浙。谟烈光昭。允宜俯从所请。朕轸切民依。省方问俗。郊圻近省。不惮躬勤銮辂。江左地广人稠。素所廑念。其官方戎政、河务、海防。与凡闾阎疾苦。无非事者。第程途稍远。十余年来。未遑举行。屡尝敬读圣祖实录。备载前后南巡。恭侍皇太后銮舆。群黎扶老携幼。夹道欢迎交颂天家孝德。心甚慕焉。朕巡幸所至。悉奉圣母皇太后游赏。江南名胜甲天下。诚亲掖安舆。眺览山川之佳秀。民物之丰美。良足以娱畅慈怀。既询谋佥同。应依议允从所请。但朕将以明年秋。幸五台。经太原。历嵩、洛、赵、魏。回銮已涉冬令。南巡之举。当在辛未年春。正我圣母六旬万寿之年也。将见巷舞衢歌。欢腾献祝。称朕以天下养之至爱。上以广承欢之庆。下以慰望幸之忱。益深嘉悦。届期诹吉以闻。向导人员。朕酌量先期简派。前往清跸。所至简约仪卫。一切出自内府。无烦有司供亿。至行营宿顿。不过偶一经临。即暂停亦不踰旬日。前岁山左过求华丽。多耗物力。朕甚弗取。曾经降旨申饬。明岁晋、豫、等省、以及江南。俱不可仿效。至名山古迹。南省尤多。亦祇扫除洁净。足备临观而已。无事崇饰。倘有颓圯。随宜补葺。悉令动用官项。但当据实。不得任有司浮冒。其民间张灯结彩。圣祖尝以为戒。载在方册。宜共恪遵。其慎勿以华侈相尚。所司通行晓谕。其一切应行典礼。著照所议行。　　

○又谕、阿里衮覆奏台站逾额倒毙马匹一摺。经军机大臣等、议将买补银两。令该州县自行归款。但朕思军兴之际。本报往来络绎。皆由晋省。上下千有余里。山路崎岖。时经半载。马匹易致疲乏。与寻常驿递应付不同。今既据奏倒毙之数。查明属实。所有弥补余额倒毙马匹银两。著加恩准其以存公银两拨支归款。　　

○谕军机大臣等、爱必达奏到舒赫德、新柱、入黔查阅营伍一摺。所称凡在戎行。莫不奋励。乃通套浮词。其入黔月日。伊等自行具奏。何关紧要。至舒赫德、新柱、之一路是否安静。查阅是否不致滋事。如伊兄讷亲、前往江南。声势赫奕。地方官多方供应。物议沸腾。此乃封疆大吏所当留心。何无一语奏及。看来爱必达自伊兄得罪之后。一味畏首畏尾。膜视地方。全不实心任事。屡经训诲。尚不知改。何以副朕教导成全之恩。著传旨严行申饬。令其将舒赫德、新柱、入黔情形。详悉据实奏闻。寻奏、舒赫德、新柱、自八月内入黔境后。由南笼、安顺、抵省。复由古州、台拱、清江、等处赴楚。计在黔三十余日。臣先饬沿途供应。勿得轻亵。亦无事浮靡。而钦差约束从人。并无滋扰。间或夫马参差。亦未形诸词色。新疆一带。更复减从轻装。至查阅营伍。官弁则弓箭马步。逐一考校。兵丁则通阅后。各按技艺。复加抽验。考核甚公。报闻。　　

○谕。据张允随、爱必达会奏。贵州按察使介锡周、才识短浅。性情褊急。依违少断。办理案件。或草率递转。或沉搁逾期。每致出入。且年逾六旬。多病健忘。请令休致等语。介锡周著来京。该部带领引见。所遗按察使员缺。著徐以升补授。　　

○又谕军机大臣等、据鄂昌参奏、安西道常钧、亏空一万七千余两。革职审拟一案。交该旗查明家产。其亏项为数甚多。该参道任所赀财。虽据查封贮。但外任官员习气。多有隐匿寄顿诸弊。该抚务须再行实力严查。母任隐漏。以致库项无著。可传谕该抚知之。　　

○兵部议奏更定中枢政考各款。一、陵寝总管缺出。定分别办理。查景陵、泰陵、离京不远。请照孝陵之例。嗣后总管缺出。俱调取副总管引见补放。永陵、福陵、昭陵、距京遥远。总管缺出。仍照旧例、拣选京城应补官员引见。并将本处副总管职名请旨。一、豫保调取官员。宜定回任限期。请照赴任之例。违者议处。其拣发各省人员。一体办理。一、议叙卫守备推升班次。宜酌加变通。查推升卫守备班次内。有即升班。有应升班。凡俸深卫千总。将及顶升。及遇三运通完议叙。改归即升班。遇应升班到。不得叙用。应照吏部文员议叙例。凡即升人员。如议叙即升尚早。而应升俸次已到者。准一体较俸升用。一、年满千总、推用守备。宜免调取引见。查年满千总。引见后发回题补守备者。题补时例不送部。请嗣后部推之员。均照此办理。一、拏获赌具。本境与出境。宜有分别。如系造自本处。未过半年者。仍照例议叙。若出境贩卖。及描画之赌具。必审明造自何处。起自何时。行文该地方官查确。仍一例议叙。其出境贩卖。未过半年者。首先拏获之员。量加一级。协拏之员。纪录一次。至该管上司。查议叙系加一级者。兼辖官、每案纪录二次。统辖官、纪录一次。一、豫行保举千总。宜分别掣补。嗣后遇应掣守备缺出。先将前次保题之员掣补。俟补完日。再将其次保题之员掣补。一、遣犯与驻防家人逃走。宜有分别。查在京八旗家奴逃走。伊主及该管各官。仅有呈递逃牌。逾限议处之条。请嗣后驻防家人脱逃。即照此例办理。一、臣部办理经承。宜按繁简酌定。查职方司额设经承二十四缺。按省分科。惟陕西、甘肃、云南、贵州、湖南、湖北、六省。仅设三科。经承三缺。俱以一人兼两省缺。而直隶一省。分设六科。经承六缺。应裁二缺。将材科、经承三缺。应裁一缺。以之分设甘肃、贵州、湖北、各一科。以上八条。如蒙俞允。即载入会典遵行。从之。　　

○移贵州永丰州罗斛州判隶定番州。铸给关防。从巡抚爱必达请也。　　

○辛巳。上御懋勤殿、勾到盛京、陕西、情实罪犯。停决盛京斩犯二人。绞犯三人。陕西斩犯一人。绞犯三人。余五十五人予勾。　　

○谕、近来因公降调人员。如以原官补用。仍将所降之级。带于新任。嗣后引见时。如经朕特旨降补者。不拘所降级数。概行注销。不必随带。　　

○谕军机大臣等、将军永兴奏称、协领硕色、年力就衰。不能办事。请将硕色解任。仍行给俸等语。朕思军营武职。有年老乞休之人。始给俸薪。似此因年老不能办事参革官员。虽曾在军营效力。亦不过加恩原品休致而已。岂有给俸之理。该将军奏引给俸之例。办理舛错。因此降旨裁汰。可寄信永兴知之。　　

○旌表守正被戕之河南原武县民路三妻路氏。　　

○壬午。以故奉国将军玛商阿子英禄。照例袭封奉恩将军。　　

○癸未。上御懋勤殿、勾到浙江、湖广、情实罪犯。停决浙江绞犯三人。湖广斩犯一人。余七十四人。予勾。　　

○上诣皇太后宫问安。　　

○谕、乾隆十二年。朕命清查亏空人犯。有李铭盘、吴浩、丁棻、佟钜、永宁、等五案。皆情实应勾。朕因向来办理侵亏各案。相蒙俱入缓决。不但伊等意中、不知有予勾之典。即法司亦未知朕之法在必行。伊等初为锢习所蒙。安心观望。今遽寘之于法。乃为不教而诛。即欲改悔。补救无由。是以法外施仁。再予一年之限。朕之本意。谓伊等果能于一年限内全完。则人心尚知畏法。可以施恩。如尚不完。则孽由自作。罪无可逭。诚非虚为此言也。今吴浩一犯。已于限内照数全完。九卿等拟以可矜。减等发落。其李铭盘、丁棻、二犯。未完亦不及一千两以上。现在追缴。照例入于缓决。其永宁一犯。所参侵蚀银两。乃营运利银。尚非库项。佟钜家产全无。其从前侵亏银两。作何花用。抑或有别故。著大学士会同该部、详悉查明具奏。伊等俱现在监禁。如有应行讯问之处。即著传讯。　　

○又谕、前因朝审招册内。斩犯董朝佐等、朦胧入于缓决。实乃相蒙恶习。不可不行厘正。因命将各省秋审官犯入缓决者。概行查具清单。奏闻请旨。今据该部查出缓决人犯共十八案。其中情节重大者。不一而足。可见向来办理。多属朦混。夫缓决本章。一省即可盈尺。若通行详阅。竟日不能遍览。何暇复办他事。万几待理。何以应之。朕前命将官犯另为一册进呈。既可详览。且示分别。实为允协。所奏清单内。如贵州省斩犯张通、杨文富、以千把汛弁。当逆苗侵犯清溪。弃城逃遁。又阻还守备吴杰应援之兵。以致清溪失守。既已弃地奔窜。又复阻兵偾事。治以军律。更复何辞。又如广西省绞犯金荣、于署理桂林府任内。因属员杨维清冒销城工。得受贿银五百余两。朋比行私。婪赃入己。又如斩犯马宗李、受贿诬良。刑夹累毙。草菅人命。由于得赃。此而可宥。何以惩贪。此等概入缓决。实为失刑。其他如山东省之斩犯沈应震、误决曹黑一案。本系故入人罪。但曹黑自知曾犯窃案。难免推求。妄自招承。以致斩决。其中并无受嘱受贿情节。乃系错误。又如陕西省斩犯卫维康、徐志芳等。俱系军需案内作为侵蚀。著落赔补。与实侵入己者尚属有间。此等又可不必淹系。致其瘐毙。总缘向来办理秋朝审案。每遇官犯。辄事宽纵。但于一次混入缓决。即为成案。断不复改。谓之老缓。至办理矜减。如赦诏、及一线可原、五次缓决之类。又断不能邀恩。年复一年。不过令老死囹圄而已。果尔则国法所行。惟在闾里小民。以及盗贼之辈。而官犯仅止虚受罪名。幸全首领。是岂国家制刑之意哉。但此等人犯。经历年久。或曾经大赦。未便复改为情实。著大学士会同该部、将所查各案。再行详悉斟酌。应可矜者即入可矜。应缓决者仍入缓决。近年以来。所定之案。有应改为情实者。即改为情实。其在乾隆八年以前者。既经漏网。亦不复加以显戮。著改发黑龙江。交该将军严加管束。著当苦差。庶国宪明而官箴肃。悬法示人。不为虚设。而服官奉职。皆知所戒惧矣。　　

○又湖南沅州营副将刘应标、为湖北襄阳镇总兵官。广西新太营副将韩锜、为左江镇总兵官。以原任湖广提督王无党、为湖南沅州营副将。　　

○广西太平府属都结州土知州农建业、病废乞休。以其子世元袭职。　　

○甲申。上诣安佑宫行礼。　　

○幸圆明园。　　

○谕军机大臣等、前因丽柱身为盐政。统辖商人。乃与之往来交结。是以传谕申饬。今据覆奏、惟以训诲周详。曲赐宽宥等浮泛套语。含混敷衍。其如何与相往来交结情节。及实在知过改悔。并无一语奏及。甚属朦混。著伊将如何交结之处。明白回奏。至养廉项内、办贡一节。何至需用一万二千两之多。长芦较两淮事务简少。嗣后著以一万五千两、为盐政养廉。所余银两。及上年奏明节省之四千五百两。一并解交。　　

