<!-- { "loadSidebar": true } -->
○谕、据哈清阿奏、拏获台吉布勒腾。即著哈清阿亲解来京。但思布勒腾进卡之时。守卡兵丁。何以不知。即哈达哈之兵进发。亦当与之相遇。乃皆未获查拏。若不遇哈清阿。已直抵彼游牧矣。著传谕达勒当阿。查明布勒腾、从何卡阑入。何以未能觉察。方今有事之时。守卡人员。断不可如此怠玩。再阿睦尔撒纳、诡谲已甚。此时不能得其妻子。必多方设法。跟从伊去之人。纵使回来。亦不可信。嗣后有似布勒腾者。拏获即行解京。其余属下。俱著分赏东路较远之喀尔喀为奴。分遣时、令其迂道行走。不可使近厄鲁特游牧经过。　　

○旌表守正捐躯之山西凤台县民钱富连女钱氏。　　

○是日、驻跸常山峪行宫。　　

○庚戌。上诣皇太后行宫问安。　　

○命传谕准噶尔部众曰、准噶尔鄂拓克人等。攻战频年。互相残害。朕兴师平定。擒厥渠魁。尔台吉宰桑等、望风纳款。朕优加封赏。并筹尔部众生计。俾各安居乐业。今逆贼阿睦尔撒纳、负恩逃叛。妄思并吞尔众。肆行惊扰。念尔各部。岂有不愿为天朝臣仆。反附和乱逆、甘受驱使之理。特被其胁从。无由自拔耳。数年来令尔准部不得安生。皆达瓦齐、阿睦尔撒纳所致。达瓦齐已属昏愚。阿睦尔撒纳尤为暴虐。尔众素所稔知。朕今命将兴师。声罪致讨。咨尔有众。能擒获阿睦尔撒纳者。必加恩封赏、以示鼓励。此时甘心党恶者。不过阿巴噶斯、哈丹、克什木、敦多克曼集数人。其余或为宰桑等挟制。非其本心。有能擒获从逆之宰桑得木齐等。宰桑即行优叙。得木齐即授为宰桑。其余属人、有著劳绩者。以次授职。尔等当以受朕深恩。永安生业为念。毋为浮言煽惑。倘执迷不悟。大兵所至。必加剿绝。慎之。　　

○工部议准、署江南河道总督富勒赫奏称、外河厅属清口东西二坝。系全淮门户。漕运要区。乾隆十九年伏汛。水长溜急。清口工程危险。应将东束水坝。接长二十四丈五尺。从之。　　

○调热河副都统明安、为镶黄旗满洲副都统。以热河协领傅当阿、为热河副都统。　　

○以青州将军噶尔锡、为天津都统。以青州副都统色克慎、为青州将军。协领伊昌阿、为青州副都统。　　

○是日、驻跸两间房行宫。　　

○辛亥。谕、江苏等各府属。今年被水灾成。朕心深为轸念。已屡经降旨。截漕拨粟。俾赈粜所需。务从宽裕。其应赈户口。俱令银米兼赈。但念该处现在粮价。不无稍昂。著加恩每米一石。加给银二钱。以敷买食。至本年应运漕粮。除已截留外。现届开徵。该省既经被水。米色颗粒。自当稍减。所有交仓米石。并著不论红白籼粳。地方官酌量可收。一体准予收兑。此等米石。兑运抵通。即先行拨放俸饷。该部遵谕速行。　　

○谕军机大臣等、哈达哈等奏、据厄鲁特巴雅尔供、青滚杂卜、带往乌梁海之诺尔布丹津、系巴特玛车凌之弟。于七月内、曾往见阿睦尔撒纳。其巴特玛车凌、所属六十户。现在青滚杂卜军营等语。看来青滚杂卜、必有通信于阿睦尔撒纳之事。是以令诺尔布丹津前往。且查出巴特玛车凌户口。亦未呈报。前曾两次降旨拏伊来京。继又中止。倘伊知觉。怀疑生惧。愈滋事端。著传谕达勒当阿、将青滚杂卜唤回拏解。或令哈达哈、即于军前拏解来京。其选派大员。管理和托辉特兵众。及令伊子承袭贝勒之处。俱遵前旨行。　　

○又谕、西路军需马匹。甚关紧要。刘统勋已解军营马五千四百余匹。嗣据吴达善奏、于甘省满汉各营。调马二万匹。并称就近将肃镇马匹。先行解往。此时已经解送过军营马若干匹。现在如何接续解送。计可得膘壮马若干。著即速具奏。仍一面上紧赶办。无误军行。其兵粮一事。现在如何设法转运。源源接济之处。并著吴达善一面办理。一面奏闻。署总督方观承到日。一应妥商赶办。务俾马匹军粮。足敷应用。将此并谕方观承知之。再骡只一项。不能驰骋。在内地尚可载运物件。此时口外天寒。不适于用。而军营用之。尤不足以壮观。前经军机大臣等议奏、毋庸购买。著将应用驼只。赶紧采办可也。寻奏、军营存马。足供九月底发往征兵。此次派调营马二万匹。计已到军营、及出关将到者。六千四百匹。现挑出关者。千七百余匹。续发兵二千七百名。兵三马。需八千一百余匹。已敷数。外各营报解八千匹。挑二三千匹。征兵、台站、均足。军粮、自哈密拨贮巴里坤。九月二十六日起。至十月十六日止。运到五千七百石。再运五千石。征兵、防兵、俱足用。驼只、前解军营千二百七十余只。安西厅又解商驼七百余只。即自哈密运粮前赴。各属采办。千三百余只。均赶紧解送。报闻。　　

○又谕曰、班第、萨喇勒、熟悉准噶尔情性。及彼处事体。此次进兵所至之处。台吉宰桑。有附从阿逆。宜剿戮者。即行剿戮。宜抚绥者。即行抚绥。所得马匹物件。可充军实者。即分与兵丁以壮军力。惟期简便办理。不得稍存疑畏。如有可用计用间之处。亦宜兼资互用。方为有益。再闻哈萨克阿布赖、兴兵探听阿睦尔撒纳信息。与之结好。则退师而返。与之构衅。则进兵相攻。看来阿逆与哈萨克构兵。亦未可定。果若相攻。于事愈觉有济。倘与之联和。可遣人往谕哈萨克、不可协助阿逆。抗拒天朝。彼岂不知若能擒献阿睦尔撒纳。必荷殊恩。即或不能。各回游牧。我朝亦不加兵于汝。但可否遣人之处。须相机办理。将此一并传谕班第、萨喇勒、知之。　　

○命镶黄旗蒙古副都统富德、为参赞大臣。兼理西路台站。　　

○是日、驻跸要亭行宫。　　

○壬子。上诣皇太后行宫问安。　　

○谕曰、刘统勋因永常自穆垒退回巴里坤。轻信浮言。张皇附和。奏请退守哈密。拒绝归附之诺尔布琳沁。种种乖谬。不可枚举。是以降旨革职拏解来京治罪。夫律以逗挠军机。摇惑舆情。即置之法。实无可逭。但朕念刘统勋、所司者在粮饷马驼。其军行进止。原系将军之事。设令模棱之人。缄默自全。转可不致获罪。是其言虽刺谬。其心尚可原也。况永常尚不识死绥之义。何怪于懦弱书生。刘统勋在汉大臣中、平日尚奋往任事。朕于万无可宽之中。求其一线可生。予以自新之路。刘统勋、著从宽免其治罪。发往军营。交班第等、令其在司员内。办理军需。效力赎罪。倘伊以为士可杀而不可辱。欲来京甘受典刑。亦惟其所自处。伊子俱著释放。刘墉、著加恩令在编修上行走自效。至策楞、去岁即以恇怯获罪。今复用为都统。于永常退回时。即当一面参奏。一面带兵进剿。乃一味曲从。依违观望。故亦降旨革职拏问。在伊实有应得之罪。但此番坐失机宜。永常实为罪首。策楞乃系因伊获谴。亦著从宽免其治罪。交与扎拉丰阿。令其在司员内、办理粮饷。效力赎罪。刘统勋前后所奏诸摺、并发。　　

○谕军机大臣等、前据永常、策楞奏、往传巴哈曼集。称病不行。未知虚实。今策楞奏、九月二十九日。带兵至庾济地方。巴哈曼集。患病属实。舁之来见。并称欲令伊子沙喇巴图鲁随营效力。诚恳可嘉。著加恩授巴哈曼集为二等侍卫。赏银一百两。再台站兵丁。传送事件。甚属勤劳。而新附之厄鲁特等。尤宜抚恤。著将派拨台站之察哈尔、喀尔喀等。酌量赏给。其厄鲁特人等、从优加赏。　　

○以协办大学士户部尚书蒋溥、兼翰林院掌院学士。　　

○赈恤山东邹县、滕县、峄县、金乡、鱼台、济宁、嘉祥、城武、钜野、兰山、郯城、费县、乐安、寿光、潍县、利津、日照、济宁卫、临清卫、等十九州县卫。官台、永阜、涛雒、王家岗、等四场。本年潮灾饥民。并缓徵钱粮。　　

○是日、驻跸密云县行宫。　　

○癸丑。谕曰、杨应琚等奏、广东廉州府属之钦州。及珠场、西乡、二司巡检。水土恶劣。请将该处文武官弁。一体改为烟瘴要缺等语。著照所请。钦州知州、及佐杂、教职、游击、守备、等员。并合浦县珠场司巡检。灵山县西乡司巡检。均改为烟瘴要缺。照例分别报满。　　

○谕军机大臣等、喀尔喀扎萨克琳丕勒多尔济等、于阿睦尔撒纳逃窜时。被其掩袭。力战得脱。仍将贼人后队军装收获。奋勉可嘉。著加恩壮琳丕勒多尔济封为公。赏银一百两。其骁骑校齐克慎、授为三等侍卫。赏银四十两。虚衔蓝翎永德、伍岱、俱授为蓝翎侍卫。各赏银三十两。并驰驿前往军营。效力行走。讷默库属人诺斯海、刚多尔济属人鄂勒哲依、亦各赏银二十两。同琳丕勒多尔济、遣回各游牧。　　

○是日、驻跸南石槽行宫。　　

○甲寅。上诣寿皇殿行礼。　　

○奉皇太后还宫。　　

○诣皇太后宫问安。　　

○谕、前经降旨。于明春躬诣孔林、虔申祭告。爰允江浙臣工、暨该督抚等奏请。便道南巡。一切事宜。务从简约。该督尹继善来京面请训谕。酌定章程。近闻八九月以来。江苏所属各州县卫。卑下之地。秋霖致潦。兼有虫伤。亟宜赈恤。现命截漕拨粟。多方储备。毋令小民稍有失所。但稽查散赈。必须地方官亲身经理。春间青黄不接之时。尤为紧要。若因除道迎銮。而赈给稍有遗滥。使泽不下究。非朕意也。夫巡省本以勤民。办差与赈务孰重。南巡俟明岁西成有秋。该督抚等再行请旨。尹继善著速行回任。会同该抚等、确按灾地情形。董率属僚。实力妥办。副朕嘉惠元元。痌瘝在抱之意。其明春躬祭孔林典礼。仍著各该衙门照例豫备。　　

○又谕曰、工部尚书卫哲治、现经降旨。俟鄂宝到任后。再来京供职。所有工部事务。著吏部尚书王安国、暂行兼署。　　

○吏部等部议准、江西巡抚胡宝瑔奏称、赣州府宁都县县丞。已改为宁都州直隶州州判。应改建衙署。从之。　　

○礼部议准、盛京礼部侍郎卞塔海奏称、盛京大政殿、每月逢五朝期。请照京城例。各衙门先将职名造册咨送。至期核对。如无故不到、及越次失仪者。纠参。从之。　　

○兵部等部议准、两广总督杨应琚奏称、广东钦州东兴街。所辖松柏隘、罗浮岗、接壤安南。向设栅种竹为藩篱。其地潮鹻砂碛。竹枯栅朽。增补虚糜。请改设墩汛。汛各设防兵十五名。又思勒汛、接安南江坪。原设兵十七名。不敷查缉。请添兵五名。均于东兴街汛、额兵抽拨。仍归汛弁管辖。从之。　　

