<!-- { "loadSidebar": true } -->
○广西巡抚李锡秦奏、镇安府系改土归流。土司向有役田国一项。共九百三十五＜土韦＞。除完正赋外。每年缴租银一千八十六两零。以为地方办公之用。名曰公堂银两。自改流以来。如各书役工食、及修理犒赏、并帮贴天保县办公等项。经臣酌定共需银七百零六两。查该府首邑天保县属。有鉴隘、伦隘、旺岗、忙村、甘沙、并向武土州、通冻等六塘。号书、铺司、每年应给工食一百二十六两。向系天保县土民。及下雷、湖润、上映、都康、四土司、按年公捐。解府支给。未免苦累。应将此项公捐银两、永行革除。其工食亦于该府役田租内支给。余剩银二百五十余两。将领田少而纳租多者。查明公平酌减。报闻。　　

○又奏、庆远府属宜山县境内荒地。可引洛潢之溪水。灌注成田。惟筑坝建堤。工程浩大。乾隆十五年。经前抚臣舒辂奏准、酌借司库银二千四百两。给各垦户、以为工本兹堤坝石工。俱已告竣。实丈得可垦田六千二百余亩。照原报垦户。给予印照。管业升科。所借银、分两年完缴。得旨、览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十五


大清高宗法天隆运至诚先觉体元立极敷文奋武孝慈神圣纯皇帝实录卷之四百五十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。甲戌。二月。辛巳朔。谕军机大臣等、据舒赫德奏、遵旨将车凌等营中投出之满洲蒙古绿营兵丁等。仍交伊等安置。据车凌等呈称、此项人等、俱系阵前得伤被获。因未能逃出、存留彼处。伏恳转奏、将伊等仍拨回内地安置等语。车凌等输诚垦请。甚属可嘉。但我满洲向来行军时。不惜身命。所向无敌。揕之不动。伊等彼时虽因受伤被获。后岂不能乘间而出。如前此逃出之观常保、朕尚施恩赏给侍卫。伊等既不能临阵捐躯且在准噶尔地方、已阅多年。又未能随时投出。似此贪生无用之人。照例俱应治罪。断无收回养育之理。况此内有曾受官职之人。获罪更重。若一概收回内地。碍难办理。此时车凌、车凌乌巴什、车凌孟克等、业经诚意来降。伊之臣子。即朕之臣子。著遵朕原降谕旨、留于彼处。听其任使。此内护军保全、逃出后。路遇车凌等同来。与众有间。保全、著准其来京。照例办理。至蒙古喀尔喀、非内地兵丁可比。此内喀尔喀台吉包玛扎布、讷默库、俱系年幼被获。巴图、系被处生养。情殊可悯。伊等身系台吉。亦留彼处。朕心深为不忍。此三台吉、每人著赏给赎锾银五十两赎回。各交原处安置。若系蒙古喀尔喀之属下人。著行文各该主、有愿赎回者。给车凌等身价银赎回。舒赫德等、可将此旨明白晓谕车凌等、及被获之满洲蒙古汉人等知之。　　

○壬午。谕军机大臣等近据刘统勋等奏、高斌动用正项。交朱一智采买备建行宫木植。已运到工。基地亦已买就。一并交尹继善查收等语。南巡所过之地。原不宜多建行宫。至因阅看高堰驻跸。另为构造。尤可不必。前此南巡行营。幔城氊殿。足供止顿。何烦别事营建。如使河务修举。出纳精详。以其余力。储偫供顿。未为不可。今奉职无状若此。而欲以营建求悦。所谓悦不以道。朕奚取焉。尹继善接受之后。必谓已有成局。事不容已。著传谕尹继善、将此项木植送京。交工程处备用。运河一水可达。并无劳费。其已买基地。或听原业人赎回。或存作公地。取息充用。听其酌量办理。　　

○旌表守正被戕之河南汝州民曹维士妻孟氏。　　

○癸未。谕、本年朕诣盛京。较前次路程稍远。日期亦多。且满洲近日习尚。颇不似从前淳朴。其随从行围各员。虽照例给予帮贴银两。仍属不敷。未免借贷补苴。愈形拮据。此次五月初随往热河各员。较七月初随往盛京之侍卫章京等。多有两月差使。著加恩赏给御前侍卫。乾清门侍卫等。银一百五十两。侍卫、护军参领等、一百两。牵驼章京上行走之闲散官员等、六十两。护军校、骁骑校等、五十两。前锋护军等、四十两。该管王大臣点派时。务择素日勤勉、骑射精善者。不必拘泥资格。所有恩赏银、著交该管大臣等、督令亲身支领。制备衣装要件。不得浪费。至拜唐阿、马甲、工匠、各项人等。应如何赏给之处。著总理行营王大臣等、详议请旨。并著将应往人员、酌量指派。毋缺毋滥。　　

○又谕曰、七十五现在患病。著来京调理。其凉州将军员缺。著保德补授。　　

○命工部侍郎董邦达、暂署刑部侍郎事务。　　

○以内阁学士于敏中、为兵部右侍郎。　　

○命翰林院侍讲学士富德、提督山东学政。　　

○以广西庆远协副将陈廷桂、为广西右江镇总兵官。　　

○甲申。上诣畅春园、问皇太后安。　　

○还宫。　　

○遣官祭先医之神。　　

○谕曰、达清阿现令来京。所遗参赞大臣员缺。著副都统努三补授。努三所遗右翼前锋统领员缺。著清保补授。清保所遗正黄旗护军统领员缺。著塔勒玛善补授。　　

○谕军机大臣等、喀尔吉善奏、台湾道托穆齐图、未习举业。难兼学政事务。请与兴泉道白瀛、对调等语。台湾各案。虽均已办理完竣。但该处民情刁悍。必得谙练熟手。方足以资弹压。学政事务。原可一身办理。至偶遇考试。则该处知府丞倅、及知县各官内。不乏科目出身之员。皆可调令入署。协同校阅。不必因此更调。著传谕喀尔吉善知之。　　

○以原任广西右江镇总兵官丁大业、为广东右翼总兵官。　　

○以原任青州将军纳延泰、为镶白旗蒙古都统。　　

○调补建诸罗县知县徐德峻、赴京引见。　　

○豁除直隶张家口、乾隆十七年水冲地、一十五顷有奇额赋。　　

○礼部题。朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○乙酉。谕、朕今岁巡幸盛京。自京启銮至热河时。著庄亲王、恂郡王、大学士来保、史贻直、协办大学士阿克敦、在京总理事务。其自热河启銮至盛京后。庄亲王、阿克敦、已派随驾。著履亲王、裕亲王、大学士来保、史贻直。尚书刘统勋、在京总理事务。其月选之文员内、通判州县等官。武员内、八旗护军校骁骑校、及外省送到之补放水手官骁骑校、并年满千总等官弁。俱著王、大学士、照从前之例验看。其应俟引见之文武官弁。统于驻跸热河未启銮以前。著在京吏、兵、二部满侍郎、各去一人。带至热河引见。至外省督抚提镇等奏摺。著照例自京启銮之日为始。俱赍赴在京总理处、加封。交内阁随本呈送行在。候朕批示。随本发回。仍于总理处、交付赍摺人祗领。该部通行传谕知之。　　

○又谕、湖广总督开泰奏截取举人李兆龙、看其中年力。不特不堪知县之任。即改补教职。并恐难司训迪。已勒令休致咨部等语。知县为举人应选之缺。其有衰迈滥竽者。自应慎重甄别。但改补教职。已属降等。如改教后、该员自委投闲。志气颓隳。原可随时咨参。即其始尚堪训士。而遇俸满及大计时。量其年力更衰。不妨再令休致。今开泰于截取之日。未试以教职。即行淘汰。虽曰加意甄别。然若辈读书上进。即年力才分。各有所限。而穷年苦志。竟不获一登仕版。揆诸情理。未免过当。此正所谓过犹不及也。朕综理庶政。务在持平。未尝稍有畸重畸轻之见。若各督抚见有开泰此奏。转相仿效。则又非造就人材之本意矣。可通行传谕知之。李兆龙、既不胜知县之任。仍著以教职用。　　

○以内阁学士塔永阿、为正白旗满洲副都统。仍兼内阁学士。　　

○以故杜尔伯特扎萨克固山贝子丹珠尔嗣子纳木扎勒多尔济、袭爵。　　

○调安徽太平府知府朱肇基、赴京引见。　　

○是日起。上以祭社稷坛。斋戒三日。　　

○丁亥。祭先师孔子。遣履亲王允祹行礼。　　

○谕、前锋统领清保、护军统领塔勒玛善、俱著仍兼副都统。　　

○以舍图肯、为正蓝旗蒙古副都统。　　

○准噶尔部人伯勒克率属来降。命赏给安插如例。　　

○戊子。祭大社、大稷、上亲诣行礼。　　

○诣畅春园、问皇太后安。　　

○幸圆明园。　　

○己丑。上御勤政殿听政。　　

○谕曰、顾汝修、著来京。该部带领引见。　　

