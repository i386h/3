<!-- { "loadSidebar": true } -->
○戊辰。谕军机大臣等、据李世杰等奏、现在筹办堵筑各漫口。催趱粮船渡黄情形。及查办灾地轻重。分别抚恤事宜各摺。已于摺内详悉批示矣。前当清黄并涨时。该督等、广筹分洩。将仁义礼智信五坝。及南关。车逻等坝。尽行启放。以资宣洩。朕早虑及减下之水。下河一带。必有被淹。曾谕令该督等。妥为查办抚恤。今据奏称、五坝南关等坝开放之后。不但顶冲之高、宝、两州县民田。难免受灾。即江都、甘泉等县。亦具报沿河低洼民居田亩。尽被水淹等语。应即一体详查抚恤。毋致失所。至黄河漫口下注之水。据奏、安东一县最重。清河、桃源、山阳、三县次之。该县属上年被旱成灾。今二麦甫收。又复遭此淹浸。实堪悯恻。该督等、务须仰体朕怀。实力抚恤。俾灾黎均沾实惠。其安东城内、水深八九尺至丈余。目今曾否消退。城垣衙署仓库。是否无恙。如有坍塌处。即应于水退后。趱紧修筑完整。至里河之周家庄漫口。攸关漕运。桃源之司家庄漫口。毗连洪湖。此二处、亟应首先堵筑。屡经传谕该督等。妥速办理。运河周家庄漫口。前据奏称、已做有七八分工程。一二日内即可竣事。何以至今十数日。尚未收工。一俟漫口堵合。溜势全归正河。即催趱未过江西各帮。以次遄行前进。毋任片刻迟延。其余各漫口。亦即趱办料物。以次兴工。克期集事。再上年江苏省被旱成灾。共用抚恤银三百四十余万两。此次被水各属。约用抚恤银若干。及堵筑各漫口。所需工料等银。合计若干。并著该督等。约略核算比较。据实覆奏。仍著将现在办理情形。迅速覆奏。以慰廑念。　　

○己巳。谕、前据孙士毅奏、拏获外洋行劫盗匪谭华瑞等、究出外委兵丁。有将火器火药。得钱租卖与盗犯行使之事。已明降谕旨。令从重究拟。并将该管弁员。及署镇副将王延春、革职。提督窦瑸、交部严加议处矣。本日窦瑸具摺检举。先将认真缉匪。及此案上紧购线、躧拏正贼正赃务获等虚文。作为由伊访出者然。累累声叙。希图支饰。其意甚属取巧。提督为专阃大员。该管弁兵。平日不能缉匪安良。转将火器火药。租卖与盗犯行使。此与藉寇兵而赍盗粮何异。其漫无觉察。咎实难辞。即如汀州镇武隆阿、废弛营伍。为雅德□□□□尔□奏。任承恩、系该督提督。汀州镇是其所辖。如果平日玩愒。有心贻误。自应照部议革职。但此事系雅德因未曾□□□□尔□奏富勒浑。反代为具保。以此为救过见长起见。并非实心整饬营伍。是以将任承恩从宽留任。今窦瑸既失察于前。又复饰词取巧于后。难膺专阃之任。何必更俟部议。所有广东提督员缺。著高瑹补授。其云南腾越镇总兵员缺。系属沿边紧要。著孙起蛟调补。所遗开化镇总兵员缺。系腹地事务较简。著加恩以窦瑸降补。仍带革职留任。八年无过。方准开复。　　

○又谕曰、苏凌阿、瑞保、现在出差。舒常、不日即到。所有行在工部事务。著和珅、暂行兼管。瑞保员缺。补派扎郎阿、于后班前来。　　

○庚午。谕曰、阿玉什患病。一时不能痊愈。乾清门侍卫兴福、著补放察哈尔副都统。即行前往接任。兴福到任后。阿玉什著回京调理。毋庸前来热河。　　

○辛未。封闭奉天省义州属七里河煤窰。从盛京将军宗室永玮请也。　　

○是月。直隶总督刘峨奏、直属滹沱、滏河、沙河、唐河、潴龙、九龙等河。均发源山西。七月中。上游山水陡发。宣洩不及。民埝间有漫溢。据赵州、宁晋、隆平、典周、望都、蠡县。安州、高阳、肃宁、清苑等十州县报。近河田亩被淹。又宣化府属万全县。四角屯等十一村雨雹。秋禾被伤。现饬员查勘。设法疎消。分别办理。其余各属雨泽调匀。可冀丰稔。得旨。览奏稍慰。有成偏灾者。亦加意抚恤。　　

○又奏、上年因粮艘迟滞。饬直属厅备等官。分段严催。颇为得力。现仍分派同知、通判、都司、守备等官。沿途催趱外。并委镇协道员。或赴入直首站。驻劄迎催。或于南北两运河、往来催督。并照料起剥等事。一遇空重各船到境。即督率弁兵。但视风水平顺。不拘程限趱行。得旨嘉奖。　　

○两江总督李世杰奏、六月以来。据江苏安徽。江西、各属禀报。雨旸时若。旱稻结实。晚禾亦已扬花吐穗。丰稔可期。粮价日就平减。惟江苏之扬州、淮安、海州。安徽之凤阳、泗州、滁州。俱因洪湖泛涨。低洼处疏洩不及。积水在田。但不过一隅中之一隅。其高阜地亩。早晚两禾。亦俱畅茂。得旨、被灾之处。不可使其向隅。详妥抚恤之。　　

○署河东河道总督兰第锡奏、东省六月底。大沛甘霖。微山湖、存底水五尺一寸。陆续增长二寸。其上游独山湖、亦长水至一尺五寸。现汶泗等水大发。南北运河。均深五六尺、七八尺不等。似此充余。八闸河道。及江境一带。无须湖水接济。已将湖口闸下板。以免旁洩之虞。其重运漕船。严饬员弁催督。乘此水势遄行。以现在之迅速。补从前之迟缓。得旨、知道了。此后又愁其过。不愁不及矣。慎之。　　

○陕西巡抚永保奏、陕省长安等二十三厅州县。积年长支所夫工食银六万五千余两。经前抚毕沅奏准、在额支银内。分作三年扣还外。余著原借各员赔补。限内均可全完。请嗣后遇新旧交代时。如前任有此借项。新任详报上司。饬前官赔补。倘私行流抵。查出、著落接受之员完缴。庶流弊可除。库项不致悬宕。得旨。有治人。无治法。全在汝实力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十九



大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。闰七月。壬申朔。谕、据窦光鼐奏、前任仙居县知县徐延翰、有临海县学生员马寘、倒填月日。捏饰情形详革。旋报在监病故一事。朕详阅此案情节。马寘身为生员。夥合匪徒陈天河、邵能文等、向各僧寺吊纸图谢。又嫌谢钱数少。诬首赌博。复与僧人斗殴。实属胶庠之败类。其罪已应满徒。该县徐延翰、将马寘掌责收禁。并无不合。至马寘在监病故。屡经检明确实。系死于病。非死于伤。其徐延翰倒填详报月日。又不关传尸亲。眼同相验收检。规避讳饬之咎。实所难辞。将来议处。尚不止于革职。亦足以服尸亲之心。乃窦光鼐必欲加该县徐延翰、以故勘滥禁。因而致死之罪。并将□□□□尔□奏徐延翰摺。与曹文埴阅看。声言汝等办理此案。若不将徐延翰照故勘滥禁。治以重罪。我必将汝等□□□□尔□奏。并令告知阿桂、伊龄阿等语。是其袒护劣衿。偏执己见。不自知其言之狂妄若此。设如所言。将来劣生必致武断乡曲。目无官长。适足以成恶习而长刁风。尚复成何政体耶。又窦光鼐覆奏、平阳县黄梅、母丧演戏。系阖邑生童所言。及平阳亏空。自黄梅始。该县以亏空之多。挟制上官。久据美缺。纵令伊子借名派索滥用。而抗不弥补。且指阿桂等、于议处亏空各员。未将黄梅从重办理等语。浙省亏空一案。业经阿桂等查办完结。将乾隆四十三年以后。历任各员。拟以革职。暂行留任。按照在任日月分赔。勒限一年不完。照虚出通关律治罪。黄梅之罪。亦与他州县相仿。若独予从重。不特抚以服其心。天下有此办事之法乎。至所奏母丧演戏一节。前经查明系本年正月。黄梅为伊母庆九十生辰演戏。伊母一时痰壅。适于是夜猝故。而窦光鼐尚执前言。夫人子即忤逆不孝。母死不知悲哀。亦断无迫不及待。于母死之日。演戏为乐者。况黄梅之母。年已九旬。风烛无常。于演戏之夜。猝然身故。亦属情理所有。此事关系名节。古云善善欲其长。恶恶欲其短。窦光鼐系读书之人。亦何心污人名节。致禽兽之不若耶。据称派往之司员海成、为地方官所朦。今伊竟自亲赴平阳县访查。如果能查明。自当另办。若至生事。陵夷地方官。是伊自取咎耳。且阿桂、曹文埴、伊龄阿、屡蒙任使。皆系素能办事之人。朕之信窦光鼐。自不如信阿桂等。即令窦光鼐反躬自问。亦必不敢自以为在阿桂上也。今窦光鼐固执己见。哓哓不休者。以为尽职乎。以为效忠乎。且窦光鼐身任学政。校士是其专责。现当宾兴大典。多士守候录科。平阳去省。往返二千余里。该学政必欲亲往访查。而置分内之事于不办。殊属轻重失当。且其固执辩论。竟在必伸其说。势必蹈明季科道。盈廷争执。各挟私见、而不顾国事之陋习。不可不防其渐。窦光鼐、著交部议处。并将此通谕知之。　　

○谕军机大臣等、本日据窦光鼐奏、黄梅丁忧演戏。该府范思敬、尝面禀前抚臣福崧。以接任之李大鼎、不受交代。欲俟查明亏数。方行严□□□□尔□。又该员以亏空太多。挟制上司。久据美缺。纵令伊子借名派索。抗不弥补。通省共知。前任温州府方林、亦尝赴省揭□□□□尔□。现在亲赴平阳。查核确实。再行回奏等语。福崧前在浙江时。方林曾否以该员抗不弥补。赴省揭□□□□尔□。范思敬是否以所闻丁忧演戏之事。据情面禀。著传谕福崧。即将实在情形。据实具奏。毋得稍有回护。　　

