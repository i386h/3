<!-- { "loadSidebar": true } -->
○闽浙总督专管福建事郝玉麟奏、罗源、连江、二县。溪水骤涨。淹没房屋民人。得旨。赈恤被灾之民。常如已饥已溺。刻不容缓。若待奏报批示后。始行尽心料理已属无济矣。　　

○两广总督鄂弥达奏、广西宁明州地方。力萼、琴力、二村土民。最为顽劣。有著名土恶黄兆运、黄胜文等、藉称修庙。统众肆横现。在拏获究审。请照从前处治土棍麻日斗之法。予以杖毙示儆。奏入。报闻。　　

○四川提督王进昌、奏明正土司现护宣慰印务土妇喇章、任用伊父小金川土司汤鹏、遣来随侍之人。以致恣扰无忌。伊夫参坚达结在日。原系一身两官。尚有所遗董卜韩胡宣慰印务。委妾王氏护理。因王氏生有二子。将来及岁应袭。喇章愤已无出。故欲蓄聚金川番众。布党积威。挟制炉民。据为后计。应及早酌办。以杜勾结启衅。现委道、将前往开谕。晓以利害。令其悔悟自新等语。得旨。知道了。汝已遣人前往。方行具奏。何益耶。但嘱令相机合宜。毋致滋事可耳。　　

○又奏、松潘镇属黄胜关口外各番。每年镇臣出口。宣谕化导。沿途派用乌拉。采买牛羊等项。不免苦累穷番。请俟镇臣马义、陛见回任。从长酌定厘正。得旨。所奏是。马义若不遵从。即行参奏。　　

○署河南巡抚尹会一、奏请动生息余银。建设营仓。买贮谷石。以资兵食。得旨。好。最应如是办理者。　　

○山西巡抚觉罗石麟奏、万泉、临晋、荣河、等三县。被旱。榆次、平定、寿阳、盂县、和顺、等五州县被雹。凤台县被水。饬属查明赈恤。得旨。知道了。查赈一事。须当极力拯救。务使灾黎不致流离失所。方为称职也。　　

○河东河道总督白钟山奏、豫东黄、沁、两河。伏汛水势。工程平稳。得旨。直隶永定河、异涨非常。朕方为河工廑怀。览此奏。曷胜欣慰。　　

○湖广提督颜清如奏、官兵全获猺盗蒲寅山、凤老一等、并投首匪党。凶盗家属。约共六百余名口。奏入、报闻。　　

○陕西、固原提督樊廷奏、豫防准噶尔事宜。得旨。先事豫防。亦所当然。已交总理事务王大臣议奏矣。　　

○福建台湾总兵马骥奏、官兵全获加志阁、新港、二社。在逃凶番武葛猫六千、交腊奇母、胆马豁奇母等、并将家属擒解。凶番全获。奏入、报闻。大清高宗法天隆运至诚先觉体元立极敷文奋武孝慈神圣纯皇帝实录卷之四十七



大清高宗法天隆运至诚先觉体元立极敷文奋武孝慈神圣纯皇帝实录卷之四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。八月。丁巳朔。祭先师孔子。遣和亲王弘昼行礼。　　

○户部议覆、署陕西巡抚崔纪疏言、朝邑地滨黄河。伏汛陡发。冲塌民房四百余家。已相度高阜处所。设厂安歇。渐次筑盖房屋。其中有实在贫民无力者。请酌动存公银两。给令建盖。应如所请。从之。　　

○赈恤陕西安塞、保安、安定、等三县。被雹灾民。缓徵额赋。　　

○以故四川寒盻寨土千户丹巴札什之子增巴肖、袭职。　　

○江苏巡抚邵基疏报、长洲、宜兴、荆溪、清河、铜山、等县。乾隆元年分。开垦田地五十九顷九十八亩有奇。　　

○山西巡抚觉罗石麟疏报、察哈尔多内苏磨地方。呈出该旗游牧处所。作为正项纳粮田地。共四十二顷十亩有奇。　　

○戊午。祭大社。大稷。上亲诣行礼。　　

○诣皇太后宫问安。　　

○己未。总理事务王大臣等、议覆给事中陈履平、参奏御史富德一案。得旨。富德身任巡察。乃向该城铺户。赊取缎匹显有挟势求索情弊。何得议称不便计赃科罪。富德著革职。交部从重治罪。其李云鹏通贿一案。伊等畏罪。自然不肯承认。著该部严审具奏。余依议。　　

○又议覆、协办吏部尚书事务顾琮、会同直隶总督李卫、总河刘勷、筹画永定河工。奏称、河自故道淤塞以来。多成旗民庐舍。求复当时旧规。听其迁徙自流。势不可得。欲图善后之策。莫若仿照黄河遥堤之法。请将鹅房村南大营之下。张客水口之北。接筑大堤。由东安、武清、二县之南。至鱼坝口之官修民埝。一律加筑。为永定河之北岸。再将金门闸之上。堵筑横堤。联络东岸。以旧时原有两堤。并河身之淤高者。俱为南岸。约宽十里内外。留为水发时容纳去向。其居民庐舍。或圈堤北。或迁堤外。量给拆费等语。查永定河故道不复。而水高于地。不亟筹开浚。徒以堵筑为事。恐下流之宣洩未畅。上流之淤垫依然。果否足资畅达。不致溃溢。并民间庐墓。作何安插之处。请仍交顾琮、李卫等。详加相度。绘图呈览。得旨。依议速行。　　

○湖南巡抚高其倬奏、城步等县凶猺蒲寅山等不法。己调官兵擒获抚谕。得旨。高其倬奏报苗猺凶首俱擒。官兵彻回本汛。知道了。此次办理苗猺之案。史贻直、高其倬、调度有方。俾凶首党恶各犯。不至漏网。甚属可嘉。俱著从优议叙。所有在事出力之官弁兵丁。著该督抚查明等次。分别议叙赏恤。具奏请旨。其怠玩不职。有应题参者。一并查参。下部知之。　　

○庚申。谕总理事务王大臣、向来每年热审之期。凡应杖责者。有八折之例。内外通行。本年福建巡抚卢焯、条陈热审事宜。经刑部议称、律文无八折之条。地方有司。或将笞杖之罪。概行八折。则轻重混淆。未为允当。嗣后每遇热审之期。将一切案件。应行减等宽免之处。务令画一遵照定例。不必复行八折等语。朕思小民之犯杖责者。其罪本轻。而盛暑之中。量减其敲扑之数。乃国家宽恤之仁。八折之例。由来已久。不当以有司之偶然奉行不善。而轻为改易者。著刑部另行妥议具奏。寻议、凡一应杖责之犯。时遇热审。于减等之中。仍照旧八折发落。从之。　　

○赈恤。甘肃平番、兰州、金县、河州、等四州县。被旱灾民。缓徵额赋。　　

○辛酉。上诣皇太后宫问安。　　

○壬戌。谕总理事务王大臣、直属地方。夏秋之间。雨水过多。高阜平原。秋成可望。低洼之处。祇可补种秋麦。收成之期。须待来春。现今粮价日渐昂贵。民食未免艰难。朕心深为轸念。前于天津北仓。截留漕米五十万石。原为备赈之用。若于此时。即将截留之米。酌拨被水州县。减价粜卖。以平时价。待各处秋成之后。粮食流通。再酌量停止。实于民生有益。著派侍卫、部员等前往。会同该督李卫、悉心商酌。应拨米石若干。其如何减价分粜之处。著派出之侍卫、部员。会同该地方官、妥协办理。　　

○总理事务王大臣议覆、署陕西巡抚崔纪奏称、陕省西、同、二府。邠、乾、二州。所属三十余州县。禾苗乏雨。粮价日贵。该处常平仓谷。并道仓兵粮。将来借粜。恐不敷用。惟凤翔府属、一州七县。仓贮尚多。应令由渭河运至省城。以供分厂平粜。再请照雍正十一年例。敕豫省偃师等七州县。将仓谷碾运赴陕。以备冬春借粜之用。又西、同、二府。各州县屯民。今年应纳本色。豫备官兵月粮。恐秋收歉薄。必致输纳维艰。前抚臣史贻直、曾奏准将康熙六十年。雍正十一年。两次所收豫米。借给屯民。完纳兵粮。于秋后还仓。易谷存贮。请照此例遵行。查陕省雨泽愆期。兵民不无乏食之虑。应如所请。将凤翔府属仓谷。动用存公银两。运交咸、长、二县。分厂平粜。并敕河南巡抚尹会一、将偃师等七州县贮谷。碾运陕省。至屯民应完本色。亦应如所请。将分贮咸、长、等州县、从前屯户缴还之豫米。酌量借给。俟明岁秋收。照数还仓。报部查核。得旨。依议速行。　　

○户部议覆内阁学士凌如焕奏言、本年七月内、卢沟桥一带水灾。奉旨特派侍卫等赍银前往。会同地方官查明安顿。该处幸以地近郊畿。不俟地方官奏报。遂得早达宸聪。悉邀拯济。至如直隶各省。凡遇偏灾。例由州县申详。督抚委员确勘。始行疏报。必俟部文到日。然后推恩。恐已经流离之民。难以悬待。请嗣后直省州县。倘有被水、及蝗虫冰雹飓风等灾骤至者。督抚闻报日。即酌拨存公银。委员带往。会同地方官查明。量给安顿。其急需赈济者。亦许地方官、将仓谷量赈报销。均不必俟部文到日。再被灾时。乡里富户。有能出赀安插。不致穷民失所者。地方官查明申报。另加优赏。均应如所请。惟蝗虫。为灾。例应该地方官、扑灭掩盖。非水灾骤至可比。应仍俟奏报。请旨遵行。从之。　　

○又议覆、巡视南漕给事中仓德等奏言、雍正七年。奉谕旨粮船过淮。著派御史二员。前往淮南。专司巡察。至抵通时。亦著派御史二员。前往巡察。查扬州为各省帮船、进口会集之处。现止漕臣委员分管。而无稽察约束之专员。至粮船过淮后。漕臣及巡漕等、向随帮尾查趱。而山东、河南、及江南徐、宿、等处。不过淮之各帮船。首先进发。以及在前已过淮之各帮船。历山东、河南、直隶、三省河道。二千余里。一切难以周知。请嗣后将巡漕四员。一员驻劄淮安。巡察江南江口起。至山东交境止。一员驻劄济宁。巡察山东台庄起。至北直交境止。一员驻劄天津。巡察至山东交境止。一员驻劄通州。巡察至天津止。应如所请。于乾隆三年为始。按驻劄处所。请旨简放。从之。　　

