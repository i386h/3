<!-- { "loadSidebar": true } -->
○又谕、据阿里衮奏、沙喇斯、玛呼斯贼人。向爱什玛山之东南、呼尔塔克山逃去。呼尔塔克山。与罗布诺尔相近等语。因披览地图。呼尔塔克山、罗布诺尔、等处。与鲁克察克相近。未知阿里衮、曾否行文雅尔哈善等。可传谕雅尔哈善、在鲁克察克一带。留心访查。此时阿里衮、若己追及贼人、固善。倘又逃往他处。或向噶斯一路。已调青海蒙古兵丁、豫备堵截。再呼尔塔克山等处。既与鲁克察克相近。去巴里坤。亦当不远。巴里坤大臣等、亦应远设卡座。加意瞭望。如有贼人踪迹。即行搜剿。似此分途防范。贼众自难藏匿。　　

○又谕、据舒赫德等奏称、辟展秋收丰稔。已行文黄廷桂、派绿旗兵四百名。今岁广为垦种等语。所办尚是。但舒赫德己革职、令于军营效力。将军等遣往鲁克察克、办理沙喇斯等贼众。看来非伊所能承办。可传谕雅尔哈善等、就近堵剿。若贼踪甚远。亦无关紧要。即于进剿回部之便。再为搜捕亦可。舒赫德不必在鲁克察克。即遣回军营、效力赎罪。至屯田一事。实为要务。亦传谕雅尔哈善、永贵等矣。雅尔哈善在军营、无应办之事。著速至鲁克察克。与永贵商办一切。若届进剿回部之期。即宜奋勉前往。　　

○乙未。谕军机大臣等、喀尔喀亲王桑寨多尔济等奏称、哲布尊丹巴呼图克图、于去冬圆寂等语。哲布尊丹巴呼图克图、系喀尔喀四部落遵奉之大喇嘛。虽不比前人德寿兼全。久兴黄教。然伊在时、亦能作兴黄教。极力安众。朕用是叠沛恩施。常加优礼。今闻圆寂。深为轸恻。著加给敷教安众喇嘛封诰印信。照旧例颁赐器币鞍马品物。以示优恤。　　

○丙申。谕军机大臣等、阿思哈奏、漕船回空迟缓。不能依限受兑。该道等详请宽限一月。恐愈滋延玩。令上紧兑开。将缘由咨明沿途稽核等语。去岁漕艘。缘运河水大。挽运稍艰。经朕特派大臣。节次严催。始得回空南下。而江西帮船。尚有腊月未能到次者。今岁重运。若再任其迟缓。则回次又逾例限。将来辗转稽延。势难如期交兑。漕务必致有误。著传谕杨锡绂、阿思哈、令其设法兑开。沿途仍不时催趱。务使迅速过淮。即今岁抵通稍缓。而明年自可不逾例限。该督抚其严饬员弁。上紧趱运。毋致稽滞贻误。　　

○又谕、据庄有恭、富勒浑等奏称、邪教案内刘善经一犯。现从配所、遴役押解河南等语。该犯既供称、仍受同教王五钧银两。则可知其人、尚未能洗心改过。其如何互相教诱煽惑之处。必须豫省集犯严究。方得确情。著传谕胡宝瑔、令其提同案犯。严加质讯。务得实在情节。分别定拟。一并解京。　　

○又谕、河东道黄凝道。前任湖南。曾经硕色参奏。及来京引见。朕因其年力尚壮。仍以监司录用。但即其面奏开试矿厂一事。未能确勘情形。殊属草率。看来其人长于口说。于地方诸务。未必能实心办理。著传谕塔永宁、令其留心试看。果能胜任与否。据实奏闻。　　

○又谕曰、纳木扎勒等奏、据车木楚克扎布等呈称。遵旨将访查阿睦尔撒纳信息。传谕察达克。察达克以遣人前往俄罗斯。恐形迹可疑。于事无益。查俄罗斯图喇外。有从前逃走之乌梁海特楞古特。拟带兵以擒拏逃人为名。访取阿逆确信。若可擒拏。即行呈报等语。察达克所见甚是。近因此事、特命官长保前往。著传谕官长保、奖励察达克。即就伊所见。相机办理。阿逆若果在俄罗斯图喇附近。毋论内外。酌量擒拏。若相离甚远。不必轻进。即访取确信。作速奏闻。再伊等往俄罗斯图喇时。官长保自宜同行。如察达克等、有恐内廷侍卫分功之意。即不必前往。　　

○丁酉。上御山高水长幄次。赐外藩蒙古王公等宴。　　

○谕军机大臣等、据巴里坤办事大臣等奏称、甘肃解送军营马一万二千匹。俱陆续妥协解到。今已办理起程等语。黄廷桂办解军营马匹。妥协无误。深属可嘉。黄廷桂及承办马匹官员。俱交部议叙。其解送马匹至巴里坤官兵。著黄廷桂查明。官员交部议叙。兵丁酌量加恩赏给。以示鼓励。　　

○戊戌。上诣长春仙馆、问皇太后安。　　

○还宫。　　

○是日起。上以祈谷于上帝。斋戒三日。　　

○己亥。谕军机大臣等、据桑寨多尔济奏称、尚卓特巴逊都布多尔济等。请将扎木巴勒多尔济、掌管经教。众心悦服等语。著照所请。将堪布诺门汗之印、给与扎木巴勒多尔济掌管。勤宣黄教。约束喇嘛。其尚卓特巴逊都布多尔济、著协办事务。　　

○庚子。上诣南郊斋宫斋宿。　　

○谕军机大臣等、据兆惠等奏称、爱隆阿呈控伊从前擒拏巴雅尔。及夺取奇彻布尸骸等事。俱为富德隐匿。今查擒贼功次。已经奏报。而夺取奇彻布尸骸。伊原报并无此事等语。爱隆阿贪功讦告。甚属器小。理应从重治罪。但伊此次行走。尚为出力。著加恩免其治罪。所有议叙之处。即著停止。　　

○又谕曰、爱隆阿以领队大臣。在军前效力行走。已降旨交部议叙。自无可格外加恩。伊乃贪功告讦。其意以罗布藏多尔济、晋封王爵。伊第邀议叙。心怀不足耳。殊不思罗布藏多尔济、系蒙古台吉。从军出力。固应加恩。即循次晋阶。亦其常分。爱隆阿何可相比。今但停止议叙。免其治罪。已属加恩。前曾降旨。令在雅尔哈善队内行走。此次进兵。伊当知立功自赎。若不奋勉效力。必将伊从重治罪。断不宽宥。并将此晓谕爱隆阿知之。　　

○又谕曰、雅尔哈善奏、于十二月二十日。起程往鲁克察克。前谕雅尔哈善、将兆惠所领索伦兵一千名。带领前进。此时若已到鲁克察克、甚善。若尚未到。现有接取解送马匹之索伦兵丁。雅尔哈善、即可存留带往。一面咨行兆惠。于遣来索伦兵内。合计所留兵数裁扣。亦通融办理之法。并传谕兆惠知之。　　

○又谕、据兆惠奏称、查出私开文报之委署台站笔帖式五十七、请即正法等语。军台文报。关系紧要。五十七以委署笔帖式、竟敢私行窃看。情甚可恶。著将五十七拏解。将前项情节。沿途通行晓示各台站人等。至巴里坤、即行正法。　　

○又谕曰、兆惠等、从前拟定今年正月内、起程进兵。今已届初旬矣。或就马匹解到。即行起程。或待草青。以济马力。俱当奏报。军营奏事。数日不至。朕即为廑念。虽时当新岁。例有行礼筵宴等事。而伊等在外。时切眷怀。岂以朕为令节欢娱。竟忘尔等耶。朕岂如是之主耶。兆惠、富德、皆内廷行走之人。岂不知朕意。伊等理宜用心办理一切诸务。其应行办理者。即行办理。应陈奏者。即行陈奏。乃何以并未奏报。即如巴图尔乌巴什、身死果实。则但余舍楞等。办理更易。至众贼乌合。未知哈萨克锡喇、亦在其内否。或在沙喇伯勒居住。或渐移近地。此等情节。兆惠等亦当遣发哨探。擒拏玛哈沁询问。伊等曾否如此办理。于何时进兵。马力若何。俱作速奏闻。　　

○辛丑。祈谷于上帝。上亲诣行礼。　　

○幸圆明园。　　

○奉皇太后幸同乐园。侍早晚膳。至甲寅皆如之。　　

○御奉三无私殿。赐皇子诸王等宴。　　

○壬寅。上诣安佑宫行礼。　　

○御正大光明殿。赐朝正外藩等宴。召乌珠穆沁亲王朋苏克喇布坦。科尔沁郡王纳旺色布腾。科尔沁郡王齐默特多尔济。科尔沁郡王喇特纳扎木素。翁牛特贝勒朋苏克。土尔扈特贝勒罗布藏达尔扎。喀喇沁贝子瑚图灵阿。敖汉贝子垂济扎勒。喀尔喀汗巴勒达尔。绰罗斯亲王达瓦齐。阿巴噶郡王车凌旺布。敖汉郡王喇什喇布坦。土默特贝勒索诺木巴勒珠尔。喀尔喀贝勒衮布多尔济。厄鲁特贝子三都布。喀喇沁贝子品级公敏珠尔喇布坦。乌喇特公达尔玛哩第等、至御座前。赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十四


大清高宗法天隆运至诚先觉体元立极敷文奋武孝慈神圣纯皇帝实录卷之五百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。正月。癸卯。上御正大光明殿。赐大学士尚书侍郎等宴。以西山积雪联句。　　

○调福州右翼副都统曹瑛为镶红旗汉军副都统。三姓副都统富尔松阿、为福州右翼副都统。成都副都统富僧阿为三姓副都统。镶红旗汉军副都统富椿、为成都副都统。　　

○甲辰。谕军机大臣等桑寨多尔济等、据俄罗斯边界报称、逆贼阿睦尔撒纳、出痘身死。今将身尸、送至恰克图等处。请遣人验看等语。看来逆贼阿睦尔撒纳。罪恶贯盈。身死属实。琳丕勒多尔济、向认识阿睦尔撒纳。今天气尚寒。逆尸尚未腐坏。接到此旨。桑寨多尔济、即遣琳丕勒多尔济、速往恰克图验看。并晓示彼处头目云。尔等念两国和好。将逆贼之尸送来。以彰信义。大皇帝深为嘉悦。已命理藩院、行文尔萨纳特衙门。一面命我取逆贼身尸。解送京师等语。如逆尸己到恰克图。琳丕勒多尔济、即取以来。倘伊等谓逆尸在塞楞格城。亦即前往验看。勿因恰克图是交界。在彼住候。或伊等祇令验看。不肯发遣。务宜严行晓示。仍先期作速奏闻。　　

○乙已。谕、朕于二月初三日御经筵。所有应行典礼。各该衙门敬谨豫备。　　

