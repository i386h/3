<!-- { "loadSidebar": true } -->
○谕军机大臣等、本日高晋等奏到。黄运河湖水势、并上下各工、抢护平稳情形一摺。览奏欣慰。已于摺内批示。并降旨将该督等、及在工员弁、交部议叙。今年黄河汛水、颇为盛涨。兹日渐减退。工巩澜安。可无他患。惟倒漾之势。至今未减。阅所绘图内。黄水已过淮安。地经数十里之遥。总由今岁清水力弱、不能抵御黄流所致。倘任其浸灌日久。沙积淤停。于运道河防。甚有关碍。若必待蓄清涤刷。恐未能克期奏功。所有清黄交汇一带。有应量为浚治者。亦不可不稍尽人力。著传谕高晋等。即速随宜熟筹。上紧妥办。务使清口以外。湖水畅出。淤阻迅除。方为妥协。仍将作何设法浚治情形。一面督办。一面奏闻。寻奏、现在湖水加长。臣复将清口东西坝拆展。霸外沙淤。均已冲刷。里河自惠济闸至淮城一带淤垫。臣督饬厅营。将头坝收窄一丈。以节水势。其疏河器具。惟铁篦子得力，速饬兵夫乘船拖拽。俾积淤松动。日渐深通。报闻　　

○丙辰。谕、今年七月初。近京一带。雨水较多。濒河州县低田。间有被淹之处。节经谕令杨廷璋、悉心查勘。分别赈借。并拨部库银五十万两。交该督贮库备用。而抚恤诸事。米石在所必需。现在漕艘尚有未抵通者。著再加恩、截留漕米五十万石。即于天津之北仓。起卸存贮。听需米州县。就近领运。俾灾黎糊口有资。均沾实惠。其卸米之船。即于彼处饬令回空。亦为迅便。著交仓场侍郎。妥协经理。该部即遵谕行　　

○谕军机大臣等、王进泰覆奏、武员兵丁。办差疎懈。现在严查会参。并自请交部议处一摺。王进泰身任提督。不能督饬弁兵。实力查办。自有应得之咎。但当俟杨廷璋等、查明请参到日。再降谕旨。王进泰此时无庸即行交部。绿营官兵。向来积习不堪。已非一日。但此等每年按例经办之事。何至任意懒散。一至于此。以王进泰。有古北口应办差务。即杨廷璋奉到传谕、不能亲赴差所。应派能干将领。在途督办。以专责成。乃既不派员董率稽查。一任因循贻误。而该弁兵丁等、遂一切视同膜外。漫不经心。更复成何事体。试问道途雨水泥泞。乃夏秋常有之事。弁兵等食饷当差。何事不当奋勉。今一遇道泞。便已畏首畏尾。安心退诿。设令出兵打仗。其人尚可用乎。不知该督提等、所为职司整顿营伍者安在。著传谕该督等。仍遵前旨、将派出官兵。严行查参处治。以示惩创。王进泰摺。著发还。仍将此明切传谕知之　　

○吏部议覆、大学士管两江总督高晋奏称、前任江西新建县知县边学海。于江苏吴江县民人申鸿九。至新建县地方贸易。时值查拏翦辫匪犯。保正禀报拘审。该县既未审出欠钱争闹实情。又因申鸿九咆哮公堂。杖责递解。迨行至德化县地方。发痧身死。请照溺职例革职。得旨、此案前任知县边学海。并无大过。吏部议以革职。殊属非是。刁民申鸿九。敢于咆哮公堂。实属不法。该县与以满杖。实理所宜然。既非挟私故勘。又非酷虐毙命。无可加罪。今乃以未能审出欠钱争闹细故。遽议褫职。岂为平允。且因责一抗官之刁民。即罢一执法之县令。于无知愚民。亦不足以示惩创。边学海。毋庸革职。著改为罚俸三年。余依议　　

○又议准、直隶总督杨廷璋奏称、滹沱河日就北趋。工程险要。沿河之缺。今昔繁简不同。请将蓟运河通判。改为简缺。正定府粮马河通判。改为专繁要缺。从之　　

○予故太子太傅大学士陈宏谋、祭葬如例。谥文恭　　

○以参革贵州瓮安县属草塘土县丞宋琏子遵仁。袭职　　

○丁巳。上以秋狝木兰。奉皇太后自圆明园启銮　　

○谕曰、崔应阶奉、本年后进各帮粮船。沿途节次稽阻。抵坝较迟。回空食用。不无少有拮据。向例有三升八合余米。应随正米交仓。请暂行缓交。俟下运搭解等语。著照所请。将现已抵坝。及在后各帮船。应交余米。暂行免其交仓。俟下运时数搭解。俾旗丁等饭食有资。以示体恤。该部即遵谕行　　

○谕军机大臣等、据舒赫德奏、投诚之土尔扈特等、当渡河时。伊目睹其穷困情状。实堪悯恻。请饬交陕甘总督。在巴里坤。哈密。采买羊只。并将牧厂孳生牲畜。通融赶解。暂行分给。以资生计。所奏甚是。土尔扈特等、自俄罗斯。率领妻子颠连前来。窘迫已极。若不加意抚恤。令伊等或至饿毙。朕心实有不忍。今巴里坤现有孳生羊只。而哈密。吐鲁番。辟展。俱系出羊之地。从彼处办送额林哈毕尔噶。和博克萨哩。等处。亦为近便。但伊等男女。几及十万。必须专派贤能大臣、亲往妥办。吴达善甫经抵任。应行查办之事甚多。著派文绶、即带干员。前赴哈密等处。于孳生贩卖牲畜。尽数购办。陆续送至厄鲁特游牧之处。均匀分给。文绶仍往来照料。毋致贻误。再哈密伊萨克。现在入觐。伊家必有管理事务之人。吐鲁番素赉璊。现在家中。文绶即将此事明白晓谕。令其帮办羊只。照数给价。谅伊等亦无不踊跃。此项价值。现有运送哈密。巴里坤。安西。银二十万两。著就近动给。并将舒赫德摺寄阅。即著将作何商办。可得羊只若干。作何分起赶送之处奏闻外。并札寄舒赫德知之。寻吴达善文绶奏、查巴里坤、并无孳生羊只。商贩者可以买办。已于附近产羊之区。豫为部署。臣文绶到彼。尽可多得。一有确数。一面奏闻。一面酌委员弁解送。得旨嘉奖　　

○陕西巡抚文绶又奏、奉旨筹备土尔扈特投诚赏项。经臣奏请在甘肃道库。拨银二十万两。解贮安西道库。并乌噜木齐。各五万两。巴里坤十万两。今督臣吴达善札称、巴里坤路径稍僻。应改贮哈密。以省迂绕。报闻　　

○是日、驻跸南石槽行宫　　

○戊午。上诣皇太后行宫问安　　

○署云贵总督彰宝奏、古州、上江、下江、朗洞、四营。向例赴粤采买兵眷米粮。近因黔省之都匀、黎平、独山、等府州。产米颇多。相距亦近。该营员俱赴都匀等处购运。而仍向粤西取结。按粤省米价运脚造报。易滋捏饰。请将此例停止。得旨、如所请行　　

○是日。驻跸密云县行宫　　

○己未。直隶总督杨廷璋奏、北运河漫口之张家王甫、甘露寺、狼儿庄、小蒙村、即张家庄外。又有小马头庄、姚家庄、周家庄、桃花口、亦经漫溢。并续报坍损之枳棘城、丁家庄、霍家嘴、旱沟汛、天齐庙村、等处。惟张家王甫、甘露寺、两处漫口。皆二三十丈。余俱不甚宽。现在分别督饬赔修完固。得旨、知道了。又批、究竟各口皆堵筑完固否。何不奏明　　

○是日、驻跸要亭行宫　　

○庚申。谕、古北口地方。因潮河盛涨。连年被水。情形较重。叠经颁发帑金。善为抚恤。并赏银葺屋。俾有安居。开仓平粜。赏借月粮。使军民足资口食。惟是该处兵粮。祇提标岁支一季本色。余俱用折色关支。既无赢羡流通。而米粮入市。又属稀少。偶遇雨水稍多之年。价值易致昂贵。日用籴买。未免拮据。兹经临询览。虽景象尚觉安恬。而善后经营。宜令益臻饶裕。昨岁曾于口内添建仓廒。贮谷八万石备用。因思积贮既属充盈。而新陈亦当量为出易。若兵食使之宽裕。则余粮兼可赡及闾阎。自为一举两得。著加恩、将古北口驻防八旗兵丁、及城守营提标绿旗兵丁。应云月粮。自本年为始。每年支给两季本色。以示体恤。其如何酌定章程。按数准支。及将来作何源源运贮接济之处。并著该督杨廷璋详晰妥议具奏　　

○又谕、去年潮河暴涨。冲及古北口边墙。致有倾颓。因特发帑金。派和尔精额。会同王进泰。鸠工庀役。重加修筑。以复旧观。本年七月初雨后。河涨复盛。新修之墙。仍然摧塌。兹跸路经临。亲行阅视。见城垣圯处。适当来水之冲。荡击在所不免。原不当与水争地。况自古建立边墙。本为守险控远而设。若我朝德威遐讫。口外耕耒□＜鍐-釒＞相望。久为内地编氓。即蒙古诸番。亦无不隶我臣仆。并非可仅云中外一家。又何藉此重门之御。而必与水争地。请事复修。仍被水冲乎。所有经水冲损之墙。竟无庸复行补筑。止须就其形势。于外层稍加甃葺。因啮址量置炮台。俾存规制而示观瞻。其缺处听水畅流。不致凌击为患。转为经久无弊之策。但此项工程。蒇役未及踰年。何以一遇水冲。即复隤坼。究系施工不能坚实所致。若按保固成例。理应著赔。但念工料繁多。非伊等力所能办。著加恩免其赔还。而承办草率之咎。难以轻贷。和尔精额。王进泰。俱著交部严加议处　　

○谕军机大臣等、据舒赫德奏、土尔扈特投诚人众。御寒无具。请敕办皮袄二三万件分给。所奏甚是。即著文绶一手购办。惟期贯实。毋庸制面。作速解往伊犁。均匀分给。所需价值。亦于拨给银项动用。仍将朕轸念伊等施因之处。著舒赫德遍谕。并寄信吴达善知之　　

○贵州巡抚李湖奏、查动用前抚臣良卿制造兵器。除滇省新兵。按名配给鸟枪、腰刀、帐房、锣、锅、锹、斧、镰、共八千余具。又拨补出师兵丁遗失鸟枪等项。共一万余具。现存鸟枪等项。共一千余具。得旨、另有旨谕。谕军机大臣等、据李湖查覆、制办军机一摺。所开拨补出师兵丁。遗失鸟枪、帐房、锣、锅、等项。为数甚多。殊不可解。征兵随带器械。原不能保其必无遗失。但黔兵之在军营者。为数本属无多。而所失鸟枪腰刀。多至五千有余。帐房锣锅。多至一百五十有余。实出情理之外。其中不无捏报虚销情弊。从前滇省出兵时。各兵遗失器械。该领兵将佐等、岂无呈报档案可稽。著传谕温福、彰宝、将前项遗失器械。是否与黔省所开数目相符。有无弊混之处。详晰查明据实覆奏。李湖摺、著钞寄阅看。并将此传谕李湖知之。寻温福彰宝奏、黔省兵丁遗失器械。本属倍多。查所开数目。并无浮销弊混之处。报闻　　

○是日、驻跸两间房行宫。　　

