<!-- { "loadSidebar": true } -->
○敕谕、向例皇帝登基后。即应选择万年吉地。乾隆元年。朕绍登大宝。本欲于泰陵附近地方。相建万年吉地。因思皇考陵寝在西。朕万年吉地。设又近依皇考。万万年后我子孙亦思近依祖父。俱选吉京西。则与东路孝陵、景陵、日远日疎。不足以展孝思而申爱慕。是以朕万年吉地。即建在东陵界内之圣水峪。若嗣皇帝及孙曾辈、因朕吉地在东择建。则又与泰陵疎隔。亦非似续相继之义。嗣皇帝万年吉地。自应于西陵界内卜择。著各该衙门即遵照此旨。在泰陵附近地方。敬谨选建。至朕孙缵承统绪时。其吉地又当建在东陵界内。我朝景运庞鸿。庆衍瓜瓞。承承继继。各依昭穆次序。迭分东西。一脉相联。不致递推递远。且遵化、易州、两处。山川深邃。灵秀所钟。其中吉地甚多。亦可不必于他处另为选择。有妨小民田产。实为万世良法我子孙惟当恪遵朕旨。溯源笃本。衍庆延禧。亿万斯年。相承勿替。此则我大清无疆之福也。　　

○甲午。太上皇帝御抚辰殿大幄次。赐蒙古王、贝勒、贝子、公、额驸、台吉。及年班外藩各国使臣等宴。并赏赉有差。　　

○丙申。太上皇帝诣慈宁宫、寿康宫行礼。　　

○辛丑。太上皇帝同皇帝御保和殿。筵宴朝正外藩。左翼、科尔沁和硕亲王拉旺、多罗郡王喇什端罗布、索特纳木多布斋、喇什噶勒当、多罗贝勒古穆扎布、辅国公诺观达喇、纳逊巴图、公品级一等台吉琳沁多尔济、一等台吉、敏珠尔多尔济、巴林亲王品级多罗郡王巴图、公品级一等台吉索特纳木多尔济、四等台吉布彦济尔噶勒、喀喇沁亲王品级多罗郡王和硕额驸满珠巴咱尔、辅国公玛哈巴拉、拉扎布、温都尔瑚、公品级固山额驸丹巴多尔济、多罗额驸扎密扬多布丹、喇特纳巴纳拉、固山额驸扎南吉尔第、奈曼多罗郡王拉旺喇布坦、一等台吉巴勒楚克、敖汉多罗郡王和硕额驸德亲、镇国公固山额驸纳木扎勒多尔济、固山额驸扎尔瓦、土默特多罗贝勒理藩院额外侍郎索诺木巴勒珠尔、固山贝子朋素克琳沁、乌珠穆沁、多罗贝勒旺楚克、阿巴哈纳尔多罗贝勒玛哈巴拉翁牛特二等台吉巴颜巴图尔、哈斯巴图尔、右翼、喀尔喀和硕亲王固伦额驸拉旺多尔济、多罗贝勒纳木萨赉扎布、玛哈锡里、衮布车琳、固山贝子逊都布多尔济、班珠尔逊都布、镇国公达什格埒克、辅国公索诺木扎布、公品级干珠尔扎布、扎萨克一等台吉楚克苏木扎布、贡楚克、贡格拉什、苏尼特多罗郡王车凌衮布、多罗贝勒恭桑扎勒、浩齐特多罗郡王敏珠尔多尔济、喀什噶尔阿奇木伯克多罗郡王伊斯堪达尔、郡王品级多罗贝勒哈第尔、翁牛特多罗贝勒济克济扎布、青海多罗贝勒德哩巴勒珠尔、辅国公拉特纳锡第、阿巴噶固山贝子巴雅尔锡第、扎萨克一等台吉巴勒丹色楞、乌珠穆沁辅国公玛哈布尔尼雅、鄂尔多斯辅国公丹津多尔济、归化城土默特辅国公索诺木旺扎勒、附入察哈尔绰罗斯三等台吉瑚勒哈齐、四等台吉肯则、尼勒库、达玛琳扎布、又霍罕伯克那尔巴图来使博巴占、锡哩布等二人。朝鲜国正使金穆、副使柳火□冈等八人。暹罗国正使呸雅梭挖粒巡吞握派唠喇突、副使廊窝们荪泥霞握巴突等随文武大臣依次就坐。诸乐并作。太上皇帝同皇帝进酒。召左翼科尔沁和硕亲王拉旺、巴林亲王品级多罗郡王巴图、喀喇沁亲王品级多罗郡王和硕额驸满珠巴咱尔、奈曼多罗郡王拉旺喇布坦、土默特多罗贝勒索诺木巴勒珠尔、右翼、喀尔喀和硕亲王固伦额驸拉旺多尔济、喀什噶尔阿奇木伯克多罗郡王伊斯堪达尔、郡王品级多罗贝勒哈第尔、翁牛特多罗贝勒济克济扎布等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十五


大清高宗法天隆运至诚先觉体元立极敷文奋武孝慈神圣纯皇帝实录卷之一千四百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆二年。丁巳。春。正月。壬寅朔。太上皇帝同皇帝诣奉先殿行礼。　　

○御太和殿受朝。皇帝率诸王、贝勒、贝子、公、文武大臣官员、蒙古王、贝勒、贝子公、额驸、台吉、外藩各国使臣等、行庆贺礼。作乐宣表如仪。　　

○太上皇帝诣大高殿行礼。　　

○同皇帝诣寿皇殿行礼。　　

○御乾清宫。同皇帝赐宗室王等宴。　　

○癸卯。敕谕、前因初彭龄参奏陈淮声名平常。将陈淮解任。令苏凌阿前往会同台布审讯。并著就近兼署江西巡抚。今陈淮既经革职拏问。两江总督事务殷繁。且距江宁甚远。不能兼顾。所有江西巡抚印务。著台布暂行署理。俟简放有人。再行来京供职。苏凌阿于审案完结后。即回总督本任。　　

○甲辰。太上皇帝同皇帝御重华宫。召大学士及内廷翰林等茶宴。以平定苗疆联句。　　

○乙巳。太上皇帝诣雍和宫行礼。　　

○庚戌。太上皇帝诣大高殿行礼。　　

○辛亥。太上皇帝同皇帝御紫光阁。赐蒙古王、贝勒、贝子、公、额驸、台吉、吐鲁番郡王阿奇王伯克伊斯堪达尔等十六人。及霍罕伯克那尔巴图来使博巴占、锡哩布等二人。朝鲜国正使金思穆、副使柳火□冈等二人。暹罗国正使呸雅梭挖粒巡吞握派唠喇突、副使廊窝们荪泥霞握巴突等宴。并赏赉有差。　　

○壬子。太上皇帝同皇帝幸圆明园。　　

○乙卯。太上皇帝同皇帝御奉三无私殿。赐近支宗藩、皇子、皇孙、皇曾孙、皇元孙等宴。　　

○御山高水长。赐王公大臣、蒙古王、贝勒、贝子、公、额驸、台吉、及外藩各国使臣等食。至丁巳皆如之。　　

○丙辰。太上皇帝同皇帝御正大光明殿。赐朝正外藩等宴。左翼。科尔沁和硕亲王拉旺、多罗郡王和硕额驸索特纳木多布斋、多罗郡王喇什端罗布、喇什噶勒当、多罗贝勒古穆扎布、辅国公诺观达喇、纳逊巴图、公品级一等台吉琳沁多尔济。一等台吉敏珠尔多尔济、巴林亲王品级多罗郡王巴图、公品级一等台吉索特纳木多尔济、四等台吉布彦济尔噶勒、奈曼多罗郡王拉旺喇布坦、一等台吉巴勒楚克、敖汉多罗郡王和硕额驸德亲、镇国公固山额驸纳木扎勒多尔济、固山额驸扎勒瓦、土默特多罗贝勒理藩院额外侍郎索诺木巴勒珠尔、固山贝子朋素克琳沁、翁牛特多罗贝勒济克济扎布、二等台吉巴颜巴图尔、哈斯巴图尔、乌珠穆沁多罗贝勒旺楚克、阿巴哈纳尔多罗贝勒玛哈巴拉、喀喇沁辅国公玛哈巴拉、拉扎布、温都尔瑚、公品级固山额驸丹巴多尔济、多罗额驸扎密扬多布丹、喇特纳巴拉、固山额驸扎南吉尔第、右翼。喀尔喀和硕亲王固伦额驸拉旺多尔济、多罗贝勒纳木萨赉扎布、玛哈锡里、衮布车琳、固山贝子逊都布多尔济、班珠尔逊都布、镇国公达什格埒克、辅国公索诺木扎布、公品级干珠尔扎布、扎萨克一等台吉楚克苏木扎布、贡楚克、一等台吉贡格喇什、喀喇沁亲王品级多罗郡王和硕额驸满珠巴咱尔、苏尼特多罗郡王车凌衮布、多罗贝勒恭桑扎勒、浩齐特多罗郡王敏珠尔多尔济、喀什噶尔阿奇木伯克回部多罗郡王伊斯堪达尔、郡王品级多罗贝勒哈第尔、青海多罗贝勒德哩巴勒珠尔、辅国公拉特纳锡第、阿巴噶固山贝子巴雅尔锡第、扎萨克一等台吉巴勒丹色楞、乌珠穆沁辅国公玛哈布尔尼雅、鄂尔多斯辅国公丹津多尔济、归化城土默特辅国公索诺木旺扎勒、附察哈尔旗绰罗斯三等台吉瑚勒哈齐、四等台吉肯则、屁勒库、纳木库、达玛林扎布、又霍罕伯克那尔巴图来使博巴占、锡哩布等、朝鲜国正使金思穆、副使柳火□冈等、暹罗国正使呸雅梭挖粒巡吞握派唠喇突、副使廊窝们荪泥霞握巴突等、随大学士领侍卫内大臣、以次就坐。诸乐并作。太上皇帝同皇帝进酒。召左翼科尔沁和硕亲王拉旺、巴林亲王品级多罗郡王巴图、奈曼多罗郡王拉旺喇布坦、土默特多罗贝勒理藩院额外侍郎索诺木巴勒珠尔、翁牛特多罗贝勒济克济扎布、右翼喀尔喀和硕亲王固伦额驸拉旺多尔济、喀喇沁亲王品级多罗郡王和硕额驸满珠巴咱尔、喀什噶尔阿奇木伯克回部多罗郡王伊斯堪达尔、郡王品级多罗贝勒哈第尔、并各国正副使臣。王御座前。赐酒成礼。　　

○丁巳。太上皇帝同皇帝御正大光明殿。赐大学士尚书等宴。　　

○戊午。敕谕、著皇帝于二月初二日御经筵。所有应行典礼。该衙门照例豫备。　　

○甲子。太上皇帝同皇帝诣恩慕寺、恩佑寺行礼。　　

○敕谕、此案初彭龄参奏陈淮摺内所称、歌词有中缺八千大缺一万五之语。自非无因。随命苏凌阿等查审具奏。昨据奏、审讯陈淮、信用首县徐午、任其倚势骄纵。以致人皆嫌怨。编造歌词。而于婪贿营私等事。并无确据。仅以与首县评论字画。忘分结纳。将陈淮、徐午、均拟发往新疆效力赎罪。经军机大臣会同该部核拟具奏。以陈淮虽讯无别项劣迹。但罔顾大体。殊属卑鄙。仅发新疆。不足蔽辜。应令罚缴巡抚养廉五年示儆。陈淮系弃瑕录用之员。经朕加恩复用至封疆。如果洁己奉公。为属员表率。何至不孚舆论。竟有传播歌谣。致招物议。今虽查讯尚无实在确据。然人言籍籍。岂尽无因。且与受同罪。此时自不肯尽行吐露。朕不为已甚。是以不复深究。且现当办理军务之际。朕宵旰勤劳。亦不暇亲加鞫讯。否则将此案提解来京。再行廷鞫。又何难水落石出耶。各省巡抚所得养廉。本属优厚。今陈淮既有此等卑鄙情事。仅罚缴养廉五年。尚不足示惩。陈淮、除已革职照拟发往新疆效力赎罪外。著照军机大臣等所议罚缴养廉五年之处。再加一倍罚出。令该督抚即行勒令完缴。此朕于惩创之中。仍寓不为己甚之意。余著照拟完结。此后各省督抚。皆当激发天良。勉矢清白。砥砺廉隅。正已率属。无负朕教诫矜全至意。将此通谕知之。　　

○戊辰。敕谕、朕于三月初四吉日。启銮巡幸盘山。所有一切事宜。著各该衙门照例豫备。　　

○己巳。太上皇帝同皇帝还宫。　　

○二月。壬申。太上皇帝同皇帝宫中祀神。　　

