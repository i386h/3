<!-- { "loadSidebar": true } -->
○河东河道总督李奉翰、山东巡抚惠龄奏、东省上年雨水较多。济南武定等属支干各河。多有淤浅。经前抚臣长麟奏准、借帑兴挑。又臣李奉翰奏准、筹洩东昌坡水。由徒骇河归海。今勘得徒骇马颊二河。大概深通。因去年雨多淤浅。估挑土二十四万五千三百二十余方。又赵牛小支沙河三道。宣洩坡水。由徒骇河归海。河形浅狭。共估挑土四十二万八千二百二十余方。又四女寺哨马营支河。宣洩漳卫之水。现在滚坝迄下河身淤浅。应一体挑浚。估挑土六万九千四百八十方零。即于司库春拨余项下借动。遴员督修。定于四月内完竣。其项分年摊徵归款。得旨、著照所请行。该部知道。　　

○又奏、东昌府护城堤工。自乾隆六年修筑后。历久残缺。上年坡水骤长。汕刷益甚。亟宜修筑完固。以资保护。请一体借帑兴工。仍摊徵归款。报闻。　　

○戊子。直隶总督梁肯堂疏报、宣化县垦地一顷四十八亩有奇。　　

○己丑。上自盘山回銮。　　

○谕、据步军统领衙门奏、正蓝旗满洲步军校贵德呈报、贼犯孙英一名。在监病故。经指挥邓谦芳、带领仵作、验系用铁炼自缢身死。而讯据步甲德儿等供称、见孙英斜枕铁炼之上。并无自缢情形。与仵作所验不符。请将一干人证。俱交刑部。另行详验孙英尸身。审明定拟等语。此案情节。步甲等一面之词。固不足据。即指挥所带之仵作等、遗漏伤痕。捏混填报之处。亦所不免。是相验原报。均未可据以为凭。但孙英一犯。不过仅系窃贼。并非劫盗可比。律无死法。何至畏罪自尽。且步甲等供内、孙英口里哼哼。斜枕铁炼之语。迥非自缢情形。或系步甲希图索诈。有意凌虐致毙。否则或系步甲本系知情纵窃。事后分赃。因孙英就获。恐被到案实供。致罹罪谴。有心将该犯致死。冀图灭口。亦未可定。著传谕刑部堂官、委员将该犯尸身另行相验。悉心研鞫。以成信谳。所有步军统领原摺。并著发交阅看。　　

○又谕曰、都察院奏、东城吏目尹明允、办理民人陈玉控告林大拐伊妻子一案。审系诬捏。有都察院经历厅稿房刘姓到坊。为陈玉求情释放。经该吏目斥出。刘姓遽将陈玉拉去吃饭。一去不回。当即饬拏刘姓送交刑部办理。兹将该管厅官交部议处等语。陈玉控告林大、串通车夫拐伊妻子一案。即使审明诬捏。尚无大罪。惟经历厅书吏刘姓。为该犯向坊官求情。及坊官不允所求。辄胆敢私行带去。藐玩已极。不可不从严究办。著交步军统领衙门、顺天府、五城、一体缉拏。务将书吏刘姓缉获。交刑部严审。有无贿嘱情弊。从重定拟具奏。该管厅官。平日不能约束。并著交部议处。　　

○是日。驻跸大新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十四



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。三月。庚寅。上驻跸三家店行宫。　　

○辛卯。上回圆明园。　　

○是日。月食。　　

○刑部议覆、河南巡抚穆和蔺题陈张氏罪名一疏。得旨、陈张氏与王杰通奸。致伊父张起羞忿自尽。该抚因系已嫁之女。问拟绞候。刑部亦照拟核覆。固属照例办理。但张起之死。由于伊女陈张氏与人通奸所致。与子孙因奸、因盗、致祖父母、父母、忧忿自尽者。情罪相同。自应一律问拟绞决。夫服制以已嫁未嫁分轻重尚可。若一关父母之生死。则不可如寻常罪犯。照出嫁降服之例。稍从轻减也。且明刑所以弼教。父母天伦。不得因己未出嫁。遂有区别。设使已嫁之女。致死父母。岂可免其凌迟。概从宽典耶。嗣后妇女与人通奸。致父母羞忿自尽者。无论已嫁在室之女。俱著问拟绞立决。交刑部纂入例册。所有陈张氏一犯。即著照此办理。余依议。　　

○豁除湖北黄州卫、坍没屯地一顷六十六亩有奇、额赋。　　

○壬辰。上诣安佑宫行礼。　　

○谕、据伍拉纳奏、续获浙江哨船案内夥盗高造等四名。又闽省各案盗首林启、并夥盗陈秋等二十八名。又叠次夥劫消赃之蔡溜一名。俱即处斩枭示。又知情买赃、及诱逼鸡奸之纪笑等六名。分别充军杖徒一摺。已批交该部议奏矣。伍拉纳督率员弁。严拏洋面盗匪。前据奏报、陆续拏获洋盗。共有一百一十余名之多。业经降旨、将伍拉纳交部议叙。兹复续获浙闽各案盗犯高造等三十余名。审明办理。该督上紧饬缉。连次拏获多犯。甚属奋勉。又另摺奏、拏获台湾脱逃征兵陈杰勇、即行正法。具见留心缉捕。不使要犯稽诛。所办亦属认真。伍拉纳、著再交部议叙。并赏大荷包一对。小荷包二对。用昭奖励。署臬司王庆长。前因缉获盗犯多名。曾赏给按察使衔。并著加恩、一并交部议叙。　　

○谕军机大臣曰、孙士毅等奏、审拟马玉等贩卖私盐一摺。已批交该部议奏矣。此案该犯等所卖私盐。多从临兴场灶户贩买。全德、鹿荃、系专管盐务之员。各场大使。皆其所辖。乃并不认真整顿。实力查察。致灶户等、敢于私行售卖。实难辞咎。今孙士毅等摺内。祇请将场员、及失察私贩绕道潜行之都司、把总、一并革职。而于全德、鹿荃、并未提及。岂官场出售私盐。专管之盐政运司。转得置身事外耶。著传谕孙士毅等、因何不将全德、鹿荃、奏请议处缘由。即行据实覆奏。　　

○又谕、据保宁等奏、汗山察罕乌苏以内游牧之俄罗斯属之乌梁海等。毋庸逐办等语。所办甚妥。但保宁等意欲出派晓事扎萨克二员。部院章京一员。晓示伊等。将此地方赏给居住。不必纳贡之处。则可不必。此际如将此地赏给伊等。又不令纳贡之处晓示。反似因萨迈林讹言。安慰伊等矣。著传谕恒瑞、伍弥乌逊、本年仍作为不知。照从前每年稽察之例。仍派扎萨克一员。依历年查到地方。前往一次。大概稽察。此所遣之扎萨克等。亦毋庸必见乌梁海等。尤不可露赏给居住不令纳贡之意。俟明年应办之时。再另请旨酌办。将此并寄保宁知之。　　

○又谕、据保宁等奏、至科布多、将萨迈林造言之事。明白晓示杜尔伯特汗玛克苏尔扎布。伊等光景。甚属安静。略无惊惧。乌里雅苏台、科布多、所属边卡。暂且无庸添兵。惟暗中防范等语。永保亦将土尔扈特情形奏到。萨迈林所言。虽必无之事。但土尔扈特等、不时往来。科布多所属土尔扈特、杜尔伯特等。不无见闻。若不明白晓示。反似隐匿。令伊等怀疑。保宁等所办尚是。今乌里雅苏台科布多所属边卡。无故添兵。反似多事。著不必派往。恒瑞、伍弥乌逊等、既称访得实信。再行酌办。即如所奏办理。但色楞欲见保宁。而至今未到。色楞素性狡诈。保宁此去。伊未知的确。恐不无观望。此皆由特成额从前办理张皇所致。著传谕保宁、至和博克萨哩、见车凌乌巴什晓谕后。即将现在情形。及所得信息。迅速奏闻。保宁、至塔尔巴哈台见永保时。即筹议如何抚绥。如何防范。留心办理。现在俄罗斯乞通贸易。但既有萨迈林造言之事。未便准行。将此一并钞寄与保宁、永保、知之。　　

○旌表守正被戕河南内黄县民田存敬妻宋氏。　　

○癸巳。谕曰、谭尚忠奏、筹画收买小钱章程一摺。内称、各属收缴小钱。与其运省改铸。多糜脚费。莫如于适中处所。就近销毁。改铸大钱。较为便捷等语。上年孙士毅奏、川省地方。尚有搀和小钱之弊。请定价收买销毁。节经降旨、通谕各督抚。一体收买查禁。乃奉行未久江苏、江西、二省。仍有收藏小钱之事。经长麟等严拏惩治。可见小民趋利若骛。地方官又不认真查办。或且局钱不能如式。以致奸民影射。积习难除。是收买小钱之例。不特有名无实。更恐弊益滋弊。盖奸民私铸小钱。恃有官为收买之例。纷纷赴局呈缴。易换大钱。即将所易之大钱。私行销毁。复铸小钱。辗转更换。希图获利。则官为收买。不啻导奸民以私销私铸之弊矣。且官局不肖书吏。或即将收买小钱。复行转售。弊中生弊。而小钱终无收缴净尽之日。于钱法大有关系。若不正本清源。即定例綦严。亦复何益。试思小民等私用小钱。已干法禁。今既宥其应得之罪。祗令将小钱呈缴。原属格外加恩。又何必将大钱给换。致滋弊窦乎。嗣后著督抚转饬地方官、出示晓谕。再行酌量勒限。令将民间所有小钱。就近赴官呈缴。免其治罪。不必给换大钱。若此次告诫之后。仍复私自收藏。搀杂使用。一经查出。即行按律惩处。并将钱文入官。决不再为宥贷。如地方官奉行不实。或官局偷漏舞弊。惟该督抚及管理钱局之员是问。此弊各省皆所不免。而云南为尤甚。富纲回任。更当与谭尚忠上紧严查。实心整顿。以清弊源。毋得日久懈弛。仅以查无私铸一奏塞责。自干咎戾。将此通谕各省督抚知之。　　

○又谕曰、梁肯堂奏、据涿州知州宋鋆禀称、有河南淮宁县发遣盗犯孙二、王成、张毛儿、三名。于二月二十九日押解到州。派役李文忠、王沛等。会同营兵转解前进。行至窦店地方。孙二假称腹痛赴坑。乘间逃逸。该役等前往追赶。王成、张毛儿、又先后免脱。现在王沛追赶未回。李文忠畏罪自缢。请将该知州宋鋆革职拏问等语。孙二等均系免死减等盗犯。沿途自应小心管解。毋致疎虞。乃于该犯等递解到境。竟至全行脱逃。实非寻常疎玩可比。宋鋆著即革职拏问。交该督提同兵役人等。一并严审定拟具奏。其在逃各犯。并著饬属迅速缉拏务获。至此等重犯过境时。该督及臬司、理应严饬文武员弁。慎派兵役。留心护解。今该知州如此玩忽。致要犯脱逃三名之多。则其平日之不能整饬官方。已可概见。梁肯堂、阿精阿、及其余该管各上司。均交部严加议处。　　

