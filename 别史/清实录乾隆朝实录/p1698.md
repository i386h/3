<!-- { "loadSidebar": true } -->
○又谕曰、通政使志信以陕西缓决绞犯任子玉。因宋国选。图奸伊母。愤殴致死。情属可悯。与九卿等两议。请改入可矜。区别减等发落。殊属非是。此案任子玉之叔任全。欠有宋国选布账。宋国选酒后扣门。任全虑其索欠不纳。旋复潜开庄门。唤伊堂兄任策。劝解。维时任子玉现在炕烤火。宋国选进屋后。即欲起意图奸。亦岂有当伊子在前。面逞强暴之理。况正值争扭。而任全即唤众回家。肆行攒殴。在场皆任姓之人。其所称解钮裂衣各情节。亦未可尽信。安知非任子玉等、同谋殴毙后。托之宋国选图奸徐氏。以为脱罪之地。从前刑部以谳案不甚明晰。曾经驳诘。假使究有谋杀确情。尚应以情实问拟。今九卿以原案有拒奸情词。拟入缓决。已属平允。而志信不明事理。哓哓争执。意欲改为可矜。殊失审情定谳之道。志信、著传旨申饬。任子玉、仍依前议。监候缓决　　

○又谕曰、达色之父生辰。盐商王得宜父子。俱往馈祝一事。今据舒赫德、查究属实。奏请行文询问。令其咨覆。达色身为盐政。乃听商人生私家称祝。即难辞咎。不必行文询问。著将达色解任。交与舒赫德查讯。其巡视长芦盐政事务。著高诚去。如恩赏给员外郎衔。　　

大清高宗法天隆运至诚先觉体元立极敷文奋武慈神圣纯皇帝实录卷之六百九十四


大清高宗法天隆运至诚先觉体元立极敷文奋武孝慈神圣纯皇帝实录卷之六百九十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。九月。庚午。遣官祭历代帝王庙　　

○遣官祭都城隍之神　　

○上奉皇太后自避暑山庄回銮　　

○诣皇太后行宫问安　　

○军机大臣等议准、宁夏将军达色等奏称、宁夏兵丁。因西路出师。著有劳绩者、八十四名。奉旨由另记档案。作为另户。嗣后升转挑选、及婚丧恩赏。均请照八旗之例。一体办理。从之　　

○是日、驻跸喀喇河屯行宫　　

○辛未。兵部以武会试中额请。得旨、这考试汉军取中二名。直隶、取中十名。陕西、取中六名。广东、取中四名。河南、取中三名。山东、取中五名。江南、取中三名。山西、取中四名。湖北、取中二名。湖南、取中一名。四川、取中一名。广西、取中一名。福建、取中二名。浙江、取中二名。江西、取中二名。云南、取中一名。贵州、取中一名　　

○前署广东巡抚明山疏报、乾隆二十七年分。潮州、肇庆、廉州、三府属。垦复额内迁移税。十四顷四十三亩有奇。广州、潮州、肇庆、三府属。垦额外水田税。五十一顷五十三亩有奇。广州府属。垦额外沙坦税。五十一顷九十七亩有奇。惠来、新会、恩平、垦熟税。一顷六十八亩有奇。香山、新宁、清远、潮阳、惠来、普宁、高要、垦熟税。二十二顷一十三亩有奇　　

○是日、驻跸常山峪行宫　　

○壬申。上御行殿。勾到秋审官犯。及服制。并云南。贵州。四川。情实罪犯。停决官犯二人。服制斩犯十七人。贵州斩犯八人。余七十一人。予勾　　

○是日。驻跸两间房行宫　　

○癸丑。上诣皇太后行宫问安　　

○吏部议准、原任甘肃布政使吴绍诗奏称、临洮道。管理通省驿传事务。请改为甘肃驿传道。兼巡兰州府字样。洮岷道。管辖巩昌府。暨直隶秦、阶、二州。请改为分巡巩秦阶道字样。铸给关防。从之　　

○又议覆、河南布政使佛德奏称、直省将军、督、抚、提、镇、等官。均有颁发坐名敕各一道、司、道、副、参、均有颁发传敕各一道。请换写赏定清字官衔颁发等语。查坐传各敕。俱系清汉兼书。司道副参等官传敕。阅年久远。皆系从前清字官衔。今新改清字。理应更换。其将军督抚提镇。坐名敕书。皆于补授后。随时移送内阁撰给。内有未经书写新改清字官衔。自应一律换给。仍通行各省将军督抚提镇。报部移阁撰给。其原敕缴销。从之　　

○是日、驻跸要亭行宫　　

○甲戌。上御行殿。勾到福建。广东。广西。情实罪犯。停决福建斩犯一人。广东斩犯二人。绞犯二人。余九十八人。予勾　　

○谕、朕昨加恩。将阿思哈补放广东巡抚。阿思哈于广东事件。未曾谙练。明山深悉彼处事体。计阿思哈由伊犁至西安时。明山亦必到任。著传谕明山。将广东情形。与一切应办事宜。详告阿思哈。并谕阿思哈知之　　

○谕军机大臣等、今岁直属。间有蝗蝻生发。随经扑捕净尽。但飞蝗停落处。其种未免遗留。现在石槽附近一带。因天气尚暖。即有萌生之处。此时禾稼久登。霜降已届。固无能为累。其别处。倘有伏而不发者。与其刨挖于春融。何似豫为翻耩。使一经风雪。不翦自除之为愈乎。著传谕该督方观承。凡今年曾有蝗蝻地方。实力饬属速行督办。其苇地遗孽。可以乘冬烧燎之处。并遵前降谕旨。悉心设法除治。毋致因循。稍贻农田之害　　

○是日。驻跸密云县行宫　　

○乙亥。谕曰、舍图肯。倭升额。永宁等、陈奏事件。止缮汉摺。舍图肯等、俱系满洲。一切陈奏事件。缮写清字。方属合宜。如所奏之事太繁。清字不能尽意。必须汉字者。亦应兼缮清文。岂可止缮汉字耶。舍图肯等、竟染汉人习气。有失满洲旧风。著饬行　　

○是日、驻跸南石槽行宫　　

○丙子。上回銮。奉皇太后居畅春园。问皇太后安　　

○幸圆明园　　

○丁丑。上诣畅春园。问皇太后安　　

○谕曰、庄亲王、现在患病调理。其所管事务。自应派人署理。宗人府事务。著諴亲王署理。左翼宗学。查奏近派宗室命名指婚。奏派穿孝事务。著和亲王署理。六阿哥。从前曾学算法。且现在移住外府。著派六阿哥。与秦蕙田。管理算学事务。中正殿事务。著色布腾巴勒珠尔署理。武英殿事务。著福隆安署理。经咒馆事务。著扎拉丰阿署理。四译馆事务。著永贵、五吉、署理。内务府当铺。及滋生银两事务。著英廉署理。宝谛寺事务。著四格署理。僧录司事务。著舒赫德署理。解马花马箭事务。著倭赫署理。庄亲王不必解任。遇有应商酌事件。仍与王商酌办理　　

○又谕、据海明等奏、员外郎夔舒、到阿克苏。五年以来。凡承办事件。俱能尽心妥协办理。并无过犯。与从前阿桂所奏、照苗疆等处。调补官员。即行升用之例相符。著照所请。俟夔舒到京后。该部带领引见　　

○又谕曰、鄂宁、著施恩署理正红旗汉军副都统　　

○戊寅。谕曰、旌额理、现在乌噜木齐办事。观保、著以吏部侍郎。管理兵部侍郎事务。其吏部侍郎事务。著阿敏尔图署理　　

○又谕、昨据桑寨多尔济等奏称。从前俄罗斯贼匪窜入。将喀尔喀衮达罗拉噶驻卡官兵。戕害劫掳。旋又持械进索伦游牧。在塔尔巴哈台地方偷窃。而俄罗斯反饰词抵赖等语。朕以此等事。该边境大臣。何以并未具奏。其曾否报部之处。令其查明具奏。今据国多欢奏称、俄罗斯贼匪布勒绷额之事。前任驻劄呼伦贝尔副都统职衔玛尔拜。总管巴图。彼时并未具报将军衙门。而伊等现俱。病故。今据瑚尔起查明。前事尚未完结等语。殊属不成事体。当时若将此呈报该部。及将军衙门具奏。相机办理。行文萨纳特衙门。一切均可早结。而俄罗斯亦不至藉端抵赖。乃伊等并不具奏。又不呈报将军。专擅办理。甚属非是。理应查明治罪。但念年分已久。原办之玛尔拜等、俱已病故。著免其深究。并著传谕国多欢。嗣后俄罗斯人等、再有此等事。应奏者。即行具奏。应随时办结者。即按其情形。办理具奏。其应行报部者。即行呈报存案。仍晓谕边境副都统官员等、如遇此等事。必须呈报将军裁夺。不得仍前肆意专擅　　

○吏部议奏、户部侍郎安泰奏称、商人吕秉。承领工部照票。砍伐木植一案。其承办之工部堂司各员。交臣部查议一摺。得旨、吏部察议商人围地伐木案内。画行疏忽之原任工部侍郎张廷瑑。德龄。均应于补官日罚俸三个月。内阁亦即照议票签入本。此皆拘牵故套。不知揆度事理之甚者。张廷瑑、德龄、早以年耄退休。家居日久。试问伊等再出补官。当在何时。其为胶柱刻舟。非寻常墨守成例可比。况二人原任内。并有纪录数次。即予按数抵销。有何不可。乃部臣漫无区分。阁臣亦不检点。设谓自来沿用故套如此。则依样葫芦。不过一胥钞之吏。为之有余。又安用此尚书。侍郎。及大学士等为耶。此本。若非经朕指出。则照签批发。见者必将谓按例日行奏牍。朕竟全未寓目矣。又同日、阅刑部秋谳本。将朝鲜罪犯。合入河南招册。参错不伦。其意必以此案原属河南司专派承办。是以一并汇入。不复计其于观览有碍。此亦拘牵过甚之一端。已令该部另册进呈。嗣后遇有此种案件。不得仍前混列。其张廷瑑、德龄、罚俸之处。即将纪录抵销。余依议。并将此通谕各该衙门知之　　

○户部议准、漕运总督杨锡绂奏称、查定例各卫所。有豫佥殷丁之条。第今昔情形不同。现在各省卫帮。殷富者子孙长运。无需佥换。其贫乏之帮。又无从有数十名殷富闲丁。可以与选。且豫行注册之下。或一二年后。转为贫乏。仍不便据册定佥。徒令各卫闲丁。仆仆点验。更恐滋吏胥抑勒稽迟。温报取利等弊。应请停止。临期应行佥换。慎选领运。从之　　

○己卯。上诣畅春园、问皇太后安　　

○诣大高殿、寿皇殿、行礼　　

○还宫　　

