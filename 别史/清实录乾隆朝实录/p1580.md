<!-- { "loadSidebar": true } -->
○谕军机大臣等、据吴达善审拟豫省收受芦盐公费一案。摺内尚有未能详尽之处。如宋邦绥前在署盐道任内。如实不知此项陋规。并未收取。则该抚将伊列入失察人员。是为过刻。伊非各道之上司也。若彼时曾经染指。是虽任事日浅。其罪即与邓锡礼。朱若东等、不过少为区别可耳。安得随图勒炳阿。胡宝瑔等之末。一例开参失察乎。又张任莘既为此案罪首。其贪黩科派。亦应俟到案确讯。方可定案。乃单内既未录供。摺内又未定罪。而取信于他人一面之词。又何以得全案前后确情耶。再苏寿宁。因闻护道禀出。始将所得公费退还。其事已经败露。更不待言。此与知人欲告而首之例。相去何啻霄壤。该抚既准不枉法赃论罪。又何必曲为牵引。多此一番斡旋。昨因此案无端科派。事不近情。恐前此河东办运时。或原有相沿陋规。亦未可定。已传谕该抚令其详悉查明。有无此等情节。分别情罪。秉公办理。想吴达善具奏时。尚未奉到。朕于办理此等案件。从无成见。惟期毋枉毋纵。务得实情。一归平允。著传谕吴达善、将此一并详悉研究。如仅系相沿陋规。则河东长芦。不过异名同实。尚可稍从末减。若竟系伊等凭空科派。有意侵牟。自当俟各犯到案。质讯明确。按律重治其罪。以示炯戒。吴达善固不可因原参已重。意在稍存回护。更不可以业经升任。视同五日京兆。急图草率完案。以释怨解纷。则非大臣所为。大不是矣。亦岂朕所望于该抚者。此摺案犯供看不全。未成信谳。难以交部。仍著发回。并详谕该抚知之。寻奏、查务省盐商。旧有规礼。雍正四年。经田文镜奏请归公。至乾隆五年。前抚臣雅尔图、复查出未尽陋规。概行归公。现在各商照旧致送。至乾隆二十年。因河东缺盐。奏准于长芦存盐内、通融拨借。晋商赴天津运盐。从未致送规礼。嗣因天津买运维艰。就近在卫厂芦商余盐内借运。卫辉通判张任莘。索取芦商公费银。每包一钱一分。张任莘又向芦商等、议给盐道、卫辉府、汲县、各衙门。每包二钱。此并非旧有之陋规。实因改食芦盐新派。得旨、览。又奏、前因宋邦绥曾署盐道事。是以列入失察内。现查伊并未染指。定案时毋庸开参。又批。如此则汝因升任。而诸凡草率之处。更不问而益明矣　　

○又谕、前据方观承奏、乾隆二十四年。永清县应徵香灯地租银两。因永定河漫水被淹。题请蠲免。所有应行拨补之项。即于司库耗羡银内解交等语。此项租银。虽属每岁备给香灯之用。但所用有赢有缺。俱可听内务府自为存贮支拨。何必泥于定额。遇有蠲项。复就司库动拨。嗣后该地方官。但将徵取租银实数。尽收尽解。知会内务府查收。不必沿习陋套。辗转拨解符额。以省案牍　　

○以詹事宗室良诚。为通政使　　

○以兵科给事中实麟。为光禄寺卿　　

○丙寅。谕、此次平定准噶尔回部官兵。均各奋勉。今大功告蒇。理宜加恩给与世职。将军等、朕已加特恩。其格外奋勉。曾得功牌大臣官兵内。未经赏给官职者。应如何给予之处。著军机大臣等、会同该部。察核办理具奏　　

○丁卯。谕军机大臣等、据刘墉奏、沛县监生阎大镛。抗粮拒差。诬官逃走。旋经拏获未结一案。因其情形异常桀骜。随查出该犯诗稿二纸。并伊祖阎尔梅。伊伯阎圻。稿本。及阎尔梅犯罪时文移一本。粘签进呈。并查该犯家内。无伊诗稿存留。揆其情理。必系悖逆之词。曾经销毁等语。阎大镛以监生抗粮拒差。情属可恶。治以应得罪名。已无可宽贷。至查出稿本各条。以朕观之。不过愚贱无知。尚无悖逆之语。若牵引伊祖伯等诗文。遽以悖逆定谳。而先置本案为轻罪。又不切究其烧毁灭迹之由。是既不足以服本犯之心。而议者或转疑为刻核。非朕用法平允。务得实情之意。且销毁之语。亦属揣度之词。该犯平日。果系居心悖谬。形之笔墨。即使本人豫事销毁。而天理不容。断不令其毫无踪影。脱然漏网之理。非有一二销灭不尽。即有留遗他处。使之旁出败露者。此正案中吃紧关键。该督抚果肯实心详悉研鞫。自无不明之理。若实有悖逆本朝形迹。即应严处。以肃刑章而惩匪类。著将原摺钞录。并粘签稿本。交与高晋、陈宏谋。令其确切严讯。并悉心躧访。及该犯悖谬诗文。有无留遗在外之处。秉公推勘。按律定拟具奏。寻高晋奏、据藩臬两司讯报。阎大镛曾刻有俣俣集诗文。内有沛县志记一篇。因该犯之母。少寡守志。未经列入节孝。文内讥剌不公。为人呈首。经修志之原任知县李棠。拘讯。将书板追缴。及已印诗集。一并追毁。并无别项悖谬诗文等语。但揆之情理。殊难凭信。现饬司道府县。再行确切严讯。务得实情。得旨、是。陈宏谋奏、查该犯所刻之俣俣集。业经销毁。其中恐有悖逆之处。必须追取原书。方可凭信。现饬府县搜查躧访。务将该犯前刻。及续作诗文。尽行追出。以凭察验。得旨、览。汝不为此足矣。汝肯从严办理此等人乎　　

○又谕曰、阿桂奏称、搜捕玛哈沁之参将苏尼勒图、侍卫乌鲁木等、至巴柴河之素噜图伯勒齐尔、拏获玛哈沁博卓垒等十三人。据供、在阿勒坦特布什。随头目色布腾居住。查色布腾若果系戕害德舒之贼。甚关紧要。即令伊柱。领兵一百三十名。前往搜捕。至博卓垒并未拒捕。且系乌鲁木旧属。请免其正法酌量归并安插等语。阿桂闻色布腾藏匿处所。即派兵往捕。所办甚是。乌鲁木亦属奋勉。著加恩授为头等侍卫。仍传谕阿桂、若能擒获色布腾。即严拏解京。博卓垒等、俱照例安插　　

○参赞大臣舒赫德奏、臣等风闻布拉呢敦。逃入巴达克山时。曾将幼子三人携往。今据素勒坦和卓赎回之叶尔羌回人台里布和卓、密告臣额敏和卓云。布拉呢敦三子。一名和卓阿什木。一名阿布都哈里克。一名和卓巴哈敦。现在巴达克山居住。所有照管养育之人。俱甚穷苦。且虑伤害。臣等详议。若向素勒坦沙索取。恐伊藉端居奇。正在筹议间。适奉到养育萨木萨克之恩旨。臣额敏和卓。即密传台里布和卓。询得实情。随饬亲信属人什丕。同叶尔羌伯德尔格回人数名前往。因贸易之便。通知养育布拉呢敦三子之回人等。宣示圣恩。令其带领来投。再经过霍罕部落之要隘。亦行文该处阿哈拉克齐密尔莽苏尔。令其照管前来。一切俱以臣额敏和卓之意为词。其台里布和卓等、俱酌加奖许。令其相机办理。报闻　　

○赠故户部尚书李元亮太子太保衔。并入祀贤良祠　　

○是月。江南河道总督高晋。江苏巡抚陈宏谋奏、扬州府属之高、宝、兴、泰、等州县。下河地方。积年被淹。缘天妃闸迤南之丁溪、小海、迤北之上冈、北草堰陈家冲等五闸。数年以来。漫成平陆。竟闭而不用。查各闸之下游。有王家港。水深丈余。宽十四五丈。又有射阳湖。宽深更甚。若将丁溪。小海。二闸河疏浚。另开一引河。灌入王家港归海。再将上冈。草堰。陈家冲。三闸河疏浚。亦开一引河。汇入射阳湖归海。以防倒灌。得旨、甚应行之事。妥协办理可也　　

○甘肃巡抚明德议奏、阿拉善郡王罗布藏多尔济。前于边外之占茂山。建立喇嘛庙宇。查该处虽在民界之内。业蒙赏赐庙名。未便复令拆移。请嗣后不许添建。并令地方官分定界址。埋石立界。庙界以内。禁止民人砍伐树木。界外不许喇嘛越界砍伐。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十七


大清高宗法天隆运至诚先觉体元立极敷文奋武孝慈神圣纯皇帝实录卷之六百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。六月。戊辰朔。吏部议准、陕甘总督杨应琚疏称、裁汰赤金卫守备衙署。请改为新设玉门县衙署。卫千总衙署。改为典史衙署。靖逆卫千总衙署。作为训导衙署。从之　　

○己巳。上诣畅春园、问皇太后安　　

○谕、昨阅陈宏谋。将荆溪县知县纪澄中。违例题请实授一本。吏部祇将该县议驳。不准实授。而于率行题请之该抚。并不奏请议处。因令检查成例。而该部仅引违例题请升调之案。枝梧覆奏。朕以升调实授。情形迥不相同。忆前此曾经降旨。随谕再行详查。始将原旨录奏。复以原旨内。似专为年限未满者言。而于现有参处之员。竟未画一办理。此非特胶柱鼓瑟之见。直司员等故为强生分别。而该堂官竟为所朦混而不知耳。直省以不合例之员。题请升调者。原为要地需人起见。若署事之员。现属在任。其人复何所需。既有参处。自不妨少待。是实授之员。绝非升调者可比。而处分之与年限未满。其为不合例则均。此理宜人人共晓。乃该部奉旨以后。含糊办理十数年。直待朕忆及原降谕旨。始行查出。其一例两办。或出自拘泥。情尚可宽。至逡巡不即查奏。既经指出。又支离迁就其说。则不谓之有心回护而何。朕日理万几。且成命久颁。而必欲于此等事件。待朕一一条分缕析。豫防过计。有是理乎。著将奉旨后。所有率覆各案。及首先专办各司员。查明分别严加议处。其历任未经察出之堂官。亦著一并议处　　

○谕军机大臣等、据鄂弼奏、河东召募新商。本人现俱出外。因该盐政差押家属赴运。以致殷户等辄生畏避等语。该省盐法。现在定议增价展限。自可渐次通融调剂。所有新募各商。原非堕销欠课之人。该盐政祇须剀切晓谕。俾知赴公趋事足矣。况商人之责。惟在出名认办。若领运行销等事。亦不能不用商夥。萨哈岱竟将伊等的属差押。诚属孟浪。无可置喙。但既有此情节。鄂弼不妨据理喻止。止而不从。亦不妨据实参奏。至于办理盐务。若地方官与盐政。各存畛域。在盐政既恐无从措手。及盐法不能尽善。而抚臣又能不先任其咎乎。试思朕之任鄂弼。与任萨哈岱。孰重孰轻。今该商等、甫当应募观望之时。正当各秉虚公从长计议。若盐政有任情过当之处。朕固不能为萨哈岱宽。倘巡抚意见未化。致萨哈岱办运贻误朕又能为鄂弼解乎。著传谕鄂弼。令其彼此实心筹画。会商妥办。不得稍存成见。致妨公事。并令萨哈岱知之　　

