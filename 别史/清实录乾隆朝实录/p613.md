<!-- { "loadSidebar": true } -->
○户部议覆、四川巡抚纪山续奏、筹办进剿瞻对贼番事宜。一、西安督标副将张元佐。前奉调带兵出口。在途患病。今病痊仍饬赴营。添拨千把外委各一员。应加所议。给口粮行装银、并驮马鞍屉如例。一、进剿瞻对北路官兵。现在攻克阿斯羊角等寨。清理户口。又进攻灵达。恐领兵之员不敷。复委永宁协副将王曜祖、前往北路。协同松潘镇办理军需。其兵役行装等项。应如所议。照例支给。一、派管土兵二员。一系原任漳腊营都司张怀远。一系原任陕西黑城营游击纪勇。各暂予守备职衔。其官役行装等项。势所必需。又里、巴、二塘、土司、及西藏地方、各带土兵协剿。应给口粮盐菜。均应如所议。各如例动支。一、官兵攻剿灵达。逼临大江。必须密防后路。今添调孔撒麻书土兵四百。随师进剿。应如所议。照放哨土兵之例。于抵营进征之日。支给茶面羊折。一、德尔格土司、愿于奉派土兵一千外。添兵五百。随营调遣。祗求给予坐粮、及军营口粮盐菜。又驻劄东俄洛提标兵一千。除调征中南北三路外。留营兵不敷分布。于阜和营、泰宁协、各调马二步八兵一百。均应如所议。口粮盐菜。各如例支给。一、陕甘派赴军营参游守官五员。各于跟役外多带兵丁数名。行抵军营。该兵等告请出征。应如所议。其口粮盐菜。即照征兵例支给。一、此次进剿三路。奖励兵勇。抚恤伤亡。需赏甚多。应如所议。于原拨赏功银三千两外。另添拨银。交提督总统备用。一、奉委建昌道石杰、随营监纪功过。并奖劝土司。赏项势不可少。应如所议。于道库军需银内、动支五百两备用。一炮架车轮火药铅弹等项。需用驮载马骡、及乌拉鞍屉之费。应如所议。于粮务军需银内、尽数支给。一、攻击瞻对。必需地雷大炮。原带火药铅弹不敷。陆续添运甚多。自省至炉。自炉出口。并分送各路军营。所费不赀。应如所议。均照例支给。得旨、依议速行。　　

○以北路军营参赞大臣拉布敦、为正白旗满洲副都统。　　

○戊午。祭大社、大稷。上亲诣行礼。　　

○皇后千秋令节。奉皇太后懿旨。停止行礼筵宴。　　

○己未。上诣皇太后宫问安。　　

○幸瀛台。　　

○谕、协办大学士吏部尚书高斌、差往江南有查勘事件。著给与钦差大臣关防。吏部主事何曰熙、内阁中书胡廷枢、俱著带往办事。给与驿马。其关防即著何曰熙、胡廷枢、赍去。　　

○庚申。通政使雷鋐奏、顷奉谕旨。令大小臣工。各加修省。敬迓天和。凡事有关于民生国计者。据实陈奏。伏读乾隆十年十月内。谕旨戒饬台谏诸臣。处心积虑。总不外名利二途。夫论臣子之分。不惟不可计利。并不可好名。而在朝廷乐闻谠言。则不必疑其计利。并不必疑其好名。果其言为德为民即当采而纳之。昔孔子称舜之大知、曰隐恶扬善。则知当舜之时。进言者不皆有善而无恶。惟舜隐之扬之。所以嘉言罔伏。爰成执两用中之治也。得旨、雷鋐此奏。朕嘉纳之。前谓台谏不外名利是图者。亦谓彼一时有此习耳。今则渐知省改矣。若夫大舜之隐恶扬善。固朕所日勉焉而未逮者也。所奏知道了。该部知道。　　

○大学士公讷亲等议奏、副都统傅清、请将冷宗鼐正法一摺。查冷宗鼐、原系派出率领江卡兵丁。扼据瞻对近要地方堵御之人。曾经该王颇罗鼐、闻伊在军前、酒后任意妄为。恐其误事。令将所属兵丁、交付宰桑纳亲等。回归本处。冷宗鼐并不遵谕交明。竟敢委之而去。应将冷宗鼐、照该王颇罗鼐所请。即行处斩。以为违犯军令者戒。至冷宗鼐所属兵丁。见伊回程。即一同随去。亦属有干法纪。其起意倡行之人。理宜查出惩治。请咨行驻藏副都统傅清、饬交郡王颇罗鼐严查究办。得旨、前经总督庆复奏称冷宗鼐初到军前。尚属效力。今据颇罗鼐奏伊糊涂酒后妄为。恐在军前。于事无济。令伊换回。伊并不遵颇罗鼐所谕。交付纳亲兵丁。即行回程。盖因愚鲁无知。以致获罪。其情尚属可矜。著施恩免其处斩。交颇罗鼐酌加惩处。余依议。　　

○户部议覆、漕运总督顾琮疏称、扬州卫二帮、有应裁汰船二十四只。前经题请留存以抵江、兴、二卫贫疲之船。部臣虑有未便。覆咨确查。今查江兴三七八帮、实在贫疲丁船。应裁二十四只。即请以扬州卫应裁之船抵补。其在次受兑、以及沿途催趱稽查。归江兴三七八帮管辖。佥丁修造事宜。仍归扬州卫办理。并无未便。应如所请。又称扬州卫二帮船只。系拨抵兑运松属之粮。一切费用。与领兑本地漕粮不同。其行月钱粮。请照江兴二卫额编之数。准支四分之三等语。查江兴二卫帮丁。因无屯田帮贴。其行月银米。是以较多。扬卫二帮。原有额徵减存行月。又有屯田济运。应仍令该督、予以本帮原给之数。造册查核。从之。　　

○辛酉。上御太和殿视朝。文武升转各官谢恩。　　

○是日。祭先蚕之神。遣妃恭代皇后行礼。　　

○壬戌。孝昭仁皇后忌辰。遣官祭景陵。　　

○户部议覆、四川巡抚纪山疏称、覆查沙沟紫古哵二铜厂矿内。夹产银星。采炼维艰。与全出金银者不同。已委员试验。详计实亏商本。难以照会典四六之例抽课。请照前议。以二八抽收。用纾商力。应如所请。从之。　　

○又议覆、甘肃巡抚黄廷桂疏称、中卫县旧仓。除通融满贮各粮外。统计无廒存贮之粮、共六万余石。内乾隆九年采买粮二万石。应于通省需建廒座案内、另请估建。尚有无廒收贮粮四万余石。请添建仓廒五十间。应如所议。从之。　　

○癸亥。上诣皇太后宫问安。　　

○吏部议覆、调任云南布政使阿兰泰奏称、八品以下佐杂等官、初选例停赴部。至终养告病丁忧起复。则又令赴部候补。此等微员。贫乏者众。若必届期赴部。资斧既艰。在京又多守候。及至得缺。往往不能如期赴任。且所补总属原缺。亦非升转可比。请嗣后照初选之例。令该督抚咨部。依次代为掣补。至在籍得缺。该督抚验看给凭。有精力衰惫者。仍予休致。应如所奏。其中有由知县以上、降为佐杂者。例得与月选官一同引见。应仍令在部投供验到。其缺与在籍各员通较挨补。俟命下日。各省均以接到部咨为始。其现在到部、与各省未接部咨、而已给文赴部者。仍照旧例办理。从之。　　

○户部议覆、甘肃巡抚黄廷桂疏称、平、庆、宁、各府、承办花马池盐觔。向系商给脚贩图记。令其行销。恐难为据。请嗣后令盐捕通判。按引给发印票等语。查通判给票作引。将来各处行盐。俱可给票。无需部颁引目。于定制有违。应毋庸议。又称宁夏有口外夷盐以及各池土盐。请于平、庆、宁、三府属要地、设四厂抽收夷盐土盐税课、以抵补官课之不足。查设厂收税。于官盐旧制。并未更张。似属可行。惟商办官盐。向系按引完课。积年无缺。今增收夷盐土盐之税。自宜另报充饷。应令该抚、将官课仍照旧办理。其新收之税。尽数造报。另款具题。至徵收之数。即照官盐例。俟试办一年。再定章程。又称渭源县、素不产盐。从未设有盐引。本处系食狄道州民人负贩土盐。向不收税。额银俱官为垫解。今请于贩盐、每斗收银三厘完额。应如所议。又称狄道徵收税银。向系吏目赴熬盐处所收解。除交正课外。尚余钱八九十千不等。其按丁加引银二十六两零。请即于此项赢余内充抵。免里民摊徵。此外赢余。并留为添补该员养廉之处。应如所议。又称武威县食盐、向系拽运永昌、镇番、二县土盐来武。听民购买。商引俱无。每岁武威县、于永、镇、二属。徵收额税。殊多未便。请嗣后令各该地方官。就近徵解。以免隔属差催之扰。应如所议。从之。　　

○管理宗人府事务和硕履亲王允祹等、遵旨议奏、养赡宗室六事。一、向例宗室、年至二十。月给银三两。但子侄中年未及岁者尚多。一分钱粮。不敷养赡。请自十岁以上。月给银二两。至二十。仍给三两。一、每年赏赉。向无分别。不惟素封之家。徒为继富。亦非奖善惩恶之道。请由府确查。现任王公子弟、侍卫章京官员、及家道殷实、并素不安分者。不必赏给。余于生息项内。动支一万两分赏。一、造就宗室。以清语骑射为重。不在仅习汉文。现在左右二翼宗学生、二百二十六人。读书未见成效。清语骑射。尤属生疎。徒多无益。请加考核定为额数。每翼五十名。其不必习学读书者。即令出学。交与族长。专习技艺清语。每翼满教习、仍用三名。汉教习、请定五名。再宗室钱粮。既添有二两。所有宗学生公费。应照向例仍给三两。其续添之一两。不必再给。一、闲散宗室喜丧等事。请一体赏给银两。一、宗室官员。照八旗例。借与资生银两。指俸扣还。一、诸王等周恤宗盟。除家道殷实。不必资助。及期服以内。自行资助外。其大小功服、及缌服宗支。或生计窘迫。或遭遇事故。应令酌量资助。至贝勒贝子公等。虽非王爵可比。亦属随力资助近派族党。俱于年终报府。倘宗室内、有素不安分、及不知餍足者。无庸资助。从之　　

○旌表守正捐躯之河南邓州民姚进忠妻、张氏。　　

○甲子。谕、三月朔日、日食。二月三十日、节届春分。朕亲祭朝日坛。是日乘礼轿前往。不必设卤簿大驾。还宫亦不必作乐。以昭敬畏之意。著传谕各该衙门知之。　　

○又谕、据御史冯秉仁奏称、通政司堂官收本。每日仅以辰刻为期。交已刻即散。各省题本。有不及赶到者。不得不交卸提塘官存贮过夜。请嗣后照内阁六部之例。派司官一员值宿。各省本章进呈者。不拘时刻。直送通政司交收等语。通政司衙门堂官甚多。而所司惟有接受本章之事。该堂官懒惰成习。著降旨申饬。嗣后每日即著堂官一人。在衙门值宿。冯秉仁摺并发。　　

○户部议覆、福建巡抚周学健疏称、台湾府属、乾隆十一年额徵供粟一十六万余石。先奉恩旨全蠲。惟此项系拨支内地、及台澎营兵粮之需。虽现查台粟积存项下。尚有二十余万石。尽敷动拨。但海外重地。兵粮仓储。宜充裕贮备。未便全数动用。请将台澎二处。乾隆十一年各营兵应领月粮九万八千八百余石。仍于台郡积存项下动支。其内地所有应支兵糈共八万六千余石。请于各营就近地方新捐监谷内、照定数碾给。应如所请。从之。　　

○又议覆、甘肃巡抚黄廷桂疏称、甘肃通省应建仓廒一千四百余间。已准部咨汇题。共估需工料银七万八千八百一十余两有奇。食为民天。水旱俱倚仓储为备。势难俟经费有余。再行动修。查前奏准兴修之甘州、河州、狄道州、城工。目前尚可暂停。请即以修城估项。移作建仓廒之用。应如所请。得旨、依议速行。　　

