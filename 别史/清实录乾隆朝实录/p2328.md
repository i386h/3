<!-- { "loadSidebar": true } -->
○定边右副将军广州将军明亮、参赞大臣副都统富德奏南路各土司、与金川接壤者均皆随时鼓励。酌助官兵。查革布什咱被金川残破以来。留防汉土兵。不敷分布酌抽川兵三百。令副将郑国卿、分派驻守。以便大兵进攻美诺。可无后顾之虑。又连日官兵踵至金川必并力距守小金川地方。若西南各路进兵。贼境同时被扰。必彻兵自卫。其力既分。攻之自易。谕军机大臣等、明亮等所见甚是。各路均应如此办理惟当勉力为之　　

○兵部议准、署山西巡抚陕西巡抚觉罗巴延三奏称、步守兵考取武生请照马兵例。准其入伍食粮。毋庸照例注销武生得旨、依议。马步兵均属行伍。马兵考取武生。既准其仍留原粮则步守兵丁。原可无庸岐视。至向例武生不准入伍食粮。必须注销武生。方准充补不过以武生名列胶庠。稍存优异甚属无谓此乃沿袭明季陋习。亦如从前武职小衔之兼大衔。骛虚名而鲜实济何如一举而剔除之乎况武生乡会试中式后。其所得官职亦不过绿营弁员则以武生在营学习当差尤属有益且其充伍食粮出自本人心愿。并非强令从事。若充补名粮以后。或恃符贻误营务差操或托故不服教职管束。则各有应得处分亦悉由其自取又何必因此鳃鳃过计乎嗣后如武生有情愿入伍食粮者。准其呈报学政。即令兼充毋庸将武生注销著为令　　

○以广西义协副将敖成为右江镇总兵　　

○旌表守正被戕之直隶安平县民曹二聘妻刁氏　　

○乙未谕前岁进剿金川以来。皆系檄调各省绿营未经简派满洲劲旅是以兵丁等月支盐菜口粮。均照从前办理金川成例现在添派健锐火器两营及吉林、索伦西安荆州满兵。前往川省计皆陆续到营因思满兵成例。日给米八合三勺足资饱饫而绿营例给一升。日食之外尚有盈余若遇乘胜进攻之时。负戴转不免费力且满汉同在一营米数多寡参差支放亦恐致舛错。嗣后绿营兵口粮均照满洲兵例概以八合三勺关给。至盐菜银两一项满洲兵每月例给银一两五钱而绿营兵每月例给银九钱。较满兵所支为数略少绿营非满兵可比。而同为国家出力亦当量为体恤著加恩于例给九钱之外每兵月加给银四钱俾其日用更得宽余士气自倍加鼓舞所有各处土兵应支银米向照绿营之例此后并著照此一体加恩统以十一月初一日为始该督等即传饬各处粮员遵照妥办并令各路将军等、宣谕随征兵众使之感激奋勉迅奏肤功该部即遵谕行　　

○谕军机大臣等、阿桂等现在收复小金川看来尚属易办。但闻贼酋之兄莎罗奔冈达克及其头人丹巴沃咱尔俱在美诺此二人为金川倚靠之人若能擒获较擒僧格桑尤为有益。阿桂等于攻复美诺等处时必当严密布置。勿使喙脱至前据丰昇额等奏称据绰斯甲布头人松乃温布等称、贼番踞守碉卡仰攻较难土兵习熟道路若由间道截其后路两面夹攻可望得利等语。自属攻碉良法但思土兵等固为习熟路径。而我索伦兵丁登山履险亦所优为自当于土兵等觅间进攻时酌派索伦兵若干令德赫布、普尔普等、汉仗出众可倚任者。分领前往。自更得力计索伦兵此时。将次到川。著阿桂酌量情形。将索伦兵千余。留于西路其明亮、丰昇额两处军营。每路酌派数百。并派能带兵之人令其分路遄往　　

○户部议准、江苏巡抚萨载奏称、瓜州南坝税房。系由闸钞关分设徵收近因南河外江潮冲刷商船不聚。税课日虚。而迤东沿江大桥口。中闸地方。水道宽深。南北货船。悉由该口出入。请将南坝税房移设中闸。即令管关巡道、督饬员役。于该处查验。其南坝所徵。瓜州零星税货。归并由闸办理原设南坝一口。应裁。从之　　

○礼部奏、冬至节应行庆贺礼。得旨、奉皇太后懿旨、今年冬至。著停止行礼　　

○丙申。谕军机大臣等、本年各直省秋收。俱属丰稔。惟江苏之安东等八州县卫。安徽之凤阳等十二州县卫陕西之潮邑、商南二县。河南之淅川内乡二县。夏秋偶被水灾。经各督抚等先后奏报。俱降旨赈恤。并酌借口粮耔种分别蠲缓。毋致稍有失所。但恐明岁二三月间。青黄不接之时。民食或有拮据。著传谕各督抚、将所属偶被偏灾各州县卫。明春是否尚须加赈。或止须酌借耔种牛具之处。详悉查勘。据实迅速覆奏。候朕新正酌量加恩　　

○定西将军尚书阿桂、参赞大臣领侍卫内大臣色布腾巴勒珠尔奏、昨讯脱出之瓦寺番人那木喀供称、莎罗奔在美诺时。彭鲁尔各寨百姓前往送酒。俱称天朝恩典甚深。打仗俱有盐菜口粮。我等因想念旧土司。才行此事。可将旧土司送回。莎罗奔言、俟大兵退过巴朗拉时。才可令其回来。虽驾词笼络。小金川番众。岂必尽受其愚弄。又称、贼酋役使小金川人备加凌虐番众心生怨悔。谕军机大臣等、阿桂等奏那木喀各供、小金川番众心生怨悔。招致之计。自属易行等语。此乃情理必然之事小金川番众。既与金川离心。迎机招诱。应必乐从。看来收复小金川之事。较攻剿金川原属易办。至其番众。虽系被僧格桑诱胁。究属已降复叛。即使仍然降顺。亦不可复留或临期酌量情罪重轻分别歼诛移置。但美诺初定之时。不可即为办理。必须俟剿灭金川后。方可一并筹办。以为善后事宜。惟是将军等既得美诺等处。必须加意严密防备。勿再使僧格桑潜出煽诱。断不可以小金川又经收复。稍涉大意。致蹈前此疎虞覆辙。阿桂等均宜筹尽妥善。切实严防后路。则进剿金川。方无后患　　

○旌表守正被戕之直隶肥乡县民康小妻史氏　　

○丁酉。谕现在记名以副都统补用人员甚少。副都统缺出。颇难其选。从前曾有旨、令领侍卫内大臣八旗都统等于各该管侍卫章京内。将堪膺副都统职任者。各就所知保举一人著仍交领侍卫内大臣、八旗都统等。照前降谕旨保举于三日内封章具奏。若该管处无可保举之人。即所知他处行走者亦可。毋得徇情滥行保举　　

○又谕曰、新授广西右江镇总兵敖成、著赏戴花翎。并赏银一百两。驰驿前往四川军营。交与将军阿桂派委带兵进剿。并著于未经补放之各总兵员缺内。即行奏请调补。所遗右江镇总兵员缺。即著拟陪之素勒芳阿补授　　

○谕军机大臣等、本日召见新授广西右江镇总兵敖成、看其人尚结实。据奏、从前曾随兆惠平定回部又在瞻对金川出兵。于川省打仗情形。自所熟悉。因赏戴花翎。并赏银一百两。令即驰驿速赴军营其应在何路带兵进剿。著阿桂酌量派委。再前此陕甘贵州等省俱有总兵缺出。敖成到营后。即著于此项员缺内调补　　

○步军统领衙门奏、四川蓬溪县生员黄定献控本县历任知县、藉军需勒派。请钦派大臣前往查审。得旨著派侍郎永德、周煌、驰驿前往四川。会同署总督文绶、秉公查审具奏　　

○以福州副都统周大儒、镶蓝旗汉军副都统眉绶、对调　　

○调镶红旗满洲副都统伊勒图为广州副都统。以厄鲁特领队大臣成果、为镶红旗满洲副都统。直隶保定府城守尉多鼐、为江宁副都统　　

○旌表守正被戕之四川江安县民彭添聪妻杜氏　　

○戊戌。谕沔阳州卫、有被水垸田补植较迟收成稍歉者若与熟田一体徵收。小民未免拮据。著加恩将该州卫、补种歉收地亩。今岁应完下半年钱粮缓徵。至次年麦熟后徵收以纾民力该部即遵谕行。　　

○又谕现在纂办四库全书以广石渠金匮之藏自应悉心校缮。俾免鲁鱼亥豕之讹。今进呈已经缮成之荟要各卷内信手繙阅。即有错字二处。则其书写舛误者。谅复不少。若不定以考成。难期善本。其如何妥立章程。俾各尽心校录无讹之处。著总裁大臣详议具奏寻奏四库缮本讹字一由于钞录之未尽精审一。由于各员之未有考成。自应严定规条请添设四库全书缮本覆校官十六员荟要缮本覆校官、六员细加核勘仍各严立功过。得旨、所议是依议　　

○又谕、哲哩木副盟长员缺。著科尔沁扎萨克图郡王纳旺色布腾补授并派一等台吉色楞丹巴协办盟长事务　　

○又谕、福建台湾镇总兵员缺紧要著该督于所属水师总兵内、拣选一员调补。所遗员缺著金彪补授　　

○钦天监监副刘松龄、年老乞休得旨刘松龄不必乞休。听其酌量精力行走若自度步履稍艰。即不随班亦从其便　　

○己亥谕曰格木德在清字经馆行走。甚属勤勉。著加恩赏给副都统职衔　　

○定边右副将军尚书公丰昇额奏据宁远府盛英禀称、绰斯甲布故土司之子绰尔甲木灿、雍中旺尔结、同伊叔土舍江依、面见该知府。据称、俱愿照土司在日。出力办事与金川虽系亲戚断不肯受其欺哄。现已传知各卡头人更加严紧防范我叔侄弟兄同头人百姓合为一心等语。臣查所禀各情节尚属输诚。俟来营时详细教导酌量奖赏。谕军机大臣等、据雍中旺尔结等所禀情节。俱属诚心恭顺。且其叔侄弟兄。既称合为一心。则雍中旺尔结之应袭土司。于情理更无可疑。前已有旨、令雍中旺尔结承袭。并赏戴孔雀翎。丰昇额可即遵旨办理。愈足使之感奋。且可安众番之心。又据奏、金川知土司病故。差人叫喊送礼。如其再有人来。设法擒献。是伊等感恩奉法。实心出力。甚属可嘉。著丰昇额等即传朕旨。将绰尔甲木灿、雍中旺尔结、及土舍江依、各赏缎四疋。以示奖励。并谕以伊等叔侄弟兄。若果将金川差人擒献。必奏闻再予奖赏。如能设法攻克金川地界。并能诱缚逆酋。即将尔等功绩。奏知大皇帝。必更承受厚恩。尔等惟当同心努力。丰昇额等即遵照办理　　

○又谕、据达色奏称、汗渥巴锡等、前至哈喇沙尔。为土尔扈特人众。既得安生。踊跃率众谢恩。恳请转奏等语。览奏欣慰。著加恩赏给汗渥巴锡大缎四疋。贝子恭坦三疋。公拜济瑚二疋台吉四人各一疋。仍晓谕渥巴锡等、已将尔等恭谢天恩之处。转奏大皇帝。大皇帝甚为欣悦特加恩赏给尔等缎疋。尔等益宜感戴。嗣后妥为约束游牧人等。毋致滋生事端。以期安居。永受大皇帝之恩　　

○命协办大学士吏部尚书程景伊、礼部尚书永贵、蔡新、刑部尚书英廉、崔应阶、左都御史张若溎、俱在紫禁城内骑马　　

○庚子。予故定边将军温福、副都统巴朗、阿尔素纳、祭葬如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十四



大清高宗法天隆运至诚先觉体元立极敷文奋武孝慈神圣纯皇帝实录卷之九百四十五　　

