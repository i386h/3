<!-- { "loadSidebar": true } -->
○又议覆、直隶总督高斌奏称、直属各州县被旱。应行赈恤事宜。应如所请。查明户口。题报办理。至乏食贫民。搬移外出。并老弱残疾。及外省流民。应行抚恤资送之处。令该督遵照臣部议覆御史周祖荣条奏办理。其各州县极贫次贫各户。应加赈接赈之处。该督遵旨因时熟筹。分别妥办。如应赈户口众多。拨运米石不敷。或路远难运者。银米兼赈。每米一斗。折银一钱五分。不必易钱。致多寡互异。其散米、酌量饥民日可往返处。于四乡设厂。示期放赈。运费动项拨给题销。各属贫民。外出归来者。一体赈恤。如十月前归来者。仍补赈一月。被灾旗户。分别查明。照民人月分。动井田屯谷赈恤。无井田处。即于本处常平仓粮内给。应赈灶户。该管大使、查明造册。移该州县散赈。乏食贫士。照贫民例、动存公银两。交教官散给。即动司库钱粮。委员采买鲜好麦种。查赈之便。查明无力者。每亩借给五仓升。麦收后追还免息。其查赈官盘费饭食。及造册纸张价值等项。该督遵旨办理。停徵蠲缓事宜。勘明分别具题核议。从之。　　

○以少詹事李清植、为内阁学士。兼礼部侍郎。　　

○赈贷广东始兴、花县、清远、三水、南海、顺德、四会、高明、鹤山、归善、海丰、陆丰、博罗、嘉应、平远、镇平、等十六州县被水灾民。　　

○是日、驻跸和尔本诺尔。　　

○丙子。上诣皇太后行幄问安。　　

○谕、此次口外之蒙古台站章京、兵丁等、驰递公文。牧放牲畜。昼夜当差。殊为可悯。著加恩赏给坐台章京等、彭缎各三疋。兵丁等、毛青布各八疋。至随营备办乌拉人等、分段当差。亦著赏给章京等、彭缎各二疋。兵丁等、毛青布各四疋。　　

○吏部议准、调任四川巡抚硕色覆奏、川省议裁主簿、盐大使、县丞、州判、州同、等十缺。分别归并兼理事宜。应将裁汰绵竹县主簿、西充县仙林场盐大使、三台县石板滩盐大使、乐至县县丞、剑州州判、富顺县主簿、井研县盐井湾大使、合州州同、奉节县县丞、所管事务。各归本州县兼管。犍为县裁王村场盐大使、所管红璧山等处井灶关隘事务。分归乐山县知县兼管。五通桥等处井灶关隘事务。分归犍为县知县兼管。应行转申事件。由本管知州直隶州核转。从之。　　

○是日、驻跸伊木呼哈达。翌日如之。　　

○丁丑。赐扈从王公大臣、及蒙古王等食。　　

○戊寅。驻跸夸兰河。　　

○己卯。上诣皇太后行幄问安。　　

○行围于巴彦。亲射殪虎。　　

○御书赐盛京各衙门扁额。将军曰屏翰邠丰。户部曰宗邦会要。礼部曰典重明禋。兵部曰陪京枢要。刑部曰弼教留都。工部曰饬材山海。奉天府曰风淳丰芑。　　

○九卿等议覆给事中邹一桂奏称、嗣后乐舞生。州县官于应考童生内、略知文义者、选取。学臣按临时。饬提调官考验充补。若目不识丁滥选者斥革。该州县教官参处。从之。　　

○刑部议奏、嗣后免死减等解部转发之犯。于起解时递解长牌内、将事由、罪名、年貌、开明。关照前途。或遣犯妻室中途病故。即申报上司报部。递回原籍改发。从之。　　

○是日、驻跸圭勒赫哈达。　　

○是月。总理事务履亲王允祹等具摺请安得旨、朕躬甚安。王大臣等佳否朕恭奉皇太后欢悦而行。已至科尔沁地方矣。蒙古等皆诚心效力。实属可喜。仰邀上天之恩。以塞外之地。而和暖与内地同。雨水稀少。而青草未黄。诸凡顺适。众皆欢忭而行。王大臣等、其共欢喜之。　　

○又具摺请安。得旨、朕躬安。王大臣等佳否。自入盛京。历观旧迹。溯我朝之肇兴。忆祖宗之开创。为天所与。仰荷鸿庥。垂万世之统。贻久远之谋。每敬思之下。钦畏之念弥增。至蒙古地方。皆所经由。伊等诚敬备至殊快睹焉。今业同到家安乐。行次并睹丰收矣。可将此旨与诸王大臣看。其共欣喜之。再盛京所得鹿肉。已交三和、令其赐王大臣等矣。　　

○户部侍郎三和等奏京城米价渐平。所有八旗与内务府米局、及五城米厂平粜米。应请暂停派拨。如关仓后米价或长。臣等再行酌量奏明办理。得旨、览。　　

○直隶总督高斌奏、天津理事同知富尔敏、谨慎妥协请令留任守制于营务旗民有益得旨、此尚易得人也。不必。　　

○又奏顺义城工实估银七万五千七百余两。随行文孙嘉淦、许容、问其出赀若干。于何日解交兹据孙嘉淦、许容、各具呈前来。所称出赀之数。共计不过一万余两。远不敷修城之费。应作何查办。得旨、令彼二人在工所督办。工成然后令回籍。余俟面谕。　　

○署两江总督协办河务尹继善奏、江西民情渐已安帖。而刁横之徒。断难宽贷。所获抢夺各犯。凡为首者。俱令按律定拟。为从者。亦枷号重责。闹堂辱官各犯。俱令两司提审。彻底穷究。一一分别律拟具题。臣访闻辱官之时。兼有专汛武弁。袖手旁观。并不救护。溺职幸灾。更难轻纵。现在饬拏发审。如果确实。均应痛加处治。并晓示各营。俾加儆惕各缘由。得旨、应如是留心料理者。陈宏谋略短干济否耶。　　

○又奏、办理盐务情形。查各处兴贩私盐。皆由上中下三十盐场透漏。虽水陆纷歧。而自盐场抵江口。各有要隘可扼。踪迹可寻。第地方文武缉拏不力。大枭多致庇纵。若不严定责成。盐政终不能肃清。臣反覆筹画。以三十场缉私之任。责成三分司。督各场大使力查。灶户火伏晒扫之盐。尽交商坦。贫难男妇。遵按名给筹之例。确查造册存案。每次买盐、不得过四十斤。止许零卖本邑居民。如不凛遵。或致私盐透漏出场。惟该分司是问。其毗连盐场各邑。责成地方文武。查明境内要隘。分派兵役巡拏。私盐转运出境。惟该地方官是问。至永丰、大伊、泰州等关坝。乃锁钥之地。三江、青山等营汛。乃出没之区。当日专因缉私。设员巡守。又有两淮额设巡役一千三百余名。巡船二百余只。联络哨捕。自裁盐道后。于乾隆七年议定。责成淮扬道综理。今淮扬虽专管河工。一应缉私事宜。仍令经管。若江宁、安庆等属。地方辽阔。或恐淮浙引盐。彼此侵犯。悉照各地方疆界。责成文武。协同承缉。各归江宁、安徽、常镇、三巡道总理。得旨、好。实力妥协。方得其益也。　　

○又奏报、秋收情形。得旨、览奏曷胜欣慰。其间被偏灾之处。亦应加意抚恤。　　

○江南河道总督白钟山奏、训练官兵武艺。及制备军装完竣。并酌调苇营马兵操演缘由。得旨、如此诸凡留心方是。但须实力为之。　　

○江苏巡抚陈大受奏、各属灾区。应分别蠲赈。随时斟酌办理。得旨、所见是。积年被灾之地。自应加意抚恤。毋致失所。　　

○又奏、淮、徐、海、三府州属。查编保甲。现在饬行该府县印官。查照原奏妥办。并委试用佐杂各员。分派各州县。协同办理。先将烟户挨查。编定某保某甲若干烟户。再设立保甲长。专令稽查所管烟户内、奸匪棍徒。及面生可疑之人。一有踪迹。立即举首。倘庇匿不报。遇有他处窃劫获匪到案。究明住所。即提该甲长照例究治。向来凡人命、斗殴、赌博、奸拐、催比钱粮、诸事。一概责成甲长。胥吏肆其鱼肉。官长加以敲扑。故承充者皆顽钝无耻之人。甚且与贼匪串通作奸。臣以为举行保甲。必须简切易循。若只责以稽查奸匪。则用心专一。而他事不得波累。良善者皆肯承充。日久庶可见效。得旨、所见是。妥协为之。　　

○安徽巡抚范璨奏、遵例宣讲圣谕广训。现在办理缘由。得旨、实力实心行之。不然。徒滋扰耳。　　

○又奏、雨水粮价情形。得旨、虽属偏灾。然安省积歉之后。抚恤为要。　　

○江南上江宣谕化导使邓时敏奏报、宣谕化导使倪国琏病故。得旨、著黄明懿去。该部知道。　　

○江西按察使李如兰奏、江省介在闽广吴楚间。虽俗尚俭朴。而民风刁顽。臣现在次第整理。得旨、汝在四川。诸事妥协。但稍欠振作。兹调繁钜之任。宜勉力作兴。以副弼教之意。戒之。　　

○浙江巡抚常安奏、慈溪县民邵士奇、飘依苏禄国已久。彼国主授以甲必丹之职。因有请贡之举、交付邵士奇燕窝珍珠等货。共计银三千七百余两。令先赴苏杭货卖。邵士奇竟将各货变银。卷逃回籍。贡使恳求究追。现在审讯邵士奇银两多已花费。臣即将司库程费银内动支。照数交明正使马光明等携回。并将圣恩宣扬。咨明该国王。至邵士奇货银。容陆续追出还项。得旨、此事汝所办甚属可嘉。知道了。　　

○刑部左侍郎署福建巡抚周学健奏、闽省不通挽运。而耗费米谷甚多。现在分饬地方官、将用米浆做纸张之处。长行禁革。其烧酒造麴二项。除以番薯大麦等项杂粮制造、俱免查禁外。凡有囤收米谷、私烧及造麴者。无论丰收之年。概行严禁。犯者与私烧一体治罪。得旨、此系应为之事。但须妥协为之。方得有利无弊也。　　

○又奏、酌定银钱兼用。查闽省近年。民间专用钱。价日昂贵。臣酌定章程。凡买卖交易。一两以下者、准银钱兼用。一两以上、止许用银。典当出入银钱。亦照此例。又大小当铺所存钱。及出口船只携带钱。亦分别定制。又州县收纳钱粮。及盐馆、税馆、所收零星钱。亦定限陆续发铺易换。庶流通既广。民用充裕。得旨、好。知道了。　　

○湖广总督阿尔赛奏、请密谕各省督抚。如四川等产米省分。察看本地情形。若果年丰价减。而其他各省。设有需用米谷之处。即令该督抚彼此密商。酌量动项。代为采办。分拨运济。解银归款。是于停止采买之中。仍寓豫筹积贮之计。得旨、此奏亦是。待朕酌筹之。　　

○湖北巡抚晏斯盛奏、湖北现存谷数。仅三十一万五千余石。应乘秋成。在本省产米价平、民有余粮之所。分途购买。得旨、所见甚是。妥协为之。　　

○又奏、雨水情形。得旨、所奏俱悉。湖广一切政治。废弛已极。汝等当实力整顿。毋徒为空言也。此谕亦令阿尔赛、蒋溥、知之。　　

○湖广提督王无党奏谢革职留任恩。得旨、尚不实心悔过。整饬营伍。徒以军装一事塞责。殊属无耻。看汝殊不妥当。慎之。　　

○山东巡抚喀尔吉善奏、筹办本省仓谷。分别买停。得旨、所见甚是。知道了。　　

○巡视河东盐政吉庆奏、现在粮价昂贵。查商人行运陕盐回空车脚。带运粮食甚便。因选定殷商范天锡等十人。准其酌议认运。兹该商等在陕省各行盐地方。购就小麦二万六千石。陆续运发。约九月十五日前后。可以到齐。设厂减粜。于附近贫民。不无小补。得旨、好。此事汝所办可嘉也。　　

