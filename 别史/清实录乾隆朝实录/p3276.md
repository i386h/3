<!-- { "loadSidebar": true } -->
○戊戌。谕军机大臣等、据浦霖奏、溆浦县因五月十七八两日。连得大雨。县治城垣久圯。因非冲途。列入缓修。是以水势直注入城。衙署仓廒监狱。俱被淹浸。现即起程驰赴该处、督率勘办等语。溆浦县治被淹。虽因城垣倾圯。尚未兴修。不足抵御水势。但该县衙署。地处稍高。尚浸水丈余。可见此次淹浸。究由地势卑下之故。该处城垣既经外圯。此次复被水冲。基址亦必不能仍旧。自须另行修建。将来修建时。何不相度一高阜之处。迁移建立。俾资捍卫。永免水患。岂不妥善。浦霖业经亲赴该处。著传谕该抚。即详悉履勘。是否有处可以迁移。绘图具奏。其被淹居民田庐。并著逐一查勘。加意抚恤。勿致灾黎失所。寻奏、勘得溆浦县治。滨临溆江。下达辰河。依山面水。形势迫窄。因连日大雨。山水骤发。田庐多被淹浸。询之乡民等云。此百余年未有之事。该县城垣久圯。向藉居民捍卫。无庸遽议兴修。至被水灾民。除淹毙人口。倒塌房屋。业已分别抚恤外。请将应完钱粮。缓至次年秋后徵收。得旨、如所议行。　　

○蠲免安徽凤阳、颍州、泗州、宿州、四府州卫。乾隆五十二年水灾额赋有差。　　

○庚子。谕军机大臣等、据长麟奏、山东省自乾隆三十五年起。至四十五年止。民借未完常平仓谷、及南米社谷。共有十九万余石。皆由从前承借各州县。并不按限催纳。年久人亡户改。其中实欠在民固多。亦难保无书役社长人等。影射侵渔情弊。现在彻底清厘。所有四十五年未完各谷。分别著落承借之州县书役等赔缴。四十六年以后未完各谷。仍分别缓徵带徵等语。各省仓谷。春借秋还。例有定限。且四十五年以前。东省岁庆屡丰。所有出借谷石。尤应按限徵还。年清年款。乃未完民欠仓谷。竟不下二十万石之多。此皆明兴在任时。因循贻误。并不实力查催。一任官吏等悬宕所致。今长麟到任甫及年余。即设法清厘。分别追赔。办理井井有条。俾仓储皆归有著。明兴从前所办何事。著将长麟奏摺钞寄阅看。明兴前在东省。诸事废弛。以致积欠累累。其咎已无可辞。今不即治其罪。且因勒保前往甘肃。又令其署理山西巡抚。晋省仓库。从未闻有丝毫亏缺。若明兴暂署。又将完全省分。致令如东省之到处亏欠。则是罪上加罪。断难再邀宽宥。恐该抚不能当此重戾也。将此谕令知之。　　

○以广东黄冈协副将张朝龙、为闽粤南澳镇总兵。　　

○辛丑。谕、据毓奇奏、豫省起运漕船。因卫河水浅。起拨稽滞。所有行月粮石交补正供外。不能再有余米交仓。请将豫省十帮、到通应交三升八合余米。缓至下运。分作两年带交。并东省漕船稽迟亦久。请饬交仓场侍郎查明。如有疲累之帮。将应交余米。一体缓纳。以纾丁力等语。各省漕船到通后。例有余米交仓。近年以来。屡经该督奏请缓交。因其为恤丁起见。是以准行。但此等旗丁既属疲乏。即使准其将余米分年带徵。而年复一年。自必更形拮据。岂能按限交纳。除前此缓交余米。仍令按年带交外。至此次河南漕船行走迟滞。皆因河水浅阻。守候耽延。而该管各官于签丁时。既未能慎加遴选。及开兑后。又不能督饬催趱。以致稽迟时日。丁力疲乏。不能交纳。所有本年兑运豫省米石各帮船、应交余米。竟免其交纳。著落总漕巡抚粮道、及府州县卫等赔交。其东省各帮。有无似此疲丁不能交纳余米。应行宽免著赔之处。并著仓场侍郎就近查明。照此办理。据实具奏。寻奏、东省粮艘。虽遇河道浅阻。旗丁不至疲累。应无庸免交余米。报闻。　　

○壬寅。谕、近年各省漕船。丁力多有疲乏。自由签派时不能慎加选择所致。此项卫丁虽俱系总漕及粮道衙门管辖。但总漕统辖七省漕务。驻劄淮安。办理签盘事宜。每年不过于尾帮押运北上。其所辖各省。相离遥远。于一切签丁等事。既鞭长莫及。而各省粮道。虽属总漕兼辖。历年以来。从未见有总漕特参粮道之事。各处运丁。竟由粮道于该州县卫。随意签派。不能加意遴选。以致各帮丁力。多形疲乏。殊非慎重漕运之道。嗣后江以南各省运丁。竟当专交总漕。会同地方官慎选签派。江以北各省运丁。即交该督抚慎选签派。以专责成。不得仍前将疲乏之丁。凑数充补。至各省粮道。每年押运抵淮后。不过于各粮道中。轮派一员、押帮前进。漕艘为数较多。一人耳目难周。照料难期妥协。亦宜何省粮船。即令该粮道押送抵通。于转运更为有益。其如何酌定章程。著大学士九卿会同该部妥议具奏。寻奏、山东、河南、江南、浙江四省。应令该粮道一体押运抵通。惟江西、湖南、湖北三省。程途较远。兼系尾帮。往返需时。恐误新漕兑运。应令该粮道押抵临清。交山东粮道就近催趱。从之。　　

○谕军机大臣等、据姜晟奏、宜昌府属之长阳县。于五月二十一二等日。大雨如注。山水陡发。平地水高八九尺至丈余不等。城墙倒塌。县监仓谷亦俱冲汕浸湿。并有坍塌衙署民房。及淹毙人口之处。现饬藩司陈淮、前往勘办等语。湖北长阳县。因骤雨水发。宣洩不及。以致漫溢城墙。冲汕官民房屋。并损伤人口。情殊可悯。自应亟为抚恤。该抚业经派委藩司亲往查勘。著传谕该抚。即饬令详悉查明。有应行抚恤之处。照例分别妥办。毋使灾民失所。其城墙衙署监狱仓廒。实系被冲者。亦即确勘酌修。勿任牵冒。　　

○又谕、据管干珍、和琳奏、运河闸内。水势足资浮送。有柯藩驻劄台庄催趱。不致贻误。现在临清至德州、按站起剥。必须来往督催。是以和琳仍在临清一带。会同管干珍、上下分投。率同各员弁。将已经出闸各帮船。酌量拨运。并添纤飞趱北行等语。运河闸内。水势既足资浮送。且有柯藩在彼催趱。现在临清以北。河道尚有浅阻。和琳自应舍南而北。会同管干珍、于临清德州一带。往来督催。所奏甚是。至临清以北长河。专恃卫河源头水旺。方资浮送。而卫河每年又赖漳水发生。会注济运。现经管干珍等。亲往查看卫河。止系涓涓细流。漳河流更细涩。本年豫省河北一带。未得透雨。卫河水势自不免微弱。至清漳发源山西平定州之乐平县。浊漳发源潞安府之长子县。前据明兴先后奏报。通省续得雨泽。若平定潞安所属。普被甘霖。则漳流自当旺盛。何以管干珍等。亲往查看漳流。较之卫河更形细涩。是明兴前奏恐有讳饰。更不足信。抑系泉源堵塞。及中途或有旁洩所致。目下漕船联樯北上。该处河道尤关紧要。毕沅现在彰德。距卫辉甚近。著即亲赴卫河发源处所。大加疏浚。其漳河旁流有应堵闭者。即饬令堵闭。以期漳卫全行北注。其漳河发源处所。著明兴、即速亲赴该处。详晰查看。多方疏导。勿任淤垫旁洩。使下游多一分之水。即军丁受一分之益。不可复行回护讳饰。自取咎戾。至此次粮船浅阻。总在临清至天津一带。河道绵长。共九百余里。恐管干珍、和琳二人。尚有照料不到之处。著传谕刘峨。即起程驰赴天津一带。酌量水势。或多调拨船。轮番起运。或添雇纤夫。迅速挽行。方为妥善。至管干珍等奏、汶水自五月中旬后。亦形消落。仅足浮送闸内船只。不能济卫河之不足等语。汶水向来兼资南北。兹既形消落。无怪临清以北。河道益觉浅涩。其病盖在于此。日内已入初伏。大雨时行。热河初八初九两日。连得＜雨澍＞雨。云气宽广。畿南豫东一带。自必一律普沾。但恐各泉渠或有淤塞。雨后不能即时下达。著兰第锡、长麟、即饬管河各员。分投搜查。多方导引。使泉流尽归闸河。俾资接济为要。各督抚等、务宜实力妥办。俾帮船畅行。如期抵通。以期无误正供。将此各传谕知之。　　

○以刑部员外郎王士棻、为江苏按察使。　　

○旌表守正捐躯山东费县民商文妻陈氏。德平县民王深妻刘氏。　　

○癸卯。谕军机大臣等、前因台湾兵丁。籍隶漳泉者居多。令于分班轮换时。将漳泉兵丁分驻防守。以便彼此互相纠察。而他府之兵。与之错处。于抚绥防范。俱有裨益。嗣据福康安奏、已于挑补班兵时。通盘布置。令漳泉及他府兵丁。易地驻守。并妥定章程。交普吉保照此密办。又据福康安等奏、新添戍兵一千二百名。于内地督提二标。及福宁、海坛、汀州、金门、建宁五镇标。酌量抽拨。将来台湾之兵。籍隶漳泉者较前渐少。自更易于查察。但恐日久废弛。不能遵照妥办。著责成每年前往巡查之将军督抚提督等。实力稽查。勿任漳泉之兵。仍在原籍各村庄一带。防守聚处。弊混滋事。　　

○钦差协办大学士狭甘总督办理将军事务公福康安奏、军营存剩火药铅弹。现建火药局。酌留应用。余俱运回内地。至闽省需用磺觔。经李侍尧查明上杭县郭车乡矿产。尽足敷用。已将淡水磺山封闭。得旨、所办均为妥协。即照所奏办理。其磺觔一项。既查明上杭县地方所产。已敷各营军火之用。则台湾淡水磺山。自不必复行开采。现经福康安等、严行封禁。但恐该处仍有私行偷采。及官吏等庇纵透漏情事。并责成巡查之将军督抚等、一体严查。如有似此情弊。即行参奏治罪。　　

○甲辰。谕曰、福康安奏、此次带兵巴图鲁侍卫章京内。核其劳绩。有博斌、阿木勒塔等八员。打仗杀贼。尤为出力。又特尔敦辙。屡经出兵打仗。此次带兵剿贼。最为得力。于回京途次患病身故。均请恳恩赏给世职等语。博斌等、随福康安剿捕逆匪。俱能奋勇出力。或于北路堵截擒杀匪众。或于南路搜拏首逆。各著劳绩。甚属可嘉。博斌、阿木勒塔、哲克、翁果尔海、德楞泰、萨克丹布、塞凌额、西津泰、特尔敦辙、俱著加恩。交该部查核伊等所得功牌。酌予世职。又官兵直抵琅峤时。乌什哈达、带领水师兵丁。顺风连樯而至。四面合围。水陆并进。俾庄大田得以即时擒获。亦属勇往可嘉。且前在云南打仗时。甚为奋勉。乌什哈达、亦著一并交部查照功牌。议给世职。　　

○谕军机大臣等、满兵于一切攻战。理应奋勉。以为绿营表率。从前出师。满兵尚能出力。此次福州满兵。自到台湾。不过逐队行走。毫无奋勉。殊属可耻。此皆外省安逸年久。该将军副都统等。平日又不能尽心训练。置技艺于不问之故。著传谕奎林。伊到任时。悉心教养兵丁。务使技艺精熟。不可仍前疎懈。　　

