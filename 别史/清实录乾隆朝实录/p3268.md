<!-- { "loadSidebar": true } -->
○补行山西省、乾隆五十二年大计。卓异官十员。才力不及官三员。浮躁官一员。年老官九员。有疾官三员。分别议叙处分如例。　　

○乙卯。谕曰、绰克托现已年老。精神渐觉衰颓。户部事务繁剧。恐照应未能周到。吏部司分较少。且绰克托在吏部年久。尚为熟谙。福康安到京后。仍回陕甘总督之任。吏部尚书乏员。著绰克托署理。不必办理户部事务。至户部现有和珅管理。其尚书侍郎内有董诰、诺穆亲、蒋赐棨、汪承霈、不为乏人。嗣后每遇朕启銮巡幸时。和珅、董诰、皆当扈跸前往。户部尚书乏人。则著金简兼署。　　

○予台湾阵亡义民首守备衔郑其仁、云骑尉世职。恤赏如例。　　

○丙辰。谕军机大臣等、据毕沅、长麟各奏报、豫省彰德、卫辉、怀庆三府属。于四月十一二日得雨一二寸。东省济南等属。亦得雨一二寸。尚未沾足。现在率属斋心吁祷各等语。京师自本月二十三日起。大沛甘霖。二十四日辰刻。尚未停止。连宵达旦。计入土已有尺余。极为深透。现在云气浓厚。看来势甚广远。想缺雨一带大名、顺德、广平、宣化等府。自必一律普沾。而豫东距京亦近。河北各府属、及东省济南等处。亦必得有透雨。二麦尚不致失望。大田自可乘时种植。著刘峨、毕沅、长麟、即速查明据实覆奏。至京师现在已得透雨。二麦收成竟可过半。且大田播种翻犁。得此甘膏。极为得力。麦石价值。自必日就平减。所有豫东二省采买麦石。著毕沅、长麟、察看情形。竟可停止买办。毋庸多费周章也。将此各谕令知之。　　

○又谕曰、福康安审办柴大纪贪纵营私各款。许久尚未据将全案定拟具奏。必系为台湾原额兵数短少一款。非彻底详查。难以得其实在。是以未能即时定案。即如从前凤山、嘉义等处溃散败逃兵丁。固有临阵死事者。而其间或本系空名。或为贼人冲失。惧罪潜逃。甚至去而从贼者。均难保其必无。今大功虽已告成。正当切实详查。不可颟顸了事。福康安在彼。务悉心访察。将此项兵丁下落。根究明确。虽未能一一得其实数。而大段不致混淆。或竟系柴大纪虚额冒饷。其罪更不可恕。必使水落石出。方足以励戎行而成信谳。又贼目林泮等口供内。有官兵从前查拏会匪时。将伊等房屋烧毁。因而纠约林爽文戕官谋逆之语。官兵查拏匪犯。自当堂堂正正。果有拒捕伤差等事。不妨督率官兵。严密查拏。即有杀伤。亦无不可。若如台湾员弁查拏会匪时。动辄烧人房屋。是官兵已行同窃盗。不但有乖体制。转令贼匪得以藉口。著福康安、严切晓谕该处文武官弁。俾晓然知官兵自有纪律。深以前事为戒。方为妥善。至福康安前奏、令义民等尽将兵器缴销。改铸农器。嗣后不得私造私藏。如此不动声色。自遏乱萌。深合机宜。但恐福康安内渡之后。该处地方官日久废弛。又蹈从前因循积习。并著福康安、严谕地方文武。遵照妥办。并令此后往台湾巡查之大臣。一年申奏一次。实力奉行。久而弗懈。　　

○丁己。谕、据博清额奏、由台湾彻回兵丁。行至澎湖。陡遇暴风。正红旗汉军官兵、所坐船只损坏。遗失军器数件。请将骁骑校黄铎、陈奇翰。交部严加议处。并自请察议等语。前此广州驻防兵丁于台湾成功。回程渡海。陡遇暴风。损坏船只。前后未能相顾。仅失军器。官兵不致伤损。仰赖上苍恩佑。官兵不但无罪。尚堪怜悯。据孙士毅奏到。朕俱加恩赏给银两。今博清额复有此奏。殊属非是。博清额若故为此奏。候朕降旨。则其心存取巧。如以遗失军器。拘泥成例奏请。亦甚不晓事体。著严行申饬外。博清额、及骁骑校黄铎、陈奇翰、俱著无庸议处。所失军器。免其追赔。　　

○两淮盐政全德奏、回空粮船。最易夹带私盐。现咨漕臣毓奇、豫饬各帮。无许私带。并咨行各关。务于回空经过时。一体严查。又淮安、扬州、设有搜盐厅二处。淮安由督臣漕臣派员搜查。扬州由督臣盐政派员搜查。均饬凛遵查缉。其江宁各口岸。亦有滞销之处。已会同书麟、严饬文武各员。设法缉私。如疏懈即指名参处。再淮北盐务亦应调剂。现访有经营殷实者。会同督臣签派领运。并将盐河浅滞处所疏通。目下扬州各商。闻风踊跃。办运大有起色。谕军机大臣曰、回空粮船夹带私盐。定例原应严禁。即盐枭等往来私贩。经过地方及各关口。俱有稽查之责。若果平时彼此留心。各能严加防范。何至有如许毙端。致私盐充斥。官引不能畅销。地方文武。盐政呼应不灵。而漕船非其所管。亦难于稽查周密。现既查有此等积毙。皆系该督等从前废弛所致。况沿江沿河要隘处所。俱有巡役。原为缉私而设。闻商人等向有帮费。是既得其津贴。尤不应不代为查缉。至漕船往来。准其携带货物。已属加恩体恤。乃从中影射贩私。该总漕不能查出。已难辞咎。倘更知而故纵甚。至从中分肥。尤属不成事体。今姑不究其既往。著传谕书麟、毓奇、嗣后务宜严饬所属。实力搜查。务将夹带透漏各弊。防禁肃清。无致官盐再有稽滞。至两淮盐引。在湖广地方销售最多。近因川省侵销。浮费滋重。商人不能获利。以致引盐积压。屡经降旨严饬矣。地方官吏。缉私是其分内。乃以此藉口。向商人需索。已大干法纪。而又不为之认真查缉私贩。扪心宁不知愧。现经全德奏明。将各项浮费悉行裁减。著再传谕舒常、姜晟、务宜洁己率属。实心整顿。协力妥办。若再因循废弛。仍蹈陋习。或阳奉阴违。私存匣费之名。累商滞引。一经发觉。恐该督等不能当此重咎也。至全德奏、调剂淮北盐务。亦祇可如所奏办理。惟所称、扬州现在办运各商大有起色之语。恐是虚词。两淮盐务废弛已久。兹甫经查办。岂能即有起色。著传谕全德、于缉私节费等事。总宜时刻留心查察。实力妥办。不得仅以空言塞责也。　　

○缓徵湖南武陵县、乾隆五十二年水灾额赋。　　

○福建巡抚徐嗣曾疏报侯官、霞浦、漳平、龙溪四县、首垦田四顷六十五亩有奇。　　

○戊午。谕军机大臣等、刑部核覆、湖北沔阳州民何文郁等盗掘坟棺、致李陈氏赴京控告一案。并请将日久未结之府州县。查取职名议处。已依议行矣。湖北民风刁健。告讦之案。不一而足。及发交覆审。又不速为秉公讯断。以致奸民益复恃刁延案。虽屡经饬催。总不能依限完结。其余诸事亦多延缓。该省吏治废弛已极。现在仍未见有起色。著传谕舒常、姜晟、务宜实力整饬。大加振作。以袪阘冗而惩刁诈。如有仍前因循玩愒者。则惟伊二人是问。恐不能当其咎也。　　

○刑部等衙门议驳、盛京刑部侍郎荣柱奏称、锡伯七十五。与图仰阿族妹王赵氏通奸。将图仰阿殴伤身死。请依律拟绞监候。王赵氏拟杖等语。查七十五、因图仰阿窥破奸情。夤夜纠人寻衅。乘图仰阿已卧。石殴三伤致死。非挟嫌豫谋。即临时故杀。科以斗殴杀人之条。殊未允协。应令该侍郎再行详细研鞫。按律妥拟。得旨、部驳是。依议。此案著交署将军庆桂。会同该侍郎覆审定拟具奏。盛京刑部侍郎仅止一员。若部驳事件。仍交原审之人办理。必有回护。此后盛京审办事件。有经部驳者。该部即奏交盛京将军。或别部侍郎内特派一员。会同覆审。　　

○旌表守正被戕河南南阳县民陈锐妻张氏。　　

○己未。谕曰、喀尔喀车臣汗车布登扎布。在途病故。殊堪悯恻。著加恩赏银三百两。所有奠醊事宜。交该部察例办理。　　

○谕军机大臣等、向来福建省械斗之案。不一而足。该督抚等、并不认真查办。先存化大为小之见。颟顸完结甚至案内夥党。私自议出一人抵罪。其实在正凶、转致漏网。地方官不敢过问。且一案化作数案。冀图将就了事。以致奸民无所儆畏。肆行不逞。酿成巨案。总由械斗积渐所致。此种风气。漳泉居多。而台湾尤甚。现经大加惩创之后。不可不实力整顿。著李侍尧、务须乘此兵威震慑之时。严行查办。净绝根株。如遇有械斗之事。必当严切根究。尽法惩治。其地方官、如有讳饰掩匿者。即严参治罪。务使相沿恶习。尽行革除。奸徒敛迹。以戢奸宄而安良善。海疆永期绥靖。倘此后尚有械斗之案。并不实力严办。仍前化大为小。别经发觉。惟该督是问。恐不能当其咎也。将此传谕知之。　　

○又谕、据明兴覆奏、大同一带情形一摺。据称、大同各属。土性寒凉。若于四月内得有透雨。不致有误种期。现已飞饬雁平道。先往该处确勘。将实在无力贫民。再行酌借口粮耔种等语。看来明兴竟不免有讳饰之意。此则不可。大同一带。虽据称土性寒冷。节候较迟。若四月得雨。尚可播种。但该处地土瘠薄。展赈银粮。早经放竣。如有实在无力贫民。自应早为筹办。京师现在已得透雨。连宵达旦。极为优渥。雨势自西北而来。想大同一带。或亦同时得有渥泽。著明兴、即行察看情形。或应趁此得雨之后。酌借口粮耔种。俾得乘时耕作。不致秋收失望。其实在无业贫民。有应抚恤者。仍当照例绥辑。该署抚于办理秋审完竣。即应亲往查勘。妥协办理。勿使一夫失所。毋得再为讳饰。致干咎戾。　　

○庚申。谕、据宜兴奏、盛京五部主事。请扣留七缺。作为题缺。将郎中员外郎京察一等者。调补京城六部等语。所奏虽觉近理。而亦有所难行。如以盛京生齿日繁。该处文员。升途不无壅滞。现今京城旗下世仆。滋生更为蕃众。若将盛京官员调补。则京员升途。岂不亦虞壅滞乎。况京城各部院官员京察。每部皆有堂官六七员。公同考核。始列一等。盛京每部止侍郎一人。取舍惟其所专。保无有徇私情弊。此虽定例。究属未能详密。嗣后盛京官员京察时。令将军、副都统、暨五部侍郎。会同秉公遴选。拟定等第。前奏倘有可行之处。亦应调剂办理。著交大学士九卿酌议具奏。寻奏、盛京礼兵二部。事本简少。刑部向有题缺主事一员。均无庸调剂外。惟户工二部。政务稍繁。酌量准予主事各一题缺。该堂官于满洲笔帖式内。拣选正陪。咨送吏部。带领引见补用。仍试俸五年注册。所请京察一等人员调补之处。与定例不符未便准行。报闻。　　

