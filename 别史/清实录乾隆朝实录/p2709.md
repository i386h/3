<!-- { "loadSidebar": true } -->
乾隆四十四年。己亥。六月。戊辰。谕、前因豫省仪封等处。堵筑漫口。尚未蒇工。传谕萨载、将安徽之亳州、蒙城等处。河水下注之区。曾否涸出。现在贫民有无拮据情形。据实奏闻。今据覆奏、查明亳州之东北二乡。因上游黄水漫溢。二麦复经被淹。请动拨川米八千石。借给贫民。又蒙城县境内。雉河集、板桥集、一带。及东北乡十余村庄。滨河田地。俱被水淹。二麦秋禾。均有伤损。请拨川米四千石。一体借给等语。亳州、蒙城、上年因豫省黄水漫注。已被灾歉。今亳州东北二乡。及蒙城之东北十余村庄。复因漫水淹及田畴。民力不无拮据。前拨川省米石。原以备该省赈恤之用。所有亳州出借之米八千石。蒙城县出借之米四千石。均著加恩赏给该二州县贫民。以资接济。该督等董率各属。实力妥办。务使穷黎均沾实惠。毋任胥役侵肥中饱。以副朕轸恤灾黎至意。该部即遵谕行　　

○谕军机大臣等、据袁守侗等奏、沁水长发。民埝漫口一摺。据称此次武陟、河内、二县。刷开民埝。共有十余处。漫口虽多。幸水过后。已有淤浅。尚属易于堵合。无庸借动官料。现饬该地方官。赶办柳草等物。并调派从前办过张村漫口之弁兵等。会同该汛员弁。多集人夫。分头堵筑。其堵闭民埝各漫口夫工等费。查照从前成案。先于司库借项动用。俟工竣确核。分年均摊。完纳归款等语。自应如此办理。著即上紧催趱速办。务将各漫口。一律堵合竣事。至漫水所过低洼停积之处。村落田芦。不免损伤。并著陈辉祖、督饬委员。迅速查勘。妥为抚恤。毋致失所。再沁水应汇入黄河。今沁水已长至丈余。其漫出之水。亦绕至西南。入黄东注。则黄水自应长发。何以摺内又称、日来天色晴朗。河水甚平。未能即放引河。殊不可解。著传谕阿桂、将现在仪封工次。黄水情形若何。沁水汇入后。黄水曾否长发。因何尚未开放引河。约计何时可以开放之处。迅速覆奏。以慰廑念。此旨著由六百里加紧发往传谕知之。仍著由驿速奏　　

○己巳。吏部题、云南东川府经历陈受奎、盘查社仓。令书役需索银两。该管上司。不能豫行查参。均应照例降调。得旨、经历陈受奎、婪赃不法。该管上司。漫无觉察。处分固所应得。但两司驻劄省城。相去较远。且系通省总辖之员。其咎尚轻。孙士毅、及海宁、业经有级抵销。免其降调。汪圻、亦著从宽免其革任。仍注册。至汤雄业、白玠、系专管府道。任听劣员两次婪索。毫无觉察。直至控告饬查后。始行揭报。罪无可辞。汤雄业、白玠、俱著照部议实降。此案若不予以惩儆。道府等益视察核属员为具文。于吏治甚有关系。特降旨明白宣示。俾众共知。此本并非照签批发　　

○谕军机大臣等、据西成奏、京师钱价。自春间渐至增长。现在旗民换钱。每市平一两。祇合制钱八百文有零。于民间日用不便。请嗣后、各铺户商贩。毋许格外堆积。买卖人等。均限以定数。不使携带过多。以杜运贩等语。钱价昂贵。固应调剂。但从前曾因钱贵。官为设局办理。于民转多不便。是以听其自然。及十余年前。钱价顿减。亦并非官办所致。且京城钱价。长落有时。恐官为查禁。转滋纷扰。又据称、市中报价。每两换钱九百。而民间兑换。实止八百有余。何至相悬若此。所奏是否实在情形。抑或因瓜果入市。暂时昂贵。过后仍可渐平。或果有奸商堆积。及多贩出城之事。自须随时查察惩治。著传谕英廉、即速查明实在情形若何。及应否办理之处。据实迅速覆奏。西成摺、并发给阅看　　

○庚午。谕、据巴延三奏、派委藩司谭尚忠、驰赴高平县。查明任天祥等。实非白莲邪教。搜查各家。并无邪教经卷。亦无不法形迹。询之地邻人等。佥称实系安分良民。诘讯任天祥等四人。俱供平日并无仇家。其因何被诬之由。不能自解。现将任天祥等押带赴省一摺。甚属错谬。已于摺内详悉批示矣。如任天祥等。果有吃斋为匪情事。如匿名帖所指。自应严切根究。分别查办。今谭尚忠既亲至其家。逐细搜查。并无不法经卷。及违碍书本。并查明各家、种地百余亩、及数十亩不等。住房二三十间。延师设馆教读。茧丝满室。并无丝毫不法形迹。地邻等亦称其实系安分良民。众口如一。其为奸徒怀挟私仇。计图倾陷。已无疑义。自应即将任天祥等、立时省释宁家。乃谭尚忠复将伊等押赴省城。殊属非是。而巴延三亦称、俟任天祥等到省。督率司道严加查讯。亦太不晓事矣。大抵匿名揭帖。出于挟仇陷害者居多。本有立案不行之例。第恐同一诬害。而其中情节各殊。或所指尚属有因。自不可竟置不问。是以令督抚等。遇有匿名揭帖之案。即派员亲往所指之家。详细搜查。其是非虚实。无难立辨。如果尽属虚诬。自当立时开释。俾不致拖累无辜。且往往就被诬之人。讯得匿名正犯。使鬼蜮无从遁迹。既不致事涉颟顸。兼可儆奸顽以全良善。督抚等办理此等案件。俱当深体此意妥办也。今任天祥等各家。谭尚忠既经查明。实系良民。被人诬陷。复又押带赴省。其意何居。而巴延三既知匿名帖所指全诬。尚复有何可讯。岂欲以此见其办事认真。而不复顾事情之诚伪乎。若如此办事。则凡温饱良民。一经奸徒控陷。虽审明诬屈。仍不免拘解往来。纵事后得释。早已倾家荡产。徒使良善受累无穷。而奸匪转得逞其私愿。其错谬不太甚乎。任天祥等。俱著即释放。并查明各家赴省往回费用。令谭尚忠、三倍罚出给予。以示薄惩。巴延三、著传旨严行申饬。至牛四、已经查明。并无不法。何必又咨山东省拏解。更属无谓。著传谕国泰、即行停止查拏。如已拏获起解。迅速飞饬沿途地方。于所到之处。即行释放。再此案匿名揭帖。任天祥等、既未能指出素有仇家。其正犯自尚在正定一带。且原系公文印封损破。方能插入匿名揭帖。其由何站损动。无难挨次严查。即可根究正犯踪迹。前据杨景素奏称、派令达尔吉善、前赴各塘挨查。何以至今尚未查明覆奏。达尔吉善虽系臬司。专管驿站。而访察奸伪。非其所长。杨景素彼时。本应另派一晓事大员。帮同查缉。今此案为日已久。何以尚无端倪。著传谕杨景素、即饬妥速挨查。务获正犯。审拟具奏。此旨著由五百里发往。传谕杨景素、巴延三、国泰、遵照速办。且恐各省督抚。查办此等案件。或有如巴延三等之舛谬过当者。亦未可定。著于各督抚奏事之便。传谕知之。朱批巴延三摺。并著钞寄阅看　　

○辛未。吏部题、甘肃省失察冒籍中式各官。分别议处。得旨、此案失察冒籍各员处分。固属应得。但阜康、迪化州等处。均系新设郡县。与内地不同。该处本无土著。势不能禁外省士民入籍。著加恩予以二十年之限。如限外有冒籍应试者。即照内地例办理　　

○壬申。谕、元史内所载帝师名。及祝厘祷祠各名目。所译字样。自应与原解及原音相仿。惟字面如松之为总之类。尚与唐古忒音未合。著录出、发交章嘉呼图克图、阅看核定　　

○谕军机大臣等、据毕沅奏、备办班禅额尔德尼、从青海进口经过各站。住宿供顿等项一摺。所办俱是。甚属可嘉。已于摺内详悉批示矣。如所称平番以南。多有公馆民房可住。平番以北。俱系草地。只可支搭蒙古包帐房。按站住宿等语。甚为明晰。颇得此事条理。其内地有房屋者。止须扫除洁净。并无庸另为葺治。至草地不能豫备房屋。班禅额尔德尼、原有带来之蒙古包帐房。可以酌量妥为料理。并不必另费经营。昨勒尔谨在京时奏称、欲自塔尔寺至三眼井各站。均须搭盖蒙古包之处。未能将内地、草地、分晰筹办。不免过涉张皇。又与法福礼、不无稍存推诿之意。总未得此事要领。业已传谕勒尔谨、及法福礼、俱即驰赴热河行在。再行悉心面议。候朕酌夺。并遣奎林、前往查勘。今毕沅所奏。办理俱甚合宜。勒尔谨未必能似此详悉料理。勒尔谨回任。尚需时日。即可照毕沅所奏。速为妥办。但不得过于繁费。现在奎林前往细勘。其沿途公馆民房情形。毕沅并可询之奎林。妥为筹酌也。至所奏、修治道路桥梁等事。如山岭峻仄处。自应量为平治。其经过桥座。实在跨临河涧者。亦应缮葺完整若乾桥平路。俱可置之不办。断不值为之垫道也。总之、此事固不可草率迟缓。致临时贻误要差。亦不宜张大浮靡。一切过于劳费。毕沅自能斟酌适中耳。将此由五百里传谕知之　　

○癸酉。谕军机大臣等、据杨景素奏。查办匿名揭帖一案。派令臬司达尔吉善、及顺德府知府秦学溥。逐塘挨查。尚未知逆词来历。兹据达尔吉善禀覆。据正定镇总兵陈大用、口称该镇前差赴京公干回营之把总张士杰、曾经面禀。前日出京。行至宛平县大井塘。见一人送到包封一个。问系上站塘兵。雇送下站。该把总接阅。看包封破口内。露有红纸。抽出阅看。把总不甚识字。只见上面写有潞安府白甚么教等字。又有几个任字。似几个人名姓。把总不大明白。就将此纸烧毁。该镇近因查办此案。忆及前事。已派外委一员。押同把总张士杰、飞赴大井查拏等语。匿名揭帖。既于大井地方沿塘递送。其踪迹在该处附近一带。必系山西做买卖之人。平素与任天祥等有仇。因思以此诬陷。大井离京不远。该犯或在京城藏匿。亦未可定。著传谕英廉、即派番役。前往该处。严密挨访。查拏务获。至此案、前经杨景素奏。据总兵陈大用禀称、接到提督长清公文内。拆有红纸匿名揭帖一张。控告任天祥等邪教之事。其揭帖随同奏缴。把总张士杰、因何复于大井塘。见有控告任姓邪教匿名揭帖。随即烧毁。似系匿名之犯。闻知揭帖被毁。复于前途装入。自应向张士杰、诘讯所见破捐包封。系何处公文。是何月日。其长清公文。过大井塘。是何月日。上下挨查。无难得其底里。况封筒破捐。上下塘接收转递。断无不注明之理。因何达尔吉善等、挨查日久。尚无影响。总之此案匿名要犯。在直隶而不在山西。黄检可即令其回任。著杨景素、另派明干大员。沿途切实挨查。务须根究正犯下落。缉获治罪。至张士杰、身为把总。系应查缉奸匪之人。既见包封内、藏有匿名揭帖。即应飞禀该镇。并报该督查办。乃擅将揭帖烧毁。以图灭迹。甚属可恶。张士杰、业经该镇派员、押赴大井一带查缉。自尚在该处左近地方。并著英廉、即派弁役前往。查明张士杰下落。拏交刑部。严审治罪。杨景素摺。著钞寄英廉阅看。将此由五百里发往。一并传谕知之。仍各将查办缘由。迅速覆奏　　

