<!-- { "loadSidebar": true } -->
○谕军机大臣等、昨据额尔克沙喇、莫尼扎布、议于额尔齐斯解冻之前速往哈萨克边界。捉生询问。又据贸易人等告称抢掠乌梁海系巴鲁克巴图鲁等语已谕成衮扎布俟索伦兵至日。令车布登扎布带领前往办理。但巴鲁克巴图鲁、不过小丑。妄行蠢动所调官兵。不必急行。富德亦无庸同往著车布登扎布于七月初旬。以副将军统兵。玛瑺车木楚克扎布、为参赞大臣相机擒剿。此时仍俟额尔克沙喇等侦探确实不可拘泥办理　　

○是日、驻跸黄新庄行宫。　　

○丁酉遣官祭贤良祠。　　

○谕军机大臣等尹继善所奏、捞浚徒阳、运河、动用司库匣费一摺运河按年捞浚自属岁修常例。但徒、阳、一带前年甫经大挑所费工力既多。则河道深通自倍即须再挑亦必迟之数年之后。至于去岁本年。为时甚近。若仍如前每岁捞浚需用至三千六百余两则前此之大挑何所取义宁非虚文塞责。徒滋劳费乎此摺已交部令其查核覆奏著再传谕尹继善、令将前后大挑岁修。并各年分银数。作何办理缘由确切查明。据实奏闻。　　

○又谕曰、白钟山奏、同知巴灵阿呈请迎养伊母、并将伊弟年幼子女、随带抚养一摺此系照例陈奏之事但行据实声明无不准其迎养。乃巴灵阿身系满洲。而摭拾幕吏之浮词。殊为恶陋。甚且有圣朝以孝治天下。凡属满汉人员无不仰叨锡类云云。夫满汉一体此特自汉人言之。意恐不得比于满洲耳。巴灵阿自问何人乃为是语则其渐染外官锢习甚深。若令其在外循资升用知府。断乎不可俟伊将来俸满时即著声明送部。以京员补用。白钟山据详入奏。恬不为怪。伊独非旗人乎。何弗思之甚也。并著传旨申饬所请迎养之处。仍照例准行。　　

○是日、驻跸半壁店行宫。　　

○戊戌驻跸梁格庄行宫。　　

○己亥。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼　　

○谕曰、兆惠富德俱著授为御前大臣兆惠、富德、明瑞俱著在紫禁城内乘马。阿里衮、舒赫德、至京时。亦著在紫禁城内乘马　　

○是日驻跸秋澜村行宫。　　

○庚子。谕曰桑寨多尔济等、以承袭根扎布多尔济贝子爵、将该旗保举人员陈奏根扎布多尔济并无过谴。其应袭之爵。理宜由伊子嗣内、拣选承袭。惟伊子皆系归化城所生。不能深悉蒙古性情。著革去扎萨克。惟将贝子爵、令根扎布多尔济之次子车布登多尔济承袭。其根扎布多尔济之弟格斋多尔济、兼管旗务有年著加恩赏给公品级。授为扎萨克　　

○旌表守正被戕之四川南部县民卢某女卢氏。　　

○是日、驻跸半壁店行宫。　　

○辛丑。孝昭仁皇后忌辰。遣官祭景陵。　　

○谕军机大臣等据庄浪副都统噶隆阿奏称军兴以来。庄浪兵丁解送马匹等项。所借银两。分作六年十年扣还者。仍扣还外所有原任副都统佛伦、接济兵力、及补买缺额、并添餧马匹。尚应还银一万六千二百余两。恳恩展限扣还等语。甘省兵丁餧解马匹。借欠银两曾经黄廷桂查明具奏。降旨分别豁免展扣。今噶隆阿既有此奏。恐尚不止庄浪一处为然从前黄廷桂如何办理吴达善自必悉其原委。著传谕杨应琚、吴达善、将甘省各营出兵解马兵丁。借欠银两已经豁免者若干。现在分年扣还者若干。未经查奏者若干。逐一详细查明。据实具奏。　　

○礼部议准、安徽学政刘星炜奏称、岁科两试童生。请兼试五言六韵排律一首。诗文并优者。列在前茅。或文可入彀。而诗欠谐叶者。量为节取。并饬学官月课。一体限韵课诗。从之。　　

○添建江苏新阳县县丞衙署。从巡抚陈宏谋请也。　　

○缓徵黑龙江、齐齐哈尔、墨尔根、乾隆二十四年旱灾兵民未完额赋。　　

○是日、驻跸黄新庄行宫。翼日如之。　　

○壬寅。定边将军兆惠、副将军富德、参赞大臣明瑞、巴禄等、振旅凯旋。上自行宫启銮。设法驾卤簿。军士鸣螺。铙歌乐作。至良乡城南。登坛列纛行礼。王公将军等随行礼毕。御黄幄。将军参赞等、以次趋进。行抱见礼。赐坐慰劳。礼成。凯歌乐作。还行宫。赐将军、参赞、随征将士、及新附回部伯克等宴。王公大臣等皆与。　　

○参赞大臣舒赫德奏、大兵进剿回部。安设台站。驰递事件。务在迅速。时有大员巡查。俱知勤勉。今各城平定。应酌量缓急。不糜帑。亦不误公。查自叶尔羌至辟展。俱有回人居住。伊等善于步递。请每台派回人十户。兼绿旗兵五名。识字之健锐营前锋、或西安兵、一名。以六品顶带署笔帖式管理。每台马十五匹。驼四只。四月至九月牧放。十月至三月。由各城支给刍豆。其官兵等、二年一换。酌量保送。以示鼓励。回人等、一体给与口粮。及盐菜银两。于十户中。派出首领一人。以七品顶带管理。台站附近地亩。仍令自行耕种。其叶尔羌至喀什噶尔、和阗。亦请照此办理。得旨、如所请行。　　

○以患病休致喀尔喀扎萨克辅国公三都克车木伯勒子车登扎布、袭爵。　　

○旌表守正捐躯之山东宁海州民高福妻李氏。　　

○癸卯。上回銮。诣畅春园、问皇太后安。　　

○幸圆明园。　　

○谕军机大臣等、据阿桂奏称、伊犁所派屯田回人、及阿克苏应调之兵。俱巳办理。但须兼办玛哈沁。而五吉所送马匹未到。若坐候则误农时。是以每兵给马一匹。先行起程等语。阿桂此次办事。甚属勇往可嘉。此时自以屯田为要。俟五吉送马至日再办玛哈沁。亦不为迟。舒赫德此时亦抵阿克苏。即接收马匹派大员加意护送毋为贼所盗窃。交阿桂牧放至秋间搜剿玛哈沁等著伊柱、达勒当阿带领。阿桂不必前往惟专办耕作营造事宜。务使兵丁回人。乐于从事昨谕安泰、领兵三百名。与阿桂会合。著即沿途安设台站搜捕逸贼并传谕知之。　　

○甲辰。上御正大光明殿。赐哈密扎萨克郡王品级贝勒玉素布、和阗阿奇木郡王品级贝勒霍集斯、回部新附之阿克苏贝勒品级贝子鄂对等四十六人、冠服有差。　　

○谕前据永常等、参奏、知府何德新等、办运军粮。将破烂毛袋率行起解。请旨革职。时因办理军务。自应加意整顿。以警玩违今值大功告成。军需俱已蒇事。且伊等所办粮运。尚无贻误购买毛袋草率。又经详明巡抚。情尚可原。所有原任知府何德新知县杜荫、县丞朱渟、俱著该部行文调取引见。候朕降旨。　　

○谕军机大臣等、据多尔济奏称、由噶斯路通伊犁之得布特尔边卡官兵。奉旨彻回。计多领口粮银三千两有奇。已行文该扎萨克追缴等语。官兵多领口粮。虽应交还。当具奏请旨。遽令追缴。殊属不合。著加恩宽免其半。即谕各扎萨克知之。　　

○以户部尚书公兆惠、署理兵部尚书事务。　　

○以镶黄旗蒙古副都统鄂博什、墨尔根城副都统舒泰、对调。　　

○乙巳。上诣畅春园问皇太后安。　　

○还宫　　

○谕上年因得雨稍迟。粮价易致增长是以节次酌设五城各厂米豆草朿。多方筹画出粜。以平市价而麦面一项至今源源接济。现在河南麦石将次粜完而山东五万石。已经续到江南十万石亦已连艘北上。且商贩以时转运流通。当此冬雪优沾。春膏叠沛。秋苗青葱畅茂。所有现在麦价。尤当日就平减。乃据顺天府尹奏报、现今时价。较上半月每石加增三钱此必其中奸商市贩。巧为牟利。以致翔贵若此国家立法调剂。原属因时制宜非可援为定例。且前经降旨。将官员俸禄先行借放。原期米石倍为充裕。而商贩乘时落价。收买存积及至支放已停则乘机昂价获利。在在有之。京城重地设官纠查弹压。至为详备。顾任一二刁民。乘间居奇甚至齐行把持。累及闾阎口食。而莫之惩儆。可乎。著步军统领衙门、会同五城御史、顺天府、严行饬禁如有藉此多收囤积。高擡市价者。即行查拏究处。以为逐利病民者戒。　　

○又谕曰、彰宝奏请苗疆地方命盗案件均照原定分限办理无庸加展一摺。具见实心办公。不为外吏陋习所染。苗疆展限特系向例相沿。其实此时内外肃清。与腹地何异不过有司藉此迁延。冀得为藏身寡过之地耳。彰宝身任臬司。能力清案牍不以展限自宽其志向甚属可嘉。所奏已如议行。彰宝著交部议叙。　　

○又谕、部议失察流丐轮奸、应行降调之房县知县唐文运。引见时朕以地方遇有轮奸事犯向无遽将知县降调之例。因降旨面询。乃唐文运转以流丐并非流民。坚执自文夫流丐与流民。有何分别及令吏部检核原参则唐文运原以失察流民定案。向来事干公罪。朕量其人尚堪录用者。莫不加恩唐文运之罪。本不至摈弃不录乃当面奏时仍饰词取巧。转觉其心不可问矣。唐文运著照部议降调。　　

○又谕曰蒋炳、明德奏、甘省近年间被旱灾。请暂开甘赈事例一摺。所奏非是现在西陲大功告成承办军需已经竣事。其内地歉收各属。节次加恩蠲赈平粜不惜帑金亿万多方抚绥。现俱办理就绪。何必于此时为此权宜之计。即地方实有应行通融筹画事宜。亦当听督抚等、据实陈奏侯朕裁酌蒋炳等、何竟不量事体之应行与否辄尔冒昧渎请所奏不必行。并著传旨申饬。　　

○谕军机大臣等鄂弼覆奏酌办台站马匹一摺。有应行全数彻回者。有应仍留协济马匹、匀配各驿应差者自应因地随时妥协撙节办理。至所奏沿边一带塘站。从前差使简省设马无多今西陲声教遐宣文报什倍畴昔。应请另行详筹妥办等语塘站递送文报前此原由内地调派安设。其未经掣回之先。本处并无贻误今即以本省经制未便遽悬亦祇就额归额足矣。其沿边应行筹画之处亦祇随宜量度裒多益寡不得转出前定章程之外致滋糜费。著传谕该抚令其悉心详查妥协经理具摺奏闻。　　

○是月。河东河道总督张师载奏黄河兵丁向例每丁一名。春融时额栽柳一百株。但前设柳园官地。多年丛栽易启朦混虚捏之弊。现饬各汛员。于本管汛内。大堤里面堤唇。照数栽种。交汛兵按段收管。如该管厅汛。不实力照料。枯损数多。除责令补栽外。仍行参处。又兵丁堡夫。额挑土牛。近年堆积过多恐滋影射且堤顶排列太密。中间蓄积雨水。有妨堤工。已饬豫东、两省。各厅汛。于大堤临河一面。将土牛摊平。改筑子堰。酌量堤顶宽窄。以顶宽三尺底宽六尺高四尺为率。其无土牛之处。亦将兵夫应积土。陆续接筑。俟两岸子堰完竣。仍令照旧挑积土牛。得旨、具见留心。　　

