<!-- { "loadSidebar": true } -->
○谕军机大臣曰、李侍尧参奏、兰州城守营参将德海等。拏获新疆逃犯杨三、据供、由嘉峪关混进。请将巡检王岳扬、署游击杨廷弼、交部严加议处一摺。已降旨将王岳扬等、交部严加议处矣。但关隘要地。稽察出入。责任綦重。原不应仅委之于巡检微员。嘉峪关系肃州知州所管地方。自应督率所属。实力查察。今已将巡检王岳扬等参奏。而该知州转得脱然事外。未为允当。除现已降旨、将肃州知州、交部查明议处外。著传谕李侍尧、嗣后稽查嘉峪关事务。应令该知州、会同该关员弁。一体实力留心盘诘。如有私行偷越等事。即将该知州一并参处。以重责成。　　

○是日、驻跸中水行宫。　　

○戊辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○旌表守正捐躯四川南充县民韩智女韩氏。　　

○是日、驻跸泉林寺行宫。　　

○已已。驻跸注经台行宫。　　

○庚午。吏部议覆、御史费孝昌奏称、近见广西巡抚孙士毅、因所属武宣县知县郎士贵、有师生之谊。奏请回避。经部议准。查京师向有运气通。选广东之谚。若照例以广东员缺对调。恐启趋避。应令吏部另掣他剩□并请嗣后例不回避。奏请回避之员。均照此办理。伏查两广缺分。均有美恶。且回避之员。皆以原缺繁简对调。岂能拣择趋避。且令各省如此分别。亦属琑屑。所奏母庸议。惟查近年多有藉称情谊亲切。奏请回避。致与定例不符。应请令亲族师生、例不回避者。不得违例奏请。如有瞻狥等弊发觉。该督抚从重议处。从之。　　

○是日、驻跸万松山行宫。　　

○辛未。谕、昨召见沂州府知府尹文炳、询及从前国泰在巡抚任内。勒派各属银两。伊曾否馈送。据称并未送过。复询以国泰勒派银两。各府州县。皆所不免。何以伊一人独无。则称沂州缺分平常。并无出息。平日洁清自守。实在未曾馈送。并称兖州府知府王禄朋、亦未送过银两等语。因令军机大臣检查原案。则尹文炳曾交银二千两。王禄朋曾交银一千二百两。是尹文炳所奏。全属虚捏。当国泰勒索属员之时。各府州县。无不趋承迎合。如尹文炳果能守正不阿。独无馈送。则该员尚有气节。朕必加奖擢。即藩臬大员。俱可简任。乃尹文炳既经馈送于前。及朕询问时。复捏词具奏。具不但自为欺饰。并代人隐瞒。若果如伊所云。平日操守清廉。又无出息。则所交出之二千两。从何而得。此等矫饰之词。即施于朋友。尚且不可。乃竟于君父之前。巧为尝试。犹得谓之有人心者乎。伊等馈送一案。朕以人数众多。且出于上司抑勒。是以前此免其深究。乃尹文炳尚欲饰词见好。居心如此。何以胜表率民社之任。著交部严加议处。至兖州府知府王禄朋、亦曾送过银一千二百两。前经面询时。并未据实陈奏。但未如尹文炳之饰词屡奏耳。亦有应得之咎。著一并交部议处。所有沂州府知府员缺。著以袁鉴补授。　　

○又谕、据庆玉等奏称、拏获伊犁逃犯夏东儿。讯与伊犁将军原咨相符。将该犯即行正法等语。夏东儿系免死减等、发往伊犁与兵丁为奴之犯。由遣所脱逃。庆玉等自应于拏获时、一面正法。一面咨行伊犁将军处。以为伊犁所有遣犯人等惩戒。不然。是夏东儿在哈密正法。伊犁各犯。毫无知觉。其何以示儆耶。著通饬哈密、乌噜木齐等处驻劄大臣等、嗣后拏获此等人犯。讯明正法。一面奏闻。一面咨行伊犁将军。晓示该处。以为彼处各犯惩戒。其未拏获之遣犯张三。仍交庆玉等严行查拏。将此并传谕伊勒图知之。　　

○豁免江南安庆前帮粮船、乾隆四十七年遭风漂没额粮七百四十四石有奇。　　

○是日、驻跸问官里行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十八


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。二月。壬申。谕、朕翠华南幸。庆典时行。跸路所经。已降旨将直隶、山东、二省因灾积欠银粮。概予蠲除。江省为财赋重地。兹入疆伊始。渥泽宜覃。著加恩、将江宁藩司所属、积欠地丁漕项等款。未完银三十六万七千五百十两零。民借耔种口粮。未完银一十五万一千九百五十九两零。漕粮漕项等款。未完米麦豆一十八万九千七百二十六石零。苏州藩司所属。地丁漕项等款。未完银四万五百五十四两零。民借耔种口粮。未完银一千二百四十八两零。漕粮漕项等款。未完米豆三万八千九百六十四石零。安徽藩司所属、地丁等项。未完银三十七万三千二百六十一两零。民借耔种口粮。未完银六万一千九百两零。漕仓等项。未完银八万三千一百六十三两零。漕粮漕项等款。未完米麦豆六万五千七百四十余石零。俱著全行豁免。用敷恺泽。副朕行庆施惠之至意。该部即遵谕行。　　

○又谕、前因李奉翰于堵筑青龙冈坝工时。落水被伤。劳绩懋著。曾降旨加恩赏给骑都尉世职。今总兵衔副将李永吉、前赴行在迎驾。伊前于抢护坝工时。亦曾随埽落水。几致不救。甚为出力。自应特沛恩施。用奖勤奋。李永吉、著加恩赏给云骑尉世职。照例袭替。仍令伊长子李瑔承袭。该部知道。　　

○又谕、朕因东南士庶。吁幸情殷。且河工海塘。以次告竣。一切善后机宜。均须亲临指示。爰循旧典。六巡江浙。兹当入疆伊始。庆泽宜覃。所有江南、浙江、水陆经过地方。本年应徵地丁钱粮。俱著加恩蠲免十分之三。该部即遵谕行。　　

○又谕曰、李本现已病故。贵州巡抚员缺。著永保补授。李庆棻、著调补江苏布政使。其河南布政使员缺。江兰服亦将满。著伊署理。服满再行实授。　　

○刑部议覆、江西巡抚郝硕奏称、查刑部咨行各省决囚钉封公文。向交本省提塘官、加封转递。计期迟缓。且提塘系本省人。并恐滋沉搁漏洩之弊。请嗣后、概令兵部加封。由驿驰递。应如所奏。臣部一应立决人犯咨文。俱于封面注明件数。及马上飞递字样。派笔帖式送交兵部发递。从之。　　

○是日、驻跸郯子花园行宫。　　

○癸酉。谕、朕翠华南幸。周咨民隐。渥泽覃敷。苏州藩司所属、地丁漕项公用余租等款积欠银粮。业经概予蠲除。因思吴县公田。已与民田一律交纳条银漕米。并加徵义租。嗣因该县有节年无著田粮。复于公田徵收余租米二千二百二十余石。抵补无著虚粮七百余石外。尚余米一千四百余石。留为该县地方公用。历年均有拖欠。民力未免拮据。自应特沛恩施。俾闾阎。永资乐利。所有该县无著田粮。除照旧于此项余租、徵收抵补。其留备地方公用、应徵米一千四百余石。著加恩永免徵收。以示省敛惠民。有加无已之至意。该部即遵谕行。　　

○又谕、朕巡幸江浙。所有该二省办差文武各官。任内罚俸、住俸、降级之案。俱著加恩、准其开复。其无此等参罚案件者。各加一级。　　

○又谕、朕清跸时巡。恩施宜溥。所有江浙二省、派出办差兵丁。著加恩赏给两月钱粮。　　

○又谕。朕翠华南莅。庆典覃施。优惠耆年。宜加渥泽。所有江南、浙江、二省老民、老妇、俱著加恩赏赉。　　

○是日。驻跸龙泉庄行宫。　　

○甲戌。谕、据毓奇奏、镇江后帮旗丁薛七襄等漕船六只。至临黄坝、陡遇暴风。救护不及。船身碎裂。淹毙男女二名口。漂没正耗米四千二百九十四石七斗零。请分作四年。令该旗丁买补米石、搭运交通等语。此次镇江后帮漕船。猝遇风暴。人力难施。以致登时沉溺。情殊可悯。所有漂没米石。著加恩宽免。其淹毙人口。并著照例赏恤。该部即遵谕行。　　

○谕军机大臣曰、雅德奏、台湾械斗焚杀案内各犯。应从重改发伊犁、乌噜木齐者。共二百八十九名口。现准部咨。伊犁遣犯过多。酌拟改发。请将此案人犯。发极边烟瘴充军等语。所办太属拘泥。已于摺内批示矣。前伊勒图因该处遣犯过多。酌请分别停遣。原指积匪及窃盗等犯而言。今此案人犯。均属械斗焚杀、犷悍不逞之徒。岂可容留内地。况该犯等犯事系在例前。又何得援新定之例。率拟改发。且案犯不过二百八十余名。伊犁等处。亦何至难于安插。不能容留耶。雅德所奏、实属太不晓事。著传旨严行申饬。所有此案人犯。仍照原拟发遣。将此传谕雅德、并谕伊勒图、海禄知之。　　

○又谕、昨已降旨、将永保补授贵州巡抚。李庆棻调补江苏布政使。其河南布政使。已令江兰署理矣。除将苏州藩司。暂令永保留办外。著传谕何裕城、即令李庆棻迅速起程。前赴苏州接受交代。以便令永保赴贵州新任。再豫省上年腊雪较少。望泽颇殷。前据该抚奏省城于正月下旬。得有雨泽。其余各府州属。是否一律普沾。俟查明另奏等语。距今已阅两旬。未据续奏。深为悬注。著该抚即将各属曾否得雨沾足。农田有无妨碍之处。速行驰奏。以慰廑念。将此由五百里谕令知之。寻奏、省城得雨之后。开封。归德、卫辉、河南、汝宁。南阳、陈州。七府。许。光、二州属。均于正月二十六。二月初二、初三、及初九、初十等日。得雨自二三寸、至四五寸不等。彰德。怀庆、及汝、陕、二州。雨泽稀少。今年节气较迟。三月得雨。二麦仍可丰收。批、虽云如此。汝不应先事诚求乎。又奏、农田现均无碍。恭摺由驿驰奏。得旨、览。未得优霈。何须由驿驰奏。　　

○户部议覆、四川总督李世杰奏称、铜铅到川。应需船只。遵旨交沈清任率属妥办。惟查重庆以上雇船之事。沈清任。止能于所辖之重庆地方照料。其自永宁至泸州泸州至重庆。皆永宁道专管。应责令该道、督同各该地方官、代为雇备。并用谙练舵水管驾。如有疎虞。即将船户舵水。追价枷示。应如所奏。再查铜铅经过汉口、仪徵、两处。向系运员自行换船装运。亦应照此办理。请饬下湖北、江苏、巡抚。饬属妥办。从之。　　

○是日。驻跸顺河集行宫。　　

○乙亥。命礼部右侍郎陆费墀、充四库全书馆副总裁。　　

○是日、驻跸林家庄行宫。　　

