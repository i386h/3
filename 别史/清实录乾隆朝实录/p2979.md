<!-- { "loadSidebar": true } -->
○军机大臣议覆、陕甘总督李侍尧等奏、移驻凉州庄浪官兵各事宜。一、官兵应需俸饷粮草。照乾隆三十八年例。酌量借支。俟官兵到齐日。核数归还。其每年俸饷。照凉州庄浪旧定科则支给。一、兵丁甫到。日用什物。皆须添置。请各借支一月钱粮。分二年扣还。一、兵丁出差接济银两。请将议裁官兵存项。通融酌办。一、凉州添设佐领二员。庄浪添设佐领一员。应用图记。照例拟定字样镌给。一、马兵应立马匹。循例先借给银十两购买。分三年扣还。一、盔甲。两处现有赢余遗存一千九百余副。应会地方官挑选修补。至弓箭撒袋。令兵丁自带。一、凉州增给威远炮四位。庄浪增给威远炮二位。请以凉州现有赢余炮位分拨。一、官兵应用旗纛、交地方官制造。鸟枪、按照六分枪手兵数、派旗员会同地方官制造。均应如所请。从之。　　

○军机大臣议覆、四川总督李世杰奏、川省铜矿。现查西昌县金马厂、冕宁县金牛厂、会理州金狮厂、产铜旺盛。请派员管理、以专责成。其沙沟厂、紫古哵厂、蔑丝罗厂、年久山空。应行封闭。并令删去旧厂名色。免滋牵混影射之弊。至获铜转解。责成道府厅员、查催稽察。仍归省局考核。铜觔经过之处。于雅安县地方。添卡巡查。宁远府属各厂产铜。自本年正月为始。尽数解交府局。不得停留。每年获铜铸钱存息数目。造册报销。务使年清年款。皆为慎重铜务起见。应如所请。至该督所奏、现在各厂僻在山谷。有必须本境地方官专办者。毋庸另行委员之处。虽属因时制宜。但未将某厂应属本任。某厂应用委员。分晰声叙。应俟该督具奏到日再议。从之。　　

○是日、驻跸柳泉行宫。翼日如之。　　

○甲申。上祭徐州河神。　　

○是月、署河东河道总督兰第锡、山东巡抚明兴、济宁以南。运河堤埝闸坝等工。全行完竣。计修复官堤。共长五万一千八百十七丈。两岸民埝。此次统归官办。计长一万四千五百六十三丈。又修复大闸二十四座。单闸十九座。桥二座。滚水坝二座。水口裹头四十二座。洩水涵洞十二座。俱于闰三月十一日完工。臣等逐段察看。一律坚实。不特纤路通行无阻。而沿河从前被水居民。亦得力作自给。得旨嘉奖。　　

○兰第锡又奏、黄河南北厅属各堡。所估春镶工程。先尽旧料撙节办理。其各工贮料。逐段抽查。存记覆验。以杜弊混。查祥符下汛时和驿八堡、有外越圈堰一道。现今时有积水。草工多朽。坝根吃重。该厅营请加内戗。臣思水中筑戗。未能得力。拟于堰外较高处。展宽二十余丈。接筑圈堰。东抵大堤。既可省加修草坝。而拦御沟槽。更为得势。现在核实办理。至两岸各平工。多有顺堤洼形。应将各处防风土坝。择要修整。并于滩形低洼处。斜挑倒沟。通入大河。庶可免吸溜。而堤根之水。亦有去路。又两岸新植柳树。甚为稠密。得旨、足见留心。知道了。　　

○河南巡抚何裕城奏、怀庆府属河内、济源、武陟、孟县、温县、滨临沁河。向于太行山五龙口石岭。凿山引水。为渠灌田。又济渎东西两渠。亦资灌溉。迨后渐就堙塞。臣督率府县各员。亲诣该处履勘。将五龙口、广济、丰利、永利、各渠。自二月初十日开工。三月初二日完竣。兹三月以来。渠水下注。甚为畅达。现在滨河各县。麦苗茂盛。秋禾亦均布植。实藉渠水浇灌之力。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百三


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。夏。四月。乙酉朔享太庙。遣豫亲王修龄恭代行礼。　　

○遣官祭周先贤仲子祠。任子祠。明臣宋礼祠。　　

○谕、昨据何裕城奏、豫省各项试用人员、至二百余员之多。候补需时。不免壅滞。除酌量留豫补用外。其余各员。请改发缺多人少之省分。照例题咨补用一摺。已批交该部议奏矣。因思此项分发试用人员。需次无期自应设法疏通。俾得即时效用。但各省正佐杂职。自有一定额缺。若以河南一省候补人多。改发别省。而别省亦各有分发候补人员。不能增出额缺。加以改发之员。则此绌彼赢。仍不免穷年坐守。于疏通之法。终无实际。此等人员。在省候缺。一切薪水之费。虽给有公项。需次日久。终恐不敷。且该员等分发各省后。例应照到省日期。挨次补用。与其在省守候。资斧维艰。莫若量为变通。以示体恤。嗣后试用人员。除情愿在省候补者。仍听其留省候补外。如有因补期尚远。资用拮据者。准其呈明回籍。俟班次应行挨补时。即由该督抚、行文各该员本籍。令其仍赴分发省分补用。如此、则试用人员。既不致限于额缺。拥挤堪虞。且回籍后。可以各安家食。于生计更觉裕如。而一届应补之期。仍可即时自效。其应如何酌定章程之处。著交吏部。同何裕城原摺。一并详悉妥议具奏。寻议、分发各省人员。嗣后每二年、按额缺人数。查核一次。有应改发者。奏请办理。欲回籍者。准呈明。听其自便。再大挑、捐纳、议叙。分发试用正佐各员。亦照新例。准其呈明回籍。此内有从前试用日期。深于现在留省者。遇有缺出。除将留省人员挨补外。仍行文原籍。令其赴补。到日按班补用。从之。　　

○又谕、山东运河堤岸各工。前经发帑兴修。现已一律完整。办理甚为妥速。兰第锡、何裕城、明兴、俱著交部议叙。其道府以下各员。著兰第锡、明兴。查明具奏。实在奋勉出力者。交部从优议叙。其次出力者。交部议叙。其余随同在工、未经出力者。亦不必滥行叙入。至效力各员。或留工委用。或留地方差遣。并著兰第锡、明兴、分别查明。酌议具奏。　　

○又谕曰、李封、陈淮、前因陈辉祖案内革职。其获咎尚轻。且在运河工段效力。亦能奋勉。尚可加恩录用。李封、著补授四川宁远府知府。陈淮、著补授山东青州府知府。　　

○又谕曰、僧人珍贵、呈控各款内。有将已免钱粮、仍按户徵收一节。若果有其事。实属大干法纪。此案如但交盛京将军、府尹审办。未免心存回护。且不足以服原告之心。至珍贵以僧人挟嫌。干与地方。列款首告。非安分之徒。倘所控涉虚。应重治其罪。著派刑部侍郎塔琦、带同司员驰驿。由行在取道前往该处。提集犯证。秉公严审。定拟具奏。所有原告僧人珍贵、著传谕绵恩、即派员解交山海关副都统果星阿收管。俟塔琦经过时。带往审办。　　

○又谕、据敦福奏称、达福已至喀什噶尔。所有应交代之事。尽皆详细说明。伊即起程进京等语。甚属谬妄。敦福竟非人类。昧尽天良。现有喀什噶尔之阿里木、阿其睦等控告、并索取伯尔克之事。均未办结。敦福竟思回家。弃置不办。是何道理。此等案件。皆系伊会同保成、列名具奏者。自当俟奏摺如何批回。乃伊竟安于无用。在彼处俨同局外。设使伊欲塞责。亦应奏请暂留。俟阿其睦、伯尔克等案件。办理妥时。再行回京。伊果如是。朕必奖赏。譬如伍岱、法灵阿、年满更换人到。并无现办要事。理宜交代回京。若亦饰词奏留。朕必将伊等申饬。今敦福并非无事处可比。此皆敦福在外任时。不知行何等伤天害理之事。神鬼使之如此谬妄。竟欲与达福说明交代了事。实为笑谈。况敦福在巡抚任内。办理不善。朕并未将伊治罪。仅发往喀什噶尔效力。系朕格外施恩。伊毫不知感。种种错谬。有似疯癫。大失满洲体面。糊涂之极。汉大臣内有似此者。朕尚治罪。敦福系满洲世仆。更宜从重治罪。以示惩诫。敦福著革职。发往伊犁。交伊勒图、派令充当苦差。听其遣使。将此交陕甘总督、哈密、吐鲁番、喀喇沙尔、库车、乌什大臣等。俟敦福行至何处。即将此旨传谕革职。由彼发往伊犁。并著绵恩、阿桂、查明敦福有无子嗣。若有子、将现当何差具奏。并严行查抄敦福家产。以示惩儆。此因敦福平日糊涂。朕姑将伊宽恕。倘系明白晓事之人。敢于如此。朕必将伊正法。　　

○是日、御舟驻跸韩家闸大营。　　

○丙戌。谕、昨因山东省运河堤岸各工。修理妥速。已降旨将兰第锡、何裕城、明兴、及在工出力人员。分别交部议叙矣。因思从前堵筑青龙冈坝工时。漫水由微山湖下注。曾降旨命萨载等、筹勘去路。旋据该督等、将微山湖下游之顾家庄引渠。开挑宽深。及骆马湖各闸坝。次第启放。分洩水势。故微山湖运河。得以速消。运河乃可兴工。则萨载李奉翰之功。亦不可泯。又高堰改砌石工。徐州韩家山接筑石堤各工。皆克期蒇事在工人员。均属奋勉。萨载、李奉翰、俱著交部议叙。其办工出力人员。并著萨载等、查照昨降谕旨。分别等第。一体交部议叙。　　

○蠲免直隶宛平、房山、良乡、易州、涞水等五州县、乾隆四十八年分额赋有差。　　

○予故兵部尚书额驸公福隆安、祭葬如例。谥勤恪。　　

○是日。御舟驻跸常家口大营。　　

○丁亥。谕军机大臣等、据伊勒图奏、阿其睦诬控鄂斯璊一事。意欲消弭。殊属错谬。著传谕伊勒图等。即将阿其睦拏解来京。妥密速办。将此由六百里加紧发往。　　

○又谕、据蕴端多尔济等转奏、哲布尊丹巴呼图克图、替伊弟喇布坦纳木扎勒、恳请赏给花翎等语。喇布坦纳木扎勒、原系哲布尊丹巴呼图克图之弟。又承袭伊父索诺木达什之公爵。著照所请。加恩赏戴花翎。将此并谕博清额等知之。　　

○是日。御舟驻跸新挑河大营。　　

○戊子。谕曰、托云所遗阿勒楚喀副都统员缺。著福珠礼调补。福珠礼所遗镶蓝旗汉军副都统员缺。加恩以敷伦泰补授。　　

○谕军机大臣等、据保成奏、讯有未经攒敛钱物之回人艾什霍卓等。现交看守等语。此等无过回民。毋庸查拏看守。著传谕保成等。即行释放。免致回众惊疑。绰克托。仍将阿其睦妥速拏解来京。　　

