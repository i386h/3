<!-- { "loadSidebar": true } -->
○御保和殿筵宴朝正外藩左翼科尔沁和硕亲王固伦额驸色布腾巴勒珠尔多罗郡王和硕额驸齐默特多尔济多罗毕里克图郡王喇特纳扎木素固山贝子多罗额驸班珠尔辅国公和硕额驸喇锡纳木扎勒辅国公喇锡色旺辅国公哈达和硕额驸敏珠尔多尔济一等台吉喇特纳二等台吉班珠尔三等台吉济克济扎布、乌珠穆沁和硕车臣亲王朋素克喇布坦。喀喇沁多罗都棱郡王喇特纳锡第固山贝子多罗额驸瑚图灵阿固山贝子多罗额驸扎拉丰阿镇国公丹赞达尔扎敖汉多罗郡王喇锡喇布坦辅国公固山额驸罗布藏锡喇布固山额驸旺扎勒扎噜特多罗达尔汉贝勒阿第沙镇国公纳逊额尔克图喀尔喀多罗达尔汉贝勒拉旺多尔济阿噜科尔沁多罗贝勒达克丹翁牛特固山贝子巴尔丹巴林辅国公和硕额驸德勒克多罗额驸丹津土默特和硕额驸纳逊特古斯郭尔罗斯固山额驸素玛第奈曼固山额驸敦多布右翼喀尔喀和硕亲王齐巴克雅喇木丕勒多罗贝勒衮布多尔济固山贝子敦多布多尔济固山贝子车布腾多尔济贝子品级扎萨克台吉齐旺多尔济、辅国公佛保、辅国公策灵多约特、扎萨克一等台吉噶尔玛扎布、扎萨克一等台吉策当敦多布扎萨克一等台吉车登、阿巴噶多罗卓哩克图郡王车凌旺布、青海多罗郡王色布腾多尔济、固山贝子纳木扎勒策灵、所萨克一等台吉纳木锡哩策旺、绰罗斯多罗郡王罗布扎、回子郡王品级贝勒霍集斯、辅国公和什克、辅国公额色尹、辅国公图尔都扎萨克一等台吉玛穆特、苏尼特辅国公罗垒、归化城土默特辅国公喇嘛扎布、和硕特辅国公色布腾、扎萨克一等台吉特默齐、及大学士、领侍卫内大臣等宴。召科尔沁和硕亲王固伦额驸色布腾巴勒珠尔、多罗郡王和硕额驸齐默特多尔济、多罗毕里克图郡王喇特纳扎木素、乌珠穆沁和硕车臣亲王朋素克喇布坦、喀喇沁多罗都棱郡王喇特纳锡第、固山贝子多罗额驸瑚图灵阿、固山贝子多罗额驸扎拉丰阿、教汉多罗郡王喇锡喇布坦、辅国公固山额驸罗布藏锡喇布、巴林辅国公和硕额驸德勒克、喀尔喀和硕亲王齐巴克雅喇木丕勒、阿巴噶多罗卓哩克图郡王车凌旺布、青海多罗郡王色布腾多尔济、回子郡王品级贝勒霍集斯、辅国公和什克、辅国公图尔都等。至御座前。赐酒成礼　　

○是月。四川总督阿尔泰奏成都等府。于每年稻收后。接种豆麦菜子。俗名小春。收后仍可种稻。惟重庆夔州、止知种稻。臣饬各州县谕农。亦于收稻后。接种麦豆。成都、潼川、顺庆、多系土山。尚可开垦。饬州县招民认垦。酌借贫民社谷。为垦耕资。南充县有旱地数千亩小山坡外。有山泉顺坡下注。饬县督民于山坡开凿沟槽。引泉注地以资种稻。成都煤炭。远由嘉定运售。脚重价昂。饬近省州县。查寻煤线。酌无碍处开井。崇庆、灌县现在试采。产煤甚旺。再拏获啯匪严治外。其无业游惰。劳必为匪者。饬州县发交地保。酌借社谷。令于山头地角。自行垦种。得旨、一切留心民生要计。嘉悦览之　　

○两广总督苏昌奏、粤东社谷。出自士民捐输。前抚臣托恩多。议将余息谷数。变价解缴存贮。以备赈恤。经部议准。但民捐之谷。应听民便。且价贱粜出。价贵籴入。谷数反减。而赴司领银。赴市买谷。民多未便。请仍将息谷并贮各州县免其变价解缴。得旨、著照所请　　

○是年。追予准噶尔出师阵亡之副将满保一员。守备杨朝柱一员。千总贾天印一员。把总吕登魁等二员。外委王正邦一员。马步兵朱威武等一百二十一名恤赏。俱入祀昭忠祠　　

○旌表孝子。江苏等省江国正等十四名。守节合例。八旗满洲乐米妻黄佳氏等七十八口。蒙古明中妻裴氏等二十三口。汉军线承杰妻白氏等二十九口。盛京等处驻防和尔纳妻瓜尔佳氏等五十七口。直隶等省武生周璜妻王氏等七百十六口。夫亡殉节。江苏等省单世镐妻李氏等九口。未婚守志。直隶等省王元伸聘妻吴氏等二十口。百岁寿民妇。直隶等省王洪恩等五十四名口。各给银建坊如例　　

○一产三男。直隶等省张得环等十家　　

○会计天下民谷数。各省通共大小男、妇、二万四百二十万九千八百二十八名口。各省通共存仓米。谷。三千四百四万三千六百一十二石一升五合八勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百一


大清高宗法天隆运至诚先觉体元立极敷文奋武孝慈神圣纯皇帝实录卷之七百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。春。正月。癸丑朔。上诣奉先殿行礼　　

○诣堂子行礼　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪　　

○诣大高殿。寿皇殿。行礼　　

○遣官祭太庙后殿　　

○御乾清宫。赐宗室王公等宴　　

○甲寅。上御紫光阁。赐蒙古王贝勒贝子公台吉。及回部郡王霍集斯等、年班回部和阗公品级三品阿奇木伯克阿克伯克阿什默特等十七人。博罗尔沙呼沙默特使人呼达玛玛特等宴　　

○召大学士。及内廷翰林等茶宴。以冰嬉联句　　

○谕、上年东省秋收。俱属丰稔。惟济宁等七州县卫。自六七月间。河湖并涨。低洼地亩。间有被淹。虽经加恩抚赈。第时当春月。例赈将停。而东作方兴。麦秋尚远。农民生计。仍恐未免拮据。著再加恩。将济亭、鱼台、金乡、城武、钜野、济宁卫、临清卫等、七州县卫成灾地方。无论极次贫民。俱各展赈一个月。该抚董率有司。实心经理。用副朕体恤贫黎。有加无已至意。该部遵谕速行　　

○又谕、甘省皋兰等属。上年夏秋俱有偏灾较重之处。虽经该督抚等照例抚赈。灾黎自可不致失所。第念该省土瘠民贫。生计维艰。时届春和。若使饔飱不继。何以课其尽力田畴。著再加恩、将夏秋两次被灾之永昌、西宁、碾伯、三县。无论极次贫民。俱各展赈两个月。其夏禾被旱之。皋兰县、并所属之红水。张掖县、并所属之东乐。以及抚彝厅、山丹、庄浪厅、武威、镇番、古浪、平番、中卫。秋禾被灾之狄道、河州、靖远、平凉、华亭、固原、隆德、盐茶厅、摆羊戎厅等、十九厅州县。无论极次贫民。俱各展赈一个月。以资接济。该督抚等董率属员。妥协经理。务俾灾黎均沾实惠。副朕爱养黎元至意。该部遵谕速行　　

○又谕、据嵩椿奏、由西安移驻凉州。庄浪。满兵。于本年正月十八日起。作二起分日起程等语。昨据军机大臣议覆、凉州、庄浪、移驻伊犁第一起兵。于本年春季前往。彼处遗有空屋。俟热河携眷兵到时。暂行歇住。所有由西安遣往凉州、庄浪兵。亦暂停拨派。嵩椿想未接到此文。故已定期遣往。著即传谕嵩椿、此时如业经全行起程则已。否则暂行停止。仍照军机大臣原议办理　　

○乙卯。立春。顺天府进士牛春山宝座　　

○丙辰。上奉皇太后幸重华宫侍宴　　

○谕军机大臣等、巡视东漕御史德成请挑运河摺内。据称崔应阶咨有形势不甚相宜。徒费帑金。民夫未必有济等语。在德成新莅漕差。亟筹经理运道。亦分所应尔。但崔应阶在东省年久。见闻当必更稔。现命兆惠等会同该督抚勘办荆山桥工。将此旨一并传谕。令其顺便悉心相度。会同妥议具奏。并将此旨即赶寄涂次。先令兆惠知之　　

○两广总督苏昌奏、粤东社仓溢额息谷。请留各该州县备赈。免其变价解缴。得旨、著照所请行　　

○封喀尔喀亲王成衮扎布子额驸拉旺多尔济、为世予　　

○丁巳。上诣雍和宫行礼　　

○谕、去年直属通州等十三州县内。间有蝗蝻生发。当经降旨将上年应惩钱粮。俱缓至本年麦熟后徵收。第念该州县等、虽勘不成灾。而秋收究属歉薄。惟望麦秋以资接济。遽令新旧并输。民食仍恐未能充裕。著再加恩、将通州、三河、固安、霸州、文安、大城、清苑、安肃、天津、静海、沧州、青县、交河等、十三州县。所有二十八年分应徵钱粮。俱缓至本年秋成后徵收。以纾民力。该部遵谕速行　　

○谕军机大臣等、据方观承奏、上年十二月二十六日。有湖南巡抚赍摺把总臧必贵、乘夜由定兴至涿州。遗失摺匣。现在加紧查访等语。该抚所奏事件。是否有关紧要。著传谕乔光烈、即行另缮补奏　　

○河东河道总督叶存仁、山东巡抚崔应阶奏、前巡漕御史德成请挑深运河。疏浚新店以下运河西岸民田积水。奉旨令臣等妥酌办理。查近年运道。原属深通。若将河底挑深。即多逮涵洞。挑挖沟槽。引流入运。而所出之水。仍受韩庄滚坝、及湖口闸之水。横截其流。且俱在八闸之内。层层约束。以数百里湖面。仅恃涵洞宣洩。已属来源盛而去路微。以运河十数丈之水面。又受制于仅宽二丈之八闸。更属束其咽喉。势必不能畅达。且新店至台庄。河长三百余里。计挑土数百余万方。事繁费重。竣工必须三月之久。即恐有误漕运。臣等悉心筹议。荆山桥挑深之后。湖水自可掣消。济、鱼、洼地积水。亦自涸出。竟无庸加挑运河。得旨、昨德成摺奏。已交兆惠、及尔等妥议。看来尔等所言是。将此摺亦与兆惠看矣　　

○戊午。享太庙。遣城亲王允秘恭代行礼　　

○遣官祭太岁之神　　

○是日起。上以祈谷于上帝。斋戒三日　　

○己未。世祖章皇帝忌辰。遣官祭孝陵　　

○叶尔羌办事副都统额尔景额等奏、叶尔羌、和阗、供用伊犁棉花布疋。例由二城回人余粮折收。今布疋将次运送如数。其棉花祇岁需数千斤。而二城回人纳粮。仅敷官兵一年之用。遇歉即有不继。请将二城余粮。除折收伊犁需用棉花三千斤外。其余仍纳本色贮仓。俟伊犁需用棉多。再行折收。得旨、如所请行　　

○以候补三品京堂窦光鼐、为顺天府府尹　　

○庚申。上诣南郊斋宫斋宿　　

○辛酉。祈谷于上帝。上亲诣行礼　　

○诣皇太后宫问安　　

○壬戌。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

