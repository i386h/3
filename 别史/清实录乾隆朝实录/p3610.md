<!-- { "loadSidebar": true } -->
○壬午。谕、前据庆桂等奏、福崧之母游玩西湖。每次豫备食用灯彩船只等项。共用银二千余两等语。福崧之母游玩西湖。伊自必托词孝养。不知地方官吏眷属随任。本不应出署闲玩。福崧即自出己赀。奉母游玩。已不免属吏伺候糜费。乃竟派令盐道豫备供应。节次费银至数千两之多。累及地方。以致身罹重辟。亏体辱亲。所谓孝养者安在。因思外省督抚。凡事非失之太过。即失之不及。若福崧之奉母游湖。扰及官民甚至恣意贪纵。固其罪由自取。而长麟素属好名。恐因此复至矫枉过正。禁止民人进香游玩。则又不可。杭州天竺供奉观音大士。每遇春秋令节。士民咸往瞻礼祈求。习俗相沿由来已久。自可仍循其旧。即官斯土者。或因祷雨祈晴。赴天竺等处拈香。及查看行宫。经由湖上一二次。亦所不禁。惟不当托游玩于查勘。及任听眷属出外。致滋扰累。此不特杭州为然也。如苏州之灵岩、虎邱、及扬州之平山堂等处。均为地方名胜。士民瞻眺之所。又安能绝其游踪。即戏园演剧。俗尚奢靡。岂不应禁止。但苏、杭、淮、扬、商贾辐辏。无籍游民。皆藉此糊口。若一经严禁。则游手好闲之徒。无所托业。甚至官吏奉行不善。转启需索讹诈之渐。于政体有何裨益。此朕临御以来。并不降旨饬禁。即与不肯沙汰僧道之意相同。况国家承平日久。生齿益繁。民风之日即华靡。其势亦已积重难返。而必欲执黜奢崇俭之说。以期革俗化民。譬如均田井里。法非不良。断难施诸今日。即其明证。封疆大吏。均有牧养斯民之责。嗣后办理地方事件。务宜因利乘便。酌衷至当。去其已甚。不为过甚。固不可肆意累民。亦不可违俗干誉。以副朕谆谆训诫至意。　　

○又谕、据蒋兆奎奏石年成、同弟石小年、同谋杀死胞叔婶石勇宁、石张氏、审明办理一摺。已批该部知道矣。此案石年成、石小年、同向胞叔石勇宁借贷未给。图财谋死叔婶二命。罔顾伦纪。凶恶已极。如其子及岁。即正法亦所应当。著该抚将石年成之子石顶柱儿。至及岁时。送内务府阉割。以儆凶残。　　

○谕军机大臣等、据明兴等奏称、将喀什噶尔驻防兵、本年尽行彻回。遇需用时。再行调取等语。喀什噶尔距伊犁不甚远。此奏尚属可行。著照所请、将驻防兵彻回。但此奏、及覆奏接奉训饬新疆大臣等不得骚扰回民谕旨。摺内俱未列伊斯堪达尔名。伊系朕旧日得力回臣。且办理郡王事务亦妥。前曾降旨、令凡有关系回人事件。俱著列名。似此两奏。非有关回人之事乎。何以不列伊名。嗣后即著将伊斯堪达尔。作为协办大臣。凡遇奏事。俱列名同奏。但从前玉素布、系哈密回人。额敏和卓、系吐鲁番回人。伊等一味袒护所属欺凌本处回民。今朕将伊斯堪达尔、作为协办大臣。受恩深重。须感戴朕恩将伊所属吐鲁番人。严加约束。诸事秉公办理。断不可欺凌喀什噶尔回民。果能奋勉。不惟于事有益。而众人亦皆心服。庶可长受朕恩矣　　

○吏部议奏、山东巡抚觉罗吉庆、参奏署诸城县知县桃源同知王佩葵、杖讯窃菜民宋起富致毙。应革职。得旨山东参革诸城县知县王佩葵。审究宋起富行窃傅继魁家韭菜一案。因宋起富不肯承认。辄将宋起富叠加杖责。并将砖块支架脚腕。以致宋起富因伤毙命。宋起富偷窃韭菜。事甚微细该县王佩葵、叠杖致毙。虽与故勘平民有间。究属滥刑毙命。仅予革职。不足示惩。王佩葵著发往军台效力赎罪。以为酷暴者戒。　　

○癸未。遣官祭历代帝王庙。　　

○谕军机大臣曰、陈淮奏欠销盐引过甚之署龙泉县知县俞光豫、请旨革职一摺。所参是。陈淮前于贵州逃犯。留心饬属缉获。已交部议叙。今于龙泉县俞光豫、并不实力缉私。以致堕销盐引。特参示儆。办理亦属认真。但此项堕销引数。系五十七年正月至十一月止。正全德任内之事。各口岸销盐数目。该州县皆按季呈报盐政查核。其缺额与否。全德断无不知之理。江西盐务。节据全德奏设法整顿。业经畅销。年颇有起色。今龙泉县所销引数。不及十分之一。现据巡抚查参。而全德专管盐务。何以转未参奏。可见该盐政近来办事。全不留心。著据实明白回奏。至巴宁阿、现任两淮盐政。到任后、务宜实心整饬。固不必有意苛求。若有似此之玩弛堕销者。即当据实严参。俾各属知所儆惧。以期私枭敛戢。官引畅销。不致仍前因循堕销。方为妥善。将此各谕令知之。　　

○旌表守正捐躯山东临清州民赵某妻来氏。　　

○甲申。上御勤政殿听政。　　

○乙酉。谕军机大臣曰、梁肯堂奏到直隶各州县雨雪清单。朕详加披阅。内河间、顺德等属。得雨仅止一寸。即顺天、永平、宣化等属。亦不过二三寸。得雨未能沾足。上年河间、景州、及顺德、广平、大名等处。雨泽愆期。收成歉薄。虽已蠲赈兼施。新正加恩展赈。并令该督将上年被旱各州县。酌量缓徵。尚恐民力或有拮据。时深廑念。且顺德、广平、大名三府。每年常致缺雨。尤不可稍存大意。此次各属所得雨雪。仅有一寸至二三寸不等。乃该督摺内。遽称春膏优足。未免意存自满。殊为不当。梁肯堂、著传旨申饬。嗣后务宜留心体察。先事绸缪。毋得稍涉满足。以副朕宵旰勤求。训勉谆切至意。　　

○又谕、前据郭世勋奏、＜口英＞咭唎国遣使进贡祝厘。由海道至天津赴京。曾经降旨、以海洋风信靡常。该贡使船只。或于闽、浙、江南、山东等处、近海口岸收泊。亦未可定。而近海一带营伍。未必一律整肃。特谕令该督抚等。如遇该国贡船进口时。务须派员弹压稽查。列营摆队。以示严肃。但外省习气。非失之不及。即失之太过。若该督抚等因有此旨。办理过当。迹涉张皇。竟似陈兵备御者然。不特该国使臣心怀疑惧。即地方民人。亦觉惊骇耳目。殊为未便。著再传谕该督抚等、于该国贡使到口时。总须不动声色。密加查察防范。以肃观瞻。而昭体制。固不可意存玩忽。为不可张大其事。务使经理得宜。无过不及。方为妥善。再该国遣使赴京。或于贡船之便。携带货物前来贸易。亦事之所有。若在福建江浙等省口岸收泊。该处非若澳门地方。向有洋行承揽之人。可为议价交易。且该国来使。与内地民人语言不通。碍难办理。著传谕福建、浙江、江南、三省督抚。先期行文广东省。令郭世勋、将该处行头通事人等。拣派数人豫备。如该国贡船。于该三省进口时。带有贸易货物。即飞速行知广东。令将豫备之人。派员送到。以便为之说合交易。若该贡船在山东、直隶、进口。该二省距京甚近。毋庸调取澳门之人。即可来京交易。交四堂人、代为经纪其事。较为近便。仍著该督抚等谕知来使。以浙江等省、向无洋行经纪。诚恐该国使人。不晓内地言语。讲论价值。不能谙悉。或有亏折之处。特调取广东澳门洋行熟手。为之经理。公平交易。俾其得沾余润。以示怀柔体恤之意。将此各谕令知之。　　

○旌表守正捐躯河南息县民王大朋妻王氏。　　

○丙戌。遣官祭贤良祠。　　

○谕、据诺穆亲等奏、本年德州、济宁、临清等卫粮船。于本月十三、十四、十五、十七等日。先后抵通一百八十九只。均较上年早到二十一、二、三日不等等语。此次德州等卫粮船抵通。既较上年早至二十余日。行走迅速。殊属可嘉。向来各省漕运船只。迟缓贻误者。俱交部议处示惩。今行走迅速。亦当酌加奖励。所有此次押运道员、及运官等。著交部分别议叙。其运弁旗丁等。交该抚查明。分别赏赉。以示鼓励。　　

○丁亥。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○上命皇十五子嘉亲王□□祭孝贤皇后陵。　　

○遣官祭端慧皇太子园寝。　　

○诣安佑宫行礼。　　

○谕军机大臣等、近年各外藩倾心向化。络绎来朝。此等外藩使臣经过省分。该督抚等量加赏犒。以示款接。亦仪文所应有。但须定有限制。不可过滥。若祇图体面。踵事增华。势必有加无已。徒耗物力。在督抚等养廉优厚。如果出自已赀。备物赏给。所费无多。原属易办之事。但外省习气。遇有此等赏需。往往派令属员承办。而属员等借此为名。取之地方百姓。殊多扰累。故致尹壮图之流、造言生事也。嗣后该督抚等。于外藩使臣过境时。惟当照常赏给。出赀自办。不必逐渐加增。亦不得转派属员。倘仍沿积习。辄令州县备办。致有扰累百姓之事。一经查出。必将该督抚重治其罪。各宜实力凛遵。毋负谆切训诫之意。将此各传谕知之。　　

○戊子。谕、据兵部将军政卓异之绥远城佐领湛布、密云县骁骑校英敏、太原骁骑校巴彦善等。带领引见。各省军政。佐领等官。虽例得列卓异。但引见后、不过加一级。发回本地。往返徒糜盘费。况遇应升缺出。仍由此项人员内拣题。嗣后各省佐领等官。不必拘泥成例。列为卓异。徒令远涉。遇协领等官缺出。即于此项人员内。保举升补。既省盘费。而于升途亦无滞碍。著为令。　　

○又谕、据理藩院奏销科尔沁、喀喇沁、土默特、锡林郭勒盟所、孳生牛马额数一摺。此项牛马。该扎萨克等妥为牧放。比年以来。蕃衍数千。但徒然牧养不用。将渐次加增。转多需牧放人役。于伊等差使。恐不无拮据。著加恩将额余牛、赏土默特贝子旗分三百三十一头。将额余马、赏科尔沁十旗每旗各一千匹。赏喀喇沁、土默特、锡林郭勒盟所十旗、每旗各七百匹。著均匀散给承牧各台吉官兵。以示朕轸恤蒙古世仆至意。并将如何分给之处。报部查核。余仍著妥为孳牧备用。　　

○豁除江苏宝山县坍废田荡八顷二十三亩有奇额赋。　　

○己丑。孝昭仁皇后忌辰。遣官祭景陵。　　

○庚寅。旌表守正被戕江苏长洲县民邵福材妻王氏。　　

○辛卯。吏部议准、直隶总督梁肯堂奏、直隶按察使、保定府、两司狱缺。例归部选。直隶狱繁犯众。司府两监。非初任之员所能经理。请将两司狱、改为调缺。将事简之易州上陈驿驿丞兼巡检事、涞水县典史、两缺。改归部选。从之。　　

○旌表守正捐躯直隶赞皇县民薛聪妻位氏。　　

○壬辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、据索喜奏拏获脱逃遣犯正法摺内。并未声明伊现署将军印务。仅止书名具奏。甚属含混。朕批阅之下。竟不知何省何官所奏之事。此皆由索喜不晓事体所致。著将伊申饬外。并将此旨通行各省城将军、副都统等。嗣后凡有陈奏事件。务将所署职任。明白缮写摺内。断不可如此含混、仅书名也。　　

