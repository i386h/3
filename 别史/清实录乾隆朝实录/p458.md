<!-- { "loadSidebar": true } -->
○又谕、此次前往盛京。未到热河之前。俱在行宫驻跸。所有行营应用之蒙古包帐房布城等项。及应豫备物件。俱著于七月初三四等日。先行起程。于应行等候地方。豫备等候。其侍卫章京护军内。酌量留用外。其余著分别次序。豫先起程。过青石梁等候。此数日内存留人等。虽日常该班。将来会齐时。仍可令伊等补还。其出行钱粮即于起程日支领销算。如此分别次序。令其起程。则住宿处俱有空闲。而在途亦不致损伤田苗矣。其何项人先令其起程。及如何分别次序。并量派大臣二三员。带领伊等起程之处。总理行营事务王大臣。即定议具奏。寻议、查各处随往官员人等。其豫先遣往者。侍卫一百五十余名。亲军护军六百余名。并各项官兵拜唐阿等。共二千余名。车七百九十余辆应分三拨。于七月初二至初四等日。派出大臣按拨带往分驻博罗河屯。喀喇河屯热河等处。并于侍卫章京护军内、酌留二百余名于青石梁、黄土坎、苇子峪、等狭隘之处。如遇行李壅滞难行者。协力护送。至扈从人等。除安设堆拨等项差使外。其无差之人。若俱在行宫周围住歇。恐人多地隘。踏坏田禾应听随便借寓。再牧厂派出马六千余匹。护送先往之人。若俟驾到后更换未免耽延请先派出放马之章京。赴博罗河屯会同领拨大臣监视更换。其余马匹并已更换者。仍交与马厂副都统等牧放。以备御营官兵到时换用。得旨。所议甚妥。依议。　　

○谕、昔我皇祖圣祖仁皇帝。前往盛京时。众人所乘马匹。曾照出兵例、派兵巡哨马厂。此次随往官兵。久不出外。未能谙练。行营马匹。最关紧要。倘不能寻觅水草牧放。必致疲乏。若按官兵驼马、派兵巡哨。则随往马匹甚多而此次官兵。不甚赢余。或令各自牧放。酌派深悉水草官兵引导约束。倘有遗失。令哨兵寻觅。其应于何处巡哨。至何处不必巡哨。著总理行营王大臣分别详悉议奏。寻议、御营前后。设有卡座。地面宽阔。水草丰美。卡内尽可牧放马匹。惟左右两翼无卡。应于曾经行走兵围人等内。派出护军校兵丁、共八十名。侍卫、章京、四员。每翼派四十名巡哨。以侍卫、章京、各二员统之。倘有遗失马匹。即著守卡人等寻觅。至回銮时。系由大路经过。即不必巡哨矣。得旨。依议。所有随营官兵。亦著传示。　　

○又谕、带领豫先起程人等起程。著海兰、富达礼、班第去。著公讷亲总管照看。　　

○大学士等议覆、江西巡抚陈宏谋奏称。今日之耗农功而妨地利者。莫如种烟一事。乾隆元年。学士方苞曾条奏请禁。部议不准。臣详绎部驳。一则以已经种烟之地。再种蔬谷。苦恶难食。徒成弃壤。一则以种少烟贵。偷种者多。犯法者众。一则以烟地入官。罚及邻右。牵连滋扰。今谨筹禁止之法。城内仍许种烟。城外及各乡。概不许种。如有种者。责成乡保报官。将烟草入官。若云御瘴气风寒。自明代以来。未见尽为瘴疠风寒所侵。即今不吃烟者。未尝不入瘴乡。其非必不可少之物明甚但已种之烟。全令拔除。未免失业。请豫行晓谕。以甲子年为始。令地方官、通行禁止等语。查民间种烟一事。废可耕之地。营无益以妨农功。向来原有例禁。无如积习相沿。日以滋甚。如直隶、山东、江西、湖广、福建、等省。种植尤多。陇亩相望。谷土日耗。且种烟之地。多系肥饶。诚令改种蔬谷。则自八月收烟后。至来岁春。相隔半载。土气已复。并无不宜蔬谷之处。如或以不种则失业。改种则利轻。又当知烟无关于饥饱。原不必论其贵贱。自应禁止。惟城堡内闲隙之地。听其种植。城外则近城畸零菜圃。亦不必示禁。其野外土田阡陌相连之处。概不许种。得旨。即照大学士所议行。该部知道。　　

○给事中陈大玠奏。满汉选用御史。将各衙门合例人员取齐。请旨考试。得旨。陈大玠所奏亦是。但目下正值溽暑。难以考试。著吏部于立秋后请旨。　　

○陕西布政使帅念祖奏。藩臬任满三年。定例朝觐。得旨。著照所请行。该部知道。　　

○甲寅。上诣畅春园、问皇太后安。　　

○谕、朕前往奉天。恭谒祖陵。典礼重大。所有祭文。理应尽心撰拟。今满汉文俱甚属平常。语意亦多重复。著将撰拟之于振、繙译之文保、德通、各罚俸三个月。以示惩儆。　　

○又谕、前据雅尔图奏称。河南通省。九府四州所属。俱于五月初二日得雨深透。又彰德府属之安阳、武安、等县。于初七八得有雨泽。惟开封府所属。虽于五月十一日得有微雨。未能沾足。若旬日之内。大沛甘霖。秋禾尚无妨碍等语。今既旬日矣。曾否得雨沾足。或应祈祷。及应照往例省刑之处。著该抚一面办理。一面奏闻。无得怠忽稽迟。该部遵谕速行。　　

○又谕、前据喀尔吉善奏称。山东各属。于闰四月二十二二十四五二十七八九及五月初三四等日。各得雨二三寸至六七寸等语。此一月以来。其未经沾足之地。曾否得雨。喀尔吉善并未陈奏现在情形如何。曾否祈祷。又包括前曾奏称春夏之间。雨泽愆期。请行恤刑之典。朕已允行。其如何办理之处。喀尔吉善亦未奏闻。可传旨询问。如祈祷省刑借种抚恤等事。有应行速办者。即一面办理。一面奏闻。该部速行文该抚知之。　　

○又谕、南掌国贡象。旧例以五年为期。朕思该国僻处天末。远道致贡。未免烦劳。著改为十年一贡。以示朕柔远之意。　　

○户部议准、江西南赣镇总兵章隆疏称。买贮粮石。每年值青黄不接时。借给兵丁。于六七八三个月扣还。为期太迫。请再宽两月。俾得从容还项。从之。　　

○乙卯。谕军机大臣等。据都统阿扬阿等奏。天津兵丁所用弓箭撒袋。年久率多破烂。请由部制造发给。于钱粮内坐扣等语。外省兵丁。非京师兵丁可比。其破坏军器自应本处酌量修造。且该处生息银两颇多原为接济兵丁而设。自可酌量动拨修造。免令兵丁赔补。即宽展限期。于钱粮内陆续坐扣亦可。庶军器可以整齐。而兵丁等亦有禆益。著寄信阿扬阿等。　　

○福建建宁镇总兵项朝选、缘事罢职。以永宁协副将岳钟璜、为福建建宁镇总兵。　　

○豁除江苏沛县乾隆七年分昭阳湖、水沉田地银米有差。　　

○丙辰。谕、京师自五月杪以来。天气亢旱。且溽暑炎蒸。甚于往岁。明系上天垂象以示儆。朕夙夜忧惕。莫释于怀。皆因朕躬之阙失。或用人行政之失宜。著九卿科道悉心思维。直陈毋隐。并将实有裨于国计民生之务。据实敷奏。候朕采择。见之施行。庶几感召天和。潜消沴戾。诸臣毋得视为具文。负朕谆切求言之至意。　　

○吏部议准、署山东巡抚包括疏称。安东卫守备已裁。将日照县夹仓巡检、移驻安东卫城。从之。　　

○丁巳。上诣畅春园、问皇太后安。　　

○谕、山东春夏以来。雨泽愆期。二麦有歉收之处。近虽渐次得雨。尚有未曾沾足之州县。若照例徵收钱粮。民力未免拮据。朕心轸念。著该抚将麦收歉薄之州县。逐一查明。所有六七两月应徵钱粮。缓至八月后徵收。以纾民力。该部即速行文、传谕该抚知之。　　

○又谕、前降旨将李质粹补授广西提督。今据伊奏称、父母年老有病。广西路远。不能迎养。情辞恳切。李质粹著调补陕西固原提督。其广西提督员缺。著固原提督豆斌调补。　　

○吏部等部议准。巡察宁古塔等处陕西道御史武柱奏称。吉林乌拉、宁古塔、三姓、伯都讷四处监督。照在京及各省监督之例。铸给关防。其吉林乌拉水师营四品官二员。亦照各省水师营之例。铸给关防。从之。　　

○戊午。谕、本月初四日。进爱奏请进见。朕因伊系钦天监堂官。当此亢旱炎蒸。或星象有无变异。关系朕治之得失。是以面加询问。伊奏称星象并无变异之处。但目下天气亢旱。有应行调剂者。约举四条。朕令写出交大学士等议奏。及览所议之摺。第一条内开、向例禁止烧锅赌博斗鸡鹌鹑之类。应大弛其禁。使民自便。则和气感召。自可雨旸时若。第二条内开、从来官员。原皆定有陋规。到任即能充裕。又加以耗羡。是以办事从容。今一概禁革。以致莅任后不能偿还借贷等语。悖理伤道。莫此为甚。至三条之言税课。四条之言刑罚。皆系现在已行之事。勉强凑合。经大学士等议驳。朕尚恕其无知。置之不问。今日忽又封奏云。五月初九等日。金星昼见。初九十九等日。屡次流星夜见等语。若其言果实。何以彼时不奏。且朕前日面询。又以为并无灾异。今忽为此语。岂非幸灾乐祸。任意捏造。以鼓惑人心乎。且其摺内又称、去岁彗星现象时。伊曾将淮扬水灾。今岁京师盛暑。豫先奏过。此皆伊并未奏及之事。捏为已奏。更属无耻。愚而诈之甚也。又条陈时事数件。如大学士于一切本章。应行夹签。九卿应时常召见。督抚等官。应行选择等语。大学士之夹签与否。伊何由得知。见现今何尝不夹签。朕以得人、则诸事就理。虽道府等官。概令陛见请训。而况九卿。九卿之未尝数召见者。则留保、木和林、满色、张廷璐、张廷瑑、王承尧、许希孔、数人也。且此数人。即令日日召见。能有禆于政治耶。若夫督抚之慎选。更不待言。进爱独全不闻知耶。又称京官外用。则以为乐。外官内用。则以为苦。宜加调停。不知伊意欲如何调停。想不过欲贪黩公行。贿赂交通。亦如民间之烧锅赌博。概弛其禁。乃为快意耶。至于内务府。何至开张铺面。与民争利。此人所共知共见者。伊不知何处来此梦呓之语。朕因数日天气亢旱。炎热倍常。明系上天垂象以示儆。想因朕躬之阙失。与用人行政之失宜。时加省惕。倍切忧勤。若人臣进言。苟有可采。朕必乐闻。若似此卑鄙悖谬。任意捏造。且有意惑人听闻者。则不可不加惩治。况钦天监职司推步。岂可妄逞邪说。蛊乱人心。进爱著该部严察议奏。并将伊摺内谬诞之处。晓谕臣工知之。　　

○又谕、河南巡抚雅尔图、现已来京候旨。硕色未能即日到任。阿里衮湖南审理事竣。路经河南。著即赴开封。暂署巡抚事务。俟硕色到任后。再来京复命。硕色接到部文。亦即赴河南新任。不必候纪山交代。亦不必来京请训。　　

○又谕、朕前降旨。将山东运河道陈法、调补安徽庐凤道目下正当伏秋大汛。河防关系紧要。运河道有督率经理修防调剂之责。恐易生手。未免不甚谙练。陈法著暂留运河道之任。俟秋汛过后。再与高越对调。各赴新任。　　

○给事中陈大玠奏。考试罚俸翰詹诸臣。将一年俸、匀作三年扣除。遇有升转缺出。均予开列。得旨。著照所请行。　　

