<!-- { "loadSidebar": true } -->
○又奏报、得雨情形。得旨。览奏稍慰朕怀。直隶一省。与夫相近之德州等处。望泽甚殷。朕忧曷其有极耶。　　

○又奏报、麦苗虽经得雨。但连日大风。日色燥烈。恐日久不雨。分数稍减。得旨。京师亦然。益增朕忧矣。然惟有修人事以补不足。未雨之绸缪。汝不可少忽也。　　

○又奏、兖镇营伍。军装器械。随时修补。将备训练。尚属严饬。得旨。兖镇虽较登镇为差善。然亦欠整饬也。　　

○又奏报、风刮日晒。麦苗渐致黄萎。得旨。京师亦复如是。朕躬不德。以致旱灾示警。侧身思省。寝食靡宁。忧怀曷由宽释耶。　　

○又奏、德州、海丰、惠民、三州县。应修城垣。俾穷民相率趋事。以资养赡。得旨。好。以工代赈。可行之事也。　　

○江苏巡抚陈大受奏、宜兴县民蒋祖法等、男妇幼孩共十五口。往西昂山水平王庙烧香。自初二日起。连日坐功不食。至十三日、十三人死于船内。仅存两人。其亲属到彼。连船焚化。声言成佛。因究出龙华会教头僧时济、师巫邪术。愚惑乡民。至戕人命。现在拏究。得旨。是。此案应严处以示警。得时济取供奏闻。不可走漏。且既有此事。汝地方大吏。即应早知。若再使漏网。不能辞责矣。寻奏、拏获时济供称、蒋祖法等。向拜时济为师。时济劝伊等持斋拜佛。认真修行。便可成佛作祖。白日昇天。并无邪教符术。但时济不劝伊等修行。蒋祖法等亦无由致死。该犯煽惑愚民确情。应依律按拟。至附和之人。概多乡愚。俟讯得确情。酌量分别办理。得旨。览。　　

○又奏报、宝山县海塘石工告竣。但水势变迁。靡有一定。自应随时查勘。相机防御。得旨。知道了。相机防御。甚为至当之论。勉为之。　　

○浙江按察使万国宣奏、督率属员。申明保甲。戢匪安良。地方稍为整顿。得旨。一省之事。岂一按察司所顿能整顿者。此语殊不诚。惟应实力尽汝职分之事。与抚臣、藩司、和衷竭诚。共相勉励。以图久而有成。斯可也。　　

○川陕总督公庆复奏、前奉旨、令将郭罗克善后之计。赴四川、会同纪山科理。今据提臣咨称、郭罗克土酋林噶架等。前肆抢夺。旋以大兵临巢。投献赃物。悔罪乞命。总以畏罪为辞。不肯亲自投出。经游击买国良、锁拏该酋等八名。斩讫号令。威震帖服。至军营先后获犯四十余名。另委大员审讯。准情酌理。分别定罪。其余亲加训导。夷民知感向化。得旨。所办殊合机宜。欣悦览之。其买国良、颇属可嘉。可送部引见。　　

○甘肃巡抚黄廷桂奏、甘省农事草率。收获有限。督率有司。教民易耨深耕。布种锄草。分别勤惰。量加劝惩。得旨。专以农桑课有司。此为政之体也。　　

○又奏、甘省苦寒。土不宜桑。种棉纺织。概置不讲。布帛之价。贵于别省。饬行各道府、督率有司。购买棉子。择地试种。并量给花絮。制造纺车。请女师教习妇女。其实在不能种棉地方。或雇觅工匠。教民织毼。得旨。劝课农桑。为政之本。然须以久远之心行之。所谓农事无近功。而有久长之效也。　　

○又奏、甘省公储仓谷。多系堆集民房寺宇。风雨渗漏。霉变堪虞严查所有旧仓。补葺完固。其仓廒不敷处所。另添建造。又查州县监狱窄小。混禁一处者。俱令酌量宽展。男监分别轻重。女监各开户院。得旨。如此诸凡留心。实堪嘉悦。　　

○署广东巡抚策楞议覆、副都统沈之仁奏称、广州旗营裕信仓谷。久已支借无存。买补甚费周章。且该处物价高昂。各兵度岁拮据。请将存库谷价。于年底借给兵丁。分作十个月扣还。应如所请。按名借给八旗四营兵丁。资其度岁。俟丰收之年。谷价平减。仍当酌量买补。以实仓储。得旨。著照所议行。　　

○广西巡抚杨锡绂奏、布政使唐绥祖、三年任满。循例陛见。但体弱多病。请于循例陛见时。酌调内地。更换精力强壮之员。于边省有益。得旨。此奏不公。汝二人不和。谓朕不知耶。　　

○云南总督兼管巡抚事张允随奏、上年昭通、东川、两府。秋成歉薄。已动拨铜息银二万两。买川米一万五百石。运卖平粜。再通查各属。如有民食不敷之处。分别借给耔种。以助春耕。其应行平粜者。即详请平粜。得旨。是此滇省最要之事。加意为之。　　

○绥远城建威将军补熙奏、右卫八旗官兵马步弓箭生疎。皆由副都统六格、性好安闲。不谙训练。查左翼副都统准提保、每事认真。约束严整。归化城副都统查木素、操守廉洁。熟练旗务。或与六格互调、实属有益。即六格亦当知儆戒。以图后效。得旨。准提保、著调掌关防。六格仍留该处。想当知勉。查木素、系循分供职之流。可以毋庸更调。有旨谕部。　　

○山东登州总兵谭行义奏、登镇营伍废弛。器械损坏不堪。约需二三年后。方能修补齐全。现与抚臣商酌办理。得旨。是。徐徐妥协为之。应与喀尔吉善商酌者。听其裁夺可也。　　

○贵州提督丁士杰奏、谢升任恩。得旨。张广泗在黔。甚为干练。一切与彼和衷共济。至营伍之训练。则汝提督之专责。尤须实力为之。以副任之意。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十三


大清高宗法天隆运至诚先觉体元立极敷文奋武孝慈神圣纯皇帝实录卷之二百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。夏。四月。戊申朔。享太庙。遣恒亲王弘晊恭代行礼。　　

○以始建先蚕坛告成。议叙总理监修海望等、加级纪录有差。　　

○兵部议准、原署两广总督广州将军策楞疏称、西义协系新辟苗疆。额兵一千名。内除公费亲丁。实八百六十名。军装器械。无项可动。请于乾隆五六两年支剩余朋银内动支。从之。　　

○直隶总督高斌奏覆、臣前于正月内。面奏筑城烧甎。仅有益于工匠。无益于贫民者陈奏未能明晰伏思以工代赈最有益于贫民者。首惟挑河。次筑堤。次修土城。又次修甎城。盖挑河、无论丁壮老幼男妇。均可赴工擡土。筑堤、有夯硪泼水等工。多须丁壮。城工、则土城雇用夫工为多。甎城、备办灰甎料物。工匠为多。虽所用夫工于穷民亦有益。但未若挑河擡土。民易趋赴。再永定河石景山兴隆庙前。应修石工。挑挖引河。以及南岸修滚水草坝。北岸建滚水草坝。并永定河下口疏浚引河。挑挖淤垫工程。俱现在兴工办理。得旨、统计现今工程可以稍济穷民几何。若所费不甚过多。河间城工。亦应议修耳。寻奏覆、河间府城。分别拆修补修等工。估需银七万七千四百余两。即于司库正项内先拨银五万两。备办兴工。报可。　　

○己酉。谕、京察乃国家考绩大典。现在举行之际。恐各部院堂官。瞻徇情面。有滥列一等者。著大学士于验看过堂时、慎重分别。凡不称一等者。俱行裁去。　　

○户部议准、四川巡抚纪山疏称、乐至、盐亭、南部、威远、乐山、犍为、荣昌、资州、八州县。坍塌盐井一百五十眼。应徵课税银七百四十三两零。请自乾隆九年为始。照数豁除。从之。　　

○兵部议覆、川陕总督公庆复议奏、陕甘二省之河州、西宁、肃州、安西、等处营制。新添改设。不下数十处、或以新立营汛。添设官兵。或以挑备战兵。加添旧额。本非腹地可比。势难一例减裁。应如所请。将延绥镇属之麻地沟、宁条梁、并河州、保安、各营。及甘提标、凉州、宁夏、西宁、肃州、安西、各标营。新设营汛。续添马步守兵。悉照旧额安设。至中卫营古水井堡、派防长流水等处新兵五十名。现今。征防官兵彻回。既足轮流更换。应将此项新兵。与未汰新兵。一体裁汰。从之。　　

○庚戌。谕大学士等、雩祭之典。所以为百谷祈膏雨也。从前大臣等定议。一应礼仪。悉照恭祀圜丘之制行。朕思目下畿辅雨泽愆期。此次举行雩祭。正望恩迫切之时。非每夏常雩可比。其先期前诣斋宫。及祭毕回銮朕俱御常服。不乘辇。不设卤簿。不作乐。以示虔诚祈祷。为民请命之意。可传谕各衙门知之。　　

○谕军机大臣等、朕见直隶地方事件。迟延者颇多。即如旗人派往种地一事。已历数年。尚未料理就绪。又如庄头地亩。拨给之后。彼此呈办。至今尚未清楚。此时直隶有赈济备荒等事。高斌虽专心筹画。未免匆忙。然于一切应办事件。正当留心料理。不得任属员辗转迟延。可寄信传谕申饬。寻奏覆、现在勒限儹办。不敢任听属员。得旨、上紧料理。毋事姑息可也。　　

○黑龙江将军傅森奏、齐齐哈尔、黑龙江、呼伦贝尔等处。官员兵丁。器械理宜整齐。前任将军副都统等。仅于年终保题。并未据实陈奏。今臣既查出。原应照例参奏。但此项缺欠。该地方官并从前滥行保题之大臣官员。俱有关系。不得不豫行密奏。或准照例参奏。或交臣整齐办理之处。恭候命下。得旨、今年仍具本保题。作为汝意。给限一年。赶紧全备。若再查出。即行参奏。　　

○辛亥。上诣畅春园、问皇太后安。　　

○诣大高殿行礼。　　

○还宫。　　

○谕、拉林阿勒楚喀地方。新添副都统员缺。曾派巴灵阿矣。今巴灵阿已授为宁古塔将军。所有员缺。著副都统巴尔品调补。巴尔品即前往拉林阿勒楚喀地方。协同巴灵阿办事。俟开荒盖房诸事完竣后。巴灵阿再赴将军任。　　

○户部议覆、两广总督兼署巡抚策楞疏称、湖南拨济粤米十万石。原应存贮备用。但船载日久。难免潮蒸。且粤东地土卑湿。不便久贮。自应变通出易。应令该署抚俟运到日。拨各州县。或陆续平粜。或支放兵粮。至所称粜价银两。俟秋成买谷还仓。则有生俊捐谷一项。可以扣抵归款。毋庸议买。应将粜价解贮司库。报部查核。得旨、依议速行。　　

