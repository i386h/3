<!-- { "loadSidebar": true } -->
○军机大臣等、遵旨将准噶尔家谱进呈。御制准噶尔全部纪略文曰。自古无不志外夷。而实者少。舛者多。非以其方域所限。言语不通耶。得什一于千百。加以鱼鲁亥豕。其堪信者鲜矣。兹者平定准部。止封达瓦齐子一人。居之京都。且城伊犁。驻将军镇守。事耕牧焉。念彼原一大部落。不可无纪。故就亲询实事书之。亦以便方略纂叙也。准噶尔四卫拉特者。绰罗斯部、杜尔伯特部、和硕特部土尔扈特部是。其辉特一部。本附庸于杜尔伯特。后土尔扈特。窜归俄罗斯。故别辉特为一部。仍称四卫拉特云。卫拉特、明史称为瓦剌。其音颇近。史所载脱欢太师。盖其始祖。元亡。而其强臣分为三。其渠曰马哈木者。即脱欢之父也。脱欢者、蒙古准语同为釜。今准人语釜为海苏。而蒙古语则仍旧。盖准人自避其祖讳。此亦一证也。自脱欢逮孛汗。其世次不可考。孛汗背正妻。与他妇野合而生子。曰乌林台巴靼太师。其母弃之泽中。孛汗收养之。遂统部落。又十一世。而传至赛音诺颜哈喇忽剌。是为策妄阿拉布坦之曾祖。子曰巴图鲁浑台吉。有子十二人。五曰僧格。策妄之父。六曰噶尔丹博硕克图。其余无事。无足称。长曰策臣次曰巴图鲁。策臣、与巴图鲁、杀其弟僧格。噶尔丹博硕克图、始自藏中回旧部。反俗为汗。于康熙年间犯塞。战败走死。先是噶尔丹博硕克图。既杀兄僧格之次子索诺木阿拉布坦。僧格旧臣七人。与策妄阿拉布坦同远逃。准语所谓多伦努库尔者是。多伦者、汉语为七。努库尔者、汉语为友。盖其患难相共。所谓世臣。并赦其子孙七死云。及噶尔丹为我兵败。策妄始还和博克萨哩。收其父旧属、及噶尔丹余众。复成部落。并缚噶尔丹子、献阙下。遂自据汗位。子噶尔丹策零。噶尔丹策零子策妄多尔济那木扎勒。其庶兄喇嘛达尔扎。执而篡之。达瓦齐复因阿睦尔撒纳之计。篡夺其位。达瓦齐者。巴图鲁浑台吉之第七子、布木之子。大策零敦多布之孙。于策妄为再从侄孙。其小策零敦多布。则策妄之祖、巴图鲁浑台吉之弟、默尔根代青之曾孙。其去策妄世派。盖已远矣。先是康熙年间。噶尔丹博硕克图。拘系和硕特车臣汗。收所属人众。并入准噶尔鄂拓克。其时有和硕特之拉藏汗者。居书古忒地。即顾实汗之裔也。子二人。一名丹衷。一名索尔扎。丹衷、由唐古忒仍回至厄鲁特。娶策妄阿拉布坦之女、博托洛克为妻。后策妄阿拉布坦、知其学习哈拉尔查达术。以两釜夹丹衷身烙死。遂令大策零敦多布、领兵六千。袭西藏。擒杀拉藏、并掳伊子索尔扎。我圣祖仁皇帝敕谕策妄阿拉布坦、不得绎骚唐古忒地。并发大兵进剿。于是大策零敦多布、携索尔扎、逃回厄鲁特。藏地复平。迨雍正年间。策妄阿拉布坦死。子噶尔丹策零、欲与唐古忒和好。给索尔扎户十资养。并以博托洛克、与韦徵和硕齐为妻。其在丹衷处所生子班珠尔、给户五资养。彼时博托洛克、后有孕未产。适韦徵和硕齐后。乃生一子。是曰阿睦尔撒纳。故阿睦尔撒纳、虽为辉特台吉。实与班珠尔、皆丹衷之子。噶尔丹策零死。策妄多尔济那木扎勒、恐索尔扎之子纳哈查、逃往唐古忒。将伊禁锢。至达瓦齐篡立。始将纳哈查释放。又和硕特罗布藏车凌者。娶策妄阿拉布坦之女、达什色布腾为妻。噶尔丹策零时。因罗布藏车凌、率领伊属万户。欲往土尔扈特。遂遣兵擒获罗布藏车凌、囚之。以其妻给韦徵和硕齐。二子交乌噜特鄂拓克宰桑乌巴什安置。至青海居住之罗布藏丹津、于策妄阿拉布坦时、逃至准噶尔。策妄阿拉布坦死后。罗布藏车凌、罗布藏丹津、二人。谋杀噶尔丹策零。嗣因罗布藏丹津被拘。罗布藏车凌、恐亦被囚。遂欲逃往土尔扈特。故雍正年间。我世宗宪皇帝。索罗布藏丹津。噶尔丹策零、称已缚送。至中途。闻进兵而止者。非诈也。盖彼业经拘系之囚。故不靳固。而且欲以为奇货也。噶尔丹策零、于丑年死。策妄多尔济那木扎勒年幼。其姊鄂兰巴雅尔、同母出也。每以善言相劝。禁其淫乱。策妄多尔济那木扎勒、年既长。遂不受其禁制。并听谗言。谓其姊欲效俄罗斯、自立为扣肯汗。遂将鄂兰巴雅尔拘系。并杀戮多宰桑。其后屠狗盗妻之事。无所不为。益无忌惮。鄂兰巴雅尔之夫萨音伯勒克、遂同噶尔丹策零庶子喇嘛达尔扎、攻执策妄多尔济那木扎勒。喇嘛达尔扎、遂篡汗位。有噶尔丹策零幼子策旺达什者。阿睦尔撒纳、班珠尔、欲诱出策旺达什、立为汗。后被喇嘛达尔扎知觉。遂杀策旺达什。阿睦尔撒纳、班珠尔、二人。怂恿达瓦齐云。喇嘛达尔扎、既将与尔同讐之达什达瓦杀戮。恐祸将及尔。于是达瓦齐、阿睦尔撒纳、班珠尔、三人。同逃哈萨克。至申年。达瓦齐、阿睦尔撒纳、班珠尔、复回旧游牧处。阿睦尔撒纳、遂杀其兄沙克都尔、据其众。复与伊犁喇嘛等合谋。杀害喇嘛达尔扎、立达瓦齐为汗。其次即阿睦尔撒纳用事。二人仍属亲厚。有达什达瓦侄讷默库济尔噶勒者。欲与达瓦齐分领准噶尔。猝率兵一万至伊犁。与达瓦齐战。达瓦齐败。至旧游牧额密勒处。与阿睦尔撒纳会。因阿睦尔撒纳计。诱执讷默库济尔噶勒、诛之。准噶尔众。仍立达瓦齐为汗。达瓦齐、听伊犁众宰桑言。与阿睦尔撒纳生隙。阿睦尔撒纳、本垂涎汗位。既失望。遂与班珠尔、纳哈查、及杜尔伯特讷默库等、会同哈萨克。将额密勒一带住牧者。肆行掳掠。且耕种额尔齐斯。为自固计。达瓦齐、凡三遣兵、剿阿睦尔撒纳、皆不克。其后自领兵三万。至阿睦尔撒纳游牧之额尔齐斯蹙之。阿睦尔撒纳、势不敌。始投诚来归。此准噶尔始终构乱所由也。至准噶尔鄂拓克、昂言之名各异者。鄂拓克、为其汗之部属。昂吉、为各台吉之户下。旧鄂拓克、凡十有二。乌噜特、有四宰桑。人五千户。为一鄂拓克。喀喇沁、有一宰桑。人五千户。为一鄂拓克。额尔克腾、有一宰桑。人五千户。为一鄂拓克。克里野特。有二宰桑。人六千户。为一鄂拓克。卓托噜克。有一宰桑。人三千户。为一鄂拓克。布库斯。有一宰桑。人三千户。为一鄂拓克。阿巴噶斯、哈丹、各有一宰桑。共人四千户。为一鄂拓克。鄂毕特。有一宰桑。人三千户。为一鄂拓克。鄂罗岱有二宰桑。人三千户。为一鄂拓克。多果鲁特。有一宰桑。人四千户。为一鄂拓克。霍勒博斯。有一宰桑。人三千户。为一鄂拓克。绰和尔。有一宰桑。人三千户。为一鄂拓克。其后复立鄂拓克十有二。巴尔达穆特、有三宰桑。人四千户。为一鄂拓克。库图齐讷尔。有五宰桑。人四千户。为一鄂拓克。噶勒杂特。有三宰桑。人四千户。为一鄂拓克。沙喇斯。有二宰桑。人三千户。为一鄂拓克。玛呼斯。有一宰桑。人五千户。为一鄂拓克。布库努特。有一宰桑。人二千户。图古特。有一宰桑。人五百户。为一鄂拓克。乌喇特。有一宰桑。人三千户。为一鄂拓克。阿勒闼沁。有一宰桑。人五百户。为一鄂拓克。扎哈沁、有三宰桑。人二千户。包沁。有三宰桑。人一千户。为一鄂拓克。奇尔吉斯。有四宰桑。人四千户。为一鄂拓克。特楞古特。有四宰桑。人四千户。鄂尔楚克。有一宰桑。人五百户。乌尔罕济兰、有一宰桑。人八百户。为一鄂拓克。明噶特、有二宰桑。人三千户。为一鄂拓克。鄂拓克之外。复有五集赛。阿克巴集赛。有二宰桑。人四千户。赉玛里木集赛、杜勒巴集赛、推素隆集赛、伊克胡拉尔集赛、各有一宰桑。人各一千户。其后复立集赛四。温都逊集赛、善披领集赛、各有一宰桑。人各一千户。桑堆集赛、品陈集赛、各有一宰桑。人各三百户。此九集赛。办理喇嘛一切事务。喇嘛有六千余。准噶尔共六十二宰桑。二十四鄂拓克。一切供赋。俱其汗公物。其外复取乌梁海、及叶尔羌、喀什噶尔、阿克苏、和阗、四城回人租。其二十一昂吉。为各台吉所有。而统属于准噶尔之汗。昂吉者。准语分支之谓也。绰罗斯部之达瓦齐、一昂吉。达什达瓦、一昂吉。多尔济丹巴、一昂吉。噶勒藏多尔济、一昂吉。讷默库济尔噶勒、一昂吉。鄂齐尔乌巴什、一昂吉。杜尔伯特之车凌、一昂吉。达什、一昂吉。伯什阿噶什、一昂吉。和硕特之沙克都尔曼济、一昂吉。辉特之塔尔巴哈沁萨音伯勒克、一昂吉。和通额默根、一昂吉。多罗特舍楞、一昂吉。敦多克、一昂吉。业克明安巴雅尔、一昂吉。车凌班珠尔、一昂吉。巴图尔额默根、一昂吉。察罕图克阿睦尔撒纳、一昂吉。博洛果特台吉诺海奇齐克、一昂吉。土尔扈特台吉巴图尔乌巴什、一昂吉。吞图布、一昂吉。共二十一。向于西师诗、称二十一昂吉。为其汗公属者。盖考之而未详。兹始详询。缕细如右。然各台吉。虽分领其昂吉。凡出师执役。无不听其汗之令。则初所译者。亦未为大差也。统计其汗之二十四鄂拓克。九集赛。及各台吉之二十一昂言。得二十余万户。六十余万口。成一部落者。百十余年。语云。十人成之而不足。一人败之而有余。吾于纪准噶尔之事。益见其不爽。贾生所谓仁义不施。而攻守之势异。虽夷狄之有君。岂能外是道哉　　

○癸未。孝敬宪皇后忌辰。遣官祭泰陵　　

○乌噜木齐办事副都统侍郎旌额理等奏、臣于上年十月。奏派兵二百名。在特讷格尔伐木。备造房屋一千二百间。本年七月告竣。合计六堡所造兵房四千八百间。仅敷兵二千四百余名居住。其陆续挈眷兵。约六百名。仍需造房一千二百间。查罗克伦以西。地名呼图毕。田亩广阔。河水充裕。木植亦多。约可驻兵二千名。相其形势。东至宁边城七十一里。西至玛纳斯一百三十五里。为哈萨克往来要路。臣等酌于本年冬季。砍伐木植。计足工料。运至造房处所。将罗克伦换班兵六百名。移于呼图毕屯田。所需农具耔种口粮。亦请于冬间运往。俟房屋工成。即趱筑城垣。庶屯田兵三千名。声势联络。且多留地亩。备给召募民人。不致兵民参杂。似属有益。得旨、如所请行　　

○是月。直隶按察使裘宗锡奏、热河三厅各山场。遍长红叶。系菠萝树。土人祇砍伐作薪。不谙养蚕。殊为可惜。又八沟厅属之难儿河。与塔子沟属之三座塔。木城等处。亦多长此树。应请令热河三厅。与八沟二厅地方。凡有旷闲山场。俱劝谕百姓。广为栽种养蚕。官给印票。填明花户姓名。及顷亩数目。三年后果有成效。酌定租息。给还地主。若系官地。照例升科。于地利民生。不无裨益。得旨、交方观承实力妥办　　

