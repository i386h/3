<!-- { "loadSidebar": true } -->
○又议准、浙闽总督喀尔吉善奏称、泉州厦门滨海。向设刘五店汛。分巡澳头、石浔、＜氵丙＞洲、浔尾。查有桕头村。距刘五店、＜氵丙＞洲、各二三十里。该村每造艇出洋。请于桕头村东偏。与井头社、陈下厝、三村适中处添汛防。于水师提标后营拨外委一、目兵二十、分巡。建营房五间、并了楼墩铺。再造六桨小船一。沿海巡缉。从之。　　

○以故贵州贵阳府属白纳司副土官赵文绣子光旭、大谷龙司土官宋承勋子暹、各袭职。　　

○赈给黑龙江、齐齐哈尔等城、本年田禾被水霜灾、八旗官兵余丁、官庄驿站打牲人等口粮。　　

○予故江宁将军锡尔璊、祭葬如例。　　

○旌表守正被戕之湖北恩施县民陈昌夏妻王氏。　　

○乙卯。上诣皇太后宫问安。　　

○谕、原赏刘统勋城内官房一所。著赏给户部侍郎刘纶居住。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百九十八


大清高宗法天隆运至诚先觉体元立极敷文奋武孝慈神圣纯皇帝实录卷之四百九十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。十月。丙辰。上诣大高殿行礼。　　

○谕军机大臣等、哈达哈等奏、先带索伦、喀尔喀、兵一千三百余名进发。达勒当阿等、将续进兵三千余名。分队带领前进等语。哈达哈等、此番办理。颇觉奋勉。但前队兵数较少。尚未妥协。或酌量拣选二三百名。先行哨探。达勒当阿等、即续进以作声援。方为慎重。其兵丁口粮。即于包沁牛羊内取用。朕前曾降旨。令北路之兵。酌量在额尔齐斯。或附近边卡驻劄。想伊等亦经奉到。若势可疾驱即行前进。但派令成衮扎布、塔勒玛善、带兵进发。伊等选软无能。不如巴雅尔什第、桑寨多尔济、尚能效力。著即派令带兵。留成衮扎布等办事。喀喇巴图鲁阿玉锡、丹津、俱熟谙厄鲁特事宜。即会同商酌。相机办理。　　

○又谕曰、哈达哈等奏、据脱出之巴拜等供称、阿睦尔撒纳、遣尼玛前往乌梁海宰桑果勒卓辉处通信会合等语。汗哈屯乌梁海等。系兵力收服。非察达克、车根、赤伦等。与贼有讐。久经归顺者可比。我兵既进。伊等或袭其后。甚有关系。达勒当阿、哈达哈等。宜加意防范。再察达克等、去岁投诚。俱加恩授职。此次收服宰桑果勒卓辉、玛济岱等、著加恩授为三品总管。赏给翎顶。其余宰桑。有应酌量授为三四品总管者。未经查奏。著达勒当阿等、查明酌量授职。一面奏闻。一面办理。再伊等马匹牲只。若以银两缎疋。与之交易。既可分伊等之力。亦藉以助给军需。即传谕察达克等。若能勉力承办。必加恩赏。　　

○又谕曰、富德奏称、额尔齐斯之北有达布逊图喇地方。系准噶尔、哈萨克、俄罗斯交界。其地产盐。舆图所载额尔齐斯之北有盐池。即其地也。距塔尔巴哈台千里。阿睦尔撒纳、势力穷蹙。或由此路逃往俄罗斯。亦未可定。著传谕达勒当阿、哈达哈等、带兵进发后。或令察达克、赤伦等、带伊旧乌梁海兵数百名。赴其地巡查堵截。或于索伦兵内。分数百人前往亦可。伊等愿往。所派兵丁。俱照军营。一体赏赉。　　

○军机大臣等议覆、原任协办陕甘总督尚书刘统勋、奏派甘肃兵驻防巴里坤一摺。查前奉谕旨。令豆斌、带领缘旗兵二三千名防守。嗣经传谕冶大雄。将所调安西兵二千名停止。巴里坤防兵稍弱。请将原派安西兵。仍拨一千名。给与车价。前往驻防。从之。　　

○以工部右侍郎梦麟、署兵部左侍郎。　　

○丁巳。俘酋达瓦齐。罗布扎、莽喀、图巴、敦多克、和通等。解送至京。兵部率解俘官兵。押俘由长安右门入。进天安右门。至太庙街门外。向北立。候告祭大臣至。令俘向北跪。告祭大臣、进太庙行礼毕。兵部率解俘官兵。押俘至挤^街门外。令俘仍向北跪。告祭行礼如前仪。　　

○兵部议准、闽浙总督喀尔吉善奏称、浙江大荆营游击。已改都司。请铸给大荆营都司关防。从之。　　

○两江总督尹继善奏、向来两江驿马。每匹日支草料银八分。雍正十二年。核减二分。乾隆七年。淮徐被灾。奉旨准销八分。今岁上江凤、颍、泗、滁、和。下江江、淮、扬、徐、被水。苏、常、镇、被潮。每马日支银六分。不敷发价。请循七年例。暂加二分。俟明秋停止。得旨、著照所请行。　　

○大学士管陕甘总督黄廷桂、四川总督开泰、四川提督岳钟璜等奏、臣等前将金、绰、德尔格、三酋土兵。各彻归巢。委令宋元俊等招抚安插。据宋元俊等禀报、德尔格头人四朗结。于八月二十一日。带兵三百余名。占踞麻书寨。该员行抵甘孜。将四朗结兵驱押归巢。麻书土司丹津旺溥。年十二。与伊叔喇嘛群赞藏匿。招之始出。安置原寨等语。查德尔格、乃甘孜以下最大土司。历来恭顺。此次遵谕退兵。俯首归巢。其畏敬官长。出众土司上。臣等一面饬令宋元俊妥办。一面差员驰赴德尔格。谕以麻书乃受印土司。擅侵掠。干咎。令将百姓交出。九月二十日。土司鲁朱江错。赴甘孜投见。宋元俊传集德尔格、孔撒、麻书、三土司。将孔、麻、控案分断。给照收领。各具悦服夷结。德尔格送出麻书土民三千九百余名。交麻书管束。孔撒逃民一千三百余名。俱招出。仍归孔撒。麻书土司丹津旺溥年幼。留喇嘛群赞抚之。照前督臣岳钟琪、派兵防护巴旺土司勒儿悟例。派弁兵十一员名。并千总温钦守护。又革布什咱角洛寺。系金绰赴炉要路。酌派把总一员。带兵十名驻劄。此项弁兵。均按季于泰宁协标轮换。宋元俊事竣回炉。绰酋头人八东、求追还杂谷所取地方委员剖断。绰斯甲头人。愿赔礼。杂谷头人。愿还其土地人口。不复争。当经传见大小金川、革布什咱、沃日、木坪、头人。面加训谕。并书番牌。示各土部。均为悦服。得旨、览奏俱悉。　　

○又奏、杂谷归流番众。向挑屯兵三千人。每秋由副将点验。须有劝惩。请于钱局各炉加带一卯。计除还工本。获余息五千两。于秋冬点验。令协属干弁、率领行围一月。月各给口粮犒赉。均于前项动支。报闻。　　

○又奏、打箭炉地当边冲。向无城垣。宜建设。勘得城基。周六里余。长、千一百四十丈有奇。高、自七八尺、至一丈二三尺。请照番民垒碉法。砌石为城。坚实省费。得旨嘉奖。　　

○又奏、打箭炉为西藏门户。向设阜和营游击。辖马步兵五百名。该营毗。连化林、里塘。多隘口。又甘孜番地。须分差游巡。兵少。不足资弹压。查普安、安阜、二营。管辖雷波、黄螂。虽系蛮地。猓民皆向化。普安原设马步兵八百。请裁一百五十名。千总一员。安阜马步兵四百。请裁五十名。把总一员。添阜和营内。仍令游击管辖。得旨、如所议行。赈恤安徽无为、合肥、庐江、巢县、寿州、凤台、宿州、凤阳、怀远、定远、虹县、灵璧、阜阳、颍上、霍邱、亳州、蒙城太和、泗州、盱眙、天长、五河、滁州、全椒、来安、和州、含山、等二十七州县。庐州、凤阳、长淮、泗州、滁州、等五卫。本年水灾饥民。并缓徵新旧钱粮。　　

○赈恤山西岢岚州本年霜灾饥民。并缓徵新旧钱粮。　　

○戊午。上诣皇太后宫问安。　　

○御午门楼。王公百官朝服侍班。铙歌大乐、金鼓全作。兵部堂官、以解到俘酋、达瓦齐、罗布扎、莽喀、图巴、敦多克、和通等、跪奏请旨。命达瓦齐等、著免交刑部。俱交理藩院。理藩院堂官、跪领旨。押俘出天安右门。王公百官行庆贺礼。　　

