<!-- { "loadSidebar": true } -->
○又谕、福建建宁镇总兵希当阿、亲老无子。是以降旨令其与直隶宣化镇总兵刘允桂对调。俾得就近迎餋。以示体恤。刘允桂才具中平。福宁镇虽非要缺。亦系海疆专阃之任。该员能否胜任之处。著传谕伍拉纳、到任后。留心察看。如果才具可期胜任。自可毋庸更换。倘于福宁一缺。有不能胜任之处。即据实具奏。候朕另行简用。毋得稍有瞻徇。　　

○以正黄旗满洲参领台斐音、为山海关副都统。　　

○乙酉。上还宫。　　

○谕军机大臣曰、张朝龙等杀贼身死。系得自家人兵丁等告知。而许世亨、尚维昇被阮惠截断之后。据孙士毅奏、尚无信息。该提镇究竟作何下落。是否实系阵亡。此时自己得有确信。其余带兵各员。又曾否全出。所有兵丁。除已进关之三千数百名外。续至者又有若干。岑宜栋所带土兵二千名。亦曾否全出。著孙士毅即行详细查明。据实覆奏。其滇省官兵。现在是否已全数入关。亦著富纲、乌大经、迅速具奏。再孙士毅出关时。带有厂民人众同往。此等厂民。曾否同出。抑系去而从贼。又宣光一路。有土目黄文桐等、跟同官兵进剿。乌大经彻兵之后。该土目等现在何处。此时既已彻兵。该土目及厂民等、来投与否。原可置之不论。但朕欲知该处情形。是以询及。并著孙士毅、富纲等、各行查明迅速据实覆奏。　　

○直隶布政使梁肯堂奏、接收藩库钱粮清楚情形。得旨、已用汝为河南巡抚矣。毋自满足。余无多谕。　　

○是日起。上以祭社稷坛。斋戒三日。　　

○丙戌。御制书安南始末事记曰、春日斋居。敬观皇祖御书心经。张照等、跋录御制戒之在得之谕。憬然有悟。因忆安南始末事。为之记曰。我皇祖戒之在得之训。孙臣固建堂于避暑山庄。其义其事。已见之前后之记矣。昨岁夏、居山庄。因有缅甸归顺之事。不无为之喜。无何而有孙士毅复黎城封黎王之奏。则又不无为之喜。夫喜者惧之对也。惧则若有所失。喜则无所更虑。若有所失。心不敢放。无所更虑。心或放乎。缅甸归顺。无过宴赉山庄。事则已矣。安南之事。虽云复其城。封其王。而其凶首未擒。弗屑费中国之力。为藩国扫荡擒渠。因降旨班师。使孙士毅速遵旨班师。即逆凶复扰黎城。则固外藩之事。变乱无常。亦不屑每问之。乃孙士毅驻彼逾月。以待或有所擒献。而又未曾谨设防。以致逆凶席卷而来。我师仓卒与战。遂有所失。而提镇三臣。同以致命。幸而孙士毅全师以归。尚不致有伤国体。然而赫濯威重。实不无少损焉。夫兴灭继绝。弗利其土地臣民。此非欲得也。然而得其名。与得其实同之。安南之事。予果无得名之意乎。喜而忘惧。谓之能戒可乎。故予不咎孙士毅之贪功。久驻失防。致损威重。而自咎予之未能体皇祖训戒之在兹。书以志过。抑亦慎守此志于永久弗替云尔。　　

○谕军机大臣曰、巴延三奏、恩明补授甘肃按察使。新授延榆绥道杨寿楠、远在江苏。尚无来陕之信。委员署理道篆等语。杨寿楠于上年冬间。补放延榆绥道。何以至今尚未到陕。著传谕闵鹗元、饬该员迅速起程。即赴新任。勿再延缓。将此并谕巴延三知之。　　

○河东河道总督兰第锡、山东巡抚长麟、巡漕御史和琳奏、运河挑工完竣。并酌定二月初一日。拆除汶坝。以利挽运。得旨、览奏俱悉。今年运务似佳矣。　　

○丁亥。谕曰、孙士毅奏、接奉彻兵谕旨。自恨不能仰体速彻知进而不知退。遭此损失。求重治其罪。现查点入关官兵。已有五千数百名。闻尚有从他处回至内地者。至军营未出各员。除前次陈报外。又查有副将邢敦行、游击张纯、王檀、张会元、刘越、都司邓永亮、守备黎致明七员阵亡。又有台员、知县袁天逵、府经历张诚二员。似已遇害。其余文员。俱已进关等语。此事朕屡经早降谕旨。令孙士毅于克复黎城后。即酌量情形。彻回入关。不可知进而不知退。并以安南地方虽小。但黎氏立国已久。其兴废未必不关乎气运。该国近来构乱频仍。黎维祁复怯懦无能。看来或因天厌黎氏。朕办理庶务。无不顺天而行。是以复谕令孙士毅作速彻兵。今因官兵在黎城耽延稍久。有此挫失。可见朕先几所动。事变即相应而来。是此事之失。究由于知进而不知退。我君臣俱不能不引以为过。但朕先经筹及。屡次谕令孙士毅作速彻兵。若该督遵照速彻。早已入关。乃于克复黎城后。复在彼耽延一月有余。希冀阮惠悔罪投出。或被贼党缚献。又不豫为侦察。以致贼匪乘间纠众滋扰。伤及官兵。是孙士毅不无贪功自满。即难辞咎。朕因其实非有心贻误。不忍遽加严谴。然亦不得不治以应得之罪。是以将所封公爵。及红宝石帽顶彻回。仍令来京。另候简用。此时关隘一带。正须大员带兵弹压。孙士毅在镇南关驻劄。并续调粤东官兵三千名前往。听候派拨。所办甚是。现据孙士毅奏请从重治罪。恐伊以待罪之人。不敢戴用翎顶。先自摘去。殊有关系。福康安到彼。尚需时日。目下该处一切事宜。正资孙士毅督率调度。若无翎顶。不特观瞻有碍。呼应不灵。且伊回京后。尚可以尚书补用。品级相等。但伊既有此失。若复戴所赏双眼花翎。于心亦难自安。孙士毅著仍留总督顶戴。并著戴单眼花翎。在镇南关办事。俟福康安抵彼交代后。听候谕旨。再行起程来京。至未出镇将各员。前已有旨分别议恤。所有此次查出之阵亡副将邢敦行、游击张纯、王檀、张会元、刘越、都司邓永亮、守备黎致明、并被害之台员、知县袁天逵、府经历张诚、均著一并交部从优议恤。其余未出各官兵。仍著该督遵照前旨。确查咨部。分别赏恤。将此再行通谕知之。　　

○谕军机大臣曰、阮惠等屯聚谅山。自系惧我官兵进剿。不敢遽回广南。但关隘一带。与安南境界毗连。内地民人。见屯聚附近处所。不无惊疑。孙士毅现调粤兵三千。到镇南驻劄防守。以壮声威。所办尚是。至彻回各兵。现据奏、进镇南关者已有五千数百名。闻尚有从他处回至内地者等语。现在陆续进关。及从他道退回者。又有若干。著即查明据实覆奏。此等兵丁。皆系不得已退回。入关后毋庸再治其罪。土目潘启德、前次勾引附阮。抗拒不从。且跟随官兵进剿。殊为出力可嘉。现在曾否同官兵一体入关。此外似潘启德之出力者。尚有何人。又黎氏旧臣。如阮辉宿、阮廷枚、黎＜亻冋＞等、现在何处。曾否一并随同入关。并著查明具奏。前曾有旨谕令福康安迅速驰赴镇南关驻劄。福康安抵关后。务宜遵照前降谕旨。妥协办理。不必急于回粤东。总俟冬令酌量情形。再定行止。孙士毅前亦有旨令其帮同福康安、将应办事宜。酌筹妥协后。再行来京。福康安到彼后。如无需孙士毅帮同办理。自当即令其进京。否则将伊多留数月。亦无不可。孙士毅于该处情形。较为熟悉。且即欲将伊补用尚书。现在亦无员缺。不妨在彼多住数月。俟诸事妥毕后。再行来京。亦未为迟。　　

○又谕、据汪新奏、李庆棻现已病故。所有贵州巡抚员缺。已降旨将郭世勋补授矣。该抚甫经来京陛见。毋须再行请训。接奉此旨。即行速赴新任。将此谕令知之。　　

○以湖南布政使郭世勋、为贵州巡抚。山东按察使冯光熊、为湖南布政使。　　

○是月。江苏布政使奇丰额奏、查明通省钱粮完欠情形。得旨、览。趁此年丰谷熟。应速完者。　　

○江南狼山镇总兵蔡攀龙、奏报到任日期。得旨、实力为之。汝系有过者。可不勉乎。　　

○福建巡抚徐嗣曾、奏报内渡回任日期。得旨、汝此次有何可说。嘉悦之外。惟知勉耳。　　

○升任闽浙总督河南巡抚觉罗伍拉纳奏、乾隆五十三年分、豫省发遣新疆、并新疆改发内地、及接递别省遣犯。共二百十七名。并无脱逃。惟本省应缉历年逃遣。并外省应缉逃犯二十五名未获。现饬属严密侦拏。得旨、实力督缉务获。　　

○河南巡抚梁肯堂、奏谢升任恩。得旨、有何可谕。但戒汝莫自满而已。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。二月。戊子朔祭大社、大稷、上亲诣行礼。　　

○谕曰、毕沅奏、杨林洲矶嘴坝、原估十五丈。已如数挑砌。窖金洲嫩沙。刷去三百四十余丈。黑窰厂里头。原估长五丈。今已做出七丈。对面沙滩。亦经刷去一百二十余丈。溜势愈觉南趋。仍日见溃塌毕沅现。亲赴该处。相度形势。苟可向前进占。总当极力做出。俾溜势。日挑日远。以期浮沙尽去。刷动窖金洲老土磡等语。并据绘图呈览。所办是。但阅图内所绘黑窰厂裹头。取势太直。若复往南进做。不特恐致著重。且江水至此。已成入袖。兼虑激回。波冲北堤。不能复向南挑。朕意应顺向东南。不妨略长。以次进做。因势利导。溜势自全往南开。则窖金洲土磡。可期逐渐刷尽。已于图内用朱笔标志。著发交毕沅、即覆加履勘。酌量妥办。并将应否如此办理之处。据实覆奏、至杨林洲矶嘴坝、现做出十五丈。黑窰厂裹头、现做出七丈。窖金洲淤沙、已刷去数百丈不等。可见荆州堤工。屡次溃决。而上年被淹尤重。总由窖金洲之上。种植芦苇。以致淤浅日涨日宽。逼溜北趋。堤塍因而冲决。舒常平日在彼。既不能豫行查察。迨降旨询问。尚称此次荆州被淹。与窖金洲无涉。实难辞咎。而萧姓民人。惟图肥己。不顾占碍地方水利。酿成大灾。淹毙多命。将伊治罪。尤属情真罪当。毫无屈抑也。将此通谕知之。　　

○又谕、前据海宁在京面奏、山西按察使明禄年老多病。著来京交部带领引见。候朕另行酌用。所有山西按察使员缺。著蒋兆奎补授。　　

