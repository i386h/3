<!-- { "loadSidebar": true } -->
○谕、昨因三宝奏、拏获四川军营逃兵张启奉正法一案。谕令检查从前将军等、曾否将该兵脱逃之处咨部。据兵部称、未曾咨报等语。从前所办本谬。绿营怯懦性成。脱逃实相沿恶习。乃军营不以此事为重。遇有逃兵之案。既不奏闻。并不咨部。仅以移咨原籍缉拏塞责。致兵丁等无所忌惮。犯者接踵。若使脱逃之后。即奏明严缉。各省自必上紧访拏。易于弋获。且使若辈知一经窜逸。立即上闻。难以复邀幸免。不致覆辙相寻。则少逃一人。即可少正法一人。此亦辟以止辟之意。即如新疆遣犯逃脱者。尚且随时具奏。今逃者究属无多。仍其明验。岂随征兵丁、潜逃干纪。转可不奏闻乎。现在虽无用兵之事。但兵可百年不用。不可一日不备。设偶有征剿之事。军律不可不严。嗣后如遇军营有逃兵之事。著统兵大员、每月汇奏一次。便严迅缉究。用昭炯戒。著为令。　　

○谕军机大臣等、缅匪曾有进贡还人之说。今已逾半年。尚无回信。自系匪酋等游移不定。其事本无甚关系。断不值差人探听消息。转致居奇。尤不可微露招致情形。令其轻忽。惟当视为泛常。不动声色。使匪众无从揣测。方为正办。且缅匪业经送还苏尔相。其事已完。至杨重英之是否送出。本无足重轻。设缅匪果送出杨重英。及有悔罪纳贡之说。不过遵照前旨奏闻。准其开关交易。或所差大头目。有愿进京叩觐者。临时量为加恩。若彼竟不践前言。仍当付之不理。惟严查关隘。不许通市。但边禁一事。行之已久。从前彰宝、图思德、各任内。虽有查禁之名。未免有名无实。是以贼匪无所畏忌。因李侍尧、办事切实。特令调任云贵。专以此事交办。李侍尧自必深体朕意。实力遵行。第恐所属官员。不无日久生懈。致市物消息。稍有偷漏。仍不能使贼匪窘而生惧。所系非细。李侍尧惟当时刻留心。严行稽察。如有内地奸民。及近边犭□罢夷。私越边隘。出入牟利者。即严拏重处。若管守官员。有心存怠忽。复蹈前辙者。亦即参奏治罪。庶各知儆惕。不至具文塞责。李侍尧、系朕所信任之人。更非彰宝、图思德、可比。必能实心妥办。副朕恩眷也。至前此每岁派兵防边。实属不成事体。嗣经图思德奏请、腾越等处。移驻官兵。冬间不过移出巡防。于体制尚属无碍。李侍尧亦当体察所驻之兵。是否有益。能否悉化从前张皇之迹。或尚有须筹办者。并著悉心确核。据实奏覆。将此由五百里传谕知之。仍将缅匪近日有无信息之处。即行覆奏。　　

○是日起。上以岁暮祫祭太庙。斋戒三日。　　

○戊午。吏部奏、京察休致、补放坛庙等官。似与革职另用者无异。请将其前任内降革罚俸之案。免其随带。得旨、此项京察被参人员。不与革职另用者同。用以看守坛庙等官。已是朕格外之恩。所有前任内降革罚俸之案。自应照例带于新任。一二年后。自可按例开复。永贵、因阿桂病在家。亟亟为此奏。殊属沽名市恩。著交都察院严加议处。其随同具奏之堂官。亦著一并议处。　　

○己未。以岁暮祫祭。遣官祭太庙中殿、后殿。　　

○谕军机大臣等、今岁豫东二省。得雪未能普遍渥沾。朕心深为廑念。业已传旨询问。并令该抚等虔诚祈祷。迄今未报得雪。今日据西宁奏、天津一带地方。于腊月二十四日。自申至亥。得雪三寸。四野均沾等语。前此京城之雪。迤北较大。而近南渐小。是以豫东二省。未得普沾。今天津地在京城东南。既经得雪。则迤南自当遍及。或该二省得以均被祥霙。亦未可定。著传谕国泰、徐绩、即将该二省曾否得雪。及分寸若何。是否普遍之处。迅速据实由驿覆奏。将此由五百里传谕知之。　　

○又谕、前因剿捕河州逆匪王伏林一案。勒尔谨所奏杀贼情形。及副将西德布、是否勇往。均未详悉。谕令明晰奏覆。今据勒尔谨奏称、西德布打仗。甚属勇往。亲用刀箭杀贼十一名。又见王伏林仗剑诵咒。即用箭射倒等语。西德布、已令送部引见。俟临时再降谕旨。至所称王伏林射倒后。随有马兵谢崇文、用刀砍毙。现已记名。遇有外委缺出拔补等语。殊属非是。王伏林、系逆恶渠魁。罪应寸磔。既经射倒。不复防其抵御。自应即将该犯生擒严讯。务得此案确情。然后明正刑诛。以昭国法。方为正办。且王伏林、若经西德布中其要害。立时毙命。理所宜然。射者仍有功而无过。至已经射倒之贼。复加刀砍。谁则不能。非但不能言勇。而适形其懦。且令碎磔之犯。幸得全尸。足见谢崇文之懵懂无能。并非若从前直隶兵丁穆维、在山东奋勇杀贼者可比。此等绿营恶习。朕所痛恨。即如前明用兵。不惟其君。即所谓本兵、与经略总督。亦不能知此等积弊。赏格滥施。以致无所劝惩。卒受其害。迩年来出兵征剿。深有鉴于胜国之弊。凡庸懦邀功者。概不得与。冀稍挽回绿营风气。今勒尔谨、将该兵丁记名拔补。徒令懦兵售碌碌因人之术。使各营相率效尤。军政尚可问乎。勒尔谨所办。太不晓事。著再传旨申饬。将此由四百里传令知之。　　

○庚申。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○遣官祭太岁之神。　　

○谕、前据周元理奏、热河请添建考棚。俾七厅所属生童。得以就近应试。事属可行。但工程事宜。地方官、素未谙习办理。恐未能妥协。所有热河考棚工程。著刘浩办理。　　

○辛酉。谕、据朝鲜国王奏、该国有逆臣洪麟汉等。结党谋逆一案。罪人业经伏法。恐其支党实繁。或有逃匿漏网者。恳敕关口官员查拏等因一摺。该国臣服多年。素称恭顺。今该国王既恐有余党潜逸之事。自应代为查诘。不容窜入内地。著谕盛京将军弘晌、山东巡抚国泰、于盛京、山东地方。与朝鲜接界边隘海口。严饬所属。留心察诘。如有语言形迹可疑。查系朝鲜人民。即行盘获奏闻。发交该国、自行究治。该将军、巡抚、务实力妥办。毋得视为具文。　　

○是月。浙江巡抚王亶望奏、浙江收漕。向多弊窦。现加察访。凡踢斛淋尖、明加暗扣、诸弊。剔除净尽。又浙西晚禾、收获较迟。十月开徵。花户上仓。多在十一月望后。粮船冬兑冬开。徵收开兑。同期并迫。粮户最畏守候。奸胥藉多刁难。或劣衿地棍。包揽上仓。或斛手仓夫。侵扣剩米。现饬粮道、巡历各府。严密查察。至粮艘现已兑竣。于十二月二十四日开行。催趱前进。得旨、好。行之以实。而要之以久可也。　　

○又奏、布政使孙含中、奏请塘工动用柴薪。宜汇总核销。奉批、交抚臣酌议。查向来柴薪。豫期奏明。动项发买。原系通工拨用。并非估计一工需用之柴。始行买备。而报销之案。总随各工分册核销。向不汇总销算。日久易滋混淆。请如所奏。自四十二年为始。将四十一年后。每次发银若干。买办柴薪。某工动用若干。现存若干。将各项确数。总造一册。按年咨部。俾与本工随时报销之案。互相参校核实。又塘工经费银两。向于正册外。另造银款细册附送。而柴薪报销。止声明用柴数目。其系某年每次采买案内动拨。并未分晰指明。亦请另造动用柴款细册附送。以归核实。从之。　　

○山东巡抚国泰奏、遵谕设坛祈雪。于二十四、五日。济南、东昌、泰安、武定、青州等府。及临清州所属。共二十七州县、卫。据报、得雪自一二三寸、至五寸不等。丰收有兆。农民欢庆。得旨、未至沾足。何为侈谈耶。　　

○甘肃布政使王廷赞奏、甘省被旱偏灾三十二处。遵谕办赈。飞檄各道府、率印委各员。确按成灾分数。将极贫次贫户口。造具清册。即照册填单散给。以作领赈之据。又将被灾几分、应赈银粮数目。刻刷告示遍贴。如官役短发索诈。许民喊控。以凭参究。散赈后。臣即轻骑减从。取道抽查。悉令核实。得旨、好。汝自当实力妥办也。　　

○是年。追予金川出师阵亡之蓝翎侍卫哈达逊一员。防御雅库一员。把总王肇基一员。外委唐克伦一员。祭葬恤赏如例。俱入祀昭忠祠。　　

○旌表孝子。安徽等省胡绅等三名。孝妇。奉天倪华兆妻姚氏等二口。守节合例。八旗满洲、伊里布妻刘氏等一百零五口。蒙古、马甲纳敏妻佟佳氏等十九口。汉军、马甲宋瑛妻韩氏等十五口。内务府正黄旗披甲德慧妻刘氏等二口。奉天等处驻防、披甲乌尔太妻唐氏等六十六口。直隶等省、赏铎妻王氏等三百七十五口。夫亡殉节。江苏等省、张孟吉妻徐氏等十一口。未婚守志。直隶等省、李凤妻高氏等十五口。百岁寿民、妇、直隶等省、崔克良等十七名口。给银建坊如例。　　

○一产三男。直隶等省张恺等九家。　　

○会计天下民谷数。各省通共大小男妇、二万七千八十六万三千七百六十名口。各省通共存仓米谷、四千一百四十五万四千三百二十四石二斗二升五合六勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四十七



大清高宗法天隆运至诚先觉体元立极敷文奋武孝慈神圣纯皇帝实录卷之一千四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。春。正月。壬戌朔。上诣奉先殿行礼　　

○诣堂子行礼　　

○诣大高殿、寿皇殿、行礼　　

○遣官祭太庙后殿　　

○停止元旦朝贺　　

○癸亥。谕、昨岁甘肃省皋兰等三十二厅州县。因夏间雨泽衍期。以致田亩被旱成灾。节经降旨、令该督等切实查勘。赈恤兼施。俾毋失所。第念皋兰、渭源、安定、会宁、平番、泾州、平凉、七州县、被旱情形较重。开春正赈既毕。民食未免拮据。著加恩各展赈一月。用敷春泽。其余被灾较轻之金县等二十五厅州县。虽亦经照例赈恤。如今春尚有缺乏耔种口粮之户。并著该督随时体察。酌借以资接济。勒尔谨、务董率所属。实心料理。俾得均沾实惠。以副朕轸恤边氓之至意。该部遵谕速行　　

