<!-- { "loadSidebar": true } -->
○是年、旌表孝子、直隶等省八十三名。孝妇、直隶等省六口。孝女、江苏一口。顺孙、安徽一名。孝义、河南五名。忠义、安徽一名。守节合例、八旗满洲一百一十六口。蒙古三十三口。汉军四十口。内务府一口。奉天等省驻防二百三十二口。直隶等省二千八百三十一口。夫亡殉节、安徽等省殷氏等十四口。未婚守志、觉罗扎穆达聘妻他塔喇氏一口。满洲房嵩聘妻刘氏等二口。安徽江富国聘妻汪氏等六十口。百岁寿民妇、安徽赵振铎等七十一名口。七世同居、山西生员李煊。各给银建坊如例。　　

○一产三男、程乾浴等、一十三家。大清高宗法天隆运至诚先觉体元立极敷文奋武孝慈神圣纯皇帝实录卷之五十九


大清高宗法天隆运至诚先觉体元立极敷文奋武孝慈神圣纯皇帝实录卷之六十　　

监修总裁官经筵讲官太子太傅文渊阁大学士文渊阁领阁事领侍卫内大臣察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵官太子太傅文华殿

大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。春。正月。甲寅朔。上诣奉先殿行礼。　　

○诣堂子行礼。　　

○上初举元正朝贺。率王以下、文武大臣。诣寿康宫、庆贺皇太后。礼成。御太和殿受朝。作乐、宣表、如仪。　　

○诣大高殿、寿皇殿、行礼。　　

○遣官祭太庙后殿。　　

○御太和殿。赐王、贝勒、贝子、公、文武大臣官员、蒙古外藩、朝鲜、琉球国使臣宴。　　

○乙卯。上轸念和硕果亲王允礼疾。命和亲王弘昼、代往视。谕曰、和硕果亲王、体素羸弱。自去秋以来。疾疢缠绵。朕命太医院用心调治。时将病状奏闻。已渐次痊可。朕心方为宽慰。顷据太医院奏称、日来病势增重。甚为可忧。朕即欲躬亲往视。因孟春时享。正值斋戒。未便前往。著和亲王代朕看视。　　

○以都察院左都御史福敏、为大学士。兵部右侍郎马尔泰、为左都御史。　　

○是日起。上以孟春享太庙、斋戒三日。　　

○丙辰。上诣、皇太后宫问安。　　

○谕、是月初十日。筵宴外藩蒙古于丰泽园。哲布尊丹巴呼图克图。章嘉呼图克图、噶尔丹锡勒图呼图克图等、亦著一体与宴。其坐次、仍照中正殿赐饭之例。其支架蒙古帐房、及筵宴所用之物。著交该处豫备。赏赐物件、著内务府总管、会同理藩院大臣、查例议奏。　　

○命额驸敦多布多尔济之子、额林沁多尔济、在乾清门行走。　　

○戊午。享太庙。上亲诣行礼。　　

○遣官祭太岁之神。　　

○命宗人府议宗室嫁娶、分别请旨。谕、从前宗室王公等嫁娶、候旨指配者居多。凡人嫁娶、理应及时。今宗室蕃洐。若不分别远近。一概候旨指配。不无逾时久旷之虑。朕意世系近者、若年已长成。婚姻结定。令其奏闻。若尚未结定。令其请旨。世系远者。当各听其便。其和何分别远近、定例之处。著宗人府王等详议具奏。寻议、皇上伯叔辈王、贝勒等子女。兄弟辈王等子女。至十五岁请旨。其余宗室子女。系特旨指婚者。令候旨行。余酌量及时婚嫁。应得品级。该部照例奏给。从之。　　

○是日起。上以祈谷于上帝、斋戒三日。　　

○庚申。世祖章皇帝忌辰。遣官祭孝陵。　　

○谕理藩院、嗣后每年正月初间、筵宴外藩蒙古之处。著具奏请旨。　　

○甘肃巡抚元展成奏、甘州府属之张掖县、自军兴之后。田地抛荒者多。贫民一时未能复业。请将该县所存仓粮。借给耔种口粮一万五千石。借给牛具人工银三千两。并派员分地董理。得旨、如所请行。该部知道。　　

○辛酉。祈谷于上帝。上亲诣行礼。恭奉世宗宪皇帝配享如仪。　　

○诣皇太后宫问安。奉皇太后幸重华宫侍宴。　　

○停各省平余解部。谕昔年各省解京饷银。有随平陋规一项雍正元年。蒙皇考谕令停止。嗣因清查部库。约计亏空银二百五十余万两。事历多年。难于究问。经怡贤亲王、以各色浮费既已禁革。奏请将京饷平余、陆续弥补。以重国帑。每饷银一千两、收平余二十五两。较之从前陋规杂费。减省已多。至雍正八年、亏空补足。钦奉皇考谕旨。嗣后解部平余银两。著照从前之数、减去一半。此项原出于钱粮耗羡。即留于本省、以备地方公事之用。钦遵在案。是以年来解部之平余。已较原数裁减一半矣。朕思平余即系耗羡。并非别有加徵。解交部库、与存贮藩库、均为国家公事之需。但目前尚有平余解部之名。恐外省官吏。或有借端需索者。亦未可定。从乾隆三年为始。将减半平余银两。一概停其解部。即存贮本省司库。遇有地方荒歉。及裨益民生之要务。确应赈恤办理者。即将此项奏明动用。报部查核。此项既出民力输将。仍令一丝一粟。均济百姓之缓急。朕何取焉。若该省大小官员。有奉行不善。使百姓不沾实惠者。朕惟于该督抚是问。　　

○谕二月十五日、祭历代帝王庙。因节近清明。正值朕躬谒泰陵之际。是以未及亲祭。俟秋间祭帝王庙时。朕当亲诣行礼。可传谕礼部知之。　　

○又谕、时届清明。朕将躬诣泰陵、展谒行礼。著钦天监、选择日期。并传谕各该处、照例豫备。　　

○壬戌。上诣大高殿行礼。　　

○诣皇太后宫问安。　　

○癸亥。命举行经筵。谕礼部曰、朕惟四子六经。乃群圣传心之要典。帝王驭世之鸿模。君天下者。将欲以优入圣域。茂登上理。舍是无由。我皇祖圣祖仁皇帝、皇考世宗宪皇帝、时御讲筵。精研至道。圣德光被。比隆唐虞。朕夙承庭训。典学维殷。御极以来。勤思治要。已命翰林科道诸臣。缮进经史。格言正论。无日不陈于前。特以亮阴之中。经筵未御。兹既即吉。亟宜举行。所有典礼。尔部其诹日具仪以闻。　　

○又谕、山西自雍正五年、至乾隆元年。共首报欺隐地亩八千顷有零。折徵银二万六千两有零。俱经抚臣石麟、题报升科在案。夫则壤成赋。国有常经。固不容奸民欺稳。此抚臣经理之本意。但朕近日闻得从前首报欺隐时。有果系亩数浮多。情愿报出升科者。亦有地方官奉行不善。按照原额缺荒、勒令洒派具详者。即如豫省首报开垦。多属子虚。经朕降旨豁除。以纾民力。恐晋省亦不免此等情弊。著巡抚石麟、转饬各该地方官。晓谕从前首报欺隐人等。如果亩数浮多、应行升科者。再令据实首报。照数输将。倘地亩并无欺隐浮多。而地方官按照原额缺荒、勒令洒派者。亦著据实呈明。该州县造册详报。该抚别委贤员确查、题请豁免。至地方官从前奉行不善之咎。已在恩赦以前。免其交议。在有司不必回护前非。而晋省小民。更应各矢天良。受朕恩泽。毋得因朕此旨。辄起背公贪利之心。而昧任土作贡之义。该抚一并宣谕知之。　　

○御丰泽园大幄次。宴外藩年班蒙古、及哲布尊丹巴呼图克图、章嘉呼图克图、噶尔丹锡勒图呼图克图等、赏赉有差。　　

○甲子。上诣大高殿行礼。　　

○诣皇太后宫问安。　　

○减福建三县丁银。谕曰、闽省丁银。匀入地亩完纳。数年以来。朕留心体察。如宁洋、寿宁、南平等处。地少丁重。小民难以输将。已降旨减轻。以纾民力。又如通省缺额田地。既将粮银豁除。则丁银亦应宽免。复降旨令该督抚查办。无非欲薄赋轻徭。去闾阎之扰累也。今闻各州县丁银俱已适中。惟漳州府之平和县、汀州府之清流县、延平府之永安县、尚有田少丁多之苦。每田粮一两、徵丁银四五钱不等。较之别邑。多至加倍有余。所当酌量变通。俾此三邑一体沾恩者。著该督抚斟酌本地情形。当如何裁减便民之处。悉心定议具奏。　　

○是日。上初幸圆明园。　　

○诣恩佑寺行礼。　　

○诣皇太后居畅春园。上居圆明园。凡庆节、恭迎皇太后御圆明园之长春仙馆、以为例。　　

○乙丑。上诣长春仙馆、问皇太后安。　　

○定圆明园轮班奏事之制。谕大学士鄂尔泰等、都城西郊。地境爽垲。水泉清洁。于颐养为宜。昔年皇祖皇考皆于此地建立别苑。随时临幸。而办理政务。与宫中无异也。朕孝养皇太后、应有温凊适宜之所。是以奉皇太后驻跸于此。不忍重劳民力。另筑园囿。朕即在圆明园。而敬葺皇祖所居畅春园、以为皇太后高年颐养之地。一切悉仍旧制。略为修缮。无所增加。伏思我皇考旰食宵衣。励精图治。亲书勤政扁额。悬诸殿楹。朕瞻仰思慕。时时警惕。不敢稍自暇逸。庶几承先志而踵前徽。文武大臣等。当共励精勤。黾勉职业。若以朕驻跸郊圻。欲节劳勚。将应办应奏之事。有意减少迟延。则不知朕心之甚矣。向来部院及八旗大臣、皆轮班奏事。自仍照旧例行。至诸臣中有陈奏事件。即行具奏。不必拘定轮班日期。大学士等可通行传谕知之。　　

○命乾清门行走之原任科尔沁二等台吉、衮沁扎布之子武尔衮、袭其父职。仍在乾清门学习行走。　　

○丙寅。上诣长春仙馆、问皇太后安。奉皇太后幸山高水长。自是日至丙子。皆如之。　　

○丁卯。奉皇太后幸同乐园。翼日如之。　　

○戊辰。御正大光明殿。赐朝正外藩、及内大臣、大学士等宴。召科尔沁和硕土谢图亲王阿喇布坦。乌珠穆沁和硕车臣亲王阿喇布坦纳木扎勒。喀尔喀和硕亲王固伦额驸策凌。科尔沁多罗扎萨克图郡王沙津德勒格尔。敖汉多罗郡王鄂尔哲图。科尔沁多罗贝勒多尔济。苏尼特多罗贝勒锡里。乌珠穆沁多罗额尔德尼贝勒策布登。喀喇沁多罗贝勒和硕额驸僧衮扎卜。喀尔喀土谢图汗敦丹多尔济。扎萨克图汗格勒克雅木丕尔。喀尔喀和硕亲王丹津多尔济。苏尼特多罗都楞郡王旺沁齐斯鲁克。喀尔喀多罗郡王德穆楚克。喀尔喀多罗贝勒噶勒桑。翁牛特多罗贝勒朋素克。鄂尔多斯多罗贝勒诺罗卜扎木素。至御座前。赐酒、成礼。　　

○顺天府行乡饮酒礼。　　

大清高宗法天隆运至诚先觉体元极敷文奋武孝慈神圣纯皇帝实录卷之六十


大清高宗法天隆运至诚先觉体元立极敷文奋武孝慈神圣纯皇帝实录卷之六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

