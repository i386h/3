<!-- { "loadSidebar": true } -->
○辛酉。谕军机大臣等、桂林奏、十一、十二、两日。贼番俱绕山梁而来。潜图偷劫。经官兵奋力击败。并派兵设伏邀截。所办俱合机宜。至所称对敌时令土兵留心瞭望。大半皆系金川番众。并见有金川头人额诺等语。昨据温福奏、拏获贼犯沙拉、讯系金川勒乌围人。并供金川派兵约七百余。令头人带领相助小金川等语。是两路军营。俱有贼兵自山梁潜来偷夺。如出一辙。必系金川之人。暗为指使。其情甚为可恶。金川贼众。既为小金川出力抗拒。或于两路潜派贼兵、截我之后。以阻台站饷道。皆不可不防。今陕甘兵。已据温福奏、正月十五日、可至军营。而贵州兵。亦据王万邦报称、十二月二十六日、已抵成都。正月二十左右。即可至桂林处。是两路续添官兵。声势甚壮。正可合力夹击。捣穴擒渠。并各选派勇干弁兵。在后路严密防御。毋致贼人逞其伎俩。最关紧要。至我兵现攻之资哩、僧格宗、两处。均系小金川要隘。金川助恶之兵。更由何路、径赴贼巢。则贼众潜趋羙诺之来踪。恐即为逆酋将来窜往金川之去路。不可不访问明确。豫为伏兵堵截。以防僧格桑之駾走。方为妥协。至于索诺木、竟敢显然助恶。更不必虑其知觉生疑。此时若仍佯为不知转使贼人隐为得计。自应作为桂林之意。派明干之人。前往金川。檄谕索诺木。以僧格桑抗违教约。侵占邻疆。及至官兵压境。尚敢率众抗拒。罪在不赦。至尔金川。本系无罪之人。即与僧格桑谊属姻亲。原无缘坐之例。且自尔父郎卡、投诚以来。承受大皇帝恩惠。二十余年。今我兵攻剿小金川。擒捕逆犯罪有所归。与尔金川无涉。乃昨在卡了山梁。望见小金川贼众内。竟有尔金川头人。在彼率众相助。而大兵所获贼番沙拉、讯系尔金川之人。并供金川派兵七百。头人二名往助小金川之语。则是尔金川、竟显与小金川党恶。甚为非是。并据沙拉供、尔谕头人。止令看守山梁。不令与官兵打仗。今看此光景。尔兵既至小金川。即属助逆。是尔自谓诡狡。其实至愚。尔索诺木悖理妄行至此。非惟无益于人。并且贻害于已。实为自取罪戾。本督部堂、念尔父郎卡。向来恭顺奉法。不忍遽行声罪致讨。特差员弁赍檄传谕。尔索诺木奉到檄示之后。若即将派助小金川兵众。迅速彻回。并将所占革布什咱之地。尽行退还。或僧格桑畏罪。逃入金川。即行擒献。则平定小金川以后。原可不波及金川。仍得保守土境。乐业安居。尔若执迷不悟。则剿灭小金川后。即便移兵问罪。现在各省精兵数万。已集军营。并选发八旗劲旅数万。合力攻击。小金川即尔榜样。官兵所至。剿洗无遗。彼时悔无及矣。特为明切檄谕。利害尔自择之。如此传檄。既可使其知所警畏。并可觇其举动若何。以便相机办理。但所遣之人。须择晓明大义。勇干可任。令其前往。于事方为有益。如索诺木敢于抗违。则势难中止。又莫若早为筹办。桂林即当据实具奏。便可令京兵、迅速起程赴川。及早集事。计汪腾龙、所带之添调陕甘兵三千名。二月初旬外。亦可至桂林军营。足资攻剿金川之用。若如桂林前此之咨令停止。又将另烦筹画。桂林此次办理军务。措置俱属合宜。惟停止陕甘兵丁一节。未为得当。今亦不深责也。至章谷一带。既已札致阿尔泰、严加防范。甚中肯綮。其余有似此应行防守之处。并宜一体留心　　

○壬戌。谕前于乾隆三十一年丙戌科会试。曾降旨分别挑选各省举人。以疏壅滞。阅今已逾六载。业经加恩降旨。于本年春闱后。照例举行。但思前次挑选所有新中举人。不应遽行入选者。止扣除切近两科。而派出之王大臣等、于验看时多取年力精壮之人。是入选者、仍系近科举子为多。其科分较陈者。仍致艰于与列。岂朕设法疏通本意。自应再为参酌。使官人造士。并得其中方为允协。今计切近两科。如庚寅辛卯年分竟与本年直接。即推溯至戊子、乙酉、两科。距今亦不过五年、七年。举子半属年富力强。所历科分未久。自会试中式、以及中书、学政、学录、及教习、誊录等项。皆可资以进身。较之乾隆初年举人。核计悬隔三十余年者。实属相去霄壤。若概与甄录。甚非情理之平。此次挑选。著将乙酉、戊子、庚寅、辛卯、四科举人。均行扣除。王大臣等、就应挑各科举人内。量其乡科较深。而人材出色可用者。列入一等。以备分发各省试用。俾得及锋自效。无憾久淹。其科深而才力不致近衰。堪胜司铎之任者。即予列入二等。以教职铨选补用。俱照例引见候旨定夺。其按省酌定人数。俱照上届例行。此朕爱惜士子。慎重官方。不得已调剂之苦心。在历试场屋者。既不致坐伤迟暮。可以乘时报称。其初登乡荐者。亦宜安于资序本浅。当知上进有阶。自不应希心速化。于广励士风之道。尤有裨益。该部即遵谕行　　

○谕军机大臣等、吏部议驳、胡季堂奏请将淮、徐、海、三属盗案疎防文职。统归抚臣查参一疏。已依议行矣。淮、徐、海、三属文武疎防之案。定例既归总漕、总河、查参。则沿河地方乃该督等专责自应各就所辖之处。平时实力稽防。遇事密速缉捕。并将疎懈各员。严参议处方足以饬吏治而弭盗源。即如近日淮关被盗一案。衙署失事。更非寻常道路村庄劫窃可比。而板闸关署。与两人驻劄衙门。均属相近。且又系统辖之地。其责更无可诿。虽据崔应阶、吴嗣爵、附便奏及。而于地方疎防文武。均未参劾。亦未见其自行引咎。前曾谕询吴嗣爵、以该处汛地。应隶何人。据覆奏系漕标汛内。至文职地方。应归何衙门管辖。自有定界可稽。是其地非隶总漕。即隶总河。其咎自有专属。著传谕崔应阶、吴嗣爵、即将板闸地方。究系何衙门所辖。因何不将疎防文武、查明劾奏之处。据实明白回奏。毋得稍存隐饰。自干重戾。寻崔应阶奏、淮安关驻劄板闸地方。武职、系漕标城守营汛地。文职、系山阳县地。俱总漕所辖。前被盗时。臣仅咨督臣、将地方文武职名。摺参革职留任限缉。未将文武疎防职名。附摺严参。疎忽咎无可逭。请交部严加议处。得旨、该部严察议奏　　

○又谕、据国泰奏、奉抚臣牌文。缉拏严金龙一摺。内称准湖广咨、逆党刘士俊、供称严金龙。于上年十月内。与案犯施晋三、同往河南。该犯既已偷过黄河。非往直隶。即来东省。现在分路缉拏等语。所奏可嘉。已于摺内批示矣。昨据徐绩具奏躧拏逆犯一摺。笼统措词似属通缉常言并未将楚省咨明情节详叙。朕以逆犯何能远越来东。所奏似属多余。遂于摺内批谕。今核国泰所奏、偷渡黄河一节。理宜上紧严拏。徐绩前奏。不惟并非多余。且应急为饬办之事。著传谕该抚、转饬所属实力侦捕。毋任远扬漏网。至国泰所奏、原系接奉该抚转行楚省原咨之文。该抚前奏未叙。自不免于疎漏。但于此案办理大端。无甚不协。朕亦不加之责备。徐绩切不可因此猜嫌国泰。庶公务不致掣肘。倘该抚意见。尚存芥蒂。亦断难逃朕洞鉴。徐绩身任封疆。经朕加恩委畀。谅亦不至小见若此。并将此传谕知之　　

○又谕、据国泰奏、奉抚臣牌文。缉拏严金龙一摺。内称准湖广咨、逆党刘士俊、供称严金龙。于上年十月内与案犯施晋三、同往河南。该犯既已偷过黄河。非往直隶。即来东省。现在分路缉拏等语。逆犯罪恶重大。断不可任其漏网稽诛。今楚省既有偷过黄河之供。则直隶、山东、地面。尤宜密速躧缉。毋任远扬。现在一面传谕徐绩、就东省上紧侦捕外。并谕周元理、速行转饬直隶各属。一体严密查拏务获。不得仅循通缉虚文。致重犯幸逃显戮　　

○癸亥。谕、上年因永定河、北运河等处。遇夏秋雨水过多。每不免于漫溢。宜亟筹修治宣洩之方。以杜后患。特派高晋、裘曰修、会同总督周元理、履勘核办。业允所请。发帑兴修。现在春和冰泮。正届开工之期。自应及时经理兴作。但此两河应办工段。极为繁重。所派承办之员甚多。动用钱粮亦大。必须逐一妥协稽核。庶工程得归实用。周元理一人耳目。恐难遍及。且该督有地方之责。亦未必能常至河干。著尚书裘曰修、前往协同周元理。将一应修浚工程、及支销钱粮等事。董率各员妥办。实力稽查。裘曰修仍不时往来其间。悉心佽助。务使大工迅速告成。永资恬巩　　

○甲子。上诣长春仙馆、问皇太后安。奉皇太后居畅春园　　

○工部议准、署河东河道总督姚立德等奏称、河南北岸河工等项银。向贮武陟县库。遇要工、缓不济急。请嗣后归河北道经管。即以该道署堂侧空屋。改作道库。从之　　

○以故喀尔喀辅国公佛保子三丕勒敦多克、袭爵　　

○乙丑。上诣畅春园、问皇太后安　　

○还宫　　

○琉球国中山王尚穆、遣使表贡方物。颁敕宴赉如例　　

○旌表守正捐躯之安徽英山县民段长春妻王氏　　

○是日起上以祭社稷坛。斋戒三日　　

○是月。署江苏巡抚萨载奏、丹徒、丹阳。二县运河。定例六年大挑。每年择段捞浚。去冬水势消落时。委员测量。据报间段俱有淤浅。应捞浚。丹徒江口、丹阳馆驿前、淤尤甚。应改捞为挑。随饬趱办。岁底陆续报竣。报闻　　

○安徽巡抚裴宗锡奏、安庆省城外。漳葭港老河。前因关系粮艘、估舶。奏准借项挑淤。于上年十月开工。十二月工竣。亲赴察看水势。非加浚深通。不能一劳永逸。酌于原挑丈尺外。自河头至工尾。加挑五尺五寸。现亦竣工。嗣后一切岁修事宜。请责成安庆府同知经理。得旨嘉奖　　

○浙江巡抚富勒浑奏、本月十八。亲赴河庄山、察勘中亹引河情形。时值潮长。见潮头大溜。一由蜀山、直趋引河。一由岩峰山西脚下、斜入引河。其由蜀山潮溜。较由岩峰山西脚下潮溜、稍缓。及两路至河庄山中段会合。互相撞激。水漫引河两岸缘中段至西口门内外。多板沙。地势淤高。潮溜至此。势难容洩。遂于中段会合后。仍分两路。一归引河直出西口。一回岩峰山西脚下旧路。向西而行。随派员弁、自引河中段。至西口门内外。凡板沙、及沙墈湾曲处。集兵挑堰沟二十余。导引潮溜。俾大汛时、复中亹故道。得旨、可谓留心　　

○湖广总督富明安等奏、编查保甲。为弭盗要务。向例专责印官办理。印官事繁。难频巡乡曲。不得不权委佐杂分查。佐杂例无处分。恐难核实。请嗣后准州县、分段酌委州同、州判、县丞、巡检、典史等员。专管编查。事竣、具报州县。抽查结报。佐杂疏玩。州县揭参。州县徇隐。道、府、将州、县、佐杂。一并参处。报闻　　

