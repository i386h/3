<!-- { "loadSidebar": true } -->
○山东巡抚法敏奏、护理兖镇印务游击陈魁、以镇标营守备叶廷芳、侵蚀兵饷。咨请题参。但巡抚兼理军务。未便竟行参奏。请交与新授镇臣高钰查办。得旨。此系汝应办之事。何委高钰也。若如是赡顾。封疆大吏之谓何。即当具本严参。将镇臣尚未到任处。于本内声明可也。　　

○又奏、东省米麦时价、现在增减之数。得旨。据奏东省收成颇好。何米价增者多而减者少耶。　　

○山西按察使萨哈谅奏、晋省民人。秉性刚劲。率多尚气轻生。而又视利太重。至以骨肉之亲。互相争夺。现在明示规条。恺切劝导。以期渐成礼让之风。得旨。知道了。此等事不虑汝不能办。但还朕一实字可耳。　　

○两广总督鄂弥达议覆、署广东巡抚王謩、请改正抚标两营兵饷一摺。查东省各镇协营额饷。向有不分马步战守。均匀支给之处。未足以昭劝赏。现在陆续更改。惟抚标二营。尚仍其旧。应照通省之例办理。得旨。既系通省如此。缓缓更正可耳。　　

○广西巡抚杨超曾奏、粤西各属题估城工。一时难以并举。现将紧要之处。次第修筑。余请分缓急为先后。筹经费以程功。得旨。所云分缓急。筹经费。甚是。但既已兴工之处。不得听其任意迟延也。　　

○云南总督庆复奏、滇省嵩明、晋宁、昆阳、等州县、向行黑井盐。听民自销。嗣因铺贩居奇专利。改行官销。各州县奉行不善。滋弊无穷。转致民食维艰。现在仍归民销。甚为便利。得旨。此事汝等并未奏明然后办理也。今既有种种不便。若再存姑息之念。则将来滇省吏治不可问矣。　　

○贵州总督张广泗奏、新疆苗汉杂居。官弁兵役。不无骚扰苗人之累。现已立定章程。严行禁革。至安屯绝田。有应拨与苗人者。量为拨赏。其乏食苗民。并开仓粜借。以资接济。得旨。所奏俱悉。如能始终如是悉心料理。庶苗疆可保少事矣。　　

○又奏、黔省产米无多。重山复岭。外来挽运尤艰。查自镇远府以上。如都匀、铜仁、等处河道。虽陆续开修。而河身窄狭。仅容小舟运载。陆路尤为险阻。从前竭力修治。稍觉平坦。亦未便车马通行。盖实限于地势。非人力所能施。得旨。所奏俱悉。勉力为之。黔省舟车之路。虽限于地势。然万一可以尽人力者。须当留心补治也。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十七


大清高宗法天隆运至诚先觉体元立极敷文奋武孝慈神圣纯皇帝实录卷之七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。冬。十月。庚辰朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○上诣皇太后宫问安。　　

○颁乾隆四年时宪书。　　

○顺天府行乡饮酒礼。　　

○谕、朕闻陕省各属。今年俱属有秋。惟延安府属之安定、保安、二县。榆林府属之榆林、绥德、清涧、米脂、四州县。于七八月间。曾被冰雹。有损禾稼。虽被雹地方。旧例有借无赈。朕念边地寒苦。近年彻兵之后。更宜加意休养。著格外加恩。将此六州县。照上年咸宁等处之例。分别被灾轻重。发粟赈恤。后不为例。该督抚等可督率有司。实力奉行。毋使奸胥土棍。侵蚀中饱。　　

○镶蓝旗蒙古都统鼐格疏言、荆州将军衮泰咨称、食俸已满三年之骁骑校吉兰泰、诺尔贵、骑射难膺荐举。以未满三年之骁骑校巴雅尔图、咨送。可否带领引见。请旨遵行。得旨。该将军保举巴雅尔图。亦然未满三年。吉兰泰、诺尔贵、骑射虽不应荐举。系已满三年之人。著行文该将军、将吉兰泰、诺尔贵、咨送。与巴雅尔图、一同带领引见具奏。嗣后各省有似此者。俱著照此遵行。并谕八旗知之。　　

○辛巳。上御懋勤殿。勾到湖广、陕西、情实罪犯。停决湖广斩犯十五人。绞犯二人。余五十四人予勾。　　

○谕、朕闻保定、河间、两府所属地方。夏月多被水淹。深秋之后。地虽涸出。而积水仍未全消。推求其故。则州县旧有渠淀。因历年久远。附近居民。偷窃耕种。渐有收获。恐被争占。遂报垦升科。有司率尔准行。并不察其为旧渠旧淀。及至耕种既久。壅培渐高。而水不下注矣。又闻各处多有涸河。每当有水之时。由此宣洩。无水竟成废地。近河居民。筑埂筑坝、为蓄聚灌溉之用。以致河道阻塞。水不通流。高阜有水、归于卑下。而卑下之水。无地注之。此积水难消之由也。朕所闻如此。著总督李卫、留心体察。转饬各州县。将旧有渠淀。查明造报。毋得隐匿。若有已经升科者。免其赋税。至有涸河之处。亦行确勘。不得筑埂筑坝。以阻河流之故道。庶积潦不致为害。而于地方实有裨益矣。　　

○饬督抚不得滥保所属教官。谕、向令各省督抚。保荐所属教官者。原谓其文品兼优。才能出众。是以加恩格外。以优待之。为督抚者。当存慎重之心。方不负国家甄别人材之典。乃数年以来。各督抚举荐来京引见者。未见有卓越之才。犹幸所举不多。尚未至于太滥。惟尹会一、张楷、二人。到任未久。而举荐之员。多于他省。此不过冀属官之感激称颂。遂轻忽以从事也。如此次张楷、所举之侯执信。乃由署知县、题请改补教职者。则其人之才具。可以概见。尹会一、所举之叶徵麟。乃从下第举人中、拣选发往者。若论俸次。则应升知县之期。尚在十数年之后。张楷、尹会一、将此等人保荐。冀邀逾格之恩。甚属不合。著交部议处。以为沽名市恩者戒。侯执信、叶徵麟、著回原任。不准带领引见。　　

○刑部奏、凡强奸不遂、将本妇殴伤。越数日、缘本伤身死者。仍照因奸威逼致死律问拟。从之。　　

○免山东邹平、新城、齐东、宁阳、邹县、泗水、济宁、高苑、等八州县、本年雹灾额赋有差。　　

○旌表守正捐躯之江苏沛县民妇冯氏。　　

○贵州总督兼管巡抚事张广泗疏报、平越、大定、二府。乾隆二年分。开垦额内荒田、三百五亩有奇。荒地、一百二十三亩有奇。　　

○壬午。谕、直隶地方。上年歉收。今秋又有被水之州县。朕心轸念。已多方筹画。加意抚绥。查雍正十三年、乾隆元年、二年分。地方尚有未完之钱粮。又有缓徵停徵之项。此皆将来分年带徵者。朕思连年畿内薄收。应格外加恩。以资休养。著将各属未完、及缓徵停徵之项。悉行蠲免。以示优恤。　　

○又谕、今年上下两江。雨泽愆期。收成歉薄。朕夙夜焦劳。多方筹画。蠲赈兼施。务使闾阎不致失所。而上江地方被灾。比下江又为较重。查雍正十三年、乾隆元年、二年分。安徽所属。有未完地粮、芦课、及米、谷、麦、豆、等项。例应将来分年带徵者。著该督抚出示。一并豁免。以除日后输将之累。乾隆二年。江苏所属江、常、镇、淮、扬、徐、海、七府州属。有被水题明、缓徵银米等项。亦著该督抚出示豁免。以纾将来之民力。昭朕轸念民艰。逾格加恩之至意。该部遵谕速行。　　

○吏部遵旨覆奏、正蓝旗冒领银两二案。查旗御史、应行察议。例由兵部、移咨都察院核明。转咨臣部查议。今都察院藉词推诿。据实奏明。得旨。览吏兵二部明白回奏。显系都察院规避推诿。都察院堂官。著交该部议处具奏。嗣后如有察议查旗御史之案。著兵部分别移咨都察院。都察院核明。转行吏部察议。　　

○户部议覆、贵州总督兼管巡抚事张广泗疏报、黔省各税所情形。斟酌应去应留款项。一、税所虽系乡镇。实系贩卖成群。归关纳税。并非重徵者。请仍照旧存留。应如所请。贵阳、安顺、二府属之鸡场等税所。准其仍旧徵收。一、本地零星土产。如贵阳等府州县。铁锄铁耙各税。应请一并革除。查册开土产。应裁税八十二条。内如耰锄箕帚鱼虾蔬菓等、三十余条。系小民日用零星。自应裁革。其烟茶等项。数至百斤。并非零星土产可比。久经例载。未便一概议裁。一、清镇隔境之六归、猓结、两河盐税所。相隔一岸。两河抽税。应请裁革。查黔省盐税奏销案内。并无六归、猓结、两河盐税。其设自何年。额徵税银若干。于何案内报销。应令该督查明具题到日再议。一、遵义、昔年隶川。修文、隶黔。是以对河彼此盘查收税。今遵义改归黔省。不应对河仍前抽税。应如所请。嗣后遵义抽税。修文验票放行。修文抽税。遵义验票放行。至遵义税额。虽系川省旧定。既经改属黔省。应令该督酌定画一徵收。一、南笼、安南、等处盐税。并非取自商贩。不过各里头人。向民苗等、零星摊收。汇总交官。恐滋弊窦。应请革除。查南笼等处盐税。汇入盐法志书。遵行已久。且此项向为该省驿站经费。应将该督所请裁革之处。无庸议。从之。　　

○又议、长芦盐政准泰疏报、兴国、富国、丰财、严镇、等四场。沧州、衡水、青县、河间、等四州县。本年水灾灶户。应准与民一体赈济。冲塌房屋者。照上年芦台等场之例。酌动存库余平银、加意安顿。得旨。依议速行。　　

○贷陕西绥德、米脂、延川、三州县本年续被雹灾、贫民口粮。　　

○癸未。上诣皇太后宫问安。　　

○御懋勤殿。勾到盛京、浙江、江西、情实罪犯。停决盛京斩犯五人。绞犯二人。浙江斩犯三人。江西斩犯三人。绞犯一人。余六十五人予勾。　　

○谕、雍正十二年、十一月内。皇考以太祖、太宗、世祖、三朝实录中。人名地名字画音句之属。有与圣祖仁皇帝实录、未曾画一者。特命大臣等敬谨查对。酌改缮写。以昭示万年。朕即位之初。诸臣正在办理。因将恭加列祖尊谥字样。增入书中。惟皇祖实录。未有重修之处。是以恭加尊谥。未曾增入。朕思四朝实录。理当画一。皇祖实录内。应将恭加尊谥增入。方与列祖相符。目今正值重缮列祖实录之时。敬将恭加皇祖尊谥。增入实录内。每卷只须换写前后两幅。亦理之可行者。后世子孙。不得援以为例。著内阁将朕此旨。谨记档册。　　

