<!-- { "loadSidebar": true } -->
○谕曰、彰宝题参平遥县知县李玳馨、审拟县民雷正宇。掷伤缌麻服兄雷宗乾身死案内。删减凶犯狡供卸罪情节。请予革职一本。所办殊属过当。此案雷正宇与雷士俊酒后忿争。拾磁盘碎片掷打。误中雷宗乾殒命。该县李玳馨亲验时。雷正宇与伊父雷全仁。商谋卸罪。捏供雷士俊用刀扎死。而仵作亦以刀伤混报。经该县验明伤口参差。究出本系磁器掷伤实情。随即搜起磁片。比对相符。雷正宇始无可置辩。俯首伏罪。是该县办理此案。并无冤纵。且因比验伤痕。讯究得实。不为诳供所朦。尚属留心勘谳之员。至该犯等。从前狡赖雷士俊用刀扎死之处。本系谎供。既已审得实情。即非此案吃紧关键。原可毋庸申叙。今该抚以该犯父子。屡次藉词狡辩。谓该县删减初供所致。殊不知地方官办理谳牍于紧要情节。自不容妄有增删致滋疑窦。若此等凶犯狡赖之供。定案时删去以省繁混。自与妄改初供者迥别。岂可过事苛求。至该县于此案失察书役犯赃一节。自有应得处分。但究系公罪。即交议亦不过止于降罚乃该抚遽以为昏庸溺职即请斥革何以服该县之心。督抚职任封疆察吏当分泾渭。如果系庸妄劣员。自应立登白简以肃官常。如此等详慎谳狱之员。纵小有过愆。尚堪造就。当使瑕瑜不掩。以昭惩劝之公。若指摘微眚。辄行劾罢。将有司更代纷烦。屡经新手。地方公务必多贻误。且使凡为州县者。意存顾忌。一切案件转致颟顸了事不肯悉意研求。所关于吏治民生者甚大。朕于内外章疏。即寻常题达事件。亦必披览周详。此案若非朕细加体察。则李玳馨功罪几无由别白。该抚所办。不大失情法之平乎。督抚等率属宣猷。当思为国家爱惜人材。以收群力之效。嗣后纠劾属员。务须确当其罪。期于无纵无苛。用副朕整饬官方。培励群材至意。著将此通谕各督抚知之。彰宝此本著发还　　

○是月。安徽布政使富尼汉奏、安省吴楚两界。奸匪易滋。防范之法。莫若力行保甲臣在山东臬司任内。绘有保甲图说。令各州县查明境内城厢村堡各名目绘一总图。各村各堡。各绘散图。凡山川道路及大小丁口详登汇册。现将此与臬司参酌颁式绘造。据各州县因到乡编查。盘获各省逃犯甚多。是行之颇有成效。益当率属赶急办理。得旨、所办已是。仍在实力妥行　　

○闽浙总督署福建巡抚苏昌奏闽省设普济、育婴二当。系盐羡生息盐折租银田租变价等项。每年约得银三千余两通融支给。育婴堂向无定额。每年约支销银二千两。惟普济堂额定二百三十五名每年约需银一千五百余两。是款已不敷。且闽省瘠贫。老疾穷民尤众。纷纷吁养。急需筹办。查汀州府并长汀等县。每年共收盐规银二千五百两。充育婴堂公用。除支用外。现余存司县各库共银九千余两。请将此项拨八千两。借给省会盐商营运按月一分起息添补省会普济堂经费。每年于额数外可增养一百五十余名。似宜通融办理。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十三


大清高宗法天隆运至诚先觉体元立极敷文奋武孝慈神圣纯皇帝实录卷之七百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。秋七月。己巳朔。享太庙。遣裕亲王广禄恭代行礼　　

○谕、甘省每年额徵地丁等项银两。不过三十余万。所有应支经费。皆由邻省拨运协济。存贮库项。为数无多。该省地瘠民贫。每需赈恤。未免不敷支给。现在户部帑藏充盈。著拨给银三百万两。交与该督吴达善。收存藩库。以备应用。该部即遵谕行　　

○又谕、闻各省会首县。有代各上司衙门。备办铺设等项。并应付公事赏需。以及一切宴会繁费之事。各上司有祇发半价者。亦有全不给发者。每致赔垫拖累。于吏治大有关系。首邑近在会城。上司遇有应办公务。自不能不委其经理。若修葺廨宇。陈设铺垫等事。皆私家琐务。自应各取给于所得养廉。岂可涉手属员。假其津润。即犒赏或由公务。而既已市名施惠。便当量力解囊。又岂可沾剥下僚以慷他人之慨。督抚为封疆大臣。司道等亦有表率群吏之责。理宜洁清自矢。以成大法小廉。上司若藉此以省购办之需。下属即缘此以为逢迎之具。献媚取容。势将何所底止。又有地方公事。向不动款者。亦令首县捐赀。知县每岁俸廉公费。极多不过数千。而用项动至盈万。所出数倍于所入。未免支诎时形。惟因陋习相沿。事难诿谢无可如何。谨饬者遂至视为畏途。而不肖者益复毫无顾忌。辄尔明目张胆。辗转那移。终归亏帑。甚且侵欺掩饰。央求帮助之弊。种种丛生。不可究结。即如近日段成功一案。其明证也。虽墨吏已正刑诛。自当惩一儆百。恐各省尚有类此者。或由积重难返。或且侥幸苟全。当此纲纪肃清之时。岂宜听其日下而不为厘剔。但其事未经败露。姑从宽已往不究外。嗣后著各督抚。将首县代办赔垫之处。实力严禁。永远革除。其有因公捐垫。无项可支者。不妨开列清单。核实撙节。酌拨闲款应用。使劣员无可藉口。并著将从前曾否令首县赔垫之处。据实详悉覆奏。如此番饬禁之后。尚不知悛改。及奏明向无赔累。别经发觉者。定将该上司属员。从重治罪。决不稍为宽贷也。将此通谕各督抚等知之　　

○又谕、前因各省应修城垣。费繁多钜。特发内帑一笔修缮。以资巩固。屡经谕令各督抚。董率地方官实力承办。并派大员专司查估。务期实用实销。工程足垂久远。兹据舒赫德自甘肃回京奏称、该省各属办理城垣。率多浮估。并经亲行查勘。确核兴修。其从前已经修竣城工。在定例保固限内者。亦或有未尽核实之处等语。甘肃一省如此。恐他省亦不能保无弊混。工程冒滥草率。将来报竣时。特派大臣察验。自不能丝毫掩饰。但与其按治于事后。莫若防检于事前。现在各省鸠庀伊始。物料在厂。按册可稽。而夫役食价等项。亦正当支发。计人计日。查考更易周详。著各该督抚于已报兴工之各州县。或亲往察勘。或令原派司道等前往确切查勘。如有浮开冒估。即行核减。则承办各员。咸知儆惕。自不敢任意侵肥。及蹈扣克草率诸弊。其已报修竣城工。在保固限内者。或有浮冒情节。并著一体查明核办。倘各督抚及承办各大员。不以为意。或心存姑息。以致蚀帑误公者。将来经钦差查出。或朕别有访闻。惟于伊等是问。著再将此通行晓谕知之　　

○庚午。两江总督高晋。江苏巡抚明德奏、淮安府属山阳、盐城、二县。有分辖涧河一道。又扬州府属高邮州。有运盐官河。南澄子河。二道。系各坝下通海引河。该三处河身淤垫。奏明借项与挑。分年还款。今已先后完工臣等亲赴勘验。均属开浚深通。并令将三处河道。归于淮。扬。二属。节年动帑兴挑各河案内。责成专管兼管各员。每岁秋冬水涸。勘有淤浅。即照业食佃力之例。督令近地居民挑浚。报闻　　

○辛未。上诣畅春园、问皇太后安　　

○户部议覆、广西巡抚宋邦绥疏称、柳州府属融县四顶山。开采白铅矿砂抽课各事宜。一、四顶山产白铅矿砂。因无煤炭。不能煎炼成铅。查罗城县属冷峒山。躧有煤路。可以运往。就煤煎炼。自乾隆二十九年四月试煎起。至三十年十一月止。共抽正课撒散白铅。十四万七千余觔。请准开采煎炼。照例每炼铅一百斤。抽正课二十斤。撒散三斤。一、冷峒厂陆续起炉四十四座。煤垄三十二处。工丁及买卖人等渐众。其铅矿自融县运至牛鼻墟。另换小船拨运抵厂。稽查巡防。登记造报。在在需人。应添设书记二名。巡拦八名。巡役四名。照依卢架厂之例。支给工食。在抽收撒散铅觔变价银两内报销。一、课撒铅觔。自冷峒厂至临桂县苏桥一路。运至省局。查临桂县南陡河道。业已修复。铅觔运至苏桥。即可由水路运省局。较苏桥旱路。可以节省。计自厂至局。每铅每觔。共需水陆运脚银二钱三分一厘。如遇钱局需铅甚殷。或值秋冬南陡河水涸。仍请雇夫挑运。运费在鼓铸工本银内报销。一、该厂虽开采有效。尚未大旺。应召募殷商协办。将采煤炼铅。抽收课撒。调剂商炉事务。责成罗城县知县。就近兼管督察。其四顶山采煅工丁。水陆脚夫船户。责成融县知县。弹压稽查。不必另设厂员。俟大旺日。再设专员管理。均应如所请。从之　　

○壬申。上御勤政殿听政　　

○谕、陕甘捐监事例。原因筹备仓储。以备缓急赈恤之需。行之有年。仓谷尚未能充裕。闻近日渐至捐本色者少。而折色者多。遇有需用谷石之处。仍不敷支给。且以本地折色。即向民间采买。恐不免勒派滋累。而承办官吏。那移侵蚀之弊。亦难保其必无。于积贮实政。闾阎生计。均无裨益。现今降旨发库帑三百万两。存留甘省备用。如遇年谷顺成。米值平减之时。著即于此项银两内。酌拨采买陆续购补足数。则当岁收丰稔。既无虑谷贱伤农。即或偶有歉收。亦复足资赈粜。如库项买谷。间有不足之处。并著该督随时奏闻。再行拨给。该督等。其实心经理。饬属妥办。务使积贮裕如。帑归实用。所有陕甘两省。现在捐监之例均著停止。如该省有愿捐贡监者。准其赴部报捐　　

○又谕兵部、嗣后每隔二三年。该部即将各省俸深之满洲副将。参将。开列名单提奏一次　　

