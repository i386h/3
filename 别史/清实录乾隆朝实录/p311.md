<!-- { "loadSidebar": true } -->
○工部议覆、吏部尚书署两江总督杨超曾等奏称、松、太、一带海塘。内有近海险工、并旧存石塘。应行修筑各款。一、金山县土塘、加筑外护坦坡。查前因旧塘卑矮。帮筑坦坡。令旧塘转高出三尺余。难以捍御。应如所奏、将坦坡加高培厚。与旧塘一律高宽。一、华亭县金山嘴外护土塘、应建坝筑桩。查前任巡抚杨永斌、以该处海潮冲激。最为险要。业经奏准加筑。今拟建各工。是否即系原处。应令该督等查明再议。一、华亭县林家湾土塘、加筑桩工。查该处外塘土脚。业被海潮汕刷。应如所奏、筑桩工四十余丈。一、华亭、上海、二县。加高外护土塘。查该县塘工。以岁久渐致低矮。应如所奏、华亭县加高二尺。上海县、加高二三尺。一。柘林以西、漴缺以东、旧石塘应行修理。查该工系明代所筑。为通塘要害。今既半就倾圯。应如所奏、将现存之旧石塘工。作速修补。一、宝山县土塘外、加筑石坝。查前任总督那苏图、以该处海水冲刷。奏请下埽钉桩。施工保护。并建坦水石坝。今修筑未久。何至欹斜。但该督等既称、外桩入土已浅。难御伏秋。应令酌量地势办理。一、宝山县采淘港等处、加筑坦水石坝。查此项桩工。经前巡抚张渠、奏准建筑。现在尚未报竣。亦应令该督等查明再议。从之。　　

○又议覆、西安巡抚张机奏称、咸阳县城、滨临渭河。自南门外以西、向无石堤。近因对岸沙涨溜逼。直射城根。甚属险要。请于南门外、西至五神庙。筑石堤五十丈等语。查水溜直趋。城垣急宜保固。应如所请修筑。即行估计兴工。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十二　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。十二月。壬子。上诣皇太后宫问安。　　

○谕、山东蒲台县地亩。向因科则互异。于雍正十三年、题明丈量后。经丈出瘠薄地、并缺额荒地、共四百四十二顷有零。其应减应除之赋、一千九百余两。已经降旨豁免。惟是瘠薄改则地内。有乾隆元年、未完银一千一百四十七两零。因系旧欠。不应在豁除之数。至今尚在催追。朕念瘠土穷黎。艰于输纳。可为轸念。著格外加恩、一体豁免。以纾民力。该部可即遵旨、行文山东巡抚等知之。　　

○工部议覆、直隶河道总督顾琮疏称、北运河、东岸。香河等汛、牛牧屯等处、缕月堤工。西岸。河西务汛。庄合村后等处。缕堤。以及王家务汛引河南堤。高家庄、窝北、等处堤工。均属卑薄残缺。应加高培厚。下坡庄临河缕堤。实为险要。应筑顺水秫秸雁翅坝工。王家务、高家庄、窝北、庞家湾、南引河河身内、淤土积阻。亦请挑挖深通等语。应如所请、估计兴工。从之。　　

○癸丑。兵部议覆、江南提督南天祥奏、外海水师参将。迁转无期。请将内河副将。通融升补等语。查外海水师。无题升内河例。但该省并无外海副将。应如所请。嗣后京口水师副将缺出。准将内河之太湖营参将、及外海之川沙、吴淞、二营参将。一体拣补。从之。　　

○刑部等部议覆、山东巡抚朱定元疏称、各省发到军流人犯。例于裁并州县安插。但州县之在大道者。可令其充当夫役。藉资糊口。其沿海之海阳、平度、荣成、文登、宁海、莱阳、即墨、等七州县。请援例给与孤贫口粮等语。查此等人犯。俱系乏食游手之徒。应如所请。将海阳等七州县。照福建省安插军流例。查明六十岁。以上及残废人等。一体给口粮其少壮初到配无以谋生者。亦准给一年。从之。　　

○甲寅辛酉年立春。顺天府进土牛春山宝座。　　

○吏部议覆、直隶总督孙嘉淦疏称、大名府通判、所管卫河堤工。现议归广大同知兼辖。工程益广。照料颇难。请酌量改移等语。查广大同知、所管大名府属元、魏、两县漳河堤工。路近事简。其所管广平府属之滏洺玉沙等、河渠堤埝。相隔较远。一人未易兼顾。应如所请。将广大同知。改为大名府同知。专管河务。其大名府通判。移驻东明县。专管捕务。至滏洺等河工。令广平府同知、就近管理。从之。　　

○以应袭一等公马贤弟马赟、一等子纳尔泰子德成格、马元照弟马元凯、一等男恒德侄伊星阿等、袭爵。　　

○调广西东兰州知州魏运景、赴部引见。　　

○乙卯。上诣皇太后宫问安。　　

○谕、前因八旗大臣、办事错误迟延、罚俸者甚多。伊等俱赖俸禄以资用度。如俸禄无支。则用度不继。是以特降谕旨。将都统等罚俸之处。悉行豁免。但错误迟延案内。亦有将章京等、一并议处罚俸者。今既将大臣俱行宽免。其章京等罚俸之处。亦著宽免。嗣后伊等、自宜感激朕恩。竭力办公。黾勉行走。倘仍前怠忽。迟误公事。断不宽贷。　　

○又谕、昨御史仲永檀奏称、人君办理政务。一有暇逸之心。即开怠荒之渐。每岁上元前后。灯火声乐。日有进御。伏愿酌量裁减。预养清明之体等语。书云、不役耳目。诗云、好乐无荒。古圣贤之垂训。乃朕所夙夜兢兢而不敢忽者。仲永檀所陈、亦即此意。惟是岁时?赏。庆典攸关。自古有之。况我朝统一中外。元正献岁。外藩蒙古。朝觐阙廷。锡宴同欢。有不可缺之典礼。朕亦惟踵旧制而行之。未尝有所增益。至于国家政务。朕仍时刻留心。照常办理。并未蹈怠荒之戒。而略有稽迟也。因仲永檀不能深知。爰颁此旨。至伊胸有所见。即直陈无隐。是其可嘉处。朕亦知之。　　

○又谕、著八旗满洲、蒙古、汉军、都统。将各旗官员兵丁内。年逾六十以上、曾经出师者。即行查明具奏、其出师著有劳绩。年老告休者。亦著一并查奏。　　

○青海扎萨克辅国公罗卜藏察罕故、遣官赐祭如例。　　

○丙辰。上御乾清门听政。　　

○大学士九卿会议、御史苏霖渤奏称、户部议行岁查民数一事。止可验生息之蕃。难据作施行之用。盖向例五年编审。祗系按户定丁。其借粜散赈。皆临时清查。无从据此民数办理。且小民散处乡僻。若令赴署听点。则民不能堪。若官自下乡查验。则官不能堪。仍不过委之吏胥而已。况商旅往来莫定。流民工役、聚散不常。以及番界苗疆。多未便清查之处。请降旨即行停止。惟于各省仓储。严查实贮。以期有备无患等语。查各省户口殷繁。若每岁清查。诚多纷扰。应俟辛酉年编审后。户口业有成数。今各督抚、于每岁仲冬。除去流寓人等、及番苗处所。将该省户口总数。与谷数、一并造报。毋庸逐户挨查。从之。　　

○户部议准、原任湖北巡抚张渠疏称、施南府属建始县、原隶川省。于雍正七年、报垦下则地十八顷十八亩。查该处石多土少。有种无收。请将应徵科丁条粮银、照数开除。从之。　　

○以大理寺少卿郑其储、为左佥都御史。　　

○以甘肃宁夏镇总兵官周开捷、为固原提督。　　

○丁巳。谕曰、内廷侍卫等、守卫扈从。差务较繁。前蒙世宗宪皇帝特恩。每旗各赏给马钱一百分。朕即位以来。部员则加增俸禄。旗员则赏给养廉银两、随甲钱粮。至于侍卫等、若家计维艰。当差未免拮据。著加恩一概赏给马钱。　　

○大学士等议覆、苏州巡抚徐士林奏称、州县采买时价。向例止取具卖谷地方官印结。开载数目价值。申报查验。立法尚未周详。请嗣后、在本省采买者。先将赴买地方、数目。报明督抚。督抚行令买谷地方、该管府州。确查采买处所谷价。照依漕斛核算。分别月分。并谷色上中下三等价值。结报藩司查考。如系隔省。即据报咨会彼省。饬查咨覆。俟运谷到仓。即饬该管道府、亲验谷色结报。并取具该州县、采买地方谷数、起止月日确册。以凭查核等语。查采买难容冒销。稽查不厌详审。若祗取具卖谷地方官印结。或有不肖州县。多开价值数目。混报米谷成色。希图侵冒。俱未可定。应如该抚所奏办理。从之。　　

○户部等部会议、两广总督马尔泰题覆、广东连州三江城、建仓拨谷、贮备借给猺民案内。连州拨银一千两。买补谷二千石。内阳山县一千石。暂贮州仓。现饬领回补项。连山县拨银五百两。买补谷一千石。现宁县仓。其三江城。贮谷二千石。应建仓廒及看仓房屋等语。查连州、连山县、买谷价银。该省报价不符。应令核减题销。至三江城估建仓廒。准于司库税羡项下动支。向来贮谷。并无另设看仓房屋之例。应毋庸议。又称、连山县城北元武岭、应设炮台。安兵四十名。城西北铺前寨、应添设一汛。驻把总一员。安兵三十名。城东南茂古峒、安兵十五名。界元武岭、藏古峒、与城相近之黄瓜岭。安兵十五名。分处估建营房。弁兵请隶连阳营辖等语。查相险设防。自当因地制宜。应如所请。添设分驻。估项亦于税羡支销。又建造汛房地基。所买民田遗税。俟造竣请豁。各兵俟饬营召募足数。册报兵部。均应如所请行。从之。　　

○又议覆、盛京户部侍郎双喜奏、奉天府属开原等处城守尉、徵收杂税。请派司员稽查、以防侵隐等语。查奉属各城。现在贸易人等。较前既增。税银自必益裕。应如所请。照雍正四年之例。拣选五部司员。于西锦州、宁远州、中后所、中前所、四处。义州、广宁、二处。辽阳、牛庄、盖州、熊岳、四处。复州、南金州、岫岩、凤凰城、四处。共派四员。会同城守尉等、徵收一年。著为定额。从之。　　

○又议、据直隶总督孙嘉淦、送各属屯田粮额。查永平府属之箭杆岭等处。共河淤屯地、三十八顷四十六亩有奇。额徵银米豆石、计银合算。每亩徵银、自七分八厘至二钱二分不等。较之附近抚邑上则民田。每亩多徵银、二分至一钱七分不等。又边储屯地、一百三十八顷二十亩有奇。额徵米豆、计银合算。每亩徵银、自三分九厘至一钱二厘不等。较之中则民田。每亩多徵银、一分至九分不等。应请自辛酉年始。将河淤屯地、每亩徵银一分。米二升二勺。豆三升。边储屯地、每亩徵米一升五合一勺。豆一升五合。从之。　　

