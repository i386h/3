<!-- { "loadSidebar": true } -->
○又谕、睢州下汛二堡新堤。因大河长水。塌宽七八十丈。虽据兰第锡等奏、正河溜势尚未全掣。现赶紧裹护。不令塌宽。以冀易于堵筑。但水性就下。堤工既塌宽七八十丈。漫口水深四丈余尺。又恐日跌日深。以致掣动全溜。不可不及早筹办。恐兰第锡、何裕城、于堵筑事宜。未能谙练。已有旨、令李奉翰、带同南河将备。前往帮办。昨因秋录在迩。谕令阿桂赶赴热河。以便办理勾到事宜。但河工关系重大。所有勾到之事。刑部堂官内。尽可另派一人。前来豫备。著传谕阿桂、接奉此旨。即速赴睢州。督办堵塞事宜。豫工连年漫溢。自设法在南岸改办之后。上年始获安澜。乃甫阅一载。兹睢州又有漫口之事。下游民田庐舍。屡被淹浸。实堪悯恻。朕反覆思维。治河之道。堤防与疏宣并重。南河如苏家山。毛城铺、峰山闸、盐河等处。皆有豫备盛涨时启放宣洩之地。豫省堤防而外。并无可以分洩之路。上游水势暴涨。河身不能容纳。遂往往有溃决之患。况贾鲁河、涡河、睢河、皆系从前黄河所经故路。若仿照南河。于此次堵筑工竣时。或在该处就势建设减水坝。如何。但当务令坚实。使大汛时有所分洩。以杀其横决之势。则堤防或可巩固无虞。此事关系民生者甚钜。不可不详细讲求。以期万妥。萨载熟悉河务。著即会同李奉翰、带领李永吉、及谙练河工之文武员弁。亦即迅赴豫省。与阿桂、兰第锡、何裕城、五人。会同详悉履勘。虚心商酌。将添设减水坝。是否有益。抑或另有善策之处。据实具奏。此朕无聊之思。不可因有此旨。稍存迁就也。将此由六百里各传谕知之。所有前日朕朱批。及本日兰第锡奏到之图。并两次奏摺。俱著寄与阿桂等阅看。　　

○又谕、本日李奉翰奏、请扎木龙护滩挑溜一摺。所办好。已于摺内批示。但摺首摘由内称、清口请添木龙一架。初阅之。竟似于清口添设木龙。及阅图中新扎木龙处所。乃在顺黄坝挑水坝之西。去清口甚远。摺内所称清口请添木龙。措辞失实。又阅摺内。该处旧有木龙七架。前因豫省青龙冈漫溢夺溜。无水下注。将木龙拆去。嗣经扎复四架。其余三架。奏明停办。是此次李奉翰请扎木龙。系复建而非添建。摺内声叙。亦未明晰。李奉翰久任河督。何于奏摺字句。竟不检点若此。将此传谕知之。　　

○庚寅。谕、著照富勒浑所请。董果、调补福建海坛镇总兵。其所遗员缺。即著何俊补授。　　

○又谕、吏刑两部。核覆萨载奏、审拟郝硕勒派案内收存馈送各员。分别治罪革职一摺。请将馈送之府州县等七十一员。均予以革职离任。在该员等逢迎纳贿。即悉行褫革。亦罪所应得。第核其情节。与黄良栋等之帮同敛派。代为收存者。尚属有间。且究由郝硕婪索所致。所有顾葵等七十一员。著照山东国泰勒索案内之例。免其革任。遇有缺出。止准予调。不准予升。其各员中有卓异议叙之案。亦一并注销。但从前山东馈送多员。其任内俱有勒限赔补亏空之项。现在江西既无应赔银款。若止停升并注销议叙卓异。该员等既得邀恩留任。仍复安享廉俸。究不足以示惩儆。著交军机大臣、查照该员等所馈银数。酌量议罚。留充该省公用。以为夤缘馈送者戒。其案内另行缘事离任之员。亦著照此办理。　　

○谕军机大臣曰。董果、于上年盛京途次召见。奏对尚属明晰。于军机大臣进见时。据福康安奏称、该镇前在金川军营。打仗平常。不过善谈虚伪。迨回京后。复据阿桂奏称、亦属相同。朕以途次偶然召见。不能遽悉底里。阿桂、福康安、在军营日久。于该镇才具如何、曾否出力之处。皆所深知。伊二人于董果无所憎嫌。所奏自属公论。谅不至故为贬抑。是以量将福宁事简之缺补授。今该督复以该镇奏调海坛要缺。或亦以其善于应对。失之皮相。但既有此奏。看来董果、亦非无能者可比。姑照所请。准其调补海坛镇总兵。但富勒浑知人之鉴。究不及阿桂、福康安、久在军营者。更为亲切。著传谕该督、于董果调任后。务宜倍加留心察看。不可以其应对便捷。善于逢迎。致为朦饰也。　　

○辛卯。秋分。夕月于西郊。遣肃亲王永锡恭代行礼。　　

○谕军机大臣等、刑部核议荣柱题、锦县捕役李翰音诬指李义为窃。私行拷打。以致李义被殴后、因跌患病身死一案。所驳甚是。已依议行矣。捕役诬良毙命。自应按例究拟。今李翰音所拏之李义。本系窃匪。其身死又属因病。并在辜限之外。何得仍照诬良为窃因而致死之例。将李翰音问拟绞候。且将并未帮同拷打之事主。亦拟以充军。荣柱系刑部司员出身。非不谙律例者可比。何至于罪名生死出入。错谬若此。著将刑部议驳之处。另行录出。照朕折角发交阅看。令其明白回奏。　　

○壬辰。太宗文皇帝忌辰。遣官祭昭陵。　　

○户部议准、云南巡抚刘秉恬奏、黑盐井内之大新沙三井。乾隆四十七年。被水冲失盐二十六万八千余觔。应补给薪本等银五千四百五十三两零。在于盐务积余项下。照数动支。从之。　　

○癸巳。上御万树园幄次。赐王公大臣。蒙古王公额驸台吉等、及土尔扈特台吉巴特玛等六人。杜尔伯特公谔勒哲鄂罗什瑚等八人。安南国陪臣范阮达等三人宴。　　

○谕、甘省压欠起运银粮。自乾隆三十八年、至四十六年、共计一百六十余万。前经督臣奏请。分作八年带徵。经朕特沛恩纶。将此项银粮。普行豁免。第念该省尚有存留项下民欠银粮。及起运项下民欠草束。未经一体邀免。著再加恩、将三十八年、至四十六年。民欠存留项下银五万一千四十五两零。民番粮二万五千六百九十五石零。又起运项下民番未完草束。核计价银二十万四千一百八十余两。及二十三年、至四十六年民欠未完耗银一十万二千一百六十九两零。耗粮、四十五万二千四百四十五石零。概行豁免。以示朕轸念贫黎。有加无己之至意。该部即遵谕行。　　

○又谕、户部议覆、漕运总督毓奇奏、请增给镇江卫行月粮价一摺。仍行议驳。固属照例办理。但该卫两帮。与苏州太仓等卫。俱在大江以南。壤地毗连。今昔粮价不同。生齿浩繁。买食不敷。丁力未免拮据。该督所奏。请循照苏州等卫。行粮每石一两二钱。月粮每石一两之例。一体支给。系属体察该卫实在情形。因时调剂。期于运务有济。所有镇江卫前后两帮。行月折色价银。著加恩照苏州等卫。准其一例支给。以示朕体恤运丁。一视同仁之至意。　　

○谕军机大臣等、前据兰第锡等奏、睢州下汛二堡。因大河长水出槽。塌宽七八十丈。已有旨。令阿桂前赴该处督办。并令萨载、李奉翰、星速驰往。帮同办理矣。兰第锡、自奏报后。至今又阅数日。金门自己塌定。口门镶裹盘头。是否足资保护。现在情形若何。兰第锡、何裕城、现在作何筹办防堵之处。未据续奏。朕心深为廑念。著即行据实覆奏。该处既有漫口之事。兰第锡等。自宜督率所属。上紧施工镶筑。以期迅速合龙。但总宜处以镇定。不可稍涉张皇。昨因豫省堤防而外。无可分洩之路。上游水势暴涨。往往有溃决之患。因思是否可于贾鲁河、涡河、睢河等处。酌建减水坝。以分水势。又思减水坝、祗应在水势回溜处为之。不知该处有此可以为倒钩引河处否。然此乃朕出于不得已之创见。实不肯自以为是。阿桂现在自必迅赴豫省。萨载、李奉翰、亦已有旨。令其带同熟谙河工员弁。前往商酌帮办。再传谕萨载、李奉翰、迅速起程。前赴工所。毋稍迟延。又本日江兰奏、现在水势系走旧有河身等语。是否即系前岁经行贾鲁河一带故道。或即于此处相度形势。于回溜处所。修建减水坝。但必当谨避顶冲。坚固镶筑。俟阿桂、萨载、李奉翰、到齐。公同相度熟商。倘于地势稍有未宜。亦著据实覆奏。勿得因有朕旨。稍存迁就也。将此由六百里各传谕知之。仍将现在情形。如何防堵之处。迅速覆奏。　　

○兵部议奏、前因大兴县属朝阳铺司。沉搁公文至八百余件。奉旨通查各省。有无似此沉搁之弊。交部妥立章程具奏。今据各该督抚。造册咨部。臣等酌议。嗣后应令直省各督抚。转饬各州县。派拨兵房经书一名。设立循环号簿。遇一切铺递公文。按日填注。某日送某衙门公文几件。系某铺司承送。该铺司送交下铺。领取回照销号。如无回照。及送交迟延。立即严办。该管州县。十日一次调验号簿。按月申报总理邮传衙门。年终取具并无迟匿印结。送部查核。其酌派经书。由该管州县房书内拨往。毋庸议添公费。该管州县。倘日久稽查不力。怠慢延搁。每案罚俸一年。五案以上。降一级留任。十案以上。降一级调用。从之。　　

○甲午。太祖高皇帝忌辰。遣官祭福陵。　　

○乙未。上御卷阿胜境。赐扈从王公大臣、蒙古王公额驸台吉等、及土尔扈特台吉巴特玛等六人。杜尔伯特公谔勒哲鄂罗什瑚等八人。安南国陪臣范阮达等三人食。至戊戌皆如之。　　

○谕、据何裕城奏、偃师县民任天笃等、自四世祖任光玉、至四世孙任璊丰。九世同居。询为郅治麻徵。请旨旌表等语。任天笃家庭聚顺。雍睦可风。宜推旌淑之恩。益广型仁之化。兹亲制诗一章并书扁额以赐。其应赏给缎匹建坊旌表之处。该部照例具题。御制诗曰。三咏同居率西陕。兹吟九世乃天中。清时自是称盛事。豫土由来敦厚风。八甯七张今过一。陈牢杨爨古齐公。任邻孝友适为姓。彰表应教笃庆崇。御书扁曰义门敦族　　

○丙申万寿节。遣官祭太庙后殿。　　

○遣官祭福陵、昭陵、昭西陵、孝陵。孝东陵、景陵。泰陵。泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙、　　

○上御澹泊敬诚殿。扈从王公大臣官员。及蒙古王公额驸台吉等、行庆贺礼。　　

