<!-- { "loadSidebar": true } -->
○谕军机大臣等、刘慥奏报河南开封、卫辉、怀庆、等府属。俱被水潦。现在查明抚恤等语。该省被水情形。甚属紧要。著传谕胡宝瑔、令其速抵新任。该抚接到谕旨。即于所至地方。驰驿迅速前往。所有应行查勘赈恤事宜。著即董率属员。妥协办理。并将查勘情形。速行奏闻。　　

○又谕、礼部奏、赐祭朝鲜国王李昑之母、及其妻、请简派大臣前往。已派散秩大臣祥泰、头等侍卫长龄去矣。至摺内开列请简之大臣官员内。宗室亦皆开列。宗室遣往朝鲜赐祭。于体统不合。著嗣后宗室大臣官员职名。不必开列。　　

○是月。钦差侍郎梦麟等奏、荆山桥工告竣。善后事宜。查黄河北岸入潮。汇入苏家闸。河形直冲。荆山桥河身截搁。水势易于淤塞。请于苏家闸下筑坝。以免黄河垫塞。向来荆山桥河道。属水利、不归河工。应请将该处河道。责成铜沛、邳睢、二厅。就近专管。并令铜山县斗虎店巡检。吕梁司巡检。北岸主簿。及邳州新安司巡检。四汛分隶。且于湖口至王母山。一百四十余里之间。湾曲滩嘴。每年疏浚积淤。即于铜沛、邳睢、二厅库贮汇销。居民多于河身转折处。筑堰捕鱼。且于各渡口。接筑马头。应行禁止。得旨、如所请。下部知之。　　

○河南布政使刘慥奏、查办抚恤夏、永、商、虞、等县。上年被水灾民。业经完竣。得旨、现又遭水灾。何可言抚恤完竣。汝再往被灾处细查。即今所奏动用之项甚少。安能救百姓之涂炭乎。该部将此旨速传知三泰等。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十一


大清高宗法天隆运至诚先觉体元立极敷文奋武孝慈神圣纯皇帝实录卷之五百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。秋七月。辛卯朔。享太庙。遣和亲王弘昼恭代行礼。　　

○谕、前因河南归德等属、秋禾被淹。积水骤难消涸。亟宜豫为筹备。已降旨将该省本年应解漕粮截留十万石。分贮州县。以裕民食。今裘曰修奏称、被水之地。出产有限。恐应徵漕项。输将未免竭蹶等语。豫省今岁被灾较重朕心时为轸念。著加恩将被水最重之州县、本年应输漕项。折徵一年。其勘不成灾、被水尚轻者。所徵本色米豆。即截留本省。为冬春平粜之用。并将该省今岁漕船。著暂行停运一年。多为储备。以资接济。该抚等、务期董率属员。分别妥协办理。该部即遵谕行。　　

○又谕、据鹤年奏、漳河暴涨。骤注卫河。所有馆陶、冠县、等县、卫、猝被水灾。诸水汇集。无从宣洩。以致济宁、鱼台、金乡、等处。已涸复淹等语。济宁、鱼台、等县。久被积潦。今馆陶等县、卫、复经河流骤浸。当此秋禾盛长之时。不速行设法疏消。穷黎其何以济。该抚既经亲往查勘。著董率属员。加意抚恤。照例即予急赈一月。不必拘秋灾成例。务令均沾实惠。毋致失所。并令一面堵御。一面疏消。一有涸出地亩。急令补种荍麦。以异秋成。凡目前救济之事。及日后永逸之方。该抚其悉心详求妥办。以副朕轸念黎元至意。　　

○又谕曰、刘统勋等、审讯郭一裕与恒文商量贡金一摺。恒文身为总督。乃借贡献为名。纵其欲壑。现据查出赃私累累。应俟各案审明。按律治罪。至郭一裕先以贡金怂恿恒文。并呈示式样。后见阖省喧传。乃先发制人。冀立身于不败。迹其所供。行险取巧情状。一一毕露。伊本属小器。前于山东巡抚任内陛见时。曾面奏、臣家计本足自给。且久历外任。愿进银一万两为工程用。朕听之骇然。深斥责其非。因一时未得其人。未即理易。今观其先购金置炉备进。其病根深锢。是以随处发露耳。且其购金亦委之司道。即云照数发价。而以司道大员。供督抚私役。阖省趋风。成何政体。国家设官分职之义。固如是乎。郭一裕深负封疆之寄。著解任来京候旨。外人无知者、或谓恒文系满洲。郭一裕以汉人参奏满洲。是以两败俱伤此则鄙谬。大不知朕心。朕自登极以来。满汉从无岐视。此案审定时。必办理至公至当。允惬众心。况从前皇祖时。张伯行纠劾噶礼。经大臣审讯。诬坐张伯行。皇祖察知其实。重治噶礼之罪。而张伯行任用如故。此家法也。但郭一裕为人。非张伯行比耳。至纳世通、沈嘉徵、身居藩臬。原许其具摺奏事。遇督抚有此等事。即应据实陈奏。乃并匿不以闻。惟事迎合上司。毫不知愧。何以为属僚表率。纳世通、沈嘉徵、著交部严加议处具奏。寻议上。得旨、纳世通、沈嘉徵、俱照部议革职。　　

○又谕、嘉峪关外。路多戈壁。从前并无水泉。今年大兵经过。凿井数处。俱得甘泉。水势胜涌。普济军行。不特所过驼马。汲饮有资。即往来商贾。亦多利赖。此实神明赞佑所致。昔年皇祖用兵时。地涌灵泉。曾于托里地方建庙。以答神庥。今即照此例、交该督敬谨建造。该部遵谕具议以闻。寻大学士管陕甘总督黄廷桂、遵部议覆奏、查嘉峪关外。由安西至哈密。中有得胜墩地方。系戈壁之首。平坦空旷。应于此择爽垲处建造。且就近安西。岁时祭享亦便。所有殿宇规制。绘图呈览。来岁春融。择吉兴工。得旨、好。庙成时请扁可也。　　

○又谕、据什兆等奏称、凉州、庄浪、二处。应买补官马。自伊以下、至骁骑校等。请赏借三年俸银。以为采买餧养之用等语。什兆等此奏。自属因公。但思官员借俸。按季坐扣。于伊等生计无益。前因西安将军都赉等、应解肃州马匹。办理无误。已降旨将大臣官员等所借俸内未扣者。加恩宽免。今凉、庄、二处大臣官员。著加恩照什兆等所奏、赏给三年俸银。免其扣还。再宁夏将军舍图肯等、亦因办理马匹大臣官员借俸二年。事同一体。亦著加恩免其扣还。至前宽免西安将军等俸银时。本年春季已经坐扣。惟将未扣者七季宽免。殊觉不均。著加恩将西安大臣官员等、本年春季已扣俸银。仍照数赏给。该将军大臣等、务令将所赏银两。用于采买餧养。俾得肥壮。并悉心严查。勿致浮费。有余则存公备用。以副朕曲加恩赉至意。该部即遵谕行。　　

○定边将军成衮扎布等奏。侍卫乌勒登、玛瑺等、击败叛贼扎那噶尔布、尼玛等。臣即遣侍卫老格等、带兵堵截。臣鄂实、带兵接应。续乌勒登报称、扎那噶尔布等、分路败逃。臣又遣侍卫古尔格勒图等追蹑。于六月十一日。老格等报称、有布噜古特台吉诺诺什、来助尼玛。闻败潜逃。被驻劄克哷特之台吉成衮等擒获。老格等收其马驼牲只。其属下二百余户。分别办理。又古尔格勒图等报称、在察罕乌苏、阿敦库哩等处。攻击布噜古特赛音伯勒克等贼众。夺其寨栅。将男妇数十口剿杀。收取牲只。臣等将台吉诺诺什、派侍卫中秋、健锐营前锋奇木宁解京。谕军机大臣等、前因扎那噶尔布、尼玛等。为永贵、三格所败。向哈什河逃去。是贼已过额林哈毕尔噶、与成衮扎布相近。而巴图尔乌巴什、亦逃入伊犁。因令其专办追擒。而以擒拏阿逆等贼、付之兆惠。今成衮扎布等、于扎那噶尔布、尼玛、既未擒获。巴图尔乌巴什。亦不知去向。所奏鄂实接应乌勒登。及前奏明瑞等、与阿巴噶斯余党相持。俱未有声息。仅擒获贼党诺诺什。岂便可以此塞责耶。且解送诺诺什、亦不必使中秋。中秋系御前侍卫。朕特遣于行间效力。倘人不堪用。即当参奏。今擒一贼党。辄为派送。此必中秋意欲回京。藉此自便耳。著传谕阿里衮、中秋、至巴里坤。令其留住。其诺诺什、即交奇木宁解送。嗣后特遣效力之侍卫。不当如此差遣。仍将进剿情形。作速奏闻。　　

○壬辰。上诣畅春园、问皇太后安。　　

○谕、今日宗室公盛昌站班。跛倚而立。朕召至前训饬。并无畏惧之容。亦不知叩头谢罪。盛昌身为宗室。且系公爵。自应娴习礼仪。今竟似宵小无赖光景。皆由自幼无人教训。骄纵至此。宗室中有似此不知礼节之人。实堪愤懑。若不重加惩儆。则少年宗室之习。益不可问。盛昌著革去公爵。在上虞备用处效力行走。　　

○谕军机大臣等、各督抚题本。钤盖印信。所以昭慎重也。自应敬谨将事。乃朕前见郭一裕所钤之印。殊不明晰。意以新改篆文较细。或易致如此。见高晋之本。则字画显然。夫同一新铸之印。而彼此不齐若是。其为不善于用。而随手钤盖。以致糢糊。益可知矣。关防为督抚信守。即寻常文移。亦当显明。使人一见而知。况本章耶。即此小节。其人于政事之留心与不留心。已可概见。嗣后各宜敬谨钤盖。毋得草率从事。如果案件繁多。易于糢糊。即当题请改铸。勿得因循苟且。可于各督抚奏事之便。传谕知之。　　

○以湖北布政使刘藻、为云南巡抚。调浙江布政使富勒浑、为湖北布政使。以江苏按察使杜官德、为浙江布政使。淮扬河道吴嗣爵、为江苏按察使。浙江粮道傅靖、为云南布政使。贵州粮道吴绍诗、为云南按察使。　　

○癸巳。以故广西思恩府兴隆土巡检韦绍徽之子珖、袭职。　　

○甲午。上还宫。　　

○谕、豫省之卫辉等府属、被水田亩。现据侍郎裘曰修奏、令该地方官督率民夫。开挖淤沙。引入大河。其距河远者。即于原有坡河。就近开通。俾田水得有所归。以期普行涸出。不误春麦等语。疏浚沟塍。原系民间自理之事。但念该处当被灾之余。民力殊堪轸恻。著该抚胡宝瑔、通饬各属。于派拨民夫。每日按名量给饭钱。亦属寓赈于工之意。仍令专案报销。以凭查核。该部即遵谕行。　　

○乙未。上御太和殿视朝。文武升转各官谢恩。　　

○幸圆明园。　　

○谕、河南被灾州县。已屡降旨该抚等加意抚恤。从来赈济之道。银便于米。且该省被灾之后。将来粜借正繁。皆须仓粟接济。现在散赈。著概以银钱折给。但向例银米兼放。配搭均匀。每粟一石。祇折银六钱。今专用银钱。若仍照旧例折给。民间买食。恐有不敷。著加恩于定例六钱之外。每石加给一钱。俾灾地贫黎。谋食宽裕。该抚其董率属员。核实经理。务令小民均沾实惠。用副朕格外优恤至意。该部即遵谕行。　　

