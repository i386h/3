<!-- { "loadSidebar": true } -->
○江西巡抚鄂昌奏、大庾县地方。拏获上犹县奸民何亚四夥党李德先。究出何亚四、现在逃往万羊山。除饬文武员弁前赴查拏外。并行文湖南、广东、接壤之地。一体严缉。得旨、知道了。上紧严缉何亚四。勿令兔脱。　　

○署江西巡抚山东巡抚鄂容安奏、东省吏治民风。臣力图振刷。不肯稍有姑息迁就。而地方官号为老炼者。每居心苍猾。以及平庸无能者。率多应文逃责。遇事甚或置若罔闻。臣不得不随事严督。得旨、此所以为难也。且刘藻前日。即以汝为多事。以准泰为贤。然此等浮议。岂能动朕听哉。又称、臣蒙恩暂署江抚。诚恐东省各官。或任事有始无终于地方大有关系。况系本任之事。何敢以暂离其地。稍存歧视。现已将一切要务。札致署抚臣杨应琚办理。得旨、将此早面谕杨应琚矣。其人不过一外似谙练。内无定见之人。深恐其不能实力行之。汝至江西。将现办之事。就绪之后。朕当图两省之轻重。以定汝之去留。此时之终为江抚。或仍为东抚。朕亦不能定也。勉之。又称、江省现有大案。蒙以阿桂暂署臬司。范廷楷暂署知府。臣可收臂指之效。得旨、又用一徐垣矣。此人亦可资臂使。又称南安上犹一案。臣当速往。案犯虽多就获。而善后事宜。亦须目击方能了当。得旨、甚是。据鄂昌奏匪党就擒。正凶未获。宜上紧缉拏。不然。又成一马朝柱。岂非我君臣之羞。又称、江西省官员。惟广饶道和其衷。曾任山东臬司。见其尚能办事。未深知其人。得旨、亦不过驾驭可用之材耳。可信处未在。又称、现任济东道王廷诤、精神才干。俱属可用。得旨、但恐其衰年。不然。尚可出力。又称、德州知州陆福宜、干练老成。勇于任事。得旨、果有可用之材。又称、浙江金华府董榕、前在豫曾于邻省访获巨匪。素能耐烦任事。得旨、记得此人可。　　

○闽浙总督喀尔吉善奏、接奉谕旨。查闽浙两省。环山滨海。地少平易。臣与两省提臣酌商。勘有可立围场者。令该处标营。每年实力举行。其无可行围之地。即于教场、照行围规矩法度演习。得旨、知道了。以行围而绘图贴说。足见外省之事。皆纸上谈兵也。　　

○湖广总督永常奏、湖南郴州属桂东、桂阳、二县。与江西之上犹、崇义县、接壤。准江西来文。上犹县奸民何亚四。谋为不法。除拏获多人外。首犯何亚四在逃。行文一体严缉。当饬衡永郴道、桂阳营、无分疆域。严密搜捕。得旨、览奏俱悉。楚省之马朝柱等。尚未就获。而江省之首犯。又复脱逃。似此安能宁靖地方。用尔等督抚。所为何事。协力缉拏。以全朕用人颜面。将此旨密咨各省应缉二案之各督抚知之。用力严捕。毋为虚词。并令各行明白回奏。　　

○山西布政使多纶奏、晋省各属内、被旱成灾处所。查惟永济、临晋、猗氏、安邑、较重。解州、夏县、虞乡、芮城、次之。荣河、闻喜、较轻。所有抚恤借粜。在在需米。必须于邻近州县仓内。酌拨协济。现与抚臣酌商办理。得旨、览。阿思哈所见甚鄙。汝为布政使。何无一言救正。足见汝之为人矣。　　

○陕甘总督黄廷桂等奏、准山西抚臣阿思哈来咨、山西省、蒲、解、二府州属。本年秋旱。米粮短少。饬商赴陕采买。今延、榆、鄜、绥、等处。采买过多。市价渐增。查榆林府属、葭州、府谷、神木、榆林、怀远、等处。常平仓均贮有溢额米石。尽可咨会晋省。令赴榆林购运。于彼省民食有济。而仓贮亦可免陈积。得旨、甚好。　　

○四川松潘镇总兵马良柱奏、准督臣策楞、提臣岳钟琪、知会。前往招抚黑水后畨。于九月十一日。行抵七步地方。该处畨民。口称土司苍旺、残暴不仁。情愿归顺。当即招来四十八寨。畨民儿不太、儿噶他等、百十余名。查黑水后畨。上寨二十寨。总名果坝。共三百四十四户。大小男妇一千五百七十五名口。下寨二十八寨。总名南窝。共五百五十八户。大小男妇二千九百一十八名口。俱查造册籍申报。寻至黑水后畨适中之赤布寨地方。畨民悉众来迎。喻以大义。令其各安住牧。得旨、如此兵威。何不于向之金川。及今之郭罗克用之。将此旨寄策楞、岳钟琪、知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十五


大清高宗法天隆运至诚先觉体元立极敷文奋武孝慈神圣纯皇帝实录卷之四百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。十一月。戊午朔。谕、陕省今年被旱偏灾。米、豆、草束。价值昂贵。驻防满兵所领折支银两。未免不敷购买。著将癸酉年春季分西安驻防应领折支米豆。照原定每石一两之数、加给五钱。草价加倍赏给。俾兵丁不致添价采办。以示体恤。　　

○谕军机大臣等、开泰奏请拣发人员一摺。已敕部拣选引见。至所请将丁忧同知沈孟坚、一体发黔之处。未经交部。现在发往各员。量其才具。加以造就。将来自可以备臂指之使。即使沈孟坚熟悉风土。亦不必定需此一人也。可传谕开泰知之。　　

○是日、驻跸蟠龙山行宫。　　

○己未。调镶白旗蒙古都统諴亲王允秘、为正白旗满洲都统。以散秩大臣保德、为镶白旗蒙古都统。　　

○是日、驻跸汤山行宫。　　

○庚申。上回銮。诣畅春园、问皇太后安。　　

○回圆明园。　　

○吏部议准、云南巡抚爱必达疏称、广西府属弥勒州竹园村地方紧要。应增设巡检一员。铸给竹园村巡检印信。并裁云南府司狱一缺。从之。　　

○以热河副将富海、为福建福宁镇总兵。　　

○予故寿春镇总兵改光宗、祭葬如例。　　

○辛酉。谕军机大臣等、安宁奏报浒墅关、乾隆十六年七月、至十七年七月、一年徵收税银。较上届多银一十一万有余。据称因上年浙省歉收米贵。江广各省贩运赴浙者众。是以较多等语。此言非是。从前关税偶有缺少。督抚查核。往往称邻省歉收。商贩不前。若如安宁所奏。则情形正属相反。岂足信耶。此盖因上春朕巡幸江南。地方官豫行肃清河道。商船多停泊未进。回銮后。始各连樯直下。是以浒关之税。春夏较少、而秋冬以后较多也。安宁不知实在情形。漫称邻省米贵所致。殊属未当。此摺已交军机处节去此数语。交部核议。可传谕安宁知之。　　

○又谕、据恒文奏称、十月二十二日起程。前往荆门、郧县、等被灾州县。加意稽查。一切审题案件。现在咨部扣展等语。直省被灾地方。所贵督抚前往办理者。或因灾伤过重。米价昂贵。民情不甚宁怗。司道守令不能弹压。是以必须亲行耳。今据奏粮价俱不为昂贵。民情亦皆安怗。如此、则司道大员查办足矣。何待亲行。况因此转将一切审解事件。稽迟扣展。益复无谓。前谕各督抚谓以奏明亲往为了事。此正切中其弊矣。恒文著传旨申饬。并谕各督抚知之。　　

○又谕、据鄂昌奏到、何亚四谋为不法一案。已于十月二十三日夜间、在曲漳湾深山内。拏获首犯何亚四。俟亲提审讯明确。另行奏报等语。何亚四谋为不轨。情罪重大。既经拏获。于审明后、即加之极刑。亦所应得。至其余从逆之犯。亦不必以为从、及其次为从、分别末减。著传谕鄂容安、从重办理。一面奏闻。一面即行正法。使远近愚民。共知儆惕。再摺内止云据报官兵、乡民、将首逆何亚四拏获。官兵固应奋勇。其乡民如何前往拏获情形。未经明晰。可并传谕鄂容安、令其详悉查明具奏。　　

○又谕、江西上犹县逆犯何亚四谋为不法一案。据鄂昌奏报、已于十月二十三日夜间、在曲潭湾深山内拏获等语。同一逆首。马朝柱情形。更为猖獗。该督抚自应设法上紧查拏。何以至今久未擒获。恐专向四外寻求。转迷踪迹。著传谕永常、令其仍于近境、详晰严拏。务期速获。毋以久而愈懈。　　

○户部议覆、闽浙总督喀尔吉善奏称、浙省因上年旱灾。将内部、并江南、江西、捐监之例。移归浙省报捐。今岁浙属丰收。应请停止。至常平捐谷一款。本省仓储。现足十分之七。即来岁青黄不接时。亦可敷粜济。无庸亟为捐补。应如所请。从之。　　

○壬戌。上诣畅春园、问皇太后安。　　

○幸静宜园、驻跸。　　

○谕、向例月选官员。由九卿验看。所以澄铨叙而办官材。典至重也。但九卿人众。往往互相观望。不肯实心体察。虚应故事。屡经传旨申饬。而积习不悛。或有托故不到者。如此、则审官量材之寄。其何赖焉。嗣后月选各官。应由九卿验看者。该部届期、取九卿职名。奏请特派验看。如仍蹈故习。朕惟于派出之人是问。该部即遵谕行。　　

