<!-- { "loadSidebar": true } -->
○钦差尚书公福隆安奏、前蒙垂询南路情形。谕将所有余兵。并拨西路攻剿。查南路地险碉坚。较西路为甚。现业至达乌。前距美诺不远。若厚集兵力。觅路由绰斯甲布进取。兼为剿灭金川之地。使两金川疲于支守。久当自溃。西路固为切要。南路亦无不可办之情形。应饬温福、阿桂、覆奏定局。谕军机大臣等、朕前因达乌一带。路径险仄。难以容集多人。与其顿兵无用之地。不若酌量拨并西路。可资实济。今福隆安既有此奏。著传谕阿桂、令其自行酌量。如添调云南湖广之兵。即能乘势冞入。缚贼擒渠。自当檄催滇楚兵丁六千。遄赴南路。迅速妥办。若多集兵丁。徒令株守山蹊。仍属有名无实。即一面奏闻。一面饬知滇楚带兵将领、径赴西路应用。阿桂务就实在情形。筹度万全。祇期于事有益。南路西路。本无区别。并将此谕令温福等知之　　

○丙午。户部议覆、云南巡抚李湖奏称、黔省赴滇采买铜觔。查汤丹、大碌、等厂。专供京局。其余各厂。供本省鼓铸。及外省采买。第小厂每年祇出铜数千斤、至三五万斤不等。惟金钗一厂。可获铜一百数十万斤。缘成色稍低。每百斤加耗二十三斤。又补余铜一斤。例与高铜配给各省领运。黔省亦应一体办理。或铸钱色黯。可仿福建、广西、等省。用白铅配铸。钱文一律光润。无庸另议提炼。应如所奏。再称运铜脚费。自厂至省。归滇报销。自滇至黔。归黔报销。亦应如所奏。再滇省铜厂散处。其中远厂。应于何处截算分销。近厂不经省城者。或可无庸在滇给费。应令该抚饬司查办。从之　　

○丁未。谕、今日据永德奏到属员贤否一摺。内有左江道宋淇源、思恩府同知宋清源、籍贯均隶苏州。名字亦属相仿。似系兄弟排行。思恩虽非左江道所辖。但近在同省。其该管道府。均系该道同僚。难保其必无嘱托照应。而该上司亦不免于瞻顾徇情。殊非杜渐防微之道。嗣后道府以上等官。如有同胞及同祖兄弟叔侄。共在一省为丞倅牧令等官者。虽非该管本属。并著该督抚查明具奏。量于邻省对调。以昭慎重。该部即酌议定例具奏。所有宋淇源、宋清源、著永德查明。即遵照新例办理。寻奏、嗣后道府以上等官。如有同胞及同祖兄弟叔侄。在一省为同知通判州县等官。俱令官小者回避。于总督所辖之邻省。奏明对调。如无所辖邻省。即给咨赴部另补。请通行各省。并载入则例。从之　　

○又谕、据永德代在籍刑部主事陈兰森、请将本身应得封典。貤赠祖父陈宏谋一摺。所请非是。覃恩旧有貤封之例。原以子孙已列通显。而祖若曾。或未登仕版。或原秩较卑。因准广为推恩。以遂显扬之志。若子孙官品。不及祖父之崇。则父为大夫。子为士。记有明文。向即照其祖父原阶封赠。定例本未允协。如已故大学士陈宏谋、曾任纶扉。其身后饰终令典。并照正一品之例。立碑赐葬。业已备荷殊荣。岂复藉一封诰之有无为光宠。而陈兰森仅官主事。辄请照伊祖原官貤赠。于事理亦复不顺。所请不准行。嗣后凡子孙职大、祖父职小者。自应广锡类之恩。其子孙职小、祖父职大者。虽其在任时。未得封典。亦不当因子孙遇有覃恩。仍照原官封赠。其如何定例之处。著该部详晰另议具奏。寻奏、嗣后文武各官。除子孙职大于祖父者。仍照子孙官阶封赠外。其祖父职大于子孙。照祖父原官封赠之例。请停止。再妇人因子封赠。其父官高于子者。嫡母继母。从父官封赠之例。亦请停止。至庶出之子。身登仕版。其生母从子官请封赠者。仍照旧例办理。请通行内外各衙门。并载入则例。从之　　

○谕军机大臣等、据李本奏、川省现在进剿金川。府厅州县等官。多委办军营粮站。其本缺印务。若委员署理。例应正署四六分食养廉。恐差员资斧竭蹙。现令佐杂代办。其仓库监狱。竟有乏人专管之虑。而一应民词。及重大事件。均非微员所可擅理。请照滇省派赴军营之例。令办差人员。全支本任养廉。其员缺悉行委员接署。接应食四分之数。另于截旷项下动支等语。所奏非是。地方官自当以民事为重。四川虽现在用兵。不过本省应办事宜之一节。岂可因委办军务。遂置地方政事于不问。已为顾此失彼。况此等办差人员。在任时、久经全食廉俸。即偶遇公事派办。实属分所当然。且尚有六分支给。以资用度。亦何至遽形拮据。若伊等办理军务。果能奋勉。事竣核奏。自可量其功能。迁擢议叙。是现任各员办差。亦不得谓之独劳偏苦。该上司等、本不当以此为属员鳃鳃过计。至虑其不得全支养廉。因而不另委员接署。以致民事废弛。尤为因噎废食。川省自去岁用兵以来。已一年有余。正佐各官员缺久悬。地方公务。贻误不知凡几。于吏治民生。甚有关系。此皆阿尔泰等、从前办理不善所致。著传谕文绶、即将川省出差各缺。速委妥员接署。实力整顿。毋使稍有丛脞。所有应得养廉。仍照定例四六支给。至该布政使李本、不以废弛公事为重。祇以各员养廉沾沾奏请。殊属错谬。著传旨严行申饬。将此遇军报之便发往　　

○豁免直隶永定河下口永清县、筑堤占用民地三顷八十八亩有奇额赋　　

○戊申。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、前据温福奏、川省支给兵米口粮。前后数目不符。请定章程一摺即批令军机大臣速议。随据议、照平定西陲新例。止准日给口粮八合三勺。不应复援旧案。概以一升给与。朕以兵丁等、正当奋勇进攻之时。自应格外优恤。因降旨加恩、仍准日给米一升。所有多给之数。系阿尔泰、及军需局员误办。著落分赔示儆。今据阿尔泰奏到认赔一摺。内称上年十月内。曾将军需各款咨部。其口粮一项。照旧例日支米一升。经部覆准在案。因阿尔泰奏摺不甚明晰。面询于敏中等。据奏、前此议覆温福摺。因关系军务。即日议覆。约计西陲平定事例。不及检查部档。旋即查到覆准之案。恐部覆照金川旧例一升之处。办理错误。复寄询承办之员。据覆称、日给口粮八合三勺。系满洲兵定例。绿营兵虽给米一升。其所得盐菜银两。较满洲兵为少。是以定例如此。并非多给。实系臣等错误。惶悚请罪。是此项兵米口粮。并非阿尔泰等违例妄费。乃军机大臣意在节省钱粮。未加详查档案所致。所有阿尔泰等请赔之项。著宽免。其原议之军机大臣等、著交部察议。　　

○又谕曰、文绶自去岁以来。办事俱属妥协。现又经理军务。著赏戴花翎。以示鼓励　　

○又谕曰、阿桂此次办理。甚属用心奋勉。著加恩赏戴花翎。至绰斯甲布等、差人投禀。尤为极好机会。自当速筹进取。所有该处军粮。饬令阿尔泰、即行趱运。并著文绶加紧督催。毋稍迟缓　　

○谕军机大臣等、内库失银一案。节据留京办事王大臣等奏称、一面审讯根究。一面严行躧缉。迄今已将一月。并无实在踪迹。徒然拘集多人。笼统诘问。总未得其端绪。殊属不成事体。虽据内务府原奏、雍正年间。曾有护军私配锁匙、偷窃银两之事。或伊等复蹈故辙。亦未可知。即果如所云。亦断非发觉之日。该班护军所为。设欲就本日究诘。亦当讯是夜该班之人。早间何人最先散出。并查前次开库之夜。何人该班。何人先散。自当就此两层确讯。或有踪线可寻。至此项银两。据报于六月十七日查明被窃。当时开库之司员、及库长库丁拜唐阿苏拉人等。究系何人先行看出。自当向伊等诘问。又此项银两。于何日兑足装贮布袋。兑存以后。距发觉之日。中间开库几次。前次开库时。曾否点查原封无缺。并系何人点查。上届开库。距此又隔几日。其中俱有紧要关键。可以推原。王大臣等亦曾见及于此。逐细推问否。乃概就所有人众。漫为鞫讯。全未能切中窾要。可谓不善问事。而案久不结。株累多人。亦甚无谓。著传谕王大臣等、先将应办之护军等、酌量当以失察责处。其管库官员人等、分别议赔议罪。将此案即行完结。仍令英廉、一面严饬番捕。上紧躧缉。实力根究。务获正犯真赃。另行审拟具奏　　

○又谕、前因宋元俊为人阴险。丧尽天良。断不可留其在军营偾事。已传谕将宋元俊革职拏问。旋因福隆安、阿桂奏、令其仍带兵往绰斯甲布。朕以其人既不足信。实属非宜。若已起程。即将前旨暂留不发。但其居心可恶。岂宜令其复拥赀财。保妻子。随传谕高晋、令将宋元俊原籍家产。及其亲属。密为查点看守。且不必即行抄没。高晋自应早已接奉遵办。但续据福隆安奏、宋元俊在川。于番情颇为熟悉。绰斯甲布一路。若令宋元俊前往。尚可驾驭得力。所有节次原奉查办宋元俊谕旨。密封寄交阿桂、密存勿洩。是宋元俊带兵之事已定。既因不得已而用之。又不宜令其别有见闻。心存疑惧。甚至中怀怨望。不肯实力妥办。并致有意外之虞。于军务甚有关系。高晋既往查其家产。伊家属及其亲族。断无不差觅急足、送信宋元俊之理。不可不严为防范。现已谕令高晋严密防查。但恐此旨未到以前。其江南家属等、业已寄信。则在江省难于查办。著传谕文绶、于自安徽赴川总要路口。密派妥人盘诘。如有宋元俊家书。该督存留。不可发往宋元俊处。该督务须妥密办理。毋令宋元俊知而疑惧。仍即遇便覆奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十二

大清高宗法天隆运至诚先觉体元立极敷文奋武孝慈神圣纯皇帝实录卷之九百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。七月。己酉。上奉皇太后幸卷阿胜境、侍早晚膳。至辛亥皆如之。　　

