<!-- { "loadSidebar": true } -->
○又谕曰、旌额理等奏称、乌噜木齐挈眷屯田民人。陆续前来其贸易人等。亦接踵而至。计开设市肆。五百余间。开垦菜圃三百余亩。请酌量定额收租。以充公用等语。乌噜木齐。安插兵民渐多。贸易人等。皆藉官地以谋生计。理应稍收租价。俾公费有余。即如所奏办理。至伊犁及叶尔羌等城。有似此者。自当一体查办。著传谕将军大臣等、将各城商民所居。酌定租额。既有裨公用。亦可就便稽查约束。至厄鲁特回人。向无此例不得藉端巧取　　

○又谕、据永贵等奏、呼什齐部落之布噜特比纳喇巴图等、因为额尔德尼侵凌。率领游牧人众前来。恳赏给游牧安置等语。纳喇巴图等、既已率众来投著传谕永贵。即照伊等所奏将纳喇巴图等、移于阿拉克图呼勒等处。仍严行晓谕。务将游牧人众妥为约束令各安静居住不得滋生事端　　

○庚午。谕曰、参革副将黄世熺。参将海起云。于兵部书办贿索一案。部议革职。自属罪所应得。但以武弁受人勒索。尚与别项纳贿营私者有间。念该员等前在军营。尚能出力。黄世熺海起云俱著该部行文调取来京引见再降谕旨　　

○谕军机大臣等、朝铨奏、奉省采买黑豆五万石。均已运赴海口。现届大雪海口已经冰冻。难以装运等语。今年谕令奉天拨豆运京备用。乃六月。初所降之旨。且经创场侍郎咨明务于河水未冻之前抵通。何以延至此时。海口冰冻难行。摺内既称直隶往运船只未到。则其贻误。又似不在奉天。著传谕方观承。令将因何不行催督往运缘由。即速查明具奏。朝铨摺并钞寄。令其阅看。寻奏、接准奉天来咨后。先后雇船八十九只出口。因水大。兼风信不常阻滞。报闻　　

○又谕、据成衮扎布奏称、杜称伯特盟长索诺木衮布。因病昏愦。不能办事。另请简放盟长等语。杜尔伯特。盟长。著博斯和勒补授。该部落归化已久。应照喀尔喀之例。补放副将军。现在既有左右两翼盟长。副将军应设二员。车凌乌巴什。著放右翼副将军。巴桑。著放左翼副将军。所有颁给印信敕书。均著成衮扎布。查照喀尔喀之例办理　　

○又谕、据恒禄等奏称、巡边至鸭绿江。擒获朝鲜国捕貂人八名。询知伊国卡座已彻。是以潜行。前来。当交吉林兵丁看守。夜中逃逸四名。请将值班马甲枷责革退。佐领硕布阔。及恒禄等、交部查议等语。朝鲁国人。私行越境捕貂。拏获后复令逃逸。疎忽已极。所有看守兵丁。著照所奏枷责革退。硕布阔、恒禄、俱著交部察议。至该国既于江边安放卡座。理应长设。不宜彻回。以失防范。著交该部行文严饬外。并令将逃犯四名查拏治罪　　

○辛未。圣祖仁皇帝忌辰。遣官祭景陵　　

○上诣奉先殿。寿皇殿行礼　　

○谕军机大臣等、永贵。新柱等、俱因换班兵丁带来驼只。设法办理。永贵请留给本人。加意牧放。新柱请分给台站牧放等语。看来回地。不宜驼只。从前倒毙者颇多。今又留该处牧放。不数年间。徒至伤损。伊犁现在牧厂。与驼只相宜。著传谕永贵等、将所有驼只。或今冬。或来春草生时。派兵缓行送往。喀什噶尔。叶尔羌。俱距伊犁不远。若有需用之处无难调取　　

○喀什噶尔办事尚书永贵等奏、前因喀什噶尔旧城地狭。奏请修筑新城。于本年四月兴工。八月告竣。计四门。周二里五分。造仓库房屋七十八间。所有官兵。及钱粮。军装。俱行移驻。至臣等公署四百余间。有布位呢敦等入官房屋。移至新城改建。其兵丁营房。据众伯克等、愿捐木料三百间。臣等允其所请。俟交收全完。将税款赢余。酌量赏给。以示体恤。得旨、新城距旧城道里远近。及驻劄处所。俱著绘图呈览　　

○壬申。谕军机大臣等、爱必达奏、嘉禾县石匠李洪玉鬨堂一案。现在饬司提犯办理等语。该县修理城垣。匠头王宴林。因被革拘讯。李洪玉赴县恳求保释未允。辄敢恃众鬨闹县堂。不治已极。该州县虽未能豫为约束。而即时加紧擒拏要犯。不致脱逃。功过尚足相抵。所有各犯鬨堂滋事情节。著交与宋邦绥。提齐案犯严审定拟具奏。俾地方知所惩创。至此案于九月内发觉。彼时冯钤尚未赴广西之任。且该州既经禀明。该抚何以并未奏闻。并著传谕冯钤。令其据实覆奏。寻调任湖南巡抚冯钤。以前案奏到。得旨、此事汝取巧矣。九月二十一日之事。岂有十月二十四日。方奏闻之理。明系知爱必达欲奏。方行奏闻。大不是了。昨已有旨问汝。想汝必云已经奏闻。此等小伎俩。可行于朕前乎　　

○又谕、据盛京侍郎朝铨等奏、赫木等处。向来藏匿私薓。委员带领番役兵丁前往。查拏躧缉。该犯等辄敢拒捕。捆打番役。不法已极。现在案内业经拏获各犯。已有旨交该侍郎等严行审拟具奏。其脱逃各犯。多系山东山西之人。此等匪犯。畏罪潜逃。或窜入东三省地方。或仍回本籍。诡迹藏匿。断不可任其远扬。幸逃法网。著传谕山东。山西。巡抚奉天等处将军。饬属密速严拏务获。遴委干员押赴奉天。一并究拟。将此传谕知之。并将未获各犯名单钞寄　　

○又谕曰、安泰等奏、西堡薓店民人韩五等拒捕私薓。殴缚番役一案。以匪类藏匿私薓。经官役查缉。韩五等胆敢纠众拒殴。并将番役捆缚。实为不法之尤。当即严行办理。俾众知惩创。况造意之犯。现已就获。一经审明定拟。应正法者即行正法。余犯自可随获随办。不得因案犯尚未全获。拘泥待质之例。致渠魁稍稽显戮。其应行缉拏之犯。已传谕山东。山西。各该抚。一体实力躧捕。毋使稍有漏网。至佐领乌林保。一闻此等拒捕之事。即应带领兵役。立时追拏。乃直至各犯逃散。始行到彼。又并未追捕。应严参议处。以儆玩误。再此案逃犯。既经朝铨开明年貌籍贯。饬令盛京城守尉。并该总管等速拏。伊等如果实力查缉。何至解送之犯。与案内逃犯姓名。无一相合。看来盛京官员。近日骳骩成习。不肯实力奋勉任事。以致延搁误公之事。不一而足。将军等当力为整顿。勿令竟成锢习。致干重戾。所有该城守尉诺尔泰及总管什格等、俱著查明交部严加议处。前经降旨查获私薓定有赏格。将三分之一。分赏兵役。以示鼓励。此案内因罪人拒捕。受伤之人。自应一体奖赏。至乌林保所带兵役等、如此因循疎玩。若仍得冒此例邀赏。则大不可。将此一并传谕安泰等知之　　

○兵部议覆、山西巡抚明德奏称、山西平鲁一营。前因统领朔平、井坪、二都司。额兵千二百余名。原设参将一。中军守备一。嗣于乾隆二十六年裁兵案内。将朔平营。改隶杀虎副将统领。除裁拨兵丁。及各汛分领。平鲁本标。仅存兵百四十五名。犹设参将大员。及中军守备。与营制不符。均请裁。改设都司一千总一。并归杀虎副将管辖。王井坪都司营。实存兵三十九名。亦于体制不符。应一并裁。改设把总一。仍隶平鲁营管辖。均应如所请。从之　　

○以陕西。波罗协副将王玉廷、为陕西兴汉镇总兵　　

○癸酉。上御太和殿视朝。文武升转各官谢恩　　

○谕军机大臣等、向来喀什噶尔、叶尔羌等处换班兵丁。皆给与驼只。以资驮载。但回地水草。向与驼只不甚相宜。现已降旨。令将喀什噶尔。叶尔羌。所存驼只。解往伊犁牧放。将来回地换班兵丁。竟可无需驼只。著照给与驼只之例。或骡马驴头车辆。不拘何项酌量改给。以为兵丁等装载之用。可将此传谕杨应琚知之。　　

大清高宗法天隆运至诚先觉体元立极敷文奋武孝慈神圣纯皇

帝实录卷之六百七十四


大清高宗法天隆运至诚先觉体元立极敷文奋武孝慈神圣纯皇帝实录卷之六百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。十一月。甲戌。上诣皇太后宫问安　　

○谕、今岁京师。夏间雨水稍多。收成致减分数。因降旨分厂平粜。自春徂冬。未尝少间。以裕民食。复令豫、东、二省。采买麦石十余万运京接济。并赏给八旗闰月甲米。粮石既多。价值自可无虑昂贵。但现在时近年节。粮价未能即就平减。著将在京三品以下满汉文武各官。豫支半年俸米。于明后年春秋四季。应领俸米内分扣。所有豫支俸米。若令赴通关支。未免更需运费。而米石亦易透漏。并著加恩。即准于京仓内按数支放。则京城米石充裕。市价必平。于民食亦为有益。仍著步军统领衙门派员稽察　　

○古北口提督色克慎奏、古北口驻防兵。向有滋生银三千两。每岁秋成后。动支买米。按月放给。于钱粮内坐扣。嗣经奏停。散给兵银自办。该处地方狭小。产米无多。兵众籴买。奸商每致居奇。请嗣后仍照前例。动支滋生银。委员向口外采买运营。得旨、著照所请行　　

○以原任广东巡抚、托恩多、署兵部右侍郎　　

○乙亥。兵部议准、山西巡抚明德奏称、武职自守备以上。各有董率屡员。训练兵丁之责。遇事请假回籍。自应依限回营供职。倘值银满时。患病未能即痊。不便再任展限。致旷营缺。应如所请。嗣后武职告假期满后。委系患病。该督抚验明具题开缺。俟病痊引见。以原缺坐补。从之　　

