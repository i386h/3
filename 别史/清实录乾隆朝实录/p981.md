<!-- { "loadSidebar": true } -->
○癸巳。谕、今岁雨旸时若。入夏以来。田禾畅茂。西成可望有秋。近据直隶总督方观承奏报。河间县之西里门。及程各庄等处。有飞蝗自东而来。虽称地方员弁。合力搜捕。已应时扑灭。但所在州县。不可不豫为防范杜绝。盖蝗蝻最为田禾之害。当其始生。本不难于扑灭。捕蝗之令。亦再四申明。但农家恐其践踏苗稼。往往各怀观望。以致滋生繁衍。势不可遏。虽愚民虑不及远。护惜已之田禾。而不虑贻害他人。然先受向隅之苦。亦人情所必有。朕思计其所损苗稼。官为赏给以偿之。且向有以米易蝗之法。若仿而行之。凡因捕蝗践伤田禾。所在有司。查明所损之数。酌量分晰给与价值。则农民无所顾惜。尽力搜捕。较之蝗灾已成。始行扑灭者。难易殊矣。该部即速行知各督抚。令其通饬所属州县。实力奉行。永除灾害。以承天庥。　　

○谕军机大臣等、据直隶总督方观承摺奏、本月十九日河间县之西里门。及程各庄等处。有飞蝗一片。自东而来。当经该地方官会同营汛员弁。合力搜捕。已应时扑灭净尽等语。直隶河间、天津、皆与山东接壤。蝗蝻所起。或由邻境萌生。或致蔓延邻境。均未可定。著传谕准泰、令其即速详查。与直隶毗连各州县。及滨海之区。如有蝗蝻发生。严饬该地方官立时扑灭。务期净尽。仍令据实奏闻。不得稍有掩饰。寻奏、东省各境、上年冬雪十分深透。今岁入夏以来。又值大雨连沛。蝗蝻实无萌发之机。凡属毗连直隶之处。逐细搜查。并无蝗蝻萌动。报闻。　　

○工部议准、调任陕甘总督行川陕事尹继善疏称、重庆镇标守备。带兵分驻大庵。外委分驻木板凳。及丰和场通判。移驻大溪口。应建衙署兵房。从之。　　

○甲午。谕曰。管理向导处大臣班第奏称、围场西南两边。设立行围马甲之卡座。东北两边。设立扎萨克蒙古之卡座。与伊等水草之地相近。倘于各处巡查。不无瞻徇掣肘。请将喀喇沁、翁牛特、克什克腾、六哨。互相移易等语。朕思令蒙古等、各离水草另设卡座。则伊等不能照管牲畜。于生计无益。著加恩停其移易。仍令在原卡居住。并著围场总管喀喇沁、翁牛特、克什克腾、之扎萨克。于住卡之蒙古等。将朕体恤之意。晓谕伊等。各将所住之卡。严行防守。察拏偷窃之人。如果奋勉。奏明鼓励。倘仍有瞻徇等弊。不惟将伊等从重治罪。必照班第所奏办理。　　

○又谕、山东兰山、郯城、一带。上年被灾颇重。今岁朕经临时。留心体察。地方情形。即不及他处。后经该抚奏报。麦收分数。亦稍逊于邻郡。虽从前屡加赈恤。而民力初苏之际。即将缓徵之项。照例催输。小民未免竭蹷。著加恩将上年兰山、郯城、二县。被灾案内。缓至今年徵收之新旧钱粮米谷。及蠲剩各款。概缓于明春麦熟后起徵。以纾民力。该部即遵谕行。又谕、京师玉泉。灵源浚发。为德水之枢纽。畿甸众流环汇。皆从此潆注。朕历品名泉。实为天下第一。其泽流润广。惠济者博而远矣。泉上有龙神祠。已命所司鸠工崇饰。宜列之祀典。其品式一视黑龙潭。该部具仪以闻。　　

○寻议。春秋祭品礼仪。均与黑龙潭龙神祠同。从之。　　

○乙未。上诣畅春园、问皇太后安。　　

○是月。两江总督黄廷桂奏。两江近日以来。得雨裁插。米价渐减。惟是人稠地窄。食指不赀。全资客贩。稍稽便需平粜。且上江凤颍一带。下江淮徐各属。动遭漫淹。节年赈济。仓贮大概不充。从前湖北湖南。曾经拨协仓谷。河南亦曾协济杂粮。可否令楚豫二省督抚。酌量于湖南湖北。动拨谷石。分发两江存贮。其河南则不拘粟麦动拨。由河路分发淮徐等处。得旨。览。此或系因灾。岂有无事而资邻省之理。此奏恐非诚。将以博去后之思乎。卿不宜出此。　　

○江苏巡抚王师议覆、御史陆秩条奏清厘积欠一摺。查江苏积欠钱粮。弊窦多端。清厘匪易。如该御史所奏。每图设立一人。持单催令粮户自封投柜。今江南有名无实。率皆图书串通算房。代纳代投。拖延挪移等语。查包揽侵蚀。未必尽系图书。而图书为一图之总。作弊尤易。揆厥由来。俱不能力行自封投柜之法。应如所奏。严饬地方官。明白晓谕。令粮户自封投柜。毋得私相授受。违者照例治罪。又奏称江南州县。徵比钱粮。止论银数。不问姓名。统计某图共该若干。若至八分九分。图书便可塞责。至某户有欠无欠。官实不知。欲除此弊。必须按时将各图花户。内摘内销等语。查江省徵比钱粮。诚有此弊。庸懦牧令。止顾一时考成。如地丁漕项等款。某项限急。即先徵解。或徵至多半。计其处分甚轻。即谓不妨宽至下年。如此递欠。徒责之图书何益。至于内摘内摘内销。实为切要。应如所奏。严饬各属。实力奉行。违者以惰徵参治。又奏称管徵幕宾。串通算房。多少有无之中。高下其手等语。查徵比幕宾。舞弊得贿。虽未必尽人皆然。亦所不免。应如所奏。自督抚以及州县。时时防察。毋得疎懈。得旨。如所议行。　　

○又奏报麦收雨水情形。得旨。览此时望雨孔迫矣。目下得雨否。民情若何。速据实奏闻。　　

○江南河道总督高斌。奏报黄运湖河。伏前水长。各工平稳情形。得旨。慎敬以防。此时且不可为满足之言也。　　

○又奏覆、五月十八日。前往徐属勘工。经过之清、桃、宿、邳、睢、灵、铜、萧、砀等州县。目睹麦收四五六七八分数不等。内七八分丰收者固少。而四五分歉收者亦少。计淮北一带收成。实有六七分。均不致成灾。得旨。览奏稍慰。然据朕所见桃源一带景象。若祗获六七分麦收。则不足以苏民困也。另有旨谕该督。　　

○镇海将军萨尔哈贷奏。京口八旗。额设马兵二千名。除向例应拴马匹外。又每兵五名。公拴马一匹。并无官朋马价。与餧养草料。南方卑湿。牧放无所。一交夏令。暑气薰蒸。马多倒毙。臣愚以为每兵应拴之马。馁养尚难。若再扣其额设马乾以餧公马。匪独无益。更恐额马反致疲瘦。请照杭州、江宁之例。将公拴马四百匹。一体停止餧养。每马令存银十两。作五十个月扣足四千两。收存公库。遇有用马之时。将银买补。得旨。著照所请行。　　

○安徽巡抚张师载。奏报各属雨水情形。得旨。此时不可为满足之言。而且所报亦略迟。为督抚者。民瘼之外。更无别事。以后勿存讳饰之心。常切饥溺之怀则善矣。勉之。　　

○江西巡抚舒辂奏。据峡江县具禀。该县示期开粜。五月十五月日。有刘贤士等。倡议平粜碾米。须用市斗。向管仓人告求。经监生袁太卫劝阻。该犯等以袁太卫不恤人艰。即向其家分抢稻谷衣饰等物。经县拏获。又临川县具禀。五月十六日。有李近能、饶玉英。及随同之王绍俚等十余人。向监生余飞龙家。特物当谷。余飞龙答以无谷可当。即各进室量谷二三桶不等而散。又上顿渡地方。于五月十九日演戏。匪类洪褒俚。见有载糯船泊河干。辄称米谷出境。倡言拦阻。随率同万佑俚等七八人上船。各抢米数斗而逸。其余强买不合。辄行抢去各案。按律止于杖徒。然偶因粮贵藉端。此风断不容长。内峡江县一案较重。臣即提省亲讯。当各重责枷号。并将律例详悉开导晓谕。现俱宁帖畏服。得旨。甚好。执法办理。以靖刁风。　　

○闽浙总督喀尔吉善等奏。台郡生番。与平浦汉民。不相浃洽。是以汉奸不敢入山。而向例于秋深水涸。严守要隘。以防焚杀。兹台湾镇道李有用、金溶。因北路屡有生番戕杀之案。遂于通事内。择其熟识生番社目之人。令招抚各社土目到郡。示以兵威。加以厚赏。虽为宁谧边界起见。然应于巡察之时料理。何必将番目多人。引至郡治。将来渐与汉民熟番联络。大有不妥。再通事林秀俊、张达京、二人。充北路通事数十年。田园房屋。到处散布。素与社番勾结。今复假以事权。更非宁边良法。臣等随一面示知镇道。嗣后不宜如此冒昧。一面密访林秀俊等。勾结民番。盘剥致富实迹。并此次联络生番土目。有无假权愚弄之处。俟有确据。再当妥办。得旨。览奏俱悉。　　

○河南河北镇总兵杨凯奏报河南武、阳、二县。被水情形。得旨。览奏俱悉。鄂容安办理合宜否。民情若何。实奏莫饰。　　

○山西巡抚阿思哈奏报、各属被雹被水情形。得旨。知道了。一切抚恤。实力督察令灾民均受实惠。　　

○陕甘总督行川陕事尹继善奏报回陕日期。得旨。此一代理。尚属奋勉尽职。可嘉也。今又命卿为两江总督。但此处系向来得名之地。亦即失实之地。应如何奋勉。卿其自筹。余俟面谕。　　

○云南布政使彭家屏奏覆、臣调任云南。留心查看。滇省财赋之重。专归铜盐。而弊端之甚。亦全在铜盐。数十年来。上司属员。连为一气。政体官方。半坏于此。所有历年闲款。臣现在彻底综核。分别销追。呈督抚确核具题。其余一切。俟料理有绪。再行奏闻。得旨。一切酌中为之。作弊固不可。苛察亦不必。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十一


大清高宗法天隆运至诚先觉体元立极敷文奋武孝慈神圣纯皇帝实录卷之三百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。六月。丙申朔。兵部议准、河南巡抚兼提督衔鄂容安奏称。嵯岈山、平头垛等处。西界南阳。南通楚省。而杨家店尤为要区。请于汝宁营。拨马兵二名。守兵九名。确山、遂平、二汛。各拨马兵一名。守兵二名。合之杨家店现有守兵三名。已足二十名之数。以原设之外委、千总、带马兵二名。守兵八名。驻劄杨家店。其十名分驻嵯岈、平头、二处。从之。　　

○丁酉。旌表守正捐躯之河南襄城县民郭学古妻贾氏。　　

○戊戌。上诣畅春园、问皇太后安。　　

○还宫。　　

