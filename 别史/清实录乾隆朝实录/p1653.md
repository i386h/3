<!-- { "loadSidebar": true } -->
○谕军机大臣等、永贵等奏称、喀什噶尔换班彻回之健锐营官兵。办给马驼帐房等件。又整理弓矢。撒袋。鸟枪。火药。委副都统品级富虎。带领起程等语。此等彻回官兵。不过照常来京。且道路久属清净。并无玛哈沁。何必特行办给军装。彻回者既如此办理则前往换班。更当何如。永贵此次所办。殊为不晓事理。嗣后宜加酌量。可传谕知之　　

○礼部先期疏请。十一月二十五日。皇太后圣寿节。应行庆贺礼。得旨、是。照例行礼。奉皇太后懿旨。今年停止筵宴。余依议　　

○戊午。上诣寿皇殿行礼　　

○谕军机大臣等、据朝铨奏、西堡薓店民人等偷薓拒捕殴缚番役一案。此案众犯。若因畏罪惧捕。冀图脱身猝遇官兵。率行抗拒尚属常情。今乃敢捆缚番役将人薓给与商人。由店房内放出实属目无法纪若不严行拏获。从重治罪。何以示惩。昨舍图肯具奏、曾谕令查明此夥人众。共有若干。已获人内。有伊等夥伴几人。并将现俱逃往何方之处。逐细研访。现今安泰、蒋炳、正在盛京审案。即著传谕安泰、蒋炳、会同朝铨等、务将该犯逐一擒拏。严审定拟。应正法者。即著正法示众　　

○是月。直隶总督方观承奏、直属被灾地方。应筹平粜。但各属仓储。多经动缺。计惟口米。尚可挹注。查口外八沟厅贮米。已经拨充蓟州、丰润、玉田、三州县借粜。其四旗厅。贮米六万九千九百四十三石。塔子沟厅贮米五万七千九百七十一石零。原备内地拨用。请乘冬月人畜空闲时。于该处雇车分运通州。春融后。饬令附近水次州县领回。分别定价应粜。仍将粜价。存俟秋后补仓。再昌平、顺义、怀柔、密云、四州县。来春修道开沟。应需代赈米。即于进口时酌拨充用。报闻　　

○又奏、天津商船。贩到奉天粟米高梁甚多。足徵该处收成丰稔。查乾隆八年。九年。十六年。节经动项赴奉采买。由海运分拨。现应循照办理。在司库旗租项下。暂借银十五万两。委员往奉天沿海地方采买。合计米价运费。每石成本。如止一两二三钱。即尽数买米。倘值价昂。兼买高梁。俟奏融由海运津。分拨各属。以供借粜补额等用。其委员赴奉。应需运鞘。车价。薪水。等项。统在司库耗羡项内酌拨。得旨嘉奖　　

○又奏、查直属各处积水。附近大城。全经涸出。惟低洼处所。尚有渟聚。霸州、六郎堤等七十三村。已涸十分之九。所有千里长堤、营田、围埝。代赈各工。甫能得土。业已赶办。文安、古洼积水。由长堤西马头村。穿渠入淀。拟淀水稍落。兼用戽斗。佐以人力。亦可无误春耕。宝坻、宁河、东北一带。毗连天津、静海、为众水潴蓄之乡。骤难减退。须俟春间水落后。相度办理。京南一带高处。现在查勘兴工。得旨、此际不上紧兴工代赈。更待何时。且春融泥滓。又致误工作矣。宜竭力速办　　

○江苏学政李因培。奏请陛见。得旨、不必来。汝有何可训。但所谓变化气质一语。亦为学之方耳　　

○调任浙江巡抚庄有恭奏、杭嘉、湖、绍、四府。本年歉收。现照例抚恤。隆冬尚须接济。查杭、嘉、湖、三府地近江省。商贩流通。惟绍兴一府。隔越钱江兼以连年偏灾。仓储多半粜借。拟于附近之金华。兰溪等、州县各仓。拨谷十五万石碾米运交。报闻　　

○河南巡抚胡宝瑔奏、修理城工。数在三百两以内者。经部议准。令地方官设法办理听绅士商民等捐修在案。惟是定例自十两起。赏给花红三十两。奖以扁额。五十两以上递加奖励。至三四百金为止。奏给八品顶带。查有力之家。急公慕义。常愿独出多金限定三四百两。未足示劝。且若本有顶带。转无可奖之处。请于奏报时。声明捐赀多者优奖其本有顶带者。交部议叙。至以十两为限。其好义而力不足者。亦不得与应嗣后无论捐赀多寡。将其姓名银两。统行勒石则群情益加踊跃。得旨、如所请行　　

○河东河道总督张师载。山东巡抚阿尔泰等奏、台庄以此湖口闸。旧有滚水坝一座。现在水势一丈二尺有余。长河之水。深者亦及七八尺。惟大泛口。钜梁闸。等处。四五尺不等。查此两处泉源。从山沟流出。伏秋水发。挟沙带泥。壅入滚坝。本年现届小挑。督率道厅各员。实力疏浚俾八闸上下。一律通畅。不致堵塞。报闻　　

○阿尔泰又奏济宁州城东北当会府河。洸河。二河之冲。遇水涨。辄冲及城垣。拟于东北隅外用排桩碎石。坚筑堤岸。其洸河两岸堤埝。与马场湖圈堤残缺处一律修补加高。庶湖水洸河。不致旁逸。济城亦资巩固。又邹县白马河为洩水要渠。每泗河水发时。由新泗河。引入白马河。以洩其势。但二水横截。不能下注辄致泛溢。应将白马河另挑支河一道。引归独山湖。为新泗河入运之路使白马河不与新泗交涉。两路畅流。又汶上县马庄地方。有废泉十余道。附近地数百顷。名稻屯。因泉流故道久湮。以致漫溢。遂成沮洳。现拟疏浚沟塍。垦作水田。并令兖、沂、各属近水处所。一体办理。得旨、一切留心。可谓知本　　

○山西发抚明德奏、绥远城满营官兵马匹。岁需料豆一万八千余石。现存豆仅敷支至明秋。若俟完后采买。恐致价昂。应光时备贮。拟将黑豌二豆。牵算购办。每石酌发银一两三钱。采买一万五千石。得旨、如所议行　　

○甘肃巡抚常钧奏、甘省民务力田。不善经营。每秋成后。稍有余粮。即思出粜。非官为采买。必致囤户居奇。应于粮多价平地方。不拘上下色样。饬各属乘时采买。价银于减粜粮价内。酌量拨发。得旨、如所议行　　

○调任广西巡抚熊学鹏。疏报雨水情形。得旨、欣慰览之。今用汝为浙江巡抚。宜速赴新任。一切实心经理。毋为过当之事。模棱固不可也。至海塘一事。汝与庄有恭和衷共理。彼甚留心。汝应取济。一切勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七十三


大清高宗法天隆运至诚先觉体元立极敷文奋武孝慈神圣纯皇帝实录卷之六百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。十一月。己未朔。河东河道总督张师载。山东巡抚阿尔泰奏、德州城外。西方庵运河。距城甚近。外逼大溜。直刷堤岸。城垣受险。请于对岸。上自魏家庄起。下自新河头止。抽挑引河一道。计长四百九十五丈。于汛水长发时。引大溜下注。不使冲汕城堤。得旨、如所议行　　

○庚申。上诣畅春园、问皇太后安　　

○幸圆明园　　

○军机大臣等议覆、察哈尔都统巴尔品奏称、察哈尔右翼地租银前经议准通计四旗。画一办理查右翼租银每年共四千一百五十余两。除给戴干寺。及总管印房。游牧主事。各衙门纸笔银两外余银三千二百余两。应按各旗佐领多少。均匀分派。正黄旗。给银一千四十一两零。正红。镶红。镶蓝。各七百二十三两零。交该总管修补旗纛等项。计每佐领下有甲之护军。领催披甲等七十名。纛各二。旗各七。五人合给帐房一。均于此项支销其余存贮。通计四年后。每佐领约余银一百二三十两。即查明贫乏户口分赏等语。应如所请。并令该都统等、将每年所收银。及需用存贮数目造册咨部。从之　　

○辛酉。谕、伊犁等处。已授明瑞为将军。自应设参赞领队大臣。协同办事。伊犁参赞大臣著爱隆阿伊勒图补授。领队大臣。著伍岱补授。爱隆阿。伍岱赏银各一百两驰驿前往。伊勒图亦由喀什噶尔调赴伊犁所遗领队副都统员缺著扬桑阿补授。协同永贵办事　　

○谕军机大臣等、阿桂奏、本年伊犁屯田绿营官员。所种禾苗。为田鼠损伤。较去年收成分数。稍为歉薄。计一夫所获。尚有二十余石等语。屯田稍被灾伤。而收获尚未甚歉薄。所有承办官员。颇能劝课。著加恩交部议叙　　

○又谕曰、所桂。明瑞奏称、哈萨克人等、隆本顽愚。不可以理谕。今春将拏获伊等头目。及所有牲只给回。伊等转谓大皇帝矜怜我等。不行治罪。复来塔尔巴哈台山阴之哈喇巴哈等处游牧。似应示以兵威。来春拟同领队大臣二员。分为三路。领兵前往驱逐。多收其属人牲只释放二三人。令致书阿布赉其牲只竟不给还。以示惩创等语。哈萨克等、贪得无厌仍行越境游牧。理应加以惩创。但自明瑞外。领队之伊勒图、鄂津、伍弥泰等、俱未为谙。练军务今授爱隆阿。伊勒图。为参赞大臣。伍岱为领队大臣。计伊等前抵伊犁。已届领兵驱近之期明瑞与爱隆阿、伍岱、分路前往。酌派伊勒图、鄂津、五弥泰、随行学习。此次重惩越境人等、哈萨克所属。或生畏惧。贸易者少。或纠众为匪以图报复。俱未可定。然亦不得因此自生顾虑。遂尔姑息从事。至塔尔巴哈台等处。虽未便即驻满洲绿营兵丁。似应将厄鲁特兵。酌令驻劄防守。著传谕明瑞等。将来驱逐哈萨克后。作何移驻厄鲁特兵丁之处。会同妥议具奏　　

○参赞大臣阿桂等奏遵旨体访哈萨克使人乌默尔因何愿来伊犁居住缘由。随令侍卫硕通。访问与乌默尔相识之厄鲁特等。据称、乌默尔。系厄鲁特人伊父在噶尔丹策零时曾唆使厄鲁特等、骚扰哈萨克与其部众有怨。阿布赉。因系伊妻弟。恐被伤害。特遣为使等语。因查阿布赉所奏与体访情形相符其请人往迎。亦系求为护庇之意。但哈萨克人等多疑。恐因乌默尔复居伊犁。于途次加以侵掠。议于来年三月内。遣人守候乌默尔。带回伊犁。并乘阿布赉遣信之便。先行劄知。报闻　　

○移甘肃渊泉县马莲井县丞。驻踏实营堡。从总督杨应琚请也　　

○以故四川建昌道属郭布土百户工布交子工布林庆。上苏阿土百户达结子纳松。各袭职　　

○壬戌。上奉皇太后还宫。问皇太后安　　

○谕、新修宝谱。及将军印谱。解送盛京后。著安放凤凰楼。存贮十宝之次。从前所修宝谱。及将军印谱。或贮库。或贮将军衙门。著照京师分贮交泰殿内阁这例办理　　

