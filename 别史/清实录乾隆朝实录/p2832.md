<!-- { "loadSidebar": true } -->
○署两江总督萨载、山东巡抚国泰奏、邳宿一带运河。水深一丈八九尺。俱系清流。出口甚利。两岸亦高。尽足容纳上游之水。其六塘河洩水亦畅。第来源太涌。下多一分宣洩。上即减一分泛涨。除徐州北岸之苏家山水线河。现在趱挑引渠。不日开放外。现将十字河之竹络坝挑挖。再添一洩水之路。报闻。　　

○甲子。谕、各省督抚衙门、向有笔帖式、缮写清字稿案等项。本无差委地方事件之例。今甘肃折收冒赈案内。多有以笔帖式委署通判知县等官。遂于任内收捐折色。冒赈浮开。扶同捏结。种种舞弊。此项本系现任笔帖式人员。于吏治民情。原非熟悉。乃因督抚等一时徇情。委署地方之任。致以贪冒获罪。是虽曰爱之。其实害之也。嗣后各省督抚衙门笔帖式。概不许委署地方印务。果其中有才具优长。堪膺地方之选者。该督抚不妨出具切实考语。据实奏请。送部带领引见。候朕酌量录用。　　

○又谕、据英廉奏、查抄甘肃捏灾冒赈案内之升任运同富斌、家中起出银二万五千五百余两。此案前据巴延三等奏、传富斌供称、本年正月、差家人刘三保、带回银二万四千两。即系在甘省冒捐所婪之赃。今英廉向其家中查出银较多三千二百余两。讯据其子。则已于其父二万四千中用去一千余两。所多者、乃系富斌众家人带回银两等语。富斌不过一运同。其家人已带回银至三千二百余两。是外省家人长随等、依藉本官婪索。种种贻累地方。已可概见。吏治如此。水懦民玩。朕实愧之。甘省既然。恐他省大率相同。特未如甘省之甚。亦幸尚未败露耳。嗣后各省督抚。务须督饬各员、不特洁己奉公。并将所用家人长随。严行管束。毋得稍有纵容。致滋需索勒诈等弊。如有似富斌之玩纵家人。致拥厚赀者。即严行参奏。倘仍前姑容。别经发觉。惟该督抚是问。将此通谕中外知之。　　

○旌表守正捐躯江西长宁县民潘自源女潘氏。　　

○乙丑。上诣大高殿。寿皇殿、行礼。　　

○还宫。　　

○开采广东开州属蕉坑煤窰。从巡抚李湖请也。　　

○丙寅。孝慈高皇后忌辰。遣官祭福陵。　　

○谕、兵部议覆萨载等奏、抽拨南河桩埽兵丁、移设河东、以供要工力作各缘由一摺。已依议行矣。各省武职名粮。现在交各督抚查明、俟奏齐交部另行核办。议给养廉。其所扣兵饷。俱当挑补实额。归伍当差。但河南为腹里近地。今所有之原额。似足敷差防。而南北两岸河堤。道路绵远。若多增汛兵防守。于河务甚有裨益。所有豫省名粮。改归实额兵丁。或尽行增入河营。或拨十分之七八。以资不足。于防护河工。实为有益。至山东河道、关系亦属紧要。其名粮改归实额。应在绿营添设若干。河营添设若干。阿桂现在仪封工次。著国泰前往河南、公同商酌、悉心核议具奏。　　

○谕军机大臣等、据福康安奏、现在设法缉捕啯匪一摺。内称零星结夥。三五成群。抢窃滋事之犯。俱应严拏究办。不使稍留余孽。再贻后患等语。自应如此办理。至所称三五成群。零星结夥。系属员相沿陋习。欺饰之词。不可信用。且其所谓三五成群者。止就一处啯匪结党而言。若地方官不能随时严办。必至合数党为一党。人数渐多。百十成群。安得复以三五限之。总之此事责成福康安办理。务饬通省各属、严密查拏。净绝根株。即鼠窃匪党。三五人尚未入夥者。亦当留心查办。自此番痛加惩创后。川省不得有啯匪之迹。并不得有啯匪之名。庶几地方可以永靖。若听信川省劣员。存一化大为小之见。稍为姑息。将来不十数年。余孽复滋。又复成此番故事。著传谕福康安、即悉心设法妥办。以副朕委任之意。至摺内所称、得有大员协同督办。于事更为有裨等语。现在李国梁、已复赴川。如需该提督协同办理。即暂留李国梁、筹办协捕事务。俟事竣奏明、再行令其回任。并将此谕令李国梁知之。　　

○又谕、昨据郝硕奏查抄甘省捏灾冒赈案内、原籍江西各员。因令军机大臣查对原案、内刘甫岗一名。据查已经病故。其侵冒入己银数若干。未据查奏。此等劣员。侵帑殃民。自应明正典刑。以彰国宪。不可以业经病故。幸逃法网。遂置不问。前此如程栋、陆玮、杨德言、郑陈善、那礼善、蒋重熹、宋学淳、詹耀璘、陈澍等九名。因其赃私最多。情罪尤重。已降旨将伊等之子。发往伊犁。充当苦差。即杨士玑遇贼被害。幸逃显戮。亦将伊子一例发遣。所有此案内病故之刘甫岗等诸人。如有似杨士玑、及程栋等各员情节。或赃过二万两以上正法者。或一万两以上监候情实者。著传谕该督查明赃数。据实奏闻。交军机处一例办理。　　

○又谕、据杨魁奏、向来各国番商。俱有一定口岸。吕宋商船。历皆趁洋赴广。从不至闽。今有吕宋商民郎吗叮等船只、因遭风收泊厦港。恳请就近贸易。验无伤损形迹。恐系意存趋避。请嗣后该国商民来闽船只。并无损坏者。一概不准发卖货物等语。杨魁此奏、所见转小。吕宋商民。遭遇风暴。飘至厦门。幸未伤损。亦情理所有。若竟遣回。转非体恤远人之意。如因闽海关输税定例。与粤海关多寡不一。该国商民。意图就轻避重。何不咨查粤海关条例。令其按照输纳。该商民等趋避之弊。不杜自绝。嗣后该国商船。有来闽者。俱著照此办理。将此谕令知之。　　

○豁湖北东湖县大峰珠滩、沉溺云南委员丽江县知县游永年、运铜二万五千一百一十斤有奇。　　

○丁卯。谕、据国泰奏、山东金乡县地方。于九月初五六等日。大风荡激漫水入堤。浸至城根。居民移入城内。现将各城门外、圈筑小月堤。以资防护等语。该处猝遇水溢。所有城外关厢居民。虽先已移入城中。未致伤损。但口食不免拮据。著加恩酌给口粮。按例赈恤。该抚等务须饬属妥办。加意抚绥。俾灾黎均沾实惠。毋致一夫失所。该部知道。　　

○又谕、大学士公阿桂覆奏、各省武职名粮。裁添养廉。挑补实额一摺。据称国家经费。骤加不觉其多。岁支则难为继。此项经费岁增三百万。统计二十余年。即须用七千万两。请将武职议给养廉。所扣兵饷。除滇、黔、四川、闽、广、等省。控制边疆。应查明增添兵额。又陕、甘、两省。业添满汉兵一万五千余名外。其余腹里省分。均可毋庸挑补实额。并请交军机大臣、会同该部查议等语。国家经费。原当量入为出。而足兵卫民。为万年久远计者。又不得稍存靳惜之见。阿桂现管三库。其所奏康熙雍正年间出入大数。通盘画算。大臣筹国。自应如此。但朕以泉货本流通之物。财散民聚。圣训甚明。与其聚之于上。毋宁散之于下。且在官多一分。即在民少一分。显而易见。朕即位初年。户部库银。计不过三千万两。今四十余年以来。仰荷上苍嘉佑。年谷顺成。财赋充足。中间普免天下地丁钱粮三次。蠲免天下漕粮两次。又各省偏灾赈济。及新疆两金川军需。所费何啻万万。而赋税并未加增。又非如汉武帝之用桑宏羊。唐德宗之用裴延龄。以掊克为事。而致府藏充盈也。现在户部库银。尚存七千余万两。朕又何肯稍为靳惜乎。且即以岁支顿增三百万两计之。至乾隆六十年归政之时。所用亦不过四千余万。加以每年岁入所存。其时库藏。较即位时、自必尚有盈余。又何必于此事鳃鳃过计乎。从前海望、在户部时。不肯明言银库实数。其意似恐外人闻知。朕彼时即不以为是。国家惟正之供。出入岁有常经。原属大公至正。又何必掩人耳目乎。甚如明季金花聚敛。乃至户部请内帑。亦不肯发。则其鄙悖更可笑矣。即以内帑而论。忆乾隆初年。内务府大臣、尚有奏拨部库银两备用之事。今则裁减浮费。厘剔积弊。不特无须奏拨。且每岁将内务府库银、命拨归户部者。动以百万计。又何必以经费不敷岁出为虑乎。至于岁入项下。惟米豆关税一节。初年曾经免税。原欲使市价日平。乃行之日久。并未平减。殊不满朕意。后因安宁、奏请复收。经部议准允行。至遇地方歉收谷贵之年。原有降旨、特行免米豆所过关之税。所以随时调剂。或商贾多往。亦救灾区米贵之一法耳。今阿桂既筹画及此。但朕意究以多添兵力、不惜经费为是。在廷诸臣。自必各有确见。所有阿桂奏到原摺。并朕此旨。一并发钞。使中外咸知朕意。并著大学士九卿科道、详悉妥议具奏。　　

○谕军机大臣等、军机大臣议覆伊勒图等、审讯镇西府崧柱折收监粮一案。请交明亮查办。兼令索诺木策凌、奎林等、据实覆奏。自应如此办理。巳依议行矣。乌噜木齐等处。向来产米最多。粮价亦属平减。本不必藉监粮以充仓贮。现已降旨停止捐例。至该处折收买补诸弊。相沿已非一日。索诺木策凌等、在彼有年。办理文案。现存该署。明亮接任交代。自可悉其底里。著传谕明亮。即将该处历年如何折收买补。及现在粮贮。有无那移亏短。及索诺木策凌、奎林、任内。如何办理之处。一并详晰查明、据实覆奏。　　

