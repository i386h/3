<!-- { "loadSidebar": true } -->
○军机大臣等议覆、仓场侍郎苏凌阿等奏称、奉天锦县、宁远、广宁、义州、四州县。额运黑豆四万二千余石。向系分起由海运至天津起拨、赴通运京收贮。今初次黑豆海船。已全数进口。抵津后即须起拨。现在挑浚通惠河。势不能由闸河转运进京。请将运到黑豆三万五千余石。就近收贮通仓。于明岁春季八旗及汉俸应领粟米项下、尽数抵给。应如所奏。从之。　　

○是日、驻跸中关行宫。　　

○庚寅。吏部等部议覆、闽浙总督觉罗伍拉纳等奏称、台湾淡水同知所辖之新庄巡检。该处地广人稠。巡检难资佐理。又台湾县所辖之罗汉门县丞。该处民户无多。祇须设一巡检。足以弹压。请将新庄巡检。改为新庄县丞。仍归淡水同知管辖。罗汉门县丞。改为罗汉门巡检。仍归台湾县管辖。该县丞、巡检、各有原建衙署。额编养廉。及书役俸工。祗须互为改驻支拨。无庸议增。应如所请。从之。　　

○豁免云南运员遭风沉溺铜六万七千二百一十斤。　　

○是日、驻跸避暑山庄。至丙申皆如之。　　

○辛卯。谕、前日刑部进呈湖广省秋审黄册。内刘兆瑞同妻李氏、违犯伊母刘郭氏教令、以致刘廓氏气忿自缢身死一案。朕细加披阅。刘兆瑞与李氏、竟系忤逆不孝。致逼迫伊母忿激轻生。该抚从前仅照违犯教令例、拟以绞候。已属错误。刑部率行照覆具题。朕亦未经看出、为之驳正。均不能无过。例设违犯教令之条。原指为人子孙者。或偶有越礼之事。父母向其禁止。子孙未能遵从。仍私行蹈犯。事后父母闻知。畏累轻生。无心致死者而言。今刘兆瑞年甫三岁。经伊母抚养成人。为之娶妻成室。讵刘兆瑞素性懒惰。伊母屡训不悛。该犯遂逃避外出。其妻李氏因夫被姑逼走。益不孝顺。迨该犯由外回家。伊母向伊索钱不给。嗣令盛饭、又不答应。伊母生气不食。走至堂屋烤火。令李氏取柴添烧。李氏亦未往取。是刘兆瑞夫妇。叠次违犯。竟属有心忤逆。刘郭氏之投缳殒命。皆由其不孝逼迫所致。此而仅拟以绞候。俾得保全首领。久稽显戮。将悖戾者无复知儆。甚非明刑教孝之道。刘兆瑞、李氏、俱著即处斩。不必复待勾决。将此通谕知之。　　

○又谕、据永庆奏、京口副都统文常病故等语。所遗员缺。著阳春保补授。阳春保现丁父忧。永庆现在该处署理印务。阳春保俟百日后。再赴任所。　　

○又谕、据吉禄奏、本年雨水较多。松花江一带。河水涨溢。打牲人等所种地亩、多被浸淹等语。著交吉禄。查勘被水情形。妥为办理。给与口粮。以资接济。勿使一夫失所。以副朕轸恤灾黎之至意。　　

○又谕、据都尔嘉等奏、本年黑龙江等处、口粮不敷。屯丁能否纳粮之处、俟查明另奏。又打牲索伦达呼尔等、谷亦歉收。请借给齐齐哈尔、墨尔根城、两处仓贮谷一万石。以资接济等语。都尔嘉、著即前往黑龙江所属地方。办理借给仓谷、接济口粮等事。其上年接济打牲人等谷石。毋庸展限补还。著加恩豁免。以示轸恤。　　

○谕军机大臣等、本年直隶保定河间天津等府属州县。因夏秋雨水过多。河淀并涨。地亩被淹。成灾地方较广。业经降旨令该督、督率藩司确查妥办、加意抚恤矣。现在朕回跸热河。初七、八、两日。秋雨连宵。势甚绵密。而云气广远。近畿一带。谅必同时沾被。永定河及淀河等处。是否因积雨稍有长水。其各州县被水积涝之区。桥梁道路。是否复有被淹。朕心甚为轸念。著该督详悉查明、据实覆奏。以慰廑注。将此谕令知之。寻奏、九月初七、八、两日。保定一带。仅微雨片时。永定河及淀河等处。并未长水。各州县积涝渐消。桥梁道路、均经修治完整。得旨、览奏稍慰。　　

○又谕、前据兰第锡等奏、周家楼漫工。东西两坝。约于九月中、可以合龙。现在督同将备、加镶追压。次第进占。共已做成一百二十丈。惟有昼夜赶办。以期早为蒇功等语。现届九月初旬。与该督等所奏合龙之期。计已相距不远。该处工程。已有几分。所筑两坝。能否步步坚实。依期完竣。朕心深为廑注。再此间九月初七八日。阴雨绵密。未识江南一带。近日有无雨泽。河湖水势。不致续有增长。工程是否不致因雨稽迟。著兰第锡等、即将现在坝工情形。及水势是否有消无长之处。速行五百里覆奏。以慰廑念。将此谕令知之。寻奏、口门原宽二百三十余丈。截至九月十二日、共筑成一百六十七丈。核计工程。已有十分之七。所筑两坝。俱甚坚实。惟因秋雨稍多。九月初八九日。风暴更大。施工稍难。而加高坝面、镶筑边埽、并未停工。其未筑之六十余丈。约两旬内可以堵合。现已节逾霜降。河湖水势。有消无长。工程易于赶办。得旨、惟伫待佳音。勉之。　　

○又谕、前据李奉翰等奏、水势消落。工程平稳。已降旨将该督等交部议叙矣。本年河水盛涨。豫省如铜瓦厢及睢州等处。屡次报险。俱经抢护稳固。现在九月初七、八、连日热河一带。雨势绵密。且云气广远。该处或亦一律得雨。现在虽已过霜降。水力渐绵。各工自不致再有著重之虞。但该省日内曾否得雨。及上游有无增长之处。朕心深为廑念。著传谕李奉翰、梁肯堂、即将近日情形。据实覆奏。以慰悬注。寻奏、豫省近日天气晴霁。九月初七、八、等日。并未遇雨。河工安稳。得旨、览奏稍慰。　　

○又谕、据闵鹗元奏、徐州所属之铜山、沛县、萧县、砀山、丰县、并海州、沭阳、七州县。因夏间大雨时行。上游河湖涨漫。又有毛城铺峰山四闸洩黄之水。同时并注。致有淹浸。查徐海所属地方。本以麦收为主。秋收稍薄之区。民力不无拮据。被水村庄无多。不过收成分数、牵算消减。现已饬勘是否成灾、分别办理等语。徐海等属州县。既因夏雨过多。河湖并涨。田间积水。入秋以后、未能消退。致有歉收。虽据该抚奏称、被水村庄无多。收成不过稍减。但徐州等属。向称地瘠民贫。现距明春麦收之期尚早。该处贫民。或致失所。是否尚须接济。如有成灾。即应实力抚恤。该抚务须董饬所属、实力查办。毋得稍存讳饰。至睢宁、邳州、宿迁、桃源等州县。本年被水较重。前经降旨赏给一月口粮。现在民气是否稍纾。如有应行续加抚恤之处。亦著一并查明、据实覆奏。寻奏、砀山县、成灾八九分不等。萧县、成灾七分。现分别抚恤给赈。其余铜山、丰县、沛县、海州、沭阳、并睢宁、邳州、宿迁、桃源、不过收成稍减。应照成灾五分及勘不成灾分别办理。得旨、督率属员妥为之。俾受实惠。　　

○壬辰。予多罗果郡王永瑹祭葬如例。谥曰简。　　

○癸巳。上御依清旷。勾到秋审官犯、服制、及云南、贵州、情实罪犯。停决官犯绞犯二人。服制斩犯三十八人。绞犯一人。云南绞犯八人。贵州斩犯二人。绞犯六人。余四十七人、予勾。　　

○谕、前据伊龄阿等奏、本年顺天乡试诸生中。年届八十以上者、左昌宗等九名。七十以上者、高日新等三十二名。俱三场完竣等语。现在榜发。俱未中式。俯念该生等、年臻耄耋。犹踊跃观光。洵为艺林盛事。其年在八十以上之左昌宗、武宅镐、郑学洙、李垠、涂文魁、章敬修、王朝臣、胡自勉、孙有诵、九名。并年在七十以上之副榜单备、俱著加恩赏给举人。准其一体会试。其年在七十以上之高日新、马克惠、倪克勤、孙大兴、王锡桓、王家相、安永宜、马元倬、潘抡元、安容碤、杨世法、张应楫、郭斌、刘梦桂、毕汾、刘懿广、阮锡嘉、王琨、张日新、黎淳、张镳、宋炳炎、贺云程、刘喆、史彭年、王文、崔九州、梁栋、刘素位、谢立吉、高瑛、林见性、俱著加恩赏给副榜。以彰寿世作人至意。　　

○又谕、前据绵恩奏、直隶永年县生员乔庚辛、呈明五世同居。伊父监生乔文源、现年八十五岁等语。乔文源、身列成均。年登耄耋。其子孙五世同居。洵为昇平盛事。乔文源、著交直隶总督查明咨部。酌量旌赏。以示嘉惠敦睦至意。　　

○又谕、军机大臣核议书麟奏、查明护江西盐道恒宁、多报四月分销引数目一摺。已依议行矣。各省销盐数目。该管道员。自当按月据实造报。方足以备稽核而昭功过。今恒宁以四月分销数较少。将五月分多销之数划抵。设五月分又复少销。势必复将六月分所销之数、提作五月。如此月复一月。递相积压。伊于何底。显系该员因暂行署任。故那后作前。以见其任内多销。意存讨好。将来设有亏缺。悉归新任后人之事。此乃取巧。何得谓为实力督催。尚称急公奋勉。看来此事。竟系何裕城因恒宁为其首府。意存袒护。而书麟前往查办。并不将递压情弊、将来如何办法、向恒宁究诘、据实具奏、以定是非。亦未免意存和事调停、将就完案。该督抚既称恒宁护理盐道。办理尚系认真。何裕城且请将恒宁免其彻回。竟似该省盐道。非恒宁不足以胜任。恒宁即著照所降之级。留于江西。护理盐道事务。并令照所定每月销盐二万数千引之数。按月督销。如销能足数。俟一年之后。该督抚盐政据实奏闻。候朕酌量加恩。如不能按月照数疏销。以致该省应销引额。稍有缺乏。即将所缺引课。著落该员赔补。仍交部治罪。倘恒宁力不能赔。即著书麟、何裕城、代为赔缴。以为封疆大臣袒徇属员、办事模棱者戒。其四、五、两月、所销盐价。曾否全数解交扬商。及此后恒宁承办盐务、有无弊混。并著全德留心查察。如查有情弊。立即参奏。勿稍回护。　　

○谕军机大臣曰、伍拉纳等覆奏、洋劫盗犯。先后已获一百二十余名。其张殿魁案内之首犯陈礼礼。虽据各犯供称、业已覆舟溺毙。但未获尸身。不足凭信。现仍上紧缉拏等语。陈礼礼一犯。敢于拒捕伤官。情罪甚为重大。必须饬属严拏。勿使久稽显戮。其实获与否。并令年底奏闻。其余未获各案盗犯。亦著上紧躧缉。毋任一名漏网。以尽根株。至温州大门洋盗。办理已渐次完竣。闽省地方事务。尤为关系紧要。伍拉纳应即回闽办事。毋庸在温久驻。其浙省营伍事件。前已降旨谕令琅玕兼办。著传谕该抚、嗣后浙省如遇寻常应行会办之件。期限尚宽。仍照旧札商会衔具奏。倘事关紧急。未便往返稽迟。琅玕即一面先行奏闻。一面再札知伍拉纳。不必仍前拘泥。致使耽延要务也。　　

