<!-- { "loadSidebar": true } -->
○是月。直隶总督李卫奏、安州猪龙河两岸淤出地亩。民人王希贤等。争垦不遂。同諴亲王府护卫库克。指称王府名色。两次来州嘱托。除饬严审王希贤等定拟外。先据实奏闻。得旨。卿此奏甚是。如此执法秉公。实是封疆大臣之度。今特赐卿四团龙补褂。以奖卿直。此虽小事。然小事不避情面。可知大事益展嘉猷矣。其棍徒生事。须当重处以警其余。此皆库克辈所为。王年幼、不知也。朕已另有处分。卿不必用本题奏。　　

○江南河道总督高斌奏、挑浚毛城铺迤下河道。原为萧、宿、灵、虹、等州县水患计安全。与上下河湖宣洩机宜。全无关碍。臣奉到部文。据晏斯盛、孙濩孙、王安国、等。连章条奏。极陈利害。行令会勘确议。是以奉准部覆。不得不暂行停止。俟督抚会勘定议后。再奏请旨遵行。并准臣于督抚会议后。轻骑进京。将身亲目睹之上下河道情形。闸坝蓄洩机宜。详细面陈。恭请圣训。得旨。览。督抚会勘。责成在汝。况督抚皆新任。岂能悉晓河务机宜耶。朕因人言纷纷。恐汝一时见不到。若少有差池。担过不起。是以发汝等再议耳。看此摺。是汝见得透。信得及。不然。汝亦何苦乐为此招过之举耶。来京之请。可以不必。徒劳往返。何益。汝既不为浮言所动。为淮扬百姓计安全。则可以酌量为之。此后再有浮言。朕亦付之不采矣。但汝仍当虑及万全。无贻众人事后之讥可耳。　　

○南河副总河、兼都察院副都御史、德尔敏奏、请于清口以里、湖水出口之处。加以关键。启闭由人。又逼近海口三十里外地方。应接旧堤两岸筑堤。收束水势。又云梯关下、马家港水口。应筑堤堵闭。又高堰大坝、至小黄庄、旧砌石工。应拆修补葺。得旨。河工非经数年虚心平气。明体达用。而且不用聪明。不能知其源委也。汝甫到任。即为此奏。具见汝留心河务。而以为必可行。则朕不敢保也。当与高斌悉心妥议。缓缓行之。　　

○大学士总理浙江海塘、管理总督事务、兼管盐政、嵇曾筠奏、盐政务在便民。整顿不能瞻顾。将直隶督臣李卫、寄交陈奏浙盐摺稿略节。逐一剖悉。得旨。知道了。李卫系向管之督臣。自不若卿今任其事之因时制宜也。总之期于恤商便民而已耳。　　

○闽浙总督衔、管理福建事务、郝玉麟奏、闽省奏给盐商生息银两。伊等趁息数倍。应照旧一分六厘起息。以资兵丁赏给。得旨。此摺甚是。原应因地制宜者。著照卿所奏行。　　

○管理杭州南北两关税务苏赫讷、具摺谢恩。得旨。知道了。管理关税。莫过于恤商便民。国课其次耳。若不能洁己。则实为架祸之尤。　　

○湖北巡抚钟保奏、湖南常德府知府李元英。素性贪残。居心奸险。得旨。知道了。有旨谕部。将李元英调补湖北。汝试看。若果有劣迹。具本题参。　　

○河南巡抚富德奏报、豫省得雪一二寸。惟光州所属四县。尚未据报到。得旨。览。闻光州已有逃饥者。今又复无雪。汝何以料理耶。各属得雪。不过一二寸。即谓上召天和。朕实不敢居。至于汝职任封圻。更不当自满。益勉于吏治民生可耳。　　

○山东巡抚法敏奏、登州府知府员缺。恳将现任刑部满郎中富尔逊补授。得旨。此奏大非矣。岂有一省之大。不能得一好知府。而以满郎中外补之理。若出于无心。则识见庸陋之极。若出于有意。则朋比为私之渐。将自此起矣。殊失朕望。　　

○两广总督鄂弥达、广东巡抚杨永斌、奏报、广东提督张溥身故。恳简员补授。得旨。已据题到。有旨命张天骏署理。并令大学士等。传旨与卿。令留心试看。卿看其人若称职。密奏以闻。　　

○鄂弥达又奏、福建台湾北路中港生番滋扰。闽粤接壤。除密饬南澳、潮州、两镇。密为探听。臣仍于沿海一带。小心防范。得旨。如此、方是封疆大臣之见。但此事已据报。尽行平复矣。　　

○又奏报、拨运广西柳、庆、二府之仓谷。交广东三水县接收。以补拨运琼州之数。得旨。此事朕早已闻知。已颁谕旨。此奏略觉迟缓矣。　　

○又遵旨议奏、广西右江镇总兵潘绍周。请禁土苗祭赛宰牛一摺。实属纷更。无庸置议。得旨。是。彼奏原属不经之谈。大清高宗法天隆运至诚先觉体元立极敷文奋武孝慈神圣纯皇帝实录卷之三十五


大清高宗法天隆运至诚先觉体元立极敷文奋武孝慈神圣纯皇帝实录卷之三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。二月。己未朔。上诣皇太后宫问安。　　

○谕总理事务王大臣。去年七月内。准贼侵我卡伦。掠去喀尔喀二人。今秋宜严加防范。现在派往换班察哈尔兵一千五百名。黑龙江兵一千名。令于五月初间。由本处起程。七月初间。务到军营。著行文额驸策凌等。俟换班兵到日。将换回兵丁。暂行留驻。协力加谨防范。俟过七八月紧要之时。再将伊等发回。今年准夷若复侵我卡伦。应令额驸策凌。将明年应如何防范之处。先期定议具奏。再西路应如何豫备之处。亦行文大学士查郎阿。令其先事详议具奏。　　

○兵部议覆、闽浙总督衔专管福建事务郝玉麟、疏请酌设铺司。闽县县丞。应于营前添设一铺。安兵一名。侯官县县丞。于大湖、箬洋、际上、可垄、添设四铺。安兵五名。顺昌县县丞。于仁寿、洋墩、河墩。添设三铺。安兵三名。宁化县县丞。于谌亨桥、黎坊、厂前。添设三铺。安兵三名。宁德县县丞。于八蒲、九都。添设二铺。安兵二名。南胜同知。于署前、及军营、二铺。安兵四名。以敷递送。并请将县丞衙门铺兵。照偏僻铺递。每兵每年给银三两六钱。南胜同知铺兵工食。每名每年给银七两三钱六分。于各该县地丁内。照数存留支给。应如所请。从之。　　

○庚申。总理事务王大臣议覆、四川道监察御史程盛修奏请、停庶吉士保举之例。以端始进。应如所请。从之。　　

○又议覆。四川道监察御史程盛修奏请、停榜后额外主事之用。以杜冗滥。应如所请。从之。　　

○又议覆、办理归化城事务正红旗副都统瞻岱奏称、归化城有都统。巡察、同知。并新设本城、及昆都伦七路、协理各衙门。一切公文。俱属紧要。向未设有铺司。请照察哈尔西四旗丰川宁朔卫所。设立铺司之例。就道里之远近。每处相距。以三十里二十余里为率。于村庄附近设铺。每铺铺司三名。总铺铺司四名。共应设五十三铺。该铺司一百六十八名。每年每名照例给工食银六两。共该银一千零八两。即于归化城都统衙门、每年所收牲畜记档公顷银内支给。不必动用正项钱粮。所设铺司。专管递送公文。及递解人犯。令该同知、及各该协理。不时稽察。应如所请。从之。　　

○户部议覆、署湖广总督史贻直疏言、武昌厂关。向系武昌府同知经管。但同知一官。任事太久。交代无期。诚恐从中掩旧那新。转成亏空。而守口家人。又得与关书巡役。日久情熟。勾通舞弊。请照各省之例。于就近道府厅员内。拣选谙练之员经管。毋庸专委武昌府同知。仍于一年限满。具题考核。应如所请。从之。　　

○兵部议准、署两广总督广东巡抚杨永斌疏请、酌添船汛。广海寨属上川之三洲湾。下川之大担湾。各添设四橹桨船一只。将香山协拨防狐狸迳汛目兵五十名。抽出三十名。于广海寨拨兵十四名。共四十四名。分配两船。游巡大担湾。于广海寨附近水汛。派千总一员经管。外委千总一员专防。三洲湾、派把总一员经管。外委把总一员专防。即将狐狸迳汛兵五十名。改归广海寨充额。所需配船。及狐狸迳汛目兵。统于广海寨照数酌拨。至香山之狐狸迳汛属地方。亦改归广海之都斛汛弁。就近管辖。并请将广海寨属添设四橹桨船二只。共需银二百二十两有奇。于乾隆元年地丁银内支给。从之。　　

○浩齐特扎萨克郡王车凌拉布坦故。遣官致祭如例。　　

○辛酉。上诣皇太后宫问安。　　

○谕总理事务王大臣。据刘于义奏称、西宁镇有原调援剿彻回官兵二百三十九员名。于雍正十二年。并乾隆元年。节次派拨出口。所有原领俸赏银两。似应准其抵算。又大通镇彻回未经续派兵丁七十七名。领过赏银一千七百两。前曾另行派调。将赏银追给顶派各兵。查顶替之兵。远役塞外。俱经制办行装费用。可否加恩免其追缴等语。征兵借支银两。前已降旨尽予豁免。今西宁大通官兵应追银两。著照刘于义所请。一体加恩。免其追缴。　　

○铸给直隶保定府分驻易州理事通判关防。从总督李卫请也。　　

○壬戌。工部议覆河东河道总督白钟山疏请、修筑黄河南岸虞城县汛、王家楼迤西彭家集一带堤埽。共长二百八十八丈。估银六千九百两有奇。应如所请。从之。　　

○癸亥。上诣皇太后宫问安。　　

○甲子。遣官祭先医之神。　　

