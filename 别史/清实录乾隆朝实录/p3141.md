<!-- { "loadSidebar": true } -->
○又谕、据伊龄阿覆奏、传询窦光鼐自平阳带回省城之丁忧典史李大璋、供出窦光鼐前后诱令写供。及变脸发怒各情节等语。典史李大璋、于黄梅勒派勒捐、匿丧演戏等款。或竟有见闻。向窦光鼐说出。及伊龄阿传至署内面讯。伊系微末之员。如何敢于巡抚前翻案。是以止将窦光鼐逼供发怒情形。顺巡抚之意。搪塞支饰。而于黄梅贪黩款迹。概不吐露。其所供未可为凭。此事业经窦光鼐查出印记图书等字帖。若竟系窦光鼐全行捏造。则将来审明时。其罪更大。然字迹或可捏造。而印信图书。断不能描摹假捏、至二千余张之多。由此观之。此案竟有变局。今日伊龄阿之奏。仅据李大璋一面之词。且受通省属员怂恿。仍有憎恶窦光鼐、更不免回护前奏之意。阿桂、闵鹗元、前往查办时。务遵照节次谕旨。将现在查出之印信图书字帖。确切根究。则黄梅在任贪婪各款。无难水落石出。朕于此案。毫无成见。惟欲查讯得实。阿桂等自当仰体朕心。秉公办理也。伊龄阿摺。著钞寄阅看。　　

○又谕、据永保奏、接奉严拏秦国栋谕旨。复添派兵役。在于通达豫省关津隘口查缉。尚未报有获犯等语。缉拏邻省要犯。自宜上紧设法。立即躧获。方为认真。何以该抚摺内。惟叙查缉情形。空言敷奏。况毕沅查明该犯已逃往伏牛山。与陕省商州毗连。果能于通达关隘。及林箐偏僻处所。严密搜捕。安有不即行拏获之理。现在大名又有杀官劫狱之案。其首犯段文经、徐克展、亦尚未就获。或由河南陕州一带。窜入陕西。亦未可定。著传谕永保、一体留心。严饬各属。购线访拏务获。切弗视为海捕具文。仅以一奏塞责。空言无补也。　　

○丙午。遣官祭昭忠祠。　　

○谕军机大臣等、据刘峨、明兴奏、审明无须留质各犯。先请王命正法、二摺。此等匪犯。既经审讯明确。并无应行特质之处。自应照例先行办理。但俱系案内余犯。首犯段文经、徐克展、迄今尚未就获。伊等所办何事。据奏、讯出各犯供称、该二犯有逃往河南虞城县麻孟村李五家之语。前曾传谕毕沅、饬属严拏。且有穆克登在交界处所。堵截查缉。何以不能克期弋获。实属缉捕不力。该二犯曾充衙役。躧缉之法。是所素知。且狡诈凶顽。此时或竟改装由运河南下。抑或往北逃出口外。均未可定。再朕细思该犯等、于大名滋事之夜。在马号窃马七匹。分骑逃窜。续经跑回四匹。春三匹终无下落。自即系段文经等盗骑窜逸。但彼时兵役四路截拏。谅该犯等必不敢公然骑马远逸。或逆料兵役。必向远处追拏。转在直隶附近同教人家。潜行藏匿。亦未可定。著传谕刘峨、毕沅、明兴、务即多方购线。设法躧缉。将二犯悬赏勒限拏获。解送行在。尽法处治。方能完结此案。再阅明兴奏到拏获各犯姓名单内。有徐克展之子徐文仲一名。年止九□山戊不□。此等犯属。年未及□山戊不□。向例止发功臣家为奴。但该二犯以邪教为名。辗转纠约。竟欲谋为不轨。占踞大名。又许封伪职。诱人入夥。实属罪大恶极。非寻常叛逆可比。著传谕刘峨、明兴、将来定案时。所有段文经、徐克展、应行缘坐子孙。即年未及□山戊不□。亦应一并正法。以净根株。毋致复留余孽。至署副将舒通额、曾经督率兵弁。拏获匪犯多名。且贼匪滋事之夜。闻兵丁放枪擒捕。始行逃散。跑至四门。砍伤门兵逃逸。亦有兵丁追赶枪伤者。是该管营兵。尚知奋勉。而逆犯潜谋为叛。自必形踪诡秘。无从觉察。舒通额署任时。尚无废弛怠玩之罪。著刘峨、照大名元城两县之例。将舒通额、加恩改为革职。仍留□□□□尔□将之任。　　

○军机大臣等议覆、湖南巡抚浦霖奏称、湖南界连黔粤。民杂苗猺。地邻江湖。易藏奸匪。除赏沣等属。或附近标营。或腹地民俗淳良者。仍令民壮专习弓箭刀矛等技。余请依川省例。拣派十分之六。演习鸟枪。查州县城守墩汛以兵。演习鸟枪火药。俱系按名支给。平时存贮各营。以杜民间私买私借。至额设民壮。原以防护仓库监狱。身虽充役。实则齐民。令习鸟枪。保无辗转借租。及私卖火药等弊。请将该抚所议、分别地方改习之处。及从前部准川督所奏。一并停止。行咨各省遵照。从之。　　

○顺天乡试。以府尹吴省钦、为监临官。礼部尚书彭元瑞。为正考官。内阁学士阿肃。胡高望。为副考官。　　

○以福建澎湖协副将魏大斌、为浙江温州镇总兵。　　

○丁未。祭先师孔子。遣协办大学士刘墉行礼。　　

○谕军机大臣等、据留京王大臣等奏、连日将刘二洪。严切审讯。究出从前在逃时。有伊父同教张世英、汤林等、辗转伴送。资助银钱。及伊诡托方姓。住居京师。又有山东章邱县同教刘三、朱二、攒凑银两送给。现已开明年貌住址。飞咨直隶、山东、严拏务获等语。留京王大臣等、将刘二洪详细审究。逐层驳诘。究出邪教党夥。分咨查拏。所办甚好。至刘二洪供出之汤林、即在大名府大垄地方居住。平日自必与段文经、徐克展、往来纠约。将该犯拏获究讯。或可得段文经等踪迹。或该犯即在此等同教家中藏匿。亦未可定。其张世英、刘三、未二等、籍隶山东。既系刘省过同教。于刘二洪在逃潜匿后。尚敢往来通信。帮助银钱。亦系案内要犯。著传谕刘峨、明兴、即照单开年貌住址。督饬严拏务获。设法盘诘。究明首犯段文经下落。跟踪躧缉。迅速就获。解送行在。尽法处治。以彰宪典。再昨据刘峨奏、邪士花一犯。系学习占卦。段文经请伊为军师。是日谋为不轨。系该犯代为占卦。案内未获有名各犯。该犯俱认识。是以暂留待质等语。该犯既为段文经占卦。且认识匪犯多名。实为此案要犯。著传谕刘峨、即将邢士花一犯。剔去足筋。派委妥员。带领兵役。解送行在审讯。沿途小心防范。毋致稍有疏虞。至刘二洪供出海子南门外居住之王世俊一名。绵恩已派番役前往查拏。现在自已拏获。著即讯取确供具奏。　　

○戊申。祭大社大稷。遣怡亲王永琅、恭代行礼。　　

○杜尔伯特汗玛克苏尔扎布等、及乌梁海散秩大臣莫罗穆达尔扎等、入觐。上御避暑山庄宫门召见。　　

○吏部议覆、广西巡抚孙永清奏称、柳州府属罗城县三防塘。与黔省接壤。西林县八渡墟。与滇省毗连。皆猺獞杂居。商贾骈集。为极边要地。其三防塘向设之通道司、八渡墟向设之潞城司、两巡检。俱相距辽远。且微员不足弹压。请裁通道镇巡检。于三防塘适中地方。改设主簿一员管辖。其西林县潞城、为滇粤孔道。巡检未便议裁。请将南宁府属果化土州吏目所管事务。归隆安县典史。就近兼管。裁汰吏目。改设主簿一员。分潞城巡检原辖之上林亭等一带地方。就近归主簿管辖。命盗重案。移各该县审详。仍照烟瘴地方例。三年俸满。应如所请。其改铸关防。移建衙署。饬该抚题咨办理。从之。　　

○吉林将军都尔嘉奏、吉林鸟枪营左右两翼、新旧汉军佐领缺出。向按翼以骁骑校拣补。现出有正黄镶蓝二旗佐领缺。本翼骁骑校。不敷拣选。请于八旗骁骑校内通融补放。并请嗣后勿拘按翼之例。从之。　　

○己酉。太宗文皇帝忌辰。遣官祭昭陵。　　

○谕军机大臣等、本日据福崧奏、太原驻防满营。现在成丁闲散。可挑差使者。约有三百余名。请添设马甲六十名。步甲四十名。即在成丁闲散内挑补训练。所有增添兵丁经费钱粮。即于晋省各州县支领繁费银两。裁减支给。归于兵饷动用等语。又据另摺□□□□尔□奏。灵石县知县周汉。在京违例借用重利扣债。至数千两。任听债主到任所索取。恐其借端扰累。请旨革职等语。晋省满营兵丁。生齿日繁。□山戊不□支钱粮。俱有定额。生计未免拮据。今即于成丁闲散内、挑补添设额兵。而于各属繁费银两内、裁减支给钱粮。作为满兵经费。一转移间。以无用为有用。所办甚是。已批如所议行矣。伊桑阿、在晋年余。于满营兵丁调剂事宜。何以未经筹及、奏请办理。至灵石令周汉、于上年七月到任。其所借重利债主。随任索讨。伊桑阿岂竟毫无闻见。何以不曾□□□□尔□奏。著留京王大臣。即传谕伊桑阿、令其据实登答覆奏。　　

○又谕、本日据何裕城奏。到七月分粮价单。各府属县分。开注价贵者居多。本年江西省收成尚属丰稔。即邻近各省。亦俱雨水调匀。并未有前赴该省籴运粮米之事。何以各属米麦豆价转昂。著传谕何裕城。将该处情形。据实具奏。亦不可因有此旨。辄将价贵者改为平减。致有讳饰也。寻奏、江西粮价。查自去年至本年七月。因运往湖北、安徽、等省米谷。共一百余万石。市价因此稍昂。现晚稻丰登。粮价日就平减。嗣后惟有核实具奏。不敢虚饰。报闻。　　

○又谕、本日据明兴奏、审明刘洪、李得禄、甄汉杰。吕栋等四名。先行正法一摺。内称、李大善一犯。未见逆书。亦未在教。应行免议等语。李大善既属无干。从前何以将该犯查拏。前据该抚奏称、吕栋供出知情之黄连公等各犯内。有李大善之名。系刘洪外甥。其是否知情、未经在教之处。务须研讯确实。无任狡饰漏纲。又奏片内称、秦法祥业经监毙等语。秦法祥、烧毁段文经逆书。尚知畏法。是以谕令该抚研讯。将来定案时。尚可免其立决。今该犯忽于初二日。据县报在监病故。故该犯竟系畏罪乘间脱逃。该县所报监毙之处。恐未必实。明兴曾否于具报后。亲身验视。著传谕该抚详悉验明。据实覆奏。　　

○又谕、据毕沅奏、拏获伊阳县拒捕戕官案秦国仕一犯。讯系正犯秦国栋胞弟。并供称秦国栋、本与该犯一同逃出。旋因沿途查缉严紧。各自分散。秦国栋曾云、欲向陕西商南、湖北郧阳、二处逃窜等语。秦国栋系案内正犯。今既据伊弟秦国仁供明、欲往商南郧阳逃窜。则秦国栋竟在该二处潜匿。亦未可定。著传谕李侍尧、李封、永保、即行督饬所属。于关津要隘。及偏僻处所。严密侦缉。务期就获。毋使远扬潜匿稽诛。　　

