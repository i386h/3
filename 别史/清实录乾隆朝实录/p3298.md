<!-- { "loadSidebar": true } -->
○癸亥。敕谕缅甸国长孟陨曰。朕惟输诚纳赆。炎陬修职贡之仪。舍服招携。王制重怀柔之典。念荒徼克循旧服。则朝廷宜沛新纶。尔缅甸国长孟陨。本为支子。暂托释门。因兄侄梗化而戕残。为国人择亲而拥戴。前愆力改。来享情殷。既遣使以将虔。复陈词之维挚。具昭忱悃。良可褒嘉。是用降敕奖谕。赐国长、并国长之妻、佛像、文绮、珍玩、器皿等物。国长尚其敬受。益矢恪恭。朕复念尔国长、当家庭构乱之余。甫掌国事。为土宇敉宁之计。移建城垣。正宜永戢兵端。修和邻好。俾尔人庶。咸遂乐生。副朕眷怀。长承宠锡。故兹敕谕。　　

○谕军机大臣等、据陈用敷覆奏、安徽通省收成分数。约共七分有余一摺。又据称、八月内雨水调匀。未经被水、及灾属涸复补种之处。晚禾杂粮。均极畅茂等语。各省秋收分数。自应统早晚禾及襍粮一并牵算约计。今据该抚奏、晚禾襍粮。均极畅茂。是补种之处。尚未收成。何以先定有通省约收分数。殊未明晰。著该抚即将各该处补种晚禾杂粮等项。是否未经列入此次所奏约收分数之内。再确加查核该省收成。通计究有几分。据实迅速覆奏。勿稍牵混。将此传谕知之。　　

○又谕、据刘峨奏、八月二十七日亥刻。通州东关运河下、贩麦客民耿德甫船内起火。延烧绍兴前帮空船二只。嘉兴帮重运船二只。又官拨船三只。共烧毁米一千五百八十余石。尚有漕船一只。碰沉入水。现在抢捞湿米。耿德甫麦船二只。均已烧毁。看船雇工万顺、并无下落等语。所奏殊未明晰。运河客船失火。延烧重空漕船、及拨船多只。该客船耿德甫、彼时毕竟何往。亦断无祇令一人看船之理。至雇工万顺何以并无下落。安知非雇工万顺、另有放火延烧、希图灭迹情节。虑获重罪。畏惧逃脱。祇须将该雇工拏获究讯。则失火根由。无难得实。除就近谕知刘峨、务即饬属、将雇工万顺严拏务获、详悉研究外。著传谕苏凌阿、刘秉恬、一体上紧缉拏。并查明是夜耿德甫因何他往。现在曾否到案。该客船失火延烧。是否另有别情。一并据实具奏。再刘峨摺内称、所毁拨船三只。系动项在江楚等省置造。今被客民耿德甫船内失火延烧。应责成该犯、即在直省照式赔造。以供拨运等语。所办甚是。至此次延烧漕船米石。应如何著落补交赔造之处。并著该仓场侍郎、一并确查妥议具奏。　　

○又谕、据苏凌阿等奏、拨船三只。勒令耿德甫缴价制造。固应如此办理。惟所奏烧毁军船米石。责令各丁分别赔造之处。殊未允协。旗丁等如果自不小心。以致船只米石被烧。自当着落赔补。今绍兴嘉兴帮船、因商船失火延烧。与该旗丁无涉。即或以火起时、该旗丁不及早驶开。致被延烧。不能辞咎。亦止当酌令赔补一半。其余一半。竟应令耿德甫一并赔缴。方足示惩。著传谕该仓场侍郎、即遵照办理。至耿德甫系大名县人。除就近传知刘峨、饬查该犯原籍财产。是否足资抵补。勿任隐饰外。亦著苏凌阿等、即向该犯面加研讯。令其将财产据实供出。以备赔抵。毋使丝毫隐匿。寻奏、遵询耿德甫、据称在大名贩麦一千石。装船三只。到通州巨顺堆房卸卖。即于通州买船二只。雇杨文斗、万顺、看守。尚未觅定水手舵工。仍住巨顺号。是夜杨文斗已寝。闻声出看。尚见万顺在船。迨船顺流而下。万顺遂无踪迹。臣等已行知各该地方官。一并严缉。又据称、一切赔项。现有麦价可交。如有不敷。天津尚有货价。求押取清款。臣等查拨船三只。应赔价七百三两零。军船米石。奉旨令其赔还半价。计一千四十余两。耿德甫、现有本利银数。有盈无绌。即饬通永道追缴。报闻。　　

○甲子。谕、本年奉天省秋审人犯。原拟缓决、经刑部改入情实各起。朕详加披阅。内除刘小胖一犯。刑部因其指奸无据。又系谋杀。是以改拟情实。但刘小胖年仅十五。小于死者十七岁。杨振设计留宿。且威吓成奸。该犯气忿杀死。是荣柱定刘小胖缓决、尚属有因。至李万一一起。系金刃叠扎。一死一伤。又黑龙江王柱儿一起。系遣犯在逃。复夥窃牲畜此等逞凶戕命怙恶不悛之犯。断无可以从缓之理。乃该省于办理秋审时。率将该二犯定以缓决。殊属轻纵。恒秀于刑名素未谙习。而荣柱之父德福、久任刑部。荣柱又由刑部司员出身。非不谙律例者可比。数年以来。总未见其实心任事。秋谳大典。定拟错误若此。荣柱著交部察议。恒秀著传旨申饬。　　

○又谕、纳木扎勒之扎萨克贝子、著伊子车凌多尔济承袭。车凌多尔济未及岁以前。其印信交伊祖朋苏克代办。并善为管教车凌多尔济学习办事。　　

○乙丑。谕、据和琳奏、直隶运河。向多古浅处所。前在德州一带、催趱豫东船只时。曾至直境。目击该处运河淤浅之处甚多。若不亟加认真勘办。恐来岁漕运。一入直境。不免稽迟。仍不能依限抵坝等语。直省运河。天津以北。向多古浅处所。其天津以南。不当有淤浅之处。此必系地方官、不实力挑挖、任令淤垫所致。本年春间。豫东漕艘。在卫河迟阻。未将该地方官等、从严议处。乃属格外恩施。六月以后。幸赖透雨频沾。河水充裕。得藉浮送。今回空陆续南下。自应趁此挑挖。一律深通。若该地方官、仍漫不经心。草率从事。明岁重运经由直境。再有耽迟。则惟刘峨是问。除就近传知该督、认真办理、及时挑浚外。至天津巡漕。现有稽查挑工之责。亟需派员前往。所有巡视漕差。著该衙门、于回銮次日。即行带领引见。以便简派迅速前往。至目下回空南下。毓奇一人。恐不及照料。即著和琳驰赴沿河一带、会同分投催趱。俾及早归次。以符冬兑冬开定制。　　

○谕军机大臣等、据海绍奏、九江郡夏秋以来。大雨时行。川楚水发。附近街衢。四围皆有积水。现在渐次消落。沿江傍湖被淹田禾。报明抚臣。饬委藩司亲勘妥办等衙。前据何裕城奏、九江府属、及沿途一带。饬委署藩司额勒春、前往确勘。分别被灾轻重。动项抚恤。何裕城仍抽查确核等语。此时该抚自已抽查完竣。该处被灾。究有几分。作何抚恤。著再传谕何裕城、务宜督率妥办。俾灾黎均沾实惠。不可因系一隅偏灾。稍存忽视。仍将通省收成、牵算约有几分之处。一并查明据实覆奏。寻奏、南昌等县被灾。臣已抽查完竣。折给抚恤口粮。分别加赈。并予葺费。至通省收成。牵算约八分有余。其被灾田地。止属偏隅。实与全局无碍。报闻。　　

○又谕。据魁伦奏、福州驻防阵亡之缺。应通行挑补等语。满洲兵丁在台。没于王事。自应将伊等子嗣、坐补甲缺。其有年未及岁。与无嗣孀寡。宜以甲缺一、作养育兵二。俾资养赡。魁伦何未见及此。著即遵旨妥办。至所称裁马六十匹。将草乾赏给阵亡家属之处。著照所请行。并通谕广州杭州等处将军、如有阵亡之家。俱照此办理。至鄂岳素不实心训练兵丁。乃与魁伦联衔具奏。恬不为怪。实属可耻。著传旨申饬。　　

○吏部议覆、四川总督李世杰奏称、重庆府涪州、系部选中缺。近年开垦山多。游人窜迹。民情又最健讼。非选员所能胜任。应改为冲繁难要缺。在外拣调。雅州府天全州、系升调要缺。现在民番安静。政务无多。应改为繁难中缺。归部铨选。均应如所请。从之。　　

○以故广西思恩府安定司土巡检潘允福子清淇、袭职。　　

○丙寅。上御依清旷。勾到秋审官犯、服制、及云南贵州情实罪犯。停决官犯二人。服制斩犯四十五人。绞犯一人。云南绞犯九人。贵州斩犯一人。绞犯八人。余五十九人予勾。　　

○谕、据徐嗣曾奏、惩治台地棍徒。并拏获纠夥杀命匪犯。及设馆殃民之蠹役。挟嫌捏害之义民。割用印册、冒支钱粮之征兵。分别从严定拟各摺。已交军机大臣、会同行在法司核拟速奏矣。台湾为五方杂处之区。民情刁悍。从前地方文武。因循废弛。遇事姑息。以致奸民无所忌惮。酿成逆案。今当贼匪甫经荡平之后。正当趁此兵威。随时严办。使匪徒歛迹。尽绝根株。徐嗣曾于拏获棍徒。凡犯该死罪者。俱立寘典刑。所有陈光侯、潘波二犯。不复拘泥成例。分别谋故。概从立决。其殃民之蠹役。舞弊之征兵。恃符藐法之义民。俱分别严行定拟办理。不谓徐嗣曾竟能如此明敏决断。实属可嘉之至。徐嗣曾前于柴大纪骩法营私。不行参奏一案。咎无可辞。是以将伊革职从宽留任。该抚自抵台湾后。帮办善后诸务。尚为妥协。今于地方棍徒蠹役等、复能力加整顿。俾海疆刁悍之风。渐知悛革。殊为不负任使。徐嗣曾著交部议叙。以示朕赏功罚罪、各不相掩至意。至府县差役。胆敢私设班馆。擅设刑杖桚指等件。勾党盘踞。肆恶殃民。其情节实属可恶。徐嗣曾将为首各犯。定拟斩决。所办甚是。但此等蠹役。自因地方官平日倚为耳目。不肖者纵其贪婪。昏愦者受其蒙蔽。以致该役等有恃无恐。扰害良善。于吏治民生。大有关系。台湾既查有此弊。恐各省亦在所不免。著传谕各督抚、务严饬问刑衙门。将班房等项名目。永行禁革。以除奸蠹而绝弊端。如有任令差役等、设立班馆。私置刑具各情事。一经发觉。不特将纵容之地方官。从重治罪。并将失察之上司。一并严加议处。决不姑贷。仍著年终奏闻有无此弊。又义民等、因帮同守城剿贼。特予奖赏。伊等身邀顶戴。正应倍知安分。乃挟嫌捏害。图陷多人。是义民又为蠹民矣。岂可因其前有微劳。稍从末减。徐嗣曾请将诬告之义民谢参、即行正法。其不行阻止之黄武等、概行责惩。办理实属允当。又据会同普吉保奏、兵丁郑振、宿娼怙恶。连毙二命。审明后、已恭请王命、将该犯即行正法一摺。所办甚是。其请将游击陈大恩等、交部议处。并自请交部之处。兵丁系属营员管束。兹郑振有宿娼毙命情事。该管员弁。平日不能约束查察。自应分别斥革议处。至文职于失察土娼。固有应得处分。而戍兵非其所辖。且徐嗣曾一经禀报。即审明严办。其所请交部之处。并著宽免。　　

○丁卯。上御万树园大幄次。赐扈从王公大臣、蒙古王贝勒贝子公台吉、及缅甸国使臣等宴。　　

○谕曰。巴忠、著带领扎萨克喇嘛格勒克纳穆喀、前往后藏。有应办事件。著各赏银二百两。其带往之笔帖式庆德、永福等、著各赏银五十两。均令一体驰驿。　　

