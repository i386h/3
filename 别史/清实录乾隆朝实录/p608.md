<!-- { "loadSidebar": true } -->
乾隆十一年。丙寅。正月。癸未。上奉皇太后幸瀛台。驻跸。　　

○谕军机大臣等、进剿瞻对一事。据庆复奏报现在情形。伊等尚属尽心。事平之后。班滚抗拒首恶、及伊妻拏。自应照例治罪。其余番众。固无尽行歼灭。即其地方。亦无设立郡县之理。祇可仿照苗疆之例。选择头目管束。以番治番而已。但其风土形势。及番众之强弱奸良。俱须熟悉。方可办理合宜。一劳永逸。李质粹、不能办理此事。必得庆复前进。相度机宜。庶几料理有益。至于进剿军务。已阅数月之久。尚未捣其巢穴。现在李质粹已经进至章谷。若庆复再为前进。俾得声势联络。相机调遣。于军务自可速竣。可寄信与庆复、令其酌量前进。既可以壮目前声势。日后平定。又得就近往彼察看情形。妥酌办理。　　

○实授多纶为山西按察使。　　

○甲申。上奉皇太后还宫。问皇太后安。　　

○乙酉。谕军机大臣等、据江苏布政使安宁奏称、江苏各属。自乾隆元年、至乾隆九年。未完钱粮。不下二百余万。今丙寅年钱粮。全行蠲免。趁此余闲。可以料理。请委员彻底清厘等因。经大学士会同该部、议以丙寅年、系与民休息之期。若逐一清查。不无滋扰。非休养万民之意。应俟开徵之年查办。朕已降旨依议。但江苏钱粮。从前旧欠最多。自雍正年间清查之后。积弊已除。此后即当随时查察。节年清楚。何以复有拖欠。即如安宁奏称、若不及早设法清理。恐年分愈久。弊窦愈深。役故官更。莫从究治。断非彻底清查不可。又奏称、及早清理。犹可设法追偿。即使役蚀无几。亦可儆惕将来。并请定清查之法。酌委总协查办人员等语。此项旧欠。或系役蚀。或系民欠。在安宁且不能明悉。是以奏请清查。夫清查徒致滋扰耳。若果能随时留心办理。何至拖欠如此之多。与其事后清查。何不于徵收钱粮时、随年清楚。乃于休息之年。始请清厘。不特非除弊之法。亦非为治之体。况尹继善、陈大受、历任督抚已久。安宁在市政使任。亦已多年。竟将地方要务。置若罔闻。皆伊等因循玩忽。全不实心查办之所致。尔等可寄信与尹继善等、俟开徵之年。即行设法清厘。按年查察。毋使积习相沿。逋欠愈重。更须妥商办理。使闾阎不致滋扰。　　

○以贵州安笼镇总兵宋爱、古州镇总兵崔杰、对调。　　

○丙戌。上幸瀛台。驻跸。　　

○谕、贵州拏获夏如春一案。办理甚属可嘉。张广泗、著交部议叙。其在事出力文武员弁。著该督查明咨部。一并议叙。　　

○刑科掌印给事中程盛修奏、枷杖以下人犯。多有赦而复犯。犯而又赦者。乞敕下直省督抚、通行所属。凡恩赦人犯。于减等发落之日。各取改过自新甘结。再犯加等治罪。并于通衢僻壤。将罪名详细昭揭。使知肆赦实也特恩。不但身受者潜消桀骜之情。即闻风者亦早泯觊觎之念。得旨、著照所请行。　　

○丁亥。上诣皇太后宫问安。　　

○还宫。　　

○戊子。谕军机大臣等、庆复、李绳武奏请三角城建城添兵一事。经军机处议令绘图呈览。到日再议。朕已降旨速行。但大通设镇、数年之后。因其地处极边。最为僻远。声势不能联络。是以改镇为协。酌建四堡。迄今十有余年。亦俱安静无事。今庆复又请建城添兵。朕思当日设镇。驻兵数千。尚且不能联络。今三角城一处。即使添兵五百。较之从前营制。仍属减少。于边防未必有益。且大通西南。乃青海蒙古平日往来地方。伊等现俱宁谧。今忽于此建城添兵。反启伊等疑议。以为有意防范隔绝。亦属非宜。可寄信与庆复、令其体悉此意。再行斟酌。或伊回西安时、便道再行往彼细查情形。或己深悉其地。不必再去之处。具摺奏闻。　　

○军机大臣等奏、遵旨查办奉天流寓民人一案。前奉恩旨。令情愿入籍之民。取保入籍。不愿者、定限十年。陆续回籍。迄今五年有余。该府尹霍备、莅任数载。其各州县流寓民人。并未取保入籍。亦未令其回籍。漫无稽查。而定议后、出关人数。续添四万七千余口。聚集益众。是奉旨立限之案。该府尹既不实心办理。又不将不办缘由奏闻。实属怠玩。请将霍备解任来京。交部议处。至将军达勒当阿、同任地方。咎亦难辞。但到任未久。且旗人所居之地。尚无流寓民人。应令该将军回任后、作速委员。会同地方官实力查办。毋得仍事因循。从之。　　

○己丑。谕军机大臣等、清理奉天民人一案。府尹霍备、悬搁不办。朕已照议交部议处。奉天风俗。向来淳厚。后因民人聚集日众。渐染浇漓。臣工奏请定议。勒限半年。俱令回籍。朕以关内关外。皆系赤子。伊等寄寓日久。一旦骤令搬移。未免失业。是以定限十年。令其陆续查办。其山海关给票查验之处。朕照臣工所议允行。今府尹霍备、不行办理。解任来京。交与将军达勒当阿、会同新府尹查办。诚恐因朕处分霍备。不能体会朕意。将现在奉天之民。俱勒令入籍。抑或尽令回籍。以致百姓不安。于地方不无滋扰。不知朕之所以处分霍备者。其不编查奉天寄寓民人之过尚轻。为其出关人数。添至数万。漫无查察。实属怠玩。尔等可将朕意传谕将军、及新府尹。善为办理。至于山海关出关民人。将来若能查察照会。不致逐渐增多。则奉天现在寄寓民人。亦可渐次清理。该将军等、自应遵照原议。实力奉行。并寄信与那苏图、令转饬地方官员。留心查察。不得仍前怠忽。以工科给事中苏昌、为奉天府府尹。　　

○庚寅。上诣皇太后宫问安。　　

○铸给湖北宜昌府分防渔洋关同知、长乐县分防湾潭县丞、关防。从湖广总督鄂弥达请也。　　

○辛卯。谕、去年上下江被灾州县。经朕降旨加恩赈恤。并截留漕米、以资接济。闾阎谅不至于失所。惟是各属赈期。俱至正月而止。今春逢闰。计去麦熟尚远。恐灾重州县百姓。难免拮据。著加恩将被灾较重之宿州、灵璧、虹县、亳州、蒙城、阜宁、安东、清河、桃源、铜山、邳州、睢宁、海州、等州县、极贫、加赈两个月。次贫、加赈一个月。被灾次重之泗州、盱眙、凤台、怀远、太和、宿迁、萧县、沛县、沭阳、等州县。无论极、次、贫民。俱加赈一个月。其各卫随坐落州县。一体加给。俾穷黎不致乏食。该部即遵谕速行。　　

○户部议覆、福建巡抚周学健奏称、福州府属长乐县十六都、十七都、二十三都、二十四都四里。民田七百余顷。濒海环山。水至、则宣洩无余。旱乾、则灌溉无术。唐天宝间、邑人林鷃。有田四千余亩。尽舍己田。潴而为湖。以资灌溉。四里民田。遂成膏腴。原税四千余亩湖粮。摊入四里民田均输。至今四里民田。带纳湖税三分。是湖皆有粮之地。无容再垦报升。自唐以后。至明嘉靖年间。近湖奸民。先后占垦湖田数百亩。至本朝康熙初年。忽执有顺治九年价买湖基之照。积年久远。真伪莫辨。惟是康熙三十一年。题报升科加增银、一十七两三钱零。米、二石四斗七升零。湖田三百亩。彼时因奸民黄修等、以湖边壅出荒田。朦混报升。遂致凡执有照者。日事壅筑。现在丈量湖内垦成熟田。已有千余亩。占去原湖四分之一。总因此三百亩已经升科。效尤影射。恳敕部查明豁除。其湖面、凡堤埂以内。原属林鷃所舍之田。并无尺寸官荒。可以垦升。查照原湖丈尺。尽行刬除。广资蓄洩。并立石碑。长禁近湖奸民。藉端壅筑。侵占湖面。犯者按律严加治罪。应如所请。从之。　　

○癸巳。谕、普洱镇总兵崔善元。疎纵叛目之子刀愠、刀先、经该督张允随参请革职。朕从宽留任。令其勒限缉拏。今据张允随奏称。刀愠、刀先。自回橄榄坝。即派收各寨银两。又复往来南纳。招集夷人。种种滋事。崔善元在彼。不能设法查拏。看此即留总兵之任。亦无益于事。崔善元、著解任来京候旨。普洱镇总兵员缺。甚属紧要。著该督于通省总兵内。遴选一员调补。令其将刀愠、刀先。严缉务获。其所遗之缺。著将黄士俊补授。　　

○谕军机大臣等。托庸参奏唐绥祖一案。现经总督策楞审理。所参各款。有在唐绥祖未任藩司以前者。有在唐绥祖离任以后者。并有非藩司所管者。惟托属员代买人参。及向属员取偿逋欠。照关防不谨之例。议以革职。其余皆属子虚。朕思督抚固封疆大臣。藩臬亦一省大吏。倘有过失。督抚原不可徇情隐庇。但刻意吹求。过于苛核。有乖秉公持正之道。亦大不可。托庸之待唐绥祖。列款纠参。究无实迹。未免吹求太过。尔等可寄信训饬之。　　

○又谕、据那苏图查奏涞水、涿州、冒开安营垫道银两。现将该州县另行查参。并咨商工部。作何立定章程等语。直隶办差各案。久历年所。至今尚未清结。揆厥所由。大抵从前办理各案之时。未免草率。以致驳查、迄今不能清楚。今那苏图、将找发银两扣存。其承办各员。另行查参。自应听其照例查办。但思陵寝孔道。乃常年经由之地。一切办理事宜。固不可任地方官浮冒开报。若过于严紧。办差各员。又恐难免赔累。必须斟酌得宜。方为妥协。现在那苏图咨商工部。作何立定章程。尔等可寄信与伊。令其体会朕意。务须斟酌妥善。立定章程。以为永远可行之计。　　

○镶白旗满洲都统、奏请补授福陵防御员缺。带领正陪人员引见。得旨、福陵防御员缺。著拟陪之于雷善补授。今后此等员缺。将情由声明、缮摺照常奏闻外。其应放拟陪人员之处。另缮摺一并奏闻。将此传谕八旗一体遵行。　　

○甲午。上诣皇太后宫问安。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○乙未。甘肃巡抚黄廷桂奏、向来沿边蒙古、及哈密瓜州回民。并准夷人等投诚。或令本处团聚或于别处安插。今闻噶尔丹策零病故。恐其部落内乱。致生事端。嗣后办理投诚夷人。应请少加分别如蒙古番回。原非准夷所属仍照前例办理。若有准夷头目。率众来款。应请旨定夺。如不过一二无关紧要夷人。前来归命。或羁管哈密。候夷使进贡。晓谕带往。或即于卡伦外、赏给口粮。令自行回巢。得旨、军机大臣议奏。寻议、查噶尔丹策零病故与否。未有确信。如彼处有事。酋目率众款关投诚。应如所奏。请旨定夺。至寻常投诚之人。仍照旧例办理。无庸令夷使带回。及令自行回巢。致失怀远之义。从之。　　

○丙申。恭缮尊藏盛京历朝实录告成。议叙校对、收掌、誊录、供事、各官有差。　　

○吏部奏请、新授大学士庆复、应授何殿阁。兼何部尚书衔。得旨、庆复、著授为文华殿大学士。兼礼部尚书。　　

