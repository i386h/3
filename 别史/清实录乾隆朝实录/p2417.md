<!-- { "loadSidebar": true } -->
○又谕、直隶天津、河间等属。上年偶被偏灾。业经赏拨通仓米十万石。以备赈济之需。民食无虞缺乏。惟念被灾各户。计至昨冬。正赈已毕。今春青黄不接。二麦尚未登场。民间口食。未免拮据。著加恩将天津、青县、静海、沧州、南皮、盐山、庆云、献县、交河、东光、武邑、武强、霸州、文安、大城、宁河等、十六州县。无论极次贫民。应于正月起。均予加赈两个月。俾资接济。再景州以西地方。有与武邑灾地毗连村庄。河间、肃宁、与献县灾地毗连各村。并阜城、毗连交河灾地各处。经该督覆勘。应入六七分灾者。并著一体查明给赈。以示一视同仁至意。该部即遵谕行。　　

○定边右副将军广州将军明亮、参赞大臣副都统舒常奏、带石、达尔图等处。贼番负嵎固守。屡询投出番人供称、贼番以正地一路官兵业经彻出。即将番众、调往绰斯甲布严防等语。臣等密谕土司雍中旺尔结等。抽派土兵一千名拟于正地一带。觅间进攻。掩其不备谕军机大臣等觅路进攻。分掣贼势。固属出奇制胜之一法。但奇正并用则可。若专恃正地一路为得计。而于达尔图、宜喜等处。概置不办则断不可虽贼番护巢自卫。守抗益坚我兵未能直进若用炮轰其碉卡。使日就倾颓贼众自难久聚。谅非力所难及。明亮等、何竟不筹办及此。看来各路之兵。惟阿桂一路。最为可望。朕前日用朱笔标记之路。似应得手。岁内晴霁月余为番境从来未有之事自系迅扫贼巢佳兆。但番地气候。春间每多雨雪今已立春。尤宜上紧筹办。不可羁延坐待。将军等统兵剿贼。冒险扑碉。或致稍有挫误。自非所宜。若过于慎重。不能制胜乘时。亦非良策著传谕阿桂等。当妥速行之。　　

○辛亥。上诣皇太后宫问安。　　

○御紫光阁。赐蒙古王公台吉、及回部郡王等宴。　　

○召大学士及内廷翰林等茶宴以天禄琳琅联句。　　

○谕湖广提督李国柱陛见来京。于十二月二十四日召见略询地方情形。因谕汝尚未至老迈。可仍回任。语未毕。彼即奏请于新正初二日请训。仍告假扫墓。以其言不近理。顾而哂之。即令其出。俾其自知省悟。乃伊竟于昨早、具摺告假而去。可谓不知礼之甚者矣。外省提镇来京、每有召对时。经朕谕令回任。或有再三恳请。多留数日者。虽未必尽出于中诚。然在臣子奉上之义。自应如此。今李国柱既请陛见入都。乃甫一召见。辄思回任。且正值新年。凡朝觐至者。均集于此。而该提督、遽以回籍扫墓为请。太觉不识轻重。朕宵旰励精。办理庶务。从不稍羁时刻。或遇军报要件。即除夕元旦。何日不召见军机大臣。降旨筹办。并不因令节。少嫌烦碎。至臣下乞假私情。且系拜扫之事。岂新岁所宜言。李国柱、不过因在京多住一日。恐略添用度。遂尔急欲告假。冀图省费。竟置大体于不顾。所见实属猥琐。况伊在提督任。亦非出色之员。即如楚兵在川省军营者。前据富德奏称、衣履不全。皆由楚省解送迟延所致。虽非李国柱专责。既为提督。则通省之兵。何一非伊所辖。亦应向陈辉祖、豫为商酌。以供接济。乃竟视同膜外。且此事朕尚未问及。彼乃急遽请回若此。尤属不合。李国柱、著交部严加议处。　　

○又谕、昨岁甘肃夏秋二禾。据报通省收成。统计八分有余。尚属丰稔。惟皋兰、武威等七州县。夏禾被有偏灾。而皋兰、金县等五处。秋禾复被霜雹。均经先后分别照例赈恤。灾黎自可不至失所。第念该省土瘠民贫。其被灾之夏秋二禾。收成未免歉薄。闾阎不无拮据。著加恩将皋兰、武威、二县。夏禾被灾较重之处。于青黄不接时。再展赈一个月。其被灾较轻之灵州、宁朔、平罗、镇番、沙泥州判等五处。如有缺乏耔种口粮。并著该督、随时体察。照例酌借。以资接济。又皋兰、金县等五处。秋禾亦被偏灾。除皋兰一县。已于夏灾案内展赈外。所有金县、西宁、平番、肃州、四州县属。并著一体展赈一个月。以示朕轸恤边氓至意。该部遵谕速行。　　

○又谕、甘肃僻近西陲。民贫土瘠。一遇水旱偏灾。即降旨蠲赈缓带。殆无虚岁。比年各属收成。尚称丰稔。所有该省、自乾隆二十三年、至三十五年。民借耔种口粮牛本等项。积欠甚多。前念边地民食维艰。特将积欠粮、四百余万石。全行豁免。其折色银、一百三十二万余两。分作六年带徵。以纾民力。乃自三十五、六、七、八等年。仅完银二十八万六千余两。仍未完银一百四万余两。地方官以定有年限之项。照例按数催徵。第念该省、每年均有应徵地丁耔粮等项。若同时新旧并徵。民力恐不无艰窘。自应再加区别展带。用昭体恤。所有河州等二十五处。历年虽间有灾伤。不过一隅。收成尚稔。其未完银十三万六千八百余两。仍依原限带徵外。其宁远等十二处。虽有偏灾。尚不致荒歉。其未完银十八万四千六百余两。于原限之外。再展限二年。至皋兰等十二处。历年被灾稍重。民力更觉拮据。其未完银七十一万九千余两。于原限之外。再展限四年。俾得从容完纳。该督务将应徵应缓之处。出示晓谕。令小民共知朕格外加恩之至意。该部即遵谕行。　　

○壬子。谕、前据伍、弥泰奏称、加木喀尔、里塘等处。夹坝贼抢夺官物。杀伤行人。朕以此等贼匪。胆敢一连抢夺二次。殊无法纪。务须上紧查拏。正法示众。今据恒秀奏到。加木喀尔之贼。俱已全行拏获。至文绶所差副将韩廷良等。往拏里塘之贼祇获二名。其余尚未就获。著传谕文绶。严饬所属。实心访拏。毋使漏网。将此传谕伍弥泰、恒秀、知之。　　

○癸丑。谕、上年东省秋田。尚属有收。惟寿光等县沿海村庄。于八九月间偶被风潮。豆麦间有淹损。业经照例抚恤。并将成灾六七八分之场地。按次分别加赈。小民俱已得所。但念成灾地亩。昨秋未收荍豆等项。及所种麦苗。均经被淹受伤。今岁春花。不无失望。著加恩将寿光、乐安、潍县等三县。并官台、王家冈、二场。成灾各村庄。无论极次贫民灶户。于二月间。再加赈一个月。俾濒海穷黎。均沾恺泽。又山西之永宁州、临县、上年亦偶被山水。田禾幸未受伤。照例抚恤。民情已属安帖。第被水之户。今春或有应酌借耔种之处。亦著该抚确查。妥办。以普同仁。该部即遵谕行。　　

○又谕、昨岁豫楚二省。俱获丰收。惟河南之信阳、光州等处。湖北之安陆等州县卫。均因夏秋之间。偶尔缺雨。间成一隅偏灾。秋收未免歉薄。业经照例分别抚恤加赈。小民已不致失所。但今岁青黄不接之时。穷黎口食。未免拮据。著加恩将河南之信阳、罗山、光州、光山、固始、五州县。极次贫民。概行加赈一个月。湖北之安陆、京山、随州、孝感应山枣阳、六州县及屯田坐落六州县之武昌、武左、德安、襄阳、四卫。将成灾七八分极次贫军民。于例赈之外。各加赈一个月。其余五六七分灾之钟祥、荆门、云梦、应城、襄阳、宜城等、民屯地亩。并著该督抚酌看情形。分别借给耔种。以济春耕。该督抚等其董率属员。实心经理。务俾茅檐均沾实惠。以副朕轸恤民隐至意。该部遵谕速行。　　

○谕军机大臣等、据徐绩奏、查阅南阳镇属营伍。有陈州营都司范树歙。镶黄旗汉军。汉仗弓马俱去得。但于营伍事宜。不甚晓畅。应遵新奉谕旨。将该员解任回京。咨部引见等语。所办非是。前因周元理奏、直省绿营旗员内。有弓马生疎者。请照例勒限半年学习。朕以满员简用外任原使为绿营标准。若在任武艺转致荒废。殊失八旗勇敢之风。是以降旨令回京引见。并谕各省、均照此办理。原系专指满洲人员而言。今范树歙、系属汉军。本不必援以为例。如该员弓马平常。或至废弛营伍。该抚即当照例纠参。今弓马既称去得。且年甫三十。尚堪造就。即云营伍不甚晓畅。训练未能熟谙。自应勒限令其学习。如再不知改悔。即据实劾奏。从重议处未晚。何必遽令彻回。此乃徐绩误会前旨。以致办理未当。且以已系汉军。避瞻徇之嫌。该抚平日。尚属能事。何致舛误乃尔。以此观之。无怪其前在山东。于逆匪滋事之案。漫无觉察调度。贻误地方也。今朕加恩录用。徐绩自当力图改勉。若如此糊涂错谬。恐不能承受朕恩矣。徐绩、著传旨申饬。　　

○又谕、本日敦福奏。到年终汇奏各摺。均已批阅。此等汇奏事件。无须临时查办。自应于岁前入奏方合年终汇奏之义今敦福所奏、甄别佐杂、及各衙门幕友二摺。直至新年始行奏到。殊属迟缓。敦福、著传旨申饬。　　

○是日立春。顺天府进土牛春山宝座　　

○甲寅。谕曰、柏琨、在库伦四年有余。著派索琳、前往库伦。换柏琨回京。　　

○命和硕额驸福隆安子丰绅济伦、在御前行走。　　

○乙卯。世祖章皇帝忌辰。遣官祭孝陵。　　

○谕、前据兵部参奏、署云贵总督图思德、擅用八百里台马。沿途赶回奏摺夹板一事。谕令袁守侗、就近查询。据实覆奏。并令图思德明白回奏。今据袁守侗奏称、查问图思德、因奏摺牌文。俱系豫先缮就。填注十一日。及至十四日。始行拜发。未及改正日期。后经想起。恐沿途驿站疑诘。随差标丁、持牌追赶。并未填写限行里数。后追赶不及。仍将原牌缴回。其擅填八百里。则系昆明县票转传。现在另行查奏。并据图思德回奏。请旨交部严加议处各等语。是图思德于此事。尚无别项情节。但该署督、不过发摺日期。填写小误。并非大过。即随便附摺奏明。朕亦不加之责备。乃辄差弁丁。持票追赶。其咎转较日期错误为重。虽填用八百里台马。系昆明县转传。自有擅动驿马之咎。俟袁守侗。图思德、参奏到日再办。但其事究因图思德、急欲赶回奏摺所致。即属不合图思德、著交部严加议处。　　

