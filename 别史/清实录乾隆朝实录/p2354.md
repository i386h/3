<!-- { "loadSidebar": true } -->
○又谕、此次攻取罗博瓦山梁。贼人向下来冲。达兰泰等、痛戮贼众。占据山峰。实属可嘉。协领依兰保著赏给扎济克巴图鲁名号。委署营长八十三、著赏给塔尔济特巴图鲁名号。仍照例各赏给银一百两。委署参领博纯、著赏戴花翎。蓝翎侍卫绰尔齐勒、达兰泰、均著授为三等侍卫。达兰泰、既有巴图鲁名号。仍著赏银一百两。以示奖励　　

○谕军机大臣等、阿桂奏称罗博瓦已经攻克距逊克尔宗不远。原可直下冲压。而罗博瓦对面山梁。即系喇穆喇穆。现拟发兵截断等语。览之深为欣慰。丰昇额等、亦奏近日天气晴朗。冰雪渐消。拟从达尔扎克东北沟内。早晚觅路进攻等语。大有可进之机。而明亮等前日奏到、拟用皮船过河。攻取马尔邦。亦能兼用活法。以资胜算。看来逆酋罪恶贯盈。其灭亡自可立待。至金川番众。素称凶狡。前此未经惩刈。以致毫无忌惮。今大兵所至。歼戮甚多。贼番自必心生畏惧。朕意以为、正当就其惊怯之时。各路遍为宣谕。以尔金川地方久隶中国版籍。安享太平。因尔逆酋索诺木、莎罗奔弟兄、及其大头人等。负恩反噬。抗拒天朝。实为覆载所不容。是以声罪致讨。必须扫穴擒渠。立时诛磔以申国宪。原于尔番众无涉况逆酋平日恃其凶恶蚕食邻疆方其攻夺之时。番众等为之舍死出力。轻蹈危亡。及既占得地方。则逆酋独专其利。丝毫不以分人。尔番众始终不知悔悟已属至愚。乃竟敢与王师相抗。尤为愍不畏死。今选用八旗劲旅。分路进攻。所向歼戮无遗。此皆尔等所目击者。奈何不知顺逆。甘心为贼受死乎。本将军仰体大皇帝如天好生之德。不忍尽行洗荡。特为明白宣谕。尔等各宜猛省。如能晓然于祸福利害之机。即速设法。将索诺木、并其兄莎罗奔等、其姑阿青及用事头人丹巴沃咱尔等一并擒献军门。不但可免尔等之罪。并当奏闻大皇帝。予以恩赏。或并加之录用。若仅诣军营投降。亦当待以不死。仍令安居乐业。共为良民。岂不甚善。设若迷而不悟。则大兵所至。有杀无赦。若至彼时始行哀求。悔无及矣。各宜及早醒悟。毋自始戚如此广为传播。众番闻之。自必各自谋生正当军声极盛之时。有此檄示相助。获效必速。至阿桂今日奏到、进剿兵丁内间有伤亡者著即查明咨部办理。又据舒常奏、绰斯甲布土舍阿旺、带兵密进。随于柔染尔地方。攻夺碉卡。生擒番众二名。杀死金川头人一名。仍照例予赏。所办俱是。宜喜一带。此时虽难即进但似此随时歼贼夺碉亦足褫贼人之魄。该处现尚未知阿桂捷音。若阿桂乘胜深入。贼必至勒乌围一带拒守。则宜喜日旁之地自更空虚。若即乘其不备。密速进攻。可期事半功倍。将此令舒常留心妥办　　

○以故土默特固山贝子垂扎布子色布腾栋鲁布袭爵　　

○辛酉。上诣畅春园、问皇太后安　　

○幸丰泽园演耕　　

○还宫　　

○谕、今年京察届期。吏部开列在京各部院三品以上大臣、暨各省督抚等。奏请甄别。内阁大学士。以领袖班联。向不与列。第念大学士舒赫德等、或赞勷机务。兼掌部曹或扬历封疆。勤劳夙著。均能敬公称职。宜加优叙。以昭恩眷。舒赫德、高晋、于敏中、李侍尧、俱著交部议叙　　

○又谕、吏部开列在京部院三品以上官。请旨甄别。以重考绩大典。协办大学士尚书官保、程景伊、尚书阿桂、王际华、伊勒图、丰昇额、英廉、福隆安、侍郎迈拉逊、均勤慎称职。宜加优奖。著交部议叙。大理寺卿邓时敏、太仆寺卿皂保、俱精力衰颓。难以供职。均予原品休致。余著照旧供职　　

○又谕、今年京察届期、吏部将各省督抚、开列名单进呈。请旨甄别。总督周元理、钟音、彰宝、河道总督吴嗣爵、姚立德、巡抚陈辉祖、何煟、徐绩、毕沅、均宣力封疆。克称厥职。著交部议叙。余俱著照旧供职　　

○谕军机大臣等、黄仕简之子黄秉淳、于上年四月补放江南督标中营都司。该员到任以来于一切操演事宜。是否能留心学习。整饬营伍。且其才具器用若何。高晋知之必真。著传谕高晋就平日所见并询明该员系黄仕简第几子即行据实覆奏　　

○又谕、前据彰宝奏查讯管解兴得夹之千总黄文杰、及兵役胡士英等即系拏获兴得夹之人。且称该匪犯于盘获时。拔刀抗拒。当用铁尺打伤。始能就缚等因一摺。即经传谕彰宝、以兴得夹凶狡虚饰。明有倾陷黄文杰等情事。俟讯问明确。再降谕旨。今经军机大臣将兴得夹严加刑讯据该犯将在打岗山拔刀拒捕、及心恨黄文杰、因思谎供图害之处。一一供认不讳。是黄文杰等于关外游巡既能留心盘获要犯。而一路押解。亦并无疎懒情事。该弁等不但无过。且应酌赏。著传谕彰宝、将千总黄文杰、兵役胡士英等、量为赏犒。以示奖励。再讯据兴得夹供称、苗温差伊到芒市头目秤五猛处、讨开关准信等语。所供殊不足信。缅地蕞尔边夷。货市有限。其所易内地诸物。亦并非日用所急需。如前次户部比较永昌等处关税。额数缺少。不过五六千金。非若俄罗斯与内地通商交易。每年可得利百十万金。于彼大为有益者可比。即使闭关严拒。亦不足以制其死命。故缅匪视关禁严密。货物不通之事。并无著急畏惧情形。其差人至内地探信。不过打听是否进兵消息。以便豫备。非真欲通贡乞降也。惟彰宝前奏、在陇川拏获私贩之尹小生、李萃二犯。其姓氏籍贯。俱与从前汉奸尹士宾、李万全相符。尹士宾等、久居阿瓦。身受缅地显职。为贼主谋。今见天朝闭关无信。故遣伊亲属。借私贩以密通信息。情节甚为可恶。著再传谕彰宝、即将尹小生、李萃二犯。严加刑鞫。讯明该二犯。的系尹士宾、李万全、何项亲属。及其指使探听。系何项信息。均须一一研诘。务得确情。毋任丝毫狡饰。即速据实具奏　　

○壬戌。谕、朕于五月十六日。前往避暑山庄驻跸。秋后进哨。所有应派人员。应行豫备等项。著交各该处照例办理　　

○谕军机大臣等、据熊学鹏奏、安插川省溃兵一摺。内称现在解到溃兵二十七名。经讯供明确。于所属不近安南、不隶土官之处。每州县安插一名。身负枪铃铁牌。并饬属责令昼当挫磨苦差。夜则收禁空房。如遇有新疆改遣人犯地方。亦弗使与相聚等语。所办甚是。此等溃兵。本系天良丧尽之人。免死发遣。已属法外施仁。若复聚集一处。令其无事闲住。必致纠商潜脱。滋事干法。自应各为安插一地。并日予以折磨苦差。庶无从相济为恶。现在各该省、未见有如此办及者。著传谕各该督抚、于接收川省溃兵后。弗令同发一处。并饬所属严行拘束。悉照熊学鹏所奏办理。仍将曾否即行照办之处。遇便覆奏。熊学鹏摺。并著抄寄阅看　　

○户部议准、两广总督李侍尧奏称、粤东宝广局。岁需铜十五万五千五百余觔。向系滇粤两省。盐铜互易。嗣因滇省产铜不旺。采买维艰。奏准以收买古钱、镕铜九十一万七千余觔。通融鼓铸。惟此项铜、止供四年六个月之需。自丙申年五月以后。仍需滇铜接济。查滇省新开各子厂。近复旺盛。请仍照盐铜互易章程。即于本年、委员豫行办运。从之　　

○癸亥。上耕耤。诣先农坛行礼。更服。至耤田所。躬耕三推。御观耕台。命庄亲王永瑺、裕亲王广禄、和郡王绵伦、各五推。吏部右侍郎瑚世泰、户部左侍郎范时纪、署礼部左侍郎梁国治、兵部右侍郎蒋元益、刑部右侍郎永德、工部右侍郎李友棠、左副都御史黄登贤、通政司副使张若渟、大理寺卿达椿、各九推毕。顺天府府尹、率农夫终亩。赏赉耆老农夫如例　　

○伊犁将军伊勒图奏、据伊犁西堡民人张成印等呈称、自跟随官兵到伊犁。携眷居住多年。恳请给地输粮。以为土著。随躧得距城二十余里之大沙坡。空地广阔。引伊犁河水灌溉。实与屯工四户无碍。应请照从前居民庄世福等例。每户丈给地三十亩。官借牛一只。每亩借给耔种一斗。自春耕日起、至麦秋止。每日借给口粮面二斤。仍照例分别年限升科。下部知之　　

○直隶总督周元理、疏报顺天、永平、保定、遵化、易州等五府州属。乾隆三十八年、劝垦荒熟地六十四顷三十亩有奇　　

○豁免遭风漂没之江西九江卫后帮旗丁顾李朋漕米、一千一百二十一石有奇　　

○甲子孝贤皇后忌辰。遣官祭陵寝　　

○上幸南苑行围　　

○谕、嗣后耕耤时。观耕台。著添搭幄次　　

○又谕曰、故大学士刘统勋、刘纶、其子俱于月内扶榇归里。著照从前大学士吏贻直之例。沿途文武官弁。在二十里以内者。均至榇前吊奠。并遣人护送。俾长途安稳遄行。以示优眷故臣之意　　

○是日、驻跸旧衙门行宫。翼日如之　　

○乙丑。谕军机大臣等、阿桂等奏、请据贼番德尔日嘉供词内。有贼被我兵歼戮甚多。将喇嘛班第、遣出打仗等语。此即贼人灭亡之兆。从前准噶尔厄鲁特、被大兵穷蹙。将喇嘛班第等、俱行遣出打仗。是以旋即殄灭。今逆酋索诺木、因大兵深入不能抵御始将喇嘛班第等遣出。由此看来。贼酋断难久存大功计日可就。朕当伫听喜音　　

○丙寅。上诣永慕寺行礼　　

○谕军机大臣等、明亮奏、斯都呼图克图、情愿来营讽经等语。此亦甚好。且俟其到营后。如何出力再行奏闻。酌加恩赏其西路军营。应否令其前往。著阿桂等就近酌定。通知明亮照料。此事应令各路军营土兵等、广为传播。使金川贼众。隐怀疑惧。更足懈其守御之心。是亦随宜用计之一法。又据奏、贼番藏炮山洞。我兵即将炮位对洞施放。将贼火药燃烘。贼皆歼毙等语。即此可见金川速灭之兆。明亮等亦当祭山祭炮以答神助。又据奏、此两日内自金川上流淌出贼番男妇尸身十余或系小金川番人不安于内贼中自相猜忌。弃之河流等语。亦属或有之事。且近日闻僧格桑为索诺木所拘。必更多怨望。其众心离散可知前曾谕令各路将军晓谕金川诸番。有能及早投顺者。即予免罪。如能擒献逆酋兄弟及大头人者。并加恩赏。番众闻之。其心必渐动摇加以各路上紧攻打贼必至于内溃。似亦理所必然。将军等均当努力为之　　

○吏部议准、河南道监察御史李潄芳奏称、查上年各省揭报盗案多自十余件。至七十余件不等。均系印捕各官。查缉不力。请申饬各督抚、严加整顿。至广东劫盗。每用藤牌禁压事主。查藤牌系军操之物。民间不应私制。应行饬禁。查出照私藏鸟枪例治罪。从之　　

○铸给衮州府泇河水利同知、沂州府水利河务驻劄大兴镇通判关防。从河东河道总督姚立德请也　　

○是日、驻跸新衙门行宫　　

○丁卯。上诣畅春园、问皇太后安　　

○回圆明园　　

