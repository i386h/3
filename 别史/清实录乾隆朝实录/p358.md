<!-- { "loadSidebar": true } -->
○戊午。训饬九卿督抚毋事迎合。谕。闽浙总督宗室德沛、甄别浙江知府摺内。奏称温州府知府杨士鉴、人品亦属端谨。但初历外任。地方事务。不能整顿。于知府之任不宜。若仍用部属。犹可造就。今给咨送部引见等语。朕思德沛既称杨士鉴人品端谨。是非不可造就之人。则当教训勉励。使之渐次谙练。以徐观其后。乃以初历外任。遽谓不能整顿。奏请改补部属。甚属不合。杨士鉴著仍回原任。该部不必带领引见。且朕前降旨令各省甄别知府者。原系整饬吏治、澄叙官方之意。其治行卓越者。则当荐举。庸劣不职者。则当纠参。而各省督抚。往往以一二人改调塞责。如此者颇多。因其立言尚不大悖于理。是以未行申饬。今德沛则以初历外任为言。夫以部属升授道府之员。孰非初任。初任之人。岂能即著成效。若孰此课吏。将何人可任方面之寄耶。况朕本意。原欲该督抚时时留心考察属吏。上而司道。下而州县。何一不在旌别淑慝之中。昨不过偶举知府以例其余。今观各督抚奉到谕旨。不过于知府中毛举无关轻重之事。以为改调张本。一奏之后。便谓遵奉办理。无愧察吏之职掌矣。是岂朕之本意哉。德沛乃督抚中之优者。尚不能深知朕意。则天下之错会者不少矣。近来又见督抚参官甚多。大都摭拾细事。加以重款。及至审虚。不得不请开复。夫国家策励人材。必须养其廉耻。方可望其分猷宣力。若既被严参。于获罪受震之后。审明复职。而靦然不以为耻。则后此之荡检踰闲。恐不可问。若少知愧怍之人。又必志气隳颓。不能复振。是岂督抚仰体朝廷培植人材之道。此皆不能慎始之故也。嗣后若因朕此旨。又一味宽容姑息。虽有贪官酷吏。亦不参劾。则更谬矣。总之近来臣工办事。率狃于观望迎合之陋习。内而九卿。外而督抚。朕谆谆开导。不啻至再至三。而此风尚不能改。朕于事之应宽者。宽一二事。而诸臣遂相率而争趋于宽。朕于事之应严者。严一二事。而诸臣遂相率而争趋于严。自外观之。似有君令臣共。风行草偃之象。而究竟诸臣之趋承惟谨者。多出于自私自利之念。不识大体。妄为揣度。此乃为功名爵位得失趋避之计耳。其于朕大公至正、因物付物之心。何曾符合耶。在京部院衙门、承办之人尚多。偶有不协。寮审犹可救正。朕亦可面加指示。令其更改。至外省督抚。专任封疆。若务为迎合。毫无定见。为属吏者。又群然迎合。以取悦于上官。则公事之颠倒舛错者。非鲜浅矣。九卿督抚。皆朕股肱大臣。国计民生。均有攸赖。宜深体朕怀。各自省察警惕。以襄治理。　　

○以故四川松茂道属包坐竹当寨土千户喇嘛肖之子伦布加袭职。　　

○己未。上御勤政殿听政。　　

○以翰林院编修阮学浚、右春坊右庶子张鹏翀、司经局洗马陆宗楷、充日讲起居注官。　　

○工部议准、原署两江总督杨超曾等、奏请修筑九江府及吉水县城垣。从之。　　

○除广西郁林州报垦不成地三十八顷九十亩有奇科赋。　　

○庚申。上诣畅春园、问皇太后安。　　

○兵部议准、绥远城建威将军补熙奏、杀虎口至归化城八十家等四站。应付驰送军机事件。较之平时。多至数倍。前雍正九年。部议准在山西僻驿、调马四十匹协济。俟事竣日、彻归本驿。但此四站方近地面。俱已开垦。并无牧放处所。冬春放青。更难办理。今若尽行彻回。止留放青马匹。则日后难免误差。而此项调拨之马。在此多年。于本处事件。亦无贻误。请将协济马四十匹。仍留在八十家等四站应差。从之。　　

○以理藩院郎中塔尔岱。为通政使司左通政。　　

○予故福建海坛总兵官赠署都督佥事蔡勇。祭葬如例。　　

○辛酉。上诣安佑宫行礼。　　

○谕军机大臣等。朕闻浙江地方。于立冬前后。雨水连绵。昼夜不息。至十月中、立冬已久。近省之地。晚稻尚未收获。似此情形。今岁收成甚属可虑。德沛身在浙省。并未奏闻。现在如何办理。亦未奏及。其从前所奏者。不过七八月间被水情形耳。尔等可寄信询问之。寻闽浙总督署浙江巡抚宗室德沛覆奏、浙省晚稻。向来至十月底。方全行收获。立冬前后。虽有雨水。今已晴霁。于田畴并无妨碍。报闻。　　

○是月。大学士查郎阿、侍郎阿里衮、奏、臣等奉命往盛京相度地势。先往吉林乌喇黑龙江等处查勘。自威远堡边门以东。看得和尔苏站之东南四家子处。有地一段。宽十里至三十里不等。约长五六十里。和尔苏站至一统河道北、有地一段。宽七八里至四十里不等。约长百里。刷烟站之西南、有地一段。宽十五里至在十里不等。约长五六十里。刷烟站之东北、有地一段。宽二十里至四十里不等。约长六七十里。此四段地内。稍有旗民开垦成熟之处。细询土人。除棉花外。凡谷麦杂粮。俱可耕种。洵称上地。报闻。　　

○吏部尚书署两江总督杨超曾奏覆、大理卿汪漋等。在河工二年有余、颇为安静谨饬、惟汪漋年老多病。诸事不能专主。副都御史德尔敏、未免矜才自用。不能和衷共济。得旨。此系公论也。　　

○又奏、崇明被灾地方。多有土棍捏灾为名。结党鼓众。不许还租。刁风实不可长。现在切实严拏。得旨。是。告之新督臣。令其速催务获可也。　　

○署江苏巡抚陈大受奏、崇明县民老施二等、纠众抢劫、设法办理一摺。得旨。此等刁风。不可长也。当严拏务获实犯奏闻。那苏图亦令知之。　　

○又奏、苏、松、常、镇、所属。今年夏秋之间。雨多晴少。民田被水。迄今涨漫不消。盍因支河曲港。出口淤塞。近田河圩。外高中下所致。宜急为疏浚。新任海防道钟昭、谙悉工程。请委通行相度。讲求疏通之法。得旨。此亦因雨多晴少。偶然如是耳。若云外高中下。疏导无方。则常年又当如何哉。且今年又何以特甚哉。大抵疏修水利。为民情之所乐。亦官吏之所喜。曾闻许容在苏时。欲博民誉。乃大言于众曰。虽费帑金二百万。亦何必惜。此何言耶。及至朕差汪漋等前往。所费亦不赀。而今又有此奏、足见此举为无益矣。汝初到任。当于政务实际留心。不可错听人言也。将此奏与督臣共观之。　　

○又奏、本年江安两省。漕粮减运。查回空各船水手。多系直隶山东等处。雇觅南来。以备明岁重运之用。人数不下万余。今漕船既减。伊等无所事事。恐游闲为匪。或至流落。现令该运丁沿途豫遣回籍。其愿在南谋生者。即令在客商船雇纤受直。交州县官照常管束。实有老疾不能回籍者。照流民例资送。得旨。办理甚妥。　　

○又奏、下江本年被灾。常熟、昭文、武进、江阴、荆溪、靖江、仪徵、太仓、镇洋、宝山、崇明、泰兴、十二州县。原报勘不成灾。嗣于八月中旬以后。阴雨连绵。田亩积潦。多有不能收割之处。若委员查勘。照成灾办理。未便以零星村圩。破例具题。恐启刁民希泽妄冒之习。拟于十一月中。再行酌量。如积水渐涸。闾阎不致冻馁。则仅谕令业户酌减租息。来岁或平粜借种。若果情势孔亟。则吁请加赈。得旨。所见甚是。届期奏闻可也。　　

○两淮盐政准泰奏、淮南通河商人黄仁德等、呈请捐赀煮赈扬州灾民两月。并称不敢仰邀议叙。拟酌给扁额花红。以示鼓励。得旨。若合议叙之例。仍与题达为是。　　

○江南苏松总兵张天骏奏请圣训。并陈从前阅过兵丁。祗凭营员造队伍册呈送。难以清厘。臣今以每兵百人为一局。册注年貌籍贯。及在船在汛、配执何械。按营配定局数。每局设弁目稽查。更番调验。又陆汛墩台营房。多有坍损。移定地方官修整。务令兵丁足额。在汛实力巡防。得旨。若果如所言。行之以实。而要之以久。地方营伍。自然有起色也。　　

○狼山镇总兵陈伦炯奏请、俟母疾痊可、始行出巡。得旨。此虽违例。实汝孝心。有何不可。　　

○浙江布政使安宁奏、织造图拉。监制错误。不能照管。愧惧之至。得旨。汝布政司之任更重。若此等小处分心。则大处反有照管不到者矣。愧惧何为。　　

○黄岩镇总兵林祖成、奏报年岁情形。得旨。欣慰览之。汝系特用之人。黄岩亦是要任。并未见汝将任内一切事情、及营伍整饬之处奏闻。殊属因循怠玩。以后慎之戒之。　　

○福建巡抚王恕奏谢实授恩。并陈年已六十。岂能仰酬高厚。得旨。不可以年高而生怠心。正当勇往向前。所谓志一则胜气也。　　

○河南巡抚雅尔图奏、安徽抚臣委员来豫、采买冬春秄种之红麦籼麦。臣前奏明买补备拨之仓粮。系谷麦杂种兼收。红籼二麦、不敷拨运。应听其在民间自行采买。檄饬各属。不必拘定原议备拨州县。凡委员所到之处。不论常平、社仓、寄仓、全数拨给。务期不分疆域。有济民食。又臣劝谕民间寄贮粮食。已有十万余石。即间有需用。不致匮乏。得旨。如此办理。具见实心。斯可嘉也。　　

○又奏、归德府属之永城县、地洼积潦。查城南彭家洼等处。旧有渠身三道。共长一万一千余丈。通达浍河。可以引水。年久淤浅。已成平陆。现饬各官劝谕绅民。乘农隙时、协同挑浚。此渠既开。则水有归宿。永城可免淹浸之患。报闻。　　

○河东河道总督白钟山奏、黄河兵夫积土日多。堤顶排列过密。恐大雨时行之际。中间存积雨水。浸灌堤身。现相度堤身卑矮者、于临河一面、加筑宽厚子堰。旧有者、增高培厚。得旨。办理甚妥。殊可嘉也。　　

○山东巡抚朱定元奏谢降调留任恩。得旨。以汝操守尚谨。故留此任。然巡抚之任。非但清之一字。所能胜任而已也。必察吏安民。留心政务。移风易俗。使一省之民。皆受其福。斯可称方面之责矣。汝其勉之慎之。　　

○安西提督永常奏、准噶尔夷人、于十月十二日由哈密起程。遣兵护送约束回巢。并陈不与甘肃提督李绳武会奏之故。得旨。看来汝等甚属不和。然而李绳武尚未形之奏摺。汝乃如此。甚非训汝等和衷之意也。　　

○署两广总督庆复奏、酌筹广东买谷事宜。得旨。所奏俱悉。但粤东今年办赈颇不妥。卿当留心查察也。　　

○广西总兵谭行义奏、交阯牧马督镇官阮世楷、调兵征剿韦福琯。于九月二十一至二十六七、连胜。韦福琯逃窜新地八百地方。牧马官直进谅山禄平等处。现在安抚百姓。自是贡道疏通。报闻。　　

○署贵州布政使陈德荣奏、请定臣民名字犯御名者罪。得旨。尊君亲上。原不在此也。　　

○定边左副将军和硕超勇亲王额驸策凌等奏、阅看喀尔喀部落。游牧豫备之兵丁军装器械。或有齐整。或有平常。应无庸赏赉。亦可免其参处。从之。　　

