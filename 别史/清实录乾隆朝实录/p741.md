<!-- { "loadSidebar": true } -->
○兵部等部议奏、镇海将军王釴等奏请、京口红彝大炮十八位。每年轮放九位。可省火药。制补炮子。尚有余剩。查步兵内有枪手四百名。并无火药铅子。可将此项添给。应如所请。至所称京口兵丁家口米数不齐。请领催马兵。均与十口。炮手匠役。均与七口等语。查各省驻防兵丁家口。从前俱按各处情形分给。未便遽议增加。从之。　　

○工部议奏、御史袁铣奏、官修工程。遇水旱不齐之年。疏内或拦入以工代赈字样。以致部驳。请嗣后不必牵混。应如所奏。令将官修民修之处。分晰声叙。至所称民间堤埝。被灾力艰。而工程又急。令督抚声明请旨。估计办理。查民工原无给价助修之例。祗以偶歉。给助半价。至灾重而工程又急。及召募兴修。而畚作之人。未必即系应修此堤之人。半价恐尚不敷。督抚自应筹画请旨。倘偶遇偏灾。而工程非迫不及待。仍令遵例。不得概请。从之。　　

○又议准、浙江巡抚顾琮奏称、余姚县之鸣鹤、石堰、二场。逼近海滨。大塘外复有榆柳、利津、二塘。外御海潮。内卫田庐。实为紧要。原应民间自行修筑。但上秋偶被风潮。民力未遑。请照以工代赈例兴修。得旨。依议速行。　　

○建陕西移驻下邽、美原、祖庵、等镇之渭南、富平、盩厔、三县县丞衙署。　　

○是日驻跸泰安府。至乙酉皆如之。　　

○癸未。上诣岱岳庙致祭。奉皇太后銮舆登岱。　　

○遣官祭历代帝王庙。　　

○甲申。上诣关帝庙行礼。　　

○谕军机大臣等、据周学健奏请、将堰、盱、二厅临湖石堤。河、粮、二厅西岸石工。接长一百一十余丈。以固要工等语。河工关系重大。如果实系紧要工程。自应作速修理。以资捍御。第所奏应修各工。看来不过接长保护。为将来节省岁修起见。非急不容缓者可比。现在正值普免钱粮之时。又有大金川军务未竣。一切需用银两颇多。此等可缓工程。应留心于帑项宽裕之日。酌量奏请兴修。今周学健一面酌动河库银两。先行购料儹办。未免办理过急。可传谕伊、若此时尚未购办齐全。且行停止。如或购办有日。业已兴工。不能归还原款。即令酌量兴修。嗣后遇有似此工程。不必急为陈请。　　

○是月。钦差大学士公讷亲、大学士高斌、浙江巡抚顾琮奏。遵旨查审常安各款。其现在证案炳据者。计常安婪赃入已。并家人李十得银。共一万六千八百余两。得旨。览奏俱悉。　　

○浙江巡抚顾琮奏。山东赈务。请再降谕旨。将江南前进各帮漕粮。截留二十万石。得旨。汝惯为此沽名邀誉之事。汝分内之事。总不能办。而舍命好名。亦何益之有乎。且汝未奏之先。早有旨截留六十万矣。汝又将攘为已功乎。且汝视阿里衮为何等人。于彼职分之事而不尽心。待汝之越俎乎。彼受朕恩成全教诲。断不似汝沽名邀誉、负恩无耻下贱之流也。　　

○福州将军新柱、闽浙总督喀尔吉善奏。老官斋一教。传自浙江处州府庆元县姚姓。托言其远祖普善。初世姓罗。二世姓殷。三世姓姚。现为天上弥勒。号无极圣祖。凡入会男妇。俱以普字为法派命名。入会吃斋之人。乡里皆称为老官。各处皆有聚会斋堂。闽省建、瓯、二县。初止遗立村会首陈光耀即普照斋明堂一处。后周地村立千兴斋堂、江华章即普才为会首。芝田村得遇堂、魏华胜即普腾为会首。七道桥兴发堂、黄朝尊为会首。埂尾村纯仁堂、王大伦为会首。各堂入会男妇。朔望聚会一次。或数十人百余人不等。庆元姚姓后裔、姚普益同姚正益。每年来闽一次。各堂入教命名者。每名收香火银三钱三分。上年冬底。七道桥、埂尾村、聚众吃斋。有会众葛竟仔、系顺昌县冯应汉匪案内现缉之犯。同伊妻舅魏现、与黄朝尊最密。又与王大伦、并七道桥会内朱锦标之妻女巫严氏即老官娘。互相结联。聚会时。言及遗立村会首陈光耀等五人。上年十一月间。因聚会多人。搭厂诵经。被县府访拏。收、禁瓯宁县监。恐开印后审出。各堂获罪。遂密邀会首。日夜聚谋。女巫严氏。素能降神。又能舞剑召魔。遂以神道蛊惑愚民。入夥为匪。伪立元帅、总帅、总兵、副将、游击、守备、千总、各名目。造劄付兵簿旗帜。搜括旧存鸟枪顺刀钢叉火药硝磺。制造包头布。各用无极圣祖图记。人给一块为记。正月十二日。女巫严氏降神。假托神忏。弥勒佛欲入府城。葛竟仔等。各以神言煽惑同会。约定十四日齐集各堂。十五日托擡迎菩萨。各持刀枪器械。径奔郡城。密令在城居住之画匠邱士贤即普觉、为内应。至期。于郡城对河大洲地方。纵火焚烧民房。文武官兵出城扑救。掩其不备。入城劫狱。纵陈光耀等出狱。又恐人少豫谋沿途迫胁乡民入夥。不从。即焚舍掠财。乡民中鄙薄其教者。即抢其米谷财物。斋堂虽分五村。地界毗连。在建、瓯、二县西北隅。山中路径。仅一二处。正月十三四等日。即把守要口。许进不许出。葛竟仔等、又先期执旗、赴各村催齐夥贼。并一路恐吓乡民入夥。十五日。于芝田村祭旗。女巫严氏乘轿张盖。率众先驱。扛擡神像。跳跃而行。扮作迎神。贼众分起前进。沿途村民。愚怯者给与包头布。令其随行。不从者焚掠。豫知者多匿深山。未觉者仓皇走避。婴孩多有丢弃伤损。贼经高窟、琼溪、张墩、后山、朱蓝、塔下坪、房村、墙峡口、邱岭、九村。共烧百九十余家。当贼堵截要口时。附近塘兵。闻风往探。果有聚众情事。又有路过布客。被抢逃脱。各从小径。绕奔郡城。赴文武衙门禀报。经兵壮往捕。贼众不能前至郡城。当晚奔散。被害村民。见贼逃窜。于银锭、田洋、堵截。杀获贼众甚多。此当日奸民肆逆。官兵扑捕之情形也。现在追捕夥党。分别办理。得旨。另有旨谕。　　

○喀尔吉善又奏、建安瓯宁二县奸民滋事。知府徐士俊平日漫无觉察。临事又一筹莫展。断难姑容。第奸徒虽经擒捕解散。民间惊惶甫定。即将大员参革更易。民心未免又致惶惑。此时办理一切。现有道府多员在彼。不致贻误。容俟要犯弋获。民情大定之日。即行严参。得旨。此奏是。即徐士俊之不称职。汝何不早言耶。于参徐士俊本内。自行检举可也。　　

○又奏、失察邪教。例有处分。各省或有罗教会聚之处。地方文武。惧干严例。暗行消弭。不加明示禁戢。愚民无所儆戒。邪教仍留萌孽。请宽其已往之处分。严其将来之失察。务令彻底查报。明示禁革。得旨。知道了。密行颁发办理。　　

○山西提督准泰奏、拏获邪教韩德荣等。据供于康熙四十四年。有同县之刘起凤。自山东单县刘儒汉处、投入五荤道。又名收元教。回籍传德荣。云入伊教者。可修来世富贵。不忌酒肉。不作会念经。德荣曾至刘儒汉家拜师。抄有锦囊神仙论、八卦图、五女传道书、禀圣如来等件。起凤即迁居山东之城武县。德荣回家。将书参看。始则不解。继于雍正五年。起意骗财。自称孔子再世。诱人入教。率引邪书内不经之语。遂有被惑入教。分为八卦。各有卦长、左支右干等名色。转相收徒。敛取银钱。煽惑愚民。但未开堂做会。雍正十年。德荣闻刘儒汉身故。遂命徒张印、田大元、往山东。引邪书内身落寒门传大道之句。牵扯伊姓。谓系相合。欲勾引儒汉之党。大元等至东省。时刘起凤亦故。当同起凤之侄刘二长儿、引至河南虞城县同教之王之卿家面商。之卿以是教起自山东。岂有反为山西徒弟之理。呵斥而回。复至单县。又为已故刘儒汉家呼为野徒。拒之弗纳。大元回告德荣。德荣遂自称接教。传播日久。又以妖言恐吓乡愚。信从渐众。迨至其言不验。且见所骗钱财。专事肥己。众遂不信。田大元乘机即以邪书内十口系田字之语。倡言续教。且以伊嗣德荣之教。称为太子。假修桥补路行善为名。诓诱徒众。归之者已有六卦。乃德荣之徒。张大成、兰开基等。心各不甘。复以邪书内有卯金刀走肖应续教主之语。欲寻刘赵二姓续教。勾回大元所诱六卦愚民。取其供奉。于是兰开基将太原府役刘宏智之子刘瑛、及同村人赵法诱去等情。查所称收元教。与从前滇省已故逆犯张保太、所称收圆二字同音。是否逆党。容再严审。现密咨山东、河南、两省严拏究办。得旨、好。知道了。　　

○钦差兵部尚书班第密奏、大金川地。纵不过二三百里。横不过数十里。蛮口不满万人。现在军营。已集汉上官兵、及新调陕甘云贵四省兵丁。已至五万。乃闻将弁怯懦。兵心涣散。土番因此观望。张广泗自去冬失事后。深自愤懑。亟图进取。第番情非所熟悉。士气积疲。倘肤功不能速奏。非特蜀民输挽难支。且蛮性无常。即内附部落。亦当虑及。臣愚以为增兵不如选将。现在军营提镇各员。均非其选。再四思维。惟有岳钟琪夙娴军旅。父子世为四川提督。久办土番之事。向为番众信服。即绿旗将弁。亦多伊旧属。伊前任西路大将军时。因军机获罪。但准噶尔情形。原非所悉。若办蜀番。实属驾轻就熟。可否授以提督总兵衔。统领军务。或令独当一面。责令剿贼。较为谙练。岳钟琪现在成都乡居。访闻伊年六十有三。精力强健。尚可效用。得旨。此见亦可。但不知张广泗与彼和否。若二人不和。恐又于事无益。今有旨问汝二人。若可。即在彼遵旨调至军营。亦属顺便也。　　

