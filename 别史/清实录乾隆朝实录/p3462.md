<!-- { "loadSidebar": true } -->
○谕曰、尹壮图奏、近有严罚示惩。而反邻宽纵者。如督抚自蹈愆尤。不即罢斥。罚银数万。以充公用。因有督抚等自请认罚若干万两者。在桀骜之督抚。借口以快饕餮之私。即清廉自矢者。不得不望属员佽助。日后遇有亏空营私。不容不曲为庇护。是罚项虽严。不惟无以动其愧惧之心。且潜生其玩易之念。请永停罚银之例。将罚项改记大过若干次。如才具平常者。或即罢斥。或量予京职。毋许再膺外任等语。督抚等坐拥厚廉。以其尸位素餐。故议罚充公之项。令其自出已赀。稍赎罪戾。亦不过偶尔行之。非定例也。若敢藉此歛派。累及属员。则是贪黩营私。自蹈重罪。倘仅予以罢斥。改用京员。是名为严之。实以宽之。且各督抚必感尹壮图此奏矣。尹壮图虑有此等情弊。奏请将罚银之例。永远停止。固属不为无见。殊不知朕之简用督抚。皆因一时无人。而又非犯侵贪徇庇之过者以爱惜人材起见。偶有过误。往往弃瑕录用。量予从宽。即或议缴罚项。皆留为地方工程公用。亦以督抚等禄入丰腴。而所获之咎。尚非法所难宥。是以酌量议罚。用示薄惩。其案情重大。如富勒浑、雅德、闵鹗元、诸人。一经罢斥。即不能复邀起用。甚至骫法营私。贪婪败检。有若王亶望、陈辉祖、国泰、郝硕等。无不按律惩治。立寘典刑。未曾但示罚而复用也。此朕权衡情罪。一秉至公。或重或轻。惟视其人之自取。并非封疆大吏。身获罪愆。概得以罚锾幸免。但督抚中或有昧良负恩之人。以措办官项为辞。需索属员。派令佽助。而属员亦藉此敛派。以为逢迎之地。此等情弊。不能保其必无。尹壮图既为此奏自必确有见闻。今摺内、祗系空言。并无佐证。若遽以无据之辞治督抚以派累之罪。倘更诬人重罪。亦可不察虚实。如之严谴乎。著将所指之督抚何人。逢迎上司者何人。藉端勒派。致有亏空库项者何人。即令尹壮图指实参奏。朕必严加究讯。重治其罪。决不稍存姑息。朕从来不尚虚词颟顸了事。尹壮图不得以风闻取誉也。　　

○又谕曰、富勒浑、雅德、均已年迈。留在伊犁。亦不得力。施恩俱著回京。　　

○以侍讲学士马启泰为詹事。　　

○丙申。谕、据朱圭奏、歙县捐职府知事潘起煌、绩溪县耆民周瑞积、五世同堂。恳请恩赉等语。潘起煌等、年踰八秩。绕膝曾元洵为盛事所有应行赏赉之处。该部查照向例办理。　　

○又谕、本年东省地方。因夏秋雨水较多。田禾被淹。业将被灾各州县。优加赈恤。并将应徵漕米仓谷。一律缓徵。其勘不成灾地方。虽被水稍轻。究与灾地毗连。秋收未免歉薄。著加恩将钜野、濮州、朝城、海丰、阳信、利津、惠民、沾化、蒲台、青城、博兴、高苑、平阴、寿张、金乡等十五州县。应徵漕粮。与成灾地亩。一体分作两年带徵。俾闾阎得免追呼。民力益臻宽裕。该抚务须督率所属。实力体察。毋使吏胥等私徵中饱。以副朕加惠贫黎至意。　　

○又谕、据勒保奏、本年朝觐之和硕特多罗贝勒德勒克乌巴什。回至安西州地方。出痘身故等语。德勒克乌巴什入觐。归途出痘身故。朕心深为恻然。著加恩赏银三百两。办理后事。仍交乌尔图纳逊查伊子嗣承袭。　　

○旌表守正捐躯江苏震泽县民潘文彬妻程氏。　　

○丁酉。谕曰、尹壮图奏、督抚等藉交纳罚项为名。派累属员。致有亏缺。因降旨令将何人勒派。何处亏缺。一一指实参奏。兹据覆奏、各督抚声名狼籍。吏治废弛。经过各省地方。体察官吏贤否。商民半皆蹙额兴叹。各省风气。大抵皆然。若问勒派逢迎之人。彼上司属员授受时。外人岂能得见。徒以道路风闻。漫形奏牍。断不敢作此孟浪之行等语。朕披览再三。摺内并未指实一人一事。仍系摭拾浮辞。空言支饰。朕五十五年之间。简任督抚多矣。凡弃瑕录用之员。皆因一时无人。或所获之咎。又非侵贪败检。法难宽贷者。是以量予从宽。复加起用。若如王亶望、陈辉祖、国泰、郝硕等有贪黩营私劣迹。一经发觉。无不加以重辟从不稍存宽假即尹壮图摺内。亦复历数诸人。言其相继败露。伊等败露抵罪。并非尹壮图所参劾。其事不远岂伊未曾为官乎。至若李世杰、书麟、长麟等在督抚中、尚能董率属员留心民事尹壮图仅称为独善其身李世杰以老休致。不必复言。其现指较好之督抚、将书麟、长麟、频与闵鹗元相提并论。其意盖以书麟、长麟、既已复邀擢用。闵鹗元同系在巡抚任内获罪之人。尚在囹圄覊禁。故尔隐跃其词。用巧实愚。朕已洞鉴矣。朕之用人。权衡悉协至公。从不畸轻畸重。长麟平日办事认真。声名实好。审拟薛对元一案。祗系改易月日。于案内情节。及问拟罪名之处。并无错误。非闵鹗元有心徇庇劣员。欲化有为无者可比。即书麟、与闵鹗元、虽均系失察所属胥吏舞弊。然书麟于高邮假印一案。并未据陈倚道揭报。句容冒徵一案。亦系书麟在署理巡抚任内、经该县查出检举。即行饬属查办。及福崧接任劾参。摺尾尚会同总督衔名具奏。若闵鹗元则始终徇隐。袒庇属员。其咎较书麟为重。今尹壮图两次牵连言及。竟似罪同罚异。亦应宽释。是巧为闵鹗元作说客。非曰爱之。其实害之。著尹壮图明白回奏。伊二人之罪。同乎。不同乎。至摺内所称、伊经过之直隶、山东、河南、湖广、江、浙、广西、贵州、云南等省。商民半皆蹙额兴叹之语。竟似居今之世。民不堪命矣。朕临御五十五年。子惠元元恩施优渥。普免天下钱粮四次。普免各省漕粮二次。为数何啻万万。偶遇水旱偏灾。不惜千百万帑金。初助抚恤。赈贷兼施。蔀屋穷檐。共沾实惠。凡身被恩膏者。无不家喻户晓。小民等具有天良。方将感戴之不暇。何至蹙额兴叹。相聚怨咨。或系尹壮图往来途次。间有一二小民。为胥役扰累者。向其陈诉。尹壮图亦即当据实奏闻。朕必差大臣往办。但此系闻之何人。于何处见此情状。亦令其据实指出。即所言月选官传说缺分美恶。亏空数目。似属确有见闻。据以入告。而摺内又云仅属空闻。并未目击。究竟此等传闻之语。出自何人岂绝无姓名可指乎。伊壮图又请简派满洲大臣、同伊密往各该省盘查亏空。不但朝廷无此政体。且各省吏治不同。库项充盈者无藉盘查。即或偶有亏缺之处。一闻钦差起程信息。早已设法弥补。名曰盘查。仍属有名无实。合计天下州县。不下千余。即使经历数年。尚不能盘查周遍在尹壮图之意。亦知事有难行。不过自揣学问才具。均属平庸。内而不能升用侍郎。外而不能简派学政。至尚书督抚之任。更难梦想。欲藉此奏见长。或幸录用。又可假盘查为名。沿途吓诈。希得佽助。可以名利兼收。此等居心。岂能逃朕洞鉴。朕自御极以来。迄今已五十五年。寿跻八袠。综览万几。自谓勤政爱民。可告无愧于天下。而天下万民。亦断无泯良怨朕者。兹距归政之期。仅有数载。犹恐年耄倦勤。稍有弛懈。惟日孜孜。冀仰答昊苍鸿贶。每于召见内外大小臣工时。以朕办理庶务情形。时加咨访。佥称朕精神强固。办事日益勤励。若如尹壮图所奏则大小臣工等、皆系虚词贡謀。面为欺罔。而朕五十余年以来竟系被人朦蔽。于外间一切情形。全无照察。终于不知矣。著尹壮图将所奏直隶等省、亏空者何处。商民兴叹。究系何人。月选官议论某缺亏空若干。又系闻自何人传说。逐一指实覆奏。若果查询得实。朕从不肯颟顸混过。自有办法。尹壮图不可徒以空言无实。自蹈欺罔之咎也。　　

○又谕、山海关监督百福保奏、一年任满。比较盈余。短少银四万八千八百七十余两。请从重治罪。并将房屋变抵。其余银两。将应得俸银、全行坐扣完款等语。关税盈余。比较短少。该监督自有应得之咎。但念该处连岁歉收。商本不能转输。况今岁九关台等处。雨水较多。河流涨发。间被淹冲。以致货船到关稀少。盈余短绌。自属实在情形。且较之五十四年德纶任内、微有多余。尚非办理不善。百福保、著罚俸四年。以示惩儆所有短少盈余银四万八千八百七十余两。著加恩免其赔缴。其所请治罪并变抵房屋之处。俱著一体宽免。　　

○谕军机大臣曰、富纲奏、缅甸南掌回国贡使。目下已入滇境。拟俟贡使到省。略为停息。即派员伴送出关等语。回国贡使。既经该督派员伴送出关。足资照料。惟本年缅甸国王孟陨、遣使备表来京谢恩。前据该督奏委粮道永慧、参将百福、伴送来京已于十月初七日自省起程。是该国贡使。已有委员伴送。亦可毋庸该督亲自照料。富纲此时。有赴黔委审案件。尚需时日。即于明岁新正到京。亦不为迟。至缅甸所遣贡使。则必须年内赶到。著传谕富纲、即饬知伴送贡使之委员等妥为照料。务于十二月二十日以前到京。毋致迟延。　　

○广东巡抚郭世勋疏报、花县开垦田地六十二亩有奇、恩平县开垦田地六顷五十八亩有奇。　　

○戊戌。谕军机大臣等、前据尹壮图奏、各省督抚藉罚项为名。派累属员。致仓库多有亏缺。因令将何人派累。何处亏缺。逐一指实。复据尹壮图奏称、亏空各省皆有。请简派满洲大臣。同伊密往盘查等语。其实在何省亏空。共有若干之处。并未指明。仍系摭拾浮词。笼统具奏。所言本无确据。但尹壮图既请派大臣同伊前往盘查。朕亦不肯颟顸了事。已派侍郎庆成、带同尹壮图前往山西、确切盘查。核实办理。以服其心。盖因尹壮图原奏内称、现有罚项之督抚。即自矢清廉。仍不得不望属员佽助。如书麟为督抚之较好者。未免尚罹此失等语。是以即令其前赴伊所指书麟之省。由宣化行走。先至大同盘查。自北而南。直至省城藩库。将有无亏空之处。核实盘验。著传谕书麟、即行迎赴大同。听候查办。至此次派庆成前往晋省。自应驰驿。按品支予廪给。其尹壮图系自请盘查之员。本不应一体由驿行走。但恐其自备车马。未免濡迟。止著给予驿马。不必支予廪给。将此由五百里传谕书麟、并谕梁肯堂知之。　　

