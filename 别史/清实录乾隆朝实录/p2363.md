<!-- { "loadSidebar": true } -->
○又谕。向来旗丁余米。准在通州变卖。以资日用。现在各省粮艘。陆续抵通。若旗丁于兑足正供之外。尚有多余米石。情愿出售者。仍著加恩。准其在通州粜卖。在旗丁等既所乐从。而地方粮石益充。于市价民食。均为有益。该部即遵谕行　　

○谕军机大臣等。此时正地一路。既不需多用兵丁。其粮饷即可无庸专办。且阿桂现在进兵。其西路一带。需人办事之处较多。刘秉恬。不必前往南路办理。仍留西路。将应办之事。酌量妥办。至正地用兵无几。需粮有限。李本。现驻吉地。况有桂林。为之统率。足资经理。约计正地一路。不过土兵三四千。缘营兵二千。只须核此兵数。应用之粮若干。陆续筹运。即可接济。著传谕桂林。即就近饬知李本。妥为筹办。勿致贻误　　

○乙卯孝诚仁皇后忌辰。遣官祭景陵　　

○管理左翼宗学公永玮奏。请令近派宗室王公之子。入宗学肄业。得旨。所奏是。设立宗学。原为教育宗室子弟。如近派不令入学。转不得肄习。殊非立学意。况近派宗室入学。熟习清语骑射。或用笔帖式。或挑侍卫。伊等又多升进之路。自属美事。除恒亲王弘晊。果郡王永瑹等。皆系最近支派。毋庸入宗学外。其余宗室等。俱著挑选入学肄业。并将此永著为令　　

○丙辰。黑龙江将军傅玉奏。索约勒济围场。历年俱系黑龙江将军。会同达尔汉亲王。查勘办理具奏。今达尔汉亲王色旺诺尔布遗缺。伊子旺济勒多尔济。既已承袭。应否同臣办理围场事务。请旨遵行。得旨。旺济勒多尔济。著一同办理　　

○丁巳。上诣畅春园。问皇太后安　　

○四川总督富勒浑奏。本月初九日。粮夫运米五十斛。行至日古噜沟。遇见夹坝。将米遗失三十三斛。查该处为科多赴僧格宗必由之地。屡有贼番出没。自应及早变通。以免滋扰。兹据桂林咨寄。请将僧格宗粮运。改由南路摺稿。所办自为妥当。已分饬总理司道等。查照办理。广西提督王进泰奏。本月十九日夜。帛噶尔角克碉地方。有贼番百余。从山梁直扑营卡。巴木通。亦有贼从左右山梁冲下。俱被官兵用枪打退。贼复驻扎山卡。断绝水道。当经官兵冲拏。贼始溃逃。谕军机大臣等。据富勒浑。王进泰等奏。夹坝滋扰情形。贼番当此窘迫之时。尚敢潜出劫夺。实为可恶。前此尚疑夹坝之事。或系小金川乏食穷番所为。今观此等出没情形。自与小金川番人无涉。必系逆酋纵令出外。乘间滋扰。且从前擒获贼番供词。功噶尔拉大头人莫撒斯等。派贼番往僧格宗一带。偷放夹坝。此等贼人。实堪切齿。俟平定金川后。务当专派胜兵数千。将各处夹坝贼匪。尽行剿洗。勿使稍留余孽。夹坝贼匪。与前准噶尔玛哈沁相似。即将来办理善后事宜。亦必将此尽去根株。不可略存姑息。况此等贼匪。现在尚敢屡次扰窃。实属罪无可逭。非若金川贼番之穷蹙来投者。尚可宥其一死。藉以招降。切不可稍有游移轻纵。至贼番现放夹坝之处。俱令吃亏而去。尚系近日兵丁。稍知振作。不似从前之怯懦无能但所称每次见贼百余人。仍系绿营虚词捏报。殊不足信。使果如所言。有如许贼众。绿营兵丁。安能与之相拒乎。总之贼番一有滋扰。必须痛加歼刈。俾知惩创。而阿桂军营后路。如大板昭等处。尤关紧要。不可不切实严防。其自僧格宗至美诺一带。已非粮运所经。贼番无可希冀。向后夹坝。谅应渐少。其余各营卡。惟在富勒浑。旺保禄。长清。桂林等。勤饬官兵。实力防范。遇有贼至。须尽力痛歼。勿稍疎懈　　

○戊午。谕军机大臣等。据裴宗锡奏。宿州民徐有仁蔑伦一案。摺内声叙事由处。悖理殊甚。已用朱笔抹出。此等蔑伦重案。为覆载所不容。即非人类所应有。是以凡遇此等奏摺。俱不批发。该督抚等。又何得妄措一辞。向来外省。于弟杀胞兄之案。往往曲为之解。若果因救护父母情真。则其兄本系逆伦应死之犯。自可原情末减。设系兄弟互相斗殴。即属卑幼犯尊。乃复强为开脱。坐死者以理屈情亏。冀邀宽假。此乃刁恶讼师猾吏。藉以舞文。而庸劣幕友。复狃于暗积阴功之见。不揆事理之是非。谬为曲说览之每觉其可鄙。至于父子大伦所系。有犯即法无可宽。今裴宗锡。已将徐有仁蔑伦罪案审明。拟以凌迟。并请王命即行正法。业已案例办理。乃案情内称。徐有仁因父无人服侍。仍欲搬回。并称其情急回身。酒醉昏迷等语。为之婉转声叙。其意何居。此等枭獍逆恶。闻者应无不切齿痛恨。若复稍为悯惜。必其人亦为无父之人。宁身任风教者。所宜出此耶。裴宗锡。何不谙事理若此。著传旨严行申饬。并将朱笔抹出原摺。发令阅看　　

○又谕。前因李湖等奏。溃兵内究出先逃之外委王登联一名。请旨即行正法。其边九叶等三犯。供有倡逃之人。已录供行知川省质讯等语。因降旨询问文绶。令其将未经具奏缘由覆奏。今据文绶奏。上年军营遣回溃兵册内。并无刘子道等姓名。当即移咨将军阿桂。转饬查讯。旋准阿桂咨覆。上年驻劄达扎克角山梁。均系延绥镇兵。并无刘子道。其守兵李耀。于木果木未经失事之前。已经阵亡。复讯据刘建桂供。亦系奉参赞谕令彻回。并未指使各兵退回。此内本无倡逃之人等语。与滇省所讯情节回异。军营溃逃兵丁。情罪本属可恶。如能讯得倡逃实据。自不可稍为宽纵。然亦不可有意苛求。今滇省所取溃兵供词。质询军营。全无影响。则一面之词。亦难凭信。或系李湖于溃兵解到时。必欲究诘倡逃情由。而边九叶等。因无对质。遂妄为供指。亦未可定。著传谕李湖。再行研取切实供词覆奏。不得稍有回护。寻奏。臣接到川省咨覆。随将边九叶等。复加严讯。据供。当日并不知系传令彻回。实因无可质对。是以捏名妄指。报闻　　

○又谕。前将新调滇黔兵五千。概令速赴阿桂军营应用。今据文绶奏。头起黔兵五百名。已经由省起程。前赴南路章谷一带。听副将军明亮等调用等语。此项黔兵。既赴章谷。若令仍回成都。改赴西路。未免迂远。因阅粮运程站图。自章谷由美诺至阿桂军营。仅二十四站。兵丁即从此路行去。较为便捷。且此路常有夹坝出入。今将如许官兵。陆续前进。于事甚为有益。或途中遇有夹坝。随时歼剿。亦甚便易。著传谕文绶。即速妥协办理　　

○以故云南湾甸土知州景毓璁子廷玉。袭职　　

○己未。谕曰。福建漳州镇总兵员缺。著李国梁调补。所遗浙江处州镇总兵。著索明补授。索明现在四川军营。所有处州镇印务。著钟音。于所属副将内。拣选一员。奏请署理　　

○又谕。川省军需银两。节经由部拨发。及各省协拨捐解者。通计三千四百余万。据文绶奏报月费存库银数。尚属宽余。但筹办粮运等项。应行先事豫备者多。自须宽裕储备。即更在进剿金川。将次荡平。而善后事宜。亦当豫为筹计。著户部。再于各省存留协拨银内。动拨银五百万两。令各该督抚。派委妥员。陆续解川。存贮备用　　

○谕军机大臣等。据熊学鹏奏。拏获象州民人区仕彰等。搜出钞写伪造钦颁护道榜文一本。据拏获同案之闭恒道供称。得自苏州经坊周姓。请敕下江苏巡抚。根究来历办理等语。该犯等。敢将伪造榜文。转相传播。煽惑徒众。甚属不法。自应严查首先倡逃之人。按律处治。闭恒道。既供从苏州城里周姓经坊请回。著传谕萨载。即速严密访查该处周姓书铺。根究此件榜文。实系何人起意伪造。刊刻转行。彻底查明。据实奏闻。熊学鹏摺。并著钞寄阅看。寻奏。苏州护龙街香花桥地方。向有经铺六家。并无周姓。臣委员往查。在徐万九铺内。起获榜文。面签系当今钦颁护道榜文八字。并榜文前面圣谕十六条。刻板二块。又伪造护道戒经二本。新旧板片六块。陈盛章铺内。起出不全罗经板四块。粤民闭恒道。所供周姓经坊。谅系误记铺姓。事已无拟。惟板片未能全数起获。臣即亲鞫各犯。据陈盛章供。护道榜文。系伊故伯陈松。于康熙四十一年。同罗经刊刻售卖。现因闻禁烧毁。徐万九供。榜文板片既毁。无可觅利。是以另造护道戒经。反覆研讯。矢口不移。请将徐万九等。分别按拟具奏。报闻　　

○又谕。据阿桂奏。四月十八日。谷噶军营东南山梁。偶有枪声。差员星往查看。因哨望之兵丁陈升。萧太等。先经昏睡。忽闻崖下声响。即发喊奔逃。而坐卡之外委安辉。及各兵亦均睡熟。及梦中惊起。即踉跄奔逸。除萧太业已跌死。即将安辉。陈升。立时正法。其余各兵。均予棍责。插箭游营示儆等语。此等绿营兵弁。怯懦偷安。实堪痛恨。即留之军营。亦属无益。仅予棍责插箭。不足蔽辜。著阿桂。即将此次离卡避匿之兵。逐一查明。革退名粮。发往烟瘴省分安插。并著传谕各该督抚。于该兵丁解到后。严行管束。如有在配脱逃之事。即行拏获。于该处正法。毋得稍存姑息　　

○定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。据总兵五福禀称。十一日。党坝土舍头人。挑派土兵。由作固顶。前赴德乌当噶。抢获贼番牛只。又于十六日。复挑土兵百名。同官兵前赴穆尔津冈下。播丘地方。乘夜抢杀。贼番出碉对敌。经党坝头人。杀贼二名。当即分别奖赏。查党坝汉土官兵。本属无多。但如此相机抢杀。亦可稍分贼势。现在饬令该镇。仍不时派兵掩袭。报闻　　

○庚申。谕。自四月下旬以来。尚未得有透雨。朕心深为廑念。著总督周元理。即速确查所属州县。有因雨泽稀少。以致麦收分数歉薄者。即奏明将应徵新旧钱粮。缓至秋成后。再行开徵。以纾民力。该部即遵谕行　　

