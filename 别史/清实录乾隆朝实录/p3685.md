<!-- { "loadSidebar": true } -->
○谕军机大臣曰、福宁奏、据单县知县禀称、该处河水长至八尺八寸。自十四堡至三十三堡。黄水普律漫滩。不能畅消。沿堤察看。缘江南丰北厅。于界首筑做南北上坝一道。长三百六十丈。直接滩内刘家庄止。又于庄基南面接长土坝数十丈。以致水无去路。从坝根折向西南。绕出坝头。始往东注。曲折纡回。停蓄无际。现经福宁飞咨兰第锡等。查核办理等语。山东单县地方黄河。势居江南上游。遇出槽漫滩之水。必使顺势东趋。畅达下注。方不致壅遏为患。今阅福宁所绘图样。江省黄河两岸。所筑土坝。各有三十余坝之多。又于界首筑做南北坝一道。挺峙河滩。而西南复加筑子埝一道。几无隙地。如此层层拦束。无怪上游水势竟无去路。试思水性就下。其沟槽之水。既于河堤之间。旧有经行故道。自可听其流往下达。况黄河已有堤埝层层保护。此外尚有遥堤。节次关拦。尽足以资抵御。又何必多筑坝埝。横截去路。转致壅遏。任其漫溢停蓄耶。且以地势而论。江南省素称泽国。江海湖陂。均足以资容纳。即遇上游河水盛涨。无难分导疏消。至山东、河南、宣洩之处较少。无可旁泻。今乃于江省筑堤堵住去路。则水无归宿停积。是以上游丹沁漳卫等河。纷纷漫溢。淹浸田庐。设曹单等处致有他虞。运河受害。更复成何事体。是江省所筑堤埝。不过藉此为祇救目前之计。又为工员开销地步。于事无益而转为有损。在兰第锡等办理南河。不过以筑做坝埝。鱼鳞栉比。一遇东省河水泛涨。即可在上游处所。散溢漫滩。分消水势。江省河工。不致著重。殊不知上游之水。一经拦截。水无去路。既有漫溢之患。且黄河溜势。水急则沙活。水缓则沙停。若上游漫水纡回荡漾。则江省黄河溜势渐缓。势必泥沙停积。河底淤高。不能畅注归海。于南河更为有碍。又况治河必顺水性。今用堤埝横行拦截。其六坝七坝等处。竟成入袖形势。又何以使之归入大河。兰第锡等所办。不但损人而适以自害。是不仅以邻国为壑。岂非失算。东南两河。该河督等虽各省分管界限。而以公事而论。则同系一河。岂可稍存偏私之见。各分畛域。已于图内用朱笔标抹。所有江省南北新旧坝埝。除被水冲缺处所。暂且不必补筑外。其余碍水去路。应行拆去者。竟当拆去。使东省漫滩沟槽之水。顺势东趋。归入大河。曹单等处。方可不致有壅遏吃重之患。此事著交苏凌阿、会同兰第锡、福宁、亲赴该处。确加查勘。苏凌阿系暂署总督。自可不存成见。兰第锡、福宁、于黄运两河。本其专管。务须察看情形。熟商妥办。总当以公务为重。于上下游水势。一律疏通畅注。两无妨碍。方为实心任事之道。李奉翰酌量豫省防汛事宜。如可以分身。即迅赴江南。会同勘办。但该河督能否前往。尚在未定。即苏凌阿到彼。亦不无稍需时日。设使曹单地方。漫水壅遏。河流湍急。该处堤工著重。殊有关系。福宁若俟会齐再行酌办。未免缓不济事。为今之计。所谓急则治其标。著福宁接奉此旨。即先行驰往江境丰北厅地方。将所筑坝埝。有碍曹单漫水去路。应拆动者。先行拆去。以便上游漫水。顺势下注。可免他虞。方为妥善。其余堤埝。应如何酌量拆展。以资经久。仍俟兰第锡等到齐。会商筹办。至福宁所绘图样内。黄河及堤工。自应分为两色。庶可一目了然。乃堤河俱一色绘画。初经披阅。竟似河流分为二道。殊属眉目不清。且不吉祥。是欲求细致而转涉糢糊。殊属非是。嗣后于绘进图样。务宜展宽尺寸。分别颜色。去冗从简。以便观览。不得仍前疎忽。将此由六百里加紧传谕苏凌阿、兰第锡、福宁、并谕李奉翰知之。　　

○丁巳。祭先师孔子。遣仪郡王永璇行礼。　　

○谕、前经降旨梁肯堂、穆和蔺、福宁、各查明本年被水各该省州县。节年因灾缓带未完银粮。开具清单。候朕降旨豁免。今丰绅、济伦奉差前往德州。回至行在复命。据奏新城至河间一带。所过道路村庄。俱被涨水淹浸。一望汪洋。小民艰苦情形。概可想见。朕心深为轸恻。因念天津与河间境壤毗连。并属积水下游。被水较重。大略相等。除该二属本年秋粮。业经降旨豁免。及抚恤赈济事宜。责成该督等实力办理。并赶紧设法疏消积水外。其节年缓带银粮。若俟该督查明奏到。未免尚稽时日。著将河间天津二府属。所有节年因灾缓带银粮。普予先行豁免。该督速即誊黄晓示。俾被水穷黎。早得安心复业。以称朕痌瘝惠鲜至意。该部遵谕速行。　　

○又谕、据兰第锡等奏、高堰山盱地方。于七月初七等日。昼夜暴风。临湖石工。多有掣卸。湖水泼过堤顶。庙宇兵堡房屋。亦多淋塌。幸石工后土堤坚固。未致掣通过水。所有山盱五坝护埽。虽被掀揭。该厅营委员等竭力抢护。得以保护无虞等语。览奏以手加额。高堰山盱一带。猝遇暴风。湖水涌注。石工既被掣卸。堤顶护扫。俱有掀揭冲塌。经该河督等分投督饬。抢护稳固。本年夏间雨水较多。直隶山东河南等省。均有被水地方。今高堰清口一带。幸得保护无虞。此皆仰赖神明默佑。化险为平。特发去藏香五十炷。交兰第锡等。于禹王庙、关帝庙、天仙庙、湖神各庙。敬谨祀谢。以答神庥。至该河督等。前因防护伏讯工程稳固。业经降旨。俟奏报秋汛安澜。一并交部议叙。今据奏此次高堰山盱等处工程情形。系属湖水涌注。该河督等分投督饬抢护。得臻平稳。甚为出力可嘉。兰第锡、著交部从优议叙。其在工出力之文武员弁。亦著该河督等查明。一并咨部议叙。又摺内称云南委员张志学、领运铜船。在运口停泊。因风撞击。沉溺船八只。计沉铜七十万斤零。随经该管府县。督同赶紧打捞。已获铜六十万二千余觔等语。所办尚好。该管府县及该委员等。于铜船被风沉溺。即能多雇水摸人夫。上紧打捞。克日多已捞获。尚属奋勉。并著查明咨部议叙。其水摸人等踊跃争先。多有捞获。亦著加倍给赏。以示鼓励。仍令将未获沉铜。上紧督率捞获齐全。毋任隐漏。以副委任。　　

○又谕曰、盐政有清厘鹾务、管束商人之责。理宜清操自矢。洁己奉公。方足以资整饬。前据董椿奏两淮盐政衙门。每日商人供应饭食银五十两。又幕友书修笔墨纸张一切杂费银七十两。每日供银一百二十两。是该盐政一切用度。皆取给于商人。以一年计算。竟有四万三千余两之多。试思御尚膳房度支经费。康熙年间。需费较多。然比之前明光禄寺所用。减损已不啻倍蓗。至朕临御之初。兼有慈宁宁寿二宫分例。已比康熙年间大减。今则慈宁宁寿二宫分例。并无其事。现在宫闱。祇有二妃二嫔以及诸皇子皇孙等。并军机大臣。尚书房。南书房。以及侍卫章京拜唐阿等各分例。每年膳房所用。通计仅止三万余两。以朕玉食万方。其进奉之数。不过如是。此非故为节俭。而膳馐所需。实已无可复加。朕子爱黎元。施恩加惠。初不惜亿万万帑金。岂独于尚膳经费。有意从减。而每年所用仅止此数。即如户部尚书得项较优。每年亦止五千余两。外省总督。至多者不过二万金。盐政官秩微末司员。乃每年供应。竟至四万三千余两之多。是不但骄奢过分。亦且折福。以致不能承受恩眷。遇事往往昏愦错谬。得罪实由于此。况盐政每年例进物件。又系商人承办。并非自出已赀。更何得复令商人。似此逐日供应。致启交结婪索之弊。总由该盐政应得养廉。尚有因公坐扣之项。辄藉此为词。诸弊丛生。殊非政体。但此弊已久。今已不加追问。嗣后两淮盐政。所有商人一切日费供应。俱著一律裁革。其每年应得养廉。著实支银五千两。以资食用而杜弊端。仍著总督随时留心。严密查察。该盐政既实给养廉。已为优厚。办公尽属有余。倘复隅奉阴违。仍令商人相沿供应。并此外有藉端需索情弊。一经查参。必当视巴宁阿等加倍治罪。决不姑贷。　　

○又谕曰、董椿于巴宁阿前在两淮盐政任内。与商人交结婪索各款。曾经降旨询问。并不查明参奏。是以革职拏问。本应从重治罪。第念商人供应盐政一节。系两淮积年宿弊。若非董椿据实陈明。则此弊无由厘革。因此一事。尚可从宽。董椿、著免其交部治罪。加恩赏给拜唐阿在热河效力赎罪。　　

○又谕、昨福宁奏、据署单县知县孙象坤禀称、该县境内河水。自十四堡至三十三堡。普律漫滩。不能畅消。屡次沿堤上下察看。缘江南丰北厅一带。两岸筑做坝埝三十余道。层层箝束。以致上游数十里泛漫之水。排荡单境。情形吃重。特绘图贴说。禀请移咨江省。并请委员会勘。查核办理等语。已另降谕旨、令福宁会同苏凌阿等。驰往勘办矣。至该署县孙象坤、以佐贰微员。暂时摄篆。因该县境内河水漫滩。恐与地方致有关碍。即能沿堤履勘。体察情形。据实禀报巡抚查办。于地方民事。尚属留心。孙象坤、著先行交部议叙。福宁现在前赴南河。会同勘办曹单境内疏消漫水。且该署县现在办理赈恤。未便遽易生手。著该抚于办理各事宜。一律完竣后。再将孙象坤送部引见。以示鼓励。　　

○谕军机大臣等、明年为朕临御六十年。本拟于春间巡幸泰安、曲阜、展礼岱宗。恭诣阙里。以昭诚敬而答灵佑。本日丰绅济伦、奉差回至热河。面询道路情形。知由新城至河间景州一带。水势甚大。一望汪洋。而东省之德州东昌一带。亦有被水处所。小民遇此水灾。艰苦备至。朕心深为悯恻。此时该处居民。方且赈恤之不暇。且自直隶至东省一路行宫。当此积水。不无浸渗坍塌。若朕銮辂经临。该地方官豫备道路。修葺行宫。不但有需民力。抑且赶办不及。是以明春巡幸东省之事。竟不举行。惟届清明节。恭谒两陵。取道潭柘拈香而已。即津淀亦不前往。俟丁巳年。再行临幸泰安曲阜等处。用申昭告。届期再降谕旨。著传谕梁肯堂、竟毋庸豫备。惟当督率所属。于灾赈各事宜。悉心查勘。实力经理。务使小民均沾惠泽。毋稍失所。不必豫筹差务。转致于地方民事。不能尽心妥办也。　　

○戊午。祭大社、大稷。遣豫亲王裕丰、恭代行礼。　　

○上御卷阿胜境。赐扈从王公大臣、及蒙古王、贝勒、贝子、公、额驸、台吉等食。至壬戌皆如之。　　

