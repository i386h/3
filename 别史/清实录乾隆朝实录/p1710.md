<!-- { "loadSidebar": true } -->
○谕军机大臣等陈宏谋奏河工办料责成道员稽核。及酌改参游并不分赔之例一摺前据高晋以河工料物繁多请定厅营互相稽察之处分议定分辖各道专司核报曾经降旨允行第管河各道往往不能实力逐处亲验。或但委员代查据文率报徒成具文。安保厅营互结之中。必无朋比分巴之事。又河防遇有失事。仍应文武分赔。而参游同有修防之责抢护则独邀议叙。遇事则并不分赔于情理亦未允协。著将陈宏谋此摺。抄寄该督等、令其阅看。悉心妥议具奏。寻直隶总督方观承奏、直隶河工。原系各该道查办。但向不具结。嗣后各该道查验后。具结详报。结报不实参处。惟河营武弁。并未设有参游。设失事。应文武分赔处。俱遵例办理。报闻。两江总督尹继善、江南河道总督高晋奏、河工各该道查验结报。法极周详。惟河工分赔例。定于雍正五年。河工参游。系雍正六年添设。是以原例未及。沿河府州县。亦有防守之责。请嗣后堤岸在保固限外冲决。照例准销十分之六。余四股。该道府参游厅营府州县汛员摊赔河东河道总督叶存仁奏、河工办料做工。责成该管河道。亲查结报。立法更周。如道不实力查验请照徇庇例议处再豫东黄军两河。仅设守备千把并无参游其失事派令分赔处。无庸议。均得旨、如所议行　　

○又谕、直隶向来各处城工有废员出赀承修。并地方官自行动支罚项。及拨解别省多余之款。交令应用者历年仅有奏报兴修并声明完工之摺而报销核实并无专案其中工帑赢绌若何。与开除实存确数。均无从稽核。此项工款。即或不行报部亦当报明军机处查办。且如办理行宫等事本应取给于此而每称出自养廉之余伊等应得养廉亦需留以自给何不即于此项库贮内酌量协济即如景州现有应修行宫亦当画一妥办俾地方官不得藉口济私而库贮亦归明晰著传谕该督将该省办理城工等项每年动存各款并现今实在各数详悉奏闻如有不敷自当酌项发给嗣后每年应如何专摺汇奏。以凭检核之处著一并酌议具奏　　

○吏部议准。户部侍郎兼管顺天府府尹钱汝诚奏称嗣后考职就职议叙及书吏年满候选人员有籍隶大宛二县及顺天府属各州县。不准由该地方官呈请更改姓名籍贯。并取印结赴部呈请之处。一概停止倘有寄籍改归及出继归宗名同祖讳为词混请改易者该地方官确查有假冒情弊按律治罪从之　　

○以吏部尚书陈宏谋充经筵讲官　　

○以服阕礼部侍郎吕炽为左副都御史　　

○壬寅。谕宁郡王弘晈既经患病。朝期俱不能到著停其食俸其本年朝期不到二十五次之德瑾著革去辅国公陪祀四次不到之永顺、承德、僧图、俱著交部察议　　

○谕军机大臣等据纳世通等奏称、道员固世衡在哈什噶尔办事奋勉实属称职应请旨交部议叙等语。固世衡实心办事殊为可嘉著加恩交部议叙　　

○又谕曰、旌额理等奏称发遣乌噜木齐屯田有罪兵丁绰勒们等一百九十一名自到乌噜木齐后各奋勉耕种甚属安分请入于携眷驻防之绿旗兵内俟内地各营缺出陆续坐补等语著照所请。交杨应琚俟各营有缺额兵丁即今绰勒们等坐补。俾得自新以观后效　　

○癸卯。上诣皇太后宫问安　　

○谕、据阿桂成衮扎布将丹拜构陷朋素克一案。审明具奏丹拜父色凌旺布身故后伊叔色布腾旺布。谓伊非伊父之子抑为属人朕特恩查出。授为扎萨克赏给公爵丹拜宜感戴朕恩循分守职。且屡为人控告。朕皆宽贷今复因与朋素克不睦遂唆伊属下喇布珠尔。捏称朋素克私纵逃犯伦都克。凭空构陷。此事若实。朋素克即当正法今既系丹拜捏诬自当反坐。姑念愚顽蒙古。朕不忍即行正法今阿桂既派人解京丹拜到时。著在京监禁丹拜属下蒙古等著移于科布多居住隶驻劄大臣管辖其属下乌梁海等著交车布登扎布、车木楚克扎布管辖与别乌梁海一体交纳赋税其移往及交纳赋税之处著成衮扎布等酌定办理　　

○乙巳。伊犁将军明瑞等奏、臣等筹办塔尔巴哈台驻兵之事于古尔班喀喇乌苏地方立木为筑城记号原议周园安二十一卞每卞派兵二十五名但此卡座与哈萨克交界甚近而去伊犁雅尔河二处近者二三百里远者千里有鞭长莫及之势请停止周围安卡之议惟令屯田兵俱驻劄雅尔城。再留马兵三百名。在城照管贸易余兵即交领队大臣。裹带口粮。于周围地方。从容巡查。方为有益。至雅尔城既经驻兵。与伊犁往返文移。必设台站。请自额敏河沿。至巴尔楚克。沁达兰三处。每处驻兵三十名。设大北三座。其库克托木岭等处卡座。或酌设。或照旧。兵俱于近地轮班派出。则塔尔巴哈台。周围声势相接。而哈萨克惧我军威众不敢潜来游牧。至所需兵。请派京兵。黑龙江兵。或盛京兵。前来驻防。驻劄三年。至换班时即可就近选派。停止内地发往。再现今乌噜木齐驻兵。较多于巴里坤。请将乌噜木齐巴里坤办事大臣彻回。其巴里坤提督。移驻乌噜木齐。乌噜木齐总兵。移驻巴里坤。至从前所放卡座侍卫十一员。仍旧遣回分伊犁塔尔巴哈台驻劄。得旨、军机大臣议奏。寻议奏塔尔巴哈台与伊犁相接。若不筑城驻兵。设卡巡查游牧。则西北两路。声势不能联属。今明瑞等相度形势绘图具奏。其筑城及设卡处。俱合机宜。应如所奏办理。至雅尔地方。明年筑城。则塔尔巴哈台。后年即需驻兵。其时挈眷移驻伊犁之满洲索伦察哈尔兵。尚未全到。若自京城黑龙江等处。再行派往未免繁琐应将筑城事务。改于三十年办起。俟三十一年移驻伊犁之兵到齐再照原议酌选精壮令驻塔尔巴哈台如移驻伊犁之兵不足自应将内地兵酌量派往。查热河有达什达瓦部厄鲁特兵六百名。应派出五百名。喀喇河屯有满洲蒙古兵二千名。应派出一千名。又盛京有锡伯兵四五千名应派出一千名。俱于明春挈眷遣往伊犁。再塔尔巴哈台驻兵后。哈萨克不至乌噜木齐贸易。明瑞等所请彻回大臣改驻提督总兵及分派侍卫之处。事势俱属可行。应令与杨应琚等公同酌办。得旨雅尔地方筑城驻兵应专派大臣镇守伊犁所有将军大臣甚少既令巴里坤提督移驻乌噜木齐即将乌噜木齐大臣移驻雅尔巴里坤既改驻总兵则巴里坤大臣。可以全行彻去至出派热河兵时。所有桦榆沟驻兵二百名。尽行派往再于喀喇河屯兵内。拣派八百名。余依议行　　

○丙午。谕军机大臣等、明瑞等奏称哈萨克阿布勒比斯等遣使策伯克等七人。随后五名。已派三等侍卫拉布栋阿等伴送来京等语。著传谕拉布栋阿。带领来使能于明年正月十五日以内到京甚好。迟则十九日亦可。若二十五日以内不能到来即具摺奏闻。亦不可令来使中途过于劳苦将此并寄知驻劄乌噜木齐哈密大臣等。如来使马匹疲乏酌量更换俾得行走迅速早扺京师　　

○丁未。孝庄文皇后忌辰遣官祭昭西陵　　

○上诣皇太后宫问安　　

○谕军机大臣等陈宏谋奏地方办理匿名揭帖一摺所见殊切事理向来督抚遇有匿名告官之案立将该犯严审抵法。其所告事款不即深究原属惩儆刁顽之意但其中或系地方官实有干犯劣迹若因此一概置之不问将不肖之员。转得恃揭告为护符。是所谓知其一不知其二。非大中至正之道。著将原摺俟各督抚奏事之便。钞寄阅看。嗣后遇有此等案件。先将该犯尽法惩儆外。再将所告款内。有无虚实另行严查按究。庶宵小既不得逞其奸。而庸劣有司。亦得知所警惧矣　　

○命副都统绰克托驰赴乌噜木齐办事。更换旌额理回京　　

○戊申。上以岁暮祫祭太庙。是日起。斋戒三日　　

○己酉。定贪婪私罪斥革不准承袭恩骑尉例。谕恩骑尉一官。袭次已尽。朕念其祖父效力戎行。特恩赏给者。承袭人等。果能感恩报效。病故后仍应承袭苦系本身褫革者。即不宜承袭。屡降谕旨。今知府雯基亏空税银该旗犹进呈家谱请袭。殊属不合著询该旗大臣等令将伊等作如何办理处具奏嗣后承袭恩骑尉人等病故及因公获罪革职者。仍准承袭。若贪婪获罪及私罪革职者。俱不准承袭著为例　　

○又谕曰知府雯基书敏俱系满洲奴仆。雯基管夔关税务侵蚀税银而书敏又向雯基讹索银数千两入已甚为可恶。二人居官年久。均系开泰在任时保荐管理关务。今查抄雯基书敏家产。不敷赔补侵蚀银两应将开泰家产查明令其代赔。著该旗都统等将开泰家产查察　　

○以山东登州镇总兵特克慎为拉林副都统　　

○庚戌。以岁暮祫祭。遣官祭太庙中殿。后殿　　

○谕军机大臣等、户部议覆李质颖奏商人范天锡酌退新野等引窝一摺。应交与该抚和其衷会同确查定议。已降旨依议。李质颖此奏、如果因范天锡。实在无力兼顾。恐致贻误引课。为此调剂分认之法。自于河东盐务有益。若以新野等五处。积引难销。不无赔垫。该盐政意在优待范天锡。因欲责办于殷商。则是所留善地。仍归范商而薄瘠引窝。又谁当偏受其累。于情理岂能平允。著传谕和其衷将此中前后实在情节。悉心确查。据实奏闻　　

○又谕据高诚奏长芦商人朱立基、亏欠帑项银二十五万余两。伊有胞弟朱崶现任江淮卫千总。差人送到银五百两。恐有隐匿寄顿情事。又有胞弟朱仑现任云南抚标中军参将。亦恐不无隐寄。伊等兄弟现今并未分居。请将各任所赀财。一并封估解扺等语。著传谕杨锡绂。吴达善、即将朱崶朱仑各任所赀财。严密查封。无使稍有隐匿寄频　　

○军机大臣等议奏、据达桑阿奏请由驻劄哈喇沙尔所属哈布齐海乌拉斯图二处卡座之库尔勒布回子六十名内。每处抽十五名令驻特伯尔古察罕通格等卡等语。前平定准噶尔等处。因各处有逃匿之玛哈沁故于近界山谷安卡。今厄鲁特地方悉行平定自哈密至喀什噶尔等处。皆系内地。而伊犁大兵。又将山谷藏匿之玛哈沁。悉行清搜。其哈喇沙尔地方。在库车内。无庸防范。请饬回疆大臣等、祇留布噜特。安集延等卡外。其哈喇沙尔诸卡俱彻。兵丁各回原营本城驻劄。从之　　

○辛亥。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○以浙江瑞安协副将李忠为山东登州镇总兵　　

○壬子。上诣皇太后宫问安　　

