<!-- { "loadSidebar": true } -->
○谕军机大臣等、据色克慎奏、偷树逸犯季大汉、李五丑鬼、现已缉获等语。前如松等奏称、偷买树木之闵世福、段明、茹刑狡供。因该犯季大汉、尚未弋获。无由质证。俟严缉到案质对。再行定拟等语。著传谕方观承、仍令乔光烈速往。将该犯等质讯明确。一面将季大汉等、即行正法。其买树之闵世福、一并定拟办理具奏。　　

○又谕曰、富德奏称、本队官兵、在军前年久者。遵旨遣回游牧。其未及二年者。或留或遣。又有补授蓝翎侍卫之索伦五员。亦未便照年久兵丁之例。俱请旨遵行等语。所奏年久官兵。即著遣回游牧。其年分尚浅。及已授侍卫等人员。仍留军前。随富德行走。俟凯旋彻兵时。各队官兵。或应留用。或应遣回游牧。再为分别酌定。　　

○又谕曰、将军兆惠、现在领兵抵叶尔羌。驰递文报。台站最为紧要。时值严冬。更当加意防范。著传谕永贵、定长舒赫德等。将台站马匹牲只。俱交各台人夫、严加防守。不得稍有疏忽。　　

○辛卯。赈贷江苏海州、沭阳、赣榆、上海、南汇、等五州县。本年水旱潮灾。贫士饥民。并蠲应徵地丁钱粮。及漕粮、漕项、银米有差。　　

○壬辰。上诣皇太后宫问安。　　

○谕军机大臣等、黄廷桂所奏、筹办马匹驼只二摺。所见正与朕意相合。前于兆惠奏到时。先已详悉降旨传谕。今将此二摺、一并钞寄兆惠阅看矣。看来阿克苏城一带。现在业经归化。叶尔羌等处。如其克日就绪。将来此项马驼。原为豫备伊犁等处屯兵种地等项之用。自可无庸急遽办理。如必需运赴接济。一俟兆惠咨到。其时亦当在明年正二月间。春草渐次萌生之时。该督自可酌量从容运送。庶膘分可以壮健。而应用更为有益。亦不必于冬间催趱赶办。一切惟听兆惠等行咨到日。该督随宜应付可也。将此传谕黄廷桂知之。　　

○吏部议准、浙江巡抚杨廷璋等疏称、杭嘉湖、宁绍台、金衢严、温处各道。严州、处州、二府各同知。台州、金华、二府各通判。所管地均有水利。应令兼衔并换给关防。从之。　　

○又议准、山西巡抚塔永宁疏称、冀宁、雁平、各道。河东兵备道。大同、蒲州、二府各同知。代州、解州、各州判。永济县县丞。所管地均有水利。应令兼衔。并换给关防。从之。　　

○山东巡抚阿尔泰覆奏、登州成山汛守备骆万春、驾登字一号战船。带兵三十九名。巡洋遇风。飘至江省洋面。船抢在沙。风势不止。该备带兵十四名。乘杉板小船。逃至掘港营地方。其战船内兵二十五名。拆船仓板片扎筏。飘至泰州。该备往查兵内止少一名。恐据实报出。与遭风危险情形不符。遂捏称原带兵四十七名。淹毙一名。逃出兵三十八名。余未知生死。在泰州衙门具报。并报登镇。登镇据游击查明原带兵数。谓该守备何为多报八人。具咨到臣。今请将守备骆万春革职。审明治罪。得旨、如所请行。　　

○大学士管陕甘总督黄廷桂奏、乌噜木齐、添派屯兵一万三千四百名。需耔种二万四千余石。农具七千副。此时尚未全数运到。查自肃州、至哈密十九站内。各有商民承买官骡。共安车三千八百辆。应俱遣送哈密。交抚臣吴达善等、装载耔种农具。全赴辟展。仍令各回本处。分安各台。挽运粮料。哈密现有之车辆牲畜。全行运送辟展。以备前往乌噜木齐等处挽运之资。得旨、好。可谓悉心筹画矣。　　

○旌表守正被戕之贵州普定县民李方鼎妻吕氏。　　

○癸巳。上御太和殿视朝。布噜特使臣车哩克齐等、随班行礼。　　

○谕、前据吴士胜奏、登州战船。被风击碎。目兵三十九人内。淹毙兵丁一名一摺。彼时朕即疑其并非情理。明系目兵等、一见大船被风。遂早上小船。而置战舰于不顾。不然。山东距江省、道里甚远。何以于海洋中扶板飘泊、三十九人之多。而淹毙者仅止一人。即吴士胜、亦恐据实奏报。必致议处追赔。因为此捏饰陈奏。希图免咎。当经传谕阿尔泰、令其据实查奏。今据奏到。一一不出朕所料。且据所录供词内。有捏报情事。经游击邹世惠查知。总兵亦未根问。但说因何多报八人之语。是吴士胜明知其查报不实。更无疑义。使当朕传谕时。伊一面详悉体察。何难自为查办。可见此事若不经朕指出。则吴士胜始终有心徇匿。方将自以为得计矣。向来绿旗营恶习。专事欺诳。吴士胜系获罪之人。经朕加恩录用。乃不思力改前非。而仍为此欺罔之奏。情理殊属可恶。吴士胜著革职。发往乌噜木齐。交与管理屯田大臣等。令其自备资斧。效力种地赎罪。　　

○谕军机大臣等、方观承奏、偷盗树木案内。拏获逸犯徐大。虽众供并未为贼。应解交乔光烈、一并审明办理等语。徐大既未为贼。何以因此案发觉。而遽行逃走。且又何为而必严行缉拏耶。徐大既与为首之季大汉、系属亲戚。而徐三又为案内窃树之正犯。其中不无串供开脱情弊。今既在遵化州地方拏获。即著交与乔光烈、详细确实审明具奏。但该督俟奉到此旨、转饬该司办理。未免稽迟时日。著一面传谕乔光烈、就近查办。并谕方观承知之。　　

○总督管江苏巡抚陈宏谋奏、淮、扬、徐、海、等属。河道疏通后。农民因水低艰于灌溉。有议其宣洩太过者。应将支河港汊挑浚便民。批、亦可谓太不知苗硕矣。当化导使知足。不然。如此浇薄之民风。安能永受天眷耶。又奏、泰州、兴化、二州县。湖荡相属。向无田岸。近盐臣筑成土堤二道。为盐船纤路。一、自泰州东、至东台场、一百二十里。一、自青浦、至梁垛场六十余里。俨同田畔。若傍此纵横接筑堤埝。挑浚小沟。则湖荡可为圩田。又批、此恐不如高宝之情形。将来未必不受害。又奏、近河洼地。并筑圩围。其水难外洩者。不能筑圩。应留为潴水之区。又批、此得之矣。泰兴圩田。已批其旁。即此意也。谕军机大臣等、陈宏谋所奏、筹办沟洫圩围情形一摺。已于摺内批谕矣。淮、扬、各属水利。现经相度挑浚。大功告竣。其沟洫圩围。乃系随时葺治。裨益农田之事。虽当悉心经画。然须次第从事。若以意在保护农田。而与水争地。转贻日后之患。此又不可不为顾虑者。所谓修废举坠。亦当随宜筹度者此也。如高、宝海州、等处。从前旧有圩田。自应随时酌量修理。以资生计。若所云湖荡可为圩田。遽欲劝导兴筑。恐此等洼下之区。原皆留以潴水。今若任民围田。设遇水势盛旺。不溢而为上游之患。即漫圩而过。冲溃必多。又安在其为利民耶。虽谓附近居民。原所乐从。并非强令兴举。但小民惟知占地之近利。岂能深计全局。况今年甫获丰收。民力未甚宽裕。地方官正宜体恤。未便概责以力役趋事。此与数郡民生。大有关系。陈宏谋在督抚中。颇能勇往。其病不在畏难。但恐遇事过锐。且不免市惠得名之意。地方政务。但一有成见。则于事理机宜。必不能允协。摺内已就各条随处指示。其筹办此事实在情形。非详加体勘。难以悬定。著交与尹继善、会同该抚再行悉心查看。妥协酌议。奏闻请旨。寻奏、详查各属地势。或应开沟洩水。或应筑圩卫田。旧沟淤者、量加挑浚。旧圩缺者修补。湖荡留以蓄水。禁民筑圩阻遏水路。并饬各属次第办理。以三年为率。不致急迫累民。得旨、如所议行。　　

○甲午。谕、镶白旗蒙古副都统卓木布、现在军营。其员缺。著额尔奇木署理。　　

○谕军机大臣等、近因阿克苏办事需人。已命永贵前往。计此时已得旨起程。其辟展等处屯田事务。著定长总办。　　

○乙未。上御乾清门听政。　　

○诣皇太后宫问安。　　

○幸丰泽园射。命布噜特诺起等从观。上连发十一矢。皆中的。　　

○谕曰、李因培现任江苏学政。王会汾、著署理大理寺卿。　　

○又谕、据庄有恭奏、楚省承缉、接缉例应按年汇题之案。积渐迟延。现将乾隆十八、十九、两年案件、于岁内题报。其递年空缺之案。于二十四年、一岁三题等语。命盗重案。虽在四参以后。接任各官。有照案缉拏之责。是以定有议处议叙之条。以示惩劝。乃定例綦严。而地方官视为具文。竟将每年应行汇题之案。迟至四五年之久。尚未题报。该省之怠玩废事。一至如此。殊出情理之外。而部科诸臣。职司稽查参劾。又何以置若罔闻。则现在所称分曹承办者、更为何事。国家设官。大小相统内外相维之义。顾安在耶。比年来承审命案。多以人犯患病事故支延时日。经朕指驳。彻底查办。阘冗之员。稍知儆戒。直隶一省。其明验也。楚省事件。较之繁剧省分、尚当有间。今节年玩愒因循。各任上司、及地方官、所司何事。此案著庄有恭、即速并年催办。并逐一查明。按各官历任月日。分别题参议处。不得稍为宽纵。朕日理万几。惟兢兢业业。以政事废弛为戒。内而部院、外而督抚诸臣。俱膺委任重寄。宜其仰体朕心。力图振作。何至尘案累累日积日多。一省如此。他省可知。当交刑部将各省汇题之案。逐一清查。今据查出。相沿递迟一年者。则有江西、甘肃、二省。虽曾补题、仍递迟一年者。则有直隶、安徽、广西、陕西、四省。虽曾并题、仍递迟二年者。则有河南一省。可见向来陋习相沿。毫无振刷。已非一日。不可不严加整顿。所有历任迟延之各该督、抚、臬司、等官。及未经查核之刑部堂、司、各官。俱著交部议处。至此等案件。向来吏部如何会稿。及科道衙门、是否注销。亦著查明交部分别察议。再披阅刑部查出历年条例。其中尚未允协。如索柱所奏。则接任各官。代人受过。辗转无穷。固为过当。即如张楷所奏。又使承缉本员。以一经汇题。便得卸责。不肯尽力缉捕。亦失之太宽。嗣后承缉官、有虽经四参、本身不至离任者。应仍入于汇题。按年照例议处。以专责成。其接任代缉人员。既经汇参一次之后。即予免其续参。以示区别。则情法均为允当矣。将此通著为例。　　

