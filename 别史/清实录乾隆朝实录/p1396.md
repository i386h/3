<!-- { "loadSidebar": true } -->
○礼部议覆、御史奇彻伯奏、太庙大典攸关。皇上亲诣行礼。或遣官承祭。陪祀官因丹陛乐作。恐鸣赞之声听闻不真。若遇雨时、在戟门两庑廊下行礼。距赞引官更远。请设传赞官二员。以肃祀事等语。应如所奏。照祈谷坛例。设官传赞。从之。　　

○庚申。上御勤政殿听政。　　

○谕京城各门石道工程。原派吉庆、范时绶、总司其事。吉庆现已出差。虽有苏赫讷、协同经理。人如木偶。工程浩大。查察难周。著再派李元亮、梦麟、会同稽核。并即于户工二部、拣选贤能司员数人。与内务府司员。一体承办。务期大工坚固。以利行旅。　　

○谕军机大臣等、黄廷桂奏、哈萨克贸易马匹。商办牧放事宜一摺。自属慎重防护之意。现在已派察哈尔兵一千名。前往照料牧放。可免匪人潜窃之虑矣。至摺内所称、大兵指日成功。亦无需马之处等语。于现在情形。尚未稔悉。办理回部一事。此时雅尔哈善、正在领兵进剿。如果能奏功。固属甚善。设或一时未即就绪。则明岁派添兵马。亦必于此时豫为擘画。即口粮一项。亦应酌备一二万兵之用。庶不致临事周章。该督虽不可因此豫存张皇之见。而熟筹妥备。又不可不留心经理。若于哈萨克贸易马匹时。设法多为购换。以资储蓄。更属周至。总在该督酌量从容妥办耳。将此传谕知之。　　

○又谕曰、胡宝瑔以豫省开浚河道。全工告成。永弭水患。奏据绅士军民等。请于永城县建立万岁亭。并请御制碑文以垂永久等语。中州地势平衍。河道淤垫。频罹水患。深廑朕怀。特遣大臣会同该抚。相度原委。开浚支干诸河。数郡民生攸系。当此各工就理之时。详纪从事始末。俾后来司土诸臣。知所遵循。修守勿替。乃制所应备。所有碑文另候颁发。至于建亭祝嘏。徒费民财。虽出感戴之诚。实属无益之举。朕甚不取。其饬禁之。已于摺内批谕。著再传谕胡宝瑔知之。御制中州治河碑文曰、国以民为本。在知民莫达之隐。民以食为天。在防食致害之源。害源不求。食则无秋。达隐莫知。民则何依。豫民之向隅也。切体恤之。悉为灾之因潦也。为鬟剔之。时则守土之臣曰胡宝瑔。襄事之臣曰裘曰修。二臣奉朕旨。不惜工。不爱帑。不劳民。水用洩。土计方。上源下游。以次就治。抚臣胡宝瑔。因民之请。欲泐石纪恩。而建亭以覆之。朕惟此繁文可勿事。惟是斯民之利赖。有宜垂示久远者。虞书言养民之政。举水火金木土谷为六府。禹之明德远矣。究其所设施。则决川距海。即系之以浚□□犬浍距川。周礼遂人掌邦之野。有遂。有径。有沟。有畛。有洫。有涂。有浍。有道。有川。有路。而稻人掌稼下地。畜水。止水。荡水。均水。舍水。写水而后作田。古先哲王。其纳天下于在宥。兵农礼乐。至一名一器之微。皆纤悉为之制。而必先之以水土之政。此地平天成之所由基也。水土之政不修。食曷由出。朕于四方水旱之告。蠲赈动以千万计。顾图之于既灾之后。不若筹之于未灾之前。仰体上天覆育元元之心。罔敢暇逸。以无负所付。用康乂我亿兆人。良有司为朕分牧民之任者。其亦体朕心以期于永永弗隳。则朕之至愿也。至于齐徐淮海。莫不分命臣工。董司其事。以疏以瀹。寻源注委。而豫居天下之中。黄河界其北。淮渎经其南。平原高壤。无大陆广川为之泻。故尤为难治。今自荥泽以下。导汴涡沙汝诸水以流其恶。其支分派别。或堤以束之。或渊以潴之。或引之使分。或汇之使合。曲之使有容。直之使径达。为水门以蓄洩之。为涵洞以吐纳之。朕后先宣示之旨。及诸臣之疏具在。兹不复叙。为叙其大指若是。嗟乎。豫之民其受困亦亟矣。及朕知之。始为之易抚臣。发帑粟。兴水利。然救什一于千百。其亦迟矣。朕方抱愧之不暇。而曰民感恩乎。其益增吾愧而已矣。　　

○又谕、据吴达善奏称、甘省大势缺雨。其杖徒以下等罪。可否亦照直隶清理刑狱之例。酌减办理等语。已于摺内批示。清理刑狱。亦祇祈求雨泽之一端。今肃、甘、凉、兰、等属。未得透雨。而泾州、高台、数州县。又有被灾之处。边省贫民。深为轸念。虽该省频年额赋。悉已加恩豁免。若秋成未能接济。则应行抚恤之事。不可不急为筹画。宁夏一带。素称产米之区。价直较他处必当平减。其应如何设法采购。以为未雨绸缪之计。务宜作速部署。以备临时酌量赈粜。庶边氓得沾实惠。将此详悉传谕吴达善知之。　　

○军机大臣会同刑部奏、东华门进班护军参领、护军校、护军等、于疯颠僧人。拔刀入内。未能拦阻。分别定拟。得旨、护军参领、护军校、护军等。看守禁门。系其专责。似此疯疾之人。强行入内。当经以棍击毙。或以刀砍伤。俱分所当然。乃守御多人。竟不能一为拦阻。如军前遇敌。谅不过恇怯奔溃而已。尚能奋勇杀贼乎。此即应如所奏。亦无不可。但积习日久。实未尝经历此等事件。且人数众多。著加恩将拟绞之护军校努尔瑚讷、长玉、护军福森保等十六人。俱行宽免。发往拉林、阿勒楚喀。余依议。此系朕格外恩施。嗣后看守禁门之章京、护军校、护军等、各宜勤慎当差。严为守卫。倘训饬后。如仍前怠玩偷安。一经查出。朕必从重治罪。决不姑贷。不可因此次加恩。妄生希冀也。将此旨著八旗护军统领。书于木牌。凡进班之处。俱行悬挂。悉令进班人等知之。　　

○辛酉。谕军机大臣等、据杨锡绂奏、现在漕船将次全抵天津。恐北河水浅。剥船稀少。必致拥挤守候等语。著传谕方观承、今年粮艘。不期在天津值飓风。以致壅塞河干。所需剥船。必先期广为雇备。以资临时剥运之用。方可迅速抵通。该督可即赴天津督率地方官。豫行妥协经理。目下正届防汛之期。该督现驻河干。照料甚便。务俾各帮漕粮。及早抵通起卸。毋致迟误。　　

○又谕、近以办理回部机宜。节次谕知兆惠、雅尔哈善等。伊等两路进兵。若今年能攻克叶尔羌、喀什噶尔等城、固善。倘不能克。于应行彻兵之时。即在擒获回人内。酌拣数人。明白晓示云。大兵进剿。惟欲擒获布拉呢敦、霍集占。与回众无涉。恐尔等被其恐吓。妄相附和。今大兵虽暂时休息。来年仍必进剿。亦定将田野种植。尽行蹂践。务获二贼方止。如此频年进兵。耕获无期。必致饿毙。岂不为厄鲁特之续。尔等若悔罪归诚。即听于本地各安生业。有能擒献首恶。大皇帝必格外加恩。尔等与其被胁而死锋镝。孰若来投以乐室家。利害昭然。所宜熟思审处。今将此意作书。交尔等传示回众。使人觉悟。即行释放。似亦攻心之策。若虑逆酋等先期设备。则次年即不进兵。伊等亦未必弛备也。但必俟应行彻兵之时。方可如此办理。再本年或不能取叶尔羌、喀什噶尔。仅得库车、乌什、阿克苏等城。届彻兵之期。若令降人管辖。恐贼复来夺据。若留兵戍守。兵少则力弱。兵多则饷艰。雅尔哈善、额敏和卓等。身在行间。其体察情形。详悉议奏。　　

○兵部议准、署江西巡抚阿思哈疏称、南昌城守营。额设马步兵二百二十三名。除分驻塘汛外。存城仅七十余名。不敷差遣。请于镇标后营额兵七百余名内。改拨一百名。把总、外委、各一员。以均劳逸。再后营兵六百余名。仅止守备一员。请改为拣选之缺。以资熟手。从之。　　

○工部等部议覆、安徽巡抚高晋条奏。一、地方农田水利。正印等官。均应办理。但事务殷繁。势难兼顾。请将守巡各道。及府州佐贰。分司协理等语。应如所请。庐凤道、并凤阳府同知、通判、颍州府通判、直隶泗州州同。均兼水利职衔。改铸关防。一、宿州所属濉河。宣洩清黄要道。前经淤垫泛溢。现在开挑修闸。请分派各员保护等语。应如所奏。自徐溪口至符离集河道。黄疃等三闸。交宿州州同分管。符离集至霸王城、蒿沟等四闸。伏秋二汛。令该州判移驻照料。冬春仍回临溪。霸王城至陵子湖口。交灵璧县主簿分管。并责成宿州知州总理。所设闸夫工食。咨部支销。一、濉河当毛城铺下游。上游减洩黄水过多。必致沙停淤垫。今遵旨将毛城铺坚闭不开。修筑乱石等坝。以节水势等语。应如所奏。毛城铺责成黄河之萧砀厅营。遇盛涨漫滩。知会宿州经管各官豫防。如彼此推诿。即行查明参处。一、凤、颍、泗、各属河工。每年雨水坍卸。劝民修筑。至按年疏浚洪、濉、二河。工费浩大。仍归官办等语。应如所奏。准于江宁藩库。每年豫拨银三千两。解贮庐凤道库动用。报销查核。一、凤、颍、二府。地多平衍。宜开沟洫。灵、虹、二县。及泗州。濒临湖河。地势低洼。应筑圩围。一州县中。应开沟洫若干。筑圩田若干。详明归入兼衔案内。分别劝惩等语。均应如所奏。行令该抚饬令各地方官劝谕兴修。士民慕义急公。准照乐善好施之例议叙。一、河水顺流而下。无知村民。每竖桩箔捕取鱼虾。水发阻遏淤浅。请饬地方官严禁。应如所奏。令地方有司。及兼管水利之员。亲往详察。凡官河大港。有碍蓄洩。自宜禁止。若溪湾港汊。仍听民便。毋任胥役藉端需索。从之。　　

○调正红旗蒙古副都统德尔素、为正黄旗蒙古副都统。　　

○壬戌。吏部议准、四川总督开泰疏称、屏山县马边营地方辽廓。民夷杂处。命盗事件。移县查办。殊觉莫及。请将宜宾县县丞。改入屏山驻劄经管。至宜宾县丞原管事务。即以叙州府经历兼管。改铸关防印信。从之。　　

○癸亥。上诣畅春园、问皇太后安。　　

○谕军机大臣等、前经传谕黄廷桂。先期购办口粮。以备明岁支给添派兵丁之用。今思甘省河东、河西、各处。向有徵贮粮石。原为储备军需。此时自应速为筹运。如本省足敷备办。较之别省采买。自属便易。倘为数不敷。则应就近移商开泰、令于四川近甘各州县。广为先时购运。大约务足二万官兵一岁口粮之需。方为妥协。其解送之期。能于今冬料理齐备。运至巴里坤、或哈密、存贮应用。乃为得济。征兵口粮。关系紧要。该督即速为妥协筹办。勿致临期迟误也。著即传谕黄廷桂知之。　　

