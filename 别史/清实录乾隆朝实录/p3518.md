<!-- { "loadSidebar": true } -->
○又谕、前据镶白旗汉军都统德保、参奏云南勒休知府刘杰。久未归旗。拖欠咨追官项。降旨令富纲等严查。将刘杰同伊子刘门燮、刘灯、解部治罪。兹据该督抚查奏、刘杰有应赔铜厂银两。及另案粤盐余息。于勒休后留滇追缴。久未完解。据称、家有产业。尚可回旗变抵。及具报起程日期后。又复屡次藉病延挨。经该督抚派员管押。始行起程。是刘杰在滇。耽延至六年之久。明系有心逗留。不愿回旗。竟思藉患病为辞。久在外省居住。其罪实不可逭。刘杰、即著革职。发往伊犁效力赎罪。现在行抵何省地方。即著该省督抚截留。以己力由彼迳行发遣。若再逗留。著该督抚即行拏问。解京正法。伊子刘门燮、刘灯、俱著销除旗档。听其为民。所有应赔银两。即交该旗、将其家产入官变抵。以清官项。至富纲、谭尚忠、任听留杰在滇省久住。并不早为押令起程。均属不合。著交该部严加议处。　　

○谕军机大臣曰、伍拉纳奏、据延平府知府邓廷辑禀报、头运委员领解饷银。分装船只。行至长铁滩地方。有第七号饷船。误碰石梁。击碎船身。沉溺饷银二十鞘。现在设法打捞。已获六鞘。仍饬上紧捞获等语。此事殊不可信。向来各省运解铜铅船只。经行险滩。往往有奏报沉溺。至解运饷鞘。即有疎虞。亦系途中被窃。即如湖南芷江县驿、失去鞘银一案。审系更夫串通贼匪偷取。从未闻有饷鞘沉溺之事。其中必有串通偷窃、装点捏报情弊。不可不严行审究。况运送饷鞘。由水路行走。事所常有。若以经历险滩为辞。竟似解运铜铅。具报沉溺。将来必致任意偷窃。纷纷捏报。此端断不可开。著该督抚、即将此案亲提该委员、及丁役家人船户水手人等。严加根究。彻底查明。如有串通情弊。据实究办。将该委员参奏治罪。毋任捏饰朦混。致滋宽纵。其未获饷鞘。务须全行起获。倘不能足数。即著查明分别赔补。以杜捏饰之渐。将此传谕知之。　　

○吏部议奏、据江西巡抚姚棻奏、九江府知府达桑阿、因所属瑞昌县、窃犯越狱脱逃。部议降一级调用。请令加倍捐复知府。留省补用。查监犯越狱。案情较重。应不准其捐复。再查定例。凡降革人员在部呈请捐复。俱核明原案情节公私轻重。分别准驳具奏。原以详示甄别。严杜幸进之阶。近来外省督抚、每于缘事参处之属员、降革离任后。不论案情公私轻重。率行奏请捐复。甚或有不将被议原委声叙。朦混呈请者。实违定例。且启侥幸夤缘之渐。应请嗣后凡外省降革人员。督抚率行奏请捐复者。臣部概行议驳。从之。　　

○丙午。上御太和殿视朝。文武升转各官谢恩。　　

○谕、本日朕阅山西省情实人犯招册内。绞犯余文全一起。因恨伊胞叔余发、不行周济。起意将其年甫十二之幼子余兴成子、致死洩忿。随诓入场内。揪倒在地。用石连殴殒命。又绞犯孙式汉一起。因年甫十岁之小功堂侄孙宽汉子、携取所借铁抓欲走。该犯夺抓殴砍孙宽汉子倒地。忆及其父母相待刻薄。顿起杀机。用铁抓连砍殒命。以上二案。刑部均照原拟依尊长谋杀本宗卑幼律。问拟绞候。入于情实。办理未为允协。尊长致死卑幼。其情节轻重。原有区别。如卑幼果有不安本分、下流为匪等情。为尊长者。训诲不悛。恐贻羞族党。以致责打殒命。自应按照定律问拟。勾到时尚可不行予勾。若因挟嫌怀忿。輙倚尊长名分。故行殴打致死。甚或觊觎家赀。肆意凌虐。殴毙卑幼。且其中致绝人子嗣者有之。是其残忍已极。恩义断绝。即当以凡论。不得再援尊长之例。按照定拟。今余文全、因伊胞叔余发、不行资助。辄将大功服弟余兴成子、用石殴毙。孙式汉、因孙宽汉子、携取铁抓夺殴。忆及其父母相待刻薄。顿起杀机。是其致死缘由。实因图洩忿恨利己。惨毙幼孩。情节均属残忍。自应即以凡论。乃刑部仍照尊长致死卑幼律。拟绞候。引用例条。未免牵混。殊非弼教明刑之义。嗣后凡遇尊长谋杀本宗卑幼之案。其应如何分别案情、定拟罪名之处。著军机大臣、会同刑部。悉心定议具奏。　　

○又谕曰、孙士毅奏、新授浙江黄岩镇总兵诸神保呈称、现值廓尔喀滋扰后藏。情愿赴藏随同带兵进剿等语。所请甚属可嘉。诸神保、即著留于川省。遇有续调官兵。令其带往。俟有川省总兵缺出。即行补用。所有浙江黄岩镇总兵员缺。著海通保补授。　　

○谕军机大臣等、据奎林等奏、拏获图诱生番滋事匪徒。审明定拟一摺。该犯彭贵生、因与泉州人不睦。辄敢勾引生番出山。欲加杀害。以图洩忿。此事甚有关系。现已将该犯拏获。搜出书信。不致滋生事端。若此信寄到。而生番等顽悍无知。竟听从出山。将三角涌庄居住之泉州民人。妄为杀害。更复成何事体。岂能置之不问。必将生番痛加剿戮。又当致启衅端。所关非细。此等要犯。既经拏获、审出确情。自应立正刑诛。以示儆惩。乃奎林仍复拘泥请旨。殊不可解。况伊自任台湾总兵以来。于该处抢夺斗殴。及滋事不法匪徒。审明后即行正法者。不一而足。且有案犯情罪。尚不致即予立决。而以台湾民风犷悍。从重办理者。亦复不少。何独于此等勾引生番杀人洩忿。事关构衅重大之犯。转不敢请王命即行正法耶。奎林平日办事。于轻重缓急机宜。不能卓有把握。忽昧忽明。即此可见。是以朕于廓尔喀侵扰后藏一事。虑及奎林不能独当其任。复令福康安来京。面授机略。前往督办。奎林务当痛改旧习。倍加详慎。毋致临时稍昧事机。以期速蒇肤功。方为不负任使。至台湾为五方杂处之地。匪徒凶棍。最易滋事。奎林在彼力加整饬。有犯必惩。积习尚未能尽改。哈当阿到任后。于奎林办理得宜之处。总当仿照而行。若似此案之不知轻重。拘泥失当。则不可踵其所为。所有彭贵生一犯、即著处斩。其未获之饶阿俊、黄管二犯。著哈当阿等、饬属严密缉拏务获。归案审办。将此传谕奎林、哈当阿、并谕福康安知之。　　

○又谕曰、陈杰前经屡次获咎。朕加恩弃瑕录用。复授为浙江提督。自应感激朕恩。倍思奋勉。乃自到浙以后。祇系循分供职。并无认真出力之处。即如上年温州洋盗各犯。俱由闽省拏获。浙省仅获盗一名。又广东崖州盗案。节经闽粤督抚、饬属拏获多名。分别正法。而浙江未闻就获多人。可见陈杰任意疎懈。不能严饬所属。实力巡缉。致有巡船被劫之事。殊属有负委任。甚不称意。陈杰、著严行申饬。现在该提督前赴黄岩查缉。务将此案盗匪。迅速全行捕获。从重办理。若再不认真督缉。致令远扬。必将陈杰治罪。不能稍为宽贷也。今获犯否。将此谕令知之。　　

○协办大学士吏部尚书署四川总督孙士毅奏、臣于九月十五日。在梓潼接印任事。查成德、鄂辉等、先后派领汉屯兵二千二三百名。加调滇兵二千。察木多兵二千。及先期挑派换班兵丁一千二百余名赴藏。需用兵食。为数不少。西藏粮台。现存粮三千石。喇嘛商上。现有粮四千石。时届秋收。尚可采买二万石。并牛羊一万八千余只。我兵进藏后。若能迅速蒇事。兵粮尽足敷用。万一稍需时日。兵数又须加多。自当筹备充裕。应即在藏发价采买。至各粮台稞麦。计此番兵过。仅供支放。亦当乘时采买。现饬各台员、在附近部落采买备贮。至应用银两。现据藩司详动备贮军需一百五万两。酌拨支用。再省城由打箭炉出口。直至藏中。业照上届所定安设台站马匹。其自广元入境。至省城锦官驿。一体添设。以利文报。至军火铅弹。现饬令此次换台兵丁。顺便分起管运赴藏。并饬各标营补制豫备。听候拨用。臣即日驰赴打箭炉驻劄调度。谕军机大臣等、据孙士毅奏、筹办粮务事宜。可谓尽心筹画。所见均与朕意相同。廓尔喀贼匪。前来后藏抢掠。保泰等于前月二十五日。奏报情形。迄今已及九日。并无只字奏到。著传谕鄂辉、成德等、到藏后。即严询保泰等、将因何不奏报贼情之处。令其明白登答。据实速奏。鄂辉、成德、计此旨到彼。谅已先后抵藏。亦应将该处情形。速行奏报。以慰廑注。至粮石为军行要需。不可不豫为筹备。此次大兵赴藏。原为该处僧俗番众、保卫地方。自应给价令其采办。但前后藏地窄人稠。盖藏亦少。现在派调之兵为数已多。若再添滇省调往及内地官兵。该处所存稞麦。或至不敷支食。且恐滇兵未到。贼已先窜。多兵在彼驻劄。坐食数月。糜饷必多。著传谕鄂辉、孙士毅、斟酌缓急探听情形。如此时贼匪尚未窜回。必须多兵剿截即飞咨富纲将滇兵调发。倘贼已远遁。现在毋需此次兵丁将续调各兵概行停其派调。　　

○户部奏、河南虞城县监生杨淑、控银匠余盛耀等、包封钱粮。以完作欠。复串同县役刘成绪等、捏禀被冤。愿将地亩交官免累。请交该抚严审。得旨、此案所控情节。系蠹役舞弊。索诈浮收。案关田赋经徵。非寻常捏词可比。虽所称请将自置地三十余顷。全数交官。以免拖累之处。似非情理。但节次在巡抚藩司衙署控告。未经审结。不便再交该省巡抚审办。致滋回护。著派刘峨、吉庆、驰驿前往。提集人证。秉公研审定拟具奏。　　

○丁未谕、据明亮奏、邪教罪犯刘照魁、前往喀什噶尔。与王子重传寄书信一案。伊等失察请交部察议。佛住奏、请将伊从重治罪。德勒克扎布、仅止认罪各等语。刘照魁、前往喀什噶尔。与王子重传寄书信。乃明亮等形同木偶。毫无知觉。并未察出。兹仅奏请将伊等交部察议。甚属无耻。明亮等业经交部严加议处矣。今著将伊等、再行交部严加议处。德勒克扎布、并未奏请交部。仅以空言谢罪。亦著交部严加议处。至佛住奏、请将伊从重治罪。尚知已过。著将伊从宽交部察议。伊等所属各处该管官员等。俱著照伊等所请。交部分别议处。　　

