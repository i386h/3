<!-- { "loadSidebar": true } -->
文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。正月。丁未。谕、山东被灾州县。朕已叠次施恩。加展赈恤月分。即春月青黄不接之时。灾黎均得糊口。惟是被灾六分之次贫。上年虽薄有收获。而春来势渐艰窘。但格于定例。不在加赈之内。不无向隅之苦。著将寿光、乐安、博兴、金乡、鱼台、汶上、济宁、东平、郯城、等九州县内被灾六分之次贫。加恩给赈一月。以资接济。　　

○谕军机大臣等。朕因迩来各省武备。不能及时整饬。恐其渐致废弛。降旨令统兵之员。留心训练。以肃戎行。惟在督提诸臣。督率营弁。实力奉行。振作士气。以收实效。而近闻营员操演。又有烦急琐碎之弊。即如排日轮操。果能实在演习。使弓马熟练。技勇优娴。而众兵无守候之劳。方于军政实有裨益。乃众兵黎明齐集。营员已牌方至。营员已牌方至。而将镇又过午乃出。又不过较射三五回。演枪一两遍。以应故事。兵丁守候。每至竟日。总因提镇大员。养尊处优。与士卒情势隔绝。下至副参游守。亦以官长自居。颐指气使。甚至千把甫经拔补。即踞坐自如。凌傲队伍。以致众情含怨。究于训练之方。毫无实际。独不思兵当操演。镇将宁不当身先董率乎。古良将身先士卒。不但临阵为然。必其平日与同甘苦。将视兵如子弟。兵视将如父兄。始能心腹相孚。臂指相使。兵虽愚鲁。亦各有人心。彼亲见将弁身在行间。率先操演。岂有不感发天良。反生怨望者。至穿插耳箭。惟以惩创盗窃。或军营之内。违犯号令。则藉以警众。其随常操演。何至用此重罚。此皆误以苛急为整肃。而不知体恤鼓舞之道。固结兵心于平日。非训练整饬之善术也。可传谕各省督抚提臣。善体朕谕。务使宽严得宜。于整饬之中。寓体恤之意。俾众心悦服。踊跃从事。但勿因有此旨。因循怠玩。以启懈弛之渐。若张示晓谕。则无知兵丁。意有所恃。益长傲上之心。不服管辖。非惟于营伍无益。其于体制所损不小。该督抚提臣。可密行指示各营员。令其共知儆惕。身先士卒。体恤众情。实心整顿训练。毋烦苛而敛怨。毋骄蹇而惮劳。所期武备修明。以收御侮折冲之实用。　　

○又谕曰。署山东巡抚方观承劝输义仓一摺。据奏北省尤称易办等语。义仓一事。直隶山东。现在议行。其陕西、山西、河南、等省。应否仿照之处。著将此摺寄与该督抚阅看。令其查明覆奏。　　

○戊申。命湖北襄阳镇总兵吴士英、来京候旨。以京口中营副将齐大勇、为襄阳镇总兵。　　

○己酉。谕、上年山东被水地方。已于例赈之外。分别加赈。今朕思莱州府属之平度、昌邑、潍县、高密、四州县。被灾虽止六七分不等。然当此东作方兴。一经停赈。恐灾黎或致失所。著将平度等四州县。无论极次贫民。再加赈一个月。于二月内给发。以资接济。该部即遵谕行。　　

○又谕、上年进剿瞻对满汉官兵。所有借给俸饷银两。回营之日。例应坐扣还项。朕念官兵人等。远役劳苦。且能奋勇克捷。应加恩格外。以示奖励。此内除革职治罪等员。不准宽免外。其余满汉大小官兵借支银两。概行免其坐扣。俾得从容养赡家口。以昭优恤戎行之意。　　

○庚戍。谕、国家承平日久。各省武备。恐致废弛。屡经降旨训饬。未见实力整顿。是以上年特令兵部定议。分年分省。请旨差派大臣。前往阅看。嗣经该部分别议定。近闻各省知有阅兵之举。无一事不加紧豫备。即如操演兵丁。应于常时按期练习。使各兵技艺娴熟。今则责效于仓猝。略无休息。不但非爱养士卒之道。于此愈见其平日之废弛矣。又如旗帜甲仗号衣等类。以分队伍。以壮军威。原系营制所必需。向来动支官项制办。自当按数贮营。以备操演之用。今则于阅兵之时。始行修整豫备。甚至兵丁衣服等项。亦必欲一色鲜明。令其勉力措置。此皆徒务外观。不求实际。比比皆然。是营员不以本务为事。惟留意于末节。其有项可支者。既致虚糜。无项可动者。势必有派扰坐扣等弊。在将弁不知大体。止图掩饰于目前。而该管大臣。又以为如此豫备。可以了此番之查验。而不顾贻累兵丁于日后。岂朕振励戎行体恤士卒之本意乎。且定议钦差大臣阅看。亦以验其技勇之生熟。兵数之虚实。粮马之亏盈。以觇该督抚提镇平时训练整饬之实政。非止于旗帜甲仗衣服之间。取其美观而已也。况轮年应阅省分。或由京差大臣前往。或令该省督抚阅看。抑或不必查阅。总在临期裁夺。各该管督抚提镇。当善体朕意。统率属员。从容整饬。为之以渐。而要之以久。不当若此急遽粉饰。务末而忘其本。是不但无益于营伍。且更有累于兵丁也。著通行晓谕各省督抚提镇等。仰体朕心。恪遵朕训。将向来积弊。悉加袪除。则训练有实效。考验非具文。戎政可望焕然改观矣。　　

○甲寅。谕、今岁应查看直隶、山西、陕西、甘肃、四川、等五省兵丁。该部遵例奏请。朕思直隶地方。车驾不时临幸。常有亲加校阅之处。山西亦系上年西巡之地。营伍情形。朕已知悉。其四川一省。则瞻对用兵。甫经凯旋。今年俱可停其查看。陕西为大学士公庆复驻劄省分。平时自加整顿。安西设驻塞外。提督李绳武、亦系朕特简以御外夷者。均可不必简阅。惟甘肃地处极边。今大学士庆复、现在平凉会审案件。可令其就便将甘肃兵丁查阅。　　

○又谕、固原提标不法兵丁。纠众抢劫。事起仓猝。游击任举、单骑直前。奋勇救护。擒获多人。方得解散。任举甚属可嘉。中营参将冯天禄。现经纠参解任。所遗参将员缺。即著任举补授。以旌勤劳。　　

○谕军机大臣等。固原兵丁不法一案。已命庆复前往。会同巡抚黄廷桂查审。所有首恶及实在在事之悍卒。自应按法惩处。不可稍有宽纵。以长刁风。但亦不可过于张皇。株连滋扰。临时斟酌轻重。宽严得宜。善为办理。并传谕庆复、令其周阅该处兵民情形。体察生事缘由。或尚有漏网者。亦应一体办理。并嗣后如何整顿。方可永除骄悍积习。肃清营伍。以宁谧边疆。为善后长策。　　

○又谕、今年例应钦差大臣。查阅陕甘省营伍军装。庆复现有查审固原兵丁之案。即著庆复前往甘省查阅。但朕闻庆复前此查边之时。地方盛为供应。虽属体统如此。而家人随役。亦未能约朿谨严。此番阅看营伍地方。或仍前供应。亦未可知。大学士系朕亲信之人。既有所闻。是以寄谕令其知之。俾得留心约束。必使舆情允惬。浮议略无。方副朕意也。　　

○又谕、朕闻从前庆复至甘省查边之时。黄廷桂授意所属地方。供应繁盛。朕风闻若此。黄廷桂若以此逢迎总督。趋承取悦。殊属卑鄙。如其意有所图。怀私用术。则此心益不可问。今又有旨令庆复查阅甘省兵丁。可将朕前所访闻。传谕黄廷桂知之。　　

○命翰林院侍读学士董邦达、在南书房行走。　　

○乙卯。谕军机大臣等。去冬陶正中奏报地方雪泽情形一摺。据称目今雪泽稍愆。有无妨碍生发之处。现在飞饬确查。容俟覆到日。据实陈奏等语。是以朕如此批示。今陶正中奏摺内。不叙入所奏缘由。而但述朱批谕旨。一似雪泽稍愆之语。朕所不乐闻而有所隐讳者。岂朕意耶。今又奏称虽少雪泽。俱属无碍。专望春仲早得雨雪。可冀有收等语。是又有回护粉饰之意。看此朕转为晋省轸念矣。可传谕爱必达。令伊将陶正中上年奏摺取阅。便知朕之本意也。并令伊留心体察。倘所属有米价稍昂。穷民有需接济之处。如平粜仓谷借给耔种等事。酌量奏请施行。惟期料理妥协。于闾阎实有禆益。以副朕爱养黎元至意。　　

○赐准噶尔台吉策妄多尔济那木扎勒敕书。诏曰。阅尔奏书。尔能仰体朕加恩之意。诸事俱遵旨办理。如此恭顺。必能安尔属下。利尔部落。朕深为嘉悦。所奏往西藏念经人等。有俟贸易后。始往念经。有即将货物带往念经者。俱恳在哈集尔得卜特尔过冬。俟贸易人由东科尔回。会齐同往之处。已俱照所请行。至尔使臣玛木特口奏。念经人需用牲畜。祈降旨颇罗鼐、令其协助。东科尔贸易时。俱令以银两交易等语。颇罗鼐虽受朕封号。究系远方部落之人。非内地臣民可比。其资助与否。朕未便降旨。至需用马匹口粮。朕自加恩照前赏给。即颇罗鼐此次或多为资助。亦未可定。至贸易人等银货交易。止可各从其便。不便以官法抑勒。但尔既特行奏请。亦非甚难行之事。现在照看尔使臣前往。仍派侍郎玉保。已令玉保与尔使会商计议而行。尔使回时。自能详告也。嗣后尔宜益加敬慎。永归和好。以体朕广教安民之至意。特敕付来使赍回。随敕赐各色缎十端。糚缎十端。玻璃珐琅磁器十八事。　　

○以直隶天津道吴谦鋕、为广东按察使。　　

○丙辰。谕、各处牌楼。文字糢糊。俱已残旧。著交工部应有粘修处。陆续修理。　　

○谕军机大臣等。湖广通省营伍废弛。朕已降旨。令总督塞楞额极力整顿。近闻该省墩台塘汛。种种懈弛草率。不称观瞻。且有守望无人之处。不但不如云贵等省整齐严密。即较之山东河南直隶。亦远不逮。自彼经过之人。在朕前陈奏。不一而足。必系实在情形如此。非力为整饬。何以肃营伍而严守御。可传谕塞楞额。通饬各营将弁。实力办理。痛改积习。务使武备精强。戎行整肃。一切分防戍守。时时严密稽查。向来督抚。但于新任下车。略为简阅。以应整饬虚文。日久仍前懈怠。或于初奉谕旨。通行晓示。便为业已奉行。不问是否实在遵循。地方有无实效。将弁习于怠玩纵弛。营伍安得不废。塞楞额当实心渐次经理。不中急遽一时。以求速效。但当时时留心训饬。勿致往来行旅。啧有烦言。以副朕念。　　

○丁巳。上诣长春仙馆。问皇太后安。　　

○吏部议准、调任江南河道总督顾琮等疏称、安丰司巡检一缺。管理刘、白、两场范堤。并巡盐捕盗。在未设东台厅以前。向属扬粮厅管辖。自乾隆元年。设东台厅。专管河道堤工。及稽察私枭。缉捕贼匪。安丰司巡检所管之事。悉隶东台厅所辖。自应归东台厅督率办理。从之　　

○戊午。上诣长春仙馆。问皇太后安。　　

○谕、二月初八日。朕前往马兰峪。恭谒祖陵。所有应行事宜。著各衙门照例豫备。　　

