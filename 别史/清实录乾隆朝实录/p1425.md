<!-- { "loadSidebar": true } -->
○又谕曰、舒赫德奏称、阿克苏回人等。现俱安静。毫无可疑。所有通叶尔羌、喀什噶尔、要隘。俱安设卡座。其应交粮米。亦令其作速办纳等语。所办殊合机宜。昨已命为参赞大臣。今又授为副都统。宜加意奋勉。至令回人交纳粮米之处。仍遵前谕晓示。以内地粮运。陆续即至。将来或仍还本色。或给与价直。断无丝毫扰累。仍不可稍露防范情形。如得有军营信息。作速奏闻。　　

○又谕、昨谕阿里衮、所送马匹。务与各队官兵相值。同抵军营。伊既为参赞大臣。则所遇各队官兵。俱可酌量指示。或令与原马替换乘骑。或马步相兼行走。以息马力。总应相机办理。若但以速到为事。催促趱行。一抵阿克苏。即已疲乏。更属无益。伊前闻军营调马之信。即亲身趱送。颇属奋勉。今又命其承袭公爵。可传谕阿里衮、更当奋勉行走。其带领新调官兵之福禄、讷齐讷、丰讷亨等。亦当爱惜马力。以期进剿无误。俱著传谕知之。　　

○又谕、昨谕富德、将鄂博什、瑚尔起、仍带往回部。酌量赏给具奏。此等官兵。久在军前。勤劳可念。著照初次出兵之例赏给。又吉林革职协领兆齐、从前追袭善披领集赛等。致贼逃脱。今在乌噜木齐。随努三剿杀玛哈沁。颇属奋勉。并传谕富德、将兆齐酌量委署职衔。令于军营效力。　　

○赐右部哈萨克阿比里斯等敕书曰、皇帝敕谕右部哈萨克汗阿比里斯、汗巴巴等。尔等遣使卓兰、博索尔璊等、于行宫朝觐。朕加恩筵宴。复随驾入都。重申宴赉。念尔阿比里斯等。远在外藩。若照内地扎萨克、授以爵秩。恐尔等有拘职守。仍依尔旧俗。各安游牧。庶无扰累。尔等如遣使入觐。朕自加以恩赉。一切事体。已面谕来使卓兰等。回抵游牧时。想宜领悉。其赐尔阿比里斯衣物若干。使臣到日。尔其祗受。又赏来使等衣物若干。及使臣随仆等市易物件。共赏银千两。又闻尔汗巴巴、当侍卫等入境时。不在游牧。故未遣使。亦加恩酌赏衣物若干。俱谕尔等知之。嗣后勉抒诚悃。永享无穷之福。特谕。　　

○兵部议准、闽浙总督杨应琚、福州将军新柱等奏、裁汰驻防汉军额缺、挑补满兵事宜。一、在京八旗满洲、蒙古、汉军、另记档案开档人等。前已派头二起来闽。裁缺即令满兵顶补。不必由京补额。将来人数不足。另筹请旨办理。一、另记档案开档各兵来闽后。无论满州、蒙古汉军、应俱照旗色。各归该旗满员管辖。至关支钱粮马乾。派拨差操。均照现驻满兵例办理。其人材弓马可观者。挑补前锋领催。不准挑骁骑校。一、福州驻防在前汉军、及现在满兵内前锋、领催、马匠、各兵扣存马价。遇事应赏给各兵。仍于新兵名下另行扣存。将来另记档案开档各兵出缺裁汰。应照例给还。从之。　　

○庚子。谕、江省崇明县刁佃姚八等抗租。烧毁业户草房。并拒伤兵役一案。前据施廷专奏到。已降旨交该督抚等、严行究治。以儆刁风。今阅陈宏谋摺内情节。未免有听任州县官、掩饰回护之意。地处边海。鲜知礼法。既有扯毁县丞轿衣、并竿戳守备马匹之事。人言藉藉。而该州县尚称未闻守备县丞说及。是其有意徇隐。情弊显然。即当严行参处。而陈宏谋亦但以殊难凭信。含糊其词。岂整饬地方者所宜出此。试思此案、如果并无殴官情事。则前此施廷专、何以入奏。且陈宏谋亦何自而闻之乎。此种匿饰陋习。断不可长。摺内虽会同尹继善。看来不过循例会衔。未必出于尹继善之意。此案著尹继善、会同该抚、仍遵前旨严行查办。毋得稍存姑息。其讳饰之州县官。著查明严参议处。陈宏谋、著一并交部察议。　　

○谕军机大臣等、三宝等、前经呈报达什达瓦属人穷蹙情形。深可悯恻。已谕将存贮耔种三百石、全行散给。又布林等告称、伊等情愿向内迁移。承受恩泽等语。伊等既愿内移。则来年交春后。三宝即率领伊等。量力行走。至热河居住。但计迁移之前。为日尚多。仅给耔种。亦不敷食用。是以从伊游牧、选兵一千名。前往西路。不但入选官兵、优加赏给。即其余人等、亦酌给三分之一。庶伊等普沾恩赉。不致拮据。似此格外施恩。特因伊等自迁移游牧以来。感戴朕恩。安静守分。将来支给钱粮。更于生计有益。可传谕三宝、将此晓示布林等。俾众皆知悉。　　

○又谕、现在派调西安满兵二千名。前往乌噜木齐。此项官兵。若未经豫备马匹。即照办送健锐营兵丁之例、办给车辆。即使马匹足用。亦不妨仍用车辆。俾有余力。可传谕黄廷桂、钟音、即为豫备。　　

○又谕、据绰勒多等奏称、安插呼伦贝尔地方之杜尔伯特台吉班珠尔、布图库、噶勒杂特之得木齐根敦、达木拜、明噶特之巴苏台等、一百四十七户。伊等户口甚众。一时不能办给产业牲畜。请每二户、合给农器价银一两。麦种一石。耕牛一头。每一头、折银八两。令其耕种。以资养赡等语。著照所请办理。但此等厄鲁特。习于贪饕。不知俭省。著传谕绰勒多等、俟赏给伊等后。务加意约束。毋使浮费。　　

○又谕、据集福奏称、孟固勒津部落乌尔津、策塔尔、扎乌土百户吹塔尔等、交纳马匹银两。至青海之伊玛图地方。为郭罗克贼匪劫夺。已咨川督查办。再头等台吉纳木锡哩等四扎萨克。因避郭罗克贼匪。弃其旧游牧内徙等语。乌尔津等、本年应交银两。既被劫夺。著加恩宽免。郭罗克贼匪行劫。集福既咨行川督。开泰自必查办。至纳木锡哩等扎萨克。应各居伊等旧游牧。若有郭罗克贼匪、抢劫牲畜。即派人设卡防守。何得遽行内徙。著寄信集福、晓谕青海扎萨克等。令其退居旧游牧。于郭罗克经过要路。设卡防守。遇贼奋力擒剿。俾知儆惕。　　

○又谕、据集福奏称、巡查青海扎萨克等游牧。今岁雨泽透足。水草丰美。牲畜肥壮。所有扎萨克蒙古等。俱安居乐业等语。览奏欣慰。青海扎萨克等。近年并未出兵。今岁复值雨泽透足。牧畜肥壮。购买马匹。谅必易得。著寄信集福、即赴青海。晓谕众扎萨克等。于伊等马匹内、挑取肥壮者。或二千匹。或一千匹。按数给价。解赴肃州。以备需用。　　

○吏部右侍郎石柱故。以副都统舒赫德、为吏部右侍郎。　　

○贷吉林三姓地方、本年水灾饥民。　　

○辛丑。上诣雍和宫行礼。　　

○诣皇太后宫问安。　　

○定边将军兆惠等奏、十月初六日。派兵二千余名。整队进剿。至叶尔羌城东北五六里。见高台一座。上有骑贼四五人。据伯克霍集斯云、台前及近城、俱掘大坎。埋伏贼人。臣等领兵夺台。坎内贼放枪拒战。我兵冲败。跃坎追击。直至城下。贼于两门内、各出四五百骑。接战三次。败走入城。至日暮。臣等收兵。此次射毙贼人二十余名。带箭逃去者无算。我兵得伤者十九名。尚无损折。臣等察看贼众情形。其出城伏兵。俱系厄鲁特、布噜古特。间有从伊犁带来回人。计可以出战者。止二三千人。贼马虽有四五千匹。堪用者不过千余。臣等兵少。围城恐贼逃窜。因将攻城兵彻回。在附近有水草处、休息马力。派兵于痕都斯坦、巴达克山、土默特等处。徼贼去路。贼如固守不出。则不时分兵侵扰。以计离间布拉呢敦、及贸易回人等。俟贼内溃。乘机攻取。谕军机大臣等、据兆惠奏称、官兵攻城射贼。冲击数次。贼众披靡。我兵虽有得伤者。幸无损折等语。官兵奋勇剿贼。殊属可嘉。兆惠、额敏和卓、及领队大臣、侍卫、官兵等、效力及得伤者。俱交部照例议叙。昨据舒赫德奏报、兆惠行知爱隆阿文书。朕即传谕各队官兵。速往应援。兆惠此时即尚未突围而出。计日援兵会合。自必无虞。可传谕舒赫德、于领兵进发时。驰送兆惠知悉。至兆惠从前奏报。一月内可到。此次遂隔四旬。想阿克苏以外台站。必有稽迟。著舒赫德查明具奏。　　

○又谕曰、兆惠奏称、攻取贼城。攩牌甚为有益。从前伊在四川试看。鸟枪不能穿透。约重五六十斤。一人可以手举。如用车轮推送。足以拥蔽云梯等语。原任副将胡大勇。曾于金川用兵时、监造攩牌。可传谕黄廷桂、询问胡大勇。令监造一百面。由驿站送往军营。或胡大勇外。尚有熟谙攩牌工料者。亦不妨就便询问。令其监造。　　

○又谕曰、舒赫德奏称、有居住乌什之布噜特特穆尔占、与布噜特头目等熟识。拟派侍卫布瞻泰同往。发兵攻扰喀什噶尔。以分贼势。又有现在和阗城之吉林哲鲁善。曾领回人来见。拟知会伯克鄂对、若回人愿同击贼。即酌量鼓励。再探取兆惠信息。亦派索伦兵三萨保等六人前往等语。办理俱合机宜。但兆惠被围。虽据差来人等、谓可守至正月。而策应究属紧要。舒赫德曾奏、得兵一千。即速往援。然兵不厌多。千人未免稍弱。可传谕舒赫德、于新调官兵内、量抽一二千续进。亦不妨待后队齐集。再行进发。以节马力。至哲鲁善、招降克里雅之伯克阿里木沙等。颇属效力。著加恩授蓝翎侍卫。带来回人。即酌量奖赏。　　

○又谕曰、永贵等奏称、看守哈喇沙尔等处台站之喀尔喀等兵丁。请照富德所奏之例。彻回游牧。以绿旗兵抵补等语。前谕彻回年久兵丁。系专指军前进剿者。并未及于台站。即使应行更换。亦应俟新派兵丁到日交代。乃先将蒙古兵全彻。以绿旗兵抵补。所见殊昧事机。可传谕永贵等、所有台站兵丁。仍令其照旧居住。无庸更换。　　

○直隶总督方观承奏、据按察使乔光烈详报、将收买陵树之闵世福、段明、与窃树正犯季大汉等质讯。该犯等委非知情故买。但始则不问而买。闻拏复行掩埋。未便轻纵。应发边卫充军。其季大汉等、已遵旨正法。至徐大、审明实未为贼。应即释放。从之。　　

○壬寅。谕曰、福建福州等府属之长乐等八县。入秋以来。雨泽未能普遍。间有歉收之处。虽勘不成灾。滨海贫民。生计未免拮据。著加恩将福州府属之长乐、福清、泉州府属之晋江、南安、惠安、同安、漳州府属之漳浦、诏安、等八县、歉收田亩、应徵钱粮五万二千余两。米四千余石。缓至明年麦熟后徵收。其上年歉收缓徵、应于今年麦熟后徵收者。除已完纳外。其未经徵收者查明。于明年起。分作两年。一并带徵。以纾民力。至此内如有实在无力农民。著该地方官、于社仓内借给麦本。以资力作。俟来年秋收后、免息还仓。以示加惠滨海贫黎至意。该部即遵谕行。　　

