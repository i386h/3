<!-- { "loadSidebar": true } -->
○以编修秦潮、为陕西乡试正考官。编修闵思诚、为副考官。吏部侍郎谢墉、为江南乡试正考官。修撰戴衢亨、为副考官。　　

○癸未。遣官祭火神庙。　　

○谕曰、谢墉现在出差。所有行在吏部事务。著董诰兼署。　　

○又谕、热河满洲兵丁。驻防年久。生齿日繁。朕每年临幸。驻跸此处。披甲委署前锋二百名。亦与前锋一体当差。而仍给与披甲钱粮。于伊等生计。未免拮据。著加恩将热河二百名委署前锋。俱作为前锋。每月加给一两钱粮。　　

○谕军机大臣等、据刘峨奏、自许州、卫辉、迤北至直隶之磁州、顺德等处。屡次得雨。尚未深透。又据何裕城奏、河北彰德、卫辉、怀庆、三府。望泽甚殷。现在设坛祈祷各等语。已于摺内批示矣。豫省河北三府。及直隶保定迤南磁州、顺德等处。迄今未得透雨。于大田有无妨碍。朕心深为廑念。著传谕刘峨、何裕城、即将现在曾否得有沾足雨泽。及秋禾情形。据实迅速覆奏。以慰廑注。　　

○又谕曰、工部议驳河东总河何裕城、题销东省乾隆四十七年、黄运两河岁抢修工程一摺。已派福康安前往。会同萨载、秉公查勘矣。上年毓奇在山东巡漕任内。会同沈启震、筹办运河两岸纤道桥梁。该处情形。素所熟悉。济宁迤南。湖河相连。堤岸皆在水底。既无从估办。又何从抢修。此项工程。实非情理所应有。不特何裕城受恩深重。不应如此浮冒题销。即沈启震熟悉河务。正冀升擢。亦不应贪图目前之利。致误前程。自取罪戾。即如何裕城、毓奇、俱受朕恩。超擢总河总漕。沈启震、将来未尝不可用为总河。何以荒唐若此。其故俱不可解。著将工部原摺。钞寄毓奇阅看。令将此中有无情弊。伊上年经过。目睹实在情形。秉公据实具奏。并沈启震平日居心办事如何之处。一并据实覆奏。将此由五百里谕令知之。仍著迅速覆奏。寻奏、该道厅于上年修理纤道之后。实另有随时修办之工。臣所目睹。至每工应用银若干。及如何报销。有无浮冒。臣实未与闻。福康安现在履勘。自可得其确实。至运河道沈启震、端谨朴实。不辞劳瘁。居心行事。似可相信。报闻。　　

○军机大臣等议覆、伊犁将军伊勒图奏称、惠远、惠宁、固勒扎、三城。各设一仓。系专员经管。绥定、塔勒奇、二城。各设一仓。系绿营官经理。现在伊犁屯田。绿营兵丁。携眷屯驻。此仓若仍交绿营官经理。恐日久不免那移情弊。似非慎重仓谷之道。请照惠远等城例。于伊犁废员内。拣选妥员。赏给职衔。各派一人经管。应如所请。从之。　　

○甲申。谕军机大臣等、据朱椿奏、接准安徽巡抚富躬、咨缉混元邪教案内逸犯刘秃子等四名年貌。当经饬属一体严缉。兹于龙胜城外拏获许明德等四人。行李内搜有混元派牒文一张。讯系平乐府武生吴姓钞给。现在提犯至省。逐一研审等语。邪教煽惑愚民。最为风俗人心之害。该犯等行李内。搜出混元派牒文。自系混元邪教余党。或即系安省逸犯刘秃子诡变名姓。亦未可定。至武生吴姓、钞给牒文。并敢藏铁印。尤干法纪。不可不彻底根究。严审办理。以示惩创。著传谕朱椿、即提集案犯。严审实情。按律定拟具奏。　　

○乙酉。豁免山东永阜、永利、官台、王家冈、富国等五场、乾隆四十七年、水灾灶地一千一百六十八顷九十三亩有奇额赋。　　

○丙戌。谕军机大臣等、据黄仕简等奏、拏获小刀会匪犯林文韬等、审究定拟一摺。已批交留京王大臣、会同三法司核拟速奏矣。至兵丁杨祐、曾笃、屡次纠人挟嫌争殴。并用刀剜瞎林文韬右眼。实属凶横不法。未便照寻常争殴折伤人肢体者。一律科断。著传谕留京王大臣等、另行从重定拟。彰化兵丁。如此逞凶滋事。专辖营弁。平日既漫无约束。及至犯案。又不查明具报。废弛已极。应从重究处。并著查取职名。严惩示儆。将此谕令知之。　　

○丁亥。谕曰、富纲等奏报、壬寅京铜。全数依限扫帮一摺。所办好。已于摺内批示矣。滇省额运京铜。关系紧要。此次壬寅正运加运六起京铜。富纲、刘秉恬、严饬各厂。上紧赶办。派委文武大员。分路督催。于本年三月。全数扫帮。为期尤早。办理甚属妥速。富纲、刘秉恬、著交部议叙。所有在事办铜各员。并著该督抚查明具奏。交部一并议叙。　　

○又谕、据保成等奏、由甘肃前往喀什噶尔换班之绿营兵内。步兵郭显宗、于哈密瀚海迷路。寻找无踪。将领队游击光明福、千总王孝、交部分别议处。并咨行各城大臣、陕甘总督、严查郭显宗踪迹。其步兵额缺。即以同往幼丁坐补等语。喀什噶尔换班绿营兵丁。俱系按队行走。何致迷路。若步兵郭显宗、果在瀚海迷路身亡。虽系无能。究属因公。查办得实。仍酌量加恩赏恤。若实系躲避换班。或私行回籍。拏获时。即应从重治罪。以示惩儆。著交各回城大臣、及总督李侍尧、派委兵弁搜查。获日审明办理。　　

○又谕、现任甘肃永安营游击光明福、乃正黄旗蒙古人。以旗人而名光明福、竟类汉姓人名。观之殊觉不顺。旗人名曰明福、光福俱可。又何必曰光明福耶。著交八旗满洲蒙古都统嗣后旗人内有类此命名似汉人者。著永行禁止。将此通谕知之。　　

○缓徵河南祥符陈留、杞县、仪封、荥泽、考城、淮宁、西华、商水、项城、沈邱、太康、扶沟等十三县、乾隆四十六年水灾、地丁银二十九万八千两。仓谷六万二千一百六十石有奇。　　

○旌表守正捐躯江西奉新县民邓沐振妻王氏。　　

○戊子。谕军机大臣等、工部奏驳、何裕城题销运河一带抢修工程一案。已派福康安前往查勘矣。上年济宁迤南。湖河一片。堤岸俱在水底。既无从估办。又何从抢修。此项工程。实非情理所应有。但何裕城、受朕重恩。沈启震亦颇属奋勉。皆不应如此浮冒题销。此事究竟有无情弊。阿桂于春间曾往履勘。该处情形。自应熟悉。著传谕阿桂、即将此项工程。究系如何。其中有无浮冒之处。不湏回护。据实详悉覆奏。　　

○又谕、据英廉奏、数日以来。气体较前略健。起坐时刻。支持亦能稍久。拟于七月初一日起。在家阅画稿件等语。昨刘墉来热河召见。询及英廉病体。据称现在又患泄泻。三日未能见客等语。朕心甚为廑念。乃今日英廉又有气体较前稍健之奏。计刘墉在京起身。在发摺之前。或系所患随即痊好。抑系伊家人应对不明。以致刘墉误听。俱未可定。著传谕英廉、即将现在气体究竟如何。详悉覆奏。以慰悬注。至应办稿件。自应照前旨、在家办理。但秋审班上。须得练达重臣。方能坐镇一切。英廉到彼时。若果精力强健。照旧上班固好。如尚未能到班。先期再行据实奏闻。候朕酌量降旨。　　

○是月。湖北巡抚姚成烈奏、滨临大江之黄梅、广济、黄冈、兴国、江夏、黄陂、六州县、因上游川江、及洞庭湖水势涨发。宣洩不及。灌入内湖。以致低洼田亩。被水淹浸。现在查勘妥办。得旨、有成灾者。妥恤之。　　

○署河东河道总督兰第锡奏、黄河入伏后。水势长落未定。顶冲迎溜各工。不无平蛰。现已赶紧加镶。兰阳以下新河。现亦长水。漫滩水至堤根。仪封等处。地势较洼。前镶防风。尚形卑矮。现饬道厅赶镶高厚。以资抵御。其河尾北滩。破堤抽沟一道。宽五十丈。又河尾外。南滩裁湾取直。抽沟一道。宽三十丈。俱次第启放。宣洩甚畅。得旨、览奏稍慰。正要紧时。一切慎之。　　

○陕西巡抚毕沅奏、西安重葺省垣。办运灰甎木石等物。已得十分之三。各项匠作。亦陆续应雇来陕。从此一面兴工。一面办料。自可源源接济。不致迟误。今择于六月十八日开工。臣身担其任。惟有尽心讲求。核实妥办。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。秋。七月。庚寅朔。享太庙。遣豫亲王修龄、恭代行礼。　　

○谕、据闵鹗元参奏、访查上年收漕时、青浦县知县杨卓、于该县生监倪溶等。揽收花户漕米。勾通漕书梅锦章等。包纳上仓。烹分余利。一任朋比作奸。毫无觉察。恐有受其把持别情。请旨革职究审等语。劣衿把持公事。串通蠹书。包漕渔利。最为地方之害。浙省久有此弊。以致闹漕滋事。酿成大案。该县与嘉兴接壤。相习成风。自应查拏究办。严加惩创。闵鹗元能留心查办。实力整顿。所参殊属可嘉。著交部议叙。至该县杨卓。一任劣监蠹书。把持包揽。必有串通舞弊情事。著革职拏问。交该抚提同案内各犯。严审定拟具奏。该部知道。　　

○谕军机大臣等、据徵瑞会同刘峨等奏、查明范清济产业。将从前范毓馪京中张家口旧有之产。仍照原交范清济册籍掣回。交与范毓馪嫡派长孙范重棨收管。其余凡范清济父子自置私产。及盐店铜局。尚有积存货本。一并解交内务府充公等因一摺。已批交该衙门议奏矣。至摺内所称范清济、情愿于查封产业之外。罚银八万两。设措交纳之语。此处殊不实。范清济所管范毓馪产业。既已归还范毓馪之孙范重棨。其自置产业。及盐店铜局各项。又俱经查封入官。则此认罚银八万两。又从何而来。即使众商帮凑。亦必范清济父子平日。或有寄存各商之项。今或代为缴出。若竟出自众商之力。则范清济历年亏欠官项。何不闻一人相助耶。此事始系徵瑞、因范清济亏缺官项甚多。奏请查办。今摺内称一切产业。已经官为查封。实在并无欺隐。乃忽又有银八万两。为之奏请交纳。其故殊不可解。著传谕徵瑞、据实覆奏。毋得稍为回护。俟奏到时。再交该衙门一并核议。将此并谕刘峨等知之。寻徵瑞奏、范清济亏欠官项。因其年迈。伊子不谙经营。引地多为他人渔利。今众商夥、见伊父子产业查封。帮凑银八万两。陆续交范清济赎罪。请限四年交纳。虽非范清济已赀。究属伊名下情愿认缴之项。并无寄顿隐匿。报闻。　　

