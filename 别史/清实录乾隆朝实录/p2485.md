<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。春。正月。癸酉朔。上诣奉先殿行礼。　　

○诣堂子行礼。　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子皇孙亲王等宴。　　

○谕、据富德奏、派拨官兵进剿。令舒亮等带兵千余。同降番干布拉阿什扎、土司阿多部落之兵。分路进攻。并亲率总兵斐慎、带兵六百余名。夹河攻打噶咱普得尔窝。俱于十二月十九日夜间、齐到所指之处。贼人枪石抵拒。我兵奋勇迎击。贼人不能支御。尽皆弃碉溃窜。官兵乘胜追杀。直抵马尔邦。而舒亮等之兵。亦直由太约进剿。攻克思觉博堵等处。下至河沿。与马尔邦一路官兵会合等语。览奏甚为欣慰。同日明亮等亦奏、攻得独松、卡拉尔等处。并知阿桂已得舍齐喇嘛寺。现在围剿噶喇依。计扫穴擒渠。奏捷甚速。阿桂、明亮等、统俟大功告成。茂加渥典。此次富德一路官兵。奋勇出力。甚属可嘉。富德、及在事之将领员弁等、均著交部从优议叙。　　

○谕军机大臣曰、明亮等奏、攻克独松、及卡拉尔、舍斯满、一带地方。现拟直捣马尔邦等语。览奏欣悦。已于摺内批示。并据富德奏、已攻得马尔邦、思觉博堵等语。富德自至绒布寨以来。惟此次最为奋勉。已交部将伊及将领员弁、从优议叙。明亮等、统俟大功告成。再加渥赏。至富德奏称、行文李世杰、哈清阿、调兵七百名。分守后路。李世杰等即行给发等语。富德调兵应用。李世杰等照檄发兵。所办俱合机宜。已用清字谕知富德。并将此传谕李世杰、哈清阿知之。并据富勒浑奏、据报十二月十八日、已将舍齐喇嘛寺攻克。随于本日晚间、发兵围攻噶喇依等语。阿桂等既得舍齐喇嘛寺。应即奏报。现在未据具摺。必因进捣贼巢。为扫穴擒渠之计。刻不容缓。无暇缮摺。是以富勒浑奏报在前。今日正值元旦。连得捷音。深为欣喜。阿桂等已逼贼巢。即可设法擒捕索诺木、及逆党等、全行弋获。献俘蒇事。伫望红旗。指日驰递。将此由六百里加紧传谕知之。　　

○甲戌。上奉皇太后幸宁寿宫、侍早膳。重华宫、侍晚膳。　　

○谕、前据迈拉逊奏、拾获匿名揭帖一纸。内有开写绵德阿哥、赏给礼部郎中秦雄褒字画食物。并经相见送礼一节。随密谕福隆安查访。今据奏称、拏获曾在绵德阿哥处雇工之马成、苏二、讯供秦雄褒、曾进见绵德阿哥、致送画册炉瓶等物。绵德阿哥、亦赏给绸纱字扇属实。此事甚有关系。阿哥在内廷读书。理应谨慎自持。不当与外人交接。况秦雄褒、不过一礼部汉司员。与阿哥等毫无干涉。非若书房行走之翰林等可比。秦雄褒何所为而必欲谒见绵德。绵德亦何所为而必欲认识秦雄褒乎。秦雄褒、系秦道然一家。从前秦道然在康熙年间。即有交通塞思黑之事。其家风本不醇谨。今秦雄褒复敢如此。幸而早为发觉。尚不致久滋事端。此即阿哥等之福。若不示以惩儆。恐诸皇子皇孙。无所畏惮。渐失我朝家法。绵德、著革退王爵。即令绵恩承袭。绵德之师傅李中简、不能教诫管朿。咎无可辞。该员本系缘事降调。复经赏给编修职衔。仍令在书房行走。今复不能尽职。即著革职。逐出书房。至秦雄褒身为司员。敢与绵德馈送。殊属可恶。著革职。即日发往伊犁。不准赎罪。至此事系朕特交福隆安查办。若复稍存徇隐。不肯据实查出。朕必重治其罪。福隆安宁敢瞻顾阿哥等。而转不畏朕乎。经此小惩大诫。不特绵德当知感愧。即皇子皇孙。亦均当感激自励。若因福隆安之查奏。辄心怀嫌怨。断难逃朕洞鉴。必不稍为宽宥也。将此通谕知之。至投递匿名揭帖之人。仍著军机大臣查审具奏。　　

○又谕、昨岁安徽、江苏地方。七八月间。偶有雨泽愆期之处。以致上江之庐凤等属。下江之句容等属。高阜田亩。间被偏灾。业经该督抚题报、照例分别抚恤。蠲赈兼施。贫民已不致失所。第念新春正赈已毕。麦收尚早。青黄不接之时。口食或恐拮据。且同一州县之民。其有收之户。共乐含哺。而高旱之处。独形匮乏。尤堪轸恻。兹当春和布泽之初。著加恩将安徽被旱成灾八九分不等之定远、泗州、旴＜?日台＞、天长、五河、滁州、来安等七州县。均系积歉之区。无论极次贫民。各加赈一个月。其庐州、凤阳、长淮、泗州、滁州等五卫。被灾屯户。各随坐落之州县。一体赈给。江苏被旱较重之句容、江浦、六合、宜兴、荆溪、丹阳、金坛、溧阳、甘泉、东台等十县。及次重之上元、江宁、溧水、高淳、武进、阳湖、无锡、金匮、江阴、丹徒、阜宁、盐城、高邮、泰州、江都、仪徵、兴化、宝应、十八州县。并镇江、扬州、二卫。均勘实成灾七八分之极贫户口。各加赈一个月。以资接济。其余较轻贫户。有应行酌借耔种口粮之处。并著各该督抚、体察情形。分别妥办。务俾穷黎普沾渥泽。该部遵谕速行。　　

○又谕、上年甘肃省夏秋二禾。统计收成七分有余。惟皋兰等三十一厅州县。夏禾间有被旱被雹之处。皆属一隅偏灾。业已蠲赈兼施。俾无失所。内惟皋兰、金县、渭源、平番、中卫、灵州、肃州、七州县。并皋兰分驻之红水县丞所属。或情形较重。或值积歉之后。民食未免拮据。著加恩于青黄不接之时。各展赈一个月。又续报秋禾偏被霜雹之陇西等十一州县。亦经照例赈恤。内泾州、平凉、二处被灾稍重。并著一体展赈一个月。用敷春泽。其余夏秋被灾较轻之河州、陇西等处。今春如有缺乏耔种口粮之户。并著该督、随时体察酌借。以资接济。该省系瘠薄之区。灾黎尤堪廑念。勒尔谨、务董率所属。实心妥为料理。俾得均沾实惠。以副朕轸恤边氓之至意。该部遵谕速行。　　

○又谕、昨岁畿南一带。因夏秋间雨水稍多。滨临河淀州县之低洼村庄地亩被潦。均不及一隅。业经该督勘明保定、文安等、五十二州县厅成灾之处。照例抚恤赈济。并降旨将较重之霸州等六州县。应行摘赈。提前一月。俾与大赈接济无缺。贫民已可不致失所。苐念新春正二月正赈已毕。距麦收尚远。茅檐口食。或恐不无拮据。兹当履端肇始。宜沛恩施。著加恩将被灾较重之霸州、永清、新城、雄县、安州、新安、六处。及次重之文安、保定、武清、大城、清苑、天津、静海、青县、八处。均各展赈一个月。俾穷黎益沾恺泽。该督其董率所属。实心经理。以副朕加惠畿民至意。该部即遵谕行。　　

○定西将军尚书阿桂、定边右副将军尚书公丰昇额、参赞大臣都统海兰察、副都统额森特奏、臣额森特、由则郎噶克丫口。上抢喇乌喇山梁。于十七日、将各碉卡贼众歼戮。遂占据玛尔古当噶碉卡。并克获山梁迤东一带寨落。海兰察、由噶占进攻。占得尔陇山坡。至是日夜、我兵齐抵舍齐喇嘛寺。并力剿杀。复攻克雍中喇嘛寺。即于十八日、将格尔巴夹木巴雪寨、下至克角干登。均经抢占。现派兵分路攻噶喇依碉寨。两三日内。谅可合围。投出头人达什阿库鲁、录供呈览。至本日晚间、有投番来称、索诺木之母姑姊妹。现于甲纳杂尔渡河前来。到时另行奏闻。谕曰、阿桂等奏、大兵分路攻克喇乌喇、玛尔古当噶、一带碉卡。并克取得尔陇。抢占舍齐喇嘛寺、雍中喇嘛寺、杀戮有名贼目。痛歼贼番。现在攻围噶喇依贼巢等因一摺。览奏深为欣悦。连日两路将军、驰报得胜捷音。贼势已万难支御。今阿桂又将附近贼巢之碉卡寨落五百余处。全行扫荡。已将噶喇依四面围攻。水陆俱断。指日即可擒渠扫穴。迅集洪勋。实由将军阿桂等、调度精详。机宜悉中。用能所向克捷。甚属可嘉。所有将军、参赞、及领队大臣、各将弁等。均著交部从优议叙。仍俟红旗奏捷。再沛渥恩。　　

○又谕曰、永安奏、请将京城箭亭内碑上镌刻圣训。赏发于古城箭亭、立碑镌刻等语。著照所请赏给。令于该处立碑。每遇操演时。弁兵等阅看诵读。以期勤肄武备。不失满洲旧习。至伊犁、乌噜木齐、巴里坤、皆有满兵驻防。亦著一体赏给。令立碑镌刻。　　

○谕军机大臣曰、阿桂等现已统兵直抵贼巢。四面攻围。并知索诺木、莎罗奔兄弟、及助恶之丹巴沃咱尔等、俱在围内。自更无从奔窜。但须设法生擒。勿令窘急自毙。方为万妥。闻索诺木之母姑姊妹。俱有投出之信。果尔、则逆酋等或亦可招致。阿桂自有权衡。至现在投降之达什阿库鲁、其罪恶尤重。非布笼普阿纳木、达固拉得尔瓦可比。将来尚须一同献俘者。但此时不妨经权参用。姑赏以翎顶。或彼果能招诱逆酋等来投。原可假此为饵。统于功成献俘时、分别伊等罪状。再行定夺。　　

○乙亥。上诣皇太后宫问安。　　

○谕、上年甘肃省皋兰等三十七州县。夏秋二禾。均被有偏灾。业经降旨于照例赈恤外、乘春布泽。再沛恩膏。特予加赈。用资接济。惟念皋兰等处。尚有应徵从前因灾未完、民借耔种口粮折色等项。曾经叠次加恩。于原限六年之外、再展二年四年者。其四十年分应徵之数。例应按限催徵。苐念各该处、上年夏秋又经被灾。民力不无拮据。著勒尔谨、将该年皋兰等三十七州县被灾之处。应徵未完耔种各数。迅即详查奏明。再予展限一年。俾荒瘠边黎。得缓追呼。共安乐利。该部即遵谕行。　　

