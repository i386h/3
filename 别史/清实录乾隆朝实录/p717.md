<!-- { "loadSidebar": true } -->
○谕军机大臣等、从前班滚焚毙。未得确据。是以屡次降旨。令密行体访。今据总督张广泗、查明班滚仍踞如郎。且敢肆行多事。攻打康朱。踪迹显然。汪结于班滚潜逃时。明知隐匿。且遣使往来。暗通消息。游击罗于朝、亦系上年承办此案之人。恐其发露。意欲多方掩饰。是汪结实为彼地之巨蠹。而罗于朝亦属知情。种种情形。俱属显著。该督谓、虽彼处无再用兵之理。而设法钩致。大费经营。朕思班滚狡狯生事。至为可恶。不可不明正刑章。若果能如计就擒则已。否则再用大兵攻剿。亦系出于不得已。而非黩武。在目今进剿大金川。须全力贯注。不得分营。至将来金川事竣。即应移师如郎。迅速擒讨。断不容缓。汪结既为彼耳目。罗于朝身为营弁。乃内地之人。輙敢与之通同。更为不法。至进兵时。须先期将罗于朝、汪结、二人。以他事调赴军营。一一讯明。便可得班滚实在下落。而明正其罪。此际更密为防范。令汪结不得暗施狡计。必当擒获班滚、明治其罪。以正从前草率之失。所为一举两得。实在此役。此时宜遵前谕、不必稍露风声。以防他变。可传谕张广泗、知之。　　

○又谕、据新柱奏、本年八月、苏禄国遣番丁郁朗等来闽。据该国王咨内称、前贡使朥独喊敏、在吕宋之时。探知甲黎司耶黄占、系漳州龙溪县石尾乡居住。见有妻子。胞叔黄照、前经任吕宋甲必丹。胞弟黄令、黄罕、彼时亦在吕宋营商。今三人俱已回家。前咨敢请裁夺。又武厨安力等、谢恩事竣。祈配搭早船返国等语。看此情节。是该国王之意。以吕宋夷目抢夺一事。中国未经代为申理。是以再行咨请。但思濒海省分。皆接壤外洋。其岛夷互相争夺等事。只可听其自行办理。未便有所袒护。以后如遇此等事件。惟有晓以大义。俾知中国体制。不敢分外干求。至于内地民人。私越外洋。勾结滋事。甚有关系。可传谕该督抚、当遵照定例。一应海口。严密稽查。不得一任属员。虚应故事。其马光明等、挟嫌构衅。据该抚等审拟佥配。并咨明该国王、告以马光明等、因在内地犯事。且系内地之人。与该国无涉。亦只应如此办理。惟是马光明、陈朝盛、二犯。虽拟佥发。此等棍徒、在配所亦未必安静。或致更滋事端。著掣回解京。交部拘禁。再本年三月内、陈大受奏、已饬布政使将审拟马光明情由。咨明该国王。何以该国王、至今尚未知悉。且夷使武厨安力等、何以尚留厦门。未遣归国。又该抚前奏、吕宋番目黄占、从来未入内地。今该国咨称、现有妻子。居住龙溪。更有胞叔黄照、曾为吕宋甲必丹。今已回家。是否实情。著一并查明具奏。寻据喀尔吉善、陈大受等奏、办理马光明等一案。审拟具奏后。即饬勒限佥解赴配。适郁朗等到厦。因该国番官咨内、又有追取郑赞珍珠一事。干涉案犯陈梧。须与质对。是以未经起解。查陈梧假称番王世子。侵吞番货。照例拟军。应请与马光明、陈朝盛等。一并解部拘禁。至陈大受将审拟马光明案由。饬司咨明该国王。于三月间、缮发厦门同知。转给番使武厨安力等、承领。时因风信不顺。内地并无往洋船只。至今仍留厦门。以致该国王尚未知悉。复遣郁朗等来询。再黄占亲属在闽各情节。俟察查确实。再行覆奏。得旨、览奏俱悉。　　

○军机大臣等议覆、川陕总督张广泗奏、大金川善后事宜。应设兵弹压一摺。查安设重镇。分布营汛。以控制蛮方。系照黔楚苗疆一例办理。但该督欲增兵七千余名。转运维艰。恐非久远之计。不若于荡平后。遵旨归入西藏管辖。以番治番。事属妥便。又有驻藏大臣、董率钤制。尤为得宜。应令该督、酌看彼地情形。详悉定议具奏。得旨、依议速行。　　

○户部议覆、奉天府府尹苏昌奏称、金州地方。上年收成歉薄。兵丁食用拮据。本年三月、由将军衙门、咨借民仓米石。臣于复州、拨借米二千四百八十石。兹届秋收。应行照数还仓。而兵丁以金州离复州窎远。挽运维艰。请就近交纳宁海县仓。但查复州仓粮。已有拨运宁海。并支放赈济旗兵米五千余石。亦不便过为缺额。请于该处现存米价银两。照时价拨发复州。采买还仓等语。均应如所请行。从之。　　

○川陕总督张广泗奏、金酋不法。臣前分派西南两路各镇将。领兵进剿。七月内、尚能奋勇直前。各距贼巢不远。迨八月内、因去巢愈近。贼守弥固。是以各路、虽据报有攻击斩获。而未能直捣贼巢。臣现查有昔岭山梁。可以俯瞰勒乌围。而直下刮耳崖为尤近。拟于九月中、亲往督率指示进攻。务期于九十两月内、进取贼巢。报闻。　　

○予故内大臣滚太、祭葬如例。谥简恪。　　

○壬戌。谕、江苏所属沿海州县。猝被风潮。前已降旨截留该处漕米二十万石。备赈粜之用。但思此番被灾。地方广阔。户口实繁。至淮、徐、海、各属积歉之区。亦应豫筹接济。将来加赈平粜。需用必多。著再于下江漕粮内、截留二十万石。以资接济。其如何分别存留派拨之处。该督抚悉心妥办奏闻。该部遵谕速行。　　

○又谕、江苏苏松等属。沿海被灾之地。现在加恩按月给赈。经大学士高斌、会同该督抚等、酌议银米兼放。折赈定例。每米一石。折给银一两。但思今岁潮灾较重。实不比寻常。地方米价昂贵。照例折价。尚恐不敷。著将崇明等九州县。折赈口粮。每石增给银二钱。俾穷黎得从容购觅。均沾实惠。　　

○吏部等部会议、宁古塔将军阿兰泰等覆奏、永吉州改设理事同知等官一案。内称、船厂地方永吉州。向隶奉天府。今既改设同知。归宁古塔将军辖。所有旗民交涉人命盗案。及从前知州应办民人刑名钱谷杂税等项。俱令同知办理。详报该将军完结。其秋审并奏销等事。亦由该将军具题等语。应如所奏办理。又称、该同知所辖地方。周二千余里。遇查验等事公出。若无接办之员。必致误公等语。亦应如所请、将理事通判。照旧存留。又称、吏目系知州属员。今设理事同知。应改为巡检。兼司狱事务。再学正照旧存留。文武生童。亦令同知管辖。仍详报将军。转行奉天府府丞考试等语。亦应如所请、将永吉州吏目裁汰。改设宁古塔巡检一员。永吉州学正、改为宁古塔学正。印钤均咨礼部换给。又称、伯都讷地方入册居民。仅三百余户。其分驻州同、应裁。另设巡检一员等语。应如所请办理。其伯都讷巡检印记。亦咨礼部换给。至所称伯都讷地方、旗民交涉命盗案件。交该副都统办理。咨报将军衙门。其一切钱谷、并文武生童事务。令同知办理详报。至大计之年。同知以下等官。俱由该将军办理具题等语。亦均如所请行。从之。　　

○癸亥。上御洞明堂。勾到奉天、陕西、情实罪犯。停决奉天斩犯一人。绞犯一人。陕西斩犯五人。绞犯二人。余四十六人予勾。　　

○谕内阁、刑部、朕因各省侵贪案件累累。意欲惩一儆百。以息贪风。大学士及该部。并未详查立法本意。盖悬度朕意、止于恶侵。而不知朕意、实在于惩贪。夫侵盗之与贪婪。似乎有间。而不知服官守职者。孰无畏惧之心。不敢先亏库帑。至于藐视国课。恣意侵渔。则下此之苞苴鱼肉。更复何所顾忌。必致朘民自润。贻害无穷。故天下庸有贪而不侵者。必无侵而不贪者。严侵盗、正以惩贪婪。此整纲敕法之要道也。及至再三降旨。晓谕。令大学士、九卿等。详悉酌议。于秋审时、应情实者、入于情实。乃今陕西省勾到情实案内。即有李铭盘、吴浩、丁棻、三案。此又矫枉过正。惟旨是从。而三案未必皆当勾决也。此中亦有必无可贷者。但今当定议之始。向来因陋就简。常入缓决之人。即以情实正法。所谓不教而杀。朕不为也。著于法外施仁。暂行停勾。再予一年之限。或尚能悔悟完项。自赎其罪。以邀宽典。如仍复玩视国法。必予勾以正其罪。朕用法从无假借。而必准情酌理。允协厥中。以归至当。著通行各督抚、共悉此意。　　

○谕、军机大臣等、朕曾记忆从前顾琮面奏、湖河地亩。伊任内办理。有未令升科者。盖一经升科。则遇水旱之年。势必查勘赈恤。所奏如此。其意以此等地亩。升科之后。转难料理。今日完颜伟所奏、亦与顾琮之意略同。朕思湖河地亩。若不令开垦升科。则附近居民。安插何处。使之资生糊口。若遇水旱之年。因未升科而不加赈恤。此等穷民。又作何料理。完颜伟所奏、此间已议矣。著传谕顾琮、令其将从前陈奏未详之处。并未令升科之田亩。系何地方。逐一详悉具奏。　　

○又谕、据常安奏称、浙省严州府属建德、淳安、寿昌、桐庐、四县。并严州一所。近时牛疫流行。民力艰窘。请照乾隆五年之例。饬令地方官。查明牛疫人户。每只借银三两。于次年麦熟、秋收后。分作两次徵完。共需银三千六百余两。于司库公项内借给等语。此奏、著交顾琮、令其查明办理。寻奏、请照乾隆五年借给牛本之例。动支司库银两。照各地方牛疫之轻重。定借银之多寡。并按各户所种田数。少者借银一二两。多者借银二三两。俟来岁麦秋两熟后归款。报闻。　　

○铸给云贵督标中军副将关防。从总督张允随请也。　　

○甲子。上幸静宜园。驻跸。　　

○乙丑上以皇太后圣躬违和。诣皇太后宫问安。视药。　　

○是日、宿慈宁宫。　　

○丙寅。上诣皇太后宫问安。　　

○是日、视药三次。至辛未皆如之。上还宫。　　

○谕、河南被灾州县、归陈二属之商邱等一十六州县。加赈口粮。银谷兼赈。每石例给银五钱。朕念归陈二属。系积歉之区。谷价未免昂贵。贫民买食。不无拮据。著加恩增给银一钱。俾得糊口有资。均沾实惠。　　

