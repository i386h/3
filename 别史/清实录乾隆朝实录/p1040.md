<!-- { "loadSidebar": true } -->
○是月。直隶总督方观承奏、前奉谕将永定河工。赶挑几处。所费几许。详悉绘图具奏。查新挑引渠。自头工至六工。南岸凡七段。北岸凡五段。内裁湾取直者十二处。挑切淤嘴一处。共费帑二千二百七十余两。现畅下无阻。第涨发后。浊流所经。常改溜生滩。致成兠湾。须每年于河涸时。随其形势。酌加经理。得旨、知道了。然亦不可开以工代销之端也。　　

○大学士管江南河道总督高斌奏、本年徐州一带。雨水调匀。秋禾长发。惟淮安雨泽稀少。属望甚殷。现虔诚祈祷。尚未得降甘霖。得旨、京师亦甚望雨。向以春夏之交。今乃夏秋之际。益增忧懑也。　　

○江苏巡抚庄有恭奏、前以直隶蝻生。奉谕旨、江苏泽国。而去京稍远。恐汝不肯实力。蔓延为害。臣蒙简畀。八府三州之地。一民一物之病。皆无可旁贷。四月下旬。上元、句容、江浦、泰州、报有蝻生。早经扑尽。淮安、海州、徐州。闲复续生。亦旋萌旋捕。再浙省海粮伪票一案。虽审察情形。有似市井无赖诓财者之所为。而海粮名目。颇骇听闻。苏松人情。嚣而易动。现首犯虽获。须遴员分头查访。至通省雨泽。俱未畅足。率属祈祷。冀沛甘霖。得旨、览奏俱悉。又批、若能长守此天良。诸事自当裕如。勉之。又批、朕早以为不过如此而已。非如伪稿也。正当示以镇静。若汝令人自首之举。所谓扬汤止沸也。又批、一得雨泽。即速奏闻。以慰朕怀。　　

○安徽巡抚张师载奏、安省上年冬雪颇少。恐近水洼地。或有蝗蝻发生。四五月闲。据凤阳属之宿州、灵璧。颖州属之亳州。报有蝻子萌动。即飞饬员弁。及早扑除。幸未长翅飞扬。禾稼毫无妨碍。现早禾结实。可望丰收。得旨、外省捕蝗。率多掩饰。不肯尽力。今后勉力改过。尽心督捕。不可自图安逸也。　　

○浙江巡抚觉罗雅尔哈善奏、今年春夏雨多。海潮汹涌。海宁县石塘外积沙。闲被冲卸。将军殿之柴盘头。亦有坍矬幸蜀山一带。涨有新沙。塘工无碍。臣查浙江海塘情形。若溜趋南大亹。则绍属山、会上虞、被其患。或溜趋北大亹。则杭属海宁、仁和、受其侵。惟由中小亹出入。则两岸田庐。俱受安澜之庆。而中亹山势。仅宽六里。潮汐往来。浮沙易淤。且南岸文堂山脚。涨有沙嘴百三十余丈。挑溜北趋。北岸河庄山外。亦有沙嘴五十余丈。颇碍中亹大溜。现酌将此两处涨沙。挑切疏通。俾免偏碍阻滞之患。再将军殿之柴盘头。系顶冲要工。坍矬处、速应补葺。以护塘根。得旨、所见颇得领要。　　

○山西巡抚阿思哈奏、遵旨筹办晋省鼓铸铜觔。惟有招商承办之法。臣广行召募。据本省商民呈称、情愿出赀垫办。购买后、分作五年运到。按年领价。其官价、请照乾隆九年刘光晟采买洋铜例。每百斤给脚价银十四两。但恐该商垫用过多。或致办运迟误。并请按每年应办之数。先给脚价三分之一。余俟头运铜觔交足我给。报闻。　　

○陕西巡抚钟音奏、本省延川、榆林、吴堡、邠州、等州县。五月初、雨中带雹。微伤麦禾。委员确勘。并未成灾。业经分别重轻。借给耔种。俾及时补种秋禾。其被伤轻重处。统俟秋收厚薄。另行办理。再自五月以来。雨泽稀少。民情属望甚殷。幸于六月初旬。各属已得甘霖。早禾滋长。得旨、览。虽不成灾。亦应抚绥得所。又批、如此则何不早奏。以后不可。　　

○陕甘总督黄廷桂奏、五月以来。西、同、二府。邠、乾、二州。雨泽缺少。六月初旬。据各禀虽已得雨。未能普透。惟西安属之渭南。同州属之蒲城。并乾州与所属武功四州县。始终缺雨。秋田不能布种。臣驻劄窎远。不知近日情形。因饬藩司速查得雨未透州县。曾否续沛。并四处如于立秋前后得雨。不拘何项杂粮。俱令赶种。倘得雨再迟。秋成失望。即应豫为筹办。得旨、所奏是。钟音前日所奏略迟。已批申饬矣。　　

○署四川布政使觉罗齐格奏、川省五月以后。各处米价较昂。查上年秋成。原未十分丰稔。本年夏熟。亦止八分。又因下游江浙歉收之处。商贩倍多。粮价陡长。但本年秋收后。仓储买补。既不可缓。商客贩运。又不便禁。兼之外省流寓日增。民闲日食。有增无减。欲市价之平。恐难豫必。除临时酌办外。现与督臣筹画调剂。务使民食无缺。得旨、览。又批、所虑是。与督臣商议。无已、仓储之补。或可缓耳。　　

○四川建昌镇总兵董芳奏、建昌各营。僻在边徼。人多愚蠢。外来入伍者。又半属游手。是以兵丁技艺。难于纯熟。现责令营员。每月定期操演。并酌加升降。俾知鼓励。至所属宣抚司二员。安抚司二员。长官司七员。土千百户三十余员。土目数百。其中醇野不一。抵任后即谆谆化诲。并令晓谕所属部落。力涤前非。如有恃强欺弱等事。许赴地方文武衙门控理。并赴建城伸诉。毋得彼此构衅。滋生事端。现已渐知畏法。得旨、好。诸凡实力为之。　　

○贵州巡抚开泰奏、前奉旨、直省恳报升科。准业户自首。以一年为限。嗣据平越府水城厅。及开州、威宁州、贵筑、余庆、开泰、毕节、绥阳、平越、等州县册报乾隆十六、十七、两年。自首田地共二千余亩。查黔省山多田少。以通省顷亩计之。不敌内地数大州县。从前虽经查丈。阅年已久。兼之民苖旧俗。凡田土若干。止据谷种之多寡为凭。不知按照弓口合算。现今顷亩。难保不浮于粮册。第苗疆情形。既不便履亩丈量。致滋纷扰又不得任豪强狡黠。影射占侵。嗣请饬地方官。凡遇民苗田土之案。务亲行踏勘。逐一丈量。秉公剖断。其有隐漏。免其治罪。汇入升科。得旨、所见是。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十七


大清高宗法天隆运至诚先觉体元立极敷文奋武孝慈神圣纯皇帝实录卷之四百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。秋七月。己未朔。享太庙。遣諴亲王允秘、恭代行礼。　　

○庚申。上诣畅春园、问皇太后安。　　

○谕军机大臣等、硕色奏查阅黔省营伍摺内、古州屯军一项。从前所给屯田。不敷日用。查看山头地角。尚不无余隙。已饬古州兵备道、督劝屯军。将附近山岗畸零隙地。勤加开垦等语。此事似近理。而必不可行。屯地与苖疆相错。凡所谓山头地角。附近屯田者。皆苖地也。既经分设屯粮。相安已久。一令开垦。将来越界占垦无已。必有借此侵占苖田。生事起衅者。若谓屯田生齿日众苖人又何独不然此时虽为隙地。至开垦之后必不甘心争夺之端。由此而起是所补于屯军者甚微。而关系苖疆者甚大。不可因屯军一时之感激。而不为苗疆久远计也。该督身任封疆。何乃见不及此。一任属弁等怂恿。遽尔准行。殊属非是。已谕开泰、令就近饬该道等、即行停止。可即传谕硕色知之。　　

○御史欧阳瑾奏、科场定例。凡开列具题内外帘官员。俱于初六日黎明入朝候旨。派出、即行入帘。近科派出之员。每在家探听。迟至午后。始齐集入闱。虽片时迁延在外。而接会亲友。恐滋弊端。请敕礼部、有宣旨不到者。一面参处。一面请旨更换。其不在开列内派出者。该部即差人往传。至闱中缮写进呈朱卷。及付梓者。考官滥行改削。多与原卷不符。请于揭晓后。核对原卷。有改削过三五十字者参处。得旨。这所奏是。著照所请行。　　

○镶白旗三等奉国将军宗室成任、乞休。以庶子永俊、照例袭封奉恩将军。　　

○辛酉。谕军机大臣等、湖南巡抚范时绶奏、于善化县、访获蕲州奸民张汉元、供系罗田匪犯马朝柱、头人张锡士、手下之人。根追马朝柱下落。据供、见张锡士说、马朝柱现在天堂寨山下南边大合庵内躲住等语。马朝柱系叛逆首犯。断不得使之漏网。该督等办理此案。何以尚未弋获。著将范时绶原摺、钞寄该督等阅看。该处是否有大合庵。曾否严加搜捕。不得因正修等、已经正法遂将首犯付之通缉虚文了事也。寻湖广总督永常奏、臣密委员弁驰赴天堂寨山下。该处并无大合庵。亦无马朝柱踪迹。复准南省咨解张汉元等、亲提研讯。审系贩鬻愚民。其供出之张锡士等。查明亦非逆夥。立即省释至马朝柱、现在严督务获。得旨。览奏俱悉。　　

○御史陆秩奏、每岁旗丁纳粮。一应气头廒底鼠耗等项。每石加收二斗五升。内有四升七合八勺。以备晒扬折耗。臣闻漕米兑仓。必先晒扬乾洁。始行交收。若再徵此项耗米。未免额外重出。请免其交纳。至旗丁于水次收粮之日。恐因晒扬收兑。遂藉口交米艰难。百法苛求。势必运官刁难州县。而州县刁难百姓请令有漕地方督、抚、粮道、饬各该州县、及运弁等、徵收漕米。毋得额外诛求。得旨。所奏谕令收漕州县、毋得留难之处。是。著照所请行。余著议奏。寻仓场侍郎鹤年奏、漕艘在通交米。惟霉变过多者。始令晒扬。余即起兑。并非逐帮逐船概行晒扬。今御史陆秩、请将原晒扬米免收虽为惜丁起见。但此项原在每石加耗二斗五升之内皆闾阎惟正之供。非旗丁自行捐备。况除去各色耗米外尚余三升八合。仍折给旗丁作回空之用。若并将此项耗米免交。统计全漕约十六七万石。是以国家额徵之正供。为运丁格外之盈余。于正项有亏。于小民无补。自应仍旧徵收。下部议。寻户部议、每年全漕数百万石。势不能尽行晒扬。若并免交此项耗米。恐晒扬未必尽净。而正项反致亏缺。请嗣后验看米色。如果乾洁。毋庸晒扬者。即行起卸。将原备晒扬米一并交纳。作正支销。其潮湿者。责令晒扬。计每石折耗若干。将原备米抵补足额。不敷令旗丁买补。从之。　　

