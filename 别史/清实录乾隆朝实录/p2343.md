<!-- { "loadSidebar": true } -->
○会计天下民谷数。各省通共大小男、妇二万一千八百七十四万三千三百十五名口。各省通共存仓米、谷、四千一百二十四万九千十二石六斗六升五合六勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十九


	
大清高宗法天隆运至诚先觉体元立极敷文奋武孝慈神圣纯皇帝实录卷之九百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。春。正月。乙卯朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御乾清宫。赐宗室王公等宴　　

○丙辰。上奉皇太后幸重华宫。侍宴　　

○谕、上年各直省奏报夏秋二熟。并皆丰稔。惟江苏、安徽、陕西、河南四省。间有被涝之处。均系一隅偏灾。俱经降旨。令各督抚、分别妥为料理。第恐今春二三月间。民食或有拮据。因传谕各该督抚、据实查奏。昨据何煟查奏、被水之淅川、内乡二县。逐一亲历确勘。二麦俱已种齐。春收有望。毋需再为酌借耔种牛具。其被灾之户。先经抚恤得所。御冬有资。惟其中九分、十分、极次贫民。当新春青黄不接之时。口食未免拮据等语。淅川、内乡、二属被水之处。虽已补种春麦。闾阎生计有望。但阖境共享丰登。而此等灾民。相形见绌。不无情切向隅。自宜特沛恩施。以普春泽。著加恩将淅川、内乡二县。九分、十分、极次贫民。各加赈一个月。该抚其董率所属。悉心妥办。俾穷黎共沾实惠。该部即遵谕行　　

○又谕、川省自近年用兵以来。所有军行经过地方。一切停顿供亿。节经动拨帑金。官为办理。丝毫不累民间。惟念粮储军饷。赍送遄行。不能不稍资民力。节年降旨加恩。将应徵钱粮。分别蠲缓。昨岁夏秋。派调京兵、及吉林、黑龙江等处各兵。赴川应用。又经降旨。将经过地方、三十九年额徵钱粮。均再缓至次年带徵。并切谕该督等、留心董察。毋许办差官吏。藉端侵派滋扰。俾小民均沾实惠。该处黎民。屡沐恩膏。益知踊跃奉公。深可嘉尚。兹当小金川境壤全行收复。克期乘胜。迅剿金川。一切粮运军储。不无尚资挽负。允宜特加优奖。更沛春膏。著该督等、查明川省各属办差繁简。于乾隆四十年分、应徵钱粮内。酌量缓徵多寡分数。具奏到日。候朕降旨加恩。至官兵经过地方。番民有认纳夷赋银米贡马者。俱著一体缓徵。用昭格外轸恤。俾闾阎趋事。益得宽舒。该督等、其实力妥协办理。以副嘉惠劳民。有加无已至意。该部即遵谕行　　

○又谕、据庆桂奏、派往徵收哈萨克马匹之厄鲁特巴彦克什克、途遇喀喇乌苏游牧玛勒塔巴尔等、据称应徵马匹。已交伊犁兵丁。及询之纳旺。又称并未收到。现在前赴游牧查收等语。前因哈萨克等、冬间无处游牧。准于卡座附近过冬。定为百匹内徵收一匹。乃伊等并未交纳。而捏称已给兵丁。实系躲差取巧。虽未便依内地例、罚赔十倍。亦应稍示儆戒。著传谕庆桂、嗣后如有似此者。即谕以内地漏税之例。但念汝等外夷。不晓律令。今仰体大皇帝抚绥之意。每马加罚一匹。即如数徵收。则伊等方知儆惧。并传谕伊勒图知之。　　

○定边右副将军广州将军明亮、参赞大臣副都统富德奏、臣等由马奈进攻。拟于僧格宗、留兵六百名。山梁上阿布尔则、德乌塘、均属当噶尔拉要隘。各留兵二百名。令与僧格宗声息相通。其翁古尔垄、墨垄沟、策尔丹色木、思纽、得里、各留兵二百名。得胜、邦科、卡了、各留兵一百名。约咱、留兵五百名。章谷、留兵二千名。贼人长技。惟以抄截为能。彼见僧格宗紧连美诺。料多策应。而章谷复驻重兵。中间一带地方。必不敢轻来盘踞。止放夹坝。则现兵足以制之。是南路留兵虽少。必无他虑。查富勒浑、王进泰、现驻美诺。兼守僧格宗。并益以新调荆州、成都驻防、及四川、湖北绿营兵。共四千名。则就近翁古尔垄等处。自应一并管理。仍俟兵数到齐。臣即将现留守兵、陆续抽回大营。谕军机大臣等、据明亮等覆奏进攻金川、及派兵防守一摺。其马奈、马尔邦进攻事宜。自应如所奏办理。至筹派兵丁驻守。每处不过一二百名。势分而数少。常时既不足以资弹压。设有贼人滋事。此等绿营兵丁。徒以力弱见怯。于事转属无益。此实不可谓之得算。但该处情形。朕亦不能于六七千里外。悉为悬度。或阿桂、明亮等、谓当噶尔拉、功噶尔拉、必不可攻。若攻之转有损无益。且能豫信此两路。不进兵牵缀。可以保无他患。不妨切实陈奏。朕又岂肯违众意、而强人以所难乎。又据舒常奏、达尔图山梁。有贼积聚窥伺。我兵下沟截杀。枪毙四五贼等语。此必贼人示我不惧之意。实为可恶。或贼人在彼试探。如见我兵势弱。竟出而滋扰。亦不可不防。舒常现驻宜喜。所统绿旗兵。尚有四五千。攻剿即或不敷。而防守尽足应用。舒常务须时刻察探。并将带兵剿贼之员、及应用兵数。豫派周妥。设或见有贼踪。即令带往掩击。尤须断其归路。杜其来援。多为歼戮。贼众侦之。丧胆知惧。如此数次。贼亦不敢窥伺　　

○命署礼部侍郎梁国治、在南书房行走　　

○丁巳。上诣皇太后宫问安　　

○御紫光阁。赐蒙古王公台吉、及回部郡王等宴　　

○谕、上年江苏各属。秋收据报丰稔。惟安东等处。春夏之间被水。致成一隅偏灾。虽蠲赈兼施。诚恐今春或资接济。因降旨该督抚、查明具奏。候朕酌量加恩。旋据高晋等奏、安东等八州县卫。先被夏灾。秋收又复失望。查明成灾至八九分者。情形均为较重。目下按月给赈。不虞乏食。其被水涸复之区。亦已播种豆麦。可冀有收。但当新春青黄不接之时。口食未免拮据等语。安东等处。上年春夏。叠被偏灾。新春正赈已毕。贫民待哺方殷。殊堪畛念。著加恩将安东、清河、桃源、三县。淮安、大河、二卫。山阳、阜宁、海州、三州县。勘实成灾八九分者。无论极次贫民。一体加赈一个月。以资接济。其成灾七分以下、同沭阳、盐城二县。虽照例蠲缓赈恤。均已口食有资。将来东作届期。或须酌借耔种口粮之处。并著该督抚、临时察看妥办。据实奏闻。以副朕加惠穷黎至意。该部即遵谕行　　

○又谕、上年安省之凤阳、泗州、所属十二州县卫。因春夏雨水过多。湖河并涨。偶被夏灾。业据该抚奏报。当即加恩。蠲赈兼施。俾无失所。恐今春二三月间。民食或致拮据。特传谕该抚、确查应否加赈。据实具奏。嗣据裴宗锡覆奏、寿、宿、二州。成灾皆止五七分。以通邑计之。亦熟多灾少。毋庸加赈。其凤阳、怀远、灵璧、虹县、凤台、泗州、旴＜?日台＞、五河、八州县。及凤阳、长淮、泗州、三卫。夏麦秋禾。两被灾伤。当青黄不接时。民情不无拮据等语。著加恩将凤阳等十一州县卫。勘明八九十分灾之极次贫户、同七分灾之极贫。各加赈一个月。其七分灾以下、并毋庸加赈之寿、宿、二州。并著该督抚察看情形。或须酌借牛具耔种。以资接济之处。务董率所属、妥协经理。俾灾黎普沾实惠。该部即遵谕行　　

○戊午。谕、昨秋陕省之朝邑、商南、二县。先后猝被水灾。节经降旨抚恤。其被灾较重村庄。并令加赈。以期得所。第念今春青黄不接之际。灾民未免拮据。特传谕该抚、查明具奏。嗣据该抚毕沅奏、朝、商、二邑所属、成灾十分者。村堡无多。而受伤独重。其涸出地亩。虽已播春麦。明岁可望有收。而青黄不接时。家计不无艰窘等语。该省普获丰登。独朝邑、商南、二处被有偏灾。自宜再沛恩膏。用溥春泽。著加恩将朝邑被灾较重之河东、大庆关等处、十一村堡。暨商南灾重之东关、韩家山等处、十二村庄。无论极次贫民。再行展赈一月。俾资接济。其被灾较轻各处。并著酌借耔种口粮。以示体恤。该抚其董率所属。悉心经理。务使茆檐均沾实惠。用副朕轸念穷黎至意。该部即遵谕行　　

○又谕、上年据勒尔谨奏、皋兰等十州县等处地方所属村庄。夏秋二禾。间被霜雹。已成偏灾。当即令该督、将应行赈恤蠲缓各事宜。照例妥办。特念甘省地瘠民贫。皋兰等处。既属歉收。恐新春青黄不接之时。民力未免拮据。复谕勒尔谨、将被灾各处。应否加赈之处。迅速确查具奏。兹据该督覆称。甘省夏秋二禾。通属收成八分有余。均为丰稔。其间被霜雹等处。仅属一隅。业已蠲赈兼施。小民不致失所。惟河东之皋兰、金县、河西之肃州、平番等四处偏灾。情形稍重等语。著加恩将皋兰、金县、肃州、平番等属被灾贫民。于正赈之外。各展赈一个月。再河州、狄道、渭源、安定、西宁、大通、红水县丞等七处。上年亦被有霜雹。虽据称因顷亩零星。例无赈恤。第念瘠薄之区。民间鲜有盖藏。亦宜加以体恤。并著该督、查明咨部。量予缓徵。以普一视同仁之意。该部即遵谕行　　

