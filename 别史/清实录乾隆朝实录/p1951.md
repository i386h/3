<!-- { "loadSidebar": true } -->
○命礼部右侍郎倪承宽、提督顺天学政　　

○是日、驻跸波罗河屯行宫　　

○癸酉。上遣侍卫云保赴避暑山庄、皇太后行宫问安　　

○遣官祭贤良祠　　

○军机大臣等议奏、据闽浙总督崔应阶议覆、大学士陈宏谋条奏裁汰战船一摺。福建省拟裁船三十九。改船一十一。浙江省拟裁船五十五。改船一十五。共裁改船一百二十只。其雇觅民船渡载班兵之议。查台郡米谷。全赖民船贩运。若再令渡载班兵恐误贩粜。应毋庸议。至修造请仍旧归道府会办。均应如所奏。从之　　

○是日、驻跸张三营行宫　　

○甲戌。上行围　　

○谕、云南普洱镇总兵员缺紧要。著阿里衮等于通省总兵内拣选一员调补　　

○谕军机大臣等李侍尧奏暹罗国情形各摺。朕初阅其奏闻该国贡使丕雅嵩统呵沛。回船至粤。询问暹罗残破一事。所言殊未明晰。又另摺称、游击许全奉差在洋患病身故之处。亦恐非确情。随于摺内批示。及阅至查明覆奏一摺。并麦森呈禀。莫士麟呈文。其事叙述已明。许全之死。亦无疑义。而欲将甘恩敕请封原文掷还。严饬来人陈美之处。所见甚是。但办理尚未能尽合。甘恩敕、本系内地微贱之人飘流海徼为其夷目。与暹罗国王、谊属君臣。今彼国破王亡。乃敢乘其危乱。不复顾念故主恩谊。求其后裔复国报仇。辄思自立。并欲妄希封敕。以为雄长左券。实为越理犯分之事。若仅将原文掷还。或来人陈美回国时。不将该督严饬之语。逐一转告无以慑服外邦自应给以回文申明大义。俾知天朝礼教广被。褒贬一秉大公此等负恩僭窃之人。必不肯稍为假借。庶奸回有所儆惧。而岛夷共凛德威。但恐该督处措词未能尽协。因命军机大臣代拟谕稿。寄交李侍尧按式行文。付陈美赍回谕示其河仙镇目莫士麟既将该国形势绘图呈送而暹罗国王之孙。逃居该境又为安顿留养。颇知礼义亦应谕以数行。稍示嘉奖。已一并令军机大臣拟就寄发。至前谕令查访暹罗情形。如彼有志恢复。欲求中国援助。或可酌调水师。以期一举两得。原属备而不用之说今暹罗既遭花肚番侵掠。难夷口食不充。其所属禄坤等三府。又与甘恩敕称兵内讧势已孱弱无余。自顾且不暇。又安能复图释怨匪番。所有取道海洋一说。竟可不复置议。将此传谕李侍尧知之。外寄军机大臣代拟李侍尧谕稿二。谕暹罗国夷目甘恩敕曰、尔遣陈美来粤。赍投该夷目呈文。恳请天朝封敕。于理不顺。暹罗国王、越在海峤世恪职贡。大皇帝嘉其恭顺。历赐褒封。今洊被花肚番。侵扰焚掠。国破身亡。尔既为其夷目。谊属君臣。目击尔主遘此鞠凶。即应坚秉忠贞。志图恢复。以期殄仇雪耻。即或因残破之后。夷众流离艰食。孱弱不支。势难骤振。即当求尔主族裔。扶戴复国。以续尔故主宗祧。则暹罗众僚目。孰不推尔匡翊忠勋。共相钦服。即尔嗣王继立。奏告天朝。自必钦尔功绩。大皇帝闻之。亦必深为嘉予。况闻尔与乌肚汶仔＜?浦女＞麻。剿杀得胜。又入山搜寻象牙犀角等物。给瞻难民。是尔之才干。颇为可取今尔主庶兄诏王吉孙诏萃诏世昌。现皆避难潜居境内。尔不思与众头目。择立拥戴。垂名不朽。乃竟乘其危乱鸱张自立并欲妄希封号。僭窃称王似此干名犯分蔑礼负恩不祥孰大。反之于心岂能自安。且尔本系内地民人。必知大义。岂不闻中国名教。于乱臣贼子。不少假借乎。即为尔计。挟世禄禄坤高烈。三府。因尔欲雄长其地。共切同仇。与尔称兵相拒。彼则名正言顺。尔则逆理悖伦。天道助顺恶逆。胜负之势较然。岂可自贻伊戚乎大皇帝抚有夷夏。惟以仁育义正。表率万方。如尔所陈情节。深乖法纪。不可以据词入告。仍掷交陈美赍还。本部堂。典守封疆。职在宣布中朝德化。矜丙愚迷。特为剀切申谕。尔如翻然改悔。效忠尔主。仰体圣朝兴灭继绝之经。自可永受大皇帝无疆福庇。慎毋怙终自误。特谕。又谕河仙镇目莫士麟曰。尔僻处海疆。心知向化。因闻天朝查询暹罗情事。即将海外各夷地形势绘图具文差夷官林义等赍投。甚属恭顺。业经据情奏闻。大皇帝鉴尔之诚。深为优奖。又闻尔于暹罗国王之孙诏萃逃入境内。即为安养资生。颇知礼义。亦属可嘉。令特给尔回文。并赏缎匹。用示恩意。尔其敬承之。特谕　　

○又谕曰、阿里衮等奏、查办逃兵一摺。伊等前此办理。实属姑息。已于摺内批示矣。滇省逃兵。情罪可恶。屡经谕令上紧查拏正法。以昭炯戒。乃阿里衮等所奏逃兵三百三十七名。尚系前任督抚查出。而现在弋获。止得十分之一。为数已属寥寥。至木邦。锡箔等处。临阵逃避者甚多。何以仅讯出五十余名。其余又复何往。可见伊等一味姑息养奸。并未实心查办。著再传谕阿里衮等。嗣后务须严饬员弁。即速实力查拏。毋令稍有漏网。至另摺所奏、前次新街等处患病兵丁。赍有官给印票回营者。原可毋庸办理。其实在怯懦逃窜兵丁。断不可曲为宽贷。将此传谕阿里衮等知之　　

○又谕曰、阿里衮等奏、缅匪头目苗温。遣犭□罢夷至遮放土司探信。彼此递送夷字一摺。所办尚合机宜。但阅译出缅文。有听得天朝差四位大人来永。是否准其投诚之语。未必不因舒赫德前次欲差人招致。遂有此讹传。可见缅匪不时探听内地动静。而沿边一带。亦不无透漏传播之事。防守隘口。最关紧要。屡经降旨阿里衮等。将各处要隘。严密稽查。毋令奸民夷众。潜行偷越。该督等亦节次奏称、严禁贩货出口。并定官弁失察处分。立法似为周密。何以内地之事。缅匪尚得听闻。恐所为慎密边防。仍属具文塞责。此后务须随时申警。实力稽查。毋任稍有疎懈。再缅文内。有九土司与八土司。如同一家彼此结亲之语。尤不可不严切申禁。八土司久归王化。本不应与匪属相通。或仅听其与木邦等处夷人。音问往来。令其随时禀报。藉以得缅匪信息。未为不可若任其私连姻娅。恐内外土司。不免有勾通交结之事。于边备夷情。甚有关系。著传谕阿里衮等。明切晓谕各该土司。务令各奉法守分。承受天朝德化。不许私缔姻好。致干谴责。如缅匪有人前来探信。即据实飞禀。不得擅行答覆。自取罪愆。至李进朝。探得木邦遣人至遮放土司自先中报。尚属可嘉。著量加奖赏。以示鼓励。其夷人多万福。不即具报。予以责惩。所办尚是但夷人情情不常。惟当恩威并用。庶可以得其心。且知畏法。若一味过于严厉。恐夷众闻风畏惧。转为缅匪所用。著将此详悉传谕知之　　

○又谕曰、阿里衮等奏、请裁改云南营制一摺。经军机大臣会同该部议覆。尚有未当之处此摺现在亦不应发钞。已另交阿桂于赴滇时。会同妥协商办矣滇省绿营兵丁懦劣不堪。实难望其振作。岂可复令虚糜军饷遇有缺出。亦岂可复挑此辈子弟承充。此裁汰滇兵本意也。至满洲兵丁在滇者。皆需粮饷。若不通盘筹画。无以节经费而裕军储。且与其养滇营无用之卒。曷若裁彼名粮。赡我八旗劲旅。自属挹注良法。但阿里衮等办理此事。须令滇兵知因伊等顽怯无能特裁扣以示惩儆。庶使裁存之兵。稍知愧惧。至以旷缺钱粮。充京兵军饷。本系密行筹办之事。切不可稍涉形迹。致无知之徒。妄议此举为节省起见。则非所以肃军纪而惩恶习矣。至于滇省九镇。本属过多。自应量为裁改。但现在正议厚集兵力。进剿逆匪。若遽行明裁镇缺。与目下情事。不甚相合而不议裁改。则不敷应汰兵数。此时惟当默为调剂。遇有应裁之总兵缺出。或暂以副参委署。是不必明裁。而隐已改镇为协。则不动声色。而措置裕如矣。至如摺内所称、久造化成。边氓乐业。并非现在实事。铺张过当之语。朕所不欲居。故议摺不令交发。其一切事宜。俟阿桂赴滇时。详悉面谕、会商妥办。所有现出。普洱镇总兵员缺。已降旨令阿里衮。拣选一员调补。如所调适系应裁之镇。即于副将内。拣选一员奏闻暂署。亦不必声叙将来裁改之意。著将此传谕阿里衮等知之　　

○又谕、据阿里衮、明德议奏、本年瘴气消时。派兵防守各隘。并令领队大臣分管等语。龙陵、腾越。派兵之处。应如所奏。其普洱、思茅一路。距永昌较远。阿里衮等不能兼顾。著令永瑞、五福、统辖。遇有应奏事件一面具奏。一面咨报阿里衮。缅宁一路。亦属要隘。著派本进忠。前往领兵驻守。再前发往之甘肃厄鲁特兵三百余名。实为健锐。著分给满洲大臣驻劄地方。设卡防守。与满洲兵一体调用鼓励。著传谕阿里衮、明德知之　　

○是日、驻跸阿贵图大营　　

○乙亥。上遣侍卫奎林、赴避暑山庄、皇太后行宫问安　　

○行围　　

○谕、昨降旨令扎隆阿前往雅尔、更换富虎来京。富虎、不胜副都统之任。著革去副都统。在健锐营前锋参领上行走　　

○以陕西庆阳协副将马虎、为湖北襄阳镇总兵　　

○是日、驻跸海拉苏台大营　　

○丙子上行围　　

○谕曰、鄂宝查奏、梅立本按试各属。较前任学政。通计多用夫七百名。又粤西各属。每棚另有捐项银六十两。为书役饭食。现在酌筹闲款另行妥议等语。梅立本鄙琐不堪。任意滥取擅作威福。逼死县令。已于另案治罪至于学政按试衡文。原应轻骑减从。不可丝毫扰累地方。即例有按临伺候夫马之说。祇为护送敕印。及必应随带之文卷官物而设为数亦属无多且各省学政。原与养廉。其随带之行李。及携行之幕友家人。所用夫马理应自备。岂可借卷箱之名。滥行需索。若一切应用夫马。仍取给有司。则各省督抚等。养廉甚厚。岂遇有公事巡行各属亦皆令属员供应夫马耶。梅立本在粤西如此。各省情形。虽未必尽同。或亦有如梅立本之滥用夫马者各督抚未免存官官相护之见。不肯查办。纵容日久。遂致积习相沿。因有梅立本需索逼命之事此风断不可长。著通谕各督抚、查明各该学政按试时。有无擅用驿马。多少若何。及似梅立本之多用人夫者。或间有自行雇觅之处。并各学政养廉若干。现在情形若何即行据实具奏。到日再降谕旨至于学政书役等各有例给工食。其饭食岂可令所至地方官捐备。亦属非体。并令该督抚、一并查明覆奏　　

○又谕曰、那旺此次往哈萨克、办事妥协。著加恩补授副都统。前往伊犁。更换勒克　　

○谕军机大臣等、永瑞、五福现领兵驻普洱九龙江等处。防守要隘贼匪知我不即进兵必来侦探。倘敢侵犯边界永瑞等即宜领兵剿杀贼众败走量力追赶不可轻进。若贼匪不敢前来。可仍防守。再普洱、九龙江、一带。究系何项贼匪。或已归顺缅贼。亦应察访明白以便办理。若来乞降。即收纳以分贼势。著传谕永瑞、五福、留心妥办。并谕阿里衮、明德、知之　　

