<!-- { "loadSidebar": true } -->
○谕曰、藩司为钱粮总汇。库贮银两。向成弊薮历经厘剔。仍未肃清。即如川省拨解陕甘军需银两。乃系经徵正项。而鄂昌与黄廷桂书称、解到军需。青潮不足者十分之三。以拨兵饷。虽属不可。若以采买军需各物、及运脚等项。尚属无碍。已谕司照数兑收。通融搭用等语。协饷拨从邻省。青潮不足。应责该省抚藩赔补足额。何可委婉通融。在鄂昌第藉以市恩。而不知徇私舞弊。已无所辞咎。且青潮银色。既云不可支给兵饷。又以为采买运脚。岂不重累商民。殊不知朕之恐累吾民之念尤切也。且藩库之项。解自州县。州县之款。徵自闾阎。徵收兑解。稍有不足。岂肯丝毫迁就。以自贻厥累。青潮之色。何自而来。此必有巧为舞弊者。况潮色不足。必至短平。弊窦日滋。何所底止。即此而观。外省库项。殊不可信。向来伊等畏解部而利于协拨邻省。正恃有彼此通融之说。而经生迂论。至谓库项当存留各省。不当多入太府。此非独不通世务。乃典守者流言惑听。便于蠹蚀营私耳。甘省此案、已交刘统勋确查办理。其各省藩库银两。亦当彻底清查。著各该督抚、秉公盘验。如平色亏缺。即著按数赔补。仍将有无情弊。具摺奏闻。嗣后再有青潮不足等弊。一经发觉。惟督抚是问。　　

○又谕曰、史奕昂、著来京以京员用。甘肃布政使员缺。著明德调补。速赴新任。史奕昂、俟明德到甘交代。再行起程。周琬、著补授四川布政使。　　

○谕军机大臣等、自大兵前进。准噶尔部落人众。各带领鄂拓克。陆续前来投诚者甚多。朕视其所辖人数。酌量加恩。有授为散秩大臣、及副都统总管者。第思准噶尔旧例。凡管鄂拓克之宰桑。俱世袭罔替。是以朕授玛木特、为散秩大臣。即令其管辖扎哈沁人众。今陆续投诚之人尚多。宜将世袭之例。明晰晓谕。则现在投诚人众。既益戴朕恩。而相继归降者。亦倍加感悦。于事甚有裨益。将此传谕班第、阿睦尔撒纳、萨喇勒等、通行晓谕知之。至如何酌定世袭、及给与敕谕之处。俟伊犁定后。即入于应议事宜议奏。　　

○又谕曰、鄂昌署中查出字迹。有与黄廷桂札稿。内称拨解军需银两。青潮不足者十分之三。巳谕司委婉照数兑收。通融搭用等语。黄廷桂为人尚属老练。且向来自称孤立不倚。树怨于众。今观鄂昌札内委婉通融等语。则是黄廷柱在朕前博耿介之名。而其实往来交结。非不可干以私者。此次姑从宽免其治罪。传旨申饬。嗣后务宜痛加悛改。倘不知儆省。则素日老体面恐终难保矣。至协解军需。原系应行起运正项。何至青潮不足。其中或别有情节。并著据实具奏。　　

○又谕曰、鄂昌寄黄廷桂札。内称拨解军需银两。有青潮不足之处。而黄廷桂回札。则称此项内有昔年晋省协饷搭拨。历任辗转接收等语。协解军需。原系应行起解藩库正项。何至青潮不足。若谓弊不始于齐格。而历任朦混接受。均应责令分赔。如以晋省藉口。岂晋省又不当查问耶。此项办饷之员。既经告知该抚。则该协督亦必有所闻。岂有任其通融出纳之理。或鄂昌前在川省。与黄廷桂素有嫌隙。今欲藉以修好。故饰为此说。俾知感情。亦未可定。著交刘统勋、查明实在情节。据实具奏。明发谕旨。亦即钞寄。　　

○又谕曰、钟音所奏、诸罗县民陈天松等、带徵罚粟等项。恳请降旨豁免一摺。此等追罚之项。历年已久。本可加恩豁免。但钟音现与该督同城。宜会奏方是。今该抚独为此奏。是欲使众人闻之。知此事由于该抚。以市私恩而沽名誉。钟音甫经外任。若如此存心。自蹈恶习。将来何以承受朕恩。著传旨严行申饬。至此案应否豁免之处。仍著会同该督另行具奏。再降谕旨。　　

○以甘肃安肃道公泰、为四川按察使。　　

○己酉。常雩。祀天于圜丘。上亲诣行礼。　　

○诣畅春园、问皇太后安。　　

○幸圆明园。　　

○庚戌。谕军机大臣等、据萨喇勒等奏、带领噶勒藏多尔济投诚人等前进。又覊留达瓦齐之来使。带往进发。办理悉中机宜。朕深为嘉悦。伫望捷音。阅伊奏内、有噶勒藏多尔济、人尚明白。但心迹叵测之语。朕思噶勒藏多尔济、虽不可深信。现在既已投诚。又带兵一同前进。谅亦无意外之虞。若防范太过。恐伊知觉。反生贰心。惟有示以大度。默化其疑惧之意而已。至朕以哈萨克锡喇、稍有疑窦者。盖彼系北路之人。如欲投诚。何不即由北路前来。反避走西路。其迹似有可疑。然既经投诚。一同带兵前进。则疑窦亦自可释。且伊等人众。即有一二略涉可疑之人。今达瓦齐已不克抵敌。而我继至之兵。又接踵前进。朕固知其无能为也。著将此传谕萨喇勒等。并将伊等前后奏摺。录寄班第等。俾北路之兵。亦急速进发。尤为得力。再朕前曾降旨、俟俘获达瓦齐时。即行解送来京。不可因已据伊犁。稍容留顿。著再传谕两路将军、或达瓦齐被擒。或伊束手归诚。俱遵朕前旨办理。　　

○又谕、据班第奏、同巴朗潜逃之台吉巴颜恩克、并伊属人四户。俱行俘获。拟令徒步解送京师。又请将察达克属下乌梁海得木齐哈尔敦所属两户。暂交塔勒玛善、安插照管。俟伊犁底定后。仍遣往察达克居住。巴颜恩克、被巴朗逼勒同行。尚非有意逃窜。且前此又有欲脱出来投之语。巴颜恩克、无庸解送京师。著将伊属下人、一并交舒明。俾同车凌等游牧安插。巴颜恩克、在途屡被掳掠。今又徒步行走。艰窘之状。殊堪悯恻。著班第即饬驻劄乌里雅苏台大臣、酌量赏给口粮。以示体恤。哈尔敦、既系察达克属下得木齐。不必交塔勒玛善安插。即遣往察达克等现在游牧地方。令其聚处。至巴颜恩克告称、巴朗已向北逃往布哈和洛地方。孟克特穆尔、及都噶尔、一同逃往额林哈毕尔噶地方。巴朗已遣察达克往拏。自必被擒。其孟克特穆尔、即著传谕萨喇、速行遣兵俘获。押解来京。　　

○又谕曰、朕前降旨、令永常等、将带领前往之兵。交额琳沁多尔济统领。永常即回肃州。办理各处续到兵丁起程事宜。俟完竣后。再行带兵进发。今萨喇勒等奏称、已行知永常带兵随后继进。著传谕永常、伊若接萨喇勒咨文。业经前进。自无庸中止。倘先接奉令伊回肃之旨。现在驰赴肃州。则不必复带兵进发。仍遵照前旨办理。俟各处兵丁起程后。再为后殿前往。仍转饬额琳沁多尔济、督兵继进。以为声援。　　

○又谕曰、和托辉特郡王衔青滚杂卜、实心宣力。办事奋勉。近因乌梁海宰桑都塔齐。怂恿该处新降人众脱逃。即告知将军等、派人将都塔齐拏获正法。甚属可嘉。青滚杂卜。著加恩封为郡王。至班扎喇克察、于奉委时。不令都塔齐知觉。妥协拘解。亦属可嘉。著授为头等台吉。　　

○又谕、据班第等、审询努三、乌勒登、拟以应斩监候。努三、乌勒登、收服扎哈沁后。并不往拏巴朗。实系贻误军机。罪不可逭。但念伊二人去岁收服乌梁海、扎哈沁时。亦曾随同效力。著加恩免其治罪。仍留军营。以闲散效力赎罪。　　

○又谕曰、公泰已补授四川按察使。但伊在甘现办军需。著传谕刘统勋、如该司有经理事件。未便遽易生手。即奏明留甘办理。俟事竣再赴新任。　　

○遣侍卫端济布、颁赏额林哈毕尔噶投诚台吉桑宰等衣帽有差。　　

○盛京户部侍郎兼奉天副都统勒克、以不胜任。革侍郎。调盛京工部侍郎赫赫。为盛京户部侍郎。以古翼总尉富僧额、为盛京兵部侍郎。内阁学士觉罗奉宽、为盛京工部侍郎。　　

○辛亥。谕军机大臣等、锡特库、请将广州驻防汉军官兵。照福州之例。改驻满洲一千名。其应裁兵丁人等。分别入伍为民一摺。福州汉军、已经定议改驻满洲。俟该处缺出。陆续发往。广州事同一例。原欲于福州完竣后。次第举行。今锡特库既有此奏。自属应行办理之事。但福州改驻满洲一切事宜。系总督喀尔吉善、与将军新柱、会同筹办。甚属妥协得宜。今该省改驻事宜。亦著交与总督杨应琚、会同锡特库、咨问喀尔吉善、新柱、已定章程酌筹妥办。　　

○又谕、据胡宝瑔奏、叶一栋供出、胡中藻相好亲家是张绍渠等语。张绍渠与胡中藻既系儿女戚好。而上年九月内。向胡中藻言及诗集已经御览之张绍衡。即系张绍渠亲弟。前已传谕该抚、速行查拏。但恐张绍渠此时早已寄知张绍衡。先为逃遁隐匿。亦未可定。且胡中藻、虽供得自张绍衡。而伊与张绍渠既系戚好。安知此意不即出于张绍渠之口。该抚即将张绍衡飞速密提到案。遵照前旨办理。务期根追此事实在情节。勿得稍有稽缓。及走漏风声。致被远扬。至胡中藻之弟胡中藩、本有应得之罪。自应拏问。其余一应亲友人等。此时亦不必通行查办。以致过当。俟此案完结时。自当另降谕旨。可一并传谕知之。　　

○又谕、从前永常、刘统勋、会参凉庄道李肖筠、勒属揽捐一案。查鄂昌与刘统勋札稿内。有嘱其酌定题本字语。使各县官免即革职。惟大笔超豁等语。刘统勋此事曾否照应。著传旨询问。令其覆奏。寻奏、李肖筠一案。鄂昌在肃时。游移观望。及其起程回省后。督臣永常、同臣定稿。将李肖筠包捐情节会参。鄂昌因疑臣等意在苛刻。遂有札托之事。臣等照例办理。已有定议。断不因鄂昌之书。稍为徇庇。报闻。　　

○壬子。上诣畅春园、问皇太后安。　　

○原任太保兼太子太保保和殿大学士兼吏部尚书张廷玉、遗疏闻。谕、致仕大学士张廷玉、历事三朝。宣力年久。勤劳夙著。受恩最深。前以其年届八旬。精神衰惫。特加体恤。准令退休。实朕优念老臣本怀。至于配享太庙一事。系奉皇考世宗宪皇帝遗诏遵行。而恩礼攸隆。则非为臣子者所可要请。及朕赐诗为券。又不亲赴宫门谢恩。自不得不示以薄谴。用申大义。今张廷玉患病溘逝。要请之愆。虽由自取。皇考之命。朕何忍违。且张廷玉在皇考时。勤慎赞襄。小心书谕。原属旧臣。宜加优恤。应仍谨遵遗诏。配享太庙。以彰我国家酬奖勤劳之盛典。其余应得恤典。并著该部察例具奏。朕于满汉诸臣。从无歧视。赏罚予夺。一准乎情理之至当。以孚天下后世之大公。并将此通行传谕知之。　　

○军机大臣等议覆、福建巡抚钟音奏、升任福州副都统齐斌、家口回京。给与勘合一摺。查乾隆八年。兵部议准、各省驻防老病休致各员。俱照例给与车马。原非指升调别省、及升任回京者而言。请嗣后此项人员。概不准给。从之。　　

○调盛京副都统勒克、为正蓝旗蒙古副都统。以盛京兵部侍郎富僧额、兼管盛京副都统。　　

○旌表守正捐躯之山西闻喜县民赵企恒媳常氐。　　

