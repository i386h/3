<!-- { "loadSidebar": true } -->
○又谕曰、经略大学士傅恒所奏、办理良尔吉、阿扣等一事。不动声色。使奸党即日伏法。殊足为快。此数人皆贼酋心腹。今既翦除。彼必胆落。而群贼咸知震慑。诚为荡寇先声。但伊等究系内地所派领兵助剿之人。就缚尚易。然亦几经筹画。加意戒严、始得执而戮之。未可因此而轻视莎罗奔、郎卡。圣人云。临事而惧。好谋而成。军营一切防范。务宜严密持重。若谓此即擒灭贼酋之左券。朕实未敢自许也。经略大学士所奏、俟四月底奏到、请旨班师。此言非是。以程站计之。奏摺往来。定须匝月。如四月底具奏。则军营奉到谕旨。已是五月之杪。经略大学士还朝。当在六月以后。各路满汉官兵。陆续回营。近者在六七月。远者在八九月。其间劳费。岂可计算。目下满兵甫经抵营。自无遽行遣回之理。如四月初、果能围困贼巢。成功虽非旦夕可毕。而既已有可指望。即延至四月底、五月初。尚不为过。不然、或得一二阵连胜。俾贼酋穷蹙乞命。即可因势纳降。尚不失为识时务之俊杰。否则日引月长。帑项何能为继。户部每年所入。及从前动拨军饷。经略大学士素所深悉。今部帑动拨既多。外省不敷协济。已动及留备。不得已而开捐。为一切权宜之计。筹办至此。具有苦心。而经略大学士所奏、台站添派绿旗兵丁侍卫官弁等、拴喂马匹。刍粮供亿实属浩穰。即使成功迅速。而奏凯言还。诸路官兵。陆续退彻。马匹陆续回营。途次支应。不减去时。有限之储蓄。何以供无穷之耗费。此四月初旬之谕。朕辗转思之。计诚无易于此。再亦无可游移。况川省连年困于徵发。民力实已劳惫不支。现据班第奏、泸州道署前。有印信朱标告示一张。皆大逆不道之言等语。此等奸棍、藉端摇惑。在他省如夏如春等类。亦所常有。虽旋即伏法。不足为害。而地方究宜安静。川省军兴旁午。民苦劳役。奸民易于煽动。内地深为可虞。经略大学士傅恒躬履其境。必已洞悉情形。看来去年此番办理。竟是错误。朕今实悔之。祇因办理至此。势难中止。不得不趁此兵力。以侥幸万一成功。然亦所谓饰非文过之举耳。若去岁秋冬之间。但将讷亲、张广泗、二人治罪。以万人授岳钟琪、驻守打箭炉。不作此番调遣。内地小民。尚可早为宁息。亦不至费今日如许筹虑矣。内地民力。亟宜顾恤。不可不思患豫防。又班滚一事。屡谕不必办理。盖系已结之案。即金川事竣。亦无庸置问。若一经查办。至速亦须旬日。所费又将不赀。何必增此葛藤。况前此傅尔丹奏、罗于朝、与革松结商通俄木丁。诱致班滚。在彼时或万一可望。今见良尔吉伏法。彼亦具有知觉。岂敢复以身试。其必不能诱致可知。罗于朝之罪。尚不至于军法从事。伊系内地将弁。仍应遵旨拏解来京。交部定议。以结尘案。朕于此事、西顾悬注。日夕焦劳。此次于亥时接到经略大学士奏摺、办理已过三鼓。良以经略大学士勤劳于外。朕中宵高枕。心实有所不忍耳。可传谕经略大学士、并舒赫德、知之。　　

○丁巳。上诣皇太后宫问安。　　

○谕、去岁庄亲王缘事罚俸一年。和亲王罚俸二年半。裕亲王罚俸二年。昨因和亲王府失火。已赏银一万两以资修造。因念被火之后。用度自必空乏。著加恩将应罚之俸银二万两、全与宽免。再庄亲王、裕亲王、所罚之俸。皆已交一季。亦著加恩、将庄亲王未交之俸银五千两。裕亲王未交之俸银一万六千五百两。并宽免。　　

○又谕、向来命将出师。必有参赞。此定例也。今经略大学士傅恒、奉命督师。内大臣傅尔丹、尚书达勒当阿、舒赫德、总督尹继善、策楞、俱著参赞军务。经略大学士傅恒调度一切机宜。和衷采纳。务期筹画万全。于军旅实有裨益。尹继善、策楞、未能在任。著传谕巡抚陈宏谋、署抚班第、于地方一切事宜。并台站供亿。留心查办。　　

○又谕、台站关系紧要。今既设有排单。可以沿途挨次稽查。无愆晷刻。但在京须得大员经理。以专责成。邮政乃兵曹执掌。著交侍郎蒋炳、于报到时。逐一详悉核对。如有稽误。即指名挨查惩究。至军营事同一体。经略大学士傅恒、亦酌派司员专司稽核。庶收发俱有章程。往来不致迟滞。于军机公务。实有裨益。　　

○又谕、侍卫富德、伊德、于良尔吉案内。承受经略大学士指示。办理妥协。伊德于途次随从行走。又甚黾勉。著加恩俱授为二等侍卫。　　

○谕军机大臣等、番境之难。乃天生奇险。以为鼠辈窟穴。自朕度之。此事实应早为转计。从前圣祖仁皇帝三征沙漠。究未亲擒噶尔丹。是时诸将无不锐意俘馘。圣祖仁皇帝。因挽运稽迟。不得已下诏班师。其事载在方略。因命抄出寄看。夫以皇祖之神明英武。当时文武大臣之智谋勇略。满兵之骁健果锐。尚不能得志于平坦之沙漠。卷旆而还。岂非限于地远。势有所不能乎。今经略大学士、自问一己之韬钤若何。同行参赞诸人之筹策若何。满兵之力量若何。顾欲强其所不能。图其所难得耶。皇祖之英武。超冠千古。至今薄海内外。无不仰颂。亦由圣心知进知退。洞悉机宜。能忘一己之成见。俯纳群言。归于一是。实乃大圣人万全无弊之道。可以垂法奕禩。子孙臣庶。皆当效法。以朕所见。既知番境之难。即当见险而止。经略大学士接到朕连日所降谕旨。定必悉化成见。循理度势。熟筹长策。慰朕悬注。经略大学士远劳于外。朕固时为驰念。然亦不专为此。盖国家经费不可不节。民力不可不恤。而川省之险远疲困。不可不思患豫防。朕所见者远。所全者大。著详悉传谕经略大学士傅恒、并傅尔丹、达勒当阿、舒赫德、尹继善、策楞、共体此意。　　

○戊午。享太庙。遣和硕恒亲王弘晊、恭代行礼。　　

○遣官祭太岁之神。　　

○谕曰、左副都御史朱定元、太常寺少卿郑其储、才具俱属平常。难以胜任。著以原品休致。其左副都御史员缺。著叶一栋补授。　　

○又谕、詹事府衙门事务简少。其庶子等官。余设有左右员缺。惟左谕德满汉二缺、则有左无右。于官制殊未画一。所有左春坊左谕德满汉员缺、著裁去。其现任满汉二员、著该部照例以应补之缺、奏请补用。　　

○又谕、吏部拣选分发各省人员。内同知高沅、赵慎、刘曰宽、三员。恐发往金川。规避不到。伊等虽系微员。但受朝廷一命之荣。自应稍知大义。似此有心规避。情属可恶。著交与兵部、限五日内、押赴金川军营。差委效力。以示惩戒。其上官勋、周祚锦、二员。既经补到引见分发。著从宽免其议处。　　

○谕军机大臣等、总督尹继善、现命参赞军务。陕甘总督事务。著瑚宝署理。瑚宝奉到谕旨。不必来京。即行赴任。陕省系入川要路。台站供亿等事。关系紧要。应往来查察。以速军邮。及吏治民情。均宜加意抚辑。实力整顿。以副委任。　　

○又谕、经略大学士傅恒所奏、进兵路径。力主直取刮耳崖之策。想由确加咨访。体勘情形。有可进之道。但自朕思之。究属险著。即使可进。亦当先令马良柱、冶大雄、莽阿纳、努三、班第、乌尔登、哈尚德、哈攀龙之类。摧锋先入。伊等皆骁勇善战。能驭士卒之人。继以傅尔丹、曾历戎行。以重兵督率其后。使声势联络。首尾相应。经略大学士亲驻卡撒大营。调度策应。早晚之间。时通消息。方为万全。贼或因我兵攻其中坚。而防守要害者、皆还兵自救。防御必疎。经略大学士即乘虚进据左右山梁、腊岭等处。与刮耳崖之兵会合。两路夹攻。可以得志。朕逆料如此。经略大学士未经奏及。未知果如是否。然此亦侥幸万一之想。想左右山梁、腊岭等处。碉楼既多。刮耳崖必更完固。设稍见其难。即当持重。若经略大学士提师深入。则卡撒大营。付之何人料理。自古用兵。未有大帅离营独进。而付中军于别人者。假若经略大学士由党坝进兵。则傅尔丹尚当留驻卡撒。乃一定不易之理。且行军原非王道。必当计算短长。舍难就易。思占便宜。断无因避岳钟琪争功之嫌。甘心冒险前赴之理。即使争功。亦何嫌可避。如谓由党坝、为与岳钟琪争功。则由卡撒、独非与傅尔丹争功耶。经略大学士躬历番境。目击形势。似较朕为亲切。但此番大学士如朕亲往。既经具奏。设非尽据实、则不可知。倘皆实在情形。则经略大学士之所见。即朕之所见。朕既一一洞悉。则朕所指示机宜。与身历者无异。经略大学士虽才智颖敏。亦由朕数年以来教导而成。识见何能高出于朕。朕初非以此自夸。实是如此经略大学士亦当以朕言为是。心说诚服。凡事遵朕谕旨而行。若以不能亲自领兵。孤军深入。以博勇敢之名。为不满已意而生愤懑。是乃犹有少年习气。而非大臣为国家任事者之所宜出也。审如是、又非欲与马良柱、乌尔登等、战将争功乎。此大不可也。经略大学士、乃国家倚任大臣。当思于国有济。若因此小丑。奋不顾身。如所谓不斩楼兰誓不还者。岂非以珠抵鹊。徒增朕之悬结。而非为国家远计者耶。其将朕前后谕旨。详悉体念。熟筹万全。以副朕殷切垂注之意。参赞大臣等、皆当共悉。　　

○吏部议奏、班第身任封疆。贻误军行。应照溺职例革职。得旨、班第著革职。仍署理四川巡抚。效力赎罪。　　

○以内阁学士观保、兼管国子监事务。　　

○是日起。上以祈谷于上帝。斋戒三日。　　

