<!-- { "loadSidebar": true } -->
○兵部议准、直隶总督高斌奏称。天津、沧州、二处。应添驻满兵一千二百名。所需加筑围墙。建造衙署营房。约估工费、不下五六万两。原存该营生息银。不敷动拨。请于司库地粮支用。于库项内拨银三万两。交运使转发商人营运一分起息以敷岁需恩赏弁备、新添满兵开赏之用。再添建各工。需帑数万。工程重大。该地方官未能谙练。并请简命内务府、或工部司员。会同天津道估计监造。得旨。依议不必简派司员。　　

○工部议准、直隶总督高斌疏称。宣化府西门里面瓮城墙一段。同东南西北四面城墙。累年被雨渗坏。边关重地。应动帑修理。从之。　　

○以太仆寺卿赵大鲸、为大理寺卿。　　

○己未。上诣畅春园、问皇太后安。　　

○谕大学士等。从来节烈之妇。祀于其乡。所以旌善端化树之风声也。刑以弼教。其致死本妇之犯。法无可贷。是以乾隆五年。福建秋审萧充一案。该抚拟以情实。九卿改为缓决。朕曾降旨申饬。盖以节妇之死。由于该犯之调戏。若将该犯轻入缓决。非所以重名教而端民俗也。今正值九卿秋审之时。其在萧充以前、定为缓决之案。俱系九卿集议。经朕览阅降旨者。此番毋庸改为情实。其在乾隆五年以后。此等案件。各省督抚多入于情实之列。九卿执法。自不得轻纵。但强奸未成。本妇因调戏而羞忿自尽者。其中情形不一朕办理勾到之时自有权衡。如果有一线可原。仍当免勾。既经一次免勾之后。下年即可改为缓决。如系停止勾到之年入情实者。下年不得即改缓决。将此传谕九卿知之。　　

○大学士鄂尔泰议奏。安徽巡抚张楷奏覆。凤、颍、泗、三属。从前虽常被灾歉。然每次不过数州县。且水旱兼有。独迩年合属、全被潦灾。内如阜阳县等。未尝不沟洫修治。支河通流。无如淮水一涨浮于平地数尺。即有沟洫支河。无救淹浸。臣广为访询。实因淮水下流、不能迅趋入海。洪泽湖每年开放之天然坝。闭塞不通。滚水闸又复加高。以致壅滞难消泛滥为害。此其积潦之由。不在安省而在下游。不在支河而在二渎。必使淮黄迅趋入海。洪湖坝闸。宣洩如旧。无停滞涨溢之患。然后开浚支河沟洫、以防雨水。庶民生得安等语。查治河必先筹下游。以去路无阻。而来路可通。此决川距海之说也。筹下游、亦必先筹上游。以来路有制。而后去路顺流。此浚浍距川之义也。就凤、颍、泗、而论。则以淮水为下游。就高宝、扬、而谕。又以淮水为上游。而由淮以注海。淮水则为黄水之上游。分黄以入淮。淮水又为黄水之下游。有分势。有合势。有相因之势。有相妨之势。臣按安属滨河州县。屡被水患者。由淮涨之故。淮涨之难消者。由洪泽湖底淤垫之故。洪泽湖底之淤垫者。由从前朱家海口决黄水横流。直灌数月之故。湖底既高则容纳数少。就下之水。不能进而自返。返则停滞。积渐溃溢。即沟洫支河。亦何能减洩。张楷谓因淮水下流不能迅趋入海。以致壅滞泛滥。此言是也。至谓洪泽湖每年开放之天然坝。闭塞不通。滚水闸又复加高。以为阜阳等处积淹之由。此安省人之私言。不独不为淮扬计。亦并不为淮黄计。诚使淮黄病。即以邻国为壑。终何利之有。臣按洪泽湖之天然坝。并无每年开放之例。三滚水坝、原以洩湖之有余。至滚水坝亦不及洩。然后不得已而开天然坝。盖下河既不能保。则不如保高家堰之为愈。缓急次第。固应如是。若谓开放湖坝。上游即可无水患。则古沟坝决后。洪湖水已大洩矣。上游之水。似可无停滞矣。而淹浸之患。至今未除者。抑又何故总之淮欲其常盛。黄欲其可抵。高家堰长堤。原以遏湖水之东注。使气不旁洩。以全力抵黄。设开坝导之东注。则气洩而力弱。不特下河州县将岁被淹没。而无以抵黄。黄水且倒行。既已倒行。能保其祗灌下游。绝不至壅阻上游乎。常开天然坝之说。故知为安省人之私言。非通论也。据臣愚见。现在情形。惟以治淮为急先。但使湖水深通。黄流迅速。专黄之力以刷沙聚淮之力以驱黄则上游赴淮之水。皆以海为归。而不至东溃下游车逻等坝、亦自不须开。凡入海入江之路。不过阻者通之窄者宽之。便可不至停滞。何由涨溢。伏祈敕下河臣完颜伟、与直督臣高斌、令速堵古沟坝。速浚裴家场等河。并将淮黄之来路去路。通盘计算务治、其本。毋徒治其标。或可补救。得旨依议速行。　　

○兵部议覆、镶红旗汉军都统和硕恒亲王等奏。八旗汉军情愿为民一案。除现任者均有额缺职守。其进士举贡生监、及捐纳职衔。未经出仕当差。应俟一年限满。汇奏请旨。至领过老圈地亩。并自置旗下、及抵买公产地亩。如移居外省。不在近京五百里内居住。并不倚赖为生者。俱彻出。入籍在近京、五百里之内。如情愿转售旗人者听不愿转卖者。仍听耕种。其抵买公产地亩价银。未经扣完。不愿接扣者。给还价银。彻出地亩。其有仍欲接扣者仍令按季交银。地亩、令其管业。至各旗兵丁官房。应行彻出。另给穷苦兵丁。若陪嫁公主人等既经内务府拨出。已隶公主属下。不便准其为民。应如所请。从之　　

○庚申。谕、朕车驾所至。鸿胪寺堂官有带领地方官接驾之例。从前查斯海随从时在途骚扰。甚不安静。有玷鸿胪之职。其人亦甚平常著解退。以旗员用。此次著德山随去。嗣后鸿胪寺官员派出随驾者。务须谨慎小心。不得需索生事。倘仍蹈前辙。经朕访闻。必严加处分。　　

○谕军机大臣等。朕闻今年湖河为患。皆由淮水下流不能迅趋入海。洪泽湖天然二坝。及高邮之南关、五里、车逻、等坝。永闭不开。水无宣洩之所。又毛城铺分减黄水十三口。虽束而为三。而各未断流。洪泽湖不能容纳。以致泛滥冲决。此次水灾。虽系完颜伟承办。实由鄂尔泰、与高斌、从前办理未协。以致水潦频仍。今复差高斌前往。恐伊回护前非。于事无益。京师议论皆然。即江南士民。亦有俟高斌到彼呈控之语。朕思河务重大。若非谙练之人。即目睹情形。亦未能深悉。况仅得之传闻乎。至于该处人民。居上游者则利于疏洩。居下游者则利于堵闭。均属一偏之见。未悉河防全局。其说尤未足凭。况此次湖河异涨。非比寻常。未可执一而论。惟是水以海为归。必顺其就下之性。斯上游不致泛溢。亦事理之常在高斌自必悉心筹画。以拯救地方为重。不致固执成见。朕既有所闻。可密寄信前去。或此番大水之后。湖河形势不同。固当因时度势。慎重区画抑或从前措置。本属未尽合宜。尤当及时变通。力为补救。断不可回护前非。务须通盘计算。悉合机宜。俾湖水安澜。黄流顺轨。上游之凤、颍、泗等属。无湖水倒漾之虞。下游之高、宝、兴盐均免田庐淹没之患。庶克纾朕南顾之忧。并令伊等将现在情形、及应如何办理之处。据实速行奏闻寻高斌奏臣查今年湖河为患之处。一系古沟漫工。一系石林水口。盖古沟不漫。高邮之三滚坝、原可不开。下河地方、自不致受洪湖之水患。但古沟之漫。实由于洪湖之异涨。而洪湖之异涨。实由于淮河上游、雨潦过多。暴水骤至。迥与寻常盛涨不同。是以高堰水志。长至一丈五尺六寸。山盱三滚坝、过水至七尺之多。其时清口大辟。势若建瓴。直注外河山安海防。畅行入海。若古沟不漫。再守旬日。涨水自消。并非入海不能迅趋。与宣洩无所之所致。其毛城铺减坝、过水无多。较之洪湖异涨之水。不啻千百之一二。分洩适合机宜。并非该坝洩水过多。以致洪湖不能容纳。至古沟漫工之为害。较于常年开放天然坝之害。实属相等。天然坝之必应永闭、不开。以免下河淹漫之患。毫无疑义。至若石林口之水患。则系今年八月内。河工疎于防范所致。原非平时经理未善。臣查下江被灾州县。计二十有九。皆系夏秋。雨潦为灾。惟下河兴、盐、等处。复受古沟漫水之患。至上江凤、颍、泗、被灾之处。计十九州县。亦因天雨过多。山水大发所致。当六七月水发之时。淮河上源诸水。俱汇注洪湖。以致洪湖异涨。泗州、即在洪湖上口。水势直注入湖。其最近之泗州。犹顺流直下。并无倒漾之事。其不能逆流远至数百里之上。为害凤颍。尤显然可见者也。伏惟圣明。深悉河防机要。指授方略。谓邵伯以下入江之路。宜多开几处。特命臣等留心详勘办理。臣等钦遵到扬州、同督抚面商。即遍寻通江河路。于湾头之下。董家沟之上。查有石羊沟一处。原有旧河形。直达于江。此处可以挑河。修做滚坝四十丈。又芒稻闸之下。有董家油房、白塔河、孔家涵、三处。亦有河三道。现俱通江。因防私盐偷越。俱有土坝堵塞。今拟挑通河道。口门处、添建滚坝四十丈。以应石羊滚坝。并修理运盐河路。盐漕运行俱便。而淮水入江。更可畅达。查古沟漫口、及高邮各坝、堵闭之后。各处水落工平。田畴涸出。湖河形势。依然如旧善后事宜。不过修补残缺。俾一律整齐坚固。除淮水入江之路。必应钦遵圣训办理。此外实无另应区画变通之处。其地方水利事宜。讲求沟洫之通塞。亦并无有碍于河防之处。容臣钦遵谕旨。悉心筹画。详勘定议奏闻。得旨。览奏稍慰朕怀。但知过能改。圣人所难。悠悠之论。固不足凭。而啧啧之言亦殊可念。一切与周学健等、和衷悉心妥议为之。至朕所指示。不过据朕一时所见。尤不可以为必是而从之。　　

○又谕、章隆前任广东左翼总兵官。有人奏其办事因循、不胜要地总兵之任。朕是以降旨。令其来京。因赣州尚属内地。事务较广东为简。是以将伊补用。但伊年力就衰。才具平常。恐不能振作。废弛营伍。其尚可办理镇臣事务与否。著德沛留心试用。据实陈奏。　　

○鸿胪寺卿梅珏成奏。正一真人张遇隆、恭祝万寿。据礼部文称。随班行礼。应列左都御史下。侍郎前。臣思真人乃道家之流。祈禳驱邪。时有小验。仍而不革可也。假以礼貌可也。乃竟入朝班。俨然与七卿并列。殊于观瞻有碍。应请敕部定议。不必令入班行。得旨。此奏是。该部议奏。寻议、应如所请。嗣后真人承袭谢恩。臣部带领引见。并遵三年来朝之例。准其入觐。照例筵宴。宴毕还山。倘在京适值百官朝贺之期。免其列班行礼。从之。　　

○赈恤湖北潜江、沔阳、天门、监利、枣阳、宜城、光化、七州县。并沔阳、武昌、襄阳、三卫。续被水灾军民。并缓徵额赋。　　

○辛酉。准噶尔部人都噶尔来降。命赏给安插如例。　　

