<!-- { "loadSidebar": true } -->
○又谕、据福康安奏、岫岩城兵役下乡。采买柴薪。藉端派扰。以致殴毙人命一摺。事关地方官办料、纵役滋事。该府尹难辞失察之咎。若令其查审。不免瞻徇回护。已有旨交盛京刑部侍郎穆精阿、严审究拟矣。至府尹铭通、曾任太仆寺少卿。因赴商都等处。查马事竣。至热河奏闻。朕召见时。看其人尚属黾免。且旋擢用为奉天府尹。上年朕诣盛京召见。观其人才。不过中平。未必能大有出息。尚不知其在任办事。究属如何。著福康安悉心体访。据实覆奏。又据福康安奏、查勘岫岩旧城基址。周围量长四百六十五丈五尺。饬令照例确实估计。较原估约计节省银三万余两等语。此项工程若原估。后另有删改之处。则核减多至三万余两。尚属情理所有。若工段料物。俱系照旧。即核减节省。止应在数千上下。何至三万余两之多。是否原估浮冒。抑或另有别情。并著福康安查明。据实详悉覆奏。将此由四百里谕令知之。寻奏、工部原咨内开。岫岩新修城坦一座。量长八百九十四丈。估计工料银七万四千五百七十一两零。今查勘旧城基址。较原估新修城垣处所。地势既高。而周围城根土牛。尚属坚实。自应照旧城基址修筑。随量长四百六十五丈五尺。并将城根现存土牛折抵土方。实估计银四万一千二百六十七两零。是以较原估节省。并非原估浮冒。至岫岩城因兵役下乡。采买柴薪。牌头刘发兴、藉端派扰。以致殴毙人命一案。现咨明刑部侍郎穆精阿、严审定拟。府尹铭通、系一谨慎老实之人。虽才具未能开展。居官为人。小心黾勉。并无别项劣迹。报闻　　

○庚申。谕、户部会同吏部、议将砀山等六县漏报开除。及铜山等八县重复开造之该管上司。议以实降实革二摺。固属照例定议。但藩司系总办衙门。其过止于疎忽。且已著令各任分别按数赔补。已足盖愆。所有梁国治、萨载、俱著照部议所降之级。从宽留任。崔应阶、图思德、陈辉祖、托恩多、姚成烈、均著从宽免其革任。乃注册。其已经休革各员。并著将降革留任之处注册。至承办之知县。其咎较重。然亦惟初办错误。及初次接任之员。应予实降。其余历任接收交代各员。止于不行详查更正。亦可从宽留任。著该部查明。另行分别定议具奏。其各书办造册错误。罪所应得。著照部议办理　　

○谕军机大臣等、据杨景素奏、正定镇总兵陈大用、禀有匿名逆词一纸。系指山西高平县白莲教。任天祥等、谋为不轨等因。当即飞咨山西抚臣。严密查拏。并委按察使达尔吉善、驰赴正定。率同知府黄检、严密查办等语。所办甚好。已于摺内批示矣。此等匿名逆词。大约俱系奸徒怀挟私仇。计图倾陷。词内既称正定有一军师。又或即系正定地方之人。挟仇造写投递。均未可定。但所称军师。并未指有姓名。一时恐难根究。而所称高平之任天祥等。俱有的名。今杨景素、业经飞咨山西抚臣巴延三、严密查拏。自已按名就获。究其是否邪教。虚实可以立辨。并可就任天祥等、讯其平日有无仇家。则匿名揭帖之人。即可从而踪迹。鬼蜮自难遁形。该督既委达尔吉善前往。率同黄检查办。其逐塘挨查破捐缘由。易于稽核。自可即得端倪。此时正定所属。如有应物色之处。黄检自当在彼访查。否则竟当驰赴山西高平县。会同该地方官。查讯任天祥等、有无仇陷情由。自更可以迅速。且黄检尚能办事。又曾久任山西藩臬。于该省情形。素所熟悉。更属轻车熟路也。著传谕杨景素、遵照妥办。如已获正犯。即速详细研鞫。务得挟仇诬陷实情。从重定拟具奏。将此旨著由四百里发往。并论巴延三知之。仍各将现在曾否究出正犯。及查审情形。迅速具奏　　

○礼部奏、承德府文庙。请照各省学校之例。颁贮书籍。得旨、所奏是。著交金简办理。送至承德府。贮文庙内之尊经阁　　

○辛酉。谕曰、諴亲王弘畅、系镶白旗满洲都统。兼署镶黄旗、镶蓝旗、满洲都统事务。以一人管理三旗。恐不能周到。伊所署永贵镶蓝旗满洲都统之缺。著克勤郡王雅朗阿署理　　

○壬戌。兵部议覆、前署湖广总督湖北巡抚郑大进疏称、边缺俸满将备人员。弓马可观。训练有方者。照例保题。其弓马平常者。查平日办事。及现在年力。或调回内地。或随时纠劾勒休。将展限一年之例停止等语。查边俸人员。以练兵安民为首务。至本身弓马平常。原可学习改观。今如该督所奏。是因该员弓马之优劣。方查其平日办事之贤否。未免轻重倒置。请嗣后、考察边俸俸满人员。五年内果能整饬营伍。抚绥地方。兼之弓马可观。年力壮盛者。会核保题。照例先行升用。如五年内办事奋勉。勤劳无过。而弓马平常。年力未衰者。调回内地。将边俸升用之处注销。惟循分供职。及弓马不及。年力已衰者。即勒令休致。所有展限一年之例。应如该督所奏停止。至武职人员。并无正印佐杂之分。其保荐甄别。总以实授之日。扣算俸满之期。以归画一。从之　　

○以吏部左侍郎王杰、为浙江乡试正考官。侍讲学士吴省钦、为副考官。内阁学士钱载、为江西乡试正考官。中书张虎拜、为副考官。修撰载衢亨、为湖北乡试正考官。中书吴俊、为副考官　　

○癸亥。谕军机大臣等、刑部奏、核拟广西装神惑众骗钱之李逢春一案。已依拟分别斩决监候矣。至李万春、系李逢春之兄。商同纠骗不法。厥罪维均。实为此案要犯。必须严拏务获。立正刑诛。以昭炯戒。业经节次传谕该抚。速派妥干员弁。上紧缉获。并谕毗连粤西之各督抚。一体查拏。该犯自难久于窜匿。著传谕李世杰、于李万春就获时。迅速审讯明确。一面奏闻。一面即于该处正法。毋使稍稽显戮　　

○甲子。广西按察使哈靖阿、依部议革职。以山西归绥道富躬、为广西按察使　　

○乙丑。署江南河道总督李奉翰奏、五月中旬。大雨时行。宿迁骆马湖内。水势盛长。随饬员将顺堤河形、北小坝等处尾闾各坝启放。水由六塘河、入北潮河归海。并令将下游中河之双金闸、杨家庄头、草坝展宽。其运河埽坝、卑矮汕刷之处。镶修坚整。又正阳关淮河。长水六尺六寸。洪泽湖。长水九寸。高堰志桩。连前长至一长二尺九寸。除已将清口东西坝、展宽八十二丈。查看两坝根后。东坝尚有土基五丈。西坝尚有土基二丈。倘湖水再长。即行挖除。至外河、山安、海防、三厅。水势已大。将来再加以三堡分洩之水。势必盛涨。现将外河王营减坝、临河钳口坝工。上紧镶做。以备开放。得旨、览奏稍慰。以后正宜慎防也　　

○旌表守正被戕江西宜黄县民邹明澄女邹氏　　

○丙寅。谕军机大臣等、热河自五月下旬得雨后。晴霁约及旬余。今自十二日以来。连日有雨。虽不似前月之滂沛。且时雨时晴。于田禾自为有益。即各山河闲有发水之处。亦无妨碍。惟念永定河正当伏汛之时。水势有无加长。各堤岸是否巩固。该督此时。曾否赴固安防汛。目击情形若何。著传谕杨景素、即速据实覆奏。寻奏、直属得雨。各处深透。河水旺盛。消退亦速。现查永定河底水。只深二尺九寸。堤埽甚为稳固。得旨、览奏稍慰　　

○丁卯。谕、甘肃地处边陲。民贫土瘠。历年均有偏灾。即降旨蠲赈缓带。民间所借耔种口粮。及缓徵等项。积欠甚多。曾于乾隆三十六年。降旨加恩。豁免该省旧欠仓粮四百余万石。又于四十二年降旨。将该省自乾隆二十三年、至三十五年。民借折色未完银八十四万余两。概予豁免。俾边氓共庆盈宁。兹据该署督毕沅、将各年正杂钱粮。已未完数目。开单具奏。朕详阅单内所开、每年未完银粮数目尚多。虽系按年带徵之项。且该省上年额徵地丁正赋。业已加恩轮免。本年各属。节次得有雨泽。二麦丰收。民力尚为宽裕。徵纳自可如期。但念该省。究属积歉之区。若将远年积欠。一体并徵。为数过多。完项仍不无拮据。著再加恩。将该省自乾隆二十七年起、至三十七年止。因灾带徵未完银二十三万五千余两。粮一百零五万四千余石。概予豁免。其自三十八年以后缓带各项。及此丰年带徵。小民天良感发。当必踊跃输将。且积逋既普免追呼。其近欠自易于完纳。如此体恤优施。闾阎更得永资乐利。该部即遵谕行　　

○谕军机大臣等、据鄂宝等奏、四月十三日。突有一人赴巡漕御史天保公馆。投书一封。拆看系匿名揭帖。控告湖北、湖南、各帮旗丁。盗卖漕粮等事。当将投书人丁自富、审讯。供出寓居杨州万寿宫之黄姓托递。及指获讯问。又系雷旭。始经供认。迨发淮安府署府胡观澜审讯。雷旭顿翻前供等语。所办殊未明晰。丁自富初供。既有黄姓给钱投递之语。自应指拘黄姓之人。到案严鞫。何以差役押同丁自富指拏人犯。却将雷旭拘拏。及雷旭供词翻覆。仍当向丁自富、严诘当日原交书信之人。令其指实。乃任听丁自富扶同改供。致滋疑窦。总未得此事肯要。岂能审出实情。著传谕萨载、提集各犯。逐一严鞫。务得托投匿名揭帖正犯。审讯明确。定拟具奏。鄂宝等原摺。并著钞寄阅看。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千八十四


大清高宗法天隆运至诚先觉体元立极敷文奋武孝慈神圣纯皇帝实录卷之一千八十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

