<!-- { "loadSidebar": true } -->
○又谕、国家赏功酬庸。予以录叙。所以激励戎行。典至重也。准噶尔一事。从前我皇祖、皇考、屡申挞伐。而彼部落藩篱完固。未得机会。是以暂议彻兵。迩来喇嘛达尔扎达瓦齐等、互相争杀。内乱频仍。其台吉车凌、车凌乌巴什、阿睦尔撒纳等款塞内附。先后踵至。朕为天下共主。兼覆并帱。自当为之经理游牧。以计长久。而又适当达瓦齐众畔亲离。势同瓦解。此正机有可乘之时。因议及两路进兵。而人心狃于久安。狎畏难之见者多而具奋迅之衷者。百无一二。今赖上天默佑。克集大勋。计军需所费。较之从前才及十之一二耳以机会所迫。一举可成之功。犹多苟安懦怯。徘徊观望。倘更有艰钜过于此者。尚安冀其勇往从事乎满洲旧俗。一闻用兵。无不人人踊跃。以不与为耻。不意承平日久。渐成畏葸之习。至于如此。是以朕于此大功克就。远夷归化之时。不为之喜而为之寒心。策楞、舒赫德之畏葸。既已屡降明旨矣。此次进剿。命班第为北路将军。永常为西路将军。在班第领兵前进。亦不过遵朕所授机宜。黾勉无误。已邀爵赏。然此爵赏、非策楞舒赫德之所应得者乎。使永常但效班第。岂不同膺宠锡之荣乎。乃伊自受事以来。强欲自用。又以不能与前进之列。更沾沾以接济兵粮。为必不可缓之事。以见己之长。且曰自二月十二日。裹两月之粮。今已将尽矣。独不思按月赍粮。原祗就大概通融计算。若一一计口授食。则人之食量不齐。有日食一盂者。亦有增至数倍者。以食多者一月之用。即可为食少者数月之储。乃欲比量而差等之。有是理乎。且因粮于敌。亦从来军行胜算。永常又何独明于彼而暗于此也。今大兵已集。功成迅速。何尝有军粮不足之事。设如依所奏办理。将辗转挽运动逾数旬。岂遂能接济大兵之遄行耶。况用兵于万里之外。断难斤斤以馈运为事。永常所见。仍兵行粮随。汉人论兵故套。而实昧于机宜。不但此也。此次功成。实赖上天笃祐。新附之人。深感朕恩。是以迅速集事耳。若稍有相持情形。而永常粮绝之言。中于人心。其害尚可问乎。在永常罪且难逭。何得尚与有功者一体录叙耶。至于昔年和通呼尔哈诺尔进兵时。岱豪等既不能歼贼立功。又不能奋身拒敌。束手受困。徒以自尽了事。夫果有捐躯之志。何不死于矢石之间。为此妇人女子之为乎对敌之际。而领兵之人。相率自尽。岂不先折士气。似此懦怯无能之人捐威失重。即自行引决犹当将伊子孙议罚。尚何功之可录乎。且并有乘他人之胜。将已系颈之贼。比比射死。以示威者。以今观之。岂不大可笑耶。即阿岱等亦曾失误军机。仅以身历行间。幸邀议叙。此等世职、劝惩悠关。朕久欲查办。因西隅之事未完。隐忍未经降旨。现在大功既奏。荒服敉宁。有功诸臣。俱已特加懋赏。其前此冒滥邀功者。亦不可不加厘剔。以昭平允。所有和通呼尔哈诺尔等处用兵。所得世职人员。著交军机大臣、及该部详细查明。如有冒滥应行裁革者。奏明请旨。用副核实奖励之道。　　

○庚戌。谕准噶尔全部台吉宰桑等曰、尔准噶尔、自台吉噶尔丹策零时。恭顺天朝。尊崇黄教。部属人众。俱得安生。朕是以施恩准其遣使往来。岁通贸易。嗣策妄多尔济那木扎勒继立。互相戕杀。内乱频仍。达瓦齐更加暴虐。所有准噶尔全部人众。俱受荼毒。朕为天下共主。念噶尔丹策零之旧。不忍坐视汝众坐于涂炭。而各部落台吉等、相继款关来降。扶携户口数万。朕悯其穷蹙。为之经理游牧。以计久长。是以特派将军大臣等、恭行天讨。命两路大兵进剿。驱除残暴。安辑生灵。尔众台吉等、去逆效顺。感戴朕恩。输诚纳款。朕心深为嘉予。今准噶尔全部底定。仍将尔四卫拉特台台等施恩封为汗、贝勒、贝子、公爵。令各管辖属人。安居乐业。尔台吉宰桑等、俱宜仰体朕一视同仁之意。约束所属人等。安静谋生。勿因睚眦小嫌。互相构衅。亦毋得将所属人残虐。众属人等、亦并遵守条教。畜牧耕种。各勤职业。以共享太平之福。尔等僻处遐荒。朕自当示以怀柔之道。如喀尔喀内扎萨克、一体办理。自不以内地法度相绳。再尔准噶尔人等、向知尊崇佛法。朕特为广布黄教。在伊犁设立库伦。宣诵经典。俾群生咸知敬奉。尔等其善体朕心。皈依佛法。永远遵守。尔等自受达瓦齐凌虐。众不聊生。今朕如此加恩。尔四卫拉特、俱为天朝臣仆实属厚幸。务宜洗涤旧习。永受朕恩。再哈萨克人等向与尔准噶尔有隙。彼此时相抢掠。朕已降旨哈萨克。令其毋得仍前侵越。厘定边界。勿相扰害。尔等亦宜恪遵此旨。不得将哈萨克人众。肆行抢掠。尔等其善体之。　　

○谕军机大臣等、准噶尔全部已定。班第等仍留彼处办事。俟一二年内。将伊等彻回后。每年自京遣派大臣一员。前往巡查该处情形。但如此更换。需用多人。著班第等、于准噶尔旧大宰桑之子孙、或已革宰桑内。择其诚实者。拣选八九人。带领家属。移居察哈尔地方。令其巡查。并资差遣。副都统达什敦多布、及投诚之乌尔古勒济勒、即附入察哈尔旗内居住。必须妥为安置此拣选人内、如未有职衔者。著赏散秩大臣职衔。　　

○又谕曰、车凌车凌乌巴什、巴玉特等属下人众。因去岁歉收。贫难度日。著加恩赏给两个月口粮。并寄知莫尔浑、令于军营米石内动支。　　

○调工部侍郎李侍尧、为户部侍郎。以内阁学士王际华、为工部侍郎。山西布政使多纶、为礼部侍郎。　　

○以山西按察使蒋洲、为山西布政使。福建台湾道拖穆齐图、为山西按察使。　　

○辛亥。大学士等议奏、准部平定。大兵彻回。所有给将军班第、永常、阿睦尔撒纳、萨喇勒等、敕书印信旗牌等项。应令缴回。但班第、萨喇勒、仍驻伊犁办事。请另给钦差关防。得旨、班第、萨喇勒、现留伊犁驻劄。所有班第定北将军印信。暂留应用。将军等会集办事时。不过需印一颗。余俱缴回。萨喇勒、将军印信虽缴。在彼大臣官员、仍以将军称之　　

○壬子军机大臣会同三法司议覆、协办陕甘总督尚书刘统勋参奏、宁夏府知府赵本植、侵扣军需一案。详核供词实属通融办理并无侵扣实迹。应将该协督定拟斩决之处照例改流。得旨、赵永植、系承办军需之员如果侵肥属实。非军法从事。不足蔽辜是以于该协督参奏时。令其严审定拟。嗣据该协督审奏。朕详览供词。并无侵扣实迹。随经军机大臣等议。令该协督再行详议具奏。今据该协督仍以斩决定拟。军机大臣会同法司核覆。原供实属通融办理。罪止那移。按律应拟满流。是该协督所请即行正法之处。供罪殊未相符。著仍交该协督刘统勋、详核案情。再行秉公定拟覆奏、至从前查办赀产。原因军务重大。且办理伊始。不得不明示惩创。如审明是那非侵。则抵补之外。概可无庸查办。　　

○云南鹤庆府属观音山土驿丞郭斌故。以其侄世禄、袭职。　　

○癸丑。谕、此次大兵进剿。所有从前雍正年间、自青海畔逃之罗布藏丹津、及上年潜逃之杜尔伯特台吉巴朗、孟克特穆尔等、俱已就擒。现在即日押解来京。所有献俘典礼。著该部察例具奏。择吉举行　　

○又谕、西师奏凯。大兵直抵伊犁。准噶尔诸部。尽入版图。其星辰分野。日月出入。昼夜节气时刻。宜载入时宪书。颁赐正朔。其山川道里。应详细相度。载入皇舆全图。以昭中外一统之盛。左都御史何国宗、素谙测量。著带同五官正明安图、并同副都统富德、带西洋人二名。前往各该处。测其北极高度。东西偏度。及一切形胜。悉心考订。绘图呈览。所有坤舆全图、及应需仪器。俱著酌量带往。　　

○又谕曰、阿克敦、年已七十。现在目疾未痊。著以原品致仕。刑部尚书员缺、著鄂弥达补授。仍兼署吏部尚书事。阿里衮、著署理工部尚书事。永常、著加恩补授吏部侍郎。仍带革职留任　　

○又谕曰、开泰、著调补四川总督。即赴新任。大学士黄廷桂、著调任陕甘总督。将川督应办事务。交明开泰。即赴肃州。刘统勋、将现办事务。一一交明。回京供职。湖广总督印务。著硕色前往署理。云南总督印务。著爱必达署理。云南巡抚印务。著郭一裕署理。山东巡抚印务。著白钟山兼署。　　

○又谕、巴里坤管辖兵丁。办理事务。不可无大员专任。策楞既知前愆。此次在哨探兵队内行走。尚属奋勉。著施恩赏给都统职衔。同副都统三格、驻劄巴里坤。办理事务。　　

○吏部议准、两广总督杨应琚奏称、广南韶连道、向辖三府、一直隶州。内所辖广州府、相距千里。难于遥制。请改隶广东粮驿道、就近管辖。并铸给广东粮驿道管民屯料价水利兼分巡广州府关防。广南韶连道、换给分巡南韶连道关防。从之。　　

○以原任江西按察使范廷楷、为户部主事。　　

○甲寅。谕曰、喀尔吉善等奏、诸罗县民陈天松等、应追罚粟及折价等项一案。自康熙五十一年起、阅今数十年。除已经完过外。其未完粟米银两。户名半已无人。实属力难完缴等语。陈天松等、系海外穷黎。垦荒追罚。与杭欠额赋不同。且历年久远。上年台属又被灾伤。情殊可悯。所有未定罚粟及折价银两。著加恩悉予豁免。该部即遵谕行。　　

○以原任户部侍郎裘曰修、为右春坊右中允。　　

○青海扎萨克辅国公贡格故。以子纳罕塔尔巴、袭爵。喀尔喀三等男扎木苏故。以兄端多克、袭爵。　　

○乙卯。上诣畅春园、问皇太后安。　　

