<!-- { "loadSidebar": true } -->
○丙寅。谕、据阿桂等奏、官兵攻克格隆古、科布曲、索隆古、们都斯、得木巴尔、一带山梁碉卡寨落。并乘势抢占安布鲁木山峰碉卡。现由索隆古进攻。即期迅捣贼巢等因一摺。览奏深为欣悦。此次攻克贼人大碉寨一百余处。获炮九尊。鸟枪刀矛等物无算。杀贼二三百名拏获活贼二名。官兵等、越险直进。鼓勇摧坚。所歼丑类甚多。且扼贼人要隘。皆由将军等、调度合宜。参赞及诸将领等、董率锐进。官兵并能奋勇出力。均极可嘉。而所得劳绩。亦较前数次更大。阿桂、丰昇额、海兰察、额森特、及在事之将领弁员等。俱著交部从优议叙。以示奖励。仍俟大功告成。另沛酬庸渥典。　　

○谕军机大臣曰、阿桂现据之索隆古山梁。距噶喇依贼巢不远。今阿桂乘胜冞入。势如席卷。虽据报投番等供。贼又欲于鄂依楂尔、丹布哈尔、斯拉瓦等处。修筑碉卡抗拒。现在官兵进攻迅速。贼众自皆措手不及。即或舍齐喇嘛寺。尚思聚众力守。然距贼巢愈近。贼计愈穷。而贼胆亦愈落。以我胜兵临之。不啻摧枯拉朽。由彼直捣噶喇依。自可克期扫荡。看来此事。捣穴已有把握。而擒渠则宜加意妥筹今索诺木、及老土妇阿仓、阿青等、于噶喇依、甲杂、两处。往来无定。而莎罗奔甲尔瓦沃咱尔、则逃于库尔纳。其守科布曲之大头目布笼普阿纳木、当噶拉阿纳木、及丹巴沃咱尔、并逃回贼巢。其余莎罗奔等二人、亦在噶喇依久住。此等皆必须擒解京师。明正典刑。此次征剿金川。原因索诺木等之负恩反噬。必将逆党。全获献俘。方为全美。阿桂、明亮等、至时当多方搜捕务获。勿使一人得脱刑诛。又据投番供出。山塔尔萨木坦、现在来达木带兵。其人亦系小金川助恶大头人。必应擒献者。且来达木、为进攻甲杂之路所必经。山塔尔萨木坦、向来颇能带兵打仗。明亮等进剿时。尤宜加倍留神。设法攻克。并将山塔尔萨木坦、擒获来京。勿使兔脱。　　

○丁卯。署四川总督文绶、布政使衔李湖奏、川省军需报销。自乾隆三十六年军兴日起、至三十八年六月止。动放银一千九百七十余万两。现据各属请销之数。大率照例造报似应准销。及检阅底案内、原报文领。并藩库月报册开支放之数。有当日领数本少。而现在应销例价转多。应行找领者。盖缘办事之初。章程未定。承办之员无所遵守。恐干驳查。撙节请领。宁少无多。是以不能画一但现核诸成例。有减无浮。是已领之银数。即实发之工价。自毋庸援例找领。臣等现除原行牌檄、及文领内声明垫办有据者。始准找领外。其余悉以底案文领为凭。照数核销。不准找给。以归节省而杜流弊。再查官运背米长夫。照乾隆十二三年金川旧例。折给口粮银两一款。检阅原卷。此项折支口粮银两。自乾隆三十六年官运以来。藩库从未给发。各属亦无有具报垫办者。是折支虽有明文奉行并未照例今为期日久。事后补领。断难按名给发。适以启浮冒而滋流弊。查旧案计需口粮。折价不下二十万两。臣等现将此款核删。庶实支实销。经费皆归有著。得旨、所办是。知道了。　　

○戊辰。孝庄文皇后忌辰。遣官祭昭西陵。　　

○上诣皇太后宫问安。　　

○谕曰、四阿哥奏称、履亲王原有张家口外牧场。现在并无牧放马匹牲畜。其牧场蒙古。无人约束。恐其生事。请派人管束等语。此项牧场。既无牧放牲畜。想来必有开垦之地。著交常青查明。酌量派委差使。以便管束。其地业经开垦者。著官办取租。将每年所收之租。给与四阿哥。　　

○又谕、李侍尧奏、接兵部咨。粤东纠党结盟之犯。不数月间。竟有五案。应照本例加重议处。其武职虽经协拏。从前究有疎纵。未便即予免议等因。行知到粤。但思各员弁协拏。屡获破案。宵小日就敛迹。若因破案甚多。不准免议。恐苍猾之员。以任事为受愚。以取巧为得计。即有见闻。亦必暗为消弭。凶徒转多漏网。请将已经协拏者照例宽免。未经协拏者。予以应得处分。所奏是。已于摺内批示矣。地方文武。平时不能约束稽查致匪徒纠党结盟。屡行犯案。自应示以重惩。如果实力查拏。有犯必惩。则藏奸自少。即所属地方犯案较多。若知上紧缉擒。功过原可相抵。设仍予以议处。转致各员弁自顾考成。暗为消弭。于惩治奸匪。整饬吏治。均属无益。李侍尧此摺。为挽回积习起见。所奏甚是。然亦为该督向来董察属寮。不事姑息。朕所深信。始可为此言。若他人、固未可轻为仿傚也。此案著照李侍尧所请行。并将此通谕知之。　　

○谕军机大臣等、刑部议驳江西崇仁县革监黄金巃、改契拆占余牛房屋山场。逼胁代笔之罗寄五诬证。致令自缢一案。所驳甚是。已依议行矣。此案前经该部据咨驳查。以黄金巃捏改契纸。硬将余姓房屋拆毁。复将山场树木砍伐。逼令原契代笔之罗寄五、诬认绝卖。闭置空房。以致罗寄五自缢身死。其中不无有心致死情事。该抚仅议军罪。殊未允协。至黄金章、曾听伊父诬告。及目击伊弟禁闭逼命。毫无禁阻。议以杖赎。开复监生。亦失平允。驳令妥议。该抚即当遵驳改正。乃仍狃于前议。止将黄金巃、改发黑龙江充当苦差。黄金章、改为实杖。仍予开复。虽罪名略有增加。而案情仍无更改。殊属有心回护。州县办理命案。关涉绅衿富户。瞻徇情面。曲予开脱。致令死者含冤。凶徒幸免。最为吏治民生之害。此等劣员。即应参劾重惩。查此案、系臬司欧阳永＜?礻奇＞任内审转。其人性近沽名。近年来益复衰颓。不能振作。致审案舛谬若此。使其尚存。必不稍为宽贷。至海成、平日办事。尚肯认真。何竟含糊胶滞若此。海成、著传旨申饬。并令即速提犯到案。将部驳各情节。再行虚公研讯。务得实情。另议具奏。　　

○是日起。上以岁暮祫祭太庙。致斋三日。　　

○己巳。谕、据明亮等奏称、二等侍卫扎拉克巴图鲁进财保、三等侍卫特充阿、遇战奋勇打仗。此次攻取达撒谷地方。复又超众勇往。请各加恩等语。著照明亮等所请。进财保、著补授头等侍卫。特充阿、著赏给玛桑巴图鲁名号。仍照例赏银一百两。　　

○谕、据明亮等奏、本月十四日、分派官兵。攻克独古木上下寨落。乘胜抢占乃当之布吉鲁达那两道山梁等因一摺。览奏深为欣悦。此次攻克山梁。焚烧上下寨落八十余处。生擒番童二名。杀死贼人一百余名。擒获铁炮一位。将领等均属奋勉。而奎林、和隆武、尤鼓勇先登。懋著劳绩。各官兵亦皆踊跃思效。锐气倍加。皆由将军参赞。调度有方。用能所向克捷。甚属可嘉。明亮、舒常及在事打仗出力之将领员弁等。俱著交部从优议叙。仍俟大功告成。另沛渥恩。以酬勋绩。　　

○谕军机大臣等、明亮等奏。官兵攻打布吉鲁达那时。贼皆望风披靡。各思溃窜。其头人在后。用刀驱之。亦不复相顾。是番众之心已散。未必复能如前次之并力死守。故投出之人。日多一日。昨因阿桂等奏、于投番内。挑撰精壮者。留营打仗。恐番众穷蹙投降。其心未必可信。不宜留于肘腋之间。令解往成都监禁。今看番众来降情景。自属无他。著传谕阿桂等、查前次留营各番。如其中有心怀叵测。形迹可疑者。不妨即于军前正法。其寻常投出番众。止须善为抚辑。勿使惊疑。但现在营中兵数颇多。无复藉资番人之力。嗣后续有来投番众。祇须照前安插。勿多选留营。尤为稳当。将军等均当斟酌。妥办全善。　　

○以杭州副都统扎什扎木素、为山海关副都统。江宁副都统明贝、为浙江杭州副都统。协领墨尔根、为江宁副都统。　　

○庚午。以岁暮祫祭、遣官祭太庙中殿、后殿。　　

○谕曰。阿桂等奏、官兵由索隆古进攻。所向克捷。现据噶占山梁。整兵直捣噶喇依等因一摺。据称于本月十三日。分派将领。带兵进攻。各官兵一呼直前。先将克尔纳古、车歪里、达尔卓克、三处碉卡木城。均行克取。遂从山坳绕道。攻开贼匪所积攩木。一面留兵占据山梁。一面越过山腿。直取甲木尔。复回攻朗阿古碉寨。冲上山梁。克获得拉古碉卡。截歼贼匪甚多。又分头攻取布哈尔地方。占夺则朗噶克梁上丫口各碉。同时并攻得库尔纳、达尔卓克、气什机等寨。复由则朗噶克丫口、下至沟底。将噶尔噶木、勒乌、果木得克、聂乌各寨落。悉行焚烧。连日又将库尔纳、额木里多、巴斯科、得里角、噶占、马尔角等处。并皆克取。共攻得官寨三处。碉寨四五百处。抢获九节炮一尊。鸟枪刀矛等物无算。杀贼甚多。官兵现驻噶占山梁。于一二日内。顺梁下压。直捣噶喇依贼巢。已有摧枯拉朽之势。又另摺奏、有头人色木里雍中、愿为官兵内应。望尘跪迎。并有大头人布笼普阿纳木、带领所属寨番男妇千余来降各等语。览奏深为欣悦。此次官兵争先杀贼。奋勇进攻。连日克获贼人碉寨甚多。现在乘势冞入。直捣贼巢。且逆酋平日所恃之大头人。亦率属出降。可见贼中势已瓦解。指日可期扫穴擒渠。皆由将军参赞等。调度有方。故能动合机宜。屡战克捷。而海兰察、尤勇略超群。诸将领并皆奋勉出力。实属可嘉。著将阿桂、丰昇额、海兰察、额森特、及领队大臣、并将佐员弁。俱交部从优议叙。以示鼓励。仍俟大功告成。再沛酬庸茂典。　　

○谕军机大臣等。前因阿桂等、攻克科布曲索隆古山梁。即可乘胜下压。已成破竹之势。今官兵果能越过旁岔山腿。摧开险要。歼贼夺碉甚多。并扫除一切附近寨落。现驻噶占山梁之上。距噶喇依甚近。贼势已极披靡。从此直捣贼巢。自同摧枯拉朽。至达尔卓克头人色木里雍中。愿为官兵内应。望尘跪迎。并招降大头人布笼普阿纳木。伊等即率所属千余人。并与迷输喇嘛。一同投出。布笼普阿纳木。系助恶大头人。向为逆酋所倚仗。且近从科布曲逃回。若非实见贼灭亡在即。亦断不肯轻率出降。其色木里雍中。甫经投出。即随军打仗杀贼。自当分别加恩。使蚁众闻风心动。更必势成瓦解。其余党逆头人。或有羡而思效者。并可期罪人皆得。亦是用兵权宜之法。布笼普阿纳木。本系其大头人。著赏孔雀翎。给以四品顶戴。其色木里雍中。著赏戴蓝翎。给以六品顶戴。此内色木里雍中、尤属诚心。如再有出力自效之处。并不妨量为录用。其布笼普阿纳木、虽膺章服之荣。仍当不动声色。留心察防。方为妥善。　　

