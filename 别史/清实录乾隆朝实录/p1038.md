<!-- { "loadSidebar": true } -->
○又谕、蒋炳所奏查。讯光州武生江鋐一摺。办理殊未妥协。马朝柱系逆案要犯。必宜严行根缉。不可稍有疎纵。梦麟一有风闻。即亲行密办。是以传旨嘉奖。然于案内牵连之人。亦宜确加详察。果其形迹可疑。或显有证据。究问不承。然后加以刑讯。今张士英所供江姓武生。并无主名。且搜查江鋐家中。既无马朝柱踪迹。亦无逆书。止应详悉研究。徐察其素行。何必即用重刑叠夹。即谓该州江姓生员。止此一人。假令更有数人。亦将尽行夹讯乎。此不过因案情重大。谓非严刑不足塞责。而不顾事理之当否。岂实心办事之道。蒋炳、梦麟、俱著传旨申饬。　　

○长芦盐政天津总兵吉庆奏、静海、青县、沧州、等处。飞蝗落过之地。早禾闲有被伤。虽合计通邑。不及百分之一。然此一二处。秋成无望。即有一夫失所之虞。询之农民。云立秋前尚可补种。且荍麦一项。所需耔种工本。每亩不过一钱五分。因商之该府。即将买补蝗蝻银。按户散给。得旨、甚好。即用盐库项下。随正报销。　　

○丙午。谕、蝗蝻贻害农田。捕之宜及早用力。皇考曾特降谕旨。朕申明禁令。已不啻再三。今岁直隶、河南、山东。皆有蝗蝻萌动。经朕严饬该督抚等督捕。始得净尽。昨据高斌奏称。江南丰沛交界处所。及铜山、萧、砀、等州县。亦俱有飞蝗来往。夫捕蝗如捕盗。禁于未发。则用力省而种类不至蕃滋。既至傅翼群飞。则所生之地。未早为实力扑捕可知。此固地方官怠缓从事。而督率不先。董戒不力。则该督抚之过也。著将江南督抚交部议处。直隶蝗蝻。若非朕申谕严切。必且有妨秋稼。不几上负雨旸时若之嘉贶耶。身为司牧。其奚忍坐视以贻民害。著再通行传谕各督抚。严饬所属。实力奉行。如再有怠于扑捕。以至飞往他境者。一经奏闻。必当根究生蝗处所。将该地方官从重治罪。　　

○谕军机大臣等、据顾琮、蒋炳、汇奏。查办阳武善后工程。于五堡三坝处所。估筑格堤。并绘图进呈一摺。所奏殊属糊涂。筑堤本以御河。摺内虽称三坝后戗筑格堤。东接新斜堤。西接二坝工。其黄河与新筑之堤。相去几何。堤在河之何岸。摺内既未声明。图中亦未签贴。殊不明晰。著将原图发还。令其另行详细声明。绘图贴说具奏。其原图仍令一并随摺进呈。其不可缓之工。著即一面办理。　　

○又谕、据永常、尹继善、摺奏、审结逆匪马朝柱案内。同夥逆犯僧正修、胡济修、及马朝佐等。先行正法。分别传旨枭示。此等助逆匪犯。既经研审确实。自应即正典刑。孙林万虽已病故。其刻板藏匿处所。必应查究追起。不可含混了结。再据河南巡抚蒋炳、拏获僧人慧照。俗名左国太。审系马朝柱同夥逆犯。前经在山教习演枪等语。已令该抚将左国太解赴楚省审结。但前奏楚省原审各犯供词。并无左国太其人。或系慧照捏名。或查审尚有遗漏之犯。俱未可定。又或慧照即系马朝柱。故意捏造诡名。但不可因此即将犯僧抵塞。转致要犯漏网。总之此等极恶重犯。狡猾性成。其供吐必有不实不尽之处。著传谕永常等。一并详悉研究。　　

○又谕、据蒋炳奏称、据南阳府知府庄有信。盘讯奸僧左国太。供出马朝柱等。在罗山、信阳、交界之灵山寺藏匿。臣即于十三日起程。驰赴该处。督率各官缉拏等语。马朝柱系逆案首犯。必不可容其漏网。如经拏获。著于该处选派强干员弁。将该犯等严密防范。星夜解楚。以凭质讯。毋致疎虞。　　

○丁未。上考试翰詹诸臣于正大光明殿。　　

○谕军机大臣等、据侍郎管府尹事胡宝瑔奏称、霸州堂二铺地方。于本月初六日未时。永定河浑水涨发。从西北两面、漫埝进村。深三四尺。田禾尽淹。房屋浸塌。现于河西之王家场等处。搭盖窝铺等语。昨据永宁奏称、南北两岸。堤堰闸坝。俱各稳固。则霸州堂二铺之水。从何而来。或即金门闸各草坝所过之水。抑或系河身冲漫之水。永宁既经抵工。代该督防汛。凡有被水村庄。无分大小。俱应一一查明奏报。何以未经奏闻。著即传旨询问。令其即速回奏。寻奏、臣自六月初七日。准督臣委赴永定河防汛。十一日到工。履勘南北两岸。堤坝俱属稳固。当即奏闻。其初六日堂二铺等村被淹。未据详报。是以未经具奏。伏查堂二铺。大小佛城、疙疸、黄家、王家、大小韩家、大小崔家、董家、胡家、各铺。并郎城一十二村。往年水大时。村民移居高阜。水落仍入村居。总因图淤获利。不愿迁移。现河水浸村。实系河滩漫衍之水。并非河堤冲漫。亦非金门闸暨各草坝过水为患。且所种俱系一水一麦滩地。每岁被淹。现据该州搭盖窝铺栖身。并查无力之家。借给口粮。民情安堵。得旨、览奏稍慰。其应行抚恤者。妥查办理。总属民瘼攸关。何必分彼此职司耶。　　

○戊申。谕军机大臣等、传钞伪稿一案。各省办理。未见端绪。而传自报房。则在江西。似于此案根株为近。该省现在查究人犯。亦属甚多。朕屡经降旨。令该抚将如何办理之处奏闻。该抚自应随时附奏。乃鄂昌今日奏摺内。竟未奏及。殊非实心办理之道。著传旨申饬。令将该省现在查拏各犯。如何办理、并作何穷原竟委之处。即速详晰具奏。　　

○直隶总督方观承奏、通计直属正、顺、广、大、四府。赵、冀、二州。先后生发蝗蝻蚂蚱。共三十七州县。遵旨督同镇、道、府、州。分路紧办。俱以次清理。今筹善后事宜。首在搜刨遗子。惟是遗子有先后。生发即有迟早。其早者此时又将萌动。须乘其初生如蝇蚁时。殄除甚易。若稍延数日。又至长大为患。现通饬文武属员。多派兵役。分管村庄。严立赏罚。往复搜寻。即有一二续生之处。皆系草上蚂蚱。扑捕易尽。并不为患。得旨、今岁蝗蝻实多。若非如此竭力捕除。为患可胜言哉。此后仍宜留心。　　

○缓徵山东东平、菏泽、范县、平阴、利津、济宁、等六州县。乾隆十六年水灾额赋有差。　　

○己酉。上诣畅春园、问皇太后安。　　

○幸静宜园驻跸。至辛亥皆如之。　　

○谕军机大臣等、前据侍郎胡宝瑔奏、霸州堂二铺等村被水淹浸田禾坍塌房屋随经传询永宁。据覆奏堂二铺等村。俱称不愿迁移。并不愿筑埝。查往年水大时。村民移居高阜。水退仍复入村居住等语。已批令将应行抚恤之处查办。但此等埝内村庄。前曾降旨。谕令迁徙。盖因南北二遥堤之内。原皆河地。任其荡漾之区。水至必不能无漫衍之害。自当迁移远避。不可与水争地。愚民贪目前小利。不思后患。安土重迁。固其常情。当办理埝内村庄之初。见村多民众。就其情愿与否。稍为区分。不过一时权宜。而非经久之道。年年水发。即年年被淹。年年赈恤。其何利之有。其河内尚未被水者。或可姑待。其已被水者。当乘此明切晓谕。埝内村庄。俱照例给价。令其就便迁移。与其筑旧坍之舍。何如别求安善之居。毋得瞻顾依违。安危利菑。因小失大。仍应严禁私筑房舍垦种者。著传谕该督方观承。令其即速委员履勘。实力查明。妥协办理。　　

○辛亥。长芦盐政天津总兵吉庆奏、查捕沧州、及迤南之盐山、庆云南皮、等处蝗蝻。现时序将秋。遗孽大率已绝。拟回至青县、静海、天津。再加巡视。务期搜捕净尽。得旨、览。汝始则膜外视之。经朕督责。颇知勉力。如此能改过。方不负任使。以后更不可懈忽矣。　　

○以护军参领那迈、为庄浪副都统。　　

○壬子。上诣畅春园、问皇太后安。　　

○回圆明园。　　

○遣官祭火神庙。　　

○兵部议准、闽浙总督喀尔吉善疏称、建宁镇标三营。差操需马甚多。现在马饷缺少。请于督标、每营抽拨四名。提标、每营抽拨二名。漳州镇标、每营抽拨二名。福宁镇标、每营抽拨四名。汀州镇标、每营抽拨五名。所拨马饷。即以建镇三营步战兵改补。其抽拨各营。仍拔补步战兵充额。从之。　　

○湖北巡抚恒丈疏报、宣恩县、乾隆十年。垦旱地七亩七分有奇。十二年。垦五亩七分有奇。　　

○癸丑。谕、昨于正大光明殿考试翰林詹事等官。朕亲加详阅。按其文字优劣。分为四等。一等汪廷玙、窦光鼐、杨述曾。三员。二等陈兆仑、朱圭、梁国治、刘星炜、于敏中、庄存与、陈大日□仑、积善、钱汝诚、金甡、奉宽、秦鐄、十二员。三等冯浩、张九镒、张若需、李宗文、周玉章、刘宗魏、张裕荦、国柱、杨方立、宋弼、郑虎文、边继祖、陈科捷、良诚、史贻谟、温如玉、陈桂洲、陈浩、诸锦、夏之蓉、田志勤、钱士云、二十二员。四等陈大化、毛咏、孙人龙、邵齐焘、陈淦、王太岳、罗暹春、徐堂、许集、李英、张若澄、胡延龄、范清沂、钟兰枝、周资陈、史奕簪、图鞳布、邵树本、李龙官、傅靖、励守谦、毛辉祖、陈顾＜氵联＞、朱基、陆钧、路斯道、陆嘉颖、佟保、钮汝骐、李实蕡、晏玿、陈庆升、三十二员。汪廷玙、著升授侍讲学士。张泰开、现出学差。工部侍郎员缺。著蔡新补授。窦光鼐、著补授内阁学士。兼礼部侍郎。杨述曾、著升授侍读。陈兆仑、陈大日□仑、俱著升授侍读学士。朱圭、庄存与、俱著升授侍讲。金甡、著升授庶子。积善、著升授中允。张若需、著升授赞善。其侍读学士陈浩、著降补侍读。侍读罗暹春、佟保侍讲张若澄、俱降为编修。侍讲学士朱璂、降为检讨。编修徐堂、陆钧、俱著以知县用。庶子周资陈、侍讲田志勤、编修毛咏、邵齐焘、胡延龄、李龙官、陆嘉颖、检讨夏之蓉、王太岳、李实蕡、俱著休致。其余考列四等之员。俱著照例罚俸一年。考试不到之励宗万。著降二级调用。其侍讲学士员缺。著张九镒补授。所遗侍读员缺。著李宗文补授。检讨王世仕、著以知县用。　　

○又谕、昨考试满洲由别衙门升用翰詹诸臣。既阅其文理。又验其人才。分别等次。一等德尔泰一员。二等馨泰、洙兰泰武极理、达椿四员。三等德昌、图敏、胜保、书昌、四员。四等文元一员。德尔泰、著升授詹事府少詹事。书昌、著降补中允。洗马文元、著以七品笔帖式用。侍读学士洙兰泰、侍读馨泰、俱著休致。考试不到之侍讲学士运泰、侍讲星德、赞善仙保、俱著降二级调用。　　

