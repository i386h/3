<!-- { "loadSidebar": true } -->
○又谕、据保宁奏、马兰镇所属石门地方。有神祠一所。俗称将军庙。查系汉中郎将孟溢之祠。明嘉靖万历年间重修。其碑文多有干碍之字。即将碑碣掩埋等语。已谕将碑文磨去。另行拟文改刻矣。直隶、山西、一带沿边地方。或建有列朝边将祠碑。或刻有边防碑记。其中触碍字面。自所不免。著周元理、巴延三、派委晓事之员。悉心查勘。如神祠门堡隘口。所存门扁碑碣等项。如有违碍字样。应磨毁者。即行磨毁。应改刻者。即行改刻。务须实心妥办。勿以空言塞责　　

○戊戌。谕、前据仓场衙门奏、大河前帮、淮安三帮、过津脱帮。请交漕运总督、查明参奏。兹据鄂宝查奏、该处漕船。因河流浅涩。起剥待闸。以致脱帮等语。粮船脱帮。运员等例有处分。第本年淮安各帮船脱帮之故。实由河流浅阻所致。尚非催趱不力。所有领运总运各员。均著加恩免其议处。该部知道　　

○谕军机大臣曰、姚立德等奏、河工漫口情形一摺。据称、仪封十六堡漫工。口门已刷宽至一百五十余丈。溜势渐平。先将上水裹头镶做。其下水裹头。俟上水镶竣。即相机赶办等语。仪封十六堡。现已掣溜。漫口至一百五十余丈。工程较大。恐姚立德等不得主见。必须高晋前往董助。方能妥速。前已屡谕高晋、自行酌量。如可分身。即速带领熟练将备、驰驿赴豫督办。南河现在似无紧要工程。该督接奉前数次谕旨。自能权其轻重。仰副朕怀。著再传谕高晋、如已经起身。务须星夜遄程。早赴仪封工次。调度办理。以冀克期合龙。慰朕悬注。又据称、拟将已断流之漫口七处。上紧办竣。以通下游运料之路等语。料物为堵筑急需。若俟七处漫口办竣。方能通路运料。未免稍需时日。从前南河张家马路漫工需料。曾令豫东二省、办料帮助。甚得其力。此次或可令山东省量力帮办。著姚立德、郑大进、悉心筹酌。将应用之秸檾草柳桩橛等项。有可在东省帮办者。即开明物料数日。飞咨国泰帮办。仍即一面奏闻。国泰接到豫省咨文。亦即上紧购办。运赴该处应用。以期大工速竣。不可稍存畛域之见。袁守侗如已到豫。并著与该总河等、会同妥酌办理。其豫省现办之料。或有可由他路运工者。并著姚立德、郑大进、会商妥办。期于迅速济用。将此一并传谕知之。仍著将漫口情形。即速由驿覆奏　　

○又谕曰、鄂宝奏、粮船渡黄情形一摺。据称、七月初四初五两日。河水渐次减耗。高家马头。存水不及二尺。尚有船五十四只。未能渡黄。计米五万一千八百余石。存贮淮扬各属等语。自应如此办理。淮扬各属。今夏亦有被旱偏灾之处。自不免需米接济。此项粮米。即留为该处赈粜之用。无庸附明岁新漕搭运。著将应留船只粮数。行知该地方官照料。并饬该督抚、檄饬所属。妥为经理。勿稍稽缓。又据奏、今岁各船。至闰六月始行渡黄。至九月内方能到坝。恐回空不免冻阻。请令各船、即于杨村起剥。运弁同正丁、即督押剥船、抵通交兑。其未剥之漕米。暂交天津北仓。陆续运通交纳等语。鄂宝等此奏。尚止系接奉截留十万石之旨。嗣复节次谕令截留十万石。与直隶山东两省备用。又谕令截留十万石。为豫省赈恤之用。通计共截留米三十万石。所余船只无多。且前已谕令鄂宝、酌将最后帮船截留。其在前渡黄各船。尚不甚迟。况业经姚立德奏、粮船进闸后。即令通槽趱运。而卫河以北。近日水亦宽深。均可上紧催趱。自不致有误回空。毋庸如鄂宝等此奏。另为筹办。至所称、鄂宝办理临清交米。即督押北上。戴第元催趱前抵台庄。即驰赴行在复命等语。已批令汝二人皆不必来。伊等此奏。尚系循照向例。今岁粮船较每岁渡黄已迟。催趱不容稍缓。鄂宝可即将未经截留各帮船。督押速行抵通。不必前赴行在。仍即督促各船。迅速回空。勿使沿途稽缓。鄂宝回至淮安。又可筹办明岁新漕诸务。至戴第元抵台庄后。亦不必即行复命。现有截留各船。著戴第元、于催趱令抵台庄。即速赴临清水次。董率截留各船。押运员弁。督饬旗丁。妥速交兑。俟截留米石。全行兑运完竣。戴第元再赴行在复命。至高家马头水复耗减。自系上游仪封开口夺溜之故。但漫流入淮之水。必当归于洪泽湖。现在清水曾否加长。及高家马头浅阻。作阿筹办情形。著萨载、一并覆奏。并谕杨魁知之　　

○又谕、据三宝等覆奏、湖北省自六月十二三日得雨后。晴霁几及一月。嗣于闰六月初六、七、及十三、二十一等日。陆续得雨。一切晚禾杂粮。颇资润泽。但现在立秋已过。如处暑之前。连得透雨。未经枯槁之禾。尚可减收。即被旱之处。情形轻重不一。所有武昌等府属之四十六州县。现在分委妥员。逐一履勘。分别办理等语。该省本年雨水未能透足。目下节过处暑。恐收成不无歉薄。粮价未免稍增。朕心深为廑念。著即传谕三宝等、董饬道府大员。据实确查缺雨各州县。如有已成偏灾之处。即量其轻重。分别照例妥办。务俾闾阎不致失所。勿稍存讳饰之见。至湖南省、前据李湖奏称、各属均得透雨。惟湘阴等五州县。雨尚未透。已谕令确查酌办。今据三宝奏、岳、常、澧、三府州属。雨亦未足。田禾均有就槁之势。现在委员查勘。是否成灾。分别办理等语。似尚未悉湖南续行得雨情形。著李湖、详悉查勘。如有已成偏灾者。仍遵前旨。照例妥协经理。并各据实覆奏。将此传谕三宝、陈辉祖、并谕李湖知之　　

○己亥。谕、据郑大进奏、豫省仪封、考城、二汛漫口。急须购料堵筑。被水穷民。俱宜赈恤。恳发银一百万两。解豫备用等语。前因仪、考、两汛漫口。工程较大。灾黎并需抚恤。恐豫省库贮银两不敷。未待该抚奏请。已降旨拨发两淮盐课银五十万两。速解豫省。以资接济。著再于两淮盐课项内、拨银五十万两。令伊龄阿、即速派委妥员。解赴豫省备用。该部即遵谕行　　

○又谕、据勒尔谨奏、伊犁议设总兵。内地八旗。难以裁改。似应将西安提督、及提标五营裁汰。改设伊犁。其提督事务。归并巡抚兼管等语。殊属非是。武职或有应裁改之处。止可及于都司以下。及千把微员。至提督膺专阃之寄。统辖通省。职任綦重。何得轻率议裁。即提标官兵。亦不宜裁汰。况陕省地方辽阔。与四川等处番夷接壤。尤需提督大员弹压。岂容遽议更张。该督此奏。不知事理轻重。断不可行。余著该部妥议具奏。　　

○谕军机大臣曰、勒尔谨奏、甘省雨水情形一摺。览奏已悉。甘省皋兰等州县。被旱成有偏灾。业据该督勘办题报。今宁夏所属三县。又因河水泛涨被淹。而秦州、秦安县、亦因山水暴发。田禾间有冲淤之处。自应饬属实力勘查。照例分别妥办。使被灾边氓。不致失所。毋稍粉饰。至黄河未入龙门以前。向无泛溢。何以前岁陕西之朝邑县、及今岁甘肃之宁夏等县。俱有黄河泛涨为灾之事。其故安在。并著该督查明具奏。寻奏、本年兰州等府秋雨过多。山水汇入黄流。宣洩不及。致宁夏等县濒河地亩。间被淹浸。其前岁朝邑县、因黄河由龙门径行朝邑。直注潼关。兼因彼时渭洛二河。同时并涨。汇入黄河。淹及民田。非尽由黄河泛溢。报闻　　

○庚子。谕军机大臣等、据姚立德奏、拟办仪封十六堡漫口堵筑事宜一摺。并绘图呈进。朕详加阅看。所有拟筑南北坝台。及接筑圈堤之处。自系就现在情形筹核。今据高晋奏、拟即遄赴仪封。帮同姚立德等、迅速堵筑漫口等语。高晋到豫后。可即将该处漫工情形。悉心体勘。及姚立德所拟施工之处。是否有合机宜。详加斟酌调度。会同妥速筹办。以期及早合龙。至姚立德所拟挑挖引河之处。尚觉扬头。恐引溜不甚得力。因用朱笔于图内标记。自当就朱笔画处及乂处。开挑引河。使大溜引归旧河。更为直捷。著将原图发去。交高晋一并妥速筹办。又据高晋奏、洪湖清水尚未畅出。实由引河不通。支河受淤。正须上紧疏治等语。今岁清水虽弱。何致引河不通。其支河更何以有受淤之处。自应速为挑治。勿致清水骤增。措手不及。且高晋现称、据正阳关驰报、淮水于初二、初三、两日。陡长六尺四寸。仍在加长未定。此即仪封、考城、等处漫下之水。由贾鲁河入淮者。今漫口未经堵闭。则续长之水尚多。恐洪泽湖一时容纳不及。所关匪细。自应豫行筹备展拓清口机宜。若清水增长过甚。即按原定水志。将清口东西两坝。速行展拆。俾得畅流无滞。以免旁溢。并可资刷淤敌黄之益。今高晋已赴豫省。此事即交萨载、实力妥办。勿稍稽缓贻误。至萨载前赴徐州。原因河水骤长之故。今豫省黄河已漫口夺溜。江南河水陡消。徐城现无应办之事。萨载可即回至清口。筹办宣洩清水要务。且可令高晋早赴豫省。督同赶筑漫工。高晋一至豫省。即将筹办情形。先行由驿覆奏　　

○辛丑。谕曰、钟音奏、现派随往盛京。所有礼部印钥。请交曹秀先带管一摺。系属照例奏请。前日兵部、请将印钥交蔡新带管亦然。汉尚书固可带管印钥。但曹秀先、蔡新、俱在外城居住。该部早晚请钥用印。诸多不便。嗣后各部满尚书、遇有随驾出差之事。其汉尚书、若在内城居住者。即令其带管印钥。亦不必奏闻。若汉尚书在外城居住者。著奏请派员兼署满尚书。并带印钥。著为令。此次兵部尚书事务。即著阿桂兼署。礼部尚书事务。著德福兼署　　

○又谕、此次繙译取中之举人第一名陶光、第十三名郭布亨、俱与汉姓相同。已令将陶字改为■字。郭字改为国字矣。从前大学士公傅恒、曾将傅字姓其诸子。经朕令改福字。又如大学士公阿桂父阿克敦、伊子有名阿迪斯、及阿弥达者。虽俱系清语。究属三代沿用。恐其家遂以阿为姓。因令自伊孙始。名首不必沿用阿字。盖满洲原有姓氏。而通行乃其名字。今妄效汉姓。不特遗忘根本。观之亦甚不雅。著交八旗、各省将军、都统、副都统等、通谕各官兵、令各遵奉。如有效尤者。定行治罪。该管大臣等一并议处。并将此谕令阿哥等阅看　　

○旌表守正捐躯安徽亳州民王之普女王氏　　

○壬寅。中元节。上诣恩慕寺行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

