<!-- { "loadSidebar": true } -->
○又谕曰、德福奏称、巴什雅克玛驻劄卡座侍卫巴哈布、同护军兆明额等十二人。至阿克苏告称、伊等前往乌什。支领钱粮。夜半闻乱。即缒城约会卡上人等。前往应援。行至古古尔鲁克。因附近回人俱乱。更相争战。护军校察灵阿等八人阵亡。余人脱出禀报等语。巴哈布等之言。未可遽信为实。但察灵阿等、如果遇贼阵亡。著明瑞等、办理乌什事竣后。详查奏请优恤　　

○癸酉。上诣皇太后御舟问安　　

○阿克苏办事副都统卞塔海等奏报、侍卫讷苏等、暨库车阿奇木伯克鄂斯璊等。剿贼功次。得旨、此次进剿贼人之管队侍卫讷苏等、及各城伯克。奋勉可嘉。著明瑞、纳世通等存记。俟平定乌什后。一体奏请交部议叙　　

○旌表守正捐躯之江苏丹徒县民蒋以仁妻田氏。山东金乡县民王士奇女王氏　　

○是日、御舟驻跸十里亭　　

○甲戌。旌表守正捐躯之江苏无锡县民朱子远妻陈氏　　

○是日、御舟驻跸政成桥　　

○乙亥。上诣皇太后御舟问安　　

○喀什噶尔参赞大臣纳世通奏、前奏派翼领良福、领兵堵贼。因尚未前来。亲领兵往御。嗣良福兵到。令往防巴什雅克玛一带。臣于初七日。夺取城西之山。杀贼三十余名。贼自知罪重。据险死守。今伊犁兵将次到齐。俟观音保至日。选兵防守要害。又希布察克布噜特散秩大臣阿奇木、冲噶巴什布噜特比阿瓦勒、各领布噜特兵前来。呼什齐部落那喇巴图之侄。亦愿随军效力。当加奖谕。令与我兵、一体支给行粮。报闻　　

○蠲缓江苏上元、江宁、句容、江浦、六合等、五县上年水旱灾民额赋。分别给赈有差。并缓徵勘不成灾之海州本年地丁银米。及节年旧欠钱粮　　

○是日、御舟驻跸三义阁　　

○是月。安徽庐凤道兼管凤阳关税务卓尔岱奏、臣道任养廉。尽敷公用。所有本年关任养廉银六千两。办公银六千两。毋庸支领。得旨、嗣后于关任养廉内。每年赏汝一千两。即后任亦照此办理　　

○湖广总督吴达善奏、二月初六日。在东省迎銮。扈从镇江。叠蒙召见。复荷赏赉。于闰二月初六日回任。得旨、览。今用李因培为湖北巡抚。此人甚能办事。学问亦好。但未免自恃其才。好居人上。又系初任民事。一切汝宜留心。若有不妥。善为规劝。彼若不听。据实奏闻。此人久未擢用。亦欲折炼其气质。今觉比先改观。但恐其志满。则终于易盈。负朕造就之意耳　　

○大学士管陕甘总督杨应琚奏、乌什逆回叛乱。经德福调取伊犁。喀什噶尔。叶尔羌。库车等处兵。而哈喇沙尔库车办事大臣明普等、亦率师随往。查哈密库内。存贮火药尚多。臣飞咨哈密办事道员等、酌拨星解阿克苏备用。得旨、似伊等如此张皇之事。卿亦不权其轻重。以惊无知众人乎。又有何大事。料今早已定矣。实可不必　　

○陕西巡抚和其衷奏、藩库耗羡银内。有无定公款一项。向来陕省官员。遇修署等事动借。仅有出借达部之咨。无扣完还项之案。请嗣后借支。银数不得逾千两。分限三年扣还。并先将支借缘由。随时咨部。俟扣清归款后报销。报闻　　

○四川总督阿尔泰奏、灌县原存松藩。茂州。汶。保。等县溢额谷。一万九千九百余石。前经奏明。令汶。保。茂。各州县民。愿领借者。呈报该地方官。给照票。自行赴灌领借。秋收后。以小麦一石。或荍子一石八斗。抵米一石。即于原籍徵还在案。现届春耕。各该处粮价渐增。应饬该管道府。督率州县。妥协查办。报闻　　

○又会同提督岳钟璜奏、绰斯甲布等九土司。会攻金川郎卡。节次小有杀获。现讯金川逃出男妇。据供金川刮耳崖一带。年岁歉薄。情形甚苦。且闻逃投各土司者。均有赏赐。因逃出求生等语。查毗连金川之党坝。小金川。一带。虽亦间有歉收处所。各土司通融交易。粮食尚可接济。金川岁歉。且被九土司围困。不能运粮赴巢。穷蛮乏食。谅难支持。应乘此青黄不接之时。一面招徕。一面进攻。报闻　　

○两广总督李侍尧奏、崖州实兵八百一十二名。每年所领兵饷。共折本色。买食维艰。查该营现存公费银、一千一百余两。请酌买谷石。建仓分贮。按年出借。扣饷买还。尚余公费。留为修补军装之用。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十一


大清高宗法天隆运至诚先觉体元立极敷文奋武孝慈神圣纯皇帝实录卷之七百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理事部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。三月。丙子朔。上奉皇太后渡江。至金山行宫驻跸　　

○上幸焦山　　

○谕军机大臣等、纳世通等奏称、办理乌什官兵。现有一千八百余名。已足敷用。伊犁事务紧要。明瑞可毋庸前来。止须拨马四五百匹接济。已由驿六百里行文知会等语。明瑞系节制各城将军。遇此等情事。理应前往查办。纳世通行文阻止。甚属错谬。谅明瑞未必因此彻回。即一时所见未到。亦必作速前往。一切事宜。俱遵照陆续所降谕旨办理。并传谕纳世通。朕命明瑞前往。不独藉壮军声。兼以查核起衅情节。即乌什平定。伊仍有应办之事。何以行文阻止。显系纳世通。视办理乌什事甚易。恐明瑞与伊分功。怀此忮心。何由集事。奏内又称、叶尔羌派来兵丁二百名。甚属平常。已将观音保所领兵丁。拨往隘口堵御。尤属非是。观音保所领伊犁官兵。既属可用。乃不以之剿贼。而置之闲地。岂又恐观音保分伊等之功耶。将来明瑞到彼。如伊等和衷协助。自当一体叙功。若果存此等小见。即幸而竣事。亦所不取。纳世通著传谕严行申饬　　

○又谕、昨因乌什回人叛乱。曾谕严惩首恶。宥其胁从。今卞塔海等、既进攻数次。而纳世通至彼。尚未竣事。是逆回等助恶者多。情节实为可恶。观音保现在领兵前往。若乌什回人等、稍知畏惧。或擒献首恶。乘间纳降。是其情尚属可矜。倘愍不畏死。仍行抗拒。必俟我兵全至。力竭始降。自不得概从宽贷。著传谕明瑞。纳世通等、得城之后。必严行查办。不可稍事姑息。至叛犯妇女。毋庸解京。现在安插之厄鲁特等、鳏居者甚多。应送往伊犁。酌量给配。其乌什城亦不可留。径行拆毁。以其地给回人耕种。俱著明瑞等遵照办理　　

○又谕、据纳世通奏、布噜特阿奇木、领兵前来协助。甚属可嘉。著明瑞传谕奖赏。其各回城伯克等、似此奋勉效力者。俱著分别功次具奏。俟平定之日。从优赏赉　　

○加赈湖北漠阳、汉川、沔阳、黄梅、广济、监利、新裁文泉等七州县、乾隆二十九年分、水灾饥民。并缓徵江夏、武昌、咸宁、嘉鱼、蒲圻、兴国、大冶、黄陂、黄冈、蕲水、黄安、蕲州、石首、暨武昌、黄州、蕲州等、十六州县卫钱粮　　

○是日、驻跸焦山行宫　　

○丁丑。上至金山。诣皇太后行宫问安　　

○谕军机大臣等、马之骐前奏请赴行在陛见。朕以该镇奉到补放总兵谕旨。即应趋赴山东迎銮。就近请训。本属顺便。仍于驻跸扬州之时。始具摺恳赴行在。可谓不晓事理。已令传旨申饬。今复奏称、赴东请训。程途迫促。意欲趋赴江浙为词。该镇迎銮请训之奏。如果出于诚心。即当兼程赶赴。何必喋喋陈请。摺内又未将现在何处。及欲何处陛见。逐一声明。殊属糊涂。马之骐。仍著传旨申饬　　

○军机大臣等奏、伊犁驻防。现奉旨添兵二千。查成都地方。前议派西安兵往驻。因路难携眷。奉旨停止。请即将此项兵。就近改派伊犁。由京补派满洲。蒙古兵。往驻西安。从之　　

○是日、驻跸金山行宫　　

○戊寅。上奉皇太后渡江。登陆。幸江宁府　　

○诣皇太后行宫问安　　

○户部议准、云贵总督刘藻疏称、东川新局五十炉。每年应支炒铜工费。前因正铸内。已全年支给。题明将加卯项下炒费节省。今正铸减半。将加卯抵补。所有炒费。应按年核增。从之　　

○工部议准、江南河道总督高晋疏称、外河厅属之清口东西坝。系蓄清抵黄。利漕济运。最要关键。上年洪湖水势长发。应拆长东坝。二十四丈。西坝六丈。俟今岁交伏后。湖水田清口畅出。会黄东注。入秋水势稍落。复接长东坝二十四丈。西坝八丈。酌留口门十七丈五尺。以资收束。从之　　

○旌表守正被戕之湖南临湘县军犯李四娃妻侯氏　　

○是日、驻跸龙潭行宫　　

○己卯。上诣皇太后行宫问安　　

○是日、驻跸栖霞行宫。翼日如之　　

○庚辰。吏部议准、云贵总督刘藻奏称、云南之广南、元江、镇沅、三府。并缅宁通判、巡检。云州知州、吏目。他郎通判。宝宁县知县、典史。元江府经历。因远知事。广南府经历。镇沅府经历。新抚司巡检。猛绕巡检等十六缺。均极烟瘴。请照粤西例、三年俸满、掣回内地候升。遗缺另行拣调。从之　　

○又议准云南巡抚常钧奏称、督抚会奏事件。无论同城与否。凡彼此商定者。于摺首联衔。未商定者。摺首列主稿衔名。会衔声叙摺尾。事干处分。分别定议。其紧要事件。不及相商。或会稿衙门。意见不同。均照在京九卿会议例。另摺陈奏、从之　　

○户部议准、云贵总督刘藻疏称、云南省。临。二铸局。原定米炭价不敷。炉户赔累。请照东川。大理例。每炉每卯。加钱四串。从之　　

○蠲缓安徽桐城、太湖、宿松、望江、贵池、铜陵、东流、当涂、芜湖、繁昌、无为、庐江、巢县、和州、含山、及安庆、建阳、庐州等州县卫、乾隆二十九年分、水灾民屯田地额赋有差。并缓徵被旱勘不成灾之凤阳县、新旧钱粮。旧欠耔种口粮　　

○旌表守正捐躯之河南滑县民杨席住妻蒙氏　　

○辛巳。上诣皇太后行宫问安　　

○祭先蚕之神。遣妃恭代皇后行礼　　

○是日、驻跸江宁府行宫至甲申皆如之　　

○壬午。上诣明太祖陵奠酒　　

○临视织造机房　　

○幸大学士管两江总督尹继善署　　

