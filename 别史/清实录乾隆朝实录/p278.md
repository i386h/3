<!-- { "loadSidebar": true } -->
○又奏、六月初八日、接准刑部咨开。河南巡抚雅尔图。摺奏薛瑄谋开煤窰案内。履亲王门上太监李启宗。供称许瑞是苏州人。问葑门内监生李锦便知。臣即将李锦许瑞密拏。据李锦供称、伊父李丰。即魏丰。曾任大名府同知。与李启宗是弟兄。今春因送伊妹亲事到京。诘问伊妹许字何人。供系大学士赵国麟之子。因忆本年二月内。有大学士赵国麟请弛煤禁之奏、此时李锦在京。又适当李启宗谋干此事之时。窃恐赵国麟。亦不免堕其术中。相应据实密奏、伏乞训示遵行。得旨、所奏甚属可嘉。雅尔图处。若再咨取犯人。随即提送可也。　　

○苏州织造安宁。奏报办理织造情形。得旨、是。承海保之后。汝实难于办理。但觉拮据。不妨直奏求恩。汝断不至似彼欺朕也。又思汝若兼管藩务。则呼应似灵。但不知汝力量能兼办否。不可洩漏。亦不可推辞。据实奏来。　　

○署福州将军策楞。闽浙总督宗室德沛奏、遵旨严审隆昇一案。查此案原参续参。共一十九款。臣等会同亲讯。各犯征俱供吐明晰。惟隆昇倚恃职衔。混行支饰。未便止据众证定拟。请将隆昇革职。以便严审拟罪。得旨、著照所请行。该部知道。　　

○德沛又奏、晋江县所辖之衙口乡。施姓丁壮一万余人。自恃族大丁多。哨聚械斗。拒捕抗粮。兴贩私盐。劫夺货船。靡恶不为。有司畏事隐忍。莫敢谁何。窃思光天化日、岂容魑魅盘旋。若迫以兵威。又恐伤好生之德。随严饬传唤伊通族族长十余人来省。面数其罪。皆俯首无辞。情愿转谕族众。悛改自新。并出具领罪甘结。但恐一时虽觉安妥。终非永久之计。臣拟于附近衙口地方。移驻文武。以资弹压。文员宣谕化导。就近理讼缉凶。武员多带兵丁。梭织游巡。严拏匪恶。仍不时委员稽察。以期渐至驯良。得旨、此见甚属可嘉。向来督抚皆匿而不奏、殊非封疆大臣之度也。　　

○湖广总督班第奏、城绥顽苗。与粤苗勾结滋衅。奉谕以臣远隔重湖。责成抚臣冯光裕。提臣杜恺。就近部署。臣思一切事宜。二臣自能遵旨妥办。何庸再参末议。惟军前办理各员。稍有意见互异。或传闻偶错。遂致贻误。所关匪细。臣果见有未便之处。不敢稍避嫌怨。自当和衷办理。得旨、此奏是。督抚若不和衷。则属员易于播弄。而公事以废弛矣。汝等当以国家公事为重。则何私不消。而何怨不泯耶。　　

○又奏、城绥苗匪滋事。前蒙谕旨。责成抚臣。但臣观其意。外居敢作之名。而内实多怯。其作何部署之处。实未见一筹。臣与抚臣。自上年办理筸永苗案之后。以臣不能附会其言。屡见于辞色。即其申饬在事员弁。檄谕亦多带刺。总以一团疑忌之心。视臣为赘。惟恐臣指摘其非。刻为提防。不解何意。不得不据实具奏、得旨。汝等封疆大吏。如此各执己见。朕甚不取也。苗猺一案。既已面成冯光裕。若另有处分。则事权不归一。亦非政体。事完之日、功过自在也。此事如此辩白。反觉量小矣。　　

○湖南巡抚冯光裕奏、靖州知州刘尚质。报招乡勇二万有余。堵防州属地方。当此农忙。何以遽招如此之多。恐有冒销。现在密查。至该州原经督臣定议会题。调回省城。今督臣又寄字云。军兴之际。不便更易生手。令其在任。以观后效。又辰永道杨辅臣。会同司道详称、耙冲闹厂敛钱告状之姚和卿。乃地连头人。地连寨大。逼近凶苗。请释回寨。令其合款堵防地方。夫以一万余官兵。二万众乡勇。何难擒剿。而必借重一刁棍耶。臣因批令杨辅臣。出具印领领回。事竣仍解审拟。督臣批令即押交该道。该道至今亦未领去。殊属抗玩。得旨、所奏俱悉。至汝等意见。颇属参差。督抚不和。则下情壅塞。何能成功耶。且黔省之前辙具在。今事权归汝。杨辅臣刘尚质业已革职。汝亦无庸他委矣。　　

○河南巡抚雅尔图。奏报二麦丰收。秋禾长发情形。得旨、览奏曷胜欣慰。此皆汝一念勤政所致也。若因朕此谕、而一念之肆。亦可以致灾。惟有益加敬勉则是矣。　　

○又奏请于彰卫等府属附近水次之处。如遇麦价大减之时。借动司库银。买麦十万石贮仓。直隶山东等省。将来傥有需麦之处。舟楫可通。挽运甚易。得旨、所见甚是。知道了。　　

○河南布政使朱定元奏、豫省俗情。不知撙节。有急宜查禁二条。一、丧葬过奢。棺柩久停。一、滥借西债。重利滚剥。均宜严禁。地方官失于觉察。请予处分。得旨、汝等且亟力行之。若地方官不肯奉行。参处一二。亦可以示警矣。何庸定例耶。　　

○山西巡抚觉罗石麟奏报。晋省各属得雨普沾。惟太原。汾州。二府属。未得深透。现在竭诚祈请。得旨、各属皆有雨泽。而独汝省会之区。不能沾足。益见汝废弛政务所致矣。实力修省。以待天恩。　　

○川陕总督尹继善奏、准噶尔夷人进藏熬茶。虽不至遽生事端。但夷性无常。或因此探听青海消息。窥伺藏里情形。俱未可定。臣已密嘱将军乌合图等。密探夷人进藏。系何心事。如何举动。务须朝夕留心。切勿忽略。得旨。办理甚妥。　　

○署四川巡抚布政使方显奏报。新任督臣尹继善。业已抵任。督臣才识度量。素所敬服。下悃不胜欣跃。得旨、知道了。督抚为下属所观瞻。若稍有意见。则政务必致两歧。然和而不同。群而不党。亦不可不知。将此奏并朕谕与尹继善观之。　　

○又奏、成都米价稍昂。请照存七粜三之例。将仓米发厂。减价粜卖。又严禁商民囤积。并飞饬各属遵照办理。得旨、所见甚是。所办甚妥。　　

○又奏、建昌道李学裕。居心醇正。才具优长。夔州府知府崔邑俊。人似历练。但赋性善柔。行为巧滑。该府因公来省。面加训饬。随即改正。因其悛改。姑从宽恕。得旨、知道了。如此不时察查属员。抑且宥过录长。此诚得用人之要矣。欣悦览之。　　

○四川提督郑文焕奏、河南巡抚雅尔图。奏请提镇所辖各营。亦照满兵打围。量择山林。开设围场等因。川省情形不同。即如臣标驻劄省会。附郭平原。其村落民田。联络百余里外。州县绣壤相错。并无高旷山林。可容驰骤习猎。至川北重夔一带。虽处腹里地方。然或峭壁悬岩。山从面起。或凭江临峡。路与猿争。又若建昌一镇。泰永两协。环居夷徼。僻在边隅。平坂则田开瘠石。高山则屋起碉楼。游猎频来。恐致樵苏之扰。骑兵深入。虑滋蛮猓之疑。如此各营。均不能开设围场。至若川西紧要。首重松潘。内则杂谷羌番。夹居山岭。沿江架栈。路号羊肠。外则十三部落。归服方新。离罗狡夷。抢夺时有。是皆宜以镇静处之。若轻举行围。必多滋衅。得旨、此原应因地制宜。而不可概论者也。　　

○两广总督马尔泰。署广西巡抚安图。广西提督谭行义。奏报楚粤顽苗不法。调兵剿捕情形。得旨、此事至今方奏、亦未见别有经理之方。汝等俱系封疆重寄。无事之时。尚可清白自持。一经有事。即乏干济之才。徒有推诿之术。如何如何。　　

○马尔泰又奏、安南国王黎氏。世称恭顺。近闻为郑姓权臣播弄逞奸。致启内衅。匪目韦福琯。因有会合黎维火□曷。攻打黎京之意。此交夷世有之事。现在该国既未请救。亦惟有巡我疆圉。严加防范而已。臣现在查阅边兵。密探交夷声息。途次忽接提抚二臣咨札。楚粤苗猺。勾结煽动。即星赴桂林。会同酌办。得旨、久未接奏、殊廑朕念。苗猺一事。两省所办颇觉迟缓误事。卿其善为速行经理可也。　　

○又奏、湖南城步。绥宁。苗峒。有广西义宁县妖匪李天宝。在彼妄言祸福。聚众敛钱。抚臣安图。准楚省咨查。随拏为首敛钱之黄顺。吴金银等。提解楚省。竟被诸苗抢回。臣适在东省。抚臣移会。随即设法晓谕、并移知楚省追缉。臣亲至南宁巡阅。寻据提抚二臣咨札。为准湖抚冯光裕咨称、楚粤苗猺。内外勾连。请兵会剿。臣与提抚二臣。现在筹酌妥办。得旨、所奏俱悉。安图所办。殊觉失机。卿其传谕申饬之。　　

○谭行义又奏、楚省城绥红苗。粤省桑江狗猺。被惑作梗。现在商同督抚。调兵会合楚师办理情形。得旨、此事汝等办理。殊觉怠缓矣。此旨一到。与督抚和衷共议。务期早奏肤功。以副朕望。　　

○又奏报。粤省苗猺。现经清理。随往湖南会剿。所有猺众。知大兵已集。闻风投效情形。得旨。趁此正宜痛剿。以靖根株。观汝等犹有苟且完事之意。大非矣。　　

○又奏、粤西各属。多系土苗。猺獞素号难驯。然各有土官弁兵。管辖防御。不致扰害。惟庆远府宜山一县。环列十八村。悉属土蛮。内有白土、邱索、二村。凶恶尤甚。抗粮拒捕。劫夺强奸。无所不有。弁员兵役不能擒治。若不速行料理。必至各蛮效尤。臣等乘此时身在粤西。得以就近指麾。相机部署。随拨汉土兵丁三千余名。前往白土邱索二村。分路夹攻。又于各村寨大张晓谕、令其早献首凶。以分良恶。剿抚兼行。旬日之内。已攻破贼巢。擒获钜恶蓝明反。余党不日即可就擒。得旨、知道了。此等梗化顽民。断不宜姑息。以致养痈之患也。　　

○贵州总督兼管巡抚张广泗。贵州提督王无党奏、楚粤苗猺滋事。以界连黔省。现在转饬边界地方各文武。严密汛防。小心侦察。并豫派官兵以备堵御。得旨。所奏俱悉。深合机宜。至顽苗亦已据杜恺奏报。我师大捷矣。　　

○云南总督庆复。巡抚张允随奏、前闽省请买滇铜二十万斤。江苏请买滇铜五十万斤。查滇省每年办运京铜。共七百三十余万斤。黔省每年办运京铅。一百八十三万斤。同路运送。驮脚每苦不敷。今江闽两省。又共请买铜七十万斤。实难运济。查广南府与粤西接界。由粤西水路至粤东。可以直达福建。闽省所需铜。应于附近广西之开化府。者囊厂铜内拨给。交广西收贮税所。俟办员到日、领运回闽。仍分作两年。每年十万斤。方得从容。至江苏上通楚蜀。应由威宁。镇雄。两路。运赴永宁。交办员领运回苏。但铜觔现在不敷。实不能如江苏所请原数。请酌减二十万。给与三十万。亦分作两年运送。得旨。办理俱属妥协。知道了。　　

○张允随又奏、楚苗不靖。且界连粤西。若扑灭稍缓。必致蔓延。所关匪细。但楚省督抚。意见不同。事权不一。保无贻误。而湖广督臣驻劄武昌。距用兵之地甚远。兵贵神速。决策撰变。间不容瞬。似宜令督臣亲往扼要处驻劄。就近相机办理。不但策应便捷。亦可使兵将奋勇争先。立致廓清。得旨、此见甚是。但亦因事权不一。恐难奏效。早降旨责成冯光裕矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百十九　　


