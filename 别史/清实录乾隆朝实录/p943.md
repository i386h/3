<!-- { "loadSidebar": true } -->
○贷黑龙江呼兰口、七家、雅拉城、旗民口粮有差。　　

○赈恤江苏溧阳县、通州、水灾饥民。并蠲缓新旧漕项钱粮有差。　　

○广东巡抚苏昌续报、高州等处本年开垦荒地二百四十八顷九十八亩有奇。　　

○旌表守正捐躯之湖北钟祥县民颜建常妻刘氏。　　

○是日。驻跸太平庄大营。　　

○己亥。谕曰、礼部等衙门议奏、十一月初四日。恭奉列祖圣容、实录、玉牒、送往盛京尊藏。届期朕恭诣拈香行礼。所有应行仪注。该衙门敬谨详议以闻。　　

○是日。驻跸定兴县大营。　　

○是月。两江总督黄廷桂等奏、大差案内。原勘自宿迁县顺河集圣驾登舟。南来系顺水三站。比及回銮。则系溯流纤挽。恐致迟缓。且随从之船。逆水渡黄。拉进清河草坝。过惠济三闸。难免拥挤。臣等询之老年土人。佥称当年圣祖南巡。随从各船。五六日方能毕渡。亦觉未便。臣勘得陆路。由徐家渡至顺河集。仅有两站。较水程少一站。路径平坦宽展。又无溯流迟缓之处。实属便捷。报闻。　　

○闽浙总督喀尔吉善等奏、明春南巡浙省。查杭、嘉、两郡。俱系水乡。湖荡港汊。纵横交错。自江南交界至杭。陆路惟运河纤道。宽仅七八尺。此外并无可通。凡应用什物。暨执事人等。有须先送前站豫备者。若开辟陆路。于民间田园、必多挖废。今勘定副河一道。什物及执事人等。均由副河前进。似觉简便。得旨。甚是。妥当之极。又奏、御道两傍。俱应安兵站围。浙省运河纤路。竟有无可站立之处。今酌定于两岸内。凡支河汊口。各安卡兵二三名。临时禁遏人舟。如无路径处。不复安兵站围。其两岸有村镇居民处。许令男妇老幼跪伏瞻仰。得旨。好。不必严为拦阻。　　

○福州将军新柱奏、福州旗兵。驻闽年久。清书清话。日就生疎。雍正五年、设立官学教习。但教习之员。皆本驻防之人。繙译平常。是以不能进益。定例、各省驻防笔帖式缺出。俱在本地旗人内、考取补放。今福州驻防。繙译生疎。将来考补之时。迁就录取。于公务人才。两多贻误。请敕部于候补候选旗员内。选繙译精通之笔帖式一员。发来闽省。专司教习。六年俸满。照例回京。教有成效。另请议叙。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十五



大清高宗法天隆运至诚先觉体元立极敷文奋武孝慈神圣纯皇帝实录卷之三百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。十一月。庚子朔。上诣皇太后行幄问安。　　

○谕、据贝勒允祁等奏、东陵各处、应行补栽仪树一摺。朕思陵寝重地。一应林木。办理俱应诚敬。且气脉深厚。种树最易生长。何以每年所报回乾甚多。盖因承办之员、与树户人等、于补种时。即不如法。转利其易于回乾。希图下次又将补种。可以于中取利。此系伊等旧习。著传谕贝勒允祁等、令其知有此弊。悉心查察。并严立责成。俾如法补种。自不至于屡次回乾。即贝勒允祁等、或不能深知种树之道。丰盛额于此等处应留心。但伊乃系初任。嗣后著丰盛额专司其事。务必留心稽查。敬谨办理。倘有仍前滋弊、以致易于回乾之处。惟伊是问。　　

○又谕、永世人甚平庸。不胜翰林学士之任。著以旗员用。　　

○谕军机大臣等、从前恭遇皇祖圣祖仁皇帝南巡时。自顺河集以达江口。皆系河臣派拨河兵。以供舟行缆纤之用。渡江后。则由江省地方官雇觅民夫更替。及行至浙江交界。该省换纤。亦另用雇夫应差。此旧制也。朕明春巡幸江浙。闻江省督抚河臣会商。拟于渡江后、仍用河兵缆纤。以省募夫接替之烦。惟浙江因地属隔省。尚欲遵循昔年雇夫成例。朕思两省本属一水可通。若江省概用河兵。而浙省又别召募。往来守候。未免纷类。兵丁向隶河标。舟行乃其素习。且在江省经行已久。亦必益就熟娴。若即令其随至浙江。一路就便应用。较之临期鸠集之夫。自为有益。况浙省本有雇夫工价。若即以之加给河兵。在伊等既可获资斧之需。而浙省地方官。并得省雇募之役。彼此均觉妥便。著传谕该督抚等、令其会同河臣、就事一体通融筹酌。定议奏闻。惟期公务有裨。毋存此疆彼界之见。寻奏、均遵谕旨办理。其押纤员弁。亦请仍用江省人员随往。从之。　　

○赏恤福建押兵赴台换班被溺之长福营马兵、及带回被溺之步兵、如例。　　

○是日。驻跸涿州北大营。　　

○辛丑。谕军机大臣等、上年五月内、硕色在两广总督任内时。参奏南雄府知府苏赫臣、勒索典史张经银两一案。至今尚未题结。此案并非难以完结之事。自应即行审理。何以悬案一年有余。甚属迟延。著传谕陈大受、苏昌、令其作速审拟具奏。寻会奏。据苏赫臣供认知情受贿各情不讳。按律分别定拟具题。报闻。　　

○礼部议覆、湖广总督永兴奏称、本年湖北官字号生监止十六名。取中举人四名。副榜一名。较民卷过优。可否将各省官生。按照人数多寡。酌定取中。再吏礼二部司员子弟。均列官生。亦属太优。请将吏礼二部郎中子弟。方准编入官号等语。查官卷人数多寡。难以悬定。请仍照旧例行。其数少省分。如无佳文。宁缺无滥。至吏礼二部司员子弟、编入官卷。非以示优。盖以除弊。该督所请。均毋庸议。得旨。礼部议覆永兴条奏官生过优一本。请仍照旧例遵行。甚属偏私。各省官生。文庸幸中者。不堪屈指数。何国宗之子。同中一科。即其验也。永兴奏到。朕交部议时。即已知该部必将指驳。今果不出所料。虽该部议令此后务遵定例。官卷数少省分。必文理精通。方准取中。否则宁缺无滥等语。不知从前何尝无此例。而各省试官。狼狈相顾。何尝实力遵照。况如各部司官。同一办事。何独吏礼二部、得编官卷。此例实不公当。该部自应准理持正立议。乃先怀私意。转云非以示优。盖以除弊。此其巧于回护。尤属纰缪。该部堂官著交部察议。此本发还另议。寻议、官生取中旧例。实属太优。请嗣后直省额中举人二十五名内、许中官卷一名。如无佳文。宁缺无滥。仍以民卷取足。零数不足二十五名者。不准录取。至中、小、等省。虽应额中官卷一二名。而或文不足录。全以民卷补足。如磨勘时。所取官卷、较民卷优劣悬殊者。题参严议。至吏礼二部员外郎、主事。固与各部相同。即郎中亦属无异。其应试子弟。应请均无庸编入官卷。并乾隆九年臣部奏准、将内阁侍读子弟、照吏礼二部司员编入官号例、亦停。从之。　　

○是日。驻跸黄新庄行宫。　　

○壬寅。上诣大高殿、寿皇殿、行礼。　　

○奉皇太后还宫。　　

○诣皇太后宫问安。　　

○谕军机大臣等、陈大受、苏昌、参奏韶州府知府杨国栋一摺。军机大臣等、请将杨国栋家赀密交查办等语。杨国栋不过知府微员。若止为明福经手交商营运银两。尚属僚友私情。非婪赃过付者比。即伊本人别有贪婪实迹。自可按律定拟。不必如此严办。但观摺中所参。杨国栋于该督抚饬查明福任内银米册籍。知必当被参。先期差人送信。则知其人平日与明福结交亲密。朋比为奸。又且巧于窥伺。暗漏消息。当明福初审到案时。供词狡猾。其为先已得信。事无可疑。杨国栋有此情由。不可不加惩究。应如军机大臣所议、密交步军统领、派员前往涿州查办。其摺内款迹。著该督抚等。一面题参。一面严审。该督抚办理此案。能将实情一一究出。甚属可嘉。明福京中查出银两。并摺内所奏。几及二万金。令非恣意贪黩。何由致此。实乃罪不容逭。著于此案审明时、按拟正法。至从前各任。事属已往。姑免深究。如果有折收情弊。著将实情奏闻。不必一一题请治罪。惩一儆百。已足伸国法而畅众心矣。著传谕尚书刘统勋、并该督抚等知之。寻陈大受、苏昌、会奏、据杨国栋供认。心知明福必参。因胡恒顺前借明福银两行盐。系伊见交。立有字约。恐被查出。令家人唤胡恒顺进署。写书通知明福、收藏旧约。又带家书一封。俱交胡恒顺。差工人黄衡、至伊本籍涿州家中投书。次日至房山。面见明福投书。俱取有回札。于九月回广。伊当即将借约烧毁。并据明福、及明福家人霍五、工人黄衡等佥供。悉属相符。是该参守平日与明福朋比为奸。已可概见。其杨国栋任所赀财。业已查封。报闻。　　

○户部议覆、两江总督黄廷桂等奏称、京口驻防兵米改支漕粮各事宜。一、漕粮定例。原系岁内全完。祇因留充兵饷。以致挪用私收。应请将丹徒等县留充兵米漕粮。务于岁内通完。迟误、照漕例参处。一、请将兵米六万六千四百二石。于丹徒漕米内、截留三万三千二百二石。丹阳漕米内、截留二万三千二百石。金坛漕米内、截留一万石。遇闰增米五千五百三十八石。并于徒、阳、二邑漕米内各半截拨。一、春夏二季。先尽丹徒米监放。丹阳、金坛、米。各贮县仓。陆续提解府仓。随收随放。其运府脚费。请于节省漕费内动支。一、责成旗员。每届放期。兵丁赍档具领。按名散票。按票关支。倘米票不到。即行严查。并令全数关领。放米后、随出具并无卖档扺兑情弊甘结。送府存案。倘事后查有卖档情事。兵则移旗究治。民则枷责示众。其失察该管官、查参议处。均应如所请行。从之。　　

○豁除浙江萧山县西兴永盈围场海潮坍没田地正课银二百七两有奇。从巡抚兼盐政永贵请也。　　

○癸卯。上御太和殿。恭送列圣御容、供奉盛京。并诣皇史宬。恭送五朝实录、尊藏盛京。　　

○谕曰、河南布政使富明、援藩臬三年期满之例。奏请陛见。向因藩臬系方面大员。久历外任。未经召对。欲因以观其人材。是以定有三年入觐之例。朕今岁巡幸中州。富明屡经面见。乃甫届回銮。遽有此奏。想其拘泥糊涂。不至于此。明系取巧乖张。著交部察议。寻议上。得旨、富明著销去纪录四次。仍降二级调用。　　

