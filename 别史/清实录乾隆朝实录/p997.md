<!-- { "loadSidebar": true } -->
○四川总督策楞奏、前接部咨。凡川、滇、陕、甘、等省。前往西藏贸易商贾概停。如有由打箭炉出口者。官给印照。准其前往。查各省民人。在打箭炉以外贸易者。不止西藏一带。如类乌齐、察木多、乍丫、及里塘、巴塘、明正土司所属地方、在在都有。现赴西藏贸易者。业由布政使给照。都统等查明造册。其藏外各处。仍易混冒。亦请饬文武台员。会同土司。概造姓名年貌清册。赍送驻藏大臣备案。并给印照。于进口时验放。如无照者。即跟究何地私越。将失察官参处。报闻。　　

○贵州巡抚开泰奏、黔省旧例。马贩赴川、黔、夥伴不得过十人。官给印照。买齐后、该地方官钤印。方许赶回。第日久废弛。若不量为分别。难免滋扰。今议得都匀、黎平、南笼、三府。长寨、郎岱、八寨、台拱、松桃、古州、归化、丹江、都江、清江、水城、十一厅。定番、独山、永丰、三州。荔波。永从。二县。及都匀属之都匀县。黎平属之开泰县。均苗疆要区。禁止马贩。其余各属。仍准赴买。豫报该地方官。责成乡保。于场集购买。不得私入苗寨。买足、即呈明回籍。违者重惩。得旨。知道了。此恐为有名无实之举。　　

○又奏、各省军流等犯。发遣贵州者。前经部议。俱解巡抚衙门。就地方情形。派拨安插。原为慎重苗疆起见。今查各属中。竟有转发土司者。伏思此等人犯。狡悍者多。守分者少。即安插内地。尚须时加约束。若令与苗夷杂处。难免教诱为匪。现饬各属。嗣有军流等犯。概不得转发土司。得旨。此见是。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百九十七


大清高宗法天隆运至诚先觉体元立极敷文奋武孝慈神圣纯皇帝实录卷之三百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。九月。甲子朔。谕曰、硕色摺奏、贵州出师金川故兵家口。前照部定之例。不论有无子嗣。俱月给养赡半饷。续经题定。此内并无子嗣者。改为月给米折。合计浮支银两。按数缴还等语。兵丁等效命戎行。所遗眷属。自应优加体恤。若再按数追缴。未免生计艰难。情殊可悯。所有该省故兵家口。本年夏季以前。应追浮支半饷银两。著即加恩豁免。　　

○又谕、朕因浙省宁绍等属。被旱歉收。米价昂贵。绿旗兵丁。所得月饷。不敷买食。曾经降旨。将被灾各标协营兵丁。俱令借给米石。以资接济。但念该省今年旱灾稍重。各属米粮。一例昂贵。转瞬隆冬。穷兵衣食。未免多属拮据。著再加恩。将浙江通省兵丁。每名借给一季饷银。该抚于司库内动项借给。俟明年夏季后。分作四季扣还归款。以示朕格外体恤之意。并传谕该督提等、严饬营弁。毋致丝毫侵克。俾得均沾实惠。　　

○又谕曰、两广总督陈大受奏称、滇省委员永北府知事张彦珩、来粤买兑盐觔起运。于上年八月。本年三月。连报遭风漂没。至五月内。又于百色城外。捏报被烧。当即查验。并无盐觔被烧踪迹。随盘诘船户。据供烧系空船。盐觔已同运官沿途卖去。应听滇省题参究拟等语。各省委员。运办盐觔铜铅等项。皆公事所需。上关帑项。其间中途盗卖。种种弊窦。皆所不免。向来各省督抚。因非本省属员。无纠参之责。而委员亦自恃隔属上司。不行稽查。遂肆行侵盗捏饰。即如张彦珩之任意私卖。屡次捏报。希图侵混。若必俟移咨滇省题参。则此等贪狡劣员。益无忌惮。督抚虽有分地。其运官既已入境。即伊境内之事。如果有盗卖捏报情弊。一经查明确实。无论隔属邻省员弁。即应严参究审。其如何立定章程。严密稽查之处。该部定议具奏。寻议、委员采办盐铜铅。领解日。将盐包铜铅觔数。一面申报原委督抚。一面申报沿途督抚。入某境。即报地方官查验。出境时。该地方官具印结。申报该管上司。并知会接境。一体查验。如在境盗卖。及捏报遭风失火。该地方官申报本省督抚参究。不得诿之原委督抚。其经过地方员弁。俱照粮船谎报漂失、汛地文武各官、不亲确勘例。革职。再、地方官申报。而督抚不参奏者。照不揭报劣员例。降级调用。倘地方官借端勒掯。致出境稽迟。督抚亦应查办。该管上司照例处分。从之。　　

○户部议覆、云南巡抚爱必达奏称、滇省各属。徵收粮米。有定例折徵。及四年一大折者。有徵本存仓。及徵本拨运者。有米改条银。及条银改米者。俱有章程。即遇平粜所需。本邑万难买补。应于邻邑折徵处。改本拨补。通融办理。亦宜于开徵之先。详请咨明。题销之时。据实申报。不得但图便易。徵本徵折。私自更改。致与定例不符。所有赢余。亦不得任意支销。再、滇省距京辽远。必俟秋成后、确查丰歉。筹酌更改。再候部覆。往返半载。致误徵期。请于本年会计兵粮之时。将通融办理缘由。即行咨部。应如所请。从之。　　

○乙丑。谕、明岁二月。万寿恩科乡试。所有各省正副考官。著将应行开列人员。通行考试。以备简用。该部即遵谕行。　　

○又谕军机大臣等、原任江苏巡抚王师、应交直隶城工银两内。尚未完三限四限银、一万一千八百余两。此项前因其在藩司任内。有办理未善之处。是以薄罚示惩。今既已身故。所有三限四限银两。著加恩免其交纳。将此寄知方观承、并令该督转谕伊家属知之。　　

○丙寅。上御勤政殿听政。　　

○谕、今年秋审情实各犯。著停其勾决。　　

○又谕军机大臣等、昨据方观承查讯传写捏造奏章各犯。赴京提拏孟兰、到省覆讯一节。孟兰现住京城。原可就近缉获究审。无庸辗转移解。今既差员押赴保阳。可即传谕该督、将该犯速行质讯。如供出牵连待质人犯。尚多在枣强一带。仍著该督、一面节次根究。一面即行奏闻。若果如原供所称。此稿得自京城。则京城内必有应行踪迹之犯。著奏明交步军统领严拏根究。并将孟兰一犯。连供解京。就近质对审理。　　

○又谕、东省所属州县。前据准泰先后奏报。被水者七十余处。其间成灾不成灾。尚须分别确勘。而为地甚广。看来今岁外省偏灾。浙江最重。其次即系山左。该省积歉之余。上年秋成稍丰。而元气未复。今复被潦。亟宜加意抚绥。准泰摺奏、请留秋拨案内存库地丁银两。以备赈恤。第民食所需。米粮为急。如使升斗维艰。即得现银。何从告籴。但今岁各省漕粮。截留已多。东省赈务。著鄂容安尽心筹画。亦不必拘泥。其商贩可通。易于购买之州县。自可给予米折。其艰于购买之区。或应向邻省采买。或应动拨仓储。均令通盘计算。妥协办理。务俾灾黎得所。再、运河一带堤工。并东平决口疎防实在情形。据实严查。秉公究拟。速行奏闻。　　

○吏部议准、两广总督陈大受疏请、广东省裁汰肇高学政。归并广韶学政考试。关防应改铸提督广东学政字样。其原颁肇高、广韶、两关防。咨部查销。从之。　　

○户部议覆、云南巡抚爱必达奏称、滇省地丁。一概以银徵解。而奏销时、又以银七钱三捏报。请嗣后一以银数造册。再、一钱以下之小户。及大户一钱以下之尾欠。并折欠短封。请照放饷例。每银一分。收钱十二文。其五厘以下者。每银一厘。收钱一文。易银支解。如情愿完银者听。倘地方官以该省钱价之贱。勒收银两。及重戥浮收。即行参处。应如所请。从之　　

○兵部议准、船厂将军傅森疏请、船厂水手营四品官、及太平、永宁、两仓监督、各关防。伊屯佐领、及巡检、教官、各钤记。旧铸宁古塔字样。应照将军印信。四司、八旗协领、同知、等关防。一例改铸船厂字样。从之。　　

○福建漳州镇总兵王文敏、以病解任。调湖广宜昌镇总兵马大用、为漳州镇总兵。以原任陕西固原提督豆斌、以提督衔、管理宜昌镇总兵印务。　　

○以户部侍郎书山、为正黄旗满洲副都统。通政使富森、为正白旗满洲副都统。太常寺卿德通、为正白旗蒙古副都统。大理寺卿卞塔海、为镶蓝旗汉军副都统。　　

○丁卯。上诣畅春园、问皇太后安。　　

○幸静宜园驻跸。至己巳皆如之。　　

○遣官祭昭忠祠。　　

○谕、从前满洲旧俗。凡遇一切差役无不抒诚勇往。至于出兵行围。尤各争奋。以不得与为憾。今派往马厂官兵。出差不过数月。有何迫切之事。竟有波罗河屯私逃回京者。多至百有余人。该副都统、如果豫行晓示约束。兵丁何敢潜回。此该副都统等之罪。著将图拉、于宗文、佐领和尔屯、轻车都尉伊思泰、革职。拏交刑部治罪。但兵丁等如此任意逃回。亦甚不知法纪。如该副都统、豫行晓谕。而伊等如此委之而去。必将置之重辟。今因该副都统、不行豫先晓谕。以致官员内。尚有私自回京者。何况无知兵丁乎。著加恩免其从重治罪。交与内大臣班第尚书舒赫德、一一详细查出。传至都统衙门。会同该都统。严行鞭责。三年之内。停其一应升转。此次系朕施恩。从宽办理。嗣后伊等如自行知罪。奋勉效力则已。如尚不知改悔。再有似此者。必从重治罪。断不姑恕。　　

