<!-- { "loadSidebar": true } -->
○加赈山东德州、东平、东阿、滋阳、邹县、滕县、峄县、金乡、鱼台、济宁、汶上、阳谷、寿张、菏泽、单县、城武、曹县、濮州、范县、观城、朝城、兰山、郯城、费县、堂邑、冠县、临清、邱县、馆陶、恩县、夏津、武城、德州卫、济宁卫、东昌卫、临清卫、东平所、等州县卫所水灾军民。　　

○丙寅。上诣畅春园、问皇太后安。　　

○皇后千秋令节。停止行礼筵宴。　　

○上还宫。　　

○谕、吉亥耤亩。所重劭农。黛耜青箱。畚镈蓑笠。或寓知民疾苦之意。而设棚悬彩。以庇风雨。义无取焉。吾民凉雨犁而赤日耘。虽袯襫之尚艰。岂炎湿之能避。且片时用而过期彻。所费不啻数百金。是中人数十家之产也。其饬除之。　　

○丁卯。孝康章皇后忌辰。遣官祭孝陵。　　

○谕、去冬及今春、军营所需一切马驼粮饷军械各事宜。大学士黄廷桂、俱实心经理。调剂得宜。勤劳懋著。著交部议叙。其在事各员。俱能遵奉调度。急公集事。亦著查明咨部。一并议叙。以示奖励。　　

○又谕、据黄廷桂奏称、安西至哈密。中间戈壁各站。向乏水泉。因令总兵刘顺、设法开掘。灵泉腾涌。该镇能相度情形。筑砌洼池。蓄水分槽。在在如式。不特牲畜供饮无缺。兵商亦资利赖等语。刘顺委办戈壁水泉。能实心经理。甚属可嘉。著交部议叙。　　

○谕军机大臣等、据开泰奏、川省挑选营马。及购买土马。共八百余匹解甘等语。前因黄廷桂奏、川省氂牛。不适于用。曾降旨令开泰停止办牛。至马匹一项。川省既经起解。且据黄廷桂、亦已咨覆。于肃州验收。是甘省又可得此八百余马添补之用矣。黄廷桂可择其骨力强大、足供驰驱者。加意餧养。以备军营调拨。其土马或酌量拨补驿站。自亦足供应差使。将此传谕知之。　　

○又谕、据吴达善等奏、遵旨将厄鲁特哈尔察海等。俟送到时。赏给产业。同绿旗兵食粮。嗣后有似此者。查照办理等语。昨因厄鲁特剿杀之后。余众无多。若概行诛戮。恐闻风惊惧。以致各处藏匿。故将哈尔察海等。如此办理。但此等降人。情节不一。著传谕吴达善等、嗣后有似此送到者。俱著奏闻请旨。哈尔察海等、亦不必安插巴里坤。俱发往安西。归入绿旗兵内差遣。仍加意约束。勿致脱逃。再丑达自军营送回巴里坤驼只。倒毙甚多。所存俱属疲瘦。是全不尽心照管。吴达善何以并不参奏。著一并传询。　　

○戊辰。春分。朝日于东郊。上亲诣行礼。　　

○诣雍和宫行礼。　　

○诣畅春园、问皇太后安。　　

○幸圆明园。　　

○谕军机大臣等、据黄廷桂奏称、军需办解将竣、请暂停可缓之粮运。以便农功。具见悉心调剂。其所称豫备正余马、一万七千匹。四月初间。可抵肃州等语。著饬交各该员。加意饲秣。至春深时。口外青草丰茂。陆续酌拨。送赴巴里坤一带。分厂牧放。膘分易于滋长。兼可省内地刍豆。且免五六月间、经行戈壁之劳。将来遇有调遣。自可就近趱赴。不患长途疲乏。可传谕知之。　　

○镶红旗满洲都统奏、请将革爵之球琳、德明阿、该管佐领掣出。得旨、上年革去球琳、德明阿、贝勒公爵。不过因其庸惰。用示惩创。伊等原无重罪。何至掣出佐领。著仍照常管理。并著各该衙门。选球琳之子一人。带领引见。赏袭公爵。德明阿、或子或弟。选一人带领引见。赏袭镇国将军。　　

○恩赏追剿鄂木布所属乌梁海。效力得伤之台吉班第等、并兵丁、银缎有差。　　

○己巳。谕、据梦麟等奏、河营千总高文魁。把总张忠。承办艾山河工段。较原估丈尺短少。请革职枷号示众等语。现在河道疏筑各工。经朕亲临相度。特派大员。分路督率经理。不惜千万帑金。为数省濒水黎民生业计者。所关甚重。非寻常岁修工程可比。凡属在事人员。自当激发天良。实力承办。该弁等乃敢愍不畏死。乘机短工侵冒。情甚可恶。仅予枷号。岂足蔽辜。著将该二犯、即照军法穿箭。押赴各工。传谕示儆。至其所短工段原估之数。可以按籍而稽。何得因其尚未报销。遽曲为开脱。思以薄惩了事。梦麟、尹继善、白钟山、著交部议处。仍著伊等即速确查。按工计料。该弁所有侵冒之数。在千两以内。尚可按律定拟。追缴完结。若在千两以外。查勘既确。罪无可逭。即行奏明在工正法。以昭炯戒。再各处工段尚多。恐不止此二弁。伊等如因此转致心存徇隐。自取罪戾。则责有攸归矣。　　

○军机大臣等议奏、御史刘宗魏奏、请嗣后盗贼抢夺、挖坟、应拟军流人犯。不分有无妻室。概发巴里坤。于新辟夷疆。并安西回目扎萨克公额敏和卓部落、迁空沙地等处。指一屯垦地亩。另名圈卡。令其耕种。其前已配到各处军流等犯。除年久安静有业者。照常安插外。无业少壮。曾有过犯者。一并改发种地。交驻防将军管辖。应如所请。并将此外、情罪重大军流各犯。一体办理。从之。　　

○户部议准、四川总督开泰奏、云阳县开添盐井。应增水陆二百十六引。请于乾隆二十二年、发川余引内、给销。课税、即于是年起徵。从之。　　

○以吏部尚书刘统勋、充续文献通考馆总裁官。　　

○命定边左副将军成衮扎布、侍卫图沙布、苏噜克沁、驰驿赴北路军营。　　

○庚午。谕、山西交城等四十州县。上年秋成稍歉。已降旨将民欠常平仓谷。分别缓徵。其借出社仓、义仓、谷石。虽系民捐。例亦官为催纳。该处商贩稀少。本地产谷。仅供民食。若依限责令还仓。小民仍未免拮据。著将该四十州县。社义二仓、借出乾隆二十一年分谷石。缓至今岁麦熟后徵收。二十二年分谷石。缓至今岁秋成后徵收。以纾民力。再此四十州县外。尚有阳曲、太原、汾阳、浑源、应州、沁州、代州、崞县、等八州县。去秋亦属歉收。所有二十一年、二十二年、借出社义二仓谷石。亦著照此一体分别缓徵。用示体恤至意。　　

○谕军机大臣等、据兆惠等奏、现在军营口粮不敷。官兵以马为食等语。看伊等如此情形。不独进兵迟滞。且将所送肥马。盗作口粮。亦未可定。已饬谕兆惠等、严行查拏。稍有疎纵。定将伊等治罪。著传谕巴图济尔噶勒等、送马到军营时。暂行不必分给官兵。照常分厂牧放。俟兆惠等到伊犁等处。再行分给。仍于途次、严饬送马官兵。加意查拏盗窃。庶马匹胥归实用。以利军行。　　

○又谕、据兆惠等奏称、索伦等处员缺。行文该将军。于副都统鄂博什等、保荐军前一等人员内拣补。其索伦副总管伊灵阿、佐领三达保、已奉特旨。补授二等侍卫。副总管、佐领、与二等侍卫。俱系四品。可否令其兼管等语。伊灵阿等兼衔之处。著照所请行。至该旗所出员缺。俱于鄂博什等、保荐军前人员内选补、则非矣。从前索伦达呼尔等缺出。该将军等拣选。未及军前人员。故降旨亦令得与。然其间亦有新旧久暂之殊。若谓本处缺出。皆应以现在出兵人员补授。则从前在和通呼尔哈诺尔、额尔德尼招等处。出兵得伤。曾经效力之人。因年老现未从军。转致升补无期。于情理殊未平允。朕于效力人员。酌量加恩。并非不计功次。概行拔擢。况索伦人等。本属浑朴。若使知从军即当优叙。必且骄纵。妄生冀幸。即如具呈保送。本伊等不知之事。今如此办理。乃兆惠等欲沽美名。潜相引诱之所致耳。果如所奏。将来军前人等。加恩则效力。不加恩即不效力。有是理乎。兆惠、富德、所见甚属错谬。俱著传旨申饬。嗣后索伦等处员缺。照常于军前、及在家人员内。酌量拣选补授。　　

○吏部奏、重犯越狱。例扣限四月题参。限内即获者。管狱、有狱、各官免议。逾限。管狱吏目、典史、革职拏问。有狱州县。戴罪、限一年督缉。限内全获、开复。逾限不获。一名、降二级调用。二名、降三级调用。三名不获一名、革职。乾隆十五年。广西立决人犯越狱。该抚因情节较重。将管狱、有狱、各官。即题参革职。嗣后各督抚办理参差。恐意为轻重。查疎防重犯。各官本应处分。旧例扣限四月。全获免议。未免过宽。请嗣后重犯越狱。该督抚即时题参。管狱官、革职拏问。有狱官、革职留任。四月限内全获者。管狱官革职、免其拏部。有狱官、自拏获日起。扣限一年开复。四月限内不获者。有狱官、留任一年。带罪督缉。一年限内拏获。自拏获日起。扣限一年开复。逾限不获。照旧例分别降调革职。仍留地方协缉。五年限满无获。该督抚查明请旨。从之。　　

○署定边左副将军纳木扎勒等奏、新降乌梁海等。据车木楚克扎布、会同察达克、图布慎、议令与旧乌梁海、及新降博和勒等。俱于乌兰固木种地。其游牧、令于吹、阿勒和硕、努肯穆伦、哈哩衮布拉克、科布多河、绰和尔诺尔、二扎克赛、博罗布尔噶苏、察罕乌苏、索和克、达尔奇图、等处。联络居住。又新降乌梁海宰桑那木扎勒、去冬病故。所属三得沁。请令伊子阿喇善管辖。至逃入俄罗斯之鄂木布、及果勒卓辉、博博、等父子。查于前秋。均出痘身死。其俄罗斯书信内。称奈曼噶杂克人。投入内地之语。亦无闻见。报闻。　　

○云南提督王朝辅、因病解任。以山西太原镇总兵额尔格图、为云南提督。　　

○辛未。户部议覆、署广西巡抚鄂宝奏、粤西新太等营、岁需兵米。例支一半折色。一半本色。本色现不敷放。请借就近州县、常平仓谷折发。应如所请。并令该署抚、将动借仓谷。每石定价四钱。支地丁银、发该州县买补。从之。　　

○旌表守正捐躯之河南郑州民宋维方妹宋氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百五十六


大清高宗法天隆运至诚先觉体元立极敷文奋武孝慈神圣纯皇帝实录卷之五百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。二月。壬申。上诣畅春园、问皇太后安。　　

