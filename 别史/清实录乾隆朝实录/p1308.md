<!-- { "loadSidebar": true } -->
○谕军机大臣等、向来绿营将弁。懦怯取巧。好为张大。是以此番用兵。从未委以专任。知其不足集事也。上年额敏和卓奏、莽噶里克附和尼玛等为逆。傅魁现领兵在彼。伊久在戎行。由总兵署理提督。自当感激图报。其所领绿旗兵。国家豢养有年。遇事驱策。亦足鼓舞士众。因即命伊带兵一千。会同额敏和卓、办理吐鲁番事务。适莽噶里克、自行投来。相遇于盐池途次。乃伊并不将莽噶里克擒获。审明实情。以正国法。竟并其所带二十人。尽行剿杀。其办理悖谬若此。因即拏解行在。朕亲加鞫讯。前后情节。伊俯首无辞。惟称莽噶里克已自来投。如仅拏解军营。无以见己之功。并令同伊进兵之丑达对质。当时曾劝伊不可遽杀。伊亦毫无可辩。夫以一千之兵。遇数十来投之贼。何难就擒。非若猝遇贼众。临阵对敌。不能别白首从之可比。乃必尽杀无遗。是诚何心。且原报杀贼三十人。而丑达在彼所亲见者仅二十人。其十人、则莽噶里克投来时、所杀之厄鲁特也。傅魁以他人所杀。掩为己功。其欺诳邀功。情罪甚为可恶。绿营习气恶劣若此。不可不严加惩创。傅魁著即处斩。并将此通行晓谕提镇各标营。以此为鉴。力除从前恶习。以肃军纪。　　

○又谕曰、原任参将迈斯汉、奉派领兵。前往探取副将军兆惠信息。中途并未奋勉行走。轻听讹言。遽尔回营。其恇怯退缩。律以军法。罪不容诛。然尚非傅魁之欺诳邀功者可比。迈斯汉著从宽免其治罪。仍查明伊队内有无阵亡之人。奏闻另降谕旨。　　

○杜尔伯特亲王伯什阿噶什故、遣官祭奠如例。　　

○鄂尔多斯辅国公色布腾诺尔布故、遣官祭奠如例。　　

○以故云南永昌府属孟定土知府罕鉴猛子大兴、袭职。　　

○豁除狭西醴泉县水冲地二十七顷十九亩额赋。　　

○是日、驻跸张家庄大营。　　

○甲子。谕、夏至北郊大祀。前降旨遣弘瞻恭代。今朕阅视河工。已抵徐州。斋戒前计可回京。仍当亲诣行礼。　　

○谕军机大臣等、先经副将军兆惠具奏、千总车布登陷入贼中。未经脱出。嗣据侍卫兆坦供称、车布登在噶勒藏多尔济游牧。更换厄鲁特服色。已降旨将伊妻子拏交刑部。今复询军营前来人等。俱称上年策楞进兵时。车布登已更换厄鲁特服色。此皆系策楞疏纵之罪。而车布登以蒙古世仆。甘心从贼。罪无可逭。著即严行查拏。获日照例凌迟处死。并著将伊父双柱、革退侍卫。及伊亲属人等、俱拏交刑部按律定拟治罪。　　

○是日、驻跸何家楼大营。　　

○乙丑。常雩。祀天于圜丘。遣裕亲王广禄恭代行礼。　　

○上渡河。　　

○谕、江南淮、徐、海、等属、受水患有年矣。朕翠华南莅。周览土风。所过桃源、宿迁、邳州、睢宁、诸州县。鹑衣鹄面。相望于道。而徐属较甚。朕心为之惄然增戚。国家所恃以拯患恤灾者。惟赈济一事。现在徐属七州县。已降旨加展赈期。可至五月。并截留本处漕粮。以资借粜。所以为斯民计者。不遗余力。而目击情形。于心实有所不忍。所见如此。未见者亦复可知。著加恩将淮、徐、海、三属各州县。所有积年借欠耔种口粮。不分新旧。概予豁免。以纾痌瘝一体之念。惟是恩泽所施。非得贤守令实力奉行。无由下究。况在积歉之区。尤资良牧。必得慈祥公正实心任事之人。以父母斯民为己责。竭力区画经营。抚循培养。庶几日有起色。若任其因循阘冗。漠不关情。假手胥吏。视为故事。年复一年。积疲重困。即使厚费帑金。苍生何能免沟壑流离之惨。是以此方州县。视他处更重。该督抚当慎加遴选。务得有猷有为。悃愊爱民者。以膺斯任。仍时时留心体察。有暇即亲行咨访。使穷乡僻壤。民隐毕达。守令贤否。自不能掩。惟期于地方有益。该督抚其善体朕怀。毋仅以簿书期会。为课吏先务也。其数府现任守令各官。著该督抚各出考语。具摺奏闻。或有如所谕贤明之吏。宜留任者。或有不能胜此而可以调他处事简者。其悉心详酌。一二年后、朕将亲临考察。若仍入其疆而田野不治。则非守令之罪。将督抚是问矣。著将此通行晓谕知之。　　

○又谕、河工为运道民生所系。朕宵旰忧勤。时深廑念。兹者、翠华南幸。于高堰、清口、及徐州等处工程。亲临阅视。并与司河务诸臣。详加筹酌。现今伏汛将届。且近河皆积歉之区。贫民甚多。以工代赈。于穷黎有益。而于工程亦易集事。白钟山身任总河。工务自有专责。但以目今时势。所有应疏应筑事宜。同时并举。朕意分任大臣以专其事。当可速收实效。黄河至徐州渐窄。北岸苏家山一带。又复迫束大溜。近城石堤。诚为最要。从前已有者。应加帮以培其势。从前所无者。应接筑以重其防。著尚书刘统勋、率该道王鸿勋、钱度、善为经理。加紧督催。务于伏汛前竣工。以资防护。而备料集事。尹继善亦不得辞其责。其六塘河以下。为沂沭诸水下游。现有余潦停积。桃源、宿迁、诸县。阻黄临运。为堤堰所隔。积水无由宣洩。洼地多成巨浸。农民失业堪悯。或应添建滚坝。或应酌建涵洞。或开导沟渠。潴为陂泽。水减一分。则民间受一分之益。著侍郎梦麟、率该道吴嗣爵、同知李宏等、速行确勘。次第妥协办理。至下河高宝诸河之水。入江入海。各有分途。小港支渠。排比行列。但或淤或浅。以致水无所归。不特沿海兴、盐、七邑被其患。而高、宝、首当其冲。城垣庐舍。亦重为可虑。当使近江省入江。近海者归海。条理井然。深通畅遂。不致泛滥田亩。则所全实多。嵇璜前奏、请于昭关设滚坝一座。滚坝之下、复开支河。南关旧坝、改建滚水石坝。此项工程。并一应支河。即著嵇璜率同何煟董其事。诸臣当仰体朕焦劳至意。诸事公同商酌。和衷共济。联为一体。毋稍分畛域。各持意见。盖治水非他政务可比。必卓识远虑。明于全局。又不执己见。广咨博采。而能应机决策。其委用河汛员弁。则一本大公。好恶毫无偏徇。备此数者。庶或有济。顾安得斯人而授之重任耶。且所兴建埽坝各工。率以意增益。一经准建。岁岁加修。其以险已化平停止者。百不一二。此或由河臣沿袭因循。漫不省视。更或故留为河员养赡计。所谓帑归实用者。固如是乎。即欲为河员计。与其留此无用之工。何不移之有用之地。亦可资其抢护。不致溃决成灾。此皆不能虑患于事先。惟求苟免于无事。一经决裂。虽悔何追。此司河务诸臣、所当铭刻提撕。奉为恫戒也。徐城南北各工。现今培厚加高者。仍令张师载、高晋、分办。务于四月完竣后。交白钟山收工。各回本任。现今各工应需一切物料。并著会同总督尹继善、巡抚爱必达、高晋等酌办。其有需豫东二省协济者。即行知图勒炳阿、鹤年、随时拨运。总期迅速鸠工疏瀹得宜。堤防巩固。于运道民生。两有裨益。以副朕慎重河防至意。　　

○谕军机大臣等、前降旨令阿里衮暂留巴里坤。代雅尔哈善办理事务。俟雅尔哈善回至巴里坤。阿里衮仍赴军营办事。今大兵已经前进。巴里坤无紧要事务。阿里衮承办已有端绪。而雅尔哈善赴行在面聆训谕。军营一切事宜。俱已详悉指示。著即前往军营。在参赞大臣上行走。事竣之日。成衮扎布、兆惠、舒赫德等。俱著遵旨来京。定边右副将军印信。即交雅尔哈善掌管。留彼办事。其巴里坤现在应办事务。即著阿里衮驻劄办理。　　

○大学士管陕甘总督黄廷桂奏、前经臣奏派兵二百名。赴塔勒纳沁开垦屯种。本年春、经署镇臣祖云龙、派都司王麟、带兵垦种。今臣往回哈密。复行饬查。据该镇禀称、塔勒纳沁地方。从前约地三千余亩。自乾隆七年停种后。渠道淤塞。开挖修筑。在在费工。现在止地一千五六百亩。可种青稞一百五六十石。余至明岁办理。臣查边屯有裨兵食。创始未免稍艰。今塔勒纳沁荒地。既已开垦一千余亩。一二年内自可次第修复。报闻。　　

○是日、驻跸徐州府行宫。翼日如之。　　

○丙寅。上至孙家集阅堤工。　　

○谕、上年孙家集夺溜。河身淤浅。旋命大臣堵筑。河流顺轨。今朕亲临阅视。令司河厅弁。逐为测量。大溜直趋。自相汕刷深浚。几复旧志。实赖神明默佑。著该地方官择地建立河神庙。春秋祀享。以昭崇德答庥之意。　　

○又谕曰、郭一裕奏总督恒文各款。并摺内有名人犯。著尚书刘统勋、驰驿前往。会同贵州巡抚定长、秉公严审。应革职解任者。一面奏闻。一面查办。按律定拟具奏。　　

○谕军机大臣等、刘统勋现有差办事件。其徐州石工承办需人。著即速传谕德尔敏、令其驰驿迎至行在。面领训谕。即赴工次。　　

○又谕曰、哈达哈、唐喀禄等、分路带兵擒剿辉特人等、唐喀禄擒获车布登多尔济。并将其属人剿灭。哈达哈、阿桂、仅将普尔普等游牧收取。首贼普尔普、德济特、克什克等。俱已脱逃。唐喀禄著交部议叙。哈达哈、阿桂、俱著交部议处。车布登多尔济等。即派委干员。押解来京。其未经拏获之普尔普等。务即严加搜捕。毋致兔脱。所有厄鲁特属人等。即照伊等奏请、分赏乌梁海内大臣察达克等。以示鼓励。喀尔喀台吉齐巴克扎布、此次甚属奋勉。著加恩赏戴孔雀翎。至投赴科布多地方之业克明安公巴桑。扎萨克阿布达什、克什克特等、原非辉特族类。且并无背叛情形。著交与车布登扎布。派人管理。令其自备资斧。迁至通肯呼裕尔地方居住。　　

○又谕、昨纳木扎勒奏、齐木齐格特人等、闻领兵往拏之信。俱逃避呼伦贝尔等处地方。伊等领兵追擒。朕亦降旨、令黑龙江将军绰勒多等、严行查办。此事即可完竣。北路科布多地方。关系紧要。哈达哈在彼驻劄。闻辉特人等背叛情形。领兵往擒。而首犯已皆脱逃。殊属疏忽。著传谕纳木扎勒、即将齐木齐格特人等事务。交与同往之喀尔喀王巴雅尔什第等、上紧查办。伊即速赴科布多筹办事务。俟纳木扎勒到日。哈达哈即回至乌里雅苏台办事。　　

○丁卯。上渡河、至荆山桥、韩庄闸、阅河工。　　

○谕、徐州等府属州县。叠被水灾、业经蠲赈兼施。并截留徐州本处漕粮。以供借粜。昨车驾幸临。又复将所有借欠耔种口粮。不分新旧。概予豁免。凡以曲体频施。冀于灾黎少济。今思该处仓储未裕。不可不豫筹。著再将本年现运漕粮。截留五万石。存贮徐州等府。以备不时之需。其上江之凤阳等属、频年被祲。小民艰于谋食。并著截留漕粮五万石。拨运凤阳等处备用。其酌截何帮漕船。并如何分拨收贮之处。著该督抚等悉心区画。一面办理。一面奏闻。该部即遵谕行。　　

