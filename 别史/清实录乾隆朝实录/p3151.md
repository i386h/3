<!-- { "loadSidebar": true } -->
○又谕、本日军机大臣。审讯山东解到焦玉坤一犯。供称、伊子焦成芳、当闻外间查拏同教。就各逃散。不知藏匿何处等语。前据明兴奏、讯问焦玉坤供、伊子焦成芳、与段文经等、在大名闹事后。即逃往曲周县上路庄、马德良家藏匿等语。焦成芳。既经伊父焦玉坤供、随段文经等在大名滋事。情罪重大。自应迅速严拏。立正刑诛。乃明兴辄信焦玉坤一面供词。仅咨直省拏缉。而于该处原籍地方。转不严密侦缉。以致焦成芳日久未获。所办何事。除就近传谕刘峨、于曲周地方严拏外。著明兴、仍在馆陶一带。严密查缉。务将焦成芳弋获。毋任远扬漏网。　　

○军机大臣等议覆、御史刘绍锦奏称、各省监候要犯。仍发原处。毋庸概禁省监。以致人数众多。商谋逃逸。又四川总督保宁奏称。请将留省重犯。分禁府监。添设禁卒防范。臣等酌议。请将逆匪劫盗。案情重大者。留禁司监。并交该督抚。量拨省城府县分禁。酌添禁卒巡察外。至寻常谋故杀等案。仍发原监。候部文到日。本处正法。其应入次年秋审者。亦发回原处。俟次年秋审。再行留禁省监。并请通行各省遵办。从之。　　

○是日、驻跸南石槽行宫。　　

○壬辰上诣安佑宫行礼。　　

○幸圆明园。　　

○钦差大学士公阿桂、河东河道总督兰第锡、遵旨议奏、查韩庄、德胜、张庄闸一带。溜急直下。向于德胜、张庄、两闸间。建六里石闸。以资擎托。前经黄水浸泡损裂。又因运河挑深。闸底高于河底。舟行被搁。应闸底落低二尺。其金门以下。亦因底高跌深。旧基不能钉桩安石。须移上数丈另建。于形势并无更改。再该闸视上下各闸较低。前因河形直下。恐水涨冲击。不敢加高。止于闸背用草加镶攩护。查旧闸墙一丈八寸。今移建酌加石四层。连河底落低二尺。统计一丈五尺六寸。与各闸收水丈尺相符。即水涨亦可不受冲击。至该闸月河。仅容一舟。现议展宽四丈。水大开放畅行。闸座亦不致著重。闸背可停加镶。得旨允行。　　

○癸巳。谕军机大臣等、据书麟奏、安省各属秋禾。约收分数一摺。内称怀宁等四十二州县。统计约收八分。其定远等十七州县。因被水成灾。现在委员确勘。分别办理。等语。该省怀宁等四十二州县。据称约收八分。而于通省收成。总共约有几分之处。未经奏明。所有定远等十七州县。成灾分数。此时自已查勘明晰。著传谕书麟、即将通省收成总数。统计若干之处。迅速据实覆奏。以慰廑注。　　

○又谕、据勒保覆奏、抵任后。即将赵二一犯。严切审讯一摺。前据赵二供认、素与张均德熟识。又据王成功供称。亲见张均德、随段文经等、说逃往潞安。寻找赵二。是该犯系案内要犯。必须严切质讯。著传谕勒保、即将赵二一犯。派委妥员。迅速解京审讯。至段文经等。现有逃往潞安之语。该抚务须实力躧缉。督饬文武员弁。上紧查拏。毋任潜踪漏网。　　

○甲午。谕曰、绰克托、著补授户部尚书。所有庆桂未到京以前。兵部尚书事务。仍著福长安署理。　　

○又谕、现在京察记名应用道府人员。将次用完。遇有缺出。不敷简放。应令各省豫行保举。以备简用。除直隶、山东、河南、三省。查拏大名纠众滋事段文经、徐克展、二首犯。及河南伊阳拒捕戕官之首犯秦国栋。迄今未获。可见各该省缉捕全不认真。上下因循怠玩。竟成积习。浙江各府州县。仓库亏空。俱有应得处分。且官官相护。扶同朦混。吏治甚属废弛。俱不准其保举外。所有江苏、安徽、陕西、甘肃、湖北、湖南、广东、广西、八省。著各保举堪胜道员者二员。堪胜知府者四员。四川、福建、江西、山西、四省。著各保举堪胜道员者一员。堪胜知府者三员。云南、贵州、二省。著各保举堪胜道员者一员。堪胜知府者二员。各该督抚秉公慎重拣选。据实具奏。并出具切实考语。送部引见。候朕酌量简用。　　

○又谕、著传谕索住、直隶大名道县衙役段文经、徐克展等、妄立邪教。纠集匪徒。将该道戕害。屡经严缉未获。索住所属打牲乌拉等处。人夫冗杂。最易藏奸。今将该二犯年貌原籍咨会。务严饬所属。留心访查。倘有可疑。即行盘究。再吉林地方。每年挖薓。人夫丛集。现值放票之时。著都尔嘉、一体留心。如能拏获。朕必奖励施恩。勉之。　　

○谕军机大臣等、据全德奏、场灶间有被水。前往查勘一摺。内称坐落淮安之庙湾一场。经五坝诸水下注后。独为众水所归。被淹将及两月。其海州三场低洼处所。亦间有被淹等语。盐场全恃荡草。若水涸之后。仍可有收。著传谕徵瑞、于抵任后。即前往各该处。详悉查勘。督率疎洩。其已经涸出之地。饬将池井渐次修复。至极低处所。水尚未退者。即确勘是否成灾。据实奏闻。又全德奏、本年海州场河。于盐闸未开之时。即遇黄水泛溢。永丰坝垣被冲。及水退后。盐河已多淤垫等语。并著该盐政、饬属上紧挑挖。一律深通。以期无误鹾运。仍将办理情形。据实覆奏。　　

○又谕、前据全德奏、滁州生员骆愉、呈递书策。语涉狂诞。已降旨令其将该犯解京。交军机大臣。会同刑部审讯矣。该犯书内称、戊戌年。由兵部驿递、传赐总商江广达宫妃一事。扬州众口喧传。此事既经流播。其言必有所自来。业经降旨。令李世杰密行查访。并将骆愉所进副策。发寄阅看。徵瑞此时、已往东省。自应由彼赴任。到扬后。即将此一节留心访察。究系何人传说。据实具奏。至骆愉书内。戊戌年春间。由兵部驿递之语。现在交查兵部。戊戌春间。止有因盐枭、曾寄信盐政谕旨二道。其间有无夹带私书。无从查办。该犯既有此言。或彼时竟有私带书信之事。亦未可定。再该犯条陈盐政弊端。是否可行。现在该处。或实有此等弊窦。应须厘剔之处。亦不可以人废言。徵瑞与此事毫无干涉。自必无所用其回护。著到任后。一并查明。据实覆奏。除骆愉所呈盐法策稿。已寄李世杰外。所有全德奏到各摺。俱著钞寄徵瑞阅看。　　

○又谕、连日审讯焦玉坤一犯。据供、有素识之张宽、引进徐克展、拜伊为师。并称张宽、于本年业已病故等语。此系该犯一面之词。张宽是否病故。殊难凭信。著传谕明兴、在馆陶一带。严密访查根究。据实具奏。勿任狡饰。致令远扬漏网。并该省二次越狱人犯八名。曾否弋获。一并迅速覆奏。　　

○乙未。谕、上年海昇、殴死伊妻吴雅氏、装点自缢一案。刑部司员业成额、李阔、检验不实。特派刑部侍郎景禄、杜玉林、带同司员王士棻、庆兴等、前往检验。该堂司官。以海昇系阿桂姻亲。意存瞻徇。复派侍郎曹文埴。伊龄阿、覆审。始究出致死实情。因降旨将有意回护之堂司各员。发往伊犁效力赎罪。以示惩儆。实属咎无可宽。今思阿桂、系满洲大臣。景禄、庆兴、业成额等、俱系旗员。逢迎瞻顾。自所不免。汉堂司官。不过随同附和。缄口不言而已。且旗员在新疆地方。该将军尚可各处差委。汉员在彼。亦不能得力。姑念杜玉林等、于刑名事件。平日尚能熟习。除景禄、庆兴、业成额、仍留伊犁当差外。杜玉林。王士棻、著加恩释令回京。交军机大臣。带领引见。再降谕旨。至李阔、系此案原验之员。因素与海昇认识。辄授意仵作。令其捏报。所谓罪之魁也。非仅如王士棻之扶同徇隐者可比。虽同系汉员。情节较重。仍不准释回。　　

○又谕曰、毕沅、江兰、王昶、虽俱经朕降旨。各加升擢。但河南伊阳戕官首犯秦国栋、及大名滋事案内、首犯段文经、徐克展、俱日久查拏未获。可见该抚等、缉捕并不认真。尚何颜复膺升擢。著遵前旨。责成毕沅、江兰、专心查缉。若不能拏获要犯。毕沅不准前赴湖广新任。江兰亦不准遽卸藩篆。来京陛见。倘秦国栋、经别省拏获。毕沅等、俱不能辞咎。至王昶、系隔省臬司。经永保派委。在商州潼关一带。督饬查拏。即秦国栋别经拏获。亦于王昶无涉。尚可来京陛见。再赴新任。江兰则前经专派伊捕缉要犯秦国栋、段文经等。至今查拏日久。尚无一名就获。乃并不在彼尽心设法根缉。竟奏请陛见。荣膺升任。靦颜以巡抚自居。试思要犯久稽显戮。并不能实力躧获。尚有何颜面。前来觐见。亦何颜忝居显职耶。江兰并非才具出众。别有出力之处。不过因其上年查办灾赈事务。不辞劳瘁。尚属奋勉。是以加恩将伊擢任巡抚。乃竟志得意满。辄思养尊处优。不以缉捕要犯为事。甚属非是。江兰、著交部严加议处。至毕沅素系晓事之人。江兰即欲来京。亦应阻止。乃竟代为陈奏。亦属不合。毕沅著交部议处。　　

○又谕、前因山东省监犯单大经等、脱械越狱时。东南二监房禁犯。俱安静未动。特令该抚查明各犯各姓案由。及原拟罪名。分晰咨送。本日据军机大臣。会同刑部。将明兴开送单内。分别情罪。酌拟减等具奏。朕详加阅定。已依议行矣。因查山东省、除越狱已经正法之单大经等。及尚知畏法、分别加恩减等之李伦等。此外尚有情实应行予勾之犯二十二名。向以秋审人犯。择其情罪重大者。于秋审时。即将各犯羁禁司监。不必发回本处。原为慎重起见。本年直隶、山东、二省。有越狱之案。内而御史刘绍锦。外而总督李世杰、保宁。辄纷纷条奏。多以留禁司监、人犯众多、为未便。试思秋审人犯。若果俱存留司监。则今山东省、何以尚有应行予勾。不在司监者二十二人之多。可见外省办理此事。竟属□□□□尔□差。并不画一。上下通同。虚词掩饰。已可概见。无一实心任事者。实为愧懑。殊不知直隶山东。皆由于平日怠玩废弛。不能上紧稽察。以致有越狱脱逃之事。若如舆论。以为司监犯多所致。则直隶山东二省外。尚有十余省。又何以俱无此等越狱之事耶。地方事务。总在各督抚等、实心实力。认真办理。苟不如是。蚩蚩愚民。何事不可为耶、将此通谕知之。　　

