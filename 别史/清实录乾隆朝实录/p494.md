<!-- { "loadSidebar": true } -->
○又谕、总督哈尔赛奏称伊之二女、并一孙女因向不知例。并未奏闻。今业经字人。请将伊治罪。并应选之女送京等语。阿尔赛、因不知例。将女业经许字于人。不必送京。著行文令伊知之。　　

○吏部议准、湖南巡抚蒋漙疏称、湖南湘潭县、永宁司巡检。距县匪遥。印捕各官。可以兼顾。湘乡、安化、二县主簿。前因开煤收矿。添设稽察。今已停采煎。现在并无专司。均应裁汰。从之。　　

○又题大学士史贻直、应授殿阁。及尚书衔。得旨、史贻直、著为文渊阁大学士、兼吏部尚书。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○命保和殿大学士翰林院掌院学士鄂尔泰、充日讲起居注官。　　

○给尚书公讷亲、钦差关防。　　

○以刑部左侍郎钱陈群、充经筵讲官。　　

○以故杜尔伯特扎萨克固山贝子色卜腾端罗布之叔父三等台吉丹珠尔、袭职。　　

○癸卯。上奉皇太后自圆明园启銮。谒泰陵。　　

○谕大学士等、上年直隶河间、天津、及河南、山东省、间有被灾州县。朕多方赈恤。令该督抚转饬地方官。加意安插。无致流移。此等被灾穷民。闻口外年岁丰稔。有挈眷前往八沟等处。耕种就食。并有出山海关者。该关向例禁止。但目今流民。因迫于本地之荒歉。与平时不同。若稽察过严。恐阻穷民谋生之路。从前曾降旨密谕。宽其稽察。朕念冬春雨雪未能沾足。年岁之丰歉。向在未定。近见流民渐多。大学士等、可再密寄信山海关等各隘口。该管大臣官员。并奉天将军。令其稍为变通。查明实系穷民。即行放出。不必过于盘诘。亦不必声张。务须善为办理。以仰副朕轸念灾黎多方体恤之至意。　　

○贝勒允祜遗疏。闻、得旨。二十二叔贝勒患病薨逝。朕心深为轸悼。著大阿哥即携茶酒往奠。一切应用各项。俱由该部移取官物。彼处事务。著庄亲王等料理已有旨了。应得恤典。仍著察例具奏。该部知道。　　

○是日、驻跸黄新庄。　　

○甲辰。上诣皇太后行宫问安。　　

○是日、驻跸半壁店。　　

○乙巳。上诣皇太后行宫问安。　　

○直隶总督高斌奏、河间、天津、府属。上年被灾。多方赈济。咸称得所。惟是被灾地方。薪米豆草。价值俱昂。兵丁所得月饷米折。不敷日用。请将天津镇、河间协、马步兵丁。于司库内各借一季饷银。自本年七月起。至来年六月止。按四季扣还。得旨。如所请行。下部知之。　　

○是日、驻跸五里河。　　

○丙午。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、随行礼。　　

○奉皇太后回銮。　　

○谕、上年上下两江秋收大概丰稔间有偏灾地方。朕已加恩蠲缓赈恤。其寿州、凤台、凤阳、怀远、临淮、桐城、泗州、盱眙、八州县勘不成灾地亩。所有新旧钱粮。原应照例催徵。但念该处连年积兼之后。虽未成灾。收成不无歉薄目下正当青黄不接之时。若仍事追呼闾阎未免拮据著将寿州等八州县。并坐落八州县之卫田。应纳新旧钱粮。俱缓至本年麦熟后徵收以示朕体恤烝黎之至意该部即遵谕行。　　

○礼部题准、琉球国王尚敬遣耳目官毛文和等表进七年分贡物。留作九年正贡。从之。　　

○以河南道御史陈其凝、为太仆寺少卿。　　

○是日。驻跸五里河。　　

○丁未上诣皇太后行宫问安。　　

○是日。驻跸半壁店。　　

○戊申。上诣皇太后行宫问安。　　

○是日。驻跸黄新庄。　　

○是月。直隶总督高斌奏报、得雪情形。得旨。数日以来朕日夜焦思以待天泽。想卿同此忧也。　　

○江苏巡抚陈大受奏、上下江所属之凤、颍、淮、徐等处。连年歉收。蠲赈、兼施。抚循安辑。现在春秋二季。均有收获。自当督率地方有司。勤加教导。务期风俗人心。尽归淳厚。得旨。所奏俱悉。正德厚生之事。非可以岁月计。汝其实力留心。教养之事。尤必正其心以及万民。不可徒令有司为告示之文即为称职也。　　

○又奏、江苏宝山县杨家嘴一带。建筑石塘。帑繁工钜。拟于二月中亲赴该处细勘。得旨。此等查勘。不可虚应故事。必身履其地。逐一细查。若有工不固而冒帑者。即应参究以示警也。　　

○又奏、漕粮徵收米色。因上年久晴无雨。稻谷不能圆足。援照乾隆六年谕旨。饬令红白兼收之例。酌量收兑。是以米色不能一律纯洁。得旨。去年岂可比前年灾重之年此端不可开。汝见颇觉小矣。　　

○江西巡抚塞楞额奏、江右民多刁悍。家鲜盖藏。近来米价。贵于曩昔。倘措施稍有未协。贻误正自不浅。得旨。数年以来。米贵之毙。各处皆然。是应平日留心樽节。方可有备无患耳。至察吏为安民之本。尤当加意。而正已率属。则在尔之自立何如耳。　　

○闽浙总督那苏图等奏、各省督抚提镇协营。每兵百名。扣守粮二分三分不等。名曰公粮。以为修理旗帜器械军装、及营中公用。浙江所辖标兵。前因石塘工程紧要。添设召募。未经扣除。今工竣、应照例每百名扣守粮二名。得旨。著照所请行。　　

○又奏、闽省鼓铸钱文。现在需铜。今有遭风商船。愿将自本洋铜。抽卖一半。以资鼓铸。请按数给值。以恤难商。得旨。著照所请行。咨部知之。　　

○又奏、据兵科给事中胡定奏请、申禁兵民结盟。以杜骄悍。查闽省此风尤甚。现在密会提镇。再行司道府等官。时刻提撕。竭力查拏。得旨。所奏俱悉。化民先须管兵与吏。而管兵与吏。尤须先令文武属员。各知法纪。奋勉有为。方可稍期有移易耳。未有不治其本而治其末者。寻据覆奏、民间如联盟、械斗、谤讪、抗官、拒捕、罢考、罢市、造军火器械、揭旗聚众等事。干系甚大。密速赶办。严加惩治。其余平常小疵。仍当加以教导。如再不率。然后案治。得旨。所见是矣。若能行之以实。日积月累。自可抒朕南顾之忧。　　

○福建巡抚周学健奏、闽省兵役。借领银米。积弊已久。请将从前已借之项。彻底清厘。渐次归补。嗣后岁底豫借之例。永行禁革。得旨。此事尚可通融。亦不但闽省为然。所见殊过当矣。　　

○湖北巡抚晏斯盛奏、楚省徵催钱粮。每乡每里。各有里书、册书。盘踞乡曲。包揽侵收。飞洒诡寄。以及需索册费等弊。前署荆门州知州高世荣、纵用里书。朋比为奸。业经参革。嗣后顽抗之户临限无完。令该管官照例查比。即山区窎远。亦分委佐贰。就近徵比。无事蠹没代赔。藉为弊柄。得旨汝在湖广年余。惟此事尚属办理得宜耳。告之许容、令其继此妥办。　　

○川陕总督公庆复奏报、郭罗克番民。习于为匪。扰害行旅。前经天兵问罪。俱已输诚畏服。认赔抢劫物件。今现在咨谕在事文武。布以诚信。明白告谕。使愚番知儆。永断夹坝恶风。得旨。所奏俱悉。彼既悔罪。岂可穷兵。亦不能必其终不为恶。其何以令其终不致为恶。则在我之措置得宜。卿到彼、因时制宜可耳。　　

○陕西按察使赫庆奏、谢授臬司恩。得旨。汝小心谨慎则有余。明达谙练则未能。当奋勉。不当玩愒。　　

○护理广东巡抚、布政使托庸奏、粤东通省额中举人七十八名。其广、南、韶、惠、潮、五府。连、嘉、二州。文风稍优。每科获中六十余名。至肇、高、雷、廉、琼、五府。罗定一州。文风稍次。每科仅中十一名、至十五六名不等。今酌定。录送遗才科举。广韶学臣。以五千二百名为率。肇高学臣。以二千六百名为率。得旨。所见亦是。知道了。　　

○广西巡抚杨锡绂奏、镇安府属魁来旧村。于上年十月内。被贼焚毁茅房。劫去牛只。现在设法严拏。得旨。此等要犯务须缉获汝等徒云设法严拏。而从未见获一人。以后戒之。　　

○广西左江镇总兵杨刚奏、督率营弁。时加训练。又饬从容教习。毋得过急。急则锐进无成亦不得过缓。缓则易生罢玩。惟循循训练。庶兵力不劳。日计不足。月计有余。得旨。好。实力为之。以副所言。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九


大清高宗法天隆运至诚先觉体元立极敷文奋武孝慈神圣纯皇帝实录卷之二百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。二月。己酉朔。谕大学士等、直隶按察使方观承、前经随往江南看视河道。此次著随讷亲前往。即从天津驰驿起程。其按察使事务。著总督高斌、酌量委员署理。　　

○调任江西巡抚陈宏谋疏报、南昌丰城县、修筑沿江堤防。以捍卫水乡田庐。从之。　　

○是日、驻跸黄新庄。　　

○庚戌。上幸南苑。诣皇太后行宫、问安。　　

○上行围。至甲寅。皆如之。　　

○谕军机大臣等、各省城垣自应加谨防范。以资保障。其残缺处所。修理虽有缓急。若地方官果能随时补葺。自不至介然成路。岂可纵容民人登陟。不为查禁整理。朕从前经过地方。见有残缺之处。听民人踰越。渐成路迳者。昨已面谕高斌、尔等可寄信与各督抚。令其董率有司。留心整饬。毋得仍前玩视。　　

