<!-- { "loadSidebar": true } -->
○吏部议覆。御史喻升阶奏、请将京察□□□□尔□劾不及之郎中。专以都事、经历、寺丞、等官降补。不准补用主事等语。查各衙门都事等官。止有四缺。该员一经被劾。补用无期。且都事等官。例与主事一体升用员外。此项降调郎中。补用都事等官。果勤慎供职。仍得论俸升用员外郎。何独虑其于主事一官。不能称职。豫立限制。所奏应毋庸议。得旨、部驳甚是。此项郎中、京察降调人员。向例以主事、都事、经历、寺丞、等官通行补用。若如喻升阶所奏。郎中降调。不得补授主事等官。岂不思都事等官。各衙门共止四缺。缺出又非专用此项降调之员。该员一经察劾。补用无期。是名为降品授官。实则终身废弃。夫国家三年京察。所以进退人材。各部院被劾人员。降补后岂无自知愧励。勉力供职者。该堂官果视其有志向上。原可保题升用。或该员等限于材质。仍前阘茸无能。该堂官亦可随时□□□□尔□劾。不令滥竽。又何必豫立限制。以阻其上进之阶。且部院郎中。员外、主事、员缺本多。一司且有数人。一事必经数手。断无以一主事才力未优。即致一司有公事废弛之患。喻升阶所奏。未为允协。吏部本。著如议行。　　

○兵部议奏。酌改中枢政考各条。一、部推副将缺出。祇将金川出师、得有功加□□□□尔□将、缮单进呈。其另案得有功加之□□□□尔□将。并未议及。请嗣后凡出师著绩。得有功加之□□□□尔□将。遇应行开列副将缺。将该员一体进单。一、陆路人员。有素习水性。愿改水师者。务于未得缺前。投供时豫行呈明。到班选补后。再奏明开缺。发往该省试验。其未豫行呈明者。得缺后不准呈请。一、降调应用千把人员。毋庸送部。分发邻省。俱令该员各就本籍。由该督抚考验候补。如年力衰迈。弓马生疎者。即行勒休。一、驻防旗员。向未定有赴京回任程期。应令各旗于该员引见后。将起程日期报部。俟该员到任。申明各该将军等、咨部查核。如有逾限。照绿营官员回任违限例议处。请载入则例。从之。　　

○护理广西巡抚布政使奇丰额疎报。镇安府属小镇安厅、天保、归顺、奉议、四厅州县。乾隆四十九年分。开垦老荒水旱田一十六顷九十亩有奇。　　

○癸酉。谕军机大臣等、据毓奇奏、现在二三进帮船。踊跃趱行。争先赶紧抵坝。倘至杨村时。剥船不敷应用。恐误回空。请饬下直隶总督、派员于天津以至临清卫河一带。添雇剥船七八百只。挽赴杨村备用等语。所奏固为速漕济运起见。但直隶地方。向用车驮。非江浙之利用舟楫者可比。现在已有剥船八百余只。自系竭力雇备。著传谕刘峨、严饬所属。再行设法。多为雇觅。如能添雇船只。俾帮船随到随剥。固属妥善。如实在无船只可雇。即于山东、直隶、交界之泊头。安陵。等处。酌量截留起卸。令地方官妥协堆贮。再行陆续剥运抵通。以便漕船遄回水次。此亦迅令回空之一法。著传谕刘峨、酌量妥办。迅速具奏。并谕毓奇、明兴知之。　　

○又谕。据明兴奏。委派专员。驻劄大泛口等处。一遇水长沙喷。即雇夫立时捞挖。不使河有停沙。以利遄行。此时二进首帮。已入直境。随后各帮。俱上紧跟接北上。三进之浙江、湖广、各帮。亦俱已入东境。惟江西帮船。此时尚无入东确信等语。明兴于催趱漕船一事。先期派员于大泛口等处。捞挖停沙。以利遄行。所办颇好。今□山戊不□漕艘迟滞之过。本与明兴无涉。惟当益加勉力。上紧催趱。俾衔尾前进。至三进浙江、湖广、帮船。核算日期。总可赶至津关。惟江西漕船十帮有零。因渡黄迟滞。此时尚无入东信息。前已有旨、谕令萨载等、酌量情形。其实在不能到通。并虞阻冻者。莫若于江南水次各州县。即行截留起卸。俾得及早回空。以省其长途往返之劳。著将明兴摺、钞寄萨载、毓奇阅看。令其遵照前旨。妥协办理。迅速奏闻。以慰廑注。将此谕令知之。仍著迅速覆奏。　　

○又谕。据德文奏、色黑斯乌察克地方。拿获崔学莫一名。讯系皋兰县人。在口外佣工。上年五月回家。路遇凉州人王发、告知沙州有金厂两座。嘱其前往帮同偷采。后闻和阗所产金沙较好。欲往和阗被获。并据崔学莫供、止到过沙州小金厂。见厂内有二百人。闻大厂内有三百人。现将该犯解送陕甘总督查办等语。内地民人私往口外。聚集多人。偷采金沙。久经查禁。乃沙州地方。崔学莫供有偷采金厂两座。是否竟系奸民私开金厂。抑或本系官厂。该犯等潜赴偷采。均须逐一查明。该处系肃州与镇迪道所属交界地方。本应陕甘总督、会同乌噜木齐都统。彼此设法稽查。方不至复有透漏。但奎林现赴伊犁。永铎甫经前往署事。恐其办理未能妥协。或致滋扰。镇迪所属地方亦系总督管辖。呼应较灵。此事著交福康安督饬该处员弁。严密访缉。如果有聚稷偷采情事即行查拏惩治。勿任滋生事端。所有崔学莫一犯。并著严切审明。定拟具奏。或有当与永铎同办之处。亦可咨会办理。　　

○御史胡翘元奏、外城街道。向委厅员、及五城坊官、设立铺头坊役。督催铺户雇夫平治。日久因循。又因地势高下不齐。低洼水集。遇大雨时行。路心低陷。两旁官沟渗洩不及。致众车轚互。易启忿争。请饬整理。得旨、知道了。至情民于土道低洼处所。暗掘坑坎。致车行陷入泥淖。及令帮同挽曳。复从中索钱渔利。殊属可恶。著将原摺、交留京王大臣。会同步军统领、都察院、详晰妥议具奏。　　

○甲戌。谕、据福康安奏、巴里坤总兵佛喜、因亏短屯粮。那借公项赔补。殊负专阃之任。请将佛喜革职等语。此事佛喜那借公项。系因买粮交官。并无侵蚀情弊。其过止于冒昧见长。以致办理错误。尚不至遽予斥革。所有巴里坤总兵员缺。著和伦补授。其所遗大通协副将员缺。即著佛喜补授。　　

○直隶总督刘峨奏。钜鹿一县。与被灾较重之广宗接壤。雨水缺少。秋收必减。请添借贫民一月口粮。得旨允行。　　

○乙亥。谕曰、蕴端多尔济等奏、据赛因诺颜部落之璘齐尔玛卡台吉三都布报称、亲王齐巴克多尔济旗下图鲁蒙额等三人。出卡打牲。窃俄罗斯马匹。经台吉三都布、佐领沙拉布。寻踪拏获。嗣俄罗斯密萨尔、遣人诘问。三都布并未提及偷盗。将马匹给还。以示体面。办理错谬请将三都布、革去台吉。齐巴克多尔济、交部严加议处等语。所奏殊属过当。宵小乘间窃发。不能保其必无。该亲王旗下所属甚多。能遍行稽察耶。齐巴克多尔济、毋庸交部议处。台吉三都布、佐领沙拉布、于该犯行窃。即能迅速弋获。又将马匹给还。颇为得体。著蕴端多尔济、量加奖赏。　　

○又谕。据永铎奏。伊勒图于本月初十日病故等语。伊勒图久任伊犁将军。办理蒙古、厄鲁特、各处事宜。极为镇静。众部落亦甚输服。朕前闻伊患病。即命侍卫丰绅济伦、持朕御用荷包等物。前往赏给。并令伊弟萨哈苏、带领御医驰往诊视。乃丰绅济伦未到之先。遽已溘逝。朕心轸恻。著由彼处库内。赏银一千两。料理丧事。即著丰绅济伦、驰往奠醊。伊勒图本袭有云骑尉。著加恩晋一等伯甚爵。令伊子哲臣泰承袭。所有应得恤典。照公爵例给予。以示朕轸念勋臣至意。　　

○以乌噜木齐都统奎林、为伊犁将军。伊犁□□□□尔

□赞大臣永铎、为乌噜木齐都统。正蓝旗汉军都统阿克栋阿、为正白旗领侍卫内大臣。　　

○丙子。谕军机大臣等、据毕沅奏。五月分粮价单。朕详加披阅。内开封、卫辉、彰德、等府属黑豆谷子俱较上月稍减。惟汝宁、陈州、光州、三属。粮价俱较上月稍增。本年豫省被旱。卫辉、彰德、积歉之区。即粮价稍增。尚为事理所有。乃竟稍减。至南、汝、光、三属。雨水调匀。陈州府属亦未缺雨。何以粮价转较上月稍增。此自系小民因收成稍稔。附近灾区。商贩前往籴卖者多。遂尔囤积居奇。以致粮价昂贵。毕沅当饬令地方官设法劝化。谕以该数属幸而未经被旱。粮石充余。若因邻近州县收成歉薄。因而遏籴居奇。是幸灾昧良。岂能仰邀嘉佑。独享盈宁。如此剀切晓示。小民具有天良。自不敢复萌故智。倘愍不畏法。亦当惩治一二。著毕沅即行遵照办理。仍将现在粮价情形。据实覆奏。　　

○又谕、据德成奏。金简条陈酌减浮费摺内。陈设坛庙器皿、以及抅抿粘补油饰等项工程。嗣后制造库食钱粮匠役办理一款。经军机处查交工部。金简一人酌定咨覆。殊于体制未合。且金简覆片内、酌添锯瓦、石三项匠役九名。多寡悬殊。势所难行等语。此事如系军机处止交金简查覆。自应金简一人酌定登答。今既交查工部。则不但德成理当□□□

□尔□酌咨覆。即各堂官亦应与闻。公同熟商。乃金简竟自酌定。独行咨覆。原属不合。德成固好与人争执。而此事尚为得理。至此条业经据军机大臣等、议令将营缮司琉璃等匠内、裁去九名。抵补添设锯、瓦、等匠役之数。已依议行。谅德成尚未接阅。而该侍郎又称、所添锯、石、瓦、匠役九名。常年有空旷缺之处。多寡悬殊。势所难行等语。此事朕亦难以悬定。著将原摺发交留京王大臣、传集金简、德成、令其质对是非。并各抒所见。秉公酌议。据实具奏。　　

○又谕、留京王大臣等奏、审拟宗室庆爱、串通族兄珠丰阿等、捏造假契、诓骗银两一案。细阅所拟罪名。殊属失之宽纵。殊丰阿身系宗室。乃不知安分自爱。辄与伊族弟庆爱、捏契诓借。致骗至回子等钱文。如此败类。岂容其仍列近支。即舒永阿等均系宗室。永清等俱属旗人。既已知情分用银两。何得止照例圈禁折枷。现已令军机大臣。逐一分别拟加。发交留京王大臣、遵照改拟具奏外。留京王大臣等。承办此案。瞻徇情面。定拟宽纵。殊属非是。著传旨申饬。　　

○丁丑。谕、据舒常奏、审拟因奸毒死亲姑之陈桂氏、凌迟处死。奸夫赖耀衿。拟斩。请即行正法一摺。已批交行在法司核拟速奏矣。定律因奸谋死亲夫。由奸妇起意者。将奸夫问拟斩候。此案桂氏与赖耀衿通奸。系桂氏起意。将伊姑杨氏毒死。赖耀衿止于代买毒药。律应斩候。即因其助逆情节较重。亦不过赶入本年秋审情实办理。已足蔽辜。舒常遽请即行正法。殊属错误。至桂氏系蔑伦重犯。淫恶已极。与谋杀父母者无异。审明后理应恭请王命。即行凌迟处死。何必复行请旨。致往返需时。有稽显戮。舒常于例应斩候之犯。遽请立决。而于决不待时之犯。转迟自延待旨。殊不知例案轻重。著交部察议。　　

