<!-- { "loadSidebar": true } -->
○又谕曰、卞塔海。德福等、办理乌什一事。全无端绪。将来竣事后。伊等俱当治罪。应另行派员前往。伊勒图著在阿克苏。协同绰克托办事。其雅尔屯田事务。著安泰以参赞大臣、前往办理。前命丑达、往叶尔羌办事。额尔景额、往喀什噶尔、与纳世通交代。今额敏和卓、已往喀什噶尔。即与额尔景额、一同驻劄。柏琨著往叶尔羌、同丑达办事　　

○开除山东聊城县报垦不成熟地。二顷五十亩有奇　　

○旌表守正被戕之浙江临海县民金应吉聘陈氏　　

○是日、御舟驻跸直隶厂　　

○乙未。上至武家墩、祭淮神　　

○阅高家堰堤　　

○祭河神　　

○奉皇太后渡河　　

○诣皇太后御舟问安　　

○谕、两江总督员缺。著高晋补授。江南河道总督员缺。著李宏调补。向来总河事务。两江总督。虽有兼辖之名。究非专责。兹李宏甫由监司擢用总河。现在所属道厅。多系旧时同寅。恐难免有瞻徇掣肘之处。高晋久任南河。于一切工汛修防。素为谙练。所有南河总河事务。著高晋仍行统理。其河东河道总督员缺。著李清时补授。吴嗣爵著调补淮徐河道。所遗淮扬道员缺。著巴灵阿补授。李清时向任东省。熟于运河事务。而黄河堤岸机宜。尚恐未能深悉。此时河东总河事务。仍著李宏协同办理。李清时即同往豫省。讲习河防诸务。俟伏秋汛过。李宏再赴南河新任。高晋于李宏到任后。即前往接受总督印务。大学士尹继善。交代事毕。再行入阁办事　　

○又谕曰、图伦楚。著加恩赏给副都统职衔　　

○是日、御舟驻跸徐家渡　　

○丙申。上诣皇太后御舟问安　　

○谕、据舍图肯等奏称、地震倒坏官铺房间。请动滋生余息银两。交与承办滋生银两官员。会同工部。委员监修。其将军衙门等处官房。请交盛京工部修理等语。舍图肯等所奏、应修各项官房。及官铺房间甚多。需帑浩繁。若仅委属员承修。难免浮冒开销。所有各工。著交舍图肯。倭升额。会同该部侍郎。督率修理。毋令下属任意冒销　　

○谕军机大臣等、明瑞奏称、三月初一日。东西夹攻乌什。剿杀贼众二百余人等语。此次进攻。方可谓之奋勇剿贼。且夺据山隘。断其樵牧。尤为知要。观音保负伤效力。爱隆阿在雅尔。闻明瑞前往乌什。即遣恒瑸协助。甚属可嘉。俱赏给荷包。观音保仍赐号卓哩克图巴图鲁。赏银一百两。效力之侍卫官员兵丁。及阵亡得伤人等。俱著明瑞查明。交该部分别议叙议恤　　

○又议曰、德福奏、纳世通调取官兵。及布噜特回人等口粮一事。殊属琐屑。在兵丁等虽有应给之项。自当酌量办理。何必按口计日。致滋糜费。其布噜特回人等、向无给与口粮成例。不过酌加赏赉。岂可与官兵、一体给与口粮。是伊等全不知事理之轻重。著传谕明瑞。此次所给布噜特回人粮饷。俱著纳世通、德福、赔还　　

○是日、御舟驻跸陈家道口　　

○丁酉。御舟驻跸林家庄　　

○戊戌。上诣皇太后御舟问安　　

○谕军机大臣等、纳世通等奏称、三月初一日。进剿乌什。自辰至午。冲败贼人数次。直抵西门。未及关闭。马上贼众。急于入城。将步下贼人踏死者甚多。官兵亦剿贼百余名。二等侍卫乌尔图、及兵丁二名阵亡。官兵得伤者四十五名。布噜特等五名。著照纳世通等所奏。将伊所领官兵。有阵亡得伤。效力出众人等。俱查明奏闻　　

○又谕、据绰克托奏、自伊犁行抵雅尔。官兵马匹。全无伤损。粮饷器什。亦俱运到等语。此次带领移驻官兵。行走甚属妥协。绰克托、伍岱、讷苏肯、俱著交部议叙　　

○是日、御舟驻跸顺河集　　

○己亥。遣官祭徐州府铜山县河神庙、并遣官至山东禹王庙、龙王庙、周先贤仲子祠、任子祠、明臣宋礼祠拈香奠酒。寻颁禹王庙扁。曰溯源明德。仲子祠。曰贤诣升堂　　

○谕曰、双庆所遗礼部侍郎员缺。著额尔景额补授。额尔景额未回京以前。著诺穆浑署理。安泰所遗户部侍郎员缺。著旌额理署理　　

○谕军机大臣等、前据熊学鹏奏、三月初一日以后。浙江省城。及各属节次得雨四五寸不等。经朕批询。与农桑有无关碍。令其详查速奏。迄今尚未奏到。昨布政使永德奏称、近日雨旸时若。菜麦敷荣。渐次结实等语。浙省今年。连次得有透雨。土膏最为深润。方今菜麦将登。正须天气晴和。以资成实。现在雨水。是否不致过多。与农事蚕桑。有无妨碍。春收分数若何。著传谕熊学鹏。即速查明具奏。寻春。三月初一日以后。得雨大小四五次。初九以后。晴至二十一日。复得细雨一二次。二麦正资畅发。并不过多。杭、嘉、湖、三府育蚕之地。三月以来。天气温暖。现届三眠。计四月初旬内。可上山成茧。至通省春收分数。绍兴一府最稔。余约七分以上。至八九分不等。得旨、览奏欣慰　　

○以浙江处州镇总兵素保、为山海关副都统　　

○是日、御舟驻跸王家庄　　

○庚子。上诣皇太后御舟问安　　

○谕、由京随来水手网户。每人各赏给一月钱粮。江南省水手头目等、每人赏给一两重银锞二个。水手等、每人赏给一两重银锞一个。拉纤河兵一千名。每人赏给五钱重银锞一个　　

○是日、御舟驻跸泇口镇　　

○辛丑。谕军机大臣等、明瑞奏称、与纳世通商议。以乌什南山。距城不远。约分为两翼。前往攻取。贼盘踞山岭。施放鸟枪。为我兵冲击。败走入城。尽夺其辎重。又焚西北门外所有水磨。弃其麦面。计杀贼三百余名。得伤者甚多。宗室侍卫恒瑸、被鸟枪伤阵亡。厄鲁特瑭海、被鸟枪伤坠马。其余得伤者十五名。似难力攻。因暂息官兵等语。逆回等怙恶不悛。必大加剿杀。始知所警戒。但乌什山险城坚。进攻不易。续据明瑞奏、遣回人等设间以离其党。看来此时、明瑞虽经办理。而逆回等未必即听其言。仍以力攻。致伤损官兵。殊属可悯。自仍以防守要害。堵截逋逃。坐待其毙为要。再纳世通定议攻城西面。今明瑞兵至西北。未知纳世通于何处夹攻。著明瑞查明具奏。至阿克苏办送口粮。尚觉拮据。乌什城小。被围日久。何未见粮饷不足。而军器火药。亦甚有余。伊等起事时。何以能豫为储积如此。著明瑞查明具奏。此次效力及阵亡得伤官兵。俱著交部分别议叙议恤　　

○又谕曰、明瑞奏称、进攻乌什时。遣回人阿布都海色木。至城下招抚。有贼四人出应云。我等归顺以来。久属臣仆。安敢作逆。因哈密属人。扰害不堪。以致犯此重罪。又抗拒大兵。除畏死之外。别无他意。俟回城商议等语。前据卞塔海奏、乌什回人。因派送沙枣树科。忽然滋事。朕即谕以查看起衅情由。必系素诚平日办理不善所致。著明瑞查明具奏。今看回人等所告。尚将绿旗兵欺凌伊等情事。隐而未发。至阿布都拉所属人等、任意扰害回人。素诚全未查办。现在额敏和卓。前往喀什噶尔。先至哈喇沙尔。查办多伦回人。事竣即赴乌什。暂行协办。额敏和卓。与玉素布。俱朕臣仆。练事有年。自不至纵容所属。扰害回人。然所属愚人。不知事体轻重。希图小利。倚势横行。亦未可定。著通行传谕驻劄大臣等、乌什既有此此等情事。可为鉴戒。将来必须留心体察。约束下人。断不可失于防范。以致自贻伊戚　　

○又谕、前议雅尔驻兵。哈萨克等、有小商贩前来。准其贸易。至大商。则令前赴伊犁。特恐伊等因雅尔贸易近便。遂不复前往伊犁。但哈萨克等、若以同一商贩。而区分大小。未免妄生揣度。且雅尔既驻官兵。则马匹牲只。在所必需。惟减其价值。以运送多费为词。听其情愿与否。即将来马匹牲只较多。亦可陆续解送伊犁。著传谕绰克托。爱隆阿等。将雅尔贸易情形。会同明瑞定议具奏　　

○豁除福建南安县水冲难复民田。十八亩有奇额赋　　

○是日、御舟驻跸万年仓　　

○壬寅。上诣皇太后御舟问安　　

○谕、据明瑞奏称、素诚在乌什。平日将回人种种科派苦累。伊父子及办事笔帖式等、任意奸淫回人妇女。此次办送济克得木植。素诚将伊子。派出押运。沿途行李。俱令回人背负。以致所派之人甚多。并将小伯克赖和木图拉。亦行派出。而赖和木图拉之妻。从前又曾被素诚留宿。因此蓄有嫌怨。遂至作乱。至卞塔海、领兵到乌什时。并不查讯致乱缘由。辄行施放鸟枪。至第三日。用炮攻打城门。回人始行出拒。而卞塔海。遽尔败北。奔至七八十里之外。至将步兵百余名。炮三座。俱没于贼。再阿克苏、喀什噶尔、大小伯克。平日视印房等处办事人员。极为畏惧。而纳世通、卞塔海、妄自尊大。其接见领队大臣侍卫等。较从前军营将军参赞。体统尤尊。至待所属办事各员。反觉过优。昨观音保援兵至彼。纳世通等、即拨给回兵二百名。令供樵汲使用。观音保不敢留用等语。纳世通、卞塔海、素诚、俱受朕深恩。身为大臣。各驻专城办事。乃素诚父子在乌什。任意将回人科派苦累。且奸其妇女。纳世通、卞塔海、平日妄自尊大。一听所属官兵。将回人凌辱折挫。至办理乌什一事。卞塔海初到时。并不查讯起衅缘由。辄用枪炮攻城。至贼众出拒。又不能奋勇抵敌。竟将步兵百余名。炮三座。俱行弃失。败走七八十里。并将此等情节。希图隐匿。不即据实奏闻。而纳世通。领兵甫至彼处。始则恐明瑞争功。行文阻止。继复恳求援助。无耻实甚。彼时明瑞。若听其阻止。竟行彻回。尚不知酿成何等事端。且正当抚辑未生事之回众。令其倾心出力之时。反拨给观音保回兵二百名。以备使令。是又俱何肺腑。即此拨兵一节。其平日之任意苦累。更不问可知。纳世通、卞塔海、种种背谬乖张。不可枚举。由此观之。乌什之始而激变。继而听贼猖獗。不能立时完结者。皆伊等卑鄙无耻。庸妄偾事之所致。实堪发指。此内素诚。情罪尤属可恶。虽经自戕。不足蔽辜。著交留京办事王大臣。将素诚家产查抄。其现有之子。俱著革退差使。发往伊犁。充步甲当差。纳世通。卞塔海之罪。虽不至将伊子一并治罪。而伊等本身。断难宽恕。所有纳世通、卞塔海、治罪之处。另降谕旨外。其二人家产。亦俱著查抄。明瑞摺一并译发　　

○又谕曰、永贵著前往喀什噶尔、办理事务。其礼部尚书员缺。著托恩多署理。永贵著驰驿赴行在请训。即往喀什噶尔　　

