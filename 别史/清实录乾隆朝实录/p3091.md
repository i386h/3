<!-- { "loadSidebar": true } -->
○乙酉。谕军机大臣等、据侍郎德成奏、盛京大城外。有八边门。向系土筑。应照州县城垣。高宽丈尺。用砖改砌等语。留都重地。规制宜崇。著照所请。交与永玮、宜兴确实勘估。从容妥办。以期工程坚固。将此传谕知之。　　

○漕运总督毓奇奏、查淮安卫头二两帮运丁。原有八所。从前因防御海州。拨往两所。仅存六所佥运。现在海州久立营汛。无须该丁守御。自应仍归卫所。兹据该州查出一千一百六十二户。先行造册咨部。俟清查全竣。即匀派备佥。得旨、实力妥为之。　　

○丙戌。谕、本日召见四川保宁府知府赵文兴。据奏伊父母俱年逾七十。情愿留京侍养等语。赵文兴以知府内用。例应补用员外郎。念伊父赵锳。在京供职。尚属勤勉。赵文兴亦曾在军营效力。著加恩以四品京堂补用。　　

○又谕、前经降旨。乌什□□□□尔□赞大臣员缺。著庆桂前往办理。但平素坐办事务。庆桂优于明亮。若行走处所。庆桂并未经历。自不如明亮。奎林自补授伊犁将军以来。办理一切事务尚好。奎林处、不必□□□□尔□赞大臣协办。明亮、著为乌什□□□□尔□赞大臣。总理回部各城事务。庆桂于塔尔巴哈台地方情形熟悉。哈萨克亦皆知晓。惠龄。驻劄塔尔巴哈台年久。且伊母年老。著庆桂前往塔尔巴哈台。换回惠龄来京。如此一转移间。人地相宜。福康安所办喀什噶尔一切事务完竣。即回任所。到任后。庆桂将一切应行交代事件。交代完结。即由彼驰驿前往。　　

○谕军机大臣等、据刘峨奏本年豫东二省。以及大名等府。秋收歉薄。全赖天津海运奉粮。暨直省粮食。必须商贩流通。方资接济。请将北仓截存漕米。暂缓转运。俟新造剥船到时。再行运赴通仓。所有北河现在浅阻。商贩船只。一俟冰泮。即全行催赴天津。以资商民雇用等语。所奏是。已于摺内批示。豫东二省。及大名等府。本年收成歉薄。自须商民船只。源源运贩。庶灾黎不致乏食。北仓截浮漕米。露囤者业经运竣。其存贮廒内米石。若明春仍用民船运挽。则商民缺少船只装载贩运。于灾地转不足以资接济。所有北仓未运米石。竟著俟新造剥船到后。再行运赴通仓。至现在清口。及山东运河。俱已煞坝。湖北省所造剥船。前据特成额奏。已经成造三百余只。派员运送直省。并著传谕该督、饬令委员。赶紧行走。务于明春开坝后。即行遄进。迅速抵直。以便剥运北仓米石。除就近传谕仓场侍郎外。将此谕令刘峨、特成额、知之。　　

○丁亥。上御乾清门听政。　　

○谕、本日召见苏州布政使李封。据奏苏州、常州、镇江等处绅士。有谊笃桑梓者。或捐赀煮赈。或凑银禀县请票。赴四川、江西、贩米至本籍。减价平粜等语。苏州等府属被旱成灾。该处绅士。谊敦任恤。捐赀赈粜。甚属可嘉。著该督抚查明。共有几人。据实奏闻。照例赏给议叙。以示优奖。此外各府属、有似此者。并著一并查奏。　　

○戊子。谕前经降旨。直隶解到旗租银两。足敷普赏八旗兵丁一月钱粮。即行普赏一次。现在物价稍昂。直隶解到租银。已足敷赏给之用。著加恩普赏八旗兵丁一月钱粮。以示朕加惠旗人。俾生计益臻充裕。该部即遵谕行。　　

○蠲缓山西代州。五台、崞县、繁峙、忻州、定襄等州县。本年水灾地亩额赋有差。　　

○旌表守正捐躯直隶南乐县民赵良兑妻蒋氏。　　

○己丑。谕、户部议驳伊桑阿奏、河东运盐成本不敷。请将续增二厘。作为定额一摺。固属照例办理。第念河东池盐。全系陆运。需费浩繁。今户口日增。物价胥贵。则运盐之食物脚价。较之往年。自必有增无减。该抚既称现增之价。不致有妨民力。而该商等亦藉得稍为舒展。著照所请。将续增二厘盐价。加恩准作定额。以纾商力。　　

○庚寅。上御太和殿视朝。文武升转各官谢恩。　　

○谕、本日兵部奏。将患病回旗。病痊仍在本旗行走之原任山西忻州城都司明保、带领引见一摺。明保。系患病回旗之员。病痊引见时。因该员才具不胜外任。是以令其在本旗行走。自应即以旗员补用。乃该旗辄于年终咨部。该部复将伊奏请引见。未免影射。除明保一员。彻出毋庸引见外。嗣后回旗病痊武职各员。如有奉旨以旗员用者。俱不必于年终复行带领引见。　　

○赈贷陕西朝邑、华阴、富平等三县。本年水灾贫民。　　

○豁除江苏清河县挖废田地五十七亩有奇额赋。　　

○旌表守正捐躯河南新安县民陈生新妻田氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十四


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十年。乙巳。十二月。辛卯。谕、据保宁等奏、鄂克什土司色达克拉、年老久病、呈请辞休。恳将伊子斯丹增甲木楚承袭土职等语。色达克拉前在金川军营。带领土兵。打仗出力。曾经赏戴花翎。并赏给二品顶带。今因年老久病。恳请辞休。著加恩赏缎二匹。准其辞休。并准戴原赏花翎顶带。所有鄂克什安抚司土职。即著伊子斯丹增甲木楚承袭。至斯丹增甲木楚袭职后。自应按照土司品级顶带。第念伊父前在军营。著有劳绩伊亦曾经出力。著加恩准其戴用伊父二品顶带。以示奖励。　　

○又谕、据福康安等奏、多连带领回子布鲁特等。将盗马贼匪。追至赫色拉特地方。即行赶及。贼匪遂施放鸟枪冲击。经回子迈玛第敏、枪毙一贼。布鲁特阿布里克、将贼匪之马放枪打倒一匹。多连之子爱勒推、即生擒贼匪。伊等俱尽力奋勉。应请旨可否赏给六品顶带蓝翎。以示鼓励等语。布鲁特阿布里克、多连之子爱勒推。回子迈玛第敏、跟随多连、追及贼匪。既用枪毙贼。又复生擒。甚属可嘉。著加恩将布鲁特阿布里克、多连之子爱勒推、回子迈玛第敏、各赏给六品顶带蓝翎。以示鼓励。　　

○谕军机大臣等、闵鹗元奏、属员贤否一摺。内江宁布政使刘墫。据称人尚谨饬。惟觉年力裒老等语。刘墫历任司道。为人谨饬。朕所素悉。但江宁藩司事务繁剧。该员年已就裒。恐难胜任。著传谕萨载、闵鹗元、如刘墫果精力衰颓。不能办理藩司事务。即行据实具奏。候朕另行简放。　　

○蠲缓直隶衡水县本年水灾灶地额赋有差。　　

○壬辰。谕、据毓奇等奏、十二月初三日回空各帮船只。正在渡江。行至金山蒜山之间。忽发异常风暴。江涛汹涌。各船收口不及。人力难施。共碰损沉溺江淮四帮船五只。泗州前帮船十只。淮安头帮船三只。杭严四帮船一只。并有淹毙男女人口等语。此次回空漕船。渡江猝遇暴风。人力难施。以致碰损沉溺。殊堪悯念。所有淹毙人口。著查明加倍赏恤。余著照所奏办理。　　

○命一等超勇公正白旗蒙古都统海兰察、兵部尚书王杰、工部尚书舒常、署正蓝旗满洲都统绰克托、署正黄旗汉军都统李侍尧、在紫禁城内骑马。　　

○陕甘总督福康安、疏报平罗县开垦熟地四十五顷八十六亩。　　

○以故三等子阿勒京阿子瑞祥、袭爵。散秩大臣觉罗万福子觉罗吉庆、袭职。　　

○癸巳。谕军机大臣等。康熙年间、戴名世私刻南山集。悖逆不法。方式济代作序文。曾经审明治罪。并将书集板片销毁。但阅时久远。恐伊子孙亲族、尚有私自收藏者。该犯等籍隶桐城。著传谕书麟、密行访察。如其族姓中尚有留存者。即行据实具奏。送京销毁。务期收缴净尽。但须不动声色。妥为查办。　　

○以故三等勇勤公明英弟和色布、一等子布达雅子敬达克。二等男那庆弟如意。各袭爵。　　

○甲午。谕曰、舒常奏、江西省应造剥船。业经造成三百只。委员于十二月初九日起程。运送赴通。其余三百只。亦赶紧制造。于明春运通应用等语。此项剥船。该署抚派员经理。现已造成三百只。其余船只。明正即可全竣。办理甚为妥速。舒常、著照湖广之例。交部议叙。其派出在工出力人员。亦著查明咨部。分别照例议叙。　　

○谕军机大臣等。前经降旨。令直隶、河南、安徽等省各督抚。将被灾地方。于明春青黄不接之时。应否展赈蠲缓之处。查明实在情形覆奏。候朕于新正酌量加恩。嗣据各省陆续奏齐。惟安省尚未据该抚奏到。前已降旨饬催。现距新正为日已近。著再传谕书麟、即行查明。迅速由驿覆奏。候朕降旨。　　

○予告大学士蔡新、奏报抵里日期。得旨、欣慰览之。即成诗一首。卿其和之。摺内称、祝厘舞蹈之初心。实愿有此福分。批、自然天加锡佑。我君臣共祝之。又称、闽省毗连浙东数郡。年谷丰登。又批、浙东实好。浙西则不然矣。宵旰为之调剂。想卿亦见之钞报矣。御制诗曰。康健还乡路八千。披章既喜复生怜。喜卿桑梓堪娱老。怜我旰宵未歇肩。绿野堂开围子姓。鳌峰山映教英贤。申诚庚戌重来祝。愿共期然或信然。　　

○豁除云南赵州、太和、二州县。水冲沙压田地一顷二十七亩有奇额赋。　　

○乙未。谕、据毕沅奏、归德、陈州、彰德、三府属。因秋禾被旱成灾。现在赈恤。仓粮不敷动拨。请将明春应行运通漕粮三万一千九百余石。停其起运等语。豫省灾区。需米放赈。且地方米石充余。则市价不致昂贵。著照所请。将明春应行运通漕粮三万一千九百余石。停其起运。留为归德。陈州等各州属赈恤之用。该部仍查照办理。　　

○豁除河南祥符、陈留、仪封、三县。水冲沙压地一千一百六十顷九十五亩有奇额赋。　　

○续修大清一统志。并辽金元三史国语解告成。承办纂修等官。议叙有差。　　

○旌表守正捐躯湖北房县民陈万一妻盛氏。湖南衡山县民刘世平妻陈氏。刘某妻张氏。　　

○丙申。上幸瀛台。喀尔喀扎萨克多罗郡王桑斋多尔济。土尔扈特台吉悟琅海、杜尔伯特台吉策伯克、及年班回部阿奇木伯克穆喇特伯格等入觐。　　

○丁酉。上御宁寿宫。赐王公大臣及蒙古王公等食。　　

