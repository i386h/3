<!-- { "loadSidebar": true } -->
○乙丑。谕、前因颜希深奏、湖南州县佐杂。调委过多。曾明降谕旨、令该抚查办。并谕阿桂、于回京时。沿途留心体察。兹据阿桂覆奏、此事不独湖南一省为然。即如云贵二省。缘逃兵处分一项。州县到任后。扣足一年。如有未经缉获之犯。即应降调离任。上司或因人材起见。或因降调太多。即委调他处。相循辗转。遂至为数渐多等语。是各督抚之递相调署。专为属员幸免处分。即此可见其事君不以诚矣。州县缉拏逃犯。定例四参限满降调。原准其出具考语。送部引见。即云逃兵处分綦严。一年届期未获。例应降调。此等尚系公过。该督抚等、如果以人地实在相需。奏请保留。朕亦无不量度情形。俯如所请。何必因此巧为设法。委调纷繁。致蹈欺饰之咎。即如王伦案内之逸犯归太、刘焕、通缉数年。至今未获。可见各州县之不能实心任事。然亦未尝因此罢斥一官。则督抚等又何必为此过虑乎。现据阿桂另摺奏请、酌定章程。已交部议奏。嗣后各督抚、务须一秉至公。毋再轻为更调。倘敢仍蹈前辙。致滋流弊。必将该督抚从重治罪。将此通谕知之。　　

○丙寅。谕军机大臣等、福隆安等奏称、有山东沂州府郯城县人吴焞、呈控本县生员刘玉式等、率众殴伤伊父吴廷干身死一案。该县仅将刘玉式等四人、监禁审讯。余俱释放等语。又阳信县生员王钟芳、呈控、伊父王象元、因向张裕宽索欠。被杀身死一案。该县仅将已死之张裕宽、定为杀人正凶。历次赴上司衙门呈控。亦未审出别情等语。固属各原告一面之词。但外省办理命案。或将已死之人、当其重罪。或止就数人定拟。不另究纠众攒殴情由。思欲化大事为小事。皆所不免。著交国泰、将此两案。提集有名犯证。虚衷研讯。务得实情。勿因本省属员。稍存回护。致干咎戾。审明定拟后。即行具摺覆奏。　　

○丁卯。谕、据桑斋多尔济等奏称、库抡蒙古民人交涉事件。例由部院章京办理。具报理藩院。并不具报驻劄库抡大臣等语。库抡若无特驻办事大臣。所有事件。自应具报理藩院完结。今现驻有大臣办事。令其就近兼管。甚属妥便。况驻劄库抡者、即系理藩院大臣。向不具报该处大臣。转纷纷具报理藩院。本属错误。嗣后库抡章京。即著驻劄库抡办事大臣兼辖。凡蒙古民人交涉事件。均具报该管大臣办理。　　

○谕军机大臣等、前据萨载奏、陶庄新河溜势湍急。河头、河身、河尾、现加宽阔。形势较前更为畅顺等语。其摺于六月二十日奏到。距今二十余日。未据续奏。现在伏汛甫过。已当秋汛之期。黄水自较前加长。不知近日新河溜势若何。能否畅流无滞。以及清口出水。是否畅出有力。足资御黄。朕心深为廑念。著传谕萨载、即将该处实在情形。迅速由驿覆奏。以慰悬注。此旨著由五百里发往。并谕高晋知之。　　

○旌表守正捐躯直隶三座塔厅民齐大妻王氏。　　

○戊辰。谕、兵部侍郎事务。著金辉署理。阿肃不必兼署。　　

○又谕、据颜希深奏、湖南州县佐杂。调署过多一事。朕即明降谕旨。令各该督抚一体查办。并谕阿桂、于回京时。沿途留心体察。昨据阿桂覆奏、此事不独湖南一省为然。即如云贵二省。缘逃兵处分。降调太多。委署他处。相循辗转。遂至为数渐多等语。朕以州县委署过多。自属各省通弊。复降旨通谕各督抚。务须一秉至公。毋再轻为更调。倘敢仍蹈前辙。必将该督抚从重治罪。惟以儆戒将来。其既往之咎。业已宽免矣。今敦福至京。朕令军机大臣、将颜希深、及阿桂奏摺。并朕两次所降谕旨。令敦福阅看。并询以因何如此办理之故。敦福自当切实引咎。亦属已往不追。乃敦福不能体朕大公至正之谕。又不知感朕曲为宽免之恩。一味藉词支饰。并不俯首认罪。是敦福非但毫无诚心。实属糊涂之至矣。近日吏部议处敦福失察彭理、及错拟兵丁罪名二案。例应降五级调用。朕以为究属公过。俱已折本。本欲加恩留任。今敦福如此覆奏。竟是无福承受朕恩。即仓场侍郎。亦不堪胜任矣。敦福、即著照部议、降五级调用。其仓场侍郎员缺。著德福补授。所有刑部侍郎员缺。著博清额兼署。　　

○谕军机大臣曰、李侍尧奏、缅匪绽拉机、寄禀提镇。及现在办理情形一摺。所办甚合机宜。已于摺内批示矣。看来绽拉机此次之禀。显系与得鲁蕴不合。从中作梗。故不待递至阿瓦。辄寄此禀。思欲激怒天朝。致令偾事。其情甚为可恶。李侍尧付之不答。所见甚是。且令游击哈三、严谕来差波凹等、传谕绽拉机、以得鲁蕴既管不得。尔绽拉机又岂能管得。何不候檄文传到阿瓦。径行差人送禀。殊属非理等语。实为义正词严。此后绽拉机如续有禀文。仍当置之不理。若缅酋赘角牙、及得鲁蕴等、接到檄文。呈具覆禀。如系还人进贡。自可随机办理。或其词稍涉游移。即当将绽拉机擅拆发还阿瓦檄文。妄行续禀之事。谕知匪酋。以绽拉机敢于阻挠尔等成议。妄诞自专。实出情理之外。或赘角牙、及得鲁蕴等闻知。将绽拉机治罪。便可少一梗阻之人。于事自更有益。至此时惟有严查边隘。不许贸易之人、私自偷漏。余仍不动声色。使缅匪无可揣测。此外亦并无他法。李侍尧自能斟酌妥办也。将此由五百里传谕李侍尧知之。并将李侍尧原摺、及所译缅匪禀词。钞寄阿桂阅看。李侍尧如续得有缅匪信息。仍即由驿迅速具奏。　　

○吏部议覆、陕西巡抚毕沅奏称、兴平、扶风、岐山、凤翔、四县。近日差使渐多。政务繁剧。请改为冲繁中缺。鄠县、盩厔、大荔、朝邑、四县。户口日增。案牍倍于往昔。请改为繁难中缺。应如所请。从之。　　

○理藩院奏、库抡商民崔成美、被殴身死一案。请派员前往审办。得旨、著派侍郎博清额、带领司员。驰驿前往。会同桑斋多尔济、索琳、审明定拟具奏。　　

○旌表守正捐躯四川大邑县民张先妻文氏。　　

○己巳。谕军机大臣等、据勒尔谨奏、甘省入夏以来。未得透雨。致皋兰县等十七处、及续报之靖远县等十处。夏禾被旱。已成偏灾。现在遵旨、督率各道府、实力查办等语。甘省被旱。业已成灾。且系积歉之区。闾阎生计。不无拮据。著传谕勒尔谨、将应行抚恤各事宜。督饬各属。妥协经理。务使贫民均沾实惠。毋致少有失所。至该省今岁成灾、轻重多寡。较去岁若何。并著查明据实奏覆。又据称、现仍率属虔祷。如数日内大沛甘霖。收成尚有可望等语。该督具摺后。曾否续得透雨。并著迅速具奏。　　

○又谕、京城自初五日未时起。雨甚绵密。竟夜未止。未知近畿一带。雨势若何。不觉过多否。于田禾有无妨碍。永定河水势若何。不致骤长冲突否。著传谕周元理、即行详悉查明。据实速奏。以慰廑念。寻奏、永定河水。于初四日。已经消落。初五日。固安地方。又得密雨。至初六日止。入土五寸。天已晴霁。水亦渐消。臣亲赴堤岸察看。水势平稳。各工坚固。近畿一带。初一初三等日。得雨仅三四寸。今又得雨一次。田禾正资滋长。其保定以南各处。亦具报于月内月初。先后得雨。更于禾稼有益。得旨、览奏稍慰。　　

○庚午。以告退奉国将军伊昌子内勒、奉国将军积拉敏子福珠灵阿、各袭职。　　

○辛未。谕、现在修理履端郡王坟茔。著加恩于内库赏银二万两。　　

○以署正红旗蒙古副都统辅国公德勒克多尔济、为镶蓝旗蒙古副都统。　　

○旌表守正捐躯四川汉州民郭升潮养媳李氏。　　

○壬申。谕军机大臣等、上年金川全境荡平。所有该处地界。归入版图。安屯耕种。此内有系从前绰斯甲布、布拉克底、巴旺、党坝、各土司。被金川侵占地方。因念该土司等、数年以来。跟随打仗守卡。其勤劳亦属可嘉。自应特沛殊恩。以示奖励。前曾面谕明亮、并令赍旨到川。会同总督文绶、提督桂林、将绰斯甲布、布拉克底、巴旺、党坝、土司等、被金川侵占之地。伊等前往逐加详勘。查明无碍田土。绘图具奏。候朕降旨酌量赏给。迄今已阅半年。何以未见奏到。著传谕明亮等、迅速查明具奏。再金川既归版图。其地所有名山大川。亦应崇以祀典。如索乌、甲索、诸山。曾经阿桂等祭祀。颇为效灵。自应推类查明。予以春秋秩祀。用彰报功之典。并著明亮等、详查绘图具奏。此旨著由五百里发往、谕令知之。　　

○以户部郎中戚蓼生、为河南乡试正考官。编修项家达、为副考官。内阁学士汪永锡、为山东乡试正考官。修撰黄轩、为副考官。翰林院侍读学士褚廷璋、为山西乡试正考官。修撰金榜、为副考官。　　

○癸酉。孝懿仁皇后忌辰。遣官祭景陵。　　

○谕曰、苏尔相、著发往云南。交与李侍尧、遇有游击缺出。即行补用。仍赏假。准其暂回原籍。省看坟茔。部署一切。再行赴滇候补。至跟随苏尔相之土把总多朝相、著加恩赏银一百两。令其仍回陇川。其兵丁之现在随出者。各赏银十两。回本营当差。其在老官屯病故者。著交李侍尧查明咨部。照出兵病亡例、减半议恤。并查明各兵子嗣。准其入营食粮。以示优恤。　　

○甲戌。谕、从前征剿缅甸时。闻游击素克津泰、打仗未出。守备王呈瑞、马子建、为缅匪羁留。偷生苟活。是以分别从严办理。今询据苏尔相称、素克津泰、在阿瓦自缢身死。王呈瑞、马子建、亦皆投江自尽。此三人均可嘉悯。素克津泰之子阿克敦、先已犯案发遣。乃其自取罪戾。无可矜原。著加恩将伊孙色克图、以骁骑校用。王呈瑞、马子建、二人所查家产。著赏还。并其子、著查明。加恩以千总用。　　

○又谕曰、苏尔相、著赏大缎二匹。并著同游击永昶、及原来兵丁六名。驰驿回滇。　　

