<!-- { "loadSidebar": true } -->
○又谕、据吴虎炳奏、桂平县奸民李万春、李逢春、邀结匪类。假扮天师。妄言祸福。哄骗愚民。各处银钱。建醮免灾。该县知县杨联榜。前往查拏搜检。李万春已挈眷逃往贵县。李逢春先期外出。现在分委干员。上紧严拏等语。奸民李万春等敢于聚集匪类。妄言祸福。哄骗愚民。敛取银钱。情节甚属可恶。不可不严拏务获。尽法惩治。据称挈眷逃往贵县。其地系广西所属。且有逃往地名。无难踪迹。况系挈眷同行。更未必即能远扬。传谕吴虎炳、速饬署臬司王懿德、选派妥干员弁。星飞查缉。务将李万春。并其眷属、及李逢春、一并弋获。严讯倡造邪说。哄诱愚民实情。首夥共有几犯。起自何时。从重定拟具奏。并恐该犯等行踪诡秘。所称逃往贵县。亦未足尽信。粤西与粤东、境壤毗连。恐奸民窜入广东地界藏匿。亦未可定。并著传谕李质頴、派委妥干弁员。一体躧缉务获。毋使兔脱漏网。将此由五百里谕令知之。仍著将曾否获犯审讯缘由。迅速覆奏　　

○以故克勤郡王庆恒从祖父雅朗阿袭爵　　

○命署协办大学士刑部尚书德福、充经筵讲官　　

○以太常寺少卿达敏、为太常寺卿　　

○予故喀喇沁固山贝子多罗额驸瑚图灵阿祭如例　　

○旌表守正捐躯直隶庆云县民宗文魁妻萧氏　　

○丙寅。上御勤政殿听政　　

○谕、据勒尔谨等奏、陕甘省营伍。本年轮应查阅。现在口内口外。俱遵旨次第查阅具奏。惟乌噜木齐提标五属。距兰州四千余里。可否由都统就近查阅等语。著照所请。乌噜木齐提标五属营伍。即令都统索诺木策凌查阅　　

○谕军机大臣等据阿桂等奏、四月初七日未刻。水势汹涌。北坝上首边埽。塌去七丈。酉刻以后。风暴大作。全河之水。狂涌口门。又将旧做各埽。连软镶。一并塌走。计共冲去二十丈有余等语。此亦无可如何之事。已传谕阿桂等竭力筹办。妥为经理。并于图内标示机宜谕令斟酌办理矣。又据阿桂奏、现在另商赶办。尽此一月内。昼夜催儹。以侥幸蒇工。若一日后。即届伏汛。大水有长无落。施工更难。盛涨下注。不特豫省下游淹浸愈多。而江南淮安高宝一带。更不知作何光景等语。此实不可不虑。昨岁因豫省漫口。大溜全注涡河入淮。恐洪湖不能容纳。豫饬萨载、将清口两坝。及早展拓。俾宣洩有资。萨载遵旨。陆续将清口拆开六十丈。清水得以畅出。下河不致重灾。已收釜底抽薪之益。现在洪湖底水。已较去岁为大。设或豫省合龙。不能速竣。伏秋大汛下注。清水必更盛长。尤当实力豫筹。清口两坝。不宜复拘六十丈定志。即展宽至七八十丈以上。亦无不可。总期于事有济。又闻淮河之下。洪泽湖之上。有地名高家湾者。其旁有涸河一道。不碍田庐。尽堪分洩淮河盛涨。仍可归入黄河等语。果尔、于保护高宝下河之事。甚为有益。向亦闻归仁堤左近。可资宣洩。未知即其地否。著萨载前往高家湾。悉心履勘。如果有可以分洩淮黄之水处。使不入洪湖。不致加长。下河得免漫溢。即当切实估计。由驿加紧奏闻。以便迅速妥办。或于其地酌建闸坝。以资启闭。不但受一时之利。并可为经久之计。如其地不能施工。亦不必因有此旨。稍为迁就。将此由六百里加紧传谕萨载等。并将阿桂等原摺、钞寄阅看。仍著由驿加紧覆奏。兼令阿桂等知之　　

○又谕、据阿桂等奏称、引河迤西一带。俱已淤浅。现将引河口门。暂时堵闭。自应如此。至所称拟于引河头之西。百余丈外。坐湾水深处所。复开引溜沟一道。接入新引河之第二段。约长三百余丈等语。阅图内形势。其地正当兜湾迎溜。于引溜似更得力。且据称、河流至此。尚未跌深。期可掣动大溜等语。于势尤顺。自当上紧施工。但所拟新挑之引溜沟。其河头必须较现在引河。分外加宽。其河身亦应加深。方可冀掣动大溜。又不可复图省费。致河仍浅窄。不能资掣动之益也。至图内于北坝上首边埽。帮宽培厚。作为坝台。并据称两坝俱由外越进埽。期易堵合。自是正理。但看图、似进埽处距口门太近。尚恐将大溜逼紧。复至刷深。或可就新做北坝台处。斜向西南进埽。以期挑逼。犹伊等所做兜水坝之意。似于堵筑施工。较为得济。因于图内用朱笔标识。著将原图发与阿桂等阅看。可否如此办理。即速悉心妥酌。据实覆奏。并将坝工进埽。挖引溜沟情形。详悉绘图贴说。速行呈览　　

○以詹事纪昀、为内阁学士兼礼部侍郎　　

○丁卯。谕军机大臣曰、阿桂等覆奏、现在筹办河工。及将来查勘应办各工情形一摺。已于摺内批示矣。前因阿桂等原奏。四月初可望合龙。是以谕询阿桂。或于合龙后。将善后事宜。择其要者。办定章程。阿桂即先行回京。令袁守侗在彼、仿照妥办。乃就前此垂成之局而言。今北坝复冲塌二十丈有余。现在另筹挑挖引溜沟。及设法进埽。此时应办之事。关系重大。阿桂自当在彼督办。冀速蒇工。俟合龙坚固后。再行起程为是。不必因有前日询问之旨。急于回京。至新挑引河。务须极宽极深。方可期掣动大溜。不得存惜费之见。当以从前之浅窄。后致不能得力为戒。坝工进埽。照图内朱笔标识。自新做坝台起。斜向西南进埽。俾挑大溜。由东北趋注引河。庶开放掣溜。更为顺利。至进埽合龙。亦照朱笔横识处施工。仍不离前此所指兜袖之法。自当有益。阿桂等务即悉心妥筹。一面办理。一面覆奏。其现拟另挑之引河。通计不过三百丈易于趱办。阿桂等务须董饬承办各员弁。趱集人夫。上紧赶办。以期速竣。其坝工进埽。必须较前宽厚。逐步培压坚实。方可得济。总之此次办理堵筑事宜。引河必比旧宽深。进埽必加意坚固。以期速收实效。现今河流平缓。上紧趱办。自可速期蒇事。此时惟当以克期赶办为言。使在工人员。共知奋勉。断不可为万一不能即完之说。致众心懈弛。各怀观望。或致因循迟缓不可不慎。亦犹军营进兵。务为必胜之说。使将士咸皆用命。不论地之险易。并得成功。所谓事在人为。阿桂尤所深知也。至于本年节候虽早。然初伏亦在六月初八日。伏汛距今。尚有两月。此时上紧赶办。断无至伏汛时、尚未能蒇工之理。著阿桂等详悉核计。若果如法施工。诸事应手。约计何时可以合龙。先行覆奏。再仪封工次。四月初七日东北风暴。以致塌动坝工。是日京师下午。亦有东北风。可见百里不同风之说。亦不尽确。前日下午。此间西南风甚大。豫省谅亦相同。或将大溜逼向引河。可期畅注。该处情形。实在如何。并著阿桂等据实覆奏。朕于豫省河工一事。昼夜焦劳。而轸念灾黎。尤为悬切。以上苍仁爱民生。无日不诚心默祷。仰祈垂佑。昨又降旨。令阿桂等俟合龙后。于现在施工处所。兴建河神庙。以答神贶。速得工成。今复思古有沉璧礼河之事。因择白玉璧一件并撰拟祭文一道。由驿发往。著阿桂等于接奉后。即诣现做坝工河岸。虔诚致祭。或可冀河神佑助。速得蒇工。至于现在仪封堵筑事。惟在阿桂等实力妥办。不可畏难。亦不宜欲速。以冀天祐神助及早成功。此外亦更无他法。但缺口漫下之工。由贾鲁河、至涡河入淮河。归于洪泽湖。计洪湖不能容纳。则下河被灾必重。此则不可不先事绸缪者。昨已谕萨载、先将清口两坝。及早展拓。不必拘定六十丈之志。即拆至八十丈以外。亦无不可。但东坝难于多拆。自应将西坝展数十丈。使清水畅注。庶为有益。至所闻淮河以下。洪湖以上。有高家湾之地。可以分洩淮水。仍入黄河已令萨载、迅速前往履勘。如果施工有益。即速估计覆奏。及早办理　　

○刑部议覆、大理寺卿虞鸣球奏称、律内五徒三流。各载杖数。至五军发遣。及杂犯三流。总徒四年。杂犯斩绞。准徒五年。俱未载杖数。恐罪重者转得幸免。请照大清会典所载。于律内军遣。及总徒准徒项下。逐一注明等语。查五徒三流。俱仗一百。而总徒准徒、及军遣罪名。律内转未分晰者。满杖至一百而止。名例所载应杖之数。即会典所载并杖一百也。既有定例。未便添改。惟是外省问刑衙门。未晓全律于军犯等到配。或不复照例折责。嗣后除外遣当差之犯。例不加杖外。凡问拟五军。及总徒准徒罪名者。俱于逐案题稿引律出语内、添入。仍依名例。至配所、照应杖之数杖一百。折责发落语句。通行办理。从之　　

○豁除甘肃灵州属河水冲坍废田十五顷三十四亩有奇额赋　　

○戊辰。上以恭谒泰陵、泰东陵、自圆明园启銮　　

○是日驻跸黄新庄行宫　　

○己巳。谕军机大臣等、据阿桂等覆奏、查询豫省堤岸。及现办坝工引河情形各摺。已于摺内批示矣。豫省堤岸工程。由于平日未能先事绸缪致有漫滩冲突之事。姚立德、徐绩、自俱不能辞咎。而姚立德为河工专责。其咎较徐绩尤重。但此时正当赶办要工之时。原可无庸遽办及此。据奏此时若稍露痕迹。恐所属河员。不免愈生观望。所奏亦是。已交工部查核。然总须俟将来工竣后。再行酌夺非目下要务也。至现在赶办引河坝工之事。惟当尽力催督。冀早合龙。庶可克期集事。若豫存一或不能成之见。及此时必办不及之心。则是甘于自画。且恐众人闻之。心生怠惰。殊于办公有碍。阿桂等既知此时若查办历年岁抢工程底案。恐各员传述惊疑。不为无见。今办理坝工合龙。若豫为伏汛前恐不能完之说。众必闻而解体。阿桂等何独未见及此乎。据奏现在南北两坝。又复各进一埽。加紧填压。尚未到底等语。此处河溜已刷深五丈余。下埽自必费力。但南北并进。仍系寻常合龙做法。日渐逼紧。则口门跌刷愈深。似非善策。朕意莫若专就北坝台进埽。斜指西南。使成挑溜之势。可期大溜逼注东北。使引河掣溜顺利。方为妥善。且专就一边进埽。可不致逼紧口门。自不复虑其有跌深之患。若向西南进埽。渐进渐长。或可接至南岸。计南岸水势必浅。借挑溜以筑坝工。不与急溜相争。竟于无意中得以合龙。亦未可定。此实无聊极思之想。不知可如此行否。著阿桂等悉心妥酌。据实速奏。又据称、日内大河之水。紧靠兜水坝内。向北动荡。引河口所堵子埝。渐又汕刷。因复相机。开通河流进口。尚属顺畅。察看下游一带。流亦颇急等语。实属极好机会。此即前旨所云此地西南风大之时也。看来豫省风势。竟与京畿大略相同。此间连日俱系西南风。或吹河流径趋引河。掣动大溜。得以速成。诚为万幸。惟有仰祈天佑神助。即得合龙喜音耳。阿桂等惟当努力赶办。以体朕心。勿再为迁延待时之说。徒令众心观望。致有延误。此旨著由六百里加紧传谕知之。仍著迅速覆奏　　

○是日驻跸半壁店行宫。　　
