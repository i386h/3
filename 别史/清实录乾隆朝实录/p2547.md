<!-- { "loadSidebar": true } -->
○御乾清宫。赐皇子、皇孙、亲王等宴。　　

○己巳。上奉皇太后幸重华宫侍宴。　　

○谕、昨岁甘肃省、夏秋二禾。统计收成七分有余。惟皋兰等二十九厅、州、县。夏禾被旱。又有被霜被雹之处。在通省虽仅一隅。而成灾究觉稍重。屡经降旨。令该督切实查勘。妥协赈恤。贫民自可不致失所。第念今春正赈已毕。尚届青黄不接之时。民食未免拮据。著加恩将皋兰、金县、安定、会宁、盐茶厅、武威、平番、肃州、八处。各展赈一个月。又续报秋禾被灾较重之镇番、中卫、二县。并著一体展赈一个月。用敷春泽。其余被灾较轻之河州等二十一处。今春如有缺乏耔种口粮之户。并著该督随时体察。酌借以资接济。该省系积歉之区。灾黎尤堪廑念。勒尔谨、务董率所属。实心妥为料理。俾得均沾实惠。以副朕轸恤边氓之至意。该部遵谕速行。　　

○又谕、甘肃地处边陲。民贫土瘠。一遇水旱偏灾。即降经蠲赈缓带。殆无虚岁。民间节年所借耔种口粮等项。积欠甚多。曾于乾隆三十六年、降旨加恩。将旧欠仓粮四百余万石、概行豁免。其旧欠各项银两一百三十余万、分作六年带徵。以纾民力。嗣因该省历年均有偏灾。复经节次加恩。分别展限徵收。俾得从容输纳。近年以来。仅完银四十八万余两。仍未完银八十四万余两。地方官以欠项定有年限。自应按数催徵。第念该省系积歉之区。上年夏禾又被旱灾。民力实多疲乏。况每年均有应徵地丁耔种等项。若同时新旧并徵。输将不无拮据。朕心深为轸念。乘春布泽。用沛恩膏。著加恩将该省自乾隆二十三年、至三十五年。民借折色未完银八十四万余两。概予豁免。俾荒瘠边黎。得免追呼。共享昇平之福。该部即遵谕行。　　

○谕军机大臣等、本日富察善、铭通、奏到年终汇奏各摺七件。已逐一批示矣。此等汇奏之事。一交十二月。即应陆续具奏。迟至年底。已属非宜。何以该侍郎等、直至新正初二日。始行奏到。况奉天距京甚近。更非滇黔闽广等远省可比。何至迟滞若此。富察善、铭通、俱著传旨申饬。　　

○庚午。上诣皇太后宫问安。　　

○谕、据傅玉奏称、此次由金川彻回黑龙江官兵。损坏弓矢枪刀棉甲等项。应分析补造。所需工价银两。即于官兵俸饷内坐扣。分年偿还等语。从前军营阵亡人等损坏军器。俱经施恩免其偿还。彻回官兵所损军器。其补造工价。俱著落官兵赔还。此次官兵所损军器。虽应照上届办理。但此次官兵进剿金川。俱属勇往奋勉。自应加恩。所有应行补制军器棉甲等项工价银两。俱著加恩免其赔补。其刀箭所需铁料。交该部、官为办给添补。再该省现有棉甲三千余副。即有所需。足敷应用。无庸急为补制。　　

○辛未。谕、上年夏秋雨旸时若。京畿及各直省、俱获丰收。惟安徽泗洲等七州县。秋禾间有因潦被灾之处。江苏安东等七州县。濒水洼地。亦略有一隅偏灾。业经降旨各该督抚。照例抚恤。蠲赈兼施。贫民已可不致失所。第念东作将兴。青黄不接。茅檐口食。未免拮据。著加恩将被灾八分之泗州、旴＜日台＞县、及泗州卫。无论极次贫民。均各加赈一个月。俾资接济。其余无庸展赈各州县。及泗旴三州县卫。五七分灾贫民。今春如有应行酌借耔种口粮牛具之处。并著该督抚察看情形。分别妥办。务俾均沾实惠。以普开韶恩泽。该部即遵谕行。　　

○壬申。上诣雍和宫行礼。　　

○癸酉。享太庙。遣理郡王弘＜日为＞恭代行礼。　　

○遣官祭太岁之神。上诣皇太后宫问安。　　

○御紫光阁。赐蒙古王公台吉及回部郡王等宴。　　

○召大学士并成功将佐、及内廷翰林等茶宴。以新正紫光阁赐宴联句。　　

○甲戌。世祖章皇帝忌辰。遣官祭孝陵。　　

○乙亥。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○诣长春仙馆、问皇太后安。　　

○谕军机大臣等、本日闵鹗元奏到各摺。已逐一批示矣。内如甄别佐杂教职等事。俱系年终汇奏之件。一交十二月。即应陆续具奏。何以迟至新正。始行奏到。况安徽距京尚近。非边远省分可比。何至迟滞若此。再该抚所开甄别佐杂单内。有布经、府经、字样此系外省文移陋习。省字以图简便。尤非入告之体。岂该抚于陈奏事件。一任庸陋幕宾缮写。不加检阅耶。闵鹗元初任封疆。不应疎忽若此。并著传旨申饬。　　

○丙子。上御阅武楼、阅兵。命诸王、满汉文武大臣、及朝正外藩、蒙古王公台吉、并年班回部库车三品阿奇木伯克、及哈萨克使臣、金川土司等。从观。是日、设帟帐于丹陛上。建纛于桥南海螺鹿角咸设。健锐营、八旗火器营前锋护军、汉军官兵、皆按旗成列。届时。铙歌大乐作。上升座。总理演兵王大臣等。咸左右立侍桥南左右列侍卫各六人。贯甲立马以竣。传令官在其前。满洲索伦蒙古善驭马侍卫十六人。不擐甲。按翼立侍卫后。上命赐坐。王公大臣、及蒙古王公台吉等、与观者。皆坐。迺奏鸣角。楼下蒙古画角先鸣。各旗分列海螺以次递鸣。司炮举炮三。迺行阵。伐鼓。鸣螺。整队前进。鸣金、止一字成列。领队甲士麾红旗。枪炮齐发。鸣金止再伐鼓、整列并进。鸣金、麾旗、发枪炮、如初。如是者三。第四进。枪炮连环齐发无间。鸣金三、迺止。开鹿角。藤牌兵出舞。毕。施放进步枪。八旗齐鸣螺呼噪而进。两翼协队乘马斜向前进。营中鸣螺。迺振旅退。为殿之八旗满洲、火器营、炮位、鸟枪、护军、骁骑、及首队前锋护军次队骁骑、各立本旗大纛下。八旗分鹿角为八行。火器军结队退。首队兵、殿后兵、以次鸣螺。各列初成列之地。礼成。铙歌清乐作。上还圆明园。行赏如例。　　

○奉皇太后幸九洲清晏侍晚膳。　　

○丁丑。上诣长春仙馆、问皇太后安。　　

○御山高水长。赐蒙古王公台吉、回部郡王等宴。　　

○谕曰、赞礼郎扎郎阿、于赞引时。著照德明之例。戴二品帽顶花翎。　　

○谕军机大臣等、据伊勒图奏、甘肃狄道州大佛寺喇嘛逊朗素等八人。在归化城同知处、讨取路引。路经乌噜木齐。该处大臣等。并未查问。换给路引。请嗣后由该处大臣核查换给。同知给发路引之处。永行禁示等语。伊犁、乌噜木齐、均系新疆地方。距哈萨克、布噜特、边界甚近。此等化缘喇嘛。行同乞丐。如任其在新疆各处行走。偶出边卡。至哈萨克、布噜特地方。殊多关碍。非但不宜令往哈萨克、布噜特地方。即喀尔喀地方。与俄罗斯境界相通。亦不可令其前往。此等喇嘛。至乌噜木齐时。想索诺木策凌、因不在彼。是以遗漏未行查办。永庆所司何事。理宜查讯办理。乃听其径往伊犁。殊属不合。永庆、著严行申饬。再该喇嘛。系三十八年由本寺外出之人。行至归化城。向该同知处。讨取前往伊犁、乌噜木齐等处路引。本非照例办理之事。该同知并未查核又不禀明该管大臣。甚属糊涂不晓事体。著将归化城同知。交巡抚巴延三、查明参奏。仍将此通谕陕甘总督、山西巡抚。驻劄新疆各处大臣、乌里雅苏台、科布多等处将军大臣等。嗣后如内地喇嘛、及实在商人出境。驻劄该处大臣等查明。准其换给路引遣往。若此等化缘游方行乞之喇嘛等。务须严查。实力禁止。毋许出口。　　

○又谕曰、阿布赉使人鄂托尔齐等至京。告称、阿布赉请将伊徵贡之塔什罕三万余户人丁献纳。经军机大臣询明具奏。从前四十年间。阿布赉遣鄂托尔齐至伊犁。欲将塔什罕地方进献。伊勒图知其意存徼幸。曾经驳回。乃阿布赉意尚未息。此次复行呈请。殊属无厌之至。上次鄂托尔齐所呈书内。因有屏逐伊等之语。朕是以降旨署将军索诺木策凌。令其晓示。但阿布赉素性多疑。近见大兵歼灭金川。恐乘胜办理伊等。是以托词探试。鄂托尔齐朝觐时。朕若不面加开谕。阿布赉疑惧不释。著将开谕阿布赉谕旨。钞寄伊勒图。俟鄂托尔齐回至伊犁。令伊等带回。传谕阿布赉。看来彼不惟多疑。且其意向无定。伊勒图惟当加意妥协办理。以副朕抚绥远人之意。将此谕令知之。　　

○敕谕阿布赉曰。尔使鄂托尔齐等、朝觐京师。呈尔所奏托特字表文。内称尔愿将数世徵贡之塔什罕、三万户人丁献纳等语。所奏非是。前者尔使鄂托尔齐至伊犁。将此事呈请将军。将军知尔心存侥幸。剖晰情理。行文饬驳。奏到时。朕谓其所办甚当。今尔使鄂托尔齐来京。复以此为请。则是尔侥幸之念。尚未止息。朕统一区宇。尔哈萨克、布噜特、霍罕、安集延回众。皆朕臣仆。朕一视同仁。毫无偏向。从前尔因争塔什罕土地。向霍罕额尔德尼构兵。因遣都勒特克哷前来请援。经伊犁将军饬驳。朕曾降旨宣示。尔今复以塔什罕为尔数世徵贡之属裔。欲纳于朕。是尔从前无力争夺。欲假天朝威力以取之耳。尔哈萨克与塔什罕。皆系朕之臣仆。岂肯为尔攻彼乎。况尔欲谋取塔什罕。即允所请。倘他部落中如有欲谋取尔哈萨克者。朕亦将允其请乎。汝惟知多方谋取塔什罕。以冀侥幸。而并未实计其利害。殊属非是。阿布赉、汝奉朕此谕。惟宜善自保守游牧。结好邻邦。以期永荷朕恩。断不可妄生觐觎。构祸邻国也。再尔使鄂托尔齐所呈表文。内称哈萨克阿浑、曾言经内有云。白帽之人屏逐默克。哈萨克、布噜特等。深惧斯言。情愿永为臣妾。惟期不为屏逐等语。斯言甚属怪异。不知从何而起。谅必因我兵新灭金川。前此将军伊勒图。曾遣回尔使。恐我兵乘胜。并将哈萨克办理。是以假借经文。托词尝试。则是尔未知朕抚绥之意。而妄自疑惧矣。夫天朝之于外番。恭顺则抚恤之。鸱张则讨灭之。迩来大小金川。负朕厚恩。恣意侵邻。遂加天讨。乃不知警惧。复敢抗拒王师。始命将出师。殄灭小丑耳。今尔哈萨克归顺已久。朕方加惠抚恤岂肯无故即加屏逐。且屏逐尔等。空其土地。将复畀之何人。朕已谕将军传谕尔等。然非朕亲谕。不足以释汝之疑。朕故特降谕旨发往。阿布赉、惟期永荷朕恩。恭顺是效。毋得妄行亿逆。以自速祸也。特谕。　　

○戊寅。上还宫。　　

○是日起。上以祈谷于上帝。斋戒三日。　　

○己卯。河东河道总督姚立德奏、泰兖一带。春雪融化。泉源旺盛。各湖收水敷余。足济运务。麦苗亦旺。可期丰稔。得旨、欣慰览之。　　

○庚辰。上诣南郊斋宫、斋宿。　　

○辛巳。祈谷于上帝。上亲诣行礼。　　

○幸圆明园。　　

○以皇太后圣躬不豫。诣长春仙馆问安。　　

○奉皇太后幸同乐园、侍晚膳。　　

