<!-- { "loadSidebar": true } -->
○豁除江苏丹徒县、坍江田地十四顷三十亩有奇额赋　　

○丁巳。军机大臣等议覆、归化城副都统集福奏称、归化城蒙民杂处。事务繁多。若统归绥远城将军办理。转多掣肘。请颁给副都统印。办事较为简易。应如所请。从之　　

○又议覆、浙江巡抚熊学鹏奏称、卫所守备千总。向与营员按月操演。近年并无其事。至抚臣调考时。每藉漕差不到。其来赴考验者。骑射率皆不堪。请嗣后。除与总漕相近者。听总漕调验外。其与总漕隔省。及道途遥远者。不必责令同副参以下营员操演。令就近之督抚提镇。随时调考。与所属标营操演等语。查卫所备弁。不隶营汛统属。其托故不肯会操。在卫所无所顾畏。在营员亦难约束。应将此例停止。至所称。令就近督抚提镇。随时调考之处。查卫所员弁。即不出运时。犹有经理钱粮。及催兑催开等事。若责令一体操演。恐妨漕务。应无庸议。仍照向例。于不出运时。令各就近督抚。每年调考一次。从之　　

○兵部议覆、本部左侍郎蒋檙奏、武闱外帘事宜。一、外闱监试大臣。阅定双好单好字号。封送外帘。其一切弓刀马石。向委承办吏胥。在各所。照数填写。请嗣后。令监试御史等官。亲笔填注。并亲用双单字印。一、执事人员。所带吏胥。向于受卷弥封后。即行放出。请嗣后。无许先期出场。俟榜发后。逐名点放。均应如所请。从之　　

○以服阕云南鹤丽镇总兵左秀、为直隶正定镇总兵　　

○戊午。上御懋勤殿。勾到秋审山东、山西、直隶、情实罪犯。停决山东斩犯六人。山西斩犯一人。绞犯一人。直隶斩犯一人。绞犯五人。余八十一人。予勾　　

○谕、各省分发试用举人。系朕加恩寒畯。格外旷典。若复为之鳃鳃过计。不特琐屑难周。亦非用人行政大体。前因阿思哈。常钧。钱琦等。纷纷陈奏。为无厌之请。业经降旨通谕各省。今颜希深复奏、请将本省出缺一项。暂停部选。俾分发举人。得以及时补用等语。所奏更为不谙事理。此次拣选。既令旧科举人。得以及锋而试。并使选途广为疏通。若因此而转将应归部选之缺。留减停铨。则在部需次之员。又必至于淹滞。颜希深止知一端。而不顾全体。所见实属拘墟。况此等拣发人员。若使株守寒窗。数十年尚不得列名仕版。今既分发各省。宽途录用。不过五六年。迟亦不过十数年。皆可接迹弹冠。若更思占尽便宜。无论伊等不当存得陇望蜀之想。即为之上司者。亦岂应哓哓渎奏。为是不惮烦耶。颜希深。著饬行。再将此通谕各省知之　　

○又谕曰、颜希深奏、嗣后各省督抚藩臬。陈奏事件。俱由驿驰递一摺。所见非是。已于摺内批示矣。然此见恐亦非仅出自颜希深一人。希深无知。被众所嗾耳。且各省。遇有应行迅奏事宜。原许其填用火牌。由驿驰递。至寻常奏摺。自有弁役家人。可以赍送。兼程专达。并未尝稍有稽延。且向来督抚中。间有以非紧要章奏、擅动驿马者。尚且传旨畅饬。颜希深乃请将各省奏摺。概用驿递。各省应摺奏之文武大员甚多。将何以分孰应由驿。孰不应由驿。若皆准行。则纷纷传送。必致到处绎骚。倘遇冲繁之区。各省奏函并集。往来应付。势且日不暇给。不但于邮传有碍。国家亦无此政体。设因省惜程费起见。则督抚藩臬。每年廉俸不薄。即遣人赍奏。途间资斧需用无多。而必欲恡此区区。过为计较。尤属见小。所奏不可行。并将此通谕知之　　

○又谕曰、阿思哈奏、嵩县知县康基渊。开渠溉田。著有成效。经该道府亲勘属实。批司记功。以示奖励一摺。州县为亲民之吏。于地方农田水利等事。果能实心经理。裨益民生。实为吏治首务。今该县康基渊。挑浚伊河两旁古渠。并山涧诸流。可资引导者。一律疏治深通。溉田六万二千余顷。洵属崇尚实政。留心民事之员。仅予记功。不足以示鼓励。康基渊著交部议叙。但有司承办此等事务。期在诚心为民。其所经画沟洫畦塍。必须有界迹可指。丰收果有成效。及该上司履勘相符。方足表循绩而膺录叙。若牧令等。因有此旨。妄生冀幸。遂尔粉饰沽名。虚文塞责。于闾阎休戚。毫无裨补。甚或办理不善。纷扰更张。则是名为兴利。而转以滋累。又不可不防其流弊。惟在各督抚核实体察。以为课最耳。著将此通谕知之　　

○镶红旗满洲都统奏、池州营游击西拉布、以骑射生疎参革。其世袭骑都尉。应否准留。得旨、满洲等补放绿旗营官。正为伊等表率。今西拉布马步骑射。平常生疎。以致被参。非寻常事革职可比。伊本身所有世职。不可仍留伊身。著另行选人承袭　　

○两江总督高晋奏、督抚关防。向来俱用朱印。与道员同知关防。似无区别。请嗣后。除本章仍用朱色盖印。一切文移。概用紫花印。其布政使用紫花印之处。请停止。得旨、著照所请行。该部知道　　

○豁免江苏丹阳县、坍江田地。乾隆十五年、至二十七年、未完米麦一百十石有奇　　

○己未。谕、据阿里衮、高恒奏称、将军恒禄至吉林。因彼处风俗刁悍。往往侦探官长事务。捏造流言。伊恐家人在外滋事。凡出入俱有记载。不时访查。惟役使跟班兵丁。不敢私用家人。大有畏事之意等语。将军、副都统、为通省董率。宜时出操练官兵技艺。凡有关生计风化。一切事务。俱当返其旧俗。斟酌办理。似此委靡不振。惟知看守家人。则简放将军大臣等、果何为乎。如云畏人讦讼。果其持身清正。无簠簋不饬之处。即属下控告。亦徒自取罪戾而已。朕安肯任其冤抑。若持身不能清政。即畏惧亦属无益。终必至于败露。又岂能掩人耳目。即如家人。亦何尝不可使用。苟其肆行滋事。一经发觉。即应严加惩治。安有不敢使用之理。乃恒禄初不知此。一味畏事。于将军体制何在。宁不为属下所笑乎。且吉林。乃我满洲故土。通省之人。皆仰望于将军大臣。皆若此。何以使属下之人。知所惩惧。著传谕恒禄等。嗣后惟清正自持。正己率下。力挽地方颓风。以复淳朴旧习。无庸如是过于畏事也　　

○庚申。谕、今年山东历城等州县。偶被偏灾。业经降旨、令该抚详悉查勘。加意赈恤。毋致穷黎稍有失所。但念该处毗连灾地。及勘不成灾之地亩村庄。秋收究属歉薄。若将新旧钱粮。照常徵输。闾阎未免拮据。朕心深为轸念。著将历城等五十九州县卫。及勘不成灾之泰安、青城、单县、三县。凡毗连灾地。收成稍歉之处。所有本年应徵钱粮。及民借银谷等项。并著加恩。一体缓至明岁麦熟后徵收。以纾民力。该部遵谕速行　　

○又谕、银库所奏月摺内。地丁款下。开写丝毫忽微等细数。缘各省徵收之时。必须先有散数。方可合并计算。汇成总数。是以照例开写。但此等名目。既已极其纤悉。而秤兑时。并不能将此丝毫忽微之数。分晰弹收。徒属有名无实。于政体亦多未协。嗣后各省徵收钱粮。及一切奏销支放等事。俱著以厘为断。不必仍前开写细数。其如何将奇零名目。核计归减之处。著该部详悉定议具奏。寻议。凡银数。统以厘为断。其不及一厘之数。应请折衷归减。在五毫以上者。作为一厘。归并造报。不及五毫者。悉行删除。米粮等项。以勺为断。其奇零在五抄以上者。作为一勺。不及五抄者。删除。又向来搭放俸饷制钱时。原以一文为止。而册内登报。有丝毫忽微虚数。亦应请一概删除。其各省解办铜觔颜料等物。以觔两计者。照银两之例归减。至各州县卫、应徵银粮。统令于由单总数之下。遇有奇零。遵照归减。其单内前列细款。仍存其旧。以符赋役全书。鱼鳞册籍之数。又各省徵解盐课关税。并一切杂项钱粮。及内外各衙门支放银米等项。每款各有成总。亦令于总数之下。遵照归款。从之　　

○辛酉。礼部奏、皇太后万寿圣节庆贺礼仪。得旨、是。照例行礼。奉皇太后懿旨、今年停止筵宴　　

○又奏、冬至节应行庆贺礼。得旨、奉皇太后懿旨、今年冬至。著停止行礼　　

○以江西布政使钱琦、福建布政使颜希深、对调　　

○以广西龙英土知州赵昍□火子承业、袭职　　

○缓徵安徽安庆、怀宁、桐城、宿松、望江、贵池、铜陵、东流、当涂、芜湖、繁昌、无为、庐江、巢县、灵璧、宿州、虹县、泗州、庆阳、庐州等、二十州县卫。本年水灾额赋。分别赈贷有差。其应徵新旧漕项银两。漕粮。特予缓徵　　

○壬戌。吏部议覆。大学士管云贵总督杨应琚奏称、滇省迤东道。辖曲靖等十三府。现在普洱府十三土司之外。复设有孟艮。整欠二土司。该道远驻寻甸。稽察难周。请于普洱府。添设迤南道一员。驻劄府城。将附近之镇沅、元江、临安、三府。并归管辖。又永北一府。并无属邑。事务亦简。该府设有同知一员。堪以管理。请以永北府同知。改为掌印同知。将知府裁汰。至迤东道所辖。除拨隶迤南道四府外。尚有九府。究属辽远。应将云南、武定、二府。分隶盐道。其曲靖、广西、广南、开化、东川、昭通、澂江、七府。仍归迤东道辖。均应如所请。从之　　

○以工部侍郎珠鲁讷、兼署户部侍郎　　

○以翰林院侍讲毕沅、充日讲起居注官。编修王燕绪、署日讲起居注官　　

○癸亥。以大理寺卿申甫、为左副都御史　　

○甲子。上御乾清门听政　　

○谕军机大臣等、甘肃提督王澄、来京陛见。召对时。看其人尚明白。而奏对语言。微露依附文墨之意。且为伊子乞赏文举人。尤非武臣所宜陈请。已令军机大臣。传旨训饬。王澄身膺专阃重寄。当以训练士卒。整饬戎行为务。方为称职。若假托斯文。妄为笔墨。必致废弛营伍。著传谕吴达善。留心察看。倘该提督。或喜文事而疎武备。于该处营务。致有贻误。著该督即据实奏闻。毋稍容隐　　

○又谕、前据马全奏、六月间。驾船巡查洋面。行抵羊山。陡遇风浪。有标属右营一号缯船。打至张公屿。船身击碎。失去枪炮等物。尚有未经捞取之红衣炮一位。劈山百子炮三门。鸟枪腰刀十三件。现饬各员弁。俟小汐时打捞。并呈报督臣。照例查办等语。自夏月迄今。为日已久。枪炮等件。曾否续经捞得。未据该督摺奏。著传谕高晋。将如何饬属办理。及有无捞取全获之处。详悉查明具奏。寻奏、先据马全呈报。捞获炮位、鸟枪、腰刀、铁锚等件。尚有红衣炮、劈山炮、各一。百子炮二。并枪刀等件未获。又续获劈山炮一。现仍委员设法打捞。得旨、此等事。何不速行详查妥办。江南文武。吏治废弛。朕未曾谕汝乎　　

○调正白旗汉军副都统达桑阿、为正蓝旗满洲副都统。以头等侍卫五福、为正白旗汉军副都统　　

