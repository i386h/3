<!-- { "loadSidebar": true } -->
○谕军机大臣曰、巴延三等奏搜捕沙湾茭塘等处夥盗。拏获凌大头蓉等、一百四十余名。将现获各犯。审明后、凡巨魁首恶。及行劫多次。持械伤人者。俱请即行正法。其夥盗内情重凶犯。亦请一并先办。所奏甚属可嘉。已交部议叙。其窜逸各犯。即著严余员弁等、留心躧缉。务行速获。以期尽绝根株。至首恶凶犯家属。将来缘坐发遣时。亦不当仍发云贵等省内地。著即定拟分别发往黑龙江、给索伦为奴。乃伊犁、给厄鲁特为奴。以示惩儆。此等海洋巨盗纠夥多人潜居肆劫沙湾茭塘等处。竟成渊薮。自系盘踞有年。必非起自近日。从前李侍尧、杨景素、桂林、李质頴等、各任内。何以俱未查办。著传谕巴延三等。即将凌大头蓉各犯。潜住沙茭等处。纠夥肆劫。起自何年月日。系何人任内之事。即行查明。据实速奏。毋得稍有回护。　　

○又谕、本日巴延三等奏、搜捕沙湾茭塘大夥剧盗一摺。所办甚属可嘉。督抚身任地方。缉盗安民。是其专责。巴延三等、到任未久。即能选派文武。躧线寻踪。严密搜捕。办理井井有条。已降旨交部议叙。该盗犯等、潜住沙湾茭塘等处。纠集多人。肆行抢劫。决非一日。何以巴延三甫到。即能查办。而李质頴、前在广东正署督抚任内。已阅数年。乃竟毫无见闻。可见伊平日持禄养尊。并不以事为事。该地方有此等重大案件。尚不留心办理。其余诸事怠玩可知。徒以贡献为务。即能博朕喜乎。巴延三摺、著钞寄李质頴阅看。令其据实明白回奏。寻奏、臣前在广东正署督抚任内。查看报获盗案。每有沙湾茭塘之犯。本年春间。曾密传广州府知府李天培、面询情形。商酌缉拏。访得该处有梁亚香、莫绍开等、俱系盗首。在外纠众行劫。正在设法擒拏。旋即调任赴浙。是以未经奏办。得旨、且俟之　　

○又谕曰、亲授广东提督窦瑸、前赴行在请训。业于十四日起程。由京赴任。本日据巴延三等奏、该省现有查办沙湾茭塘等处巨盗凌大头蓉等、一百四十余名。所有搜捕一切事宜。均系该提督专责。著即传谕窦瑸、速行驰赴新任。督同营员。实力严行捕缉。毋得稍有疎纵。并将巴延三摺、钞寄阅看　　

○癸亥。谕军机大臣等、前经降旨、令各省督抚、将李侍尧议罪之处。各抒所见。具题覆奏。现据陆续奏到。至云贵省、虽前据署督舒常、署抚颜希深、核拟具奏。但福康安、刘秉恬、系正任督抚。又系该省事件。到任后、自应遵旨据实题覆。何以至今未见奏到。况福康安、与李侍尧又属亲谊。更应引嫌确拟具题。何竟缄默不言耶。著传谕福康安、刘秉恬、各将李侍尧议罪之处。悉心确核。即行题奏　　

○又谕曰、李质颖奏、昌化县监犯王仲、汪德朋、脱逃一摺。已将疎防之典史罗恩深、革职。知县赵登甲、交部严加议处。至摺内所称军犯王仲、系在配脱逃就获。改发黑龙江之犯。与流犯汪德朋、同锁木笼内。乘夜捵开镣金□靠。扳断木栅。踰墙而逸。该县选差缉拏。随将该二犯拏获。现在饬提。从重定拟办理等语。所奏殊未明晰。王仲、系军犯在配脱逃。拏获监候改发。乃敢复行逃窜。非寻常脱逃军流人犯可比。今既经就获。该抚自应即于摺内、将该犯从重另行定拟。明晰具奏。乃仅称现在饬提。竟视同寻常案犯。殊属非是。著传谕李质頴、即将王仲、另行从重定拟。并汪德朋应拟罪名。一并速行具奏　　

○直隶总督袁守侗奏、泰宁镇属紫荆、易州、二营官弁。遇有升调考拔。前经题准、归泰宁镇总兵、查核转报。而应劾官弁。仍由各该营、径详总督核办。举劾事同一例。办理未免两歧。请嗣后此二营应劾官弁。亦一体由该镇核报。至应需红白赏项。向系该镇中军、代领分发。有费周折。请照马水口、沿河口、二营例。各按季自行具文。赴司请领。得旨、如所议行　　

○甲子。谕军机大臣等、前据巴延三等奏、拏获沙湾茭塘等处。剧盗凌大头蓉等一案。已降旨传谕该督等、将该犯等纠夥肆劫。起自何年月日之处。查明具奏。此等盗犯。若于初次纠夥行劫时。该督抚等、即能搜查巢穴。严行缉捕。何至聚集多人。致沙湾等处。竟成渊薮。自系从前该督抚等、姑息养奸。不早查办所致。巴延三等、务须将此案盗犯。潜居该处。及纠众肆劫。起自何年月日。逐名讯究。彻底清查。系何人任内之事。据实速奏。如稍存袒护。或将各犯供词另为改换年月。经朕察出。巴延三等、不能当其咎也。至现获各犯。讯明确供后应正法者。即行遵照前旨。一面办理一面奏闻。毋得迟缓。致别生事端寻奏。此案盗犯起事年月。审据盗首梁亚香供称、于乾隆三十七年正月跟随另案盗犯胡江连屡次行劫。事发潜逃。四十二年十一月始纠合凌大头蓉等分领夥盗劫掠。查三十七年。系总督李侍尧、巡抚德保、任内之事。四十二年、系总督杨景素、巡抚李质頴、任内之事。臣据实陈奏。不敢回护。至已获盗犯。现在赶紧究审。数日内即可定案。报闻　　

○乙丑。上御万树园大幄次。赐扈从王、公、大臣、蒙古王、公、贝勒、额驸、台吉等宴　　

○丙寅。谕、前因直隶雨水过多。被淹地亩。收成不无歉薄。曾降旨截留漕粮十万石。以备赈恤之用。今据鄂宝等奏、漕运迟到。著再截留二十万石存贮北仓。既可令其早回受运。即以备接济直隶各属赈恤。或补州县仓贮。亦属两便。该部即遵谕行　　

○丁卯。谕军机大臣等、今岁顺天乡试三场士子经弘畅等奏闻有怀挟传递等弊现在交部办理德福、胡季堂俱系点派进场自有稽查之责而胡季堂又系监临士子等既有此情弊。岂竟毫无见闻。何以节次奏摺内。俱称无事。可见办理全不认真德福、胡季堂、著传旨申饬。至传递各犯。现在是否审出实情。将来结案时。德福、胡季堂、应有失察处分。若仍令审办此事。其承办司员恐不免回护。著传谕英廉、即同穆精阿、姜晟、将此案彻底严讯。按律定拟。并此外有无别项情弊一并严查。据实具奏。德福、胡季堂二人毋庸同办　　

○戊辰。遣官祭黑龙潭昭灵沛泽龙王之神。玉泉山惠济慈佑龙王之神　　

○户部议覆、陕甘总督勒尔谨奏称、甘省皋兰、金县、狄道、靖远、河州、华亭、安定、会宁、漳县、洮州厅、文县、西宁、武威、平番、山丹、泾州、肃州等厅、州、县、夏田被旱成灾。陇西县、被雹成灾。应分别赈恤。缓徵新旧正借钱粮。其循化厅、红水县丞、盐茶厅、固原静宁、隆德、张掖、永昌等厅、州、县、虽勘不成灾。收成未免歉薄。亦一体缓徵。应如所请。得旨、依议速行　　

○己巳。世宗宪皇帝忌辰。遣官祭泰陵　　

○谕、朕于本月二十八日。自热河启銮。恭谒东陵。回由南苑。恭诣西陵展谒。所有应行典礼。各该衙门、照例敬谨豫备　　

○又谕、各省学政。现届差满应行更换之期。除顺天学政金士松、江苏学政彭元瑞、浙江学政王杰、俱系本年简放。毋庸更换外。安徽学政、著徐立纲去。江西学政、著胡高望去。福建学政、著朱圭去。湖北学政、著吴省钦去。湖南学政、著祝云栋去。山东学政、著程世淳去。山西学政、著刘种之去。河南学政、著张虎拜去。陕西学政、著汪镛去。四川学政、著刘烒去。广东学政、著史梦琦去。广西学政、著查莹去。云南学政、著王士棻去。贵州学政、著潘曾起去　　

○又谕曰、萨哈岱、在内廷行走多年。尚属勤勉。今闻溘逝。殊堪悯恻。著加恩赏给都统职衔　　

○又谕曰、萨载现丁父忧。两江总督员缺。著陈辉祖、暂行署理。江南河道总督员缺。著李奉翰、速行前往署理。河东河道总督员缺。著国泰、暂行兼署。各省督抚、向无在任守制之例。即旗员、间有一二年后。令其署任者。亦俟服满。方准实授。但萨载在江南年久。实为南河不可少之人。萨载接奉此旨。著即速来京。仍于百日满后。前往署理两江总督。此因一时不得其人。并非令其在任守制也。李奉翰、著即驰赴南河。办理一切堵筑事宜。其东河事务。亦关紧要。李奉翰、俟萨载到任后。即回河东河道总督之任　　

○谕军机大臣曰、萨载现丁父忧。已降旨令陈辉祖、暂署两江总督。李奉翰、调署江南河道总督。其河东河道总督即令国泰兼署矣。河南考城漫口。正在赶紧堵筑。一切事宜。最关紧要。著传谕国泰、接奉此旨。即行驰赴河南。督率在工员弁。迅速筹办。以期克日合龙。李奉翰回任以前。一切河务。慎重为之。毋误明春之运。将此谕令知之　　

○庚午。秋分。夕月于西郊。遣諴亲王弘畅行礼　　

○辛未。谕、据巴延三等奏、查审沙湾茭塘剧盗一案。讯据各犯。供出石棋汛水陆弁兵。向有得受盗赃。纵容出入情事。现在严拏审究等语。闻之不胜骇异。已传谕该督等、严行审讯。从重办理矣。营汛设立弁兵。原为缉盗防奸。今不但不行查缉。转致坐地分赃。殃民纵盗。不法已极。该提督章绅、前于洋盗胡友南等一案。已照部议革职。今所管营伍废弛若此。其平日所司何事。仅予革职。不足示惩。章绅著拏问交部。伊该督等、审结此案后。再降谕旨。其沙湾等处该管总兵官、及该营将备等、并著巴延三等查明参奏。该部知道　　

