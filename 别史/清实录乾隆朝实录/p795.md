<!-- { "loadSidebar": true } -->
○山东巡抚阿里衮覆奏、米贵由于生齿日众。逐末遂多。凡布帛丝棉之属。靡不加昂。而钱价昂贵。尤与米谷相表里。农民粜米。银少钱多。商铺收粮。以钱价合银计算。康熙年间。每银一两。易钱一千。少亦九百余文。今止易七百余文。是米价已暗加二三钱。况价值本增。故益觉顿长难落。至于仓贮。每年采买。与赈数比较。有绌无盈。是以各省定额。买足者寥寥。则仓米仍多散在民间。未可归咎积贮。惟是官买与民买不同。体质必期乾洁。斗斛务求丰盈。且谷价早晚不同。报销未便低昂。取办一时。以致牙行争先长价。补救之方。一、修治农工。同田耕种。获有厚薄。由于人力不齐。江浙等省土窄。一夫耕不过十余亩。日夕沾涂。故所产多。北地多旱田易种。一夫亦不过种二十余亩。乃狃于广种薄收之说。田多之家。既不多招佃户。佃户又止图多种。工愈分。力愈薄。逢年不能丰足。遇灾多归废弃。请饬地方官劝导田多之家。多招佃户。约计一夫二十五亩为率。工专力勤。可尽地利。兼使游手贫民。渐归本业。一、补助耕作。田亩耰锄之时。尤关紧要。有力者多雇人夫。无力者无门称贷。或畏重利不借。束手坐视。请于青黄不接时。查雨后锄芸缺本之户。即于平粜谷价酌借银钱。今秋后照原价还谷。免其加息。不愿借领者听。仍劝富民出资。借给佃户。秋后薄取其息。庶得尽力。不致失时。一、商贩宜流通、而囤户亦不必严禁。商贩出卖之贵贱。总视收买之价为权衡。康熙年间。岂无商贩。而平减自若。成本少也。今米价原贵。岂能责其贱鬻。在产米之本境。或不免责过商贩。米少之处。全资贩济。至于囤户。当其收买。农末有相资之益。及其出粜。青黄获接济之资。况米粮不利久贮。贸迁惟在求售。待价则有之。经年闭藏则未也。禁之过严。无人收买。止凭官牙卖于外贩。遂至本境无所存贮。为累更甚。惟当于春夏粮贵时。劝令发粜。不许擡价居奇。一、采买宜酌量妥办。西北各省。离江广窎远。非买于本地。即购自邻封。应视价平从公收买。价昂即停。不许豫期传集牙行。责令籴买官谷。至江浙等省。必须赴川楚江西等处采买。不必先行咨会。俟委员到日。一如市集交易。公平籴买。将实价开送该地方官。核明与市价相符。据实详咨核销。则产地不致闻风骤长。而商贾亦免于争买擡价。一、钱法宜变通。钱法与铜觔为子母。铜价平、则钱应加重。铜价贵则钱应减轻。今钱一文、重一钱二分。每钱一千、重七斤八两。以现今钱价计算。约值银一两三钱有余。每觔值银一钱七分有奇。若销造器皿。粗重者值银二钱四五分。细巧者倍之。各省所出矿铜。仅敷鼓铸。江浙二省。商办洋铜。供铸外、所余无几。而民间铜器日增。铜价益昂。奸民毁钱制器。是以铸局加添。而钱不充裕。请将钱文再减轻二分。每年余铜不少。钱价渐减。亦与米价不无禆益。此外如兴水利。劝树畜。崇节俭。谨盖藏。禁止晒麴烧锅偷漏出洋、多栽烟叶等项。章程具在。惟在实力奉行。得旨、候汇议。　　

○陕西巡抚陈宏谋奏报、西安、同州、凤翔、乾州、各属雨水秋禾情形。得旨、览奏俱悉。如其成灾。加意抚恤。毋致失所也。　　

○又奏陕省原有领运川省钱。存待明。年支放兵饷之项。今钱价昂贵。请先行减价。设厂易换。以平市价。得旨、办理钱法。实无善策。亦惟因时制宜。补偏救弊而已。所奏知道了。　　

○兵部尚书班第、以暂署四川巡抚奏谢。得旨、览奏俱悉。金川一事。汝意以为何时可得成功一切情形。何不据实陈奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百二十三


大清高宗法天隆运至诚先觉体元立极敷文奋武孝慈神圣纯皇帝实录卷之三百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年戊辰。九月。壬子朔。上诣堂子行礼。　　

○遣官祭昭忠祠。　　

○谕曰、鄂昌著调补四川巡抚。来京陛见。再赴新任。雅尔哈善现在进京陛见。抵苏时即著署理江苏巡抚印务不必来京。两广总督事务甚关紧要。策楞俟雅尔哈善到任后。即速来京请训。回伊广东原任。　　

○谕军机大臣等、朕前曾两次谕令大学士讷亲、同傅尔丹、张广泗、来京。经略事务。交岳钟琪暂管。尚未据讷亲覆奏。朕意冬月乃彻兵之时。岳钟琪不过令其控制防范。以备策应。但军务重大。虽其胜任无误。恐才力干略。尚有不及。如伊一人不能肩兹重任。将来究应交何人管理。或目下可以乘胜克捷。不必速于来京。或尚须彻兵再举。讷亲等三人可以同来。著讷亲妥酌具奏。至前次奏报已得左梁。此后乘胜进取。及右梁曾否攻克。并近来情形如何。俱著传谕讷亲、速行奏闻。再朕览金川全图。由川省南路至泸定桥。此处有河可达番境。若从此绕至贼巢之后。似亦进攻之一径。但是否可以舟行。贼番有无守险难进之处。并传谕讷亲、查明便摺附奏。　　

○又谕、金沙江亘古未经浚导。今平险为夷。通流直达。不独铜运攸资。兼且缓急有备。于边地民生。深有利益。工钜役重。成千古之大功。不可不为文纪事。垂之久远。其发源何地。经流所历郡邑几何。起讫计若干里。险峻者几处。经始以迄竣工。为时几何。创议始于何人。前后经理督率之大吏几人。在工效力人员几何。统用夫役若干人。费帑若干两。著总督张允随、一一明晰开具清单。以备采择载入碑记中。　　

○又谕、据胡贵陈奏营伍地方一摺。内称海阳县庵埠匪徒一案。先经拏获李阿保、谢阿定、二名。又拏获周阿孝一名。随于该犯家中起出布滚身一件。棉衲帽一顶。并水吼桥有五六人。闻拏赴水逃走。遗下火把油捻。五色布大旗五面。混写李天真大国字样。又五色布小旗六枝。随拏获要犯李阿万、并羽党林阿赛等二十余名。此系不轨之徒。屡经督抚二臣严檄拏获。解省究审。尚有拒捕之匪犯陈班峰一名。又伊子二人。及余犯张阿瑞、周阿朝、未获。现在严饬各营、密布上紧查拏。务尽根株等语。此等聚众犯法之案。情罪可恶。必须严拏究拟。尽法处治。方能使刁恶之徒。知所儆惧。是以前经降旨。令该督抚等、一面办理。一面奏闻。今此案李阿万等至二十余人之多。又有五色布旗混写字样。殊属不轨。闰七月内、据岳浚奏、此案有无散劄伪官。及脱漏夥党。并严缉凶犯陈班峰、按拟完结等语。迄今又将两月。此案凶犯曾否全获。如何审拟完结之处。何以并不奏闻。甚属迟延。可传谕岳浚、令其速行具奏。寻奏、潮州庵埠匪徒一案。经臣审得实情。照例定拟。将李阿万等即行正法。余犯分别遣发杖徒。业于七月底具奏。其陈班峰父子。亦于八月中拏获。饬司严究。上紧完结。得旨、知道了。汝总过于拘谨迟缓。以后当扩充奋勉也。　　

○军机大臣等议覆、甘肃巡抚黄廷桂奏称、驻防哈密总兵王能爱、二年期满。例应更换。应否照例拣选副将。或仍派总兵驻劄等语。查哈密为西陲要地。必得大员弹压。嗣后应于总兵内。请旨派往。且二年更换。为期太速。王能爱俟三年期满后。再行更换。从之。　　

○铸给山东督粮道兼管德州仓事务关防。从巡抚阿里衮请也。　　

○癸丑。上诣皇太后宫问安。　　

○御乾清门听政。　　

○谕军机大臣等、周学健在总河任内。赃私狼籍。款迹甚多。已据蕴著参奏。高斌素以宽大长者自居。又与周学健旧日交好。于查检任所资财时。显为徇庇。若交伊一人办理。势必曲为开脱。著传谕策楞、即速赴淮。会同高斌、将蕴著原参各款。提集人犯。逐一严审定拟具奏。原单一并钞寄。　　

○又谕、据蕴著查奏、周学健在总河任内。赃私狼籍。亲戚家人。营私不法。款迹多端。著将蕴著原摺。钞寄开泰。令伊于原籍据实详悉严查。并摺内有名之亲戚家人、逃回原籍者。即速拏送江南。交策楞会同高斌审拟。毋得稍有徇纵。　　

○又谕、前命高斌拏解周学健来京。并查伊任所财物。朕素知其平日交好。特降旨申谕。令据实严查。无得瞻顾情面。今据蕴著查奏周学健家人先期得信。将书札尽行焚毁。试思开泰查伊原籍。有伊弟所存请托书札。岂有任所转无片楮之理。又称给还眷属衣饰。多至十八担。高斌徇庇之习。实乃牢不可破矣。周学健在任赃私累累。已谕策楞前来会同审理。如高斌能以公灭私。将摺内实情。逐一审明。尚可稍赎前愆。若仍前瞻徇。或稍有掣肘策楞之处。则得罪更大。独不忆常安前鉴耶。前据高斌查奏周学健任所赀财摺内。称查出现银九千四百两。而蕴著则称周学健宦赀、并银器首饰镕化。共银九千四百余两。亦属不符。再蕴著遵旨密查。不敢不据实覆奏。著将原摺钞令高斌阅看。勿谓其逢合倾陷也。前因高斌系旧臣。奉役有年。准其来京叩谒孝贤皇后梓宫。今观其如此情形。著不必来京。候朕另降谕旨。　　

○又谕、雅尔哈善、素有好名之习。今令伊署理江苏巡抚。恐其邀取声誉。不能务实去浮。加意整顿。以副重寄。从前安宁奏请、清查积欠。本属应行之事。特办理未善耳。并非拖欠之弊。可以不必厘剔。而任其积习因循也。此事著交与雅尔哈善、实心办理。务使旧欠尽清。新粮不得复欠。方为尽善。再清查之法。安宁有不妥协之处。自应酌量更改。然不得谓积欠一项。可以稍存通融宽缓之心。倘清查之后。将来仍复抗欠。是何异从前之一时清理。久且视为具文也。雅尔哈善本系好名之人。若因吴民之怨安宁。遂引为前车之鉴。乘此草率了事。博顽户之欢声。乃其易有之事。如稍存此意。其受谴将无可逭。至江苏政务纷繁。民俗浮薄。诸事正须实力整理。雅尔哈善若不洗除素习。犹有一念沽名。是自取罪戾。难逃朕之洞鉴。断不为之姑贷。勿谓新用巡抚。而有自得自满。舍我其谁之意。塞翁之马。祸福正未易量也。可即传谕知之。　　

