<!-- { "loadSidebar": true } -->
○福建道御史姚晋锡条奏、一、各省知县缺出。例准佐贰升署。但县丞等。居官日久。不设关防。与乡绅书吏。常相往来。若升署本县。难免报复瞻徇之弊。请嗣后县丞。及盐场大使驻劄之处。并府经历之同城者。祗令升署隔县。一、向来州县缺出。督抚每将现任州县委署。一人兼理两处。未免顾此失彼。又或假公济私。酌取两地赢余。弥补一人亏空。嗣后应概不准兼署。即一时实无胜任之员。必须委之现任州县。请以该员暂离之缺。另委一人。一、外省乡试同考官。间有参用候补人员。查此项人员。闲居省会。士子声气易通。请申明旧例。于现任州县内考选。其在省候补。及暂行委署。并借补佐贰者。概不准入内帘。一、府州县童试。有委之现任本学教官者。教官均系本省。多与童生熟悉。若委令阅卷。又任其朝来暮往。擅离试所。难保无请托情弊。应请禁止。得旨、此奏似有所见。该部议奏。寻议、查督抚量才升调。偶以人地相需。将本城佐贰。题升本县。原因平日才守可信。始行保题。又可随时稽察。办理本属周详。毋庸饬禁。余均应如所请。从之　　

○庚寅。上诣畅春园、问皇太后安　　

○谕曰、李侍尧服制将满。著回两广总督之任。杨廷璋、著来京。补授刑部尚书　　

○又谕曰。彰宝奏、游击卢武略。因闻总兵台布到任。藉称公费不敷。派索各营银两。经署总兵敬善。欲行揭参。畏惧退还。又于台布赴任时。卢武略备轿伺候。台布亦即乘坐。请将卢武略革职。台布一并参奏等语。卢武略。著革职。台布违例坐轿。亦有应得处分。著来京候旨。其山西大同镇总兵员缺。即著敬善补授　　

○又谕曰、杨重英、著以按察使衔。留于云南。听总督明瑞派办军营事务。所遗江苏按察使员缺。著吴坛补授　　

○吏部奏请、新授大学士陈宏谋、应定何殿阁。及兼衔。得旨、陈宏谋、著为东阁大学士。兼工部尚书　　

○兵部奏、拏获赌具等案。前经吏部奏准。首先访拏之员。应加二级者。改为加一级。协拏之员。应纪录二次者。改为纪录一次。其拏获描画纸牌。及贩卖赌具之案。未经议及。请嗣后将首先缉获此等人犯。并能访究根原。销毁器具之员。例加二级者。亦改为加一级。协拏之员。改为纪录一次。至但经拏获。不能访究销毁者。应将首先访缉之员。改为纪录一次。协拏毋庸议叙。从之　　

○以故杜尔伯特扎萨克贝子根敦子扣肯、袭爵　　

○辛卯。兵部议覆、闽浙总督苏昌奏称、福建长福营左军。应建营房三百间。右军、二百间。把总、外委、署舍十八间。一时建造。多糜经费。请先于福清县城教场隙地。建给左军一百间。长乐县治东西分司。塔山等处。盈余官地。建给右军一百间。择无力紧要之兵。先行配住。工料银、均于本年存公项下动支。应如所请。从之　　

○赈恤安徽怀宁、桐城、宿松、望江、贵池、铜陵、东流、当涂、芜湖、繁昌、无为、庐江、巢县、宿州、虹县、灵璧、泗州等、十七州县、及安庆、建阳、庐州、三卫、乾隆三十一年、水灾饥民。并蠲应徵额赋。绥徵蠲剩银米有差。其勘不成灾之凤阳、怀远、和州、三州县、应徵新旧钱粮。并予缓徵　　

○壬辰。谕军机大臣等、乾隆二十九年七月内。据高晋奏、江防厅所属之回澜坝。江滩塌陷。距瓜州城十一二丈及三四丈不等。原有之护崖埽。既经塌卸。已成坑塘。难以施工填补。议将新修埽工。签桩压实。并筑子堰为靠。及于埽外抛填碎石。以资巩回。旋据奏报工竣。三十年春。朕南巡亲临相度。埽工俱已修固。江流颇觉安澜。惟与瓜州城逼近处所。恐岸或续坍。即不得不筹及避让溜势。收筑城垣。为一劳永逸之计。迄今又阅数年。夏秋潮汛若何。埽岸有无汕刷。沿江一带。曾否长有沙滩。足资保护。未据奏闻。著传谕高晋。将迩年潮汛堤工。及现在护沙长落情形。确切查明。据实覆奏。以慰廑念。寻奏、江防厅属回澜坝工。自修筑后。节年用柴加镶。厚压重土。又于埽外加填碎石。两年潮汛。均庆安澜。形势平稳如旧。惟大溜虽已开行。碎石之外。坑塘尚未淤平。故未长有沙滩。现拟本年赴工防汛时。再加碎石。俾坑塘逐渐填平。即可望其长滩。毋庸收小城垣。让地与水。得旨、览。又批。应如是妥办　　

○癸巳。上诣畅春园、问皇太后安　　

○谕曰、杨应琚办理缅匪一事。种种捏饰乖张。俱非情理所有。节经明降谕旨宣示矣。今复据奏、因闻缅匪窜入孟艮。拟亲往普洱。就近督率堵剿等语。所奏尤属荒谬可笑。杨应琚前此具奏。亲往沿边一带。督率将士。亟图克复新街。以为进兵之地。今忽将新街一路。委之一副将哈国兴。藉称堵御孟艮。前往普洱。试思普洱距永昌尚远。计伊到彼。贼匪又不知窜往何地。且目下已非进兵之时。伊即亲往。又何益于事。明系因新街有贼。惮于前进。故欲退回普洱。希图潜避。颠倒错谬若此。实不解其具何肺肠。此皆杨应琚罪案彰著之处。难以自行掩饰者。所有杨应琚奏到之摺。并著钞发。俾中外知之　　

○谕军机大臣等、鄂宁密奏、杨应琚毫无调度。粉饰迁延一摺。已于摺内批示。又杨应琚奏、现在亲往普洱。不近督率堵御等语。明系欲避新街之役。故藉词往普洱堵御。亦降旨宣示中外矣。杨应琚办理缅匪一案。偾事失机。乖张错谬。种种不可枚举。此事已断非伊所能筹画。且伊大学士。及总督。业经革退。即令伊仍在云南。暂管事务。将弁等亦必不能听其约束。徒因彼在前。得以售其欺诳。更于事体无益。杨应琚。著革职拏问。传谕鄂宁。即遴委妥员。押解赴京。交刑部治罪。明瑞未到之先。所有总督印务。即著鄂宁暂行署理。缅匪敢于侵扰内地。抗拒官兵。不可不兴师问罪。大示惩创。但此时已非进兵之期。杨应琚零星调兵抵御。并未能有克捷之处。徒伤官兵元气。益令将士心生畏怯。即鄂宁所奏、夔舒禀请加调贵州官兵之说。亦属无益。且恐众人闻之。转生惊疑。鄂宁此时。惟当示以静镇。不可稍涉张皇。况边外瘴疠已盛。亦不必复令将士冒触轻进。莫若暂为按兵不动。使得养蓄锐气。俟明瑞到彼。相度时势。克期□入。以奏肤功。至杨应琚请将召丙革职拏问。并欲将临阵退缩土练等正法一节。尤属不知事体。杨应琚以督臣膺剿贼重任。尚不能督率士卒。鼓勇长驱。致绿营将弁。畏功偾事。杨应琚前此。惟任欺朦。曲为狥庇。此时乃欲于新附土司。求全责备。何颠倒若是乎。况召丙并未为缅匪胁从。仅因力弱无能。携家潜避。尚属情理所有。而土练等尤不宜令其独当一面。如果善于驱策。自当与官兵同效疆场。又岂可胁以刑威。过于刻责乎。若此时将伊等一体治罪。既不足以服其心。转使徼外土司。心生疑畏。又安能望其归诚用命乎。召丙及土练等。俱不应如杨应琚所奏办理。若彼已将召丙拘执。即令鄂宁释放。并宣示朕旨。俾其感戴德意。永受绥怀。其现在一切军营应办之事。并著鄂宁悉心筹画。务期妥协。至进剿机宜。俟明瑞到滇办理。可将此传谕知之　　

○又谕曰杨应琚办理缅匪。舛谬乖张。已降旨革职拏问。伊子杨重谷亦经革职。所有杨重谷任所资财。昨已谕令鄂宁。派员赴湖南查抄。但往返稽时。或致彼闻风豫为寄匿。著传谕方世俊。即就近派委司道大员。速行严密查抄。毋庸使稍有隐匿寄顿。其宝庆府知府员缺。候朕另行简员补放。杨重谷此时。应已回至湖南。俟杨琚拏解经过该省时。该抚即令杨重谷随同来京候旨　　

○是月。奉天府府丞李绶奏、盛京宗室、觉罗、二学。章程本极详明。缘奉行不力。日久渐就废弛。自上年二月内。业经臣等严立课程。每月逢五逢十。繙绎作文作诗。逢三六九日射箭。仍将所习清汉各功课。按日登簿。臣等仍于每月面课一次。将军府尹。亦每月前往一次查验。现在诸生。学业稍有进境。从前怠玩之习。均已革除。得旨、好。实力为之　　

○直隶总督方观承奏、子牙新河。系滹沱河下游。上年伏秋水盛。自大姚铺以下。至洼子头十里以内。堤身祇高出水面至七八寸。又夏秋大汛时。新旧两河。合而为一。水面宽阔。每遇北风鼓浪撞击。虽用埽由搪护。堤身仍多汕刷。应请将堤帮坍刷处所。一律修补。并将大姚铺以下堤身。就地势高下。酌量加高一二三尺不等。所需土方夯硪银两。请于天津道库。存贮节年河淤租银内动拨报闻　　

○漕运总督杨锡绂奏、每年二进粮艘过淮。例于江南江安、苏松、二粮道内。轮委督押抵东。原以船帮过多。必须大员弹压。而南漕道员。以江安、苏松、为近。故定为递年轮委。但粮艘行走迅速。及不致滋事。总由沿途委催得人。请嗣后如遇运河水小。需大员前往筹水接济。并办理剥船诸事。漕臣临时。仍于二道内奏派一员。如水势充足。即可毋庸专员押解。得旨、如所议行　　

○江西巡抚吴绍诗奏、江省各州县社谷。通计七十五万八千七百六十余石。惟仓廒甚少。多系零星寄贮。虽经前抚臣饬议士民捐建。仅据武宁县具报兴工。且易滋勒派扰累。应即酌拨息谷。变价兴修。现已责成府州。亲赴各属。勘明各村适中之地。统计社谷多寡。酌定间数。建设总仓收贮。仍遴选社长、社副。加谨主守。春借秋还。册报州县。报闻　　

○闽浙总督苏昌、福建巡抚庄有恭奏、闽省信巫尚鬼。迎赛闯神。前饬地方官实力查禁。其风已戢。而省城内外。又有虔事五帝者。谓其神专司瘟疫。偶逢时症传染。奸徒乘机歛钱。设坛建醮。抬像出巡。其费竟以千百金为计。不独废时失业。劳民伤财。即种种不法之事。皆由此起。现已痛切晓谕。并饬地方官。收土木之偶。投畀水火。倡言奸棍。严拏治罪。得旨嘉奖　　

