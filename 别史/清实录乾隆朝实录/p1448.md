<!-- { "loadSidebar": true } -->
○又谕、数日来陕甘、巴里坤等处奏事。皆因兆惠等调发军需。颇觉周章退缩。至兆惠、富德、昨议两路进兵。俱抵叶尔羌。其喀什噶尔、并未筹及。顷谕舒赫德、同伯克霍集斯、驻劄和阗。堵截逆贼等逃窜要路。各城回兵既可调集。则我兵不必多留。兆惠从阿克苏、进取叶尔羌。富德或从特穆尔图诺尔、或从乌什、进取喀什噶尔。似属有济。但虑伊等志气先馁。难于振作耳。适阅清馥奏、兆惠将巴里坤等处、沿途存留之满洲、索伦、蒙古等兵丁。尽行调发。其意可知。军营现兵近二万人。又何须搜括及此。伊等曾以少击众。溃围决胜。合兵而旋。无敢追袭者。贼之伎俩可知。若谓贼多马力。不过从前掠取阿睦尔撒纳之马数千匹。既无从购办。且屡次伤残。以我万骑。取数千贼众。何敢抗行。且所运大神等炮。实为攻城利器。锋镝之锐。又不待言。我两路分兵。两城必顾此失彼。乘间捣虚。一举可得。可传谕兆惠等、其毅然决策。以奏肤功。所有商办机宜作速奏闻。　　

○又谕曰、富德频年以来。在军营殊为奋勉。从不退缩。此次带兵策援兆惠、亦甚踊跃。何以于往援和阗一事。竟未见到。且和阗有侍卫齐凌扎布、回子伯克鄂对。又有兵数百名在彼。并不乘时速往。倘有意外之事。岂不可惜。富德宁未虑及此。及逾数日。始议往援。已属迟误。而又称待马后进。岂因兆惠不愿前往。故富德以待马为辞。必俟兆惠等往阿克苏去后。再领兵往援和阗乎。抑富德果欲待马。将待何处之马耶。是特藉端行诈耳。著寄信与富德、究竟如何计议。意见若何。即行据实奏闻。此事现已降旨。令各领队大臣、俱行明白具奏。何患不悉知实情。富德奉到此旨。惟宜据实陈奏。毋得稍有朦混。　　

○旌表守正捐躯之山东莱芜县民徐兴妻韩氏。山西文水县民李廷汉妻王氏。　　

○甲申。上幸丰泽园演耕。　　

○谕军机大臣等、舒赫德奏、据驻守和阗侍卫等呈报、贼攻颇急。若援兵迟滞。难于守御等语。看来富德等与兆惠合兵。即当往援。不但解围救困。且可驻兵进取。从前舒赫德有和阗粮足驻兵之奏。何以合兵时未见议及。著据实奏闻。至侍卫等所报、各城伯克等、被迫来投。并力固守。且有妻子被害者。深为轸恻。自应加恩优恤。俟事定后。著舒赫德查明具奏。若和阗各城既定。兆惠、富德等。分兵攻取叶尔羌、喀什噶尔。舒赫德、同霍集斯、驻防和阗。俱遵前旨办理。　　

○又谕、前兆惠等被围。富德奋勉应援。至和阗被围亦急。何以未闻往救。若谓兵力不足。则兆惠一军。尚能与贼相拒。况两队会合。转患其弱耶。若谓马力不足。则既可回抵阿克苏。何难就近赴援和阗、因粮以守耶。富德此时曾否领兵往援。著作速奏闻。至兆惠曾为贼困。其望援甚切可知。以身经艰阻之事。而于他人则置之度外。何以为情。然朕亦不追既往。惟促富德速援。兆惠亦酌量策应。贼如闻风溃散。即以进攻叶尔羌等城为要。如和阗已为贼据。则伊等俱不必前往。惟据实奏闻。候朕核定功罪可耳。　　

○又谕、闻侍卫拜达尔、于雅哈托和鼐之战。愤骂同行。身先陷阵。众始竞进。似此奋勉。将军大臣等自当嘉奖录叙。乃未见举出陈奏。惟保列逢迎趋避之员。何以服人心而作士气。拜达尔现在何处。曾否著有劳绩。可传谕兆惠等、查明因便具奏。寻奏、三等侍卫拜达尔、原在雅尔哈善军营。去秋随臣等至叶尔羌。以英峨奇盘山之战。同璊绰勒图等为前锋。遇贼阵亡。去年六月间。雅哈托和鼐之战。拜达尔领巴图鲁兵二十名冲阵。侍卫噶布舒等、欲俟大队同进。拜达尔激骂同行。不许退后。亦经保列头等。得旨、拜达尔已加恩优恤。给与世职矣。　　

○又谕曰、兆惠等奏称、随纳木扎勒等、进剿阵亡之侍卫官员十人。兵一百五十余名。又得伤兵六十余名。分别列单进呈。造册送部等语。前据爱隆阿奏报、侍卫奎玛岱阵亡。比即加恩、照奇彻布之例。给与世职。此次查奏之三等侍卫章武、著照奎玛岱例。蓝翎侍卫班泰、照三等侍卫例。俱给与世职。吉林参领古尔特、喀喇沁台站四品参领锡喇布、俱交部照例议恤。索伦骁骑校署参领喀尔玛勒图、领催署参领玛提木保、察哈尔骁骑校署防尉阿穆呼朗、护军校署防尉齐旺扎布、前锋署护军校纳们、俱著照现署职衔议恤。阵亡兵丁等、著交部照例议恤。至得伤兵丁。从前舒赫德曾奏报途遇脱出兵丁四名。此六十余名。曾否与援兵相遇。及得脱情形。著兆惠查明具奏。　　

○又谕曰、兆惠、富德等奏称、现在办理进剿官兵行装盐菜等项。需银四五十万两。咨行定长等以驼只随数运送。而定长等行查兵数。且必候辟展驼只膘壮。再咨行永贵等、将阿克苏应办米石布疋各数覆到。始行办理。恐误军行等语。定长等外任习气。办事每多推诿。固属见小。而兆惠等办理进剿。亦甚拘泥。查先后解送军营备用银两。将及三十万。自足应用。朕于军行之费。非有吝惜。但以官兵所需计之。如衣装布疋。虽在内地购买。一时亦难得数十万。则回城所出有限可知。至赏给银两。即暂时存贮。候功成再行补给。亦于伊等生计有益。此时官兵等。若购买回人之物。无裨实用者。尚应禁止。岂可任其糜费。且伊等从前所奏捉生询问。及拘执霍集占等所遣回人。一切情形。何以未见奏及。又布噜特兵丁。应否调用。哈萨克锡喇、投入回部与否。兆惠等进剿时。务宜留心办理。不可徒托空言。其办送兵丁之乾清门侍卫敦察、即著在军营行走。　　

○又谕、据德舒议奏、采买阿克苏、库车等城回子马匹。及伊等所捐马匹皮袄折银散给等事一摺。将舒赫德永贵往来咨商之语。尽皆入奏。殊觉烦琐。而德舒奏事。又列永贵之名。此沿外任汉习。殊属拘泥。办事惟在各抒己见。承当办理。何用繁文琐琐为耶。且伊等所定马价。比别项折价较少。回子等贪黩性成。若因价少致彼觖望。转觉于事无益。我大臣以此伎俩办事。伊等未必心服。如回子等虑及成例。今因办理贼匪。始于该处采买各项。若平定后。除进贡外毫无购买之事。何虑因此为例。况由内地解往马一匹。米一石。何等糜费。自以酌量多给为是。著寄信舒赫德、永贵、德舒此项马匹口粮物件。俱照现定价值。量行增给。嗣后买换诸物。即稍多费银两俱可。惟期于事有济。　　

○定边将军兆惠奏、被围情形。臣等自十月十三日结营固守后。贼亦掘沟筑垒。二十二日决水灌营。即派兵掘渠。引入下流。兼资饮用。贼又掘沟潜伏。以苇埽自蔽。欲行偷劫。俱经击退。贼所立台。四面有护身垛口。施放赞巴喇特鸟枪。我军即立高台相对。至十一月初十日。官兵等乘懈攻夺。贼始不敢登犯。十一日贼遣吐鲁番回人。及我哨探得伤厄鲁特、随将军纳木扎勒得伤察哈尔、三人来告。霍集占抗拒时。布拉呢敦本不知情。今奉书请和。愿助口粮。并求亲信人同行入觐。臣拘留来人。将从前颁发布拉呢敦、令擒送霍集占、阿布都克哷木之谕。令对阵回人捧去。次日贼仍申前说。臣遣额敏和卓所属回人传示。尔等小丑。何敢以和好为词。大兵来问霍集占叛逆罪。尚不悔悟求生。计日兵马云集。髫齓不留。贼计穷、复施放枪炮。即行抵敌。并遣人逼近贼营。诱擒生口。贼不敢出。是月十六日。十二月初九日。两次派兵四百名。分两翼焚烧贼营。生擒三人。夺取军器牛只。正月初八日。闻数十里外枪炮声。知援兵至。是夜选兵千名。造云梯冲出焚烧贼垒。伤死千余人。生擒五十五人。夺军器无数。贼人退避。惟远驻贼骑防守。此次固守军营。仰赖圣主威福。上天神佑。灵迹甚多。即如臣等安营处。哈喇乌苏在其北。戈壁在其东南。而我兵于深林中驻劄。伐木给用。溃围时尚余二百余株。初忧乏水。以贼引水灌营获济。后随地掘井。泉即涌出。至正月初旬。井水忽涸。营中拾贼人枪炮铅丸万亿。每斫一木。即坠落无数。而我兵伤损甚少。至舒赫德所奏、得米百六十窖。马驼千余只。虽属传闻。但掘堑安营时。曾获回人埋藏米谷二十余处。每处不过一二石。报闻。　　

○乙酉。谕军机大臣等、据步军统领衙门。拏获偷马贼犯张八等一案。所偷马骡。俱系转交古北口营兵崔五、代为售卖。请一并拘拏严行审讯等语。营兵窝藏匪窃。大干法纪。不可不严加整治。著传谕吴进义、将兵丁崔五、金回子、法回子三犯。速行遴选干练弁役。严行扭解拏送刑部。毋任中途兔脱。至该管官弁。平日何以毫无觉察。吴进义著明白回奏。寻奏、查明兵丁崔俊、金世瑞、法兴三人。从前俱曾买过骡马。不无知情窝匪情事。除解部听候严讯外。所有失察之处。请敕部议处。得旨、姑恕此次。以后留心查察可也。　　

○又谕、从前富德领兵往援兆惠。彼时虽未即往援和阗。但富德频年颇顾颜面。从不退缩。谅亦随即前往。特与兆惠同进时。富德固难显然往援耳。至分队后伊必带兵径往。所奏待马之说。亦必且待且行。断无不前之理。更无转回阿克苏之理。如既回阿克苏。何又称待马接应瑚尔起、巴图济尔噶勒乎。前后所奏。不甚明晰。著寄信询问。和阗地方。去叶尔羌甚近。米粮充足。伊等与其回至阿克苏。不若就近即往和阗。取彼米谷、以为军粮。便宜远甚也。伊等身临其境。岂有不知。此旨到彼。富德如已往援则已。倘至阿克苏时。富德尚未前往。即现乏马匹。亦必速带步兵赶往。并将何时起程。现在和阗光景。即速奏闻。　　

○又谕、著寄信与达勒当阿、哈达哈、伊等于何时由巴里坤起行。大约何时可抵阿克苏。现值春草萌生。天气逐渐和暖。正应趱行早到。但惟知遄行。不顾马力疲乏。于进兵又属无益。又不可徐徐牧放而行。致误时日。可留心黾勉为之。其何时可抵阿克苏。奉到此旨。即速奏闻。　　

○又谕曰、达清阿病故、著赏银二百两治丧。　　

○丙戌。谕军机大臣等、富德等援出将军兆惠之后。并未稍留。即回阿克苏。又不复往援和阗。朕心深为不慊。已降旨询问将军大臣矣。兆惠等被围三月。援出之后。理宜存住数日。确勘贼匪情形。再定进退。方合机宜。岂将军大臣。竟无一人计及此乎。明瑞虽非参赞大臣。亦系满洲世仆。非额敏和卓可比。尽可抒其所见。提醒将军。不识曾向将军等言及否。彼时可有人议及往援和阗否。如已议及。何人欲往。何人不欲往。著明瑞只将此一事据实先行奏闻。朕巳降旨遍询领队大臣等、令各具奏。明瑞毋得稍有隐饰。　　

