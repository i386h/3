<!-- { "loadSidebar": true } -->
○庚申。大学士等议覆、建威将军补熙奏称、绥远城、右卫、归化城、察哈尔、四处。备兵五千名。应将领队大臣四员数目。豫报额驸策凌、以备徵调带往。并建威将军之参赞。亦应豫为指派。又称察哈尔兵二千名。每翼派总管一员。如遇徵调。与臣等之兵会合时。再派领队二人管辖等语。查此项派拨备兵。原期平时豫将马匹器械等项备办。设有调遣。即可起程。至领队大臣。非官兵可比。即临期指派。自可不至贻误。再定例统兵将军。方派参赞。此项备兵调往军营。尚听将军调发。不必带往时豫为另派。至察哈尔兵丁。原派总管二员。由京复派大臣管辖前往。其由何路进发之处。难以悬定。且五千兵行走。必须分队。酌量牧场水草。若令察哈尔兵会合伊队。即交领队管辖。诸有未便。该将军所奏。均无庸议。得旨。依议。又谕军机大臣等、据补熙奏请豫派备兵之领队大臣一摺。是归化城都统所办之事。伊皆欲管之矣。尔等议驳甚是。再前此伊与巡抚喀尔吉善、争奏管辖道厅之事。亦经尔等议驳。看补熙办事情形。颇有越俎而代之意。本任之事。原应勤奋办理。本任之外。各处事务。不宜多管。尔等将此寄谕补熙知之。　　

○户部议覆、安徽巡抚张楷奏称、芜湖大关。和州属雍家镇地方。设立裕溪一口。附近有泰宁桥、双桥港、两汊河。凡进出船只。皆可越关出港。因去本口下十里、另设裕工口、以防绕漏。并不收税。又浮桥口岸之南北。实另有二关。以杜水陆盘漏。并不驻守浮桥。该两处口岸。从前题报总名。止系一处。俱属巡查要地。应照旧存留。再芜湖县百家甸地方。设立东河一口。从前题明、止系巡查口岸。嗣以该口距大关十五里。小贩惮于远涉纳税。经管关官员、详准货物不及两数之零星税课。即在就近徵收。今应仍复旧制。以便商民。均应如所请。从之。　　

○户部等部议覆、调任闽浙总督兼理浙江巡抚宗室德沛疏称、艮山门外之姚石陡门、钱塘门外之松木古荡、余杭县之独松关、千秋岭。每年丝市。均需派役巡防偷漏。应如所请。照旧存留。止将大岭一处裁革。从之。　　

○工部议准、河东河道总督白钟山疏报、仪封县汛。黄河北岸杨家桥堤工。南滩日淤。黄河大溜。全势北趋。滩岸塌卸。逼近堤身。实为危险。应于北岸帮筑里戗。南面增筑坝台。请动项趱办。从之。　　

○免安徽桐城、泾县、太平、庐州府、舒城、庐江、六安、泗州、盱眙、天长、含山、广德、等十二府州县。乾隆三年旱灾学田租银。　　

○辛酉。孝诚仁皇后忌辰。遣官祭景陵。　　

○兵部议准、步军统领舒赫德奏称、世家子弟一项。自雍正十年分发巡捕营、以千总补用。迄今尚多未补、实为壅滞。此等世家子弟。均系旧家大臣之裔。若不量为变通。似与矜恤故旧之意未协。查有门千总一项。例由臣部于汉军武举、及捐纳人员铨补。今捐纳二班。投供无人。请即以候补之世家子弟、以门千总改用。从之。　　

○壬戌。上诣畅春园、问皇太后安。　　

○奉皇太后御长春仙馆。　　

○故刑部尚书刘吴龙遗疏内称、在京部院衙门。皆有饭银。而户部银库养廉。尤为丰厚。惟内阁、吏部、礼部、等衙门。未获一体邀恩。请交部酌议。得旨。刘吴龙质朴老成。操守廉谨。扬历中外。宣力有年。前闻患病。特遣良医调治。冀其痊可。今闻溘逝。朕心深为轸恻。已命散秩大臣、带领侍卫、往奠茶酒。并赏帑金五百两、为丧事之用。其应得恤典。著察例具奏。余著议奏。该部知道。　　

○户部议覆、礼部左侍郎张廷璐奏称、客商贩运米豆。皆须投托牙行。今既邀恩免输额税。商贩流通。价值自当平减。第恐狡侩牙行。把持昂价。滋累商民。应如所奏。行令各督抚、饬属严切晓谕。倘行家仍有前项情弊。即查明究治。从之。　　

○又议覆、调任两江总督那苏图、江苏巡抚陈大受奏称、淮、徐、海、三府州属。上年被灾后。粟谷昂贵。报捐寥寥。请将捐监事例。减三收捐。于本年岁底为止。又奏请减三收捐。并照例粟谷兼收。他属生俊。亦准捐纳。外省人民。不准投捐。至来岁三月底为止等语。查与乾隆三年被灾州县减三收捐。并现在安徽布政使包括奏准之例相同。应行文该督抚、将上年被灾较重之淮、徐、海、三府州属捐监事例。准照原定之数。暂行减三收纳。粟谷兼收。其本省未被灾州县之生俊。亦准照向例、赴淮、徐、海、属投捐。所有停止减捐日期。照安徽凤、颍、泗、三府州减三收捐之例。一体于本年岁底为止。至称淮北民食。惯种二麦。蓺获独广。应并准其大麦一石。抵谷一石。小麦一石。抵米一石收纳。应如所请办理。从之。　　

○兵部等部议覆、直隶总督高斌奏称、夷汉民人。自外入口。带有无鞍马驼。成群牛羊。如有口外地方官、或蒙古扎萨克章京等印票、及各汛千把、蒙古捕盗官、骁骑校等图记、与原买牙票、或别口税票、或取就近保结。守口官弁验明。即行放入。其余驮载货物、与乘骑马驼。不论有无票结。止除违禁私参等项。仍听进口。俱不得留难阻滞。倘该官弁混将并无票结之马驼牛羊放入。照失察无票民人出口例议处。如借稽查名目。已有票结。仍擅抑阻者。照关津留难律议处。至遇有偷盗马驼事发。若并非商客骑载。又无票结入口者。仍将该官弁照失察例处分。应如所请办理。再贸易蒙古人等、赶马驼牛羊、前来抵换需用货物。若仍令至该管扎萨克处、领取用印照票。不无繁苦。自应照现行蒙古进口、并山海关稽查旗人进口例。亦令该官弁查询旗色姓名人数。档记放行。从之。　　

○工部等部议准、调任闽浙总督兼理浙江巡抚宗室德沛疏报、仁和县筑塘取土。挑掘民地九十八亩三分零。灶地二十四亩五分零。请自乾隆六年为始。将额徵银粮豁除。从之。　　

○癸亥。上奉皇太后还畅春园。　　

○谕、新例补放副参领。虽准骁骑校一体带领引见。但品级较为悬殊。嗣后补放副参领时。列名之骁骑校。著在外豫备。将拟正拟陪人员。带领引见。倘应升人员。不得其人。再行召入引见。著永为例。　　

○甲子。上诣畅春园、问皇太后安。　　

○户部议准、湖广总督孙嘉淦疏称、先是兴宁县民。需用铁觔。须自粤东贩运。跋涉维艰。近勘该县属夏里、江口、东安、流坡、等处。产有铁矿。请就近开采。以济民用。从之。　　

○工部议准、调任江南总督那苏图疏报、临淮县山水陡发。冲坍西关桥座、及两旁石岸。决口三十余丈。请动项兴修。从之。　　

○添建江南山阳县新设县丞、主簿、二员衙署。从巡抚陈大受请也。　　

○旌表守正捐躯之直隶广宗县民冯改名妻、赵氏。安徽凤台县民萧恒妻、田氏。　　

○乙丑。谕、据理藩院奏称、贝勒僧衮扎布溘逝。僧衮扎布、自幼随侍皇祖皇考、在内廷行走多年。复于军前著有劳绩。是以授为理藩院额外侍郎。令其在理藩院学习办事。兹闻溘逝。深为悼惜。著赏银一千两。遣散秩大臣马斌、带领侍卫一员、往奠茶酒。所有一切丧葬事宜。俱加恩准照郡王之例办理。伊子查拉丰阿、即令回伊游牧。料理伊父丧事。　　

○议政大臣裕亲王广禄等议覆、大学士查郎阿等奏、前往宁古塔一带相度。可垦之地甚多。惟拉林、阿勒楚喀、去船厂甚近。平畴沃壤。五谷皆宜。请先移驻满洲一千名。屯垦耕种。豫筹各事宜。一、拣选派往。查屯垦人丁。必须勤俭安分之人。方为妥协。应令八旗满洲都统等、于各佐领下。不论兵丁闲散。择有妻室之单户。令其携眷前往。一、定边界。置庄屯。查该处周八百余里。地方辽阔。今派往之人。不过千户。非驻防官兵可比。若不联络相通。亦于耕种不便。请给每户屋三间。地三顷。按旗分为八区。查丈应给地亩。立界报部。其住房即随地亩分置建造。并设总统之副都统衙署、于八旗适中之所。以资弹压。一、筹画积贮。查该处向无存储米石。自不便雇船厂等处民人、代为开荒。应于闲散余丁、及台站壮丁内。酌量派往。给与开荒所需牛具籽种。将来满洲移驻时。即以此项拨给。一、设员管辖。查该处总统之副都统、已派出巴灵阿外。其村庄分置处所。尤需稽察之人。请每旗设立屯庄二处。每庄内选授一人为乡长。给七品顶带。令管理一庄。每旗内选授一人为虚衔骁骑校。给六品顶带。令管理一旗二庄。其虚衔骁骑校缺出。由乡长内挑补。乡长缺出。由闲散内挑补。并添给伊等地亩。以示优异。再该处有原隶将军统辖之协领一员。佐领、骁骑校、各八员。兵五百名。今应就近归副都统管辖。仍属将军统辖。其派往之满洲。即按旗分属八佐领、作为各该佐领下人。惟该处原止设协领一员。不特查察难周。且于体制不符。应再添一员。分冀管辖。以上各款。统令副都统巴灵阿等、会同将军鄂尔达、详筹办理。从之。　　

○吏部议覆、调任闽浙总督兼浙江巡抚宗室德沛疏称、浙省添设之杭嘉湖道、金衢严道、海防兵备道、温州玉环、衢州硖口、西塘海防各同知、海防水利通判、钱、仁、两县主簿、玉环、沈家岙、全旺、前所、松门卫、大嶨、蒲门、塘栖镇、各巡检等缺。均有弹压稽查之责。应照旧设立。惟嘉兴府王江泾同知一员。事务本简。同府尚有通判一员。如今移驻。管辖嘉兴、秀水、嘉善、桐乡、四县捕务。堪资兼顾。该同知即可议裁。又东西两塘。原设有同知。并草塘通判。办理一切塘工。其东西协办两同知。职司不过往来催儹。亦可议裁。又天台县之平头潭地方。虽界连三郡。市集每多分争。但离县不远。原设巡检。即应裁去。均应如所请。从之。　　

○刑部等部议覆、御史熊学鹏奏称、五城虽有协缉之条。而三营尚无协拏之例。以致匪窃肆行。弋获者甚少。应如所请。嗣后五城遇有窃案。令事主报明本城、并报营员选兵躧缉外。仍移会各营协缉。如别营兵丁。能于十日内拏获三案以上者。令本营员酌加奖励。如不实力协拏。又明知故纵者。分别责革。如一年内。该营所辖地方窃贼稀少。及缉获过半者。将专汛员弁记功。遇有题补拔补之处。均许保奏报部。如三营将员。能获别处窃贼。至三案以上者。亦照本汛拏获窃案例、量予记功。从之。　　

○建江南宝山县海神庙。从巡抚陈大受请也。　　

