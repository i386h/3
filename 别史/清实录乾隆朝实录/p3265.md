<!-- { "loadSidebar": true } -->
○辛丑。谕、京师于三月二十日得雨后。至今半月有余。未经续得透雨。现在大田播种之际朕心望泽甚殷。因思清理庶狱。或可感召甘膏。著刑部堂官、查明徒罪以下各案犯。情节较轻者。分别减等发落。其因事牵涉、拘系候质者亦速行讯明省释。至寻常案件。并著即行完结。毋得稽延留滞。该部即遵谕行。　　

○谕军机大臣等、上年豫省麦收丰稔。归德、陈州各府属麦价。每石止需七八百文不等。东省迤南各府。二麦亦属丰收。各该处民户。自必尚有盖藏。现在豫省河北、及东省泰安以北州县。虽盼泽甚殷。而大河迤南、暨兖沂登莱各府属。据该抚等奏、业经得有透雨。二麦仍可有收。是各该处不但麦价不致昂贵。并当有赢余出粜。兹缺雨各属粮价既昂。在小民自不能亲赴别属籴食。其丰收州县殷实之户。亦未必肯将多余麦石。自行运往粜卖接济。若酌动官项。派员于粮贱之处采买运至缺雨之处。减价平粜。以本省之有余。济本省之不足。岂不两有裨益。毕沅、长麟、亦思及此乎。何以未曾奏及。著传谕该抚等。即速遵照妥办。并将如何酌办。可得若干石即敷接济。及现在曾否得雨情形。迅速覆奏。以慰廑注。　　

○又谕、据毓奇奏筹济卫河水势一摺。所奏具见留心。上年刘秉恬奏、请将江广新造拨船三百只。留于山东等处安设。以备起剥。当经询问长麟。据奏、德州一带。间段古浅。临时可以雇用民船。请将拨船仍归直隶安设等语。江广拨船。东省或无须三百只之多。若酌留一百只。则今年水浅。即可应用起剥。漕船何至迟阻。而卫河水弱。毕沅于本省漕船。又未豫为筹备。是此事之误。皆在长麟、毕沅二人。现据毓奇奏、将南旺马踏诸湖。畅放北注。以汶水之有余。济卫河之不足。所想甚中目前之急务。著传谕兰第锡、长麟、作速照办。以期运河水势增益。并酌量情形。分筑草坝截蓄。务俾迅速前进。至毓奇现在签盘南粮。不能分身亲赴德州一带。管干珍三次巡漕。于催趱事宜。颇为熟谙。已派令由驿即日起程。所有山东河南各帮船。著专交管干珍、会同和琳等。在彼实力筹催。其未入东省船只。仍著毓奇、督饬跟帮前进。毋使稍有阻压。　　

○吏部议覆、湖广总督舒常等奏、请将甄别大挑举人列入一等次等之员。通融兼补专简缺。查大挑举人。自应照原定等第补用。除专简之员。不得补一字缺。一字之员。不得补两字缺外。请嗣后遇有一字缺出。俟一字之员用完。方准将两字之员补用。专简缺出。俟专简之员用完。方准将两字一字之员。统较到省先后。挨次补用。同日到省。按照科分。同科同日到省。按照中式名次。从之。　　

○仓场侍郎苏凌阿、刘秉恬、巡漕御史宝岱奏、准吴省钦咨会。各闸拨船载米袋口。改令向内。臣等亲为试验。搬运需时。并通盘筹画。事属难行。请照旧办理。得旨、此事前据吴省钦等具奏。朕以其为防毙起见。随降旨依议。今据苏凌阿等亲为试验。并通盘筹画。若将袋口向内安放。搬运较迟。自系实在情形。吴省钦系读书之人。一时未能筹计及此。故有前奏。既经查明有难行之处。著即仍照旧日章程办理。朕于一切庶务。办理惟期其是。从不稍存成见也。　　

○以齐齐哈尔协领巴哩木达、为齐齐哈尔副都统。　　

○壬寅。谕、昨因直隶顺德、广平大名三府属。近年以来。收成歉薄。现在又复缺雨。业经降旨。将节年因灾缓徵带徵地丁、各项未完银两。缓至秋成后分年带徵。以纾民力矣。第念该三府属。屡遇偏灾。现届开徵之期。雨泽尚未能沾足。麦收难期丰稔。虽旧欠业予缓徵。而输纳新粮。民力仍不无拮据。著再加恩。将本年应徵地丁钱粮。一并缓至秋成后徵收。至河南省彰德、怀庆、卫辉三府。本年春雨亦未能沾透。现虽据毕沅奏、河北彰德等三府属。于三月二十八九日。又得雨一次。内怀庆府属所得雨泽。较之卫辉、彰德二属。沾被稍优。但亦不过二三四寸。尚不如京城前月得雨之沾足。恐仍不足以资播种。所有该三府属应徵新旧钱粮。俱著缓至秋收后。分别徵收。俾闾阎生计益臻宽裕。以副朕轸念民依。有加无已之至意。该部即遵谕行。　　

○又谕据尚安奏、发遣乌噜木齐、巴里坤、古城等处给满洲兵丁为奴之厄鲁特、土尔扈特。布噜特、回子等犯。请改发烟瘴地方等语。所奏尚是。乌噜木齐等处。即系蒙古地方。去伊犁回子各城、及土尔扈特游牧处。均不甚远。厄鲁特、土尔扈特、布噜特、回子等犯罪。若发往该处满兵为奴。不特易于逃逸。亦且无以示儆。著照所请。解交陕甘总督。拟定地方。改发烟瘴。嗣后均照此办理。　　

○癸卯。上幸静宜园驻跸。至丁未皆如之。　　

○旌表守正被戕直隶深州民韩灵妻信氏。　　

○甲辰。谕、前因浙江温州、黄岩、福建海坛、汀州、各镇总兵缺出。曾经降旨。令福康安于军营打仗出力副将人员。酌量奏请补放。今据福康安奏、副将格绷额、谢廷选、丁朝雄、随营打仗。及收复海口。防守要隘。均各出力。俱堪胜专阃之任。此外军营副将内。并无堪胜总兵之人等语。谢廷选、著补授浙江温州镇总兵。格绷额、补授福建汀州镇总兵。丁朝雄、补授福建海坛镇总兵。以示鼓励。其浙江黄岩镇总兵员缺。著王柄署理。俟服阕之日。再行实授。　　

○又谕、据琅玕奏、副都统职衔黑龙江总管特尔敦辙。行抵桐庐县。染患伤寒病症。医治不效。在舟次病故等语。特尔敦辙、派往台湾剿捕逆匪。尚属出力。业经加恩赏给副都统职衔。今自闽回京。于途次病故。殊属可悯。著加恩赏银二百两。以示轸恤。　　

○谕军机大臣等、据舒常等覆奏查办楚岸盐务情形一摺。内称、川盐来路。总由宜昌府属巴东归州一带界卡外。买食川盐。近因查出囤私案犯。当即申明例禁。出示晓谕。现札宜昌镇会同该府。多派兵役侦缉。并委干员不时访察等语。前因两淮盐引。多在汉口分销。商人等在彼。一切匣费日渐繁重。而川省私贩充斥。该督等平日并不饬属认真巡缉。是以降旨。令舒常等实力整顿。其查缉私盐。固属该督等分内应办之事。但该商等引盐积滞。总由在楚行销。浮费繁重。地方道府州县。往往藉口为商缉私。任意勒索。而督抚等沿习陋规。收受商人公费。恐亦在所不免。即如舒常等、前此参奏归州囤私一案。据刘鳌供出。有向来派出巡缉委官。俱量送盘费。伊与委员励世求等。因同乡旧识。送银一百五十两等语。可见该省盐务繁费。实有其事。而商人等出费日重。成本愈亏。以致获利无多。不能源源转运。该督等接奉前旨。自应将向来相沿浮费。严查饬禁。实力整顿。俾商人可以节省繁费。行销畅速。方于鹾务有裨。今乃仅以申明禁例。派委缉私为辞。敷衍塞责。止系有名无实。而于该省浮费繁重之处。并未据实查明。立法严办。试思川省私盐。即有越界销售者。亦不过在川楚邻近一带。私行销售。焉能越至武昌。岂派员查缉。即可谓之实心整顿。出示严禁。止属具文。若仅巡缉川私。而武昌一带淮商私贩。仍照常充斥。楚岸鹾务。又焉能有起色。乃舒常等、竟以此等空言搪塞。并不认真查办。实属昧良文过。大不是矣。舒常、姜晟、俱著传旨严行申饬。仍著将该省相沿繁费。如何立法查办。严行裁革之处。据实具奏。毋得再涉颟顸。致干咎戾。　　

○乙巳。复宗人府等衙门带领引见例。谕、向来宗人府、国子监等衙门。遇有引见之人。俱系由本衙门自行带领。上年宗人府。因有觉罗教习进士恽鹏。期满带领引见。并不查明向例。率行请用主事。经吏部查出错误参奏。并请嗣后将各项期满教习。俱咨送吏部查例办理。带领引见。毋庸本衙门自行带领。固为防弊起见。但念该衙门虽有兼管王大臣。其余堂官。职分较小而习练日久。将来即可备卿贰之选。若遇有应行引见人员。俱归吏部带领。则该堂官等、无由随时瞻对。非朕取才鉴别之意。嗣后宗人府、内务府、国子监、景山、咸安宫等学。应行引见教习。仍著该堂官自行带领。惟将应以何项请用之处。先期向吏部查核。候部查覆到日。再行遵照办理。倘有不合定例。办理错误者。即著吏部据实参奏。又钦天监衙门应行引见人员。向随吏部带领。此后亦著该堂官自行带领。并一体先期向吏部查核。如此既可以杜绝弊端。而该衙门等堂官。随时接觐。亦可观其材器。量加鉴别。以备任使。　　

○又谕、此次剿捕台湾逆匪。所有派出带兵之巴图鲁侍卫等。打仗杀贼。甚为奋勉。虽止系内地奸民滋事。非从前平定准噶尔回部金川可比。但数旬之间。生擒南北两路逆首。台湾全郡荡平。办理甚为迅速。除军营出力人员。业经降旨加恩分别升用外。今特尔敦辙、虽已赏给副都统职衔。但在途病故。殊堪悯惜。其巴图鲁侍卫等。著福康安详悉查明。如有似此实在出力。劳绩懋著者。据实具奏。候朕降旨。交部查明伊等所得功牌。酌量议给世职。以示鼓励勤劳。有加无已至意。　　

○丙午。上御演武厅。阅健锐营操。　　

○谕、此次剿捕台湾逆匪。大功迅速完竣。其带兵出力之巴图鲁侍卫等。昨已降旨。交福康安查明劳绩懋著者。奏明交部。查照功牌。酌给世职。此内鄂辉、舒亮、普尔普三人。俱系大员。奋勉出力。朕所素知。即著军机大臣会同该部。查明鄂辉等三人。节次打仗劳绩。查照应得功牌。酌量议给世职。以示酬庸延赏至意。　　

