<!-- { "loadSidebar": true } -->
○丙申。谕曰、富纲奏、接据顺宁府全保等禀。四月二十日。有缅甸孟陨。遣大头目业渺瑞洞、细哈觉控、委卢撒亚三名。恭赍金叶表文。及金塔宝石驯象等项。赍至江边。恳求进贡。并称老官屯一路。山高瘴大。象只难行。故从木邦前来等情。查孟陨差遣头目。具表纳款。虽情词恭顺诚恳。但缅性多疑。此来虚实。不可不详慎办理。随差副将定住、驰往察看。经该协将译出表文。及验明贡物。录报前来。似属可信。现飞饬该副将、会同顺宁府等点验明白。先行带至顺宁地方安顿。臣即日亲赴该处料理一切。俟奉到谕旨。即派大员伴送进京。又据另片奏称、因该头目等。此次未带杨重英同来。向其根究。现经该头目等。遣人回国。能否即行送出杨重英。尚难遽信等语。富纲此奏。竟不晓事。用心于无用之地。缅甸僻在荒服。我国家帑藏丰盈。威棱远播。朕之所以停止进剿者。并非因兵力不足。特以该处水土恶劣。地多瘴疠。派往官兵等、往往染病身殁。出征将士。若临阵退缩。不肯效命。自当重治其罪。乃因不耐烟瘴染病。且有身故者。殊堪悯恻。朕之罢兵以此。又值该国畏惧恳求。朕体上天好生之德。遂谕令彻兵。自彻兵后。十余年来。边境相安。且懵驳、与伊子赘角牙、相继作孽。自外生成。俱已身遭夷灭。孟陨、本在缅寺为僧。前此之事。与伊无涉。今因该国无主。众头目等推举掌管国事。差遣头目。赍表纳款。阅其表文。情辞甚为恭顺诚恳。此系好事。将来该头目等到时。朕方欲重加赏赉。富纲接据禀报。自应一面具奏。一面即遴员护送来京。乃始则疑其狡诈。派员前往察看虚实。已属过虑。继复以无关紧要之杨重英。向其根究。尤属糊涂不晓事体。杨重英不过监司职分。并非大员。况伊至缅甸。亦系用兵时。为之裹去。与叛而逃往者不同。临阵对敌。彼此裹掠人口。事所常有。从前征剿缅甸之时。兵弁被裹者亦复不少。岂能一一向其根究索取耶。总之督抚等、养尊处优。胸无主见。遇事畏葸不前。而见恭敬可欺□者。即又傲睨自大。多方刁蹬。设缅夷等因该督向其盘诘。心生疑畏。岂不□其向化之诚。试思缅夷若果倔强不服。以富纲之才具。岂能使之畏威怀德。遽可平定安集耶。朕前已屡经训饬。富纲何仍不晓事若此。著传旨严行申饬。并著传谕该督。接奉此旨。即一面遴派妥员。护送该头目等、迅速前来行在。呈进表物。如能于万寿以前赶到热河固好。若计算日期。八月初旬前后不能赶到。即于出哨前。赶到热河祗候。维时蒙古诸王公。皆扈跸山庄。俾远国贡使。同入筵宴瞻觐。尤为盛事。其所进象只。若沿途累重难行。不妨另委妥员。按程护送至京。以免迟滞。惟须饬令派出之员。带同大头目等。亲赍表文贡物。趱紧行走。如期赶赴。勿误为要。至根究杨重英一节。富纲所办实属大错。并著该督、即传知该头目等。以此事系伊办理错误。前已具摺奏闻。今大皇帝旨到。将伊严行申饬。所有该国恳请进贡。业经具奏。荷蒙大皇帝加恩允准。即令该头目等起程进京。如此旨到时。其续派回国之小头目。已经带同杨重英到滇。即另委妥员解京。如此旨到日。杨重英尚无送出之信。并著该督、传知该头目等。令其遣一小头目。速回该国告知该国长。以杨重英职分甚小。又系无足重轻之人。从前不过被伊国裹去者。此次送出与否。均无关紧要。况杨重英在该国居住多年。亦无颜再回。竟不必复行送出之语。剀切晓谕。使之不生疑畏。方为妥善。仍一面先送该头目等速来行在。不必等候此信。将此传谕知之。　　

○丁酉。谕曰、福康安等奏清查台湾积弊、酌筹善后事宜一摺。已令大学士九卿议奏矣。内称、向来台湾各营。自总兵至守备衙门。皆有兵丁听候差遣。分为旗牌、伴当、内丁、管班、四项名目。各有目兵管领。总兵署内多至三百人。副将以至守备。依次递减。至少亦有三十余人。请嗣后将四项名目。全行禁革。各署内酌留该班兵丁。轮流亲自上班等语。额设兵丁。原以备差操防守之用。乃台湾镇将各署内。竟设有旗牌伴当等四项名目。管领额兵。总兵署内至有三百余人之多。以致各该兵丁分班轮值。其余俱在外自谋生理。甚至有挂名在内。贴钱包差、代班差操等弊。实属不成事体。不可不严加禁革。披阅之下。殊为骇异。但台湾既有此等情弊。恐别省提镇将弁各署。亦有似此者。著各省督抚。即行详悉严查。毋许各提镇将弁。设立旗牌等名目。私令所辖兵丁在署差用。设或署中需人差遣。原不妨酌留数人听用。如有仍前设立名目。任意役使兵丁。至如许之多者。即将该提镇将弁、严参治罪。务令额兵一体照常操演。毋许藉端旷伍。致滋他弊。至台湾镇道各员。恃有重洋间阻。督抚耳目难周。无不通同徇隐。尤为恶习。前已降旨。令将军督抚提督大员。分年巡察。第恐日久因循。不能认真整饬。嗣后该将军等、于每年轮往查察。即将镇将及道府厅县各员。通行查覆。出具考语具奏。其备弁佐杂各员。应行考察咨部者。亦一体留心查核。一面报部。一面据实具奏。务宜实力整顿。秉公办理。毋使稍有徇隐袒庇情事。倘在台各员。有贪纵殃民款迹。别经发觉。即将未经参劾之人。从重治罪。再台湾远在海外。如遇有紧要案件。该处道员。虽原准与总兵会衔具奏。但镇道本不相统辖。若必待会衔。易启扶同瞻徇之弊。且海洋风信靡常。往来商办。动稽时日。亦多未便。前将万钟杰补放台湾道时。特令加按察使衔。原欲令该员遇有应奏事宜。得以自行陈奏。嗣后凡遇有补放台湾道员者。俱著加按察使衔。俾得自行奏事。该道膺兹重任。倍当激发天良。尽心办理。实力整顿。方为不□任使。　　

○又谕、据福康安等查奏台湾地方各官。平日官声、及被害情形。分别请旨一摺。内除孙景燧、刘亨基、董启埏、唐镒、程峻等。声名狼籍。玩纵废弛。业经降旨停给恤典。其声名尚好、并无劣迹之长庚、汤大奎、王隽三员。亦早经降旨交部议恤外。所有县丞周大纶、陈圣传、教谕叶梦苓、训导陈龙池、巡检渠永湜、张芝馨、典史冯启宗、钟燕超、史谦。平时尚皆循分供职。及贼匪滋事。又能以身殉难。殊堪悯恻。俱著交部照例议恤。以示奖劝。又据福康安等另摺奏称、淡水厅幕友寿同春。年已七十余岁。当同知程峻被害时。招集义民。恢复堑城。擒获贼目四名。深入贼庄。及被擒后。百方劝诱。以骂贼不屈。为贼支解。又监生李乔基。当林爽文倡乱时。首先倡义。捐赀招募民番。分拨义勇协守海口。杀贼甚多。迨被擒迫降。不屈磔死。又刘亨基之女满姑。当刘亨基被害时。奔投屋后水池。痛骂贼匪。被遭杀害等语。寿同春、李乔基、俱著赏给知县职衔。并著该督抚等、查明伊二人子嗣内可以造就者、送部引见。候朕酌量加恩。刘亨基之女满姑。虽伊父居官玩纵。以致酿成事端。而其女抗节捐躯。亦不忍令其淹没。著交该部照例旌表。并入该处烈女祠。以昭褒奖忠节。不遗微末之意。　　

○又谕、台湾军营出力人员。历经降旨。令福康安查明。交部议叙。兹据奏、军营出力之侍卫章京官员将弁等。现经秉公查核。分别等第。造册咨部。其应行议恤之官弁兵丁等。亦一并造册送部等语。著该部即照福康安咨到各册。详加核对。除业经给予议叙恤典者。毋庸再行议给外。其余俱著照福康安册内所开。照例议叙议恤。又据福康安另片奏称、贼匪滋扰嘉义时。教谕江浩、巡检吴元、典史李尔和等。俱各遇贼守御。身受重伤等语。江浩、吴元、李尔和、亦著该部一体照例议叙。以示奖励。　　

○谕军机大臣等、昨因富纲奏缅甸遣使赍表进贡纳款一摺。另片奏称、该头目等遣人回国。未稔能否送出杨重英等语。朕反覆思之。该督此奏实属错误。该国长既已悔罪投诚。赍表纳款。此系好事。何所用其猜疑。而杨重英又何足重轻。乃复向其根究。设该国长见该督因其未经送出。差人回国索取。心怀疑畏。殊觉阻其向化之心。富纲饬令该头目等遣人回国。目下谅早已起程。如此旨到时。该国已将杨重英送出。亦属好事。若尚无送出之信。即著该督遵照昨降谕旨。剀切传知。使该国长不致心生疑畏。方为妥善。至此次缅甸遣来之大头目。虽止有三名。而此外小头目。及跟役人等。亦尚有百余人。该督不可以大头目系紧要之人。伴送来京。其余人等即留于滇省。该国遣来之人。计其留看行李一半。其来者一半。亦不过五十余名。沿途派员护送。有何不可使之同赴行在。瞻仰中国富庶。伊等回国转相传述。必更畏威怀德。益足以坚其效顺之诚。至贡使等、若能于万寿前到来固好。但思顺宁距热河已及万里。即以每日一百五十里核算。行走亦须七十余日。八月初间必不能赶到。况沿途过于催趱。设大小头目中。有不耐劳顿致形疲乏者。亦非体恤怀柔之道。著传谕该督、饬令伴送之员。妥为照料。竟于九月初旬赶到热河。维时蒙古诸王公。皆扈毕山庄。使之同入筵宴瞻觐。尤为盛事。或即令其赶进木兰。俾观秋狝钜典。共知天朝骑射娴熟。益仰武威。亦无不可。将此谕令知之。　　

○钦差协办大学士陕甘总督办理将军事务公福康安奏、入官叛产。遵旨拨给戍兵。但戍兵有操防之责。往返更替。不能自行耕种。应将查出地亩。交地方官经理收租。会同营员散给。请每名先借银二两。拨产后徵收归款。得旨、如所议行。该部知道。又奏、内山生番。咸知慕义。因遣熟悉番情之人。前往晓谕。酌令头目数人。于秋凉后。抚臣派员带领入京瞻觐。得旨、好。知道了。又奏、臣于五月初九日。由鹿耳门登舟。途经黑水洋。风浪大作。幸船樯安稳。行途甚速。十四日已抵厦门。其巴图鲁侍卫、及随征官员。亦俱陆续登岸。得旨、海洋风信靡常。五月间向已多风。福康安此次凯旋内渡。虽遇风浪。即获安稳。行程顺速。其余巴图鲁侍卫人等。俱陆续登岸。朕心甚为欣慰。著赏给玉如意、大小荷包、以示优眷。　　

