<!-- { "loadSidebar": true } -->
○又谕、前据蒋炳摺奏、王如玖盘获李正南。朕以为必系贤员。即欲升用。其后楚省审系徐名取。并非李正南。朕即令王如玖亲至楚省会审。据王如玖详报楚省督抚。但称果非正犯。而从前错谬。并不自行检举。是以降旨。令蒋炳查明该员居官如何。若果贤。则一时之咎。原可记过自新。若平常。则参奏。且蒋炳前据王如玖之报。亦并未行参奏。乃奉到谕旨。遽以不能审出实情参劾。则转不可信矣。且摺内称、前因王如玖尚未回豫。未即参奏。此语尤为取巧。岂伊属员。其称职与否。平日并不留心。而数日之往楚会审。即推以为不知耶。则蒋炳之居心察吏。朕将观行始信矣。著交部察议。其王如玖、送部引见。再降谕旨。　　

○谕军机大臣等、去年办理乌梁海等贡赋。已有章程。新降扎哈沁、包沁人等。想在准噶尔时。亦有定赋。除玛木特及伊子弟、朕已加恩宽免。著传谕班第等。即查明扎哈沁、包沁人等。在准噶尔时。如何交纳贡赋。亦照乌梁海之例。宽免一年。自明年起。作何裁减交纳之处。酌办具奏。　　

○又谕、据纳木扎勒奏称、派往西路车凌之兵丁二千名。于正月十六日业经起程。朕前著阿睦尔撒纳等。令车凌兵急行。遣人由西路迎接催趱。亦寄信萨喇勒矣。今车凌兵于十六日方从游牧起程。若遣人往迎。领至哈密。方赴巴里坤。未免迟误。现今大兵既进巴里坤。著寄信萨喇勒。前迎车凌等兵。令其急行至巴里坤附近居住。候萨喇勒领兵到。会同前进。萨喇勒接到此旨。速遵办理。仍拣选兵丁。即行前进。不可稍缓。朕望萨喇勒捷音。务仰体此意。　　

○礼部题、安南国王黎维祎遣陪臣表贡方物。筵宴赏赉如例。　　

○旌表守正捐躯之江苏通州民王尊三妻徐氏。　　

○甲辰。谕、直省建立名宦乡贤祠。即古者瞽宗之祀。所以崇德尚贤。与斯祀者。必其人实可当之无愧。方足以光俎豆而式乡闾。其典綦重。昨于几暇。恭读皇考世宗宪皇帝上谕。有江西抚臣谢旻以原任学道高鐄崇祀名宦。降旨训饬。并询问江西通省绅士。应否崇祀。令其据实陈奏。皇考于崇祀一事。加意慎重如此。所以为世道人心计者。具有苦心。朕不胜钦感。即位以来。各省督抚。题请崇祀之人渐多。该部或驳或准。不过如所议行。今见此旨。因忆近时大臣中。曾有以祖父得祀乡贤。具摺谢恩者。召见九卿。论及此事。则即尚书王安国、左都御史杨锡绂之父。其同时题请部驳者。曰徐景京。则其子固非身列显要者也。设亦九卿祖父。则该部亦必议准矣。可见该抚之所请。原在可驳可准之列。而部臣之所议。即寓高手下手之心。夫大臣身居九列。部臣督抚。谊属同官。彼此瞻徇。势所不免。即使采访悉为公当。而悠悠之口。难保其必无遗议。又况名实未必尽孚者乎。且入祠既多朝贵先人。则潜德韬光之正士。必且耻与为伍。崇祀大典。将不以为荣而以为辱。至实在政绩茂著。德望俱隆者。或子孙不能自振。必转致湮没无传矣。当其具呈公举。虽托之舆论。而主持为首者。仍系姻族衿士。贡謀徵贿。何所不有。风励激劝之谓何。不亦渎典章而亵名器乎。朕亦非谓大臣祖父。必不可入祀也。果使政事人品。足为矜式。自必久而益彰。何妨待之十数年后。而必及其子之备位大僚。亟亟题请。以至公之举。而冒至私之名乎。其入祠年岁已久者。姑免追究。所有王安国杨锡绂之父。礼部行文各该省。即为彻出。从前具题之督抚。及覆准之该部堂官。俱著交部查明。严加议处。嗣后子孙现任九卿者。其祖父概不得题请入祠。其身后乡评允当者听。著为令。总之徇情曲庇。即党援门户之渐。昔皇考洞悉此等陋习。大加振刷。如查嗣庭吕留良诸案。实足以挽颓风而励名教。万世子孙臣庶。何忍不兢兢遵守。使纲纪肃清。俗尚敦厚。乃国家之福即四海臣民之福也。倘以日久渐弛。复萌故智。将来如有似查嗣庭吕留良不法之案。朕亦非不能执国宪以警奸顽者。诸臣其共惕之。　　

○谕军机大臣等、包沁宰桑阿克珠勒。著授为三品总管。台拉克、著授为四品翼领。和济木瑚里、著授为佐领。伊等愿往军前效力。著各赏银五十两。宽免纳贡。班第于包沁人内。挑选百名、或五十名。赏给整装银两。交阿睦尔撒纳、亲身带往。　　

○又谕、据陈宏谋奏、吴绍诗浮销兵米银两全完摺内。称部议以该抚既称该道坚供并未入己。可否于定例减等外。酌量发落等语。浮销核减之项。限内全完。减等自属成例。但其入己与否。必有确凿证据。方得实情。何得以该犯坚供一语。即据以定案。果尔。则凡被参之员。孰肯甘心承认。该督抚岂可据一面供词。不待证佐。遂为信谳耶。此案该抚原题。及部覆。皆以该道坚供为辞。殊属非是。著陈宏谋将原审案情。详悉查明。奏到日。再降谕旨。旌表守正捐躯之广东平远县民萧思敬妻韩氏。　　

○是月。京口副都统兼两淮盐政吉庆奏、范公堤外。新淤官滩。原无民赋。应归灶户。康熙年间。徐渎、吕四、两场。各有缺额折课。令二十六场摊纳。今泰属既有淤滩。请即分给该场积年代纳折价之灶户。抵徐渎吕四之缺。有余。仍照例升科。得旨。此事交庄有恭。听其查议。　　

○云南布政使觉罗纳世通奏、滇省办差需人。调补缺少。请将运铜已竣之候选试用人员。曾经委署丞倅州县等缺。通计在一年以上无贻误者。无论何项缺出。令督抚奏署。得旨。汝方到任。即为此沽名之举。甚非有福之人所为。即果有此情节。亦应禀之督抚。听其斟酌。而即请部议。有是唐突冒昧之理乎。戒之。器小易盈。已见一斑。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百八十一


大清高宗法天隆运至诚先觉体元立极敷文奋武孝慈神圣纯皇帝实录卷之四百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十年。乙亥。二月。乙巳朔。日食。　　

○谕军机大臣等、兆惠奏请同哨探兵前进。与富德办理台站事务。哨探兵进发。随营安台。既有将军指麾。又有富德查办。可以无庸兆惠前往。乌里雅苏台。甚属紧要。莫尔浑一人。尚恐不能周详。著兆惠即留乌里雅苏台协办事务。在领队大臣上行走。　　

○山西巡抚恒文奏。盂县生员孙琇、调奸有服弟妇、知县徐石峰。责惩。教谕耿炳乾等徇庇。请革职究拟。得旨、士子身列胶庠。以敦伦植品为重。孙琇调奸缌服弟妇。实为名教罪人。该县欲以扑教了事。已属从宽。而教谕耿炳乾。训导李述白。平日不能训课。复敢袒护劣生。咆哮于县堂之上。甚属可恶。士习之嚣凌。皆此不职教官。纵容姑息所致。耿炳乾、李述白、俱著革职拏问。交该抚、与案内有名人犯。一并严审究拟具奏、知县徐石峰、不过失出之罪。即交部议。止于降级罚俸处分。若令解任。是与曲庇劣生之教员同科。非所以正士习。该抚此奏非是。著饬行。　　

○予故多罗恂郡王允禵谥曰勤。多罗贝勒允祎谥简靖。俱祭葬如例。　　

○是日起。上以祭社稷坛。斋戒三日。　　

○丙午。谕曰。朕近于几暇。恭读皇考世宗宪皇帝谕旨。于禁止贡献。尝谆切训诫。至再至三。而逆犯查嗣庭日记。有进砚头瓶湖笔一事。形诸记载。可见人心险薄。何所不至。益以仰见皇考圣明洞照。防微杜渐之渊衷。所以维持世道者。至深且远。因忆御极以来。虽曾禁臣工贡献。而朕四十寿辰。臣工于方贡外。亦有进玩器书画庆祝者。在督抚诸臣。受朕委任。若因办觅贡物。而使属员得以乘机迎合。或贻累于富户商人。稍有人心者。当不出此。设令有之。亦断不能逃朕洞鉴。然佥邪好事之徒。未免因此妄生疑议。构造浮言。是亦查嗣庭者流耳。当此光天化日之下。虽伊等技无所施。而究不若概行禁绝者之为善也。嗣后廷臣督抚。其毋有所献。并谕中外知之。　　

○又谕曰。朕昨因论臣工终养一事、降旨宣谕、今日嵇璜、彭启丰、各具摺陈情终养。此奏若在降旨之前。出自伊等至情迫切。固当曲体允从。兹特以面聆朕训。感发天良。则所请乃导之自朕。而伊等本未尝有迫不及待之情。此亦如礼部乡贤。在可准可不准之间。其去留、朕得而权衡之。又当各视其人矣。彭启丰、才本中平。办理部务。亦属竭蹶。且伊系内廷翰林。以文学为职。而上年扈跸和诗。视前远逊。所学日渐荒落。著照所请。准其回籍终养。嵇璜、在诸侍郎中。才具尚可办事。且一时出两侍郎缺。亦未得其人。仍著照旧供职。伊面奏以去岁奉差南河。曾告假归省。见伊母暮年衰病。此奏出于中情。实不因朕旨。则伊自差竣回京。已及半载。何前此默无一言。而今日于训谕之后。遂若是亟亟耶。适合昨所降旨。所为情见乎辞。无可置辨矣。朕办理诸务。一秉大公。毫无成见。而确有定衡。恐不知者。以同请而去留各异。妄生疑议。将此再行宣谕中外知之。　　

○谕军机大臣等据阿睦尔撒纳奏、前队兵六千名。于二月十五日以前进剿。屯田兵丁。亦相继前往。末后再派兵三千。接续策应。办理甚是。阿睦尔撒纳等、队后添派之三千兵。即著班第带往。现在准噶尔情形。穷蹙已极。成功甚易。朕意两路哨探兵。至博罗塔拉等处。则与伊犁甚近。彼处形势。即可了然。著阿睦尔撒纳、萨喇勒、详察彼处情形。若无需续进大队之兵。可一面檄令彻回。一面速行奏闻。即驻劄伊犁之大臣等。须留兵跟随。亦即于现在所领兵内。挑留应用。著传谕两路将军等知之。　　

○礼部题、朝鲜国王李昑、遣使表贺万寿、冬至元旦、三大节。及进岁贡方物。赏赉筵宴如例。　　

○调正红旗蒙古副都统莽阿纳、为满洲副都统。以正蓝旗满洲印务参领宗室良玉、为正红旗蒙古副都统。　　

○丁未。祭先师孔子。遣諴亲王允秘行礼。　　

