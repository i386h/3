<!-- { "loadSidebar": true } -->
○又谕闽省今秋猝被风潮。虽据该督奏报、晚禾甫插。于收成无碍。但风势猛烈。庐舍多有坍塌。无力穷黎。既营栖息。复计饔飧。未免拮据。著加恩将晋江、南安、同安、安溪、等四县。被灾贫户。概行加赈一月。俾灾民不致失所。该部即遵谕行。　　

○谕军机大臣等、舒赫德等奏称、接到江西巡抚鄂昌来咨。廖以权供出、施奕源看过伪稿。刑讯施奕源、坚不承认应听鄂昌提取吴善楷、吴善魁与廖以权质对。另作一传稿头绪查办等语。此所见又复非是。施奕源、既供出廖以权向伊面述伪稿。则廖以权原系施奕源案内要犯。自应将该犯等提取来京。与施奕源质对。方得实情。何得因其牵入吴善楷、吴善魁、又欲令该抚、另作一头绪查办。此岂非不欲究办之意。横据胸中所流露者耶。因鄂昌奏到、已传旨钞寄。可将此谕舒赫德、刘统勋、令即行文提犯归案办理。毋得他诿。　　

○又谕曰、舒赫德胡宝瑔等、查办囤积钱文一事。据称先行出示晓谕。现有陆续呈交。每户一二百余千不等。拨动库银易换赏给花红奖劝。近日市价叠减。每两多换十数文等语。此京师及顺天府属所办。其直隶各属州县辽阔。囤积倍多方观承办理若何。可传旨询问令其据实奏闻。寻奏臣通饬各府州属查禁积钱。现在民间不敢再行囤贮其旧积之钱。令俟农忙后。陆续呈缴出易复于邻近水次地方。严禁客船携带。目下钱价平减。臣仍饬地方官实力奉行以期渐次流通得旨是实力行之不无稍补。　　

○又谕九卿议覆广东东莞县民陈水养护母推跌胞兄陈德士身死一案。既经定议改为斩候具题而伍龄安等又另摺奏请准其留养。此甚非是陈水养致死胞兄。按律本应斩决。惟其护母情切。推跌致毙。并无向殴情形。是以特交九卿定议。今既改为斩候。将来秋审之时。朕或酌量加恩。准其减等发落。亦未可知。若此时遽请留养。不过枷责完结。虽原情实有可矜。而按法殊属未协。即以伊母苦节衰年必应留养。设使减等之后而不生子。当何如乎伍龄安等此奏显系沽名邀誉不自知其情理之错谬。著在京总理事务王大臣传旨申饬原摺掷还。　　

○又谕曰鄂容安所奏东省生息银两一摺。请仍照旧一分五厘行息。自因每年需用不敷起见。但原降谕旨。乃因有无赢余。归还原本。通行询问。该省减作一分起息。既有不敷。自应另行专摺奏明。照旧行息。不应叙入归还原本之旨。今若将此奏交部。则无知者转似因欲归还原本。将已减之息。复加增照旧。殊与原降谕旨之意不符。著将此谕鄂容安知之。　　

○又谕曰、定长奏到、粤西查获吴方曙、及同夥之李兴楼解楚质审。准湖南抚臣、查系假冒。交给带回等语。吴方曙、系有名逆犯。审实即应重辟。缘何乃有甘心假冒之人。殊非情理所有。著该抚确切根查明晰。实系何人。何故自行假冒。或听人指使教诱。据实奏闻。毋得稍存回护。至该抚从前原据属员盘。获禀报。审办成招。遽行具奏。非出有心。所请交部严加议处。著加恩宽免。　　

○又谕曰、阿兰泰、吴达善等、参奏盛京副管领墨尔金、笔帖式珠兰泰、私行出口。在吉林宁古塔、等处被获。请从重治罪等语。墨尔金珠兰泰俱系现任职官。无故私往吉林、宁古塔等处。必为偷挖人参。著传谕阿兰泰将墨尔金等详细鞫讯。从重定拟。　　

○是日、驻跸安巴鸠昂阿大营。　　

○乙丑。上行围。　　

○谕军机大臣等、据尹继善奏称、刘士禄到江质审。顿翻前供。质之施奕学、亦坚称得之堂兄皂保。并未得自刘士禄。至施奕学。得稿于皂保。曾经告知施奕源。施奕源、因何隐匿皂保。转扳刘士禄之处。必须严讯施奕源等语。施奕源狡诈多端。所供并非确实来历。不过多方扳扯。为耽延时日之计。而此案来历。惟应从施奕源是问。舒赫德刘统勋可不劳而得其实在情节。此案施奕源等原系传钞。并无重罪而伊等彼此抵赖隐匿。看来实有可疑。或竟由此得其根底。亦未可定。已谕尹继善、将施廷翰一并解京。其施氏是否与张广泗有亲。及平日与张广泗往来情意若何。著舒赫德等、留心密行访察。再汉军中、有向日依附张广泗、随任糊口。今流落怨望。幸灾乐祸之徒。捏撰此稿。故伊等得之最先。俱著舒赫德等、一并详悉察访。倘由此得首先捏撰之人。岂不大快。毋更畏难推诿也。　　

○又谕、施奕学一案。已令解京质审。其施廷翰、现在革职在江。亦著派员护解来京。伊子侄犯案追讯。恐伊途次自戕灭口。著传谕尹继善、令解员密行防范。不得稍有疎虞。　　

○是日、驻跸布尔噶苏台昂阿大营。　　

○丙寅。上诣皇太后行幄问安。　　

○上行围。　　

○赐扈从王、公、大臣、及蒙古王、贝勒、额驸、台吉等宴。　　

○谕军机大臣等、朕览秋审缓决官犯本内。川省之周际昌、袁定国、二犯。该督俱拟缓决具题。袁定国、亏空未完银两。系在一千两以下。尚可监追。周际昌侵扣脚价至二千六百余两之多。按例无可宽宥。或以其尚在一年限内。姑准稍缓其死。不应于审语内加入办运军需。尚无违误之语。若以办运无误遂可拟以缓决。则凡稍能办事者岂竟可以任意亏空乎。金川军需案内原办章程本属未善。所有各员亏缺。已经查明加恩宽限扣追。周际昌一犯。如果别有隐情。该督亦应专摺奏明。候朕酌夺。不当于秋审本内具题。即以为了事也。况现在川省又有用兵之事。于承办军需各员。尤不可弛纵周际昌等、未完银两。仍著上紧追缴。如明年秋审时。尚未全完。即按其限期及未完之数定拟其办运无误等语。不必阑入。可传谕该督策楞知之。　　

○又谕、此次来至围场之蒙古王、公、台吉等、若遇年班。著不必来。　　

○是日驻跸阿贵图大营。　　

○丁卯。谕曰、八旗发往拉林阿勒楚喀、种地人等。多未携家同行。恐不能在彼安心。或私自逃回。或逃往他处。皆未可定著传谕八旗大臣等、嗣后咨送拉林阿勒楚喀种地人等、将家属一并咨送。不准留京。　　

○兵部尚书舒赫德、刑部尚书刘统勋奏、臣等审讯施奕源、施皂保、传稿寄信各情节。该犯等秉性游移。一味茹刑狡赖。臣等细阅督臣尹继善、抚臣鄂昌、所取施奕学廖以权、等供词。究至施氏兄弟。别无径路可寻。现在多方根究。断不敢畏难推诿至施廷皋父子、与张广泗查无关涉之处。其张广泗平日亲友。或有流落怨望。造言生事之徒应一并详细察访。得旨。施奕学供伪稿非得之刘士禄。实系得之施奕源。则施奕源最为要犯。汝等应留心设法研鞫。　　

○吏部议奏、御史曹秀先失察伊侄曹咏祖夤缘作弊。请照溺职例治罪。得旨曹秀先于曹咏祖交通关节之事。即经王大臣等会同审明。并不知情。且搜获时。即认系伊侄笔迹据实举出。尚无大咎。伊侄在京夤缘作弊。不能约束教训。漫无觉察。失察之罪实所应得。曹秀先加恩免其革职。著降二级留任。　　

○改铸江南山清盱眙河营守备条记、为山清里河上营守备条记。　　

○旌表守正被戕之山东冠县民刘德辉女刘氏。　　

○是日驻跸张三营行宫。　　

○戊辰。上诣皇太后行宫问安。　　

○军机大臣等议准四川总督策楞、提督岳钟琪奏、松潘口外诸番。劫掠时行自雍正十年定例。每岁令镇臣出口化诲。清理一切盗贼案件并支领赏项。于番部适中之地。分别劝惩。但行之既久官弁视为年例不免虚应故事。即如郭罗克肆行抢劫当镇臣马良柱出巡之日再三调遣不至。是有名无实。兼恐与体统有关。且番众年年接应官兵裹粮驰候。殊滋劳费。臣等公同商酌。若将此事竟行停止。固非所宜。而频年来往。不特未革其不驯之性。抑且渐启其玩视之心。请照内地出巡之例。三年举行一次。应如所奏。行令该督提一体遵照。转饬该镇将等、嗣后每届出口化诲年分一切妥协办理从之　　

○以正白旗蒙古副都统那沁为直隶泰宁镇总兵。镶红旗护军统领塔勒玛善为正白旗蒙古副都统。署护军统领常在、为镶红旗护军统领。　　

○调盛京副都统额勒登为宁古塔副都统。以护军参领宗室勒克为盛京副都统　　

○是日、驻跸波罗河屯行宫。　　

○己巳。谕军机大臣等、方观承所奏、办理囤积钱文一摺。乃属甫经饬属办理此事通行传谕。已及两月现在京城及顺天府属据舒赫德胡宝瑔、奏称、囤积钱文。陆续呈交。市价渐减是行之已有成效。曾经降旨询问直隶近日情形。岂尚未经奉到耶该督所办。未免失之过迟。钱文为民间日用所必需。市价早减一日小民早受一日之益。况风行草偃。风之行也不疾。则其应也亦愈缓著传谕方观承照伊摺内所奏。董率属员实心经理。作速奉行。毋得视为具文。其成效若何。各属钱价有无平减。速行据实具奏。寻奏、臣饬各属查禁积钱。并钱价现在平减之处前经覆奏在案向后收获渐毕。米粮上市正可令积钱之家。源源出易不至再延。报闻。　　

○又谕曰、雅尔哈善奏到吴进义阅看伪稿一案。已供认不讳。此案吴进义不过曾经见稿本无大罪。因其坚不承认必欲置身事外。希图开复。是以愈滋葛藤愈见无耻。及见朕宽宥之旨。始行俯首无辞。其人实属不堪但念其年已衰老仍著从宽免其治罪至陈公寿供出传稿于千总孟宗及桃源县生员邵必胜、即令庄有恭就近提讯。严行追究务期速得实在来历毋任狡展吴进义已另降谕旨所有前寄雅尔哈善、令与吴进义观看之谕旨一道。于奏事之便仍令缴回。即传谕庄有恭雅尔哈善、知之。　　

○又谕曰、雅尔哈善奏到、常山县民左双兴拾得逆书一事已经密饬文武员弁严加访缉造书正犯提督史宏蕴、亦同日奏到马朝柱早经败露通缉。即使游魂远窜何敢公为逆书。自属必无之事非奸民伪托煽惑愚民。即系挟仇暗害。但阅逆词文义又非马朝柱本案逆党内乡愚全不识文理者可比著传谕该督抚等镇静严密。迅速确查务得捏造之人。究明实在情节据实奏闻。马朝柱现在通缉若将此案张皇又成一事。益复骇听滋扰但当实力奉行或从地方匪棍幸灾乐祸之徒访察或在词内有名人等之仇家怨口多方密访不得仅以饬交查拏为词终归无著将此传谕该督抚提等知之。　　

○以山东临清协副将吴三杰为云南普洱镇总兵官。　　

○是日驻跸中关行宫。　　

○庚午。上诣皇太后行宫问安。　　

○遣官祭贤良祠。　　

○辛未谕曰协办大学士吏部尚书梁诗正之子举人梁同书著加恩准其一体殿试。　　

