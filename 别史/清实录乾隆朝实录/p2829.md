<!-- { "loadSidebar": true } -->
○谕军机大臣等、甘省捏灾冒赈侵蚀监粮一案。现经阿桂等审明、将各州县侵盗钱粮数至二万两以上者、问拟斩决。其余按数递减。分别斩候等因。现交军机大臣、会同行在大学士九卿、并留京办事王大臣、会同大学士九卿科道等、核拟覆奏矣。此等冒赈殃民。侵吞国帑。数至二万两以上各犯。自应即正典刑。以彰国宪。著传谕阿扬阿、即先行驰驿前往甘肃。俟接到明旨后。会同李侍尧、监视行刑。此时当以差往甘肃查办事件为辞。不可先为洩漏。并谕李侍尧知之。知之。　　

○又谕、前据巴延三奏、查明广东、广西、两省。破裂损坏各大小炮位。请变价归入公费。以为改造子母炮之用等语。此等废损炮位。不堪施放。留营无用。自应查明办理。但该二省、现须铸造子母炮。何不即将此项废铁镕销。其不敷者、另添生铁改铸。乃请变价归入公费。转致办理纷烦。况此等废炮变价时。若为不肖匪徒所售。或致滋生事端。尤有关系。著将此传谕巴延三知之。　　

○戊申。谕曰、王廷赞接任甘肃藩司。于王亶望通同属员、捏灾冒赈一案。并不据实参奏。及早清厘。乃转踵行其弊。仍将监粮私收折色。且改归首府办理。又每名加收心红纸张银一两。并派属员买办物件。及事巳发觉。经朕朱笔训谕。令其据实供吐。尚敢支吾狡饰。前据行在大学士九卿会审。按律问拟斩决。本属罪所应得。因念其本年三月、兰州守城微劳。姑从宽典。改为应绞监候。兹续据阿桂等查奏、甘省浮销赈粮脚价一项。王廷赞将脚价银二万八千余两。发交杨士玑收存。为办公之用。当经传谕留京办事王大臣。提讯王廷赞。据供、原知此项冒开。因勒尔谨说、有应办公事。遂准其领去。杨士玑并未分晰具报是实等语。此案王廷赞始终混捏。踵弊效尤。即其派令属员买办物件一事。向来藩臬不准进贡。屡经降旨严饬。更非如勒尔谨身任总督、尚可藉口年节办买土贡者可比。是其婪索勒派。种种情罪。百喙难辞。目下已届官犯勾到之期。王廷赞、系情实官犯。著即行处绞。仍将此通谕中外知之。　　

○刑部等衙门奏、江西信丰县故民萧维富等。创为邪教。转相传惑。请依大逆例问拟。得旨、萧维富、廖秀林、廖景淳、著即戮尸、至廖景泮之父廖秀科一犯。该部拟以缘坐。固属照例办理。但向来缘坐之犯。无不加恩改为监候。以示罪人不孥之义。况其父祖、尤非兄弟子孙可比。此案廖秀科、讯非知情纵容。著加恩免其治罪。嗣后如有逆犯祖父应行缘坐者、除讯明知情故纵。仍照例问拟外。其讯非知情者、即概予省释。不必缘坐。著为令。其余应行缘坐之廖昌礼、廖明富、邱德化、邱仁礼、邱七元仔、邱仁禄、邱仁组、廖明光、廖明贵、俱著从宽改为应斩监候。秋后处决。余依议。　　

○吏部奏、甘省捏结道府。及折捐冒赈各员。在任时、多有为其子捐官者。请敕下各旗、各衙门、及各省督抚、将此等捐员。无论已未铨选。彻底查办。报闻。　　

○庚戌。上御依清旷。勾到秋审官犯、服制、及云南、贵州、情实罪犯。停决官犯八人。服制斩犯二十四人。云南省绞犯三人。贵州省斩犯一人。绞犯二人。余一百三十九人、予勾。　　

○谕、据萨载奏、查勘昭阳微山二湖水势、因今年底水本大。豫省漫水。来路甚远。并未直灌入湖。现在水色澄清。竟无淤垫等语。昭阳、微山、二湖。俱在运河之西。该处既未停淤。则运河宣洩。自为有益。至所称漫水淹浸之丰、沛、铜山等、三县。现在遵照前旨。赏给一月口粮。自属急须办理之事。至灾黎抚恤之后。按例大赈。亦不可缓。著萨载、即董率所属。详悉履勘被灾地亩分数。实力赈恤。严查胥役人等。毋任丝毫侵冒。并不时派委妥干大员。严密查察。俾滨湖居民。均沾实惠。不致稍有失所。以副朕体恤灾黎之至意。　　

○又谕、秋审勾到事件。军机大臣办理较为熟谙。著同大学士一体承旨。此次热河勾到、著梁国治秉笔。其在京办理勾到、著嵇璜秉笔。梁国治即列嵇璜之次。帮同办理。　　

○谕军机大臣等、据复兴奏、八月初四日驰抵和阗。先访得德风、与乌什哈达、不过语言争忿小嫌。尚不致惊恐回人。群怀疑惧。已剀切晓谕。俾各安帖。所办甚为得体。至所称库贮仓储。均与册数相符。惟空廒存玉石一千九百三十九块。据德风供、系每年备贡之余。现有印册可凭。又绰克托前奏、查检乌什哈达家奴、及伯克等行囊、亦并无绸缎皮张。是二人所控。俱难指实。著传谕绰克托、复兴等。务须彻底根究。勿任弊混。　　

○江南河道总督李奉翰、河东河道总督韩鑅、河南巡抚富勒浑奏、青龙冈漫口。大二两坝。各续软镶二十余丈。共已做成一百一十余丈。其引河计长七千九百余丈。分四段。淤少者、挑五六七尺。淤多者、挑一丈五六尺。合计工程。未及五分。臣等上紧严催。虽风雨总未停待。得旨、览奏俱悉。勉力妥为之。　　

○辛亥。谕、甘肃捏灾冒赈一案。骩法营私。大小官员。通同一气。为从来未有之奇贪异事。故当以重法治之。非不知罪人不孥。而此实非常之罪也。除王亶望、勒尔谨等、分别明正典刑。并将伊子革职。发往伊犁。以示惩儆。至王廷赞、蒋全迪、杨士玑、程拣等。核其情罪。本属相同。伊等之子。俱应一律办理。除蒋全迪、业经正法。并无子嗣。无庸置议外。杨士玑、赃私累累。使其身尚在。亦应正法。已于兰州被害。幸免刑诛。王廷赞、现已处绞。程栋、陆玮、那礼善、杨德言、郑陈善、现在审明赃款。定拟斩决。该七犯俱有子嗣。其所捐官职。无论是否系伊父在甘省任内出赀报捐。俱著查明一体革去。并著发往伊犁充当苦差。以为贪婪不法者戒。　　

○谕军机大臣等、前据阿桂等、审讯甘省侵冒各犯。其问拟杖流之夏恒一犯。供词内有系彻骨寒儒之语。此等贪墨之徒。赃私累累。实小人也。犹靦颜自称为儒。岂不孤负儒字。甚属无耻。著传谕李侍尧、将夏恒一犯、委员解京。交刑部讯问。　　

○江南河道总督李奉翰、河东河道总督韩鑅、河南巡抚富勒浑奏、青龙冈漫口。前于滩嘴逆溜处、筑挑水坝。原期溜势未到口门。挑向南趋。易于堵筑。今大溜全趋漫口。应俟引河挑至七八分。渐次启放时。将挑水坝、接筑加长。使口门溜势、不致著重。方易合龙。得旨、一切勉为之。阿桂亦奏起身赴工所矣。尔等和衷共济。速成合龙。以慰悬切。　　

○壬子。上御依清旷。勾到四川情实罪犯。停决斩犯十人。绞犯十人。余一百九十一人予勾。　　

○谕、本年秋审、据刑部将各省情实人犯招册进呈。朕详加披阅。内四川省、经部改入情实者七案。湖广省、经部改入情实者七案。谳狱大典。内外承办官。均宜悉心推鞫。以期无枉无纵。若部驳未能妥协协。朕亦未肯准行。今此次部中改拟各案。核其情罪。均属平允。自系外省问拟失当。不可不明定处分。俾知警省。治狱之道。惟在准情酌理。务得其平。固不可稍存姑息。有意从宽。若欲避宽纵之名。而过为刻深。则民命所关甚钜。是失入之咎。比失出为重。又不可不示区别。嗣后各省秋审案件。如经部驳至五案以上、俱系问拟失出者。著交部议处。如五案之内、有问拟失入一案。即著交部严加议处。以示慎狱明刑之意。所有此次四川、湖广、两省秋审案件。即照此例办理。　　

○又谕、甘肃收捐监生。业经降旨停止。所有陕西省收捐监粮。并著一并停止。　　

○谕军机大臣等、陕西省自乾隆三十九年、奏请开捐以来。亦与甘省一例收捐监生。兹据部臣查核该省收捐监生名数。自四十年、至四十五年止。共捐过九千六百余名。其原定每名所收监粮额数。亦较甘省为多。该省报捐人数。每年约数百名。统计不及甘省二十分之一。又积年归入常平仓粮项下报部。亦未据该省各属、藉称灾赈开销。看来该省办理此事。尚属奉公守法。不致如甘肃之折收冒赈。任意侵欺也。至历年所收监粮。除前两次拨运京豫麦石外。其余现存谷麦各粮。尚有四十余万石。果否实贮在仓。著传谕毕沅。即通行查明。据实覆奏。俟奏到后、朕再简派大臣、亲往盘验。自当据实盘量。不致如袁守侗、阿扬阿等。受甘省各员之朦混也。朕办理庶务。从无成见。所谓不为已甚去已甚。若果陕省查无情弊。朕所深愿。不肯因查办甘省。复令波及也。　　

○钦差大学士公阿桂、署理陕甘总督李侍尧奏、西安添设驻防官兵各事宜、一、西安原设满、蒙古、汉军、马甲七千名、步甲一千名、炮手、弓箭、铁匠、共三百四十六名。养育兵一千名。旋因移驻凉州等处。及汉军兵出旗。所賸不及一半。应添马甲二千三百名。步甲二百名。作为马甲五千。步甲五百。其马甲、请由京城马甲养育兵、步甲闲散内、以满洲七分、蒙古三分派往。其步甲、在西安成丁闲散内挑补。一、西安佐领、现在三十二员。内有兼协领者四员。一员管理二旗。应添佐领兼协领者四员。分管八旗。再添佐领四员。每佐领名下、应设防御、骁骑校、各一员。现在西安有出征能办事之人。请将应添各员。各留二缺。在此项人内选补。余由京城派往。一、西安现有委前锋校八员。前锋一百二十名。应添委前锋校八员。前锋二百六十四名。并每佐领下。现有领催五名。不敷差委。应复领催六名例。共添领催八十名。均于京城派出马甲内挑补。一、每佐领下。例设弓箭、铁匠、各一名。应于新设佐领下。照例增设。又兵百名。例设炮一位。炮手二名。现有炮十六位。炮手三十二名。应添炮三十四位。炮手六十八名。再子母炮、不如劈山炮便于携带。应将现存之子母炮。并城守营存贮之子母炮。拣给二十五位。再铸劈山炮二十五位给与。一、协领俱有图记。所有新添协领。应拟定字样。咨部铸给。一、西安原设满洲佐领四十员。蒙古佐领十六员。嗣因蒙古兵为数无多。奏明将蒙古归并满洲。今新添之蒙古兵。请仍归满洲管理。下军机大臣、会同兵部议行。　　

○又奏、西安添设弁兵。其应给俸饷。请在藩库支领。其粳米、粟米、料豆、在粮道仓内支领。如额征不敷。应照例支司库折色。其红白赏恤银、在开垦马廒空闲地租内支给。其应建官署二十所。兵房四千六百间。共估银三万九千六百二十两。在官置铺房取租支用余银内、并移驻兵丁衙署变价项内支给。有不敷处。在藩库垫给。即按年将房租余银、解司归款。下军机大臣、会同兵部议行。　　

