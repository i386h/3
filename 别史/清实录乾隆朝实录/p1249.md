<!-- { "loadSidebar": true } -->
○庚寅。定西将军策楞等奏、据玉保咨称、兵至乌哈尔里克。据诺尔布禀报、阿逆带兵三千。向和尔郭斯前行。察其情形。似逃向哈萨克。兵弱未敢与战等语。查该逆乌合之众。断无三千。明系诺尔布观望退缩。今玉保等已前进。臣与哈萨克锡喇、一并速发。谕军机大臣等、策楞等屡次奏报擒拏阿逆情形。大约勉强前进。总无计出万全。必期弋获之意。此次伊等分兵追逐。而哈萨克锡喇、闻诺尔布之信。奋勇前往。督同效力。看来尚能成事。然策楞等、于哈萨克锡喇、尼玛、吞图布等数人。止宜善为抚驭。使之感激效命。若加以督责。致失众心。则于事更为无益。至阿逆踪迹。虽似逃往哈萨克。或仍至博罗塔拉、塔尔巴哈台等处。潜行骚扰。其种种诡谲伎俩。昨已详悉指示。策楞等务宜加意侦探。勿专听传闻之言。以致顾此失彼。方为妥协。现在阿逆虽经逃窜。必遣人潜赴军营探信。或留于伊犁地方。皆当密加察访。如拏获此等人。询明情节。即行正法。再自上年进兵以来。从无滋扰各部落游牧之处。伊等自必知恩。今大兵驻劄日久。牲只口粮。俱资接济。若将带往茶叶银两。向各部落互相交易。自必乐从。如有遵谕即行换易、及沿途协助马匹口粮者。一一登记。俟事竣后酌量加恩。倘稍有勉强。或故将疲瘦牲只交易者。其人即属可疑。应留心办理。收取其牲只马匹。以增兵力。一切与哈萨克锡喇等、斟酌办理。　　

○调直隶正定镇总兵王澄、为云南开化镇总兵。以江苏太湖协副将蓝国廷、为正定镇总兵。　　

○是日、驻跸白涧行宫。　　

○辛卯。谕军机大臣等、图布慎、从前办理乌梁海时、甚属出力。且将马匹牲只。供给大兵。著加恩授为散秩大臣。伊系熟悉乌梁海情形之人。哈达哈等、此时领兵办理乌梁海。著将图布慎、带领前往。　　

○又谕、策楞等兵抵伊犁。见伊等部落人众。久遭涂炭。生计极为艰窘。今阿睦尔撒纳。即日已可就擒。则厄鲁特之众。皆我奴仆。未忍坐视其困。且恐伊等穷苦急迫。不免抢夺滋事。自应豫筹体恤之道。已降旨策楞等。分别赏给粮茶牲畜。以资养赡。其有力能就食者。即著自赴巴里坤领取。以省挽运之烦。并令兆惠回至巴里坤时。会同和起、豆斌等料理。传谕黄廷桂、吴达善、酌拨粮石茶封、及牛羊菜马之属。运送巴里坤。听兆惠等酌量存留军营。并转送伊犁。该督等、务须多为筹备。作速办理。即将拨运数目。一面知会兆惠等。一面分晰奏闻。　　

○又谕、据哈达哈等奏、散秩大臣达什车凌、都噶尔、带领伊等集赛人众。归附前来等语。达什车凌、都噶尔、带领人众前来。甚属可悯。今当播种之时。即著伊等在阿尔台以外。寻可耕之地居住。赶行播种。又恐伊等远来。盘费不给。著加恩赏给三个月口粮。令伊等派人运往。将此传谕哈达哈等、晓谕伊等、使知朕恩。　　

○豁免浙江仁和县、乾隆十六、十七、两年。未完借给耔本米、二千一十石有奇。　　

○闽浙总督喀尔吉善疏报、福建惠安场、乾隆二十年、垦复盐埕一百五十五邱。升科如例。　　

○旌表逼嫁捐躯之广东曲江县民李经书妻曾氏。　　

○是日、驻跸隆福寺行宫。　　

○壬辰。上谒昭西陵、孝陵、孝东陵、景陵、俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员随行礼。　　

○至孝贤皇后陵、奠酒。　　

○定西将军策楞奏、兵至喀喇乌苏。招降额琳沁等。适据玉保咨称、阿逆穷蹙。即可追及擒获。所有伊犁收集流亡。抚慰喇嘛。安插失业贫人等事。臣现移住固勒扎经理。谕军机大臣等、策楞等奏称、玉保等现在将次追及阿逆。伊即领兵回至固勒扎等语。策楞等错谬已极。阿逆即已力穷。毋庸大兵深入。伊等应分队往追。何必急急回至固勒扎。此实朕所不解。宜摺内并未将玉保等相距阿逆远近之处。及阿逆究向何处逃遁。一一声明。而仅以收服一额琳沁、为足了事。是全不识事之轻重。且伊等从前误信福昭等拏获阿逆之言。即将巴里坤解送马驼。檄行停止。以致军行迟缓。今又将布库努特、一小人所告之言。信以为实。焉知又非阿逆从中肆其诡诈。缓我大兵之计。策楞等一误再误。必致阿逆远扬。伊等束手无措而已。其回至固勒扎。若云抚定伊犁。则伊犁自昨岁已经平定。所有无业蒙古。亦伊等附和贼人。自取穷困。何必急于料理。且鄂勒哲依、现在即至彼处。尽可交与办理。岂必待策楞亲同筹画。如因兵丁马力平常。则现在既无庸大兵深入。即拣选马匹。酌带二三百名前往。未始不可。策楞即欲彻回。亦应派扎拉丰阿、在彼策应。伊领兵前往。所为何事。今阿逆尚未就擒。即已彻兵。又安用此将军参赞为耶。看今日情形。则阿逆必已穷入哈萨克境内。策楞等、务遵朕节次所降谕旨。著达勒当阿、玉保、尼玛等、迅速前往哈萨克边境索取。毋得少生退诿。并晓谕伊犁台吉宰桑等。伊等受阿逆暴虐。今虽脱逃。仍不得安然无事。大兵一彻。伊必前来滋扰。责令伊等协助大兵。穷追极捕。以绝根株。方为一劳永逸之计。其北路哈达哈等、协力擒拏之处。昨已详悉传谕。此时阿逆若逃入哈萨克。中途或抢掠新收之乌梁海等。或煽诱鄂木布等、将察达克等游牧骚扰。均未可定。哈达哈务于逆贼未到之先。即将乌梁海、鄂木布等、悉行擒治以杜后患。事竣、即遵旨带兵往哈萨克地方。索取阿逆。再从前遣德善、往哈萨克。中途退回。实属怯懦。若此时阿逆果逃入哈萨克地方。著哈达哈即将德善在军营正法。以为畏葸偾事者戒。　　

○江西巡抚胡宝瑔奏、广信府封禁山。原名铜塘山。周三百里。与闽浙连界。由上饶境入山。近山旧设六汛。山径险峻。攀藤援木。方可登陟。涧水弥漫。前代无不封禁。有议开者勘明旋已。诚以无可垦之地。无可取之材。挖试土无矿苗。稍藏奸徒。便难裹氊搜剔。募开集役。势必添官驻防。断难孤处。禁则无弃利。开则贻后患。永宜封闭。至稽查之法。设碑隘口。指定六汛分管责成。居民亦禁窃入樵采以杜其渐。其闽人倚傍搭篷者。奸良莫辨。应令迁移界外。有假称山主招留者严究。得旨、如所议行。　　

○是日、驻跸桃花寺行宫。　　

○癸巳。驻跸盘山行宫。翼日如之。　　

○甲午。谕军机大臣等、从前阿逆宰桑阿睦尔济尔噶勒告称、阿逆与伯什阿噶什、交结甚深。今伯什阿噶什、虽有与诺尔布同来之语。尚未知在何处。何逆或约同前往哈萨克。亦未可定。策楞等应详加探访。如阿逆前往伯什阿噶什处。即遣人晓谕利害。令其擒献。奏闻加恩。倘有隐匿纵放之事。即将伯什阿噶什、擒拏治罪。再阿逆至哈萨克后。必煽诱哈萨克人等、骚扰各游牧地方。现在塔本集赛宰桑、达什车凌。噶勒杂特宰桑、都噶尔等。投往北路。已降旨、令伊等于阿尔台附近地方安置。其哈萨克接壤之集赛、及鄂拓克等。俱应豫为防范。或迁至伊犁安插。方为妥协。策楞等即遵旨办理。　　

○乙未。吏部议覆、两广总督杨应琚奏、海丰县汕尾地方。濒海产盐。道通诸番。最为紧要口岸。应设专员管辖。查茂名县丞附府。无地方职掌。应如所请。改为分驻汕尾县丞。以要缺注册。铸给关防。拨海丰县民壮四名供役。从之。　　

○刑部议奏、河南巡抚图勒炳阿参奏、南汝光道高照。贪鄙不职。拟绞。得旨三法司核覆、高照因公科敛财物各款。虽定拟绞罪。但核其情罪。尚不至情实予勾。若仅以监追延缓。或至减等发落。无以示儆。著该部查明高照、所有应追赃款。曾否全完。即发往军台效力赎罪。至知县张权舆等、借送财物。虽有应得之罪。然究因上司勒索。且被议多员。概行革职。其中不无才可办事之人。亦属可惜。张权舆、张文运、叶志宽、仇然、林维新、巩敬绪、杨苞、徐金位、蒋光祖、张仕邺、纪黄中、俱著革职从宽留任。俟八年无过。再请开复。　　

○是日、驻跸大新庄行宫。　　

○丙申。谕曰、鄂乐舜身为巡抚。勒派商银至六千余两。当此法纪肃清之时。鄂乐舜历任封疆。乃敢簠簋不饬。败检负恩。一至于此。即应明正典刑以示炯戒。但念其情节。尚非因事枉法可比。著从宽免其显戮。赐令自尽。　　

○定西将军策楞奏、据自阿逆处逃出之人续报、大兵至和尔郭斯。已据津梁。阿逆不能渡河。仅依沙冈自守。各路兵皆会。逆众不愿同逃等语。又据鄂勒哲依报知。途次闻福昭之信未确。已集兵擒察哈什解京。率兵急进。下部知之。　　

○直隶总督方观承奏、永定河下口。应筑遥埝、以为北埝重层保障。且于埝北起土附埝。即成引河一道。京南沥水。俱可循归凤河。村庄现免沥水淹浸。久更收浑水阗淤之益。复接筑东堤。北过遥埝尾。以杜水势东越。报闻。　　

○是日、驻跸三家店行宫。　　

○丁酉。上诣畅春园、问皇太后安。　　

○幸圆明园。　　

○谕曰、魏廷珍、简任中外。宣力旧臣。年近九旬。允称人瑞。今春迎銮道左。朕亲召见行殿。加以优遇。复赏给伊子员外郎职衔。令其在家侍养。以昭眷旧至意。乃忽闻溘逝。深可悯恻。应得恤典。著察例具奏。　　

○谕军机大臣等、览策楞等数次摺奏。不过详言伊犁厄鲁特、流离困厄情形。至如何擒缚叛贼阿睦尔撒纳之处。反不置一词。伊等之意。若以伊犁既得。则追捕阿睦尔撒纳之事。不甚要紧。不知此见甚属错谬。伊犁乃一空旷之地。并无城垣。驻兵与否。无甚关系。即为伊等穷乏之人料理生计。亦不过于擒获阿睦尔撒纳后。或使伊等移近内地。过二三年。令其耕种自给。或于濒河近山地方。令其捕鱼打牲为业。此等料理。俱属可行。令策楞等、虽将伊等困厄情形陈奏。其如何顺伊等性情。就现在形势、酌量措办之处。总未筹及。是何意见。且伊等所以穷困若此者。非我使之。均由伊等误听阿睦尔撒纳之言。互相劫掠。以致伊等无可聊生。策楞等、即当将此缘由晓谕众人。令其协力擒获阿睦尔撒纳时。再为伊等筹办生计。奖励众心。克期擒贼。著再传谕策楞等、惟以擒获阿睦尔撒纳为第一要务。其如何设法追赶。不致漏网。及作何料理壮我兵力之处。俱遵朕屡降谕旨。详悉筹画。务合机宜。以期迅速竣事。　　

