<!-- { "loadSidebar": true } -->
○谕曰、穆和蔺奏报二麦约收分数一摺。据称、河南省彰德、卫辉、怀庆、三府所属之二十一县。雨泽愆期。麦收歉薄。其余八十七厅州县。通计合算收成。约计七分有余等语。所奏词语牵混。未免涉于讳饰。二麦约收分数。系合通省计算。今河南省虽止彰德、卫辉、怀庆、三府缺雨歉收。其余各属收成。仍有七分有余。但该抚叙摺时。自应于合算之处。将缺雨之河北三府属歉收情形。分晰声明。始为核实。今率以通计合算。笼统声叙。竟似河南通省收成均属七分有余。殊为牵混。天下之大。雨水原不能一律调匀。间因短缺雨泽。二麦歉收。亦属事所难免。况豫省河北三府缺雨。朕于未报歉收之前。早经先事绸缪。降旨截留漕米三十万石。运往该处。以资接济。该抚又何必讳言。为此含混之语。设各督抚踵而行之。习为讳饰。岂朕轸念灾区。勤恤民隐之意耶。将此通谕知之。　　

○又谕曰、御史曹锡龄奏、京畿自春入夏以来。得雨未能沾足。请将法司问拟立决之案。除情罪重大者。照例办理外。其余命盗案内。按律问拟即应处决之犯。可否暂停题奏一摺。所见甚浅雨泽愆期。关系民瘼。朕宵旰焦劳。刻加循省如果朕躬或有阙失。或内外大臣中。有党援贪黩。及壅蔽下情之事。以致上干天和。恒旸示儆。该御史原应具疏入告。朕必褒其谠直。现在纪纲振饬。并无前项情事。该御史徒敷衍虚词。以冀朕嘉其进言。或邀恩赏。甚无谓也。本年缺雨之处。惟直隶迤南顺德、广平、大名、三府。并保定以北州县。望泽维殷。并非各直省在在缺雨。况经朕已降恩旨。令刑部清理庶狱。查明徒罪以下、减等发落。并将拘系候讯者。讯明省释。寻常案件。速即完结。以冀感召庥和。甘霖速沛。不过如此而已。今该御史因有此旨。乃奏请将各省命盗案件。律应问拟立决者。一概暂停题奏。试思各直省与京畿何涉。且边远省分。即问拟立决之犯。经法司题奏后。知照各该省。亦须迟至数月方行处决。焉有因京师及畿辅数处。偶缺雨泽。即将各直省命盗案件。应拟立决之犯。概行停办。以致悬案不结。日久积压。更复成何政体。该御史所奏、甚属迂谬。原摺掷还。并著传旨申饬。　　

○以大理寺卿赵佑、为左副都御史。　　

○壬戌。上诣觉生寺祈雨。　　

○诣大高殿行礼。　　

○还宫。　　

○豁免河南省历年民欠耔种牛具口粮银、四十九万九千九百五十两有奇。谷、四万一百六十石有奇。　　

○癸亥。上御太和殿视朝。文武升转各官谢恩。　　

○幸圆明园。　　

○甲子。谕曰、书麟等参奏、纵匪匿报之萧县知县黄大有一摺。黄大有、于地方被抢案件。经事主具报后。既不上紧缉拏。迨至邻县获犯移解。又不照例收禁。即时审办。以致案犯脱逃。复敢讳匿不报。殊出情理之外。仅予革职。不足蔽辜。黄大有、著革职拏问。交该督抚等。提同案内人犯。一并严审定拟具奏。仍即督饬所属。将逸犯上紧缉拏。务期弋获。毋任远扬漏网。　　

○谕军机大臣曰、书麟参奏纵匪匿报之萧县知县黄大有一摺。已另降谕旨。将黄大有革职拏问矣。萧县地方。虽同系该督抚所属。但距江宁甚近。自系书麟平日不能约束所属。以致该县有此等玩误讳匿之事。即此案与长麟会衔具奏。亦系书麟主政。知会长麟。一同列名。其废弛地方。实系书麟一人之咎。又书麟另摺覆奏。裁汰站船一摺。可谓不知耻。书麟在两江总督任内已久。既以此项站船虚设无用。何以从前并未且奏。直至长麟到任后查出。始行会衔奏请裁汰。即此两事而论。可见书麟于地方事件。一味因循。毫无整顿。不过谨慎自守廉洁耳。殊负朕弃瑕录用之意。书麟著传旨申饬。嗣后倘再不知悛改。则竟甘于自弃。朕亦无可再谕矣。慎之。将此传谕书麟、并谕长麟知之。　　

○又谕、穆和蔺奏、河北安阳等二十一县。至今未获大沛甘霖。现值青黄不接之时。麦收失望。秋禾杂粮。亦尚未能播种齐全。恳概行借给一月口粮。其平粜谷价。照歉岁减价之例。每石较市价酌减银一钱。俾资买食等语。自应如此。已批交该部速行矣。前因豫省河北三属。暨直隶顺德、广平、大名、三府。雨泽缺少。早经降旨。令于南粮漕船内各截留三十万石。以备接济之需。今河北三府。业经穆和蔺酌筹借粜。而直隶顺德等处。亦迄今未据奏报续得透雨。虽已请将三府新旧钱粮。概予缓徵。但究恐民食不无拮据。朕心深为廑念。著传谕梁肯堂、即将缺雨各属。现在曾否得有雨泽。应否照豫省借给口粮。及减价平粜之处。迅速查明。据实具奏。　　

○乙丑。谕曰、书麟等奏、江西九江前帮漕船渡黄时。陡遇暴风。折断舵杆。均各抢救无虞。惟徐子信等四船。冲入河心。船身漂淌。所装漕米。尽行沉失。淹毙水手等六名。又朱伏一等二船。水涌入舱。登时侧溺。沉湿米石。现俱抢获等语。江西九江前帮漕船。在黄河陡遇风暴。人力难施。以致漂失米石。淹毙人口。殊为可悯。所有旗丁徐子信、傅胜乐、徐仝商、陈玉、军船四只。漂没米石蓆竹。著加恩全行豁免。船只给料成造。其淹毙水手人等。照例优恤。即得生者亦属可悯。均著酌加赏赉。至旗丁朱伏一、刘合、二船所捞湿米。著准其将食米易换。同抢获乾米。分洒通帮。赴通交纳。以示体恤。　　

○减徵江苏江宁县。乾隆五十六年分。低洼田亩额银、五十二两有奇。米、一百八十石有奇。　　

○丙寅。谕、本年举行乡试。所有应行开列试差之进士出身人员。著于四月三十日在正大光明殿考试。仍著吏部照例。按各衙门次序于闰四月初二初三日。带领引见。　　

○又谕曰、孙士毅奏、宁远府知府符兆熊、阜和协副将赵秉彝、办理军务。不辞劳瘁。实为得力之员。又原任安徽巢县教谕周蔼联、自上年带至打箭炉。帮办幕务。昼夜经理。毫无贻误。实属能事等语。符兆熊、赵秉彝、俱著赏戴花翎。以示鼓励。仍于应升处记名用。周蔼联、著赏给内阁中书。俟军务告竣。再行送部引见。　　

○又谕曰、福康安奏、达赖喇嘛、感激朕恩。将现在进兵应需口粮马匹火药等项。竭力捐办。且索伦屯练各兵丁到藏。俱分别赠给银两等件。朕甚为欣慰。著加恩赏达赖喇嘛、哈达一条。珍珠串一挂。以示优奖。达赖喇嘛、嗣后于进剿廓尔喀事宜。益当实心报效。以期迅速成功。　　

○谕军机大臣曰、穆腾额奏、天津地方。二十五日辰刻起。＜雨澍＞雨稠沛。至亥刻止。入土共有五寸等语。览奏欣慰。昨据梁肯堂奏、兑收漕米事竣。二十五日起程回省。由天津以至静海。刨土验看。入土已及四寸等语。看来保定一带地方。或不致大旱。惟近京则实旱矣。至该督所过暨附近地方。是否一律沾被。未据续奏。朕心深为廑念。连日京畿云气甚浓。似酿雨之势。旋为风吹散。不过微点飘洒。竟未得成分寸。实切焦烦。看来天津及保定以南正定一带。已得雨泽。其迤北地方。均觉缺雨。著传谕梁肯堂、即将各该处曾否得有＜雨澍＞泽之处。迅速查明具奏。再本年遇闰。节候较早。通省麦收分数。此时尚未报齐。但州县自已先将情形陆续禀报。并著梁肯堂、将直隶通省麦收牵算。是否约有六七分之处。先行奏闻。以慰廑注。寻奏、查得直隶麦收。永平、正定、承德、三府。及遵化州所属。约七分有余。天津府。约七分。保定、河间、宣化、三府。及易州、深州、定州所属。约六分有余。冀州所属。约六分。顺天府约五分有余。大名府属。约五分。顺德府、及赵州所属。约四分有余。广平府。约四分。通计十一府六州。共约收六分有余。得旨、览奏俱悉。　　

○又谕曰、福康安等奏称、济咙等处新添贼匪。如未能立时攻破。即于山巅重叠之处。潜兵越险。绕至贼后。截其归路。一面统兵径取阳布贼巢一节。虽属暗度出奇之策。如能断其粮道。是亦一计。但福康安等统领劲旅。声罪致讨。系堂堂正正之师。济咙一路。既为进兵正道。自应先将该处屯聚贼匪。歼灭无遗。廓清边界。然后力图进取。使我兵鼓勇直前。无后顾之虑。方为正办。若不将济咙等处逗留之贼。攻剿净尽。由此路乘胜直前。别寻间道。悬军冞入。该处山路丛杂。安保济咙等处贼匪。不心生窥伺。扰我后路。即贼匪无能。计不出此。而我兵深入之时。尚有济咙等处贼人横亘其中。军心自不免稍有回顾。万一首尾不能兼应。所关非细。况自宗喀至济咙一带。现有察木地方。形势扼要。贼匪尚于该处设卡据守。其自济咙以至阳布。必更有险要之处。贼匪闻大兵进发。岂不处处安卡设寨。以为负嵎抗拒之计。我兵焉能径行越过。且济咙等处。系后藏边界地方。此时尚未及收复。又安必其直捣巢穴。一举集事耶。福康安、海兰察等。久历戎行。素娴韬略。何未见及此。即云济咙等处有新添贼匪。并力固守。恐未能立时攻破。然福康安统率如许劲兵。攻此一隅株守之贼。谅不致有稽时日。倘或稍有耽延。亦不过略迟数日。而边界贼匪。悉数歼除。俾我兵无后顾之虑。自必倍加奋勇。攻坚破垒。为得尺则尺之计。若连得几次胜仗。夺取一二处碉卡。使贼匪望风胆落。即有险要拒守之处。亦必纷纷瓦解。虽蒇事稍迟。而成功较为稳妥。此实动出万全良策。福康安等、现在熟筹进剿。必有可恃。然后可进。不得存行险侥幸之见也。至贼匪接奉两次檄谕。何总无一信。若非严密设备。为负嵎固守之计。即系自恃险远。并不畏惧官兵。故不差人禀覆。使我兵无从察其虚实。不敢轻进。贼匪狡狯伎俩。大约不出乎此。福康安等、益当坚持定见。加意慎重。断不可稍涉冒险。又十二辈班禅额尔德尼、失去金册。现已饬照办一分。遇便赏给扎什伦布尊藏。著福康安、先告知达赖喇嘛、班禅额尔德尼。以示卫护体恤之意。又据孙士毅奏、现奉谕旨。饬令再行豫备兵三千名。业已赶紧照数饬备。俟前调之官兵出口后。即令陆续至炉城驻劄。听候调遣等语。屯土兵丁。先后派赴西藏者。已有八千余名。所剩者俱系老弱无用。自应即于川省绿营官兵内。就近挑取。照数豫备。但现在索伦达呼尔兵。及前调川兵三千名。想俱陆续抵藏。合之从前派调之兵。已有一万三千名。兵力不为不多。此项豫备兵三千名。福康安是否尚须檄调。亦在未定。著传谕孙士毅、即饬令带领将弁等赴炉驻劄听候。一俟福康安咨调信息到日。即令克日起程赴藏。以期早到一日。即军营早收一日之用。方为妥善。　　

○旌表守正捐躯河南安阳县民王法雨女王氏。　　

○丁卯。上诣玉泉山龙神祠祈雨。　　

