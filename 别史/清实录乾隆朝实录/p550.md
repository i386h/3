<!-- { "loadSidebar": true } -->
○诣皇太后宫问安。　　

○命直省筹鼓铸。谕军机大臣等、近年以来。京师钱价增长。民用不便。朕深为廑念。多方筹画。谕廷臣悉心计议。务得善策以平价值。上冬伊等议得数条。试行于京师。数月以来。钱价渐减。似有微效。民间称便。至于外省钱价昂贵。比比皆然。尔等可将京师所议各款内。摘取数条。密寄外省有鼓铸地方之督抚。令其密为商酌。能仿照而行、以便民用否。外省与京师。情形不同。自有难于一例之处。但钱文源源鼓铸。自应日积日多。足敷民用。乃价值日渐增长。恐私销或亦不免。夫销毁制钱之弊。最为难查。若将零星设炉之小铺。照京师之例。令其归并。派官稽查。以杜毁钱造器之弊。事属易行。又如该省既开鼓铸。其搭放兵饷余钱。并青黄不接之际。平粜官米钱文。照京师之例。发出官卖。以平市价。此亦似乎可行。总之外省情形。京师不能悉知。该督抚身在地方。自能因时措置。如可仿照而行。即密商办理。具摺奏闻。若难于筹办。亦将不能仿照之处。据实陈奏。不必勉强。或致累民。寻江苏巡抚陈大受奏、京师钱法六条。一、设立镕铜官局。稽查销毁。查省城铜铺。四散开设。必使聚于官局。不特无地可容。兼恐稽查不得其人。反滋扰累。至销毁之弊。应通饬文武员弁。实力稽察。一、官米局钱文。不必存贮。查历年平粜钱。俱即发市易银。现在奉行。毋庸更议。一、归并钱市经纪。稽查高擡钱价。查兑钱虽有经纪名色。出入悉照时价。不能意为高下。毋庸仿照。一、粜买杂粮。禁止行使钱文。查乾隆六年。业经部议。行令民间。自数两以上。毋得专用钱文。应再饬地方官谆切晓谕。一、严禁奸民兴贩。查江苏钱价。各处相仿。加以运脚。利息甚微。实无兴贩。惟于出洋船只。照盘查食米之例。一体严查。一、禁止囤积居奇。查各属富户。多系存银。其铺户之钱。随收随发。亦无囤积之事。并可毋庸查禁。得旨。所见颇是。即京师所办。现即有捍格难行处也。浙江巡抚常安奏、浙省向无镕铜大局、卖米官局。亦无钱市经纪、大宗杂粮。似难仿照京师。然销毁不可不防。则令各州县。再行设法稽查。兴贩不可不杜。则令沿海各商。毋得多运出境。囤积不可不禁。则令大小交易。止许两数用钱。以及平粜钱。限三日发换。赀厚铺户。零星兑收。庶几因地制宜。以期有济。得旨。所奏俱悉。福建巡抚周学健奏、京师钱法六条。不能画一仿照。自宜推广变通。一、铜铺零星赁屋开张。未便移聚一处。但恐炉具现成。暗将制钱私毁。应饬各州县。查明境内铜作坊若干。铜铺若干。内设炉者若干。开报姓名。取具不敢。销毁遵依。连环甘结。有犯许地邻保甲首报。仍派典、巡千、把不时密查。一、平粜时应饬各厂员。将所卖钱。五日一报。令该府县随时发换。至钱粮自一钱以下。例得折钱。亦令随收随发。于旬报摺内。开数备查。再晋江、惠安、二县场内。所收长价。并官商所卖盐价。除各项公用外。及各县商人。逐日所卖盐价。俱交铺户兑换。每十日、将换出钱数。附晴雨摺内通报。一、钱市经纪。向未设立。但铺户奸良不一。应饬各州县查明。该处钱庄若干、钱铺若干、造册。即令派查铜铺委员。稽查有无擡价。一、市镇米麦成石、布帛成疋、以上。及民间田房交易、客账收放、典当出入、成两以上者。概不准用钱。一、闽省环出阻海。挑运维艰。有无兴贩。应咨管关将军、水师提督。严饬员弁。实力稽查。一、囤积钱多。价即踊贵。应照部议。富户毋得贮至五十串以上。典铺亦不得过三百串。取具甘结备查。得旨。惟在因时制宜行之而已。法制禁令。岂能尽天下之情哉。湖北巡抚晏斯盛奏、京师钱法六条。除归并经纪。碍难仿设。粜买杂粮。早经酌奏。兴贩囤积。再行申禁。均毋庸议外。一、铜铺四散开设。既未便议移官局。销毁自所不免。应照京师例。派佐杂武弁。督兵役常川查禁。责十家互相稽察。并令各铺将出入数目。逐日登记。按月呈报。一、向来州县。多将平粜钱。存俟秋成买谷。应令随收随发。即于厂旁设局。令商民持银兑换。得旨。总在汝等妥酌行之。语云救荒无善政。朕于钱法。亦云如此。湖南巡抚蒋溥奏、京师钱法六条。除立市归并经纪。用银收买杂粮。均难仿照外。一、铜铺本微。易于私销取利。自应派员督查。但铺面俱在一处。出入有限。不须搬入官房。逐日稽察。一、米厂平粜钱。令三日一次。减价收银。旬终将出入数目册报。一、客商携带盘费。不得过十串以外。水路取船行甘结。陆路取骡马行甘结备案。一、湖南人民。大抵贮银。尚恐地方辽阔。未及周知。应通饬各属有积钱至百患以上者。易银存贮。至湖南设炉五座。每年出钱。仅敷放饷。现在刨试各处铜矿。俟开采有效。可以添炉三座。将所铸之钱。作为余钱。设局官卖。益使泉货流通。得旨。有治人。无治法。即京师现行之法。亦不过补偏救弊。非经久可行之事也。川陕总督庆复奏、陕甘地处西陲。情形与他省更异。京师钱法六条。有可仿照者。一、铜器由外省制就买运。惟小炉铜匠。率皆收买废铜镕化。应责成保甲邻佑。稽查有无销毁。一、平粜钱。甘省向或贮库。应与陕省一体随时发换。一、囤积向干明禁。应令地方官晓谕乡民。如贮钱至百串以上。一经发觉。按律治罪。有不能仿照者。一、钱铺皆系小本经营。就地贸易。声息相通。不能擡价。设立经纪。反开垄断。一、市集零星粜卖。需钱者多。概令用银。乡愚于戥头银色。每有未识。买户转得欺哄。应从民便。一、陕省现在停铸。钱价日昂。甘省向用旧存制钱。亦在本地流通。并无兴贩。毋庸议禁。得旨。有治人。无治法。即京城之法。朕亦不谓之十分合宜。仍不过补偏救弊而已。四川巡抚纪山奏、钱法首在流通。应令地方官。将平粜钱。随时兑换。核实造报。以及客商带钱。不得过三十串以外。乡民贮钱。不得至一百串以上。均系仿照京师之例。至铜铺铸造稀少。且红铜市价较贱。不须销毁。钱铺买卖零星。俱对客成交。市集粜买杂粮。仅升斗使钱。自应悉仍其旧。得旨。所奏俱悉。署广东巡抚广州将军策楞奏、粤东行使钱文。向有三项。一各省所铸大制钱。名曰青钱。一从前所铸康熙小制钱。名曰广钱。又曰红钱一前代年号古钱。名曰黑钱。近年粤东停铸。他省运至者少。是以大制钱不可多得。而红黑二钱。充溢市上。质轻价重。一经入炉。得不偿失。销毁之弊。不禁自除。他若民间兑换银钱。无须另设经纪。商贩粜卖粮食。亦无大宗交易各从其便。惟流通平粜钱文查禁兴贩囤积。自宜仿京师例举行。得旨。今制钱之所以日贵者。以行使之处甚广也。粤东既有各色钱文行使。朕意不若听从民便可耳。若必定以法令。使之尽使制钱。反有捍格难行之处。即京师筹尽钱法。亦可谓不遗余力。而总无善策。况外省乎。　　

○壬午。上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○癸未。上诣长春仙馆、问皇太后安。　　

○甲申。谕、哈密公岳素布之父额敏。原系贝子。从前岳素布袭封公爵时。曾经降旨。日后著有劳绩。仍封贝子。今看岳素布、为人明白谨慎。特加恩封为贝子。　　

○乙酉。上奉皇太后幸同乐园。侍早晚膳。　　

○丙戌。上御西厂大幄次。赐外藩宴。　　

○丁亥。上诣安佑宫行礼。　　

○奉皇太后幸同乐园。侍早晚膳。至乙未皆如之。　　

○御正大光明殿。赐朝正外藩、及大学士、内大臣等宴。召科尔沁亲王阿拉布坦罗布藏衮布。贝子品级达尔玛达都。辅国公敏珠尔拉布坦。喀尔喀亲王策楞德沁扎布。贝子车木楚克扎布。镇国公根丕勒。四子部落郡王阿拉布坦多尔济。厄鲁特贝子三都布。青海贝子丹巴。哈密贝子岳素布。乌珠穆沁辅国公德里克旺舒克。至御座前赐酒成礼。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百三十二


大清高宗法天隆运至诚先觉体元立极敷文奋武孝慈神圣纯皇帝实录卷之二百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。正月戊子。命江南督抚轮阅海防。谕、江南地居腹内。无深山穷谷藏奸聚匪之薮。所最宜加意者。莫如海防。我国家承平日久。海疆宁谧。中外习为固然。然从来防患在于未形。未雨绸缪。古人所云。今江省之上海、崇明、刘河、福山、狼山、各紧要海口。营汛非不周罗。斥堠非不严密。战舸非不连樯接艘。然俱付之三五偏裨。督率兵卒。往来戍守而已。凡形势之扼塞防守之机宜。口岸之平险何处为瞭望之所。何处为守御之区。向例督抚俱未亲至其地。考订而讲求焉。夫按图聚米。终不如目击身亲。况士卒何知。大概恶劳好逸。若督抚时一经临。自必震动恪恭。不致废弛怠惰。且江南海口。数处毗连。附近巡行。往返不过匝月。亦不致劳人废事。该督抚等应仿别省总督巡边之例。于海口紧要之处。递年轮流巡视一次。固不必有所纷更。以为建白。亦不可草率一过。视同具文。则防范之事宜。既得深讨于平日。备御之营制。亦得讲究其万全。更可不时简阅操演。以整饰戎行。似属有益。著该督抚等妥商定议具奏。寻议奏、海防紧要。分应轮流巡视。拟于本年督臣先往。次年则及抚臣。周而复始。著为令。往巡之时。务将形势之扼塞。防守之机宜。口岸之平险。及何处为瞭望之所。何处为守御之区。逐一察看。详细探讨。并顺路简阅沿海营伍。事竣具摺奏闻。得旨、须妥协据实办理。不可虚应故事也。　　

