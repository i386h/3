<!-- { "loadSidebar": true } -->
○谕军机大臣等、江苏上年收成丰稔。民间食用充裕。所有粮石时价。自应平减。今据安宁奏到。上米二两五分。次米一两八钱。麦一两一钱。注明俱属贵价。此等价值既系昂贵。则比较日常平减之时。每石实价若干。摺内并未详开。所奏殊不明晰。且三月粮价。至此时始缮摺具奏。亦属延缓。著传谕安宁。将春季米麦价贵。及现在是否平减各情形。查明据实具奏。寻奏、查苏城米价。以每石二两上下为贵。一两五钱上下为中。一两上下为贱。麦。每石一两为贵。七八钱为中。五六钱为贱。上年春季米。每石二两五钱以外。今兹二两五分。已不为贵。现在四月分米麦价。较春季少长四五分。然民间尚以为平价。得旨、以后诸事留心勉力。毋得图逸苟安　　

○又谕、据萨哈岱奏、河东未完课项。现届新旧各商更换之时。难以如期题销。恳请展限三个月等语。已有旨谕部矣。其遴选新商一事。该盐政于本年二月奏请。经军机大臣。会同该抚等议准。何以迟至数月之久。祇据送到刘衷一人。其余王之绪等五名。并未到运。此在该商等、未免意存观望。而地方官亦视为无甚要紧之事。未能上紧办理。著传谕鄂弼。严饬各该州县。所有未经送到之王之绪等五名。令其迅速申送。顶补办运。毋得藉词延缓。至萨哈岱以二月之事。今始奏到。甚属迟误。并著传旨申饬　　

○吏部议覆、闽浙总督杨廷璋等奏、查台湾府属凤山县之阿里港。在县治东北五十里。南距万丹二十余里。北通台邑之罗汉门。东接傀儡山。逼近生番。且该地流民聚处。抢窃频闻。又诸罗县之斗六门。与彰化县虎尾溪接壤。毗连石龟溪等四十三庄。向多游匪出没。离县窎远。均需设立专员。查凤山县县丞。驻劄万丹。民淳事简。请移驻阿里港。又台湾县所属之新港司巡检。驻劄郡城。盘查海口小船出入。并无巡防地方之责。请移驻诸罗县之斗六门。管辖石龟溪等四十三庄。其查验船只事。责成台湾府经历兼管。至阿里港。斗六门。应建衙署。现有万丹新港旧署。尽足估变酌移。毋庸动项。均应如所请。从之　　

○辛亥。遣官祭关帝庙　　

○壬子。谕军机大臣等、爱必达等奏、滇省铜厂。自加价采办后。多获余息一摺。据称、二十五年。青龙等厂。共办过铜一百余万斤。计多获息银二万九千余两。但此项铜觔。是否全数发卖。抑系将现存之铜。统计核算息银。共有此数。其汤丹。大碌等各厂。二十四。五。两年。办铜二千六百余万。共得额课息银五十余万两。此内除去额课。及起运协拨各项铜觔外。实在多余铜若干。并该督所称清完厂欠。究系作何归补。是否于二十四。五。两年内。全数清完。摺内尚未明晰。著传谕刘藻。令其一并详查具奏。寻奏、查原定铜价。每百斤。给银四两。自乾隆二十五年后。两次增至六两。厂民工本渐裕。足资采办。获铜加倍。计铜一百万斤有零。该价银九万二千余两。计除给过厂民原价、及厂费脚价银、共六万二千五百余两外。该余息银、二万九千余两。并非发卖获息也。至汤丹、大碌等厂。二十四、五、两年来。实余铜二百四十万有零。得额课银二万一千六百五十余两。至各厂旧欠。自增价后。厂力渐舒。已于乾隆二十二、三、四、五、等年。将积欠银十一万余两。陆续追完。报闻　　

○旌表守正捐躯之山东清平县民徐照妻杜氏　　

○癸丑。授一甲一名进士王杰、为翰林院修撰。一甲二名胡高望。一甲三名赵翼、为翰林院编修　　

○吏部议覆、四川总督开泰疏称、川省越巂、雷波、二卫。德昌、迷易、盐中、黄螂、四所。部议裁汰。所有一切事宜。请改设通判管理。查宁远、保宁、二府。俱有同城通判。缺简事少。应将宁远府通判。移至越巂。其所管建昌。会川、九道沟、宁番、四口税务。改归宁远府管理。再将保宁府通判。改驻雷波。其保宁督捕事务。令该府分驻南部之盐政同知兼管。该通判等、责任较重。应于原设养廉银四百两外。各添银二百两。并请各添设照磨一员。其越巂原设之大树堡经历。即令越巂通判管辖。黄螂所。添设巡检一员。令雷波通判管辖。除雷波尚未设学外。越巂卫学教授。改为厅学教授。训导照旧。又宁远府属之德昌所。去四昌县止三十里。应改隶西昌县。迷易所。至会理州界一百里。应改隶会理州。各设巡检一员。盐中所。请添设县丞一员。以上巡检三员。县丞一员。照磨二员。每岁各给养廉银一百五十两。额设常平。社仓。即令各驻之巡检。县丞。就近经理。统归该管州县册报。各所均未设学。应试生童。即附入该管州县汇送。均应如所奏。从之　　

○叶尔羌办事都统新柱等奏、查大兵凯旋后。所留叶尔羌之满洲。索伦。绿旗兵。除看守城垣仓库。及办事处差遣外。余俱于城外驻劄。后因帐房日久损坏。分居城内逃走回人旧屋。遇有差务。一时不能齐集。今年派兵移驻伊犁。其数愈减。现在办事公署。大门内地面宽阔。请即于该处添建房屋。报闻　　

○以大学士来保。兼管礼部事务。大学士刘统勋、兼管兵部事务。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十六


大清高宗法天隆运至诚先觉体元立极敷文奋武孝慈神圣纯皇帝实录卷之六百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。五月。甲寅。上诣畅春园、问皇太后安　　

○还宫　　

○谕、据杨廷璋奏、请将浙江玉环营水师参将陈启灿。升补福建台湾水师副将一摺。兵部议覆本内。既称隔省升用。有碍成例。应无庸议矣。及阅夹单通列外海水师人员内。原有陈启灿之名。陈启灿既得入夹单请用。则非必不应用之人可知。而该部办理此案。意在守例。事乃予盾。并未将缘由详悉声明。甚属非是。即吏部向来于文职人员。议准、议驳。亦不无拘泥成例。事涉两歧之处。嗣后遇有此等奏请题调人员。实系人地相宜者。即应准情酌理。画一定议。毋得过事胶执。即云守例。亦应声明两请。陈启灿已照该督所请。准其升补台湾水师副将。仍将此谕令吏兵二部知之　　

○谕军机大臣等、舒赫德奏称、从前阿里衮。收服罗布诺尔回人千余户。及安插辟展附近之沙呼里回人百余户。又莽噶里克所属回人。均请交与德尔格。选派干员。带领吐鲁番回人二名。前往查办等语。德尔格甫经任事。恐未能谙悉情形。著舒赫德仍于归途之便。前往办理。即此时德尔格已经起程。办有头绪。舒赫德仍须再加查核。妥议具奏　　

○又谕、前据杨廷璋。吴士功。审拟马龙图一案。错谬已极。业经降旨。令该督抚等、逐一明白回奏。并由六百里驰递。乃距今一月有余。未据奏到。何以迟缓至此。著再传谕该督等、令其速行具摺奏闻　　

○是日起。上以夏至祭地于方泽。斋戒三日　　

○乙卯。军机大臣议覆、陕甘总督杨应琚奏称、皋兰县属。骚狐泉之磺厂。久经封闭。现在各标营火药不敷。查该厂磺砂旺盛。仍请招商开采。应如所请。从之　　

○丙辰。内阁。翰林院。带领新科进士引见。得旨、新科进士一甲三名王杰、胡高望、赵翼、已经授职。蒋雍植、顾震、秦承恩、汪为善、谢启昆、曹仁虎、金云槐、黄腾达、马人龙、嵇承谦、陈步瀛、胡翘元、储秘书、沈士骏、张应曾、汪上林、官志涵、丁荣祚、吴玉纶、马曾鲁、葛正华、刘焯、毛业溥、卜祚光、嵩贵、郭洁、邵庚曾、田均豫、李松龄、余廷灿、刘校之、冯昌绅、陈于畴、杨中选邓大林、俱著改为庶吉士。项淳吴坛、陈嵩年、裴直方、松龄、沈琳、孙嘉乐、银文昭、俱著分部学习。徐绍鉴、王宓、孙景燧、张元泰、顾駉、姚棻、许法震、徐珏、俱著以知县即用。王兆麟、白凌云、欧阳钦、俱著以教职即用。余著归班铨选　　

○又带领会试取中以中书、学正、学录用之举人引见。得旨、汤上选、姚士烺、章棠、陈彬、戴观、余瑚、吴襄、王宸、李调元、王文涌、凌家梧、胡予襄、徐天骥、刘凤翔、孙麟徵、沈世焘、董潮、阮葵生、张梅、朱芫星、李廷钦、徐延第、苏去疾、金以垿、韩朝衡、汪大荣、梁景阳陈观光、叶文馥、丁履仁、沈杰、王嵩柱、倪昭、麦佑、蒋国萃、甘澍、王仲芬、周延秭、刘光第、王家宾、张廷元、高□廿火又□。张秉谦、俱著以中书、学正、学录遇缺补用。如有愿回籍者听。缺出时。如应补之人已经回籍。即以其次挨补。所有回籍人员。遇别项考试。仍准其一体赴考　　

○丁巳。夏至。祭地于方泽。上亲诣行礼　　

○诣畅春园、问皇太后安　　

○幸圆明园　　

○谕曰、署总兵曹瑛。奏请陛见一摺。但知袭用故套。实为不近人情之至。曹瑛于朕巡幸五台。甫经随营召见。即迟至年余。再将缘由声明奏请。朕不惟不加责备。且深许其合宜。乃为时仅踰两月。辄率引三年依恋之词。又不将前由一言申叙。是不过聊以塞责耳。所请尚出于诚心乎。以摺奏切已之事。尚虚假如此。则其办理营伍。大略可见矣。曹瑛著解总兵之任。令其来京供职。额僧额现署固原提督。其大同总兵事务。著该抚遴员署理　　

