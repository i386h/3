<!-- { "loadSidebar": true } -->
○谕、朕恭阅圣祖仁皇帝实录。内载前任福建总督范承谟、云贵总督甘文焜、遇吴三桂、耿精患、二逆之变。抗节不屈。殉难捐躯。忠荩深堪嘉悯。因命查该二臣珣节后。所得恤典。范承谟、甘文焜、俱赠尚书。并荫一子入监。此等封疆死事之臣。虽非效命行间。临阵捐躯者可比。但当逆竖盗兵。偏隅煽焰。致命遂志。劲节不回。实有合于成仁取义之道。其身虽已仰邀赠恤。而其子仅荫以入监。尚不足以励臣节而慰忠魂。即使其子孙等、能承世业。叠继簮缨。但所膺官秩。祇能及身而止。而其祖父忠贞之泽。究不能流传勿替。非赏延于世之义。前因满汉军功、应得世职人员。袭次已完者。仍赏给恩骑尉。俾其子孙永远承袭。所有范承谟、甘文焜子孙。亦著照此例。各赏给恩骑尉、世袭罔替。其有现任职官者。即准其兼袭。此外尚有似此殉节诸臣。并令军机大臣、会同部旗。查明原有世职罔替者。毋庸另行赏给外。其并无世职者。均著一体赏给恩骑尉。以为荩臣效节者劝。　　

○是月、湖广总督毕沅奏、荆州府城工告竣。得旨、诸凡皆妥。欣慰览之。　　

○山东巡抚觉罗吉庆奏、德州等处。夏间得雨。乡民种豆甚少。请将各粮户应交黑豆。不拘小米黑豆均收。报闻。　　

○陕西布政使和宁奏、咸阳、临潼、渭南、灾五分。长安、乾州、灾六分。武功、兴平、灾七分。均因大路粮多。籴食稍易。无论正赈加赈。银米兼放。其泾阳、三原、高陵、蒲城、韩城、灾七分。醴泉、灾八分。系偏僻地方。粮食较少。应请正赈全支本色。加赈仍银米兼放。不敷。饬邻邑拨济仓粮。得旨、诸凡皆妥。仍应查察。俾受实惠。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十三


大清高宗法天隆运至诚先觉体元立极敷文奋武孝慈神圣纯皇帝实录卷之一千四百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。冬。十月。丙寅朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十八年时宪书。　　

○顺天府行乡饮酒礼。　　

○谕、前据梁肯堂奏、请修雄县驻防兵房一摺。恐系从前承修之员。未能坚固如式。当经降旨饬查。兹据该督覆奏、此项兵房。的系于康熙十二年建盖。乾隆二十六年续修。今已坍塌曹□少坏。其续修工程。自不及初建之坚固如式。前经防守尉阿尔景阿移会、委员验看属实。所有估需银一千八百两零。请先在司库动拨赶修。其二十六年动用之项。著落前任雄县知县李晠家属名下照数追赔等语。驻防兵丁。官为建盖房屋。俾资栖止。免其自行租赁。已属格外恩施。该兵丁等。即当视同己业。加意爱护。或遇有水火之灾。人力无从防护。如从前荆州满营被冲。及本年热河沙堤一带。猝被山水者。原不惜帑金为之另行建葺。若不过每岁风雨飘摇。稍有渗漏残损。该兵丁自应随时黏补。免致欹倾。岂得视为传舍。任其年久塌坏。迨难以栖止。又请官为办理。似此屡圮屡修。帑项虗糜。伊于何底。况即如京城满兵。惟健锐火器二营、并八旗之新旧营房、及圆明园之八旗营房。俱系官为建盖。此乃特恩。其余八旗亲军、护军、马甲、步军等。俱无官给房屋。伊等亦止藉钱粮各行租赁。并未见其露处。是各省驻防。得有官房居住。较之八旗兵丁等。已属从优。何得不知爱护。致令塌坏。率请官修。除雄县兵房。即照该督所请。著落前任知县李晠家属名下、如数赔修外。防守尉阿尔景阿平时不能留心查察。一任兵丁等将房屋残损。且不报所管大臣。即行文地方官。甚属乖张。著罚俸三年。以示惩儆。嗣后京中各营、及各省驻防。如该营原有生息银两。可以动用者。所居房屋。实在年久欹倾。尚可准其各自动项修葺。若并无存公银两之营分。不得擅动官项。率请兴修。以归核实。梁肯堂所办差错。著该部察议。　　

○丁卯。上御乾清门听政。　　

○谕、昨因梁肯堂奏称、雄县驻防兵丁住房曹□少烂。该防守尉阿尔景阿、咨行地方官。该地方官并未详查。率据咨文估计。动项修理。业经另降谕旨。将该防守尉、知县、分别办理。以示惩儆矣。但防守尉之职。不过教管本城兵丁。遇有事件。理应详报该管大臣办理。今修理雄县驻防兵丁住房。该防守尉阿尔景阿、并未详报该管护军统领富锐、辄咨行地方。甚属任意。看来非安分之人。不可仍留此任。阿尔景阿、著即彻回。查伊原由何任升迁者。著仍在原任上行走。该管护军统领富锐、并未查出此事。亦有应得之咎。现在富锐前往稽查所属各城驻防之官员兵丁。俟伊回京时。询问明白。另行办理。将此通谕各驻院将军大臣等、嗣后严行约束所属官员兵丁。如有旗民相关人命及盗案事件。仍照例会同地方官审讯办理。除严行约束官员兵丁。毋任伊等与地方官民人交结往来外。其将军大臣等、如非紧要事件。亦不可滥行干与地方事务。咨行文书。　　

○又谕、向来哈密地方所属屯田。俱于发往伊犁、乌噜木齐、两处遣犯内。截留种地。年满后。再行分别送往原定配所为民、及当差为奴。但该遣犯等、原犯情罪。轻重不同。若不定以区别。则情罪较重之犯。俱可就近截留。一经种地年满。即可侥幸安插为民。未免启避重就轻之弊。不足以示惩儆。除此次塔琦等所奏各犯。查系照例办理。如所请行外。嗣后该处应留种地遣犯。如原犯情罪本轻者。方准截留。其情罪较重者。概不得截留。以归核实而杜弊混。　　

○又谕曰、长麟奏、山西省本年乡试。年逾八十之宋守祀等五名。俱三场完竣。未经中式等语。宋守祀等年臻耄耋。踊跃观光。洵为艺林盛事。所有年届八十以上之副榜宋守祀、王克惠。王梦熊、生员段芳洲、薛生麟、俱著加恩赏给举人、准其一体会试。以示寿世作人至意。　　

○又谕曰、长麟奏、归化厅民人楞三、恐吓伍把什、自缢身死一案。核其情节。楞三以流寓乞丐。贪图酬谢。允许王元、代访刨坟贼匪。即诬指喇嘛长木素为正贼。及被喇嘛伍把什控告。妄以同受夹棍之言。向其恐吓。以致伍把什自缢身死。该抚将楞三问拟军罪。不足蔽辜。楞三、著发往伊犁。给厄鲁特为奴。以示惩儆。余著照该抚所拟完结。　　

○谕军机大臣曰、色楞所遗盟长员缺。著沙拉扣肯补授。其所遗副盟长。著策伯克扎布补授。沙拉扣肯、现有该处台吉控告勒索属下之案。例应议处。念其平素尚属奋勉。特加恩补授盟长。著传谕伍弥乌逊、晓谕沙拉扣肯、嗣后当痛改前非。愈加奋勉。如以此次并未治罪。遂至恣肆。是深负朕恩。自取罪戾。即著伍弥乌逊严查参奏。至沙拉扣肯之姊齐彦、呈恳将伊子布扬什克。拨出沙拉扣肯旗分。即照所请办理。　　

○吏部奏、嗣后各地方官。拏获邻境巨盗。及行劫首犯。并纠夥行窃。在数十人以上。临时捆殴事主之案。经该上司奏准送部引见者。均由臣部查明该员本任。果无未获逃盗。议准题覆。若所获之犯。祗系行窃拒捕。或劫案余盗。以及命案逃凶。止准声请议叙。不准送部引见。得旨、此奏是。依议。　　

○以祭酒瑚图礼、奏天府府尹岳起、为内阁学士兼礼部侍郎。　　

○旌表守正捐躯江苏阳湖县民潘大士妻郑氏。　　

○戊辰。谕军机大臣曰、拉特纳巴都尔等、屡次差头目赴营。哀恳投诚。进表纳贡。情词俱为恭顺。是以准其乞降。今又差人呈送犒军食物。并求伺候福康安等直至前藏。看此情形。实属真心慑伏。出于至诚。非特目前蒇功完善。并可保边境敉宁。卫藏无事。至济咙、聂拉木、宗喀等处。向来原有唐古忒兵丁驻守防御。皆因俘习浑等平时废弛。不加训练。以致怯懦无用。见贼退避。目下边界既不驻川兵。藏地事宜。皆系和琳责任。仔肩更重。所有原驻唐古忒第巴番兵。务须于巡边时勤加操练。认真稽查。俾怯懦积习。其应如何分拨派驻、及稽察训练之处。并著悉心妥办。以期永远遵循。再前据福康安奏、廓尔喀差大头人第乌达特塔巴等、赍送表贡。于八月初八日到营等语。其于何日自帕朗古派员伴送起程之处。未据奏及。或系福康安等、候谕旨到日。再令起程。亦未可定。计此旨到时。福康安等、早扺前藏。前已有旨、令福康安飞饬伴送之员。于途次趱行。著再传谕福康安、如该贡使业已起程在途。务须飞檄委员。加紧行走。所有贡物。除象只马匹。本令缓程行走。此外如有沉重物件。亦不妨随后送京。以便贡使遄行。能于年内到京。俾随朝鲜各国之后。瞻仰朝仪。方为妥善。即或不能。亦务令于灯节前到京。以便宴赉。再福康安等奏、廓尔喀差出头人禀称、欲令贡使过藏时。谒见达赖喇嘛、班禅额尔德尼、叩头请罪。并于准降后。拟遣人赴藏。呈递哈达土物等语。拉特纳巴都尔。欲令来使谒见达赖喇嘛等请罪。亦足见其悔过之心。至伊呈送达赖喇嘛等哈达土物。和琳应告知达赖喇嘛等、酌量收存数件。勿虗其意。仍加倍酬给回赏。不可为廓尔喀所轻。再此事蒇功完善。御制十全记一篇。以志武成十告。现令繙写四体字。俟缮写完竣。再行发交和琳、酌量于圣祖御碑之旁竖立。或另相地势。建盖碑亭。以昭武功而垂久远。　　

