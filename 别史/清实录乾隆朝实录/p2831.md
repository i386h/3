<!-- { "loadSidebar": true } -->
○豁四川派往新疆驻塘官兵借支行装银两。　　

○是日、驻跸喀喇河屯行宫。　　

○丙辰。谕曰、郝硕奏、查明晚田实在情形一摺。据称该省早稻丰登。其专藉晚田之户。已借本补种。无需赈济。惟南昌新建等县、虽夏间雨水稍欠沾足。迨后续得透雨滋培。补种杂粮。指日成熟。实属勘不成灾等语。南昌新建等县、虽据该抚确实查勘。并未成灾。但高阜远水之处。未经透雨。田亩究未免受伤。殊堪轸念。所有勘不成灾之南昌、新建、安义、建昌、星子、德化、德安、彭泽、湖口、瑞昌等十县、各田亩应徵钱粮。及军屯余租。均著加恩。缓至明年早稻后徵收。俾农民生计。倍得从容。副朕轸恤贫黎至意。　　

○又谕曰、景福在喀什噶尔。已经三年。著派阿扬阿、前往喀什噶尔驻劄办事。阿扬阿现往甘肃。俟众犯正法后。即由彼前往。换景福回京。　　

○谕军机大臣等、前据阿桂等奏、请酌复惠济银两一摺。据称前在云贵。知该省自停止生息银两后。所有兵丁红白事件。俱系裁减兵额。节省银数充赏。查滇黔等处。俱系边陲。兵力亦不宜单弱。若将生息银两复旧。即所裁兵额仍可补足。其他四川闽广。亦关紧要。容俟回京后请旨办理等语。朕以各省兵丁赏需。应动正项。若藉商营运支给。究属非体。已明降谕旨、均著于正项支给。报部核销。其各省提镇以下公费名粮。亦改照文员之例。议给养廉。所扣兵饷。即可挑补实额。并将办理缘由。传谕阿桂。令核计所费、自京营及陕甘添补满汉兵。约二万名。又各省添补绿营兵粮实额。亦不下数万名。加以改给养廉红白赏恤等项。每岁所需、不过三百万两。至从前阿桂所奏、原为节省经费起见。但现在府库丰裕。尽足供支。朕今如此办理。武职既实得养廉。营伍无虚存名目。更无须藉商生息。为赡恤兵丁之用。与阿桂意见若何。著将此传谕阿桂、并令就所见即行覆奏。　　

○又谕曰、德风、乌什哈达、互讦一案。不过挟嫌诬捏。无甚关系。不可刻意寻求。亦勿有心消弭。著传谕绰克、托。复兴、速行审拟具奏。　　

○兵部以武会试中额请。得旨、这考试、汉军取中二名。直隶取中八名。陕西取中六名。广东取中六名。河南取中二名。山东取中五名。江南取中二名。山西取中三名。湖北取中二名。湖南取中一名。四川取中一名。广西取中一名。福建取中二名。浙江取中二名。江西取中一名。云南取中一名。贵州取中一名。　　

○河东河道总督韩鑅奏、曲家楼漫水下注。经臣国泰、奏开戴村坝旁民堰。臣即将分水口左近各湖开放。抵黄刷淤。今查各湖减消甚畅。一俟定志相符。即照旧关蓄。并饬该道厅、将戴村坝旁水口堵塞。至微山湖、现深二丈一尺。连日已无消长。沙、赵、二河。水亦消落。回空船衔尾南下。行走稳速。得旨、览奏稍慰。　　

○是日、驻跸常山峪行宫。　　

○丁巳。上御行殿。勾到广西、广东、情实罪犯。停决广西斩犯八人。绞犯二人。广东斩犯十二人。绞犯四人。余二百一十三人予勾。　　

○谕、甘省冒赈侵帑一案。皆系王亶望为藩司时。倡率舞弊。以致通省各属。视侵贪为常事。转相效尤。毫无顾忌。现在程栋等二十二人之死。悉由王亶望一人导之。使陷于伏法。即与王亶望杀之何异。核其情罪。虽寸磔不足蔽辜。然而按律斩决。无可加增。实觉罪浮于法。是以前经降旨、将伊子王裘等三人。一并革职。发往伊犁充当苦差。其幼子八人。俟年十二岁时。再行陆续发往。现据山西巡抚雅德奏、将伊子监禁省城。恐外省官官相护。仍属有名无实。著雅德、即将未发王亶望诸子。派委妥员。小心解交刑部。严行监禁。俟及岁时。由刑部陆续转发。并著刑部存记。虽遇赦、不得奏请援宥回籍。如王亶望之子。有在伊犁及中途脱逃等事。即于拏获地方正法。如此办理。于首恶情罪。庶足相抵。而大员之以侵贪作俑者。亦共知炯戒。　　

○谕军机大臣等、刑部进呈广东省秋审情实招册内。经部由缓决改入情实者、蔡阿坚、叶阿添、区亚明、三案。均系执持金刃、伤毙徒手之人。情节较重。与寻常斗殴者不同。已照例勾决矣。秋谳大典。所以明刑弼教。务持情理之平。俾无枉纵。固不可有意从严。若过事宽容。尤非辟以止辟之意。朕素知李湖之为人、严于待属员。而宽于待百姓。为封疆大吏者。正当如是存心。朕亦未尝不如此。至于百姓良善者。固宜加意拊循。而凶横者。尤不可不严行惩创。朕于秋审勾到。则用此意。盖除。莠正以安良。所当尽法处治。按律定拟。俾奸匪闻风敛迹。不致以身试法。岂可徒博宽大之名。转使凶徒漏网。幸邀末减耶。李湖此次部改仅止三案。例不交部议处。但援拟失当。殊属有意从宽。著传旨申饬。　　

○又谕、本日吏兵等部具题、将失察啯匪案内之总兵游击等、及办理错误之兵部堂司各官、分别议处一本。已从宽将成德改为革职留任、余依议行矣。此案前因已升游击之都司舒时可一员。其失察处分。系在都司任内之事。而兵部乃于游击现任内、议以降调。恐书吏有上下其手之弊。是以降旨交该部另行查议。乃德福等、并未将该书吏有无情弊之处、确切查明具奏、岂前所降谕旨、该堂官等竟未留心阅看耶。著将因何不行覆奏缘由。就近传询德福。并谕在京兵部堂官、令其据实覆奏。　　

○兵部议准、两广总督觉罗巴延三奏称、广州城守左右二营守备、连阳营游击、三缺。向例部推。查广州二营。分管南番汛属。地方繁杂。盗案最多。连阳营。界近粤西楚南。民猺杂处。请均改调缺。仍将遗缺归部选。从之。　　

○以江南河标左营副将李铨、为广东雷琼镇总兵。　　

○是日、驻跸两间房行宫。　　

○戊午。谕曰、袁守侗奏、天津、静海、二县洼下地亩。勘明一隅偏灾。所需赈米、请将奉天海运溢额余米赏拨等语。著照所请、即将本年奉天海运溢额余米二万二千余石、赏拨天津、静海、二县。以为赈恤之用。该部即遵谕行。　　

○又谕曰、萨载奏、江苏沛县地方。于九月初四日。风暴大作。冲激护城堤。漫水进城。知县陈麟、入城查取印信、及钱粮卷籍等项、被水淹毙等语。沛县陡遇风暴。城堤蛰塌。该县陈麟、因查取印信案卷入城。以致淹毙。殊属可悯。陈麟、著加恩照阵亡官员之例。给予恤典。所有沛县猝遇风暴、过水漫入、被水居民。并著该督饬属查勘。加意抚恤。按例优赈。毋致一夫失所。该部知道。　　

○谕军机大臣等、据陈辉祖覆奏、参劾诸罗县知县杨慰、缉捕懈弛。会衔具奏缘由一摺。此事曲在富纲。不在陈辉祖。巳于摺内批示。诸罗系隶台湾。海疆要地。岂容贼匪纠集无赖。出没抢窃。甚至拒捕逞凶。毫无忌惮。陈辉祖远在浙省。接据藩臬禀报。即将该令具摺参奏。富纲久任福建巡抚。于杨慰任内缉捕废弛。岂无闻见。乃直至卸事时。与总督会衔一奏塞责。其平日未经留意可知。富纲前虽奏请议处。批交该部。但其办理此案。实属疎纵。伊到滇省后。务须诸事留心整饬。勿再延玩如前。所有此案未经专奏之处。著传旨申饬。至陈辉祖摺内所称、现在拏获贼犯沈祐、黄红等、二十七名。又获贼首洪笼之母林氏、弟洪瓜等、严行根究等语。陈辉祖在浙省工次。办理此案。恐鞭长莫及。著传谕杨魁、即将案内各犯、亲提严讯。并饬所属缉拏案内逸犯。从严究办。务绝根株。不得稍存姑息。至台湾重地。一切事务。尤宜加意整顿。据实办理。将此并谕富纲、陈辉祖、知之。　　

○旌表守正捐躯山东钜野县民安百顺妻张氏。　　

○是日、驻跸要亭行宫。　　

○己未。上御行殿、勾到福建情实罪犯。停决斩犯一人。绞犯二人。余一百一十五人予勾。　　

○谕曰、巴延三等奏、传讯原任甘肃靖远县知县麦桓、据麦桓供、于乾隆三十八年在河州州判任内、因靖远县缺出。嘱托省城素识之翟二楠。转求兰州府蒋全迪、钻营王亶望、指缺求补。司府各许银四千两。又议定本年办灾使费。司府各四千两。五月奉文赴任时。蒋全迪即豫填实收六百张、勒令补印收捐。造入季报以抵前欠等语。甘省收捐监粮一案。王亶望、蒋全迪等、明目张胆。通同舞弊。已属从来未有之奇贪异事。乃麦桓在州判任内。胆敢与王亶望。蒋全迪等。钻营关说。指缺求官。公行贿赂。蒋全迪即勒填实收。并议定办灾使费。是不特冒赈殃民。又复卖官鬻爵。目无法纪。至于如此之甚。尤堪骇异。所有麦桓一犯。现在据巴延三等、委员解甘。著李侍尧严行讯究。令将夤缘贿赂各情节。据实供吐。毋使稍有捏饰。审讯明确后。著另作为一案办理。至甘省现据阿桂等、审定侵冒各犯内、似此纳贿营求者、恐复不少。其情罪尤为重大。除业经审明正法各犯外。其余案内人犯。并著李侍尧严切鞫讯。如有似此情节者。著照麦桓之例。另案定拟。以为罔法营私。鬻官行贿者。知所炯戒。将此通谕中外知之。　　

○大学士英廉奏、四川民人杨春、呈控现任河南南汝光道王丽、欠伊运米脚价。得旨、此案著派侍郎喀宁阿、驰驿前往四川。会同新任总督福康安、秉公严审定拟具奏。其原告杨春、及案内犯证。即著喀宁阿一并带往。原摺及原呈并发。　　

○调任四川总督福康安奏、贵州差务无多。佐杂缺少。现在分发、及四川改发、州同以下至未入流等官。六十三员。类皆投闲省会。云南佐杂一百四十余缺。更有躧查矿厂。稽催铜运等差。试用者仅五十一员。与黔省情形迥异。请于贵州试用人员内、改拨十三员来滇。听候差委。得旨允行、下部知之。　　

○是日、驻跸密云县行宫。　　

○庚申。谕、原任总兵李全之子武举李成勇、著加恩准其一体殿试。　　

○广东巡抚李湖疏报、恩平、海康、灵山、三县。开垦水田共三十七顷七十三亩有奇。　　

○是日、驻跸南石槽行宫。　　

○辛酉。上诣安佑宫行礼。　　

○幸圆明园。　　

○壬戌。上诣恩慕寺行礼。　　

○谕、据明善奏、杜尔伯特贝子和托罗所遗盟长员缺、应择年长者补放。所奏是。贝勒巴桑、著补授盟长。所遗副盟长员缺。著汗玛克苏尔扎布、学习行走。并令明善宣谕知之。　　

