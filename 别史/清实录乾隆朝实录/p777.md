<!-- { "loadSidebar": true } -->
○庚戌。谕金川逆酋不法。现在调拨大兵。克期剿灭。一切军需供应。丝毫不以累民。惟是飞刍挽粟。乌拉之外。间亦酌用民力。虽给与脚价口粮。小民不无劳瘁。朕心轸念。著该督抚查明办过夫米各州县。将本年钱粮先行缓徵。俟凯旋事竣之日。分别等次。奏明请旨候朕加恩。以示朕轸恤边氓之意。　　

○谕、大兵征剿金川逆酋各土司尽心出力。始终不懈。曾降旨传谕经略大学士讷亲、将效力戎行。供应乌拉、挽运军粮之各土司。查明功绩。分别奏请。候朕加恩。今据覆奏、各土司挽运军粮。虽按米给值而供应夫马。尚未至于贻误。且现奉调协剿。俱属恭顺。殊堪嘉与。请加赏赉等语。朕念各土司转运供应。已经著有劳绩。虽协力攻剿尚未殄灭逆酋。奏报全捷而从事行间应先行分别赏赉。以示鼓励。但该土司等向来输纳贡赋。多寡不同。若免其税粮。不无人数难均未为允协。其明正土司坚参德昌等著加恩将军营所有充赏缎匹。酌量分别赏给其未经查清之长官土司千百户等。俟查明之时一体颁赏该部遵谕速行。　　

○谕军机大臣等、据经略大学士讷亲、总督张广泗等奏报大金川进攻情形。并将总兵哈攀龙、副将高宗瑾等分别具摺纠参。朕已照所请交部。但此次办理军务。似微有过严之处。夫军行首重纪律。固不得不严惟是严于罚者。亦当明于赏鼓舞人材之道。又不得不少加委曲假如同属中平之材。其十人中岂无二三人略胜者。则就此二三人。稍示优异以励其余。又如一人之身。或功过相参。则当亟加赏赉。以不没其功。俾其感激鼓励直前。冀盖前愆如其再有过犯。加以严处。彼亦甘受无辞。盖从征将士。身冒锋镝。临阵对敌敺之以性命相搏。而赏罚之道。若不神明其用。甚至有罚而无赏。兵丁等岂明大义未免寒心。渐就怠惰。更或隐含怨愤。当此倥偬旁午之际少有变故。所关匪细。自大金川用事以来。大小员弁。以过受罚者多人。而破格被赏者颇少。似非鼓励将士之道。至朕阅摺内所称、此皆臣等措置未当。发纵无方等语。大学士讷亲等未免期效太急。伊等肩兹重任。顿师日久。其心固切欲进攻。以期大捷。而兵情地势、难易缓急之间。亦当随时酌度。逆酋险碉林立。一夫当关。万众为之阻夺。即朕此时反覆筹维。亦尚无调度万全之策况急于期效。亦属无益且恐欲速过甚。未免转有疎虞此又不可不审也。再如割取耳记一事朕前恐行之未便。是以交军机处定议。今据奏称、接到谕旨又行酌改。用兵大事。朝令夕更。原非所宜。朕于数千里外。何能事事遥度悉中机要。历次所降谕旨。其能行者固当遵办。即或势有难行或已发而未便复收。亦不妨据实奏明。总期归于妥协。但此事既经改办。祗得照行。其奋勇兵丁另当。熟筹奖赏之法。以示鼓励又参将五德纳等、带领土兵。于木耳金冈一路。新扎五卡。俱处贼人麦田。践其麦禾。此举颇为得当。第不知他处何以不能如此蹂躏。岂进攻之地。未遇贼人麦田耶。朕前已两次降旨询问。可再查明奏闻。其建立碉楼一事。所降之旨。目下谅已接到。此次摺内未见奏及。或以势难强行。因而中止。或照前摺尚在举行。情形究竟若何。且入秋将近半月。贼境雨雪渐繁。将来作何行止。朕日为廑念。著一并具奏。　　

○辛亥。上诣畅春园、问皇太后安。　　

○回圆明园。　　

○谕曰、盛安素喜沽名。当皇考时教导不悛。至革职治罪。朕加恩屡经任用。近日刑部尚书、一时不得熟练之人。是以复令办理。乃伊到任以后。故智复萌。于参革锦州府知府金文淳剃头一案。刑部迟延不奏。朕意伊等必将故迟其事。以待言官之陈奏。如此、则将启夤缘朋党之风。所系更大。正欲面降谕旨训饬。孰知盛安忽欲改拟斩候。因而不进本。此案伊在都察院时。已经于斩决本内画题。及调任刑部。忽欲自改前议。斩决重案。岂可以伊一人之意见为轻重。况伊补授刑部尚书后。召见时即曾奏此案伊虽画题。于意似应拟斩候。朕谕以尔与同部堂官按例定拟。朕自加恩。伊并不将此旨告之同官。惟称斩决过重。迟回观望。久而不奏。及召至面加诘询。伊乃称孝恭仁皇后大丧内。有佐领李斯琦剃头问拟斩候之案。今拟斩决。恐人疑其办理未协等语。在伊果见以为过重。即应于都御史任内、未经面奉谕旨之前。另议具奏。何独至为刑部尚书。方谓过重。且伊已知朕意在从宽。而必不肯令改宽之旨。出于朕之特恩。而出于彼。沽取持平之名。归于一已。其心尚可问乎。今日面问伊时。伊惟以满语奏称曾有是旨。而不肯汉语承认。是伊于此际。犹不肯令汉大臣知朕从宽之意。以沽名于众汉人也。又巧谓恐人议其过重。于朕名为不美试思部议重而朕特从轻宥。传知海内。为美名乎。为不美之名乎。伊以执法之司。不遵明旨。不按成法。不通知同官。而固执私见。激朕使怒。重治其罪。则过在君父。而已居美名。岂非巧伪之尤者。且伊自称年老。是视朕为幼年无知之主矣。朕肯甘之乎即以金文淳一案。与李斯琦之案相较。在李斯琦当日。不过废官私自剃头耳。而金文淳由翰林出身。官至知府。并非冒昧不知大义者可比。同城之防御又曾以满官皆未剃头。正言规劝。而金文淳悍然不顾。李斯琦案情同此乎。此乃有心故犯。轻视国制。正如本朝初入关时。抗不剃头之犯。有不立行正法者乎。金文淳情罪可恶如此。即立行处决。亦所应当。而朕仍向盛安明降谕旨。欲从宽典。且剃头一事。始于阿里衮之参一武弁贪婪案内。有在国服内剃头之一语。大学士等照例票签。朕谓违国制之罪重。而贪婪之罪轻。照例票签非是。故改令治其违制之罪。夫君臣上下之所以相维系者。赖有此名分也。今也人视此为泛常而忽之。其所系者尚小乎。夫不知尊君者。人臣宜共愤。而盛安反与之比。是其罪即同。且此事不犯则已。既犯而宽之。则将来藐视国宪者接踵矣。然朕犹以为汉人容有不知而误犯者。不治以罪又不可。故从权令大学士等、传谕各省督抚。令其除现犯外、不必严查。盖以祖宗成法具在。断不可纵弛。而所犯之罪既重。恐触网者多。朕心有所不忍此犹朕失于宽懦之处也。朕亦知必有人议、当皇考大事时。未经查办此等案件者。朕意不得不明示众人。盖昔当居庐泣血之时。尽礼尽哀。尚恐不逮。且即位之初。大臣等颜面尚且不识。军国机务重大。岂暇旁及此等事亦实不知有此等事也。而当时曾有宗室一人犯案治罪。宗室向例在议亲之列。尚且定从斩候。今皇后之事。朕哀则哀矣。而饮食起居用人理事如常。适遇此等犯案。故为不知。而不明正国法。以彰祖宗之制。以明上下之分。可乎且古之人主。有爱女死而怒戮医士数人者。朕岂迁怒之主乎。果使迁怒。当怒御医进药之辈。何怒于百日内剃头之人。更何怒于金文淳。今雅尔图刘裕铎辈。爵位恩赉如故。亦众人之所共知者。且即有人加朕以恶名。朕亦不避。何则为世道人心任劳任怨。皇考十三年之苦心也。朕纵不德。敢不效法。朕临御十三年。居心行政。海内共知。而盛安敢于肆行私意。屈法徇庇。以为已德。其处心积虑。视朕为何如主也。著革职、拏交刑部从重治罪。以为人臣目无君上。巧伪沽名者戒。汪由敦等、与金文淳谊属同乡。辈称前后。自乐于盛安之有此议。而不肯为盛安之激怒试朕者。则汉人之巧习也。此亦不能逃朕洞鉴。刑部堂官、除兆惠持议不从外。余著交部严察议奏。刑部等衙门议奏、盛安曲意徇私。市恩邀誉。仅依律拟斩候不足蔽辜。应从重拟斩立决。得旨、盛安著从宽改为应斩著监候秋后处决。吏部议奏、汪由敦等扶同曲法。殊属溺职。应将刑部尚书汪由敦、左侍郎勒尔森、钱陈群右侍郎今调吏部右侍郎魏定国、均照例革职。查汪由敦、勒尔森、钱陈群、魏定国、均系革职留任之员。应照例革任。得旨、汪由敦、勒尔森、钱陈群、魏定国、俱著从宽免其革任。　　

○又谕曰。主事何曰熙派往军营近闻身故。虽系患病究因公事前往。与效力戎行相同。自宜酌加恩恤。其身后一切事务。及发送回籍之处。著大学士讷亲酌动公项。量为料理赏恤。　　

○又谕、据陕西巡抚陈宏谋奏称、粮道毛旭旦伊母年已七十。原籍江苏。距陕三千余里。不能迎养恳请终养等语毛旭旦年力富强。尚可办事著调补庐凤道。以便迎养其员缺即著傅椿调补。　　

○谕军机大臣等、陕西巡抚陈宏谋奏称、伊从前承修定州城工估需银两。已二次解交一万三千两。近因直隶总督那苏图、以城工须得岁内完竣。银两务须早为解交。但一时难于措办。恳请借动直隶公项先行给办。其银分作四年完清。庶城工得以早竣等语。事属可行著传谕那苏图、即照所请暂借别项动用。俟陈宏谋依限清完之日奏闻。并传谕陈宏谋知之。　　

○又谕、陕西巡抚陈宏谋奏称、该省五六两月雨水沾足。省城七月亦得透雨各属报到得雨。大小不齐。间有不足之处。现在望泽颇殷等语。通省州县甚多。雨泽有余不足。亦系常事。但所称不足之处。是何州县。目下曾否得沛甘霖。秋禾情形若何。摺内均未明晰。著传谕该抚、令其查明确实具摺奏闻。寻奏、从前雨水不足者。系咸宁长安等二十八州县。今均已得雨。报闻。　　

○户部议准、陕西。巡抚陈宏谋疏称、陇神、靖、三州县采买粮食。又葮定神、靖陇、五州县收还粮石。廒座不敷。应添建一百五间。从之。　　

○甲子。谕、朕前以纪山之父额伦特、在阵前效命捐躯。纪山身任巡抚。又黾勉供职。特施恩将伊自镶红旗拔入正黄旗满洲内。伊宜愈加奋勉尽心办事。竭力报效。今乃并不诚心办事舛错甚多。又因私事与总督张广泗不睦。有负朕恩。纪山著仍拨回镶红旗。　　

○又谕曰盛安之子喀通阿、从前妄写假书请托一案。即应治罪。朕特念盛安加恩宽宥。未经治罪。交付盛安。今盛安身获重罪。现在交部。伊子喀通阿之罪岂可仍宽宥。喀通阿著发往热河披甲即行起解。　　

○以原任云南昭通镇总兵董芳为四川重庆镇总兵。　　

○是月直隶总督那苏图奏、前因天津、河间、深州、冀州等处。雨水未足。奏请于保定、广平、大名、三府。密拨司库银两各采买麦二三万石备拨。今各处甘霖叠沛。秋禾畅茂可望有秋。前项麦石。购买恐妨市价。应请停报闻。　　

