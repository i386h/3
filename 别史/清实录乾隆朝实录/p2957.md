<!-- { "loadSidebar": true } -->
○陕西巡抚毕沅奏、榆林、绥德、二属。田多砂卤。今年秋稼不登。民食匮乏。臣前与藩司酌商。分拨延安、常平仓粮四万七千五百石。运送绥榆。以备赈粜。但明春借给耔种。支放兵粮等事。需粮甚多。恐不敷用。现届展赈之候。祇可暂予折色。其运到之粮。撙节以待明春之用。批、可谓用心调剂。好。又奏、臣仍与藩司悉心筹画。将被灾各属应需粮石。通盘核算。务必先事宽为储备。以免鞭长莫及之虞。批、更是。又奏、榆林、绥德、二属。抚恤加赈。既予折色。但正当粮稀价贵。若仍照普赈之例。大口给银六厘。小口减半。势必不敷买食。请照以银折赈之例。大口给银一分。小口减半。得旨、好。即有旨谕。　　

○庚申。上幸皇史宬。　　

○谕、本年陕西榆林、绥德、二属。秋禾歉收。业经降旨。令该抚加意抚恤。兹据奏到。各处仓储不敷散给。所有抚恤加赈。全予折色。听民间自行买食等语。即著照所请行。至向来普赈定例。大口日给银六厘。小口减半。仍恐边地贫民。不敷食用。著加恩查照乾隆二十四年该省散给折色之例。大口日给银一分。小口减半。该抚即督饬所属。妥协经理。以副朕轸念边氓。有加无已之至意。该部知道。　　

○又谕曰、台湾为海外重地。民番杂处。最关紧要。向例该处总兵、道、府。俱系三年更换。即调回内地。该员等因瓜期不远。未免心存玩忽。以致诸务废弛。近来屡有械斗滋事之案。必当设法调剂。俾该地方文武大员。久于其任。新旧相兼。则伊等知责成綦重。方足以资整顿。嗣后台湾总兵、道、府、各员。俱著改为五年任满。届期若一体更换。未免俱易生手。著将总兵、道、府、各员。轮间更换。每过两年。更调一员。庶该处前后交代。常有久任熟谙之员。督率经理。于海疆重地。自有裨益。其如何轮年更调之处。著军机大臣、会同吏兵二部。妥议具奏。　　

○谕军机大臣等、台湾远隔重洋。民情刁悍。向易聚众滋事。经上年大加惩创。其风仍未能尽息。不可不实力整顿。该处驻劄道员。最关紧要。杨廷桦、因玩视重案。并不亲往查拏。已照部议降调。其缺将李浚原补授李浚原、在直隶知府任内。尚能办事。是以加恩擢用。伊若不知感激奋勉。事事整饬。倘将来或有仍前怠玩废弛之处。则获咎更重。即首领亦不能保。非仅降革而已。恐该道不能当其罪也。著传谕富勒浑、雅德、将此谕严饬该道。凛遵办理。并留心察看。是否加意整顿。据实具奏。毋得仍前瞻徇回护。将此由五百里谕令知之。　　

○又谕曰、雅德奏请明春前赴浙江迎驾一摺。殊无此理。已于摺内批示。明岁南巡至浙。阅视塘工。总督富勒浑、现驻浙省。提督黄仕简、又复来京陛见。于明春扈从回闽。现在福建祇巡抚一人。今雅德复为此奏。是福建一省。竟可无大员在彼弹压办理事务耶。雅德何不晓事若此。可见并非本心。徒为此奏当差了事。著传旨申饬。　　

○吏部议覆、江西布政使冯应榴奏称、江西屯田。系州县管理。是以运丁亦归州县佥解。卫弁等向不与闻。查州县无在帮领运之责。未免视同膜外。而运弁与运丁、轮年押运。其孰殷孰乏。较州县知之更真。请嗣后江西佥丁。令州县会同卫弁选解。倘有迟延脱逃情事。即将该员弁等一并严议。又称、江西余租银两。积欠甚多。因向止咨部。并不具题。州县心存懈弛。不肯实力徵收。请嗣后照正项钱粮。一体题销。俾经徵各员。知事关题达。不敢再有延玩。均应如所请。从之。　　

○辛酉。上幸瀛台。翼日如之。　　

○谕军机大臣等、据孙士毅奏、查审岑照代倩传递一案。提到曾兴、三面质对。始究出系岑照与知州叶道和、当面商量作弊。叶道和复主使曾兴、往来说合。讲定银一千两。今幕友曹文藻、充作书办。进场代倩。交曾兴传递等语。叶道和、以现任知州。场内承办供给。竟敢藐法图利。勾通舞弊。实为从来所未有。情罪甚重。既据该犯自行供认明确。即应决不待时。未便稍稽显戮。前经降旨。令孙士毅将此案要犯。派委妥员。迅速解京审办。现在谅已起解。著传谕沿途各督抚。接奉此旨。即派委大员于叶道和解到之处。不拘何地。传旨将该犯处斩。具摺覆奏。其案内岑照、曹文藻、曾兴、并应行质讯犯证。仍遵照前旨妥速解京。交部审办。沿途严密防范。毋致有疎虞自戕等事。将此由五百里各谕令知之。　　

○又谕曰、李世杰奏、秋审人犯。离省窎远。请责成该管道府审录一摺。前因各省秋审情实人犯。散寄县监。禁卒短少。防范难周。易滋事故。业交刑部定议。嗣后各省人犯。于招解定案时。核其情节应入情实者。即留于省城司、府、及首县各监。分派收禁。庶稽查防范。更为严密。已经奏准行文。想该督尚未接到。故有此奏。此时必接奉遵照办理矣。将此谕令知之。　　

○贵州巡抚李本疏报、黄平、普安、瓮安、湄潭、施秉、婺川、毕节等七州县。乾隆四十七年分、开垦成熟地三顷六十亩有奇。　　

○壬戌。谕据雅德奏、连江县知县陈煜、于民人许烈等殴死杨愿一案。逾违二参分限二十日、始行解府。该府李浚原、批解到司。亦逾分限十九日。均属易结不结。请将署诏安县事连江县知县陈煜、漳州府知府李浚原、照例革职等语。陈煜、著革职。至李浚原、前在直隶知府任内。看其尚能办事。是以特简漳州府知府要缺。近又加恩擢用台湾道。乃一到福建。于寻常易结案件。尚且迟延若此。则其怠玩可知。殊负简用之恩。李浚原、著照该抚所奏革职。其台湾道员缺。著永福调补。所遗兴泉永道员缺。仍著曾儒璋补授。　　

○谕军机大臣等、昨据雅德参奏、漳州府李浚原等于民人许烈等、殴死杨愿一案。审解逾限。易结不结。已明降谕旨将李浚原等革职。并将永福调补台湾道矣。永福本系获咎降调。从宽留任之员。今又加恩调任台湾。委以重任。该处远隔重洋。民俗刁悍。屡有聚众滋事之案。驻劄道员。最关紧要。必须实力整顿。痛改废弛积习。庶于海疆有益。永福身系满洲。尤非杨廷桦可比。伊若不知感激奋勉。事事整饬。将来该地方或有仍前怠玩废弛之处。必将伊从重治罪。非比杨廷桦之仅予革除已也。著传谕富勒浑、雅德、严行详饬该道、凛遵办理。将此由四百里谕令知之。　　

○癸亥。孝惠章皇后忌辰。遣官祭孝东陵。　　

○谕、据富勒浑奏、福建台湾。孤悬海外。当奸徒滋事之后。大小各员。俱经更易。全赖道员督饬整顿。李浚原已参革离任。现令新任知府孙景燧、就近暂行接护道篆。但一人难以兼顾。且该处与腹地不同。得一熟手经理。更为有济。请于新任道员到任后。仍令李浚原在彼帮办等语。李浚原、昨已降旨革职。今据该督奏请。令其在彼出力帮办。以观后效。著照所请。李浚原、准其留于台湾效力赎罪。俟该处查办一切竣事后。察其勤惰。该督抚等另行据实出具考语奏闻。　　

○又谕、明春南巡启銮后。所有户部印钥。著金简暂行兼摄。　　

○调山东兖州镇总兵任承恩、为江南寿春镇总兵。以甘肃玛纳斯协副将马如麟、为山东兖州镇总兵。　　

○甲子。上诣大高殿行礼。　　

○幸瀛台。翼日如之。　　

○谕曰、喀喇沁王喇特纳锡第、巴林王巴图、阿拉善王旺沁班巴尔、敖汉贝子桑济扎勒、情愿扈跸江南。著加恩照前往盛京例。赏给喇特纳锡第、巴图、旺沁班巴尔、银各一千两。桑济扎勒、银六百两。　　

○又谕、朕此次巡幸江浙。于明年正月十一日启銮。著质郡王永瑢、克勤郡王雅朗阿、大学士公阿桂、协办大学士尚书伍弥泰、留京办事。所有月选之文员内、通判、州、县、等官。武员内八旗护军校、骁骑校、及外省送到之骁骑校、并年满千总、水手、等官弁。俱著王大臣照例验放。至外省督、抚、提、镇、等奏摺。俱著赍摺人前赴行在奏递。该部通行传谕知之。　　

○谕军机大臣等、昨据富勒浑奏、请令已革台湾道李浚原、前往台湾帮办效力一摺。已明降谕旨照所请行矣。本日杨廷桦奏事摺到。伊尚未离台湾。因思李浚原究系革职之员。杨廷桦获咎止于降调。且在台湾年余。于该处情形。自更熟悉。想李浚原亦未必即起身前往台湾。而杨廷桦又令回至内地。海洋风汛无常徒劳往返。自不如即留杨廷桦在彼帮办。于海疆重地。更为有益。且较李浚原为更熟也。台湾道员缺。已令永福调补。著传谕雅德、即行飞饬杨廷桦、留台帮办一切。实心出力。以赎前愆。李浚原、即著毋庸前往。若已起身亦不必唤回。奏明候旨可也。将此由五百里谕令雅德、速饬遵照办理。并谕富勒浑知之。　　

○乙丑。谕、朕恭阅康熙三十三年圣祖实录。礼部奏祭奉先殿仪注。将皇太子拜褥。设置槛内。上谕尚书沙穆哈曰。皇太子拜褥。应设槛外。沙穆哈即行奏请谕旨。记于档案。经圣祖降旨交部严加议处。部议革职一事。礼臣安设拜褥未协。既经圣祖面谕。业已遵奉移设。乃沙穆哈胸中。即豫存畏忌皇太子之见。奏请谕旨记档。以为日后卸责地步。我皇祖洞烛其隐。将伊革职。以皇祖之仁慈大度。皇太子维时年幼。尚无纵恣事迹。礼臣因关系储贰。即心怀顾忌如此。厥后日渐失德。致遭黜废。夫仁如圣祖。册立储贰。犹致有理密亲王之事。设后之人主。未能如圣祖之慈爱明哲。而为太子者。又不能小心谦谨。必致渐生嫌隙。鲜有能始终获保万全之理。可见建储册立之断不可行也。在书生拘墟之见。必有窃议其非。而后之人不思深虑远。仍踵前辙。或起事端。彼时当益信朕言之早经灼见耳。前经朕叠颁谕旨。明切晓谕。并令皇子、及总师傅、军机大臣等。编辑古今储贰金鉴。垂示久远。因恭阅皇祖实录。礼臣安设拜褥。请旨记档。即□一事。益可见朕所虑之不爽。并令编入古今储贰金鉴卷首。　　

