<!-- { "loadSidebar": true } -->
○谕军机大臣等、将军成衮扎布等奏称、彻兵到济尔哈朗。会同兆惠、于两路兵内。酌留二三千名。整备口粮马匹。于正月下旬。由伊犁前往沙喇伯敕。进剿巴图尔乌巴什等贼众。所办尚是。成衮扎布兆惠、将军营事务办理具奏后。即同富德、舒赫德、来京。明瑞著停其前来。雅尔哈善、在济尔哈朗驻劄。总办军务。永贵、明瑞、爱隆阿、额尔登额、协办军务。于济尔哈朗至巴里坤、适中之地。派兵一千。著哈宁阿驻劄。鄂实、三格、瑚尔起、为副。其珲齐、沙喇斯、玛呼斯贼众。有散逸在附近地方者。即带兵数百搜剿。珲齐若过戈壁。往沙喇伯勒。则不必远劳我师。沙喇斯、玛呼斯等。若往伊旧游牧哈喇沙尔。自当与额敏和卓相遇。已谕阿里衮会同追剿。今尚未可悬定。哈宁阿带兵去后。即著爱隆阿驻劄。俟哈宁阿回兵。再往济尔哈朗军营。所设台站。著两处副都统等。轮班巡查行走。其瑚尔起进剿珲齐、阵亡带伤官兵。著成衮扎布等。查明报部。分别优恤议叙。至驻兵所需口粮。著成衮扎布、兆惠等。筹议速为运送。即行具奏。　　

○大学士管理陕甘总督黄廷桂奏、查雍正年间。巴里坤驻劄大臣时。奎素、石人子、巴里坤、至尖山、一带地亩。俱经开垦。尚有沟塍形迹。臣于上年冬月、奏请派拨绿旗官兵五百名。前往垦试。嗣因逆贼巴雅尔等叛逃。派调军前。旋议彻回。臣复扎知巴里坤大臣。派现存绿旗兵。将渠道先行开浚。并踏勘各处水泉。可溉地亩若干。旋据覆称、委总兵丑达、勘得尖山子起。至奎素一带。百余里内。从前地亩旧迹俱存。系取用南山之水。共有正渠九道。自山口以外。多渗入沙碛。必须木槽接引。方可畅流。其三道河以北。自镜儿泉三墩起。至奎素止。亦有正渠三道。及支渠形迹。芜久湮塞。现在工多人少。且工科必须拨运等语。臣查善后事宜案内。巴里坤驻劄满兵三千名。绿旗屯田兵一千五百名。今驻防满兵。尚需时日。而开垦地亩似宜早计。请于甘、凉、肃、三处。先派种地官兵一千名。于来年正月前往。浚泉引渠。需用工匠、物料、田器、牛只等项。均由内地办运。至二三月间。土膏萌动。即分布各兵。于可垦之地。翻犁试种。查巴里坤一带。气寒霜早。惟宜青稞。应令各兵于青稞外。如糜谷之类。少为试种。有收再增。其官兵整装银两。照例给发。谕军机大臣等、黄廷桂奏、派兵一千名。于来春前往巴里坤等处屯田等语。自应及时筹办。但此尚在近地。其乌噜木齐等处。亦须渐次屯种。接济兵食。其如何相度水利。测验土脉及派兵前往。一切口粮牛具耔种等项。豫为料理之处著传谕黄廷桂、详悉具奏。　　

○吏部议奏、州县疏防越狱、降补革职之员。奉旨仍留协缉。请定为五年限满。以便实力缉访。限满之后。仍照例分别请旨。得旨、嗣后协缉五年、不能弋获之革职州县。著该督抚等查明请旨。　　

○辛未。上御紫光阁。阅中式武举骑射。　　

○谕军机大臣等、昨谕两路将军大臣等。于十二月初十以内来京请训。俟来春进兵。今思将军成衮扎布宣力军营将及一载。自应稍为休息来年令伊在乌里雅苏台。办理副将军事务。车布登扎布、办理诸事。皆合机宜。较从前大有进益。来年进兵以兆惠为定边将军。以车布登扎布为右副将军。著车布登扎布、即驰驿来京请训。喀尔喀王公内有能协同办事之人。伊即指定一二人具奏无庸派出兵丁。但将亲随人役。酌量足用。仍加恩赏银二千两。为整理行装之用。其行装就近、自乌里雅苏台、由阿济必济、先遣发往巴里坤。伊与纳木扎勒交代后。作速来京。　　

○又谕、明春派兵往沙喇伯勒。剿贼巴图尔乌巴什等。酌用兵二千五百名。人给马二匹。计需马七千五百匹。并办给侍卫大臣官员等马五百匹。共用马八千匹。可传谕黄廷桂、即照数挑选。派贤能员弁。自肃州送至巴里坤沿途加意餧养约十一月可到。自巴里坤至军营。已另派官兵解送。著遵旨速行办理。　　

○又谕、此次出兵以来。将及一年。恐兵丁衣服器械。未能整齐。理应加意办理。著成衮扎布、兆惠等。查明应行补换者。自巴里坤运送。即行筹议具奏。　　

○又谕曰、黄廷桂所办马匹。自肃州送至巴里坤。即另委官兵解送著派出厄鲁特散秩大臣巴图济尔噶勒、乾清门侍卫果木尼勒图、富绍、自巴里坤解送济尔哈朗。巴图济尔噶勒、赏银一百两。果木尼勒图、富绍、各赏银五十两。即前赴巴里坤等候。仍派察哈尔索伦兵四百名。沿途防备吗哈沁。其马匹加意照料。如遇风雪。即便住宿。进兵之日。以巴图济尔噶勒、为领队大臣。果木尼勒图、富绍、照从前图伦楚例。带兵行走。　　

○又谕、来岁进剿沙喇伯勒贼众。已谕黄廷桂派马八千匹。送至巴里坤。其由巴里坤送至军营。亦派出巴图济尔噶勒、果木尼勒图、富绍等。接管转解。著传谕豆斌、于成衮扎布等彻回之索伦蒙古兵内。选派四百名。交巴图济尔噶勒等带领。将马匹缓行赶送。到噶勒藏多尔济游牧。加意牧放。俟将军等议定驻兵之地。赶送交收。途次如遇风霜。稍为歇息。谅不至于疲乏。并传谕成衮扎布、兆惠、黄廷桂、知之。　　

○又谕、现在酌议驻兵遇冬。著传谕成衮扎布、兆惠、雅尔哈善等。军营所有马匹。若仍令各官兵自行餧养。恐多疎懈。甚至有偷宰等事。自应官为收查。按数特派官兵。择水草佳处。加意牧放。俟进剿沙喇伯勒官兵回时。拨往办理回部。自然膘壮适用。雅尔哈善、既署理将军事务。更当尽心办理。将收数若干。及牧放处所。详悉奏闻。　　

○吏部议、革职云贵总督恒文、勒索属员案内。甘心贿送之署玉屏县知县赵沁等。应照例分别降调。得旨、赵沁等十四员。俱著降一级、从宽留任。刘岱著销去加一级。抵降一级。免其降调。恒文案内、云南被勒买金之永昌府知府佛德等四员。及被家人赵二勒索之临安府知府方桂等三十七员。俱经恒文败露之后。始行报出。与赵沁等勒索情事相同。均不得谓之自首。刘统勋审拟免议、非是。乃刑部议覆赵沁等。则以应否免议请旨。而先议覆滇省之佛德等。遂以刘统勋审题声明、照例免议完结。前后办理不符。著刑部堂官明白回奏。其佛德、方桂、各员。仍著交部、照察议赵沁等之例察议具奏。　　

○壬申。上诣皇太后宫问安。　　

○御紫光阁。阅中式武举技勇。　　

○上御懋勤殿。勾到江苏、河南、山东、情实罪犯。停决江苏绞犯二人。山东斩犯四人。余七十四人、予勾。　　

○谕、内外间刑衙门。办理刑名案件。往往惟事姑息。一切情罪之应正法者。苟可巧为开脱。辄文饰狱词拟入监候缓决一入缓决。则每年秋审。例得屡邀宽宥。该犯徒负一斩绞之名。转得偷生视息。以囹圄为送老地。幸遇宽典。或且安然事外。坐使冤死者无偿命之期。而刁恶莠民。益无所儆畏。近来刑名案牍。日多一日。未必不由于此。即如一殴杀也。狱成定谳。必以为曲在死者。其有事关服制。以卑幼而伤及尊长。不曰救亲情急。即曰尊长起衅。凡若此类。招册中不可枚举。总以辗转回护。曲为之贷。殊不思人命关天。必期生死两无所憾。若徒为生者力为保全。则死者不且重被冤抑乎。将谓生者之命可惜则死者独非命乎。在督抚州县等。以为如此办理可使该犯留一线之生。而部臣定拟。亦以已成之案。乐于从宽完结。不知事关刑狱。务期情罪允当。有意从宽。与有意从严。其为刑罚不中一也。如今日山东省秋审情实册内、丁士贤、丁士麟、二犯。不能查察伊弟丁文彬、造作逆书。及刘海、刘马、二犯。不能查察伊叔刘德照、造作逆词。该部均照大逆缘坐律。拟以斩决。朕改为监候。此等关系国家体制。非杀人抵命可比。转可为之原情。至人命所系朕倍加留心。狱词稍涉朦混。必推究实情。不稍宽贷。是诸臣虽欲曲为开释。亦终不能也。且并有明知不能开释。而故为一可上可下之语。以为吾救命之心尽矣。此何为耶。不可笑乎。昔皋陶曰杀之三。尧曰宥之三。朕亦何乐而不以宥贳为恩。但诸臣举无一执法之人。则朕转不得不存废法之惧。若果但为积阴德之举。则每年不勾到。即勾到、而于情实者皆不勾。斯朕之所存阴德。必较诸臣为大。而天下政理。其尚可问乎。夫驭民之道。不贵刑治而贵以德化。吾君臣不能以德化民。是可愧也。然德所不能化。非刑其何以治之。若徒博宽厚之美名。因循姑息。致奸匪毫无惩儆。谳狱日益繁多。岂所论于刑期无刑之道哉。将此通行传谕内外问刑衙门知之。　　

○又谕、据富勒浑参奏蒋炳、夔舒、定拟杨灏缓决一案。前任藩司崔应阶、亦列衔会详。请一并交部察议等语。此奏未免过当。刑名乃臬司专责。出入之际。咎无可辞。巡抚会同定案。实为一省统率。崔应阶不过列衔会详。执正力争。非所论于崔应阶也。朕办理此等案件。一秉大公。有罪者固不容稍贷。而责以所难。则为有意苛求矣。其间轻重权衡。必须明晰昭示。断不肯丝毫假借。崔应阶不必交部察议。　　

○谕军机大臣等、山东伊家河等处工程。关系紧要。鹤年奉到前旨。应在彼实力督办。务期工归实济。迅速奏功。以除频年积患。断不可因暂时署篆。稍萌弛懈之念。俟刘统勋审案完结。尚需时日。一切应办疏浚事宜。及各工程。正宜上紧办理。所有接到前旨、作何查办之处。计程已应覆奏。何以尚未奏到。著传旨询问。　　

○又谕、昨命黄廷桂、派拨马匹。送至巴里坤现在阿里衮带兵进剿。著吴达善即赴巴里坤。收管马匹。料理转解。事竣再回原任。并传谕黄廷桂知之。　　

○又谕、明春前往沙喇伯勒、兵丁二千五百名。共派马八千匹。已交黄廷桂等办理。今思冬寒之候。解送维艰。酌筹人给马二匹。合之大臣官员、共五千五百匹。成衮扎布等、于军营马匹内。挑选二千五百匹加意牧养。以符人给三匹之数。而解送之马。亦可暂存。以备办理回部之用。是否可行。成衮扎布等、酌议具奏。此时八千马匹。仍照数豫备。计解送之日。伊等即咨行黄廷桂、酌量派拨。　　

○又谕、昨谕豆斌挑选兵丁四百名。解马八千匹。沿途照看。似觉不敷。今又酌减为五千五百匹。则已足用。著传谕豆斌、再派兵丁一百名豫备若成衮扎布等议奏。仍须送马八千匹。行文到日。豆斌即派兵五百名解送。　　

○以广东南韶道沈作朋、为湖南按察使。　　

