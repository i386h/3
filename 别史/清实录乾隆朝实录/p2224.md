<!-- { "loadSidebar": true } -->
○丙辰。户部议准、署漕运总督嘉谟、闽浙总督钟音、升任浙江巡抚富勒浑疏称、浙江杭、严、嘉、湖、等卫屯田。皆帮丁自行执业。收租完饷。惟台州卫前后两帮屯田。坐落临海、黄岩、太平、天台、四县。离次窎远。旗丁春出冬归。不能兼顾。向系佃种。每亩输津银四五六分不等。不敷办运。请自乾隆三十七年为始。无论丰歉。按照民田租额。酌中定数。上田交谷一石。中田九斗。下田八斗。第收谷一石。晒扬尽净。实止八斗。而该卫又无仓廒。徵谷诚为不便。今核定每净谷一石。折银六钱。其应完正耗饷银。上中下一例。每亩一钱三分八厘零。即于徵租内扣除。余银给丁济运。从之　　

○左都御史张若溎奏、京城杂粮铺户。如有囤积齐行、操纵市价者。诚当尽法究处。至于开张铺面。逐日交易。即有存留二三百石者。亦系随买随卖。流通无滞。请不必绳其多寡。得旨、所奏是。依议速行　　

○予故盛京将军奉恩辅国公恒禄、祭葬如例。谥恭悫　　

○丁巳。谕曰、阿尔泰前在山东巡抚任内。实心察吏安民。克副任使。因擢授四川总督。其于地方一切政务。仍复认真。且闻其偶尔卧疾。即于枕上办公。益怜而嘉许之。是以特加恩简任纶扉。仍膺封疆重寄。前此因修建天坛灯竿。需用楠木材料。尺寸较长而大。行令川省采运。前任督臣未经办及。阿尔泰到任后。即购得委员解京。曾将伊及办解之员议叙。并加赏赉。仍令其将采办工价。报部开销。伊因解送灯竿之便。曾顺带木植料件。据称、伊将养廉银三千两捐办。初以其出自悃忱。留于工程备用。旋即降旨、以后停其购解。现有军机处档案可查。乃近日闻其曾向人言。有将来必因此累及之语。即此已见其昧良饰诈。岂受恩任事之大臣。所宜出此。至小金川一事。固由阿尔泰经理不善。然其初以小金川与沃克什土司。蛮触相争。原不值轻议加兵。且因其时征剿缅匪之事未竟。岂宜复兴军旅。因谕令妥协抚驭。以静边隅。及阿尔泰等亲至土境。面谕僧格桑、悔罪受约。退地归巢。遂亦宥其既往。此实朕不欲劳师动众之本怀。若当时出自阿尔泰之意。希图将就了事。以致逆酋无所顾忌。养痈贻患。必早将伊明正典刑矣。此实番夷重务。朕未能先机果断。惟自悔前此之姑息。必不肯诿过臣下。是以于阿尔泰格外原宥。即伊获罪罢斥之后。旋即赏衔任用。如昔年皇祖时。有欲彻三藩之意。下大臣等集议。惟米思翰、明珠、以为应彻。遂即允行。及吴三桂叛逆。廷臣中因有请诛建议彻藩之人者。皇祖以其事断自宸衷。不肯归罪臣下。曾颁明旨宣示。朕之不加罪阿尔泰。亦惟守祖训为权衡耳。至两金川均系内地土司。乃僧格桑、与索诺木、狼狈为奸。敢于自不靖。抗拒王师。而索诺木竟敢帮兵助逆。其情罪深为可恶。若不并为剿灭。两酋必更逞其凶逆。恣肆横行。渐至吞并附近各土司。联为一气。甚或侵及内地。皆不可知。尚复成何事体。此在事势机宜。实有难于中止之局。朕于边务番情。惟欲计及久远万全之策。并非好为穷兵黩武也。且自办军务以来。朕宵旰运筹。不能稍暇。甚至盼望军书。竟夜废寝。朕亦何所利而好为烦劳若此乎。况两金川久隶版籍。更非若准部回部可比。因其叛而申讨。理所当然。即速为剿定。于中国境壤。初无所增。实与唐时之平淮蔡无异。虽其地较淮蔡稍远。亦不足言勋绩。又岂得疑朕为好大喜功乎。朕用兵不得已之苦衷。屡降谕旨甚明。兹复将此详晰宣布。俾中外咸喻朕意。至阿尔泰自上年冬。加恩赏给散秩大臣衔。令其专办粮务。伊久任总督。运粮员弁。皆其旧属。何至呼应不灵。近复令其署理督篆。尤当上紧筹办。乃于南路军粮。节次迟误。现在筹及绰斯甲布一路分兵攻剿。专待粮集进发。昨据阿桂奏、阿尔泰办理此路兵粮。催趱几及一月。尚无运到者。则是伊有心贻误军务。实在于此。乃伊每向人言金川一事。将来必致贻累。顷竟奏称、年衰昏愦。运粮事务。亦不能胜任。请革职留于军营效力。俟军务告竣。另请当差等语。是始终不肯以国事为念。惟图置身事外。倚老负恩。天良何在。阿尔泰著革职拏问。交与文绶、派员看守候讯。将此通谕知之。　　

○戊午。上奉皇太后幸卷阿胜境、侍早晚膳。至辛酉皆如之。　　

○赐扈从王公大臣、及蒙古王公台吉等食。至辛酉皆如之　　

○军机大臣等奏、审讯原任云南布政使钱度、侵欺勒索。赃私属实。应请即行正法。从之　　

○以甘肃安西道钱鋆、为陕西按察使　　

○己未。谕、据弘晌奏、闽海关各口岸。委员徵收税课。请咨部分记功过一摺。所办非是。各关口分派委员稽察。就其勤惰。分记功过。以示劝惩。乃该管关衙门、自应酌办之事。本非可由部议叙议处。是以前岁弘晌条奏时。即批不必交部。令与钟音详酌办理。嗣据钟音议覆、此款应听该衙门自行办理。而文员考核功过。毋庸另办。因为允行。今弘晌奏到、竟按分数盈绌。开列清单。请咨部稽核。殊属琐屑不成事体。国家设立榷关。原以稽查奸宄。巡缉地方。即定额抽徵。亦恐逐末过多。藉以遏禁限制。至各口岸商船出入。每月多寡不同。税额即因之盈缩。岂能豫为定数。且委员等如果有多徵少报、及勒索贿放等情弊。查出即应治罪。若因此繁设科条。按月额为殿最。非惟事涉纷繁。不成政体。并恐委员等畏过贪功。违例浮徵。苛刻商贾。其流弊将无底止。即如昨岁淮关监督方体浴、因上年过关船少。额数不足。遂尔多方烦扰。转致商贩裹足不前。经朕察其办理不善。将伊交部严加议处。即寓防微杜渐之意。朕办理庶政。务崇大体。从不肯为繁碎难行之事。至徵榷一事。惟严稽官吏之侵剥。不使丝毫累及商民。弘晌所奏不可行。并着传旨申饬。仍通谕中外知之　　

○谕军机大臣等、昨据舒赫德等、将土尔扈特渥巴锡、舍楞等、赴藏礼拜达赉喇嘛所派之人。官为办理。派员护送等情具奏。此系伊等私事。理宜自备资斧前往。前杜尔伯特车凌乌巴什等、已如是办理。今念其自俄罗斯投附以来。力甚穷促。且一切尚未习惯。格外施恩。姑准官为办理护往。以后毋得照此。著传谕车布登扎布、晓谕渥巴锡等外。并谕杜尔伯特车凌乌巴什等知之。　　

○吏部议覆、江西布政使李瀚奏、直省府州县学。额设教职二员。所以分任课士之责。亦为互相稽察之地。如该员等有同族亲支。先后铨选一处。难免瞻顾之私。现袁州府万载县教谕赵由义、训导赵由杰、询其支派。尚在五服以内。请于所属内、酌量调补回避。应如所奏。嗣后教职铨选发凭。该督抚验看时。查明如系亲族。同选一处者。咨部调补。请通行直省。载入则例。从之　　

○升任浙江巡抚富勒浑疏报、乾隆三十六年分、慈溪县灶户、开垦沙涂一百二十五亩有奇　　

○旌表守正捐躯之江苏太湖厅民曹廷灿媳郁氏　　

○庚申。谕军机大臣等、前据留京办事王大臣等、于弘义阁南边衣库房上。查出布袋元宝。并于衣库南皮库瓦陇内。得有杉槁一摺。随传谕王大臣等、将案情关键。逐一究诘。至所藏杉槁。固系接脚上檐之具。但杉槁长至丈余。携带难于潜匿。西华诸门。出入盘诘甚严。如何能听其混入。若竟将此等杉槁。皆得携至大殿院内。漫无稽查。则各门之防察、及管理银库之人。平日之一切疏懈。概可知矣。且紫禁城内。断非外贼所能到。而初次勘验情形。谓窗棂不能容手探试。闩钥难以自外而开。此必库门启闭时。查点稍疎。致在库执役之人。潜混匿迹库内。攫取逸出。装点贼踪。但拜唐阿等、虽熟悉路径。究系内府旗人。谅不能习为上屋行窃之事。此必库丁内有技惯穿窬者。乘懈窃取。著传谕王大臣等、于库丁中之形迹可疑者。详加究诘。设法根线。正贼自不难于就获。未识王大臣等、曾办及此否。将此传谕知之　　

○参赞大臣署四川提督阿桂奏、西路军营。以沃克什为正路。而曾头沟为协剿之师。南路以卡了为正路。而绰斯甲布、革布什咱、为协剿之师。必卡了一路。军威强盛。则南路各土司。方可藉以无恐。且现在温福一路。捣小金川之东。又有曾头沟一路。以据其北。若卡了再得多兵。捣其西南。贼番腹背受攻。必难支御。若将南路调拨所余、及续调未到官兵。归并西路。约咱一带。止为驻守之计。则是名为三路。实仅有两路。贼番窥南路力单。必彻其精锐。潜赴曾头沟、沃克什等处固守。恐西路亦未必能即速奏功。谕军机大臣等、阿桂覆奏、南路之兵。不宜分往西路。所奏甚是。所有南路节次调派之兵。应仍归阿桂统领妥办。昨据温福议、将第五次调赴南路之陕兵二千。改赴西路。如现在未赴西路。即令其仍归南路备用。而以续调之湖广兵二千。调往西路。若前项陕兵已赴西路军营。即将湖广之二千兵。调赴南路。著传谕温福、阿桂、酌量檄调。并谕令陈辉祖知之　　

○辛酉。土尔扈特郡王巴木巴尔等入觐。上御澹泊敬诚殿召见。赐顶带冠服有差　　

○谕曰、于秀、著调补甘肃凉州镇总兵。前往伊犁。换俞金鳌、办理屯田事务。其湖南永州镇员缺。即著巴格调补。至于秀所有凉州镇印务。需员署理。勒尔谨新任总督。于各副将中未能熟悉。著文绶将所知陕甘副将中。堪署总兵者。酌选一员。奏闻署理　　

○谕军机大臣等、前以缅匪得鲁蕴、有差人到关一事。长清、哈国兴、现驻关外。未经陈奏。因传旨谕以提督总兵。原有奏事之责。况事关边务夷情。尤当随时入告。岂可仅以呈报总督为事。本日据长清递到奏摺。由六百里加紧驰送。朕意其必系缅匪近日别有消息。关系紧要。及经披阅。乃不过覆奏接奉谕旨、及稽查关隘等情。此等奏摺。止当差人赍奏。由驿驰递。已属不应。何竟用六百里加紧驰奏耶。长清太不晓事。著传旨严行申饬　　

○壬戌。豁免江苏上海县、坍没田一顷七十四亩有奇。并太仓州、民捐义冢田五亩额赋　　

○豁免陕西兴平县、水冲民屯。及旗标厂外地亩二十三顷五十二亩有奇额赋　　

○予故湖广总督海明、祭葬如例。谥勤恪　　

○旌表守正捐躯之山西阳曲县民李昌妻刘氏。陕西泾阳县民刘广妻李氏。　　

○是月。直隶总督周元理奏、永定北运二河。自疏筑工竣后。节节深通。堤坝坚固。现天时晴正。水不增长。秋汛定卜安澜。至通省十府六州禀报、自六月下旬以来。得雨深透。指日即获丰收。得旨、览奏欣慰。但秋成尚遥。昨近偶有作霖之象。为之廑念。不可即为盛满之言也　　

