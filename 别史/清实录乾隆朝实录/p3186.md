<!-- { "loadSidebar": true } -->
○丁亥。谕、四库全书处进呈续缮三分、李清所撰诸史同异录书内、称我朝世祖章皇帝。与明崇祯四事相同。妄诞不经。阅之殊堪骇异。李清系明季职官。当明社沦亡。不能捐躯殉节。在本朝食毛践土。已阅多年。乃敢妄逞臆说。任意比儗。设其人尚在。必当立正刑诛。用彰宪典。今其身既幸逃显戮。其所著书籍悖妄之处。自应搜查销毁。以杜邪说而正人心。乃从前查办遗书时。该省及办理四库全书之皇子、大臣等、未经掣毁。今续办三分全书。犹复一例缮录。方经朕摘览而得。甚属非是。因检阅文渊、文源、两阁所贮书内。已删去此条。查系从前覆校官编修许烺、初阅时签出拟删。是以未经缮入。但此等悖妄之书。一无可采既据覆校官签出拟删。该总纂总校等、即应详加查阅。奏明销毁。何以仅从删节。仍留其底本。其承办续三分书之侍讲恭泰、编修吴裕德、虽系提调兼司总校。但率任书手误写。均难辞咎。所有办四库全书之皇子、大臣、及总纂纪昀、孙士毅、陆锡熊、总校陆费墀、恭泰、吴裕德、从前覆校许烺、俱著交部分别严加议处。至议叙举人之监生朱文鼎、系专司校对之人。岂竟无目者。乃并未校出。其咎更重。朱文鼎本因校书特赐举人。著即斥革。以示惩儆。所有四阁陈设之本。及续办三分书内。俱著掣出销毁。其总目提要。亦著一体查删。　　

○军机大臣等议覆、成都将军鄂辉、四川总督保宁奏称、川省新疆五营屯兵。自奏裁后。实存兵二千六百三名。从前办屯所需牛只。系官为采买。每年倒毙。动项买补。所收粮石。尽数交官。嗣经奏明停支盐菜口粮。将地给兵自种自食。惟该兵等领有官牛。未缴原价。遇有倒毙。仍须买补。或借扣饷银。及遇事故除粮。更不免公赔摊派。殊多未便。查该处地久经垦熟。非若办屯之初。必资牛力。如需用牛。不妨听其自行措买。所有原领牛价。请令分年缴纳清款。以纾兵力。应如所奏。从之。　　

○戊子。谕、前经降旨。令各省督抚保举堪胜道府人员。现据陆续奏到。因令军机大臣、开单进呈。此项保举人员。原因甄拔人才以备简擢。在各督抚自当秉公保奏。不敢稍涉瞻徇。但思满汉大臣子弟。现居外任者。自复不少。其中如果才具优长。堪膺保荐原不必有意避嫌。转令屈抑。且由该部带领引见。朕无难临时鉴察。分别弃取。惟是大臣子弟中。或外任者不止一人。伊等父兄既身居膴仕。若其子弟分宦各省。复得同膺荐剡。不免有占寒畯地步。且其中才具岂俱过人。实非朕旁求器使之意。著将原单。发交该部详查。有系内外大臣子弟者。俱著注明。候朕酌量简用。嗣后部中、若有似此公保升用者。亦如此例。　　

○又谕曰、李世杰等奏、淮徐道缺紧要。必得久任河工者。方可胜任。请将师彦公调补淮徐道。其淮扬道一缺。拟即将成汝舟调补等语。如此不泥于遵旨甚是。已批照所请行矣。李世杰等此奏。系为河工要缺起见。且师彦公、成汝舟、二人之孰能河务与否。亦朕所素知。是以准其对调。至各省道员缺原有美恶。各督抚不得托词迁调。以开趋避夤缘之弊。若实因繁简不同。不得不调。当奏请将二人一并送部引见。将此通谕知之。　　

○己丑。谕、台湾逆匪林爽文等、纠众滋事。水陆两提督。带兵分路进剿。并不亲临行阵。定期会攻。黄仕简株守郡城。任承恩安居鹿仔港。仅派委将弁等、零星打仗。二人彼此观望。不思埋根首进。惟事迁延。致贼匪日久未就扑灭。节经降旨严饬。并谕令常青、前赴台湾督办。将黄仕简、任承恩、贻误之处。据实严审查参。兹据李侍尧奏到军务情形一摺。内称南北两路该提镇等、各有牵掣。不免坐费时日等语。果不出朕所料。黄仕简受恩最久。向来办事。尚属黾勉。乃于剿捕逆匪一事。漫无筹画。安坐郡城。因循玩误。本即应拏问治罪姑念其年老。且系病后。将黄仕简即遵前旨。送回厦门内地候旨。水师提督。著郝壮猷暂署。至任承恩经朕屡加拔擢。用至提督。且系自请前赴台湾剿贼。伊年力正强。理应加倍奋勉。以期迅速蒇功。乃亦逡巡畏葸。并不亲督将弁。上紧追剿。与黄仕简互相诿卸。实属辜负朕恩。前已有旨。令常青将任承恩解任。送回内地。俟伊到后。即著传旨革职。拏交刑部治罪并著李侍尧派委妥员。押解来京。其陆路提督员缺。前因柴大纪保守郡城。尚为出力。本欲将伊擢用。但柴大纪于林爽文等滋事之先。不能豫为防范。以致逆匪蔓延。本即有罪。且台湾原设兵额一万余名。该镇督率守城之兵。不过一千余名。此外兵丁。现作何用。并未据柴大纪奏及。实有应得之咎。即将来事竣时。若查明果能如前奋勇自效。亦仅可以将功抵罪。不当复邀优擢。所有福建陆路提督员缺。即著蓝元枚调补。所遗江南提督员缺。著陈杰补授。陈杰于江南营用硝磺缺额一事。据实陈奏。并不瞻徇。甚属可嘉。现在李世杰等因此获咎。或该督等心怀嫌怨。亦所不免。是以朕转加升擢。用示劝惩。将此通谕知之。　　

○又谕、向来大挑举人。俱于会试榜后。该部定期。奏请拣选。但念各省会试举人旅食京师。俟榜发后再行挑选。未免有需时日。此次大挑举人。著即在榜前办理。俾得及早回籍。无需守候。以示体恤。再此内有老举人精力已衰。情愿得授京衔者。并著派出之拣选王大臣。照上届之例。按其年齿。分别存记俟榜后开单具奏。照例赏给职衔。用昭嘉惠耆龄。寿考作人至意。　　

○谕军机大臣曰、舒常奏、武昌县典史、会同河南委员、拏获貌似段文经之吴添德一犯。讯据供称、系直隶宛平县人。向在湖南开膏药铺。因有同乡人杨四。在汉口谋生。来索旧欠钱文。随传讯杨四、亦称欠钱属实。查验该犯吴添德、与段文经形貌相符。现在解交直隶认识等语。吴添德虽供非段文经但形貌既与相似。保无畏罪隐匿不吐情事。著传谕刘峨、一俟楚省解到时。直省自有眼线。该督必须详加质认。如果确系段文经。即行迅速遴派干员。解京审办。而杨四一犯。即其夥党。亦必有知情容隐之罪。不得任其逃匿。著刘峨于质对属实后。即飞咨舒常。将杨四一并解京审办。倘吴添德质认实非段文经。亦应奏明解京。再令逆犯王成功等对质。以成信谳。将此由五百里传谕刘峨、并谕舒常知之。　　

○又谕、昨据李世杰奏、江苏、安徽、两省。本年雨水充盈。二月初八、九、十等日。渥泽优沾。遍及上下江两省。最为普足等语。各省地方雨水情形。于岁收丰歉。最为关系。朕心深为廑注。李世杰、现将上下江得雨透足情形。具摺奏报。书麟系安徽巡抚。何以于该省得雨优渥之处。尚未特奏。岂不知朕廑念安徽。为前岁灾伤之后。无时或释耶。著传谕该抚、将因何未经具奏。并现在各属得雨分寸。速行据实覆奏。寻奏、查安庆徽州等。十三府州属。三冬雨雪优沾。入春以来。复屡被甘膏。十分透足。现在大麦黄熟。小麦吐穗将齐。至十九、二十等日。省城及各属。均又连得膏雨。与秧田大有裨益。得旨、欣慰览之。　　

○又谕曰、李侍尧、亦看出黄仕简、任承恩、二人贻误情形。但所奏未免略迟。现在惟望常青到彼。大加振作。方可制胜。如该督到彼。即将贼匪一鼓歼擒。自属甚善。如贼匪负嵎抗守。剿捕稍需时日。自应量为增调兵丁。以期迅速蒇事。但闽省之兵。存营者已少且该省兵力已弛。现在派往台湾者。零星打仗。又复气馁。更恐不能得力。不如就近于粤省挑选豫备。李侍尧筹虑及此。已咨孙士毅密为调备。尚为周到。惟粤省所备之兵。既有四千名。恐陆廷柱一人。不能照料。高廉镇总兵梁朝桂、曾在军营打仗。于军务自为熟悉。著孙士毅、即密劄该镇。速赴闽粤交界处所驻劄。听候调遣。至台湾额设兵。共有一万余名。林爽文滋事时。作何调拨堵御。何以柴大纪在盐埕桥拒守。亦止带兵一千数百名。此外兵丁又在何处。柴大纪此次保护郡城。虽为出力。近日以来。渐觉观望不前。著常青到台湾后。一并查明据实具奏。又据李侍尧奏、漳泉一带。民情轻剽。近日渐觉宁帖。所有粤省咨拏天地会各犯。现密为存记。俟事竣后办理等语。所办甚是。著孙士毅即照李侍尧所奏。将现获各犯。暂行监禁。俟事竣后再为办理。　　

○以湖广督标中军副将强都、为江南狼山镇总兵。　　

○蠲缓江苏上元、江宁、江浦、山阳、清河、桃源、安东、阜宁、盐城、江都、甘泉、高邮、宝应、泰州、兴化、东台、海州、沐阳、十九州县。并淮安、大河、镇江、扬州、四卫。五十一年分水灾应徵民屯、地丁草场、漕项、麦折、芦课、一十万四千七百两有奇。　　

○直隶提督李国梁奏、古北口石匣地方。白龙潭龙神庙。素称灵应。臣因入春以来。雨泽稀少。即诣庙虔祷。今于十七日至十八日。得雨六寸有余。边口内外。均被沾渥。恳赐扁额。以酬灵贶。得旨、早有此心。即书送去。御书扁曰。霈甘时若。　　

○庚寅。谕、据谢墉条奏、洪泽湖淤垫日高。前之如釜者。今已如盘。请加疏浚一摺。经大学士九卿议驳在案。兹李世杰等奏到、洪泽湖水下注。清口畅出。因将原摺交与谢墉阅看。据称本未谙习河工。前年在江宁接见王兆棠。言及洪泽湖日渐淤高。是以据传说之言具奏。本年王兆棠陛见来京。复与讲论。仍如前说等语。前年湖水甚少。清口不能畅出。屡训谕筹画。以期济运御黄。仍即以盈虚消息。事理之常。朕即虑及必有盛涨之事。亦豫行谕饬该督等、加意防范。上年湖水大涨。果不出朕之所料。是前年清水短少。实是意中所知。谢墉既未亲至其地。目击情形。何以率行入告。现在洪湖水势日长。清口畅出。已非如盘之明验。谢墉复称得之王兆棠所言。而本年王兆棠来京陛见。经朕面询该处情形。亦奏称清水畅顺。并未有淤垫如盘之说。谢墉身为卿贰。王兆棠究系司员。体制所关。自不屑令其来京面加质对。但谢墉既有此说。不可不详查核办。著该侍郎自行前往洪泽湖。会同李世杰等、周围履勘。测量湖中深浅。实在有无淤垫。秉公据实具奏。　　

