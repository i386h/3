<!-- { "loadSidebar": true } -->
○策试天下贡士王以衔等、一百十四人于保和殿前。制曰、朕懋膺昊眷。惟日孜孜。延洪景命。四事是黾。八徵念协。以唐虞三代之心为心。以唐虞三代之治为治期天心之吉祐。冀民俗之协中。海隅成买犊之风乡校整操觚之体。庶跻上理爰布嘉谟。尔多士尚其敬听。民之天惟君而大君为天之子。应天以实不以文。庶徵协应。首重养民。汉文帝赐半租。宋仁宗免积逋一次。仅见之举。汔致小康我世祖章皇帝定鼎之初即定田赋额。圣祖仁皇帝曾经普免田赋漕粮各一次。世宗宪皇帝蠲免浮粮。如苏松二府。每年减至数十万朕御＜宀禹＞至今。免天下钱粮四次。免漕粮三次免各款积逋亦不下数千万。凡以殷怀保赤敬体天心。子之于父不敢言报天之于朕申锡无疆。古之荧惑退舍。蝗不为灾。虽未可尽信史册。而善言天者必有验于人。其说何若。虞廷弼教钦恤惟刑。禹刑汤刑。其书缺轶肉刑除于何时。非刑酷于何代。刑之属何以共系三千。法与名何以各为一家。刑与兵何以合为一典。朕慎重民命。准之天理人情。以为明罚敕法。当虑囚之时。惟期其得实观纵囚之事。每哂其好名。引春秋以决事。非读书读律者所当留意欤。古之海防。以御外寇故明郑氏海防全图。袤延万里多讲戍守之方今中外大同。鹿耳鸡笼久已内属。茭塘沙湾诸盗薮。亦全就廓清。所防者莠民之出洋窃掠而已。唯是波浪迢遥。帆樯倐忽。乘隙窃发往往难稽。论者以为稽人不如稽舟。稽出不如稽入。稽水不如稽陆。盖出洋行劫。赃必载还于出口先给一票。记舟中之所有。无赍而往有挈而来其来历可诘也。出产货物。各有其地。贩鬻货物。各有专行。货非生所往之地及忽卖此货。忽卖彼货。恒无一定者其来历亦可诘也。果可行欤。不虞其滋扰欤。民风多随乎士习。士习可验于文章。故韩愈曰仁义之人。其言蔼如也。古法乡举里选。汉尚有孝廉茂才诸名。制科则偶一举行。不为定制。进士科始自隋而盛于唐。至宋元祐中。始变诗赋为经义。元延祐因之。明洪武中、遂定为三场之制。沿用至今。或谓隆庆以后。不及嘉靖以前。然摹拟王唐。每成貌似。又谓隆庆以后。始机法周密。天启以后。始议论崇闳。然纤巧恣肆之弊。又因以丛生。果以孰为是欤。至文以明理。而或驰骋以见才。或襞积以见学。固为陋习。一矫其弊。又或枯窘而空疎。使庸浅者易售。又何以酌其中欤。凡此者乾惕朕衷。一日二日。欲至于万年。于惠心孚其昭事于止辟播其祥和。于戢暴致其安恬。于作人观其成化。多士桥门释褐。学古入官。言资先献也。毋泛毋隐。朕将亲览焉。　　

○谕、前因邪教案内刘之协一犯未获。节经降旨严缉。至今并未弋获。该犯居住安徽之太和县。另因窃案。关提至豫省之扶沟县。因闻查拏邪教。乘间窜回本籍。又复潜逃。是河南、安徽、两省地方官吏。疎纵要犯之罪。实无可辞。现当功令森严。纲纪肃清之际。即如台湾逆匪陈光爱、陈光秀、陈周全、陈光辉等纠众滋扰。戕吏攻城肆恶首犯。尚皆按名擒获。乃刘之协以内地邪教余犯。竟至任其潜逃漏网。尚复成何政体。除河南安徽疎纵要犯之该管道府等俟定案后另降谕旨外。所有河南安徽两省之巡抚藩臬。于刘之协未获以前。概不准其支领养廉。以示惩儆。庶俾激发天良。各知愧奋。于地方及缉捕事务。认真办理。或不致再涉因循。用昭小惩大戒至意。　　

○又谕、台湾奸民陈周全等、纠众滋事一案。伍拉纳身为总督。一闻匪徒肆扰之信。自应即日渡台。前赴鹿仔港一带。督率办理。据实详查。乃仅派乌兰保带兵前去。而伍拉纳竟在内地安坐。并厦门亦不前往。节经降旨严饬。现在逆首陈周全、陈光辉等。俱经就获。其随从余匪。亦皆陆续拏获多名正法。是该处此时抚辑居民。缉拏余孽。及地方一切应行查办事件。均关紧要。本日据伍拉纳奏到之摺。仍在内地逗留。犹不亲身前往。是其始终退缩。尚复何颜忝膺封疆重寄。伍拉纳著即遵旨速赴台湾。查办一切。仍交部严加议处。至前据哈当阿奏、鹿耳门招外、有船十余只在洋游奕。似非商船形状。当即连放两炮。各船四散等语。实不成话。在洋游奕船只。既属遥望。何以知其确非商船。即系贼船。若实系商民船只。遽行用炮击打。岂不令商民无故受惊。况鹿仔港一带。彼时正当匪徒滋扰之际。商船被炮。岂不转疑为贼匪所击。人心益滋惶惑。且果实系贼船。正当诱其近岸。伏兵擒捕。或派兵出洋。驶船追剿。方为正办。乃甫经望见。即用炮轰击。哈当阿之意。岂止图贼船逃散。遂可置之不问耶。所办实大错谬。而驻劄彰化。查办一切。又复漫无头绪。哈当阿亦著交部严加议处。并著伍拉纳于抵台湾后。遵奉谕旨。安抚商民。遍行明白晓示。俾知奸匪为法所不贷。良善为恩所必加。务令居民安堵。商舶通行以副朕绥靖海疆。轸恤商民至意。　　

○戊戌。军机大臣议准陕甘总督勒保奏称、兴安府安康县界连川楚。所管有大道河之麻柳坝。坝之东为滔河。两处系川楚民人聚集之所。离县城数百里。上年楚匪在滔河地方。兴立邪教。实因离县窎远。稽查不到所致。应于该两处酌拨弁兵。安营列泛。查延绥镇属波罗营所管之向水堡。向设都司一员。经制外委、额外外委各一员。该处地居腹里。额兵仅有四十四名。两外委足资管辖。请以都司移驻麻柳坝。其向水堡官兵。归波罗营参将管理。再查汉凤营、所管之草凉驿汛。向有千总一员。该处墩堡联络。并有驿丞驻劄稽查。请以该汛千总。移驻滔河。仍在汉凤营内、另拨外委一员。驻防草凉驿。至麻柳坝、滔河两处既移驻都司、千总、应添设外委六员。兵三百名查兴汉镇标兵、除屯防外、现存营兵一千九百五十八名。应在该镇营内、抽拨外委六员兵三百名。分驻麻柳坝、滔河两处。从之。　　

○平定廓尔喀纪略告成议叙纂修提调分校等官有差。　　

○己亥。上还宫。　　

○御乾清宫。召读卷官入。亲阅定进呈八卷甲第。　　

○谕、闽省近年以来。吏治废弛已极即如本日魁伦奏、各海口地方。盗匪仍复肆行出没。甚至五处门近在省会。而盗船即在彼停泊叠劫。毫无忌惮。以致商贩闻风裹足。皆由该督抚等、平日漫无整顿所致。其废弛欺隐。较富勒浑雅德、为尤甚。伍拉纳现在前赴台湾、查拏逆党余匪。未便遽行更易。浦霖、著即来京候旨。所有福建巡抚员缺。著姚棻调补。即赴新任。其姚棻未到之前。著魁伦署理巡抚印务。江兰曾任藩司。前在山东。于曹县盗案久未完结。降补臬司。实为公过。念其现在随同福康安等、办理军务。不解劳瘁。实属可嘉江兰著加恩超补云南巡抚。以示嘉奖。江兰惟当倍加奋勉。于铜务钱法。随同福康安认真整顿。用副委任。　　

○又谕、此次湖南苗匪滋事。姜晟办理军需一切。均属妥协。著加恩赏戴花翎。　　

○又谕、本日黄岩镇总兵岱德奏会同温州等镇出洋会哨一摺。用清字缮写。所奏又不明晰。向来满洲人员擢任提镇凡遇陈奏。地方雨泽寻常事件。自应用清字具奏。若如海洋盗匪、及会哨等事。关系紧要。伊等清文多属平常。如用清字缮奏。转致声叙牵混不清。嗣后各省满洲提镇。除地方雨水收成、照例事件。仍用清字外。其余有关海疆、及出洋会哨等事。俱准其用汉字缮写。庶声叙较可明晰。不致牵混。　　

○谕军机大臣曰、福康安、和琳、攻克榔木柁山梁等处。董率官兵冒雨前进。且时值雾气弥漫。对面不见。各官兵扳岩越坎而上。出其不意。痛加击杀。歼贼甚多。洵属可嘉。现届天中佳节。著赏给福康安和琳节物外。并加赏福康安、和琳、象牙香囊各二个。额勒登保、花连布、带兵打仗。皆属奋勇。亦各赏给节物一分。以示奖励。至贼首计穷力竭。希图乘间逃窜。不可不防。朕所虑在此。节经谕令福康安等、务于黔楚各要隘严密堵截。今福康安等奏、咨会观成、移赴松桃。督率防守。所见与朕意相合。福康安等当倍加勉力。将贼首悉数擒获。迅速集事。不可使其漏网。又据奏花连布、三音库、此次带兵打仗。虽受枪伤。幸俱不重。此时是否伤已平复。殊为廑念。其伤亡弁兵。并著福康安等查明。咨部加倍议恤。　　

○庚子。上御太和殿传胪。赐一甲王以衔、莫晋、潘世璜、三人进士及第。二甲陈廷桂等十八人、进士出身。三甲高鹗等九十人、同进士出身。　　

○幸圆明园。　　

○辛丑。以云南粮储道陈孝昇、为按察使。　　

○壬寅。谕军机大臣曰、朱圭奏到、广东省闰二月分粮价清单。朕详加披阅。所开各属米粮价值。每石有比上月较增至一二分者。当此青黄不接之时。各省市集粮价。随时增长。本所常有。其每石增加一二分。为数尚属无多。祗可听其自然。但究恐小民不无艰于籴食向来各州县设立常平社义等仓。原为因时调剂。减粜酌借。以便民食。著传谕朱圭、查明现在粮价增长各该属地方。应否即将仓存谷石。酌量平粜。以平市价而济民食之处。认真妥办。据实覆奏。以副朕轸念民依至意。寻奏、现据广韶惠潮肇廉等府属。具报开仓平粜。及绅衿捐谷出粜。社义各仓。源源相继粮价渐平。得旨、欣慰览之。谅汝不为饰辞也。　　

○又谕、步军统领衙门奏、陕西安定县民王道生、呈控该县采买扰累。及前富平县民人控告重徵科派二案。俱著景安、张若渟、驰驿前往。会同勒保、秉公查审。定拟具奏。并著于明日即行起程。不必请训。如景安等至该省时。勒保尚未经到彼。即著先行查办。毋庸等候。　　

○癸卯。谕、据钦派大臣将覆校会试荐卷内文理较优者三卷进呈。朕披阅之下。诗文俱为清妥。未经中式。不免屈抑。除正副考官等、业经交部分别严议外。所有选取之直隶举人徐炘、浙江举人傅淦、山西举人李端、俱著加恩赏给内阁中书。与考取候补人员。挨次补用。以示朕遴拔遗才。恩施寒畯至意。　　

○谕军机大臣等、前玉德奏请将清平县原估土城、改建砖工一摺。声叙未能明晰。因降旨令其据实覆奏。兹据奏称、该处土性浮松。若照原估打筑土城。则另须远运土方。所需脚费、及打筑工价。计应用银三万二千余两。如改建砖城。共计工料银二万七千余两。不惟可期久远。亦且节省糜费。现将不敷工价。著落原估各员赔修等语。此项城工。既据该抚确切估计。应行改建砖工。自当如所奏办理。但各处城工。务期一律坚实。方可长资巩固。著传谕该抚严饬各工员认真办理。毋任草率从事。倘此次工竣后。未能保固。则惟承修各员。及该抚是问也。　　

