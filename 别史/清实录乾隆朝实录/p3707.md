<!-- { "loadSidebar": true } -->
○谕军机大臣曰、姚棻奏武闱试竣一摺。内称武生原有入伍食粮之例。广西各标营出有名粮。在本地农民、及异籍客民。召募充补。练习需时。徒糜粮饷。若将武生挑粮学习。自应乐从。较之召募生手。更为得力等语。各省武生。向有入伍挑粮之例。今据姚棻查明广西额兵有二万三千余名。而入伍武生。不过四十余人。为数甚属有限。各营出有粮缺。转须悬缺待募。今以此等武生挑粮学习。较之新募生手。自属得力。且各营既免空粮待人。而武生等亦上进有路。不致恃符滋事。所办亦属一法。但各省情形。是否能照广西省办理之处。著传谕各督抚、查明据实酌议覆奏。并谕姚棻知之。　　

○又谕曰、李奉翰奏、会勘运河挑工、及确核土方银数一摺。已批交该部知道矣。本年夏秋雨水较多。各河水势涨发。以致临清一带、及各厅境塘长河。节次沙停。受淤较厚。自应一律挑挖深通。以济来年新运。至东省漕船。本日据毕沅奏、济宁前帮业已陆续出口。其在后四帮船只。因初七日晚间朔风大作。闸水顿耗数寸。挽运维艰。现在多集人夫挑挖等语。东省漕船。例应趱出临清闸口。停泊守冻。今年节候较迟。现在天气尚未冱寒。正可施工挑挖。该河督等、惟当督饬运河道及员弁等。赶紧集夫。实力挑办。务使河水深通。足资济运。无误挽行。方为妥善。将此各谕令知之。　　

○广东巡抚朱圭疏报、广州、肇庆、二府属开垦额外水田八顷八十二亩有奇。广州府属额外沙滩地八顷三十三亩有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十四



大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。十一月。庚子。广东巡抚朱圭疏报、恩平县开恳额外荒地七顷二十一亩有奇。　　

○辛丑。上御乾清门听政。　　

○谕曰、原任礼部侍郎胡煦、苦志读书。究心理学。著有周易函书。采入四库全书经部。尚为绩学之臣。从前因其官止侍郎。例不予谥。第念伊曾在尚书房行走。今伊子胡季堂、用至刑部尚书。胡煦已得尚书封典。著加恩补行赐谥。以示眷念耆旧。奖励儒臣至意。寻赐谥文良。　　

○又谕曰、户部议覆长芦盐政徵瑞等奏、芦东盐价。改为卖银一摺。内称、现在市集钱价较贱。若如该盐政等所奏。照依市价。随时核算。则较之长芦现行盐价。每觔约多卖钱二三文、及五六文不等。统计长芦每年额销引张。可多卖银一百数十万两。即谓芦东鹾务。目前量宜变通。亦应核明该商等每年约赔数目。量出为入。两得其平。未可稍存偏重之见。或至累及闾阎。徒饱商槖。请敕下各督抚、会同盐政。切实详查。秉公酌议具奏。再行核办等语。此事前据徵瑞等奏称、芦东商人。以卖盐钱文。易银交课。多有赔折。且河南省行销四省引盐。惟芦东专卖钱文。商情不无偏绌。请一体改为卖银。以纾商力等语。朕以所奏系为调剂鹾务。似有所见。因交该部核议。至其中如何合算增减。一切委折细数。朕岂能析及锱铢。今据部臣核奏、则称若如该盐政等所请每年额销引张。竟多卖银一百数十万两。徵瑞等即为调剂商情起见。计其每年赔折。不过四五十万两。亦应酌其赔折之数。量为变通。何得专事恤商。致令倍蓗得利。此语更近理。朕岂肯因恤商。因而令商受利而民反受困乎。其应如何酌中定议。使商民两便之处。除原议大臣不议外。著交大学士、九卿、会同悉心妥议具奏。至徵瑞前奏、系与梁肯堂、福宁、会同札商。该督等自必稔悉情形。何以并未将办理偏重之处。详悉查核。率行随同会衔。令其据实回奏。再芦东引盐。行销直隶、山东、河南、江苏、安徽、五省。其销售盐觔。易银交课。是否实有赔折。应如何量为调剂。使商力宽纾。民无扰累。两得其平之处。并著各该督抚、各抒所见。一体秉公核议。据实迅速具奏。再降谕旨。　　

○以太仆寺卿恒杰、为太常寺卿。　　

○壬寅。上御懋勤殿。勾到朝审情实罪犯。停决斩犯二人。绞犯三人。余十人予勾。　　

○谕曰、富纲来京陛见。据奏、伊母年届八十。恳请留京供职。现在苏凌阿、于署两江总督任内。有缉拏邪教要犯事件。所有刑部尚书事务。即著富纲署理。　　

○又谕、据徵瑞奏、天津分司所属丰财、芦台、二场滩副被淹。请照例借给工本银两。以资修整等语。丰财、芦台、二场因本年夏秋雨水较多。盐滩圈埝被淹。自应赶紧修整。但灶户贫乏居多。若尽令自行修理。恐致贻误。著加恩准其照例于运库存银内。如数借给。仍令该盐政督催各灶。上紧修整。以资兴晒。所有旧借未完第六限工本。著仍限明冬完交。现借工本银两。即自六十一年冬间起限。按限归款。以示体恤。　　

○癸卯。谕曰、毕沅奏、东省闸内五帮漕船。俱已挽出临清闸口停泊。其运河挑浅工程。现同李奉翰、罗煐、阅看妥办等语。本年因夏秋雨水较多。运河闸内。停淤较厚。经该河督等、督率员弁。加紧捞挖。一律深通。俾东省漕船。得以趱挽出闸。无误定限。而来岁南粮北上。亦可遄行无滞。办理尚为妥协。李奉翰、毕沅、罗煐、均著交部议叙。其在事出力之文武员弁。并著该督抚、查明咨部。分别议叙。　　

○谕军机大臣等、昨据苏凌阿奏、参革扶沟县刘清鼐、先经咨调来江。旋准穆和蔺来咨。遵旨拏交刑部治罪。添派庐凤道刁玉成等、护送起解等语。所奏尚未明晰。刘清鼐疎脱要犯。又复捏辞推诿。苏凌阿既已咨提到江。亦应将该参员如何疎玩捏饰情形。讯明具奏。今摺内并未提及。或系该参员未经提到。旋准豫省咨会。速即解京。不及见面亲鞫。仅添派人员迎解。但有此等情节。摺内何以并未声明。殊属含混。著传谕苏凌阿、即将因何未经讯供之处。据实覆奏。昨因富纲面奏亲老留京。已降旨令其署理刑部尚书。苏凌阿仍署两江总督事务。但两江统辖三省。事务殷繁。朕观富纲才具。恐其不能胜任。且从前书麟在两江任内。惟知自守。属员无所畏惧。地方必有贻误之事。若令富纲前往。仍与书麟无异。实不足以资整顿。苏凌阿虽年届八十。而精力尚好。且伊历任江南道府。于该省情形。尤为熟谙。著传谕苏凌阿、务宜实力振作。不特缉拏刘之协一事。关系紧要。即地方一切事务。总当认真督率。加意整饬。俟办理果有起色。彼时朕或念其年老。再行简员前往。换伊回京供职。亦未可定。此时断不可存五日京兆之见。致负委任。一切勉力。妥为整顿。　　

○甲辰。谕、前因邪教案内要犯刘之协、另案关提。至河南扶沟县乘间脱逃。已降旨将穆和蔺拔去花翎。并与藩臬两司、及该管道府。一并严加议处矣。邪教一案。自福康安、秦承恩、奏到。降旨交河南等省通缉。已将数月。该省地方官。岂尚未闻知。况刘松一犯。经甘肃究明具奏。豫省为刘松原籍。并据穆和蔺先行查出。咨会甘省查办。刘之协系与刘松倡复邪教之人。穆和蔺早应通饬所属。留心访缉。况扶沟县。即有拏获邪教匪犯刘知协、既关提到案。字音相同。正当从此根究。何得置若罔闻。疎纵怠玩。以致要犯潜逃。即此一端。可见穆和蔺平日于地方公务。废弛已极。且伊才具亦属平常。断不可再留封疆之任。穆和蔺著即革职。发往乌噜木齐效力赎罪。交与宜绵差遣委用。其一应得项。不准支领。以示惩儆。所有河南巡抚员缺。著阿精阿补授。此旨交阿精阿赍往豫省。向穆和蔺传知后。即令其由该省起身前往。不许来京。藩司吴璥、臬司陈文纬、亦先著摘去顶戴。令其戴罪缉犯。并著阿精阿传知该司等、务宜分投认真查缉。以期要犯速获。稍赎重咎。所有该管道府。俟已革扶沟县知县刘清鼐、解京讯明后。再降谕旨。　　

○乙巳。谕、昨据苏凌阿奏、准河南来文。将参革扶沟县知县刘清鼐、拏交刑部治罪。添派庐凤道刁玉成等、护送起解一摺。并未将该参员如何疎脱要犯。捏饰推诿情节。讯明具奏。朕尚以或系该参员未经提到。旋准豫省咨会。因即派员迎赴前途解京。不及见面亲鞫。是以摺内未将讯明情节声叙。随降旨询问。本日据苏陵阿奏、刘清鼐于十一月初六日解到。当即与陈用敷、督同司道亲加审讯。并传提原解差役、及刘之协所歇店家。分别研讯。即于初七日将刘清鼐起解等语。是刘清鼐解到江南后。曾经苏凌阿亲提鞫讯。昨日奏报起解摺内。自应一面录供具奏。一面委员起解。何以迟至数日。于覆奏谕旨摺内。补行叙入。实属太不解事。至摺内称、添委庐凤道刁玉成等、将刘清鼐督解出境。摺尾复称、缉拏刘之协一犯。专派刁玉成、及署寿春镇总兵陈安邦、亲督文武员弁。上紧缉访等语。所奏尤属前后矛盾。刁玉成既经该署督派委押解刘清鼐起程。则于缉拏要犯。势难兼顾。今复专委以缉犯之责。究令该道何所适从。此案疎脱要犯。原系豫省地方官。玩误疎懈所致。与江南无涉。苏凌阿无所用其回护。朕因富纲才具不能开展。苏凌阿平日尚能办事。是以特令仍署督篆。并将缉犯一事。责成督办。今所奏办理情形。错误如此。实非朕之所料。殊负委任。苏凌阿著传旨严行申饬。仍交部议处。　　

○丙午。谕曰、宜兴、著补授刑部右侍郎。所有奉天府尹事务。著伯麟兼管。其盛京刑部侍郎员缺。著传森调补。所遗盛京工部侍郎员缺。著泰宁补授。　　

