<!-- { "loadSidebar": true } -->
袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。八月。辛丑朔。谕、据塔琦等奏、拏获行窃回人。交该管伯克审讯。因盗犯抗横不承。责打殒命。请将承审之帕察沙布伯克沙密尔、革职等语。回人行窃。经该管伯克审问时。仍敢抗横。即责打殒命。亦无甚罪。乃塔琦比照内地之例。办理外夷案件。殊属拘执。塔琦。著传旨申饬。其沙密尔职衔。即行开复。并谕新疆大臣。一体遵办。　　

○谕军机大臣等、前因窦光鼐、于黄梅丁忧演戏、弥补亏空等款。执辩哓哓。再三渎奏。且亲赴平阳招告。聚集生监。千百成群。经伊龄阿两次□□□□尔□奏摺到。朕原憎其煽惑人心。有类风狂。是以节次降旨。将伊革职拏问。是窦光鼐在浙省、咆哮多事。不特阿桂、伊龄阿等、憎其为人。即朕亦厌其举动乖张。污人名节。及伊前昨两日回奏摺到。将黄梅任内劣迹。逐款罗列。并于生监平民等、呈出捐派领借等印信图书字帖二千余张。内每样进呈一纸。朕详加阅看。并命军机大臣查对。俱系黄梅劣迹之确凿可据者。则窦光鼐之奏。并非捕风捉影。摭拾诬陷。已可概见。伊系硁硁自守之书生。若谓于此事意图捏造。以实其言。则二千余张之印信图书字帖。必俱系窦光鼐凭空造作。想窦光鼐未必有此伎俩。朕于窦光鼐。始则憎之。而此时则觉其言之确凿。惟欲将黄梅劣迹。彻底查办。以正其罪。所谓无固无我。不存成见。前之憎窦光鼐。乃憎其所可憎。今之信窦光鼐。亦信其所可信也。阿桂等前在浙省查办时。目睹窦光鼐多事咆哮。性情执□□幻。自为心怀厌恶。今复令其前往查办。断不可仍执前见。稍涉私嫌。惟当以朕之心为心。逐款秉公研讯。俾贪员劣迹。一一审出。寘之重典。所谓惩一可以儆百。政体国法。必当如此。阿桂想必与朕同心也。至窦光鼐在平阳招告。聚集生监。千百成群。且平日固执性成。阖省官吏。自必皆与伊不睦。伊龄阿据其禀揭。即行□□□

□尔□奏。在伊龄阿亦不无憎恶窦光鼐之心。至阿桂受恩深重。为国重臣。必能通晓大义。非伊龄阿之新进者可比。阿桂当效朕大公无私之心。前往查办时。毫无芥蒂。一秉至公。此案自不难水落石出矣。阿桂于途次遇见窦光鼐时。即遵昨旨。宽其拏问。解去刑具。告以朕意。带往浙省。随同查办。并著阿桂接奉此旨。即速兼程行走。朕惟计日以待也。将此传谕阿桂、并谕闵鹗元、知之。闵鹗元亦当善体朕意也。　　

○又谕、前据留京王大臣奏、查讯刘省过之第四子刘永庆、据供伊兄二洪早故之语。当即降旨询问刘峨等、兹据刘峨奏称、刘二洪即刘齐年、于乾隆三十六年定案时。即称在逃。并未拏获。伊弟刘永庆、何以知其早故等语。刘二洪既在逃未获。何以伊弟刘永庆供称早故。既知其已故。则何人给伊送信。必有下落。该犯等现在刑部监禁。著传谕留京办事王大臣。会同刑部堂官。监提刘永庆。向其严切根究。伊兄究系何时身故。伊从何得知。抑系捏饰在逃情形。现逃往何处。实在下落。并伊到京后。有无伊父同教之人。来往私通信息、各情节。务得确供。由本报之便覆奏。　　

○又谕、据刘峨奏、现于二十六七等日。续获原单有名之杨进、并原单无名之史明等十一名。统计直隶拏获共三十八名。内已据供认同夥入署抢劫者、二十六名。其虽未入署。而窝留主谋。法难宽贷者、二名。再行究质明确。即一面办理、一面奏闻等语。该督前后获犯。虽有三十余名。皆系此案余犯。其首先起意。纠众杀官之段文经、徐克展、及往来通信之郝润成、动手杀官之张均德、王成功、各要犯。尚无一名就获。于事何益。不可谓严缉能事。现在明兴、携带兵役。在冠县截拏。毕沅亦委臬司穆克登、至彰卫一带搜缉。著传谕刘峨、毕沅、明兴、严饬所属。上紧跟踪躧缉。务将首要各犯。按名拏获。审讯明确。速正刑诛。以彰国宪。倘缉捕稍懈。该犯等得以远扬漏网。尚复成何事体。况段文经、徐克展、以衙役而谋杀本官。尤为可恶。总之首犯一日不获。此案一日不能完结也。再昨据明兴奏、拏获徐克展之妻妾子女五名口、监禁。俟将来定案时。照例办理等语。段文经岂无家属。何以本日刘峨奏到已获各犯单内。止有段文经之弟段文周一名。未将该犯妻子。一并拏讯。追究段文经下落。著刘峨查明。即行覆奏。至现获余犯多名。并非贼首。亦无可待讯之处。不可听其辗转扳引远处之人。希冀查拏往返。延挨时日。又致有抢劫偷放脱逃等情事。著传谕刘峨、毕沅、明兴、获犯审明后。即于各该处正法。不必久留羁禁。致稽显戮。至段文经、系大名道皂头。徐克展、系元城县快头。该犯等私习邪教。纠合多人。图谋不轨。私制刀枪器械。用秫秸包扎。运送至许三家。克期起事。其图谋必非一日。而该道熊恩绂、竟如聋瞽。漫无觉察。废弛已极。现新调道员龙舜琴、平日尚能办事。著刘峨严饬该道。实力整顿地方。严拏邪教余孽。毋再如熊恩绂之因循玩愒。自贻伊戚。　　

○又谕、据伊龄阿奏、题销范公塘迤西石坝四座。沿塘堆垒竹篓石块工程一摺。内称前抚臣福崧。于四十九年五月沙水情形摺内。仅称堆垒竹篓石块。以护塘根。而丈尺未经声叙等语。海塘工程。例应将工段丈尺。及估需银数。先行奏明。以便工竣后、报部核销。福崧在任时。何以不详细专摺具奏。又伊龄阿摺内称、石块塘五百三十五丈内。另有柴塘三百一丈。系四十六、八、两年。潮水归塘。土堤冲失。要工迫不及待。经历任抚臣、督令司道。筹项赶筑。以资保护。亦未具奏等语。此项柴工。虽未动项修筑报销。但当时如何筹办。经费若干。该抚何以亦未奏明。著传谕福崧、令据实明白回奏。　　

○壬寅。上御卷阿胜境。赐扈从王公大臣、蒙古王公台吉等食。翼日如之。　　

○秋分。夕月于西郊。遣克勤郡王雅朗阿行礼。　　

○署湖广总督李侍尧奏、湖南临武营把总李光斗、赴省领饷。途次被窃。请将佥差不慎各员。分别治罪。谕、各省营员领解兵饷。理宜佥派都司、守备等员。赴省关领。方为慎重。乃湖南临武营、请领本年夏秋二季饷银。仅派把总关领。把总系微末之弁。以致中途失去饷桶。实属疏玩。嗣后各省营员领饷。应如何按照银数。佥派大员之处。著该部一并议奏。　　

○谕军机大臣等。据李侍尧等□□□□尔□奏。汉阳县知县胡金门。宋维翰。于县民刘相臣。□□客伤余方得身死。续经翻供。验明余方得、实系自缢。并不即时审结。犯证久禁拖累。又湖南临武营佥派把总李光斗、赴省领饷。中途失去饷桶。代办临武营中军守备事李廷璧等、佥派不慎。致有疏虞等语。此二案。俱系特成额任内之事。特成额在任有年。于属员承审案件。任其阘冗玩延。并不即时□□□□尔□奏。以致案犯羁系拖累。至营员领饷。自宜小心防护。乃临武营佥派把总微弁。赴省关领。以致中途饷桶被窃。可见特成额在任。并不实力整饬。一味玩延。遂致文武废弛。朕若早知其如此。断不将伊调云贵边疆要地矣。著将李侍尧摺。钞寄特成额阅看。令其将因何如此诸事废弛之处。明白回奏。并著自行议罪。　　

○又谕、据明兴奏、研讯吕栋、供认同入八卦教。本年四月。段文经曾有逆词寄到。令其转递刘洪。伊不敢递给。转膀秦法祥阅看。秦法祥即将字烧毁。闰七月十五日。李得禄、张理、至伊家传言。段文经定于八月十五日起事。令其豫先纠人。将刘洪劫去。送至大名。该犯因手下无人。尚未纠约。不知段文经等、因何即行动手等语。首犯段文经等、竟敢编造逆词。谋占城池。图为不轨。纠聚当夥。克期起事。实属罪大恶极。幸而该犯等先期动手。杀官劫狱后。闻兵役擒拏者渐多。即畏惧逃散。陆续就获。倘待单县纠约。同时起事。虽系么麻□骨小丑。易于扑灭。然搜拏擒捕。究不免稍觉费手也。阅吕栋所供、将段文经逆词。送给秦法祥阅看。秦法祥即将字纸烧毁。是该犯尚知畏法。著明兴再提秦法祥、严讯开导。究明烧毁逆词。系何主意。如秦法祥审非入署杀官正犯。将来定案时。尚可不至立决。至直隶、山东、二省。获犯虽多。皆系此案余犯。首犯段文经、徐克展、至今未获。实属缉捕不力。现据李得禄供称、段文经、徐克展、曾向河南虞城县麻孟村李老五、学习拳棒。或逃至伊家等语。著传谕毕沅、速委干员。跟踪躧缉李老五等一干人犯。毋任远扬。或江兰亲往查办。更觉有力。并著刘峨、明兴、督饬所属。分投搜捕。务将首犯段文经等、拏获正法。方能完结此案。　　

○又谕、大名匪犯段文经、充大名道皂头。徐克展、充元城县快头。该犯等私习邪教。煽惑乡愚。其造谋起意。必非一日。伊同班衙役。朝夕相聚。岂无一二知其逆谋。此皆紧要关键。刘峨何不向该两处皂役快班中。严切究讯。或可得其实在下落。并起事根由。再吕栋供称、闰七月十五日。李得禄、张理、至伊家传言段文经等、定于八月十五日起事。令其豫先纠人。何以闰七月十四日。即行纠众动手。其中必有迫不及待别情。著传谕刘峨、再向已获各犯。严行审讯。务得确供。迅速覆奏。总之此二犯一日不获。此案一日不能完结。朕时廑于怀。刘峨独不能仰体朕意。上紧缉捕耶。况首犯段文经、若跟缉稍迟。或潜窜他处。别生事端。尤不可不虑。著传谕刘峨、务督率各员。实力缉获首犯。审明正法。以彰宪典。　　

