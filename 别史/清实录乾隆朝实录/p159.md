<!-- { "loadSidebar": true } -->
○又奏、新辟苗疆。议设屯军。将已故逆苗田产。悉行归官。如该苗曾与官兵对敌。即令屯丁召垦。现在杀虏之余。苗民稀少。犹可支持生计。数年之后。生齿日繁。其相沿习俗。刀耕火种之外。非比内地民人。别有营运。所赖从前地亩宽余。始获相生相养。迨后地少人多。不能仰事俯育。必致怨生。理势然也。且现在苗田。屯丁不能自耕。仍须召苗耕种。此辈开地服畴。祖孙父子。历有年所。一旦以世代田产。供他人之倍收。岂能安心无怨。况为兵丁佃户。久之视同奴隶。苗民既衣食无赖。又兼役使鞭笞。既不乐生。又何畏死。恐不出十五年。古州之事复见矣。臣是以鳃鳃过计。前奏所陈布置之法。总期杜兵丁之滋扰。严汉奸之播唆。彻兵于外。周围防守。以镇抚之。择苗民之稍有知识者。设立头人。约束其众。所有苗田。尽其种植。即将来人口滋生。而现给头人之绝田。仍属苗民同类。可以通融。是田地既有宽余。又无凌虐唆拨之虑。使其衣食丰足。知有生人之乐。皆可世为良民。相安于无事。得旨。此奏识见甚正。即朕意亦然。旧年又因此特颁谕旨。但张广泗持之甚力。伊系封疆大臣。又首尾承办此事。不得不照彼所请。然朕则以为终非长策地。今据此奏。复交军机大臣等详议矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十七


大清高宗法天隆运至诚先觉体元立极敷文奋武孝慈神圣纯皇帝实录卷之六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。五月。壬子。朔。以副都统保住、署马兰镇总兵。大名协副将丁士杰、署正定镇总兵。　　

○癸丑。上诣大高殿行礼。　　

○还宫。　　

○谕大学士鄂尔泰等。据漕运总督查克丹奏、漕船过淮后。尚须经历各处闸坝。方能渡黄。自四月起。运河之外。清口之内。湖水微弱。黄水渐盛。河流倒灌。停蓄沙淤。以致清口风神庙前。积有横埂二道。各宽十余丈。粮船轻者起剥。重者守候。经河臣委员挑挖。并添筑草坝。拦截湖流。束水冲沙。无如旋挖旋淤。一时未能畅达等语。朕思湖水之弱。或系运河已开深通。而湖水流入运河者过多。故其势弱不足以刷黄耶。抑或高斌去年请将运口旧制、稍改为曲湾。虽清流可以济运。而缓水不能敌黄。遂因此有横埂耶。从来治水机宜。惟在随时利导。成法具在。可循不可拘。尔等即寄信与高斌。令其详晰筹度。务使淤沙尽去。运道畅达。毋致阻滞粮运。或并河道更费周章可也。旋据高斌奏、清口淤浅。漕船阻滞。今已深通。得旨。前因查克丹奏。清口淤浅。朕甚为念。恐因今年新工有不妥处。已有旨谕大学士问汝矣。兹览此奏。朕心稍慰。寻遵旨奏覆、清口淤浅。实因黄水一时过盛。兼之东北大风所致。系黄盛于清。非清水比前微弱。及入运过多之故。今一雨之后。风恬浪静。黄水平退。湖水立时畅出。淤浅之处。冲刷宽深。清口通利。已有明验。至运河挑浚。不过就淤浅处间挑。非大开深广。万无入运过多之事。至运口改入三＜?氵义＞河之内。形势稍湾。正为将入运之水。减少分数。不令过多。而清口全湖之水。自裴家厂、张福口、等引河畅出。形势通顺。并无湾曲之形。及多分入运之患。臣伏查明臣潘季驯河防一览书。载防清口淤涩一条云。偶遇黄水先发。淮水尚微。河沙逆上。不免浅阻。然黄退淮行。深复如故。不为害也。正与今日清口情形适合。得旨。览此奏。朕怀释然矣。　　

○吏部议准、江苏按察使戴永椿疏言。淮安府属之清江浦。南岸滨临大河。北岸则为王家营。乃南北往来。舟车辐辏之要冲。请以河务稍简之厅员。移驻兼辖。从之。　　

○又议准。盛京礼部侍郎德福奏请、选补盛京等处满洲官员赴任。照汉司员之例。兵部给与路引。吏部给与执照。以为路途徵验。从之。　　

○山东巡抚法敏奏、莱州府掖县东海神庙。请照川省江渎神之例。动正项春秋二祭。从之。　　

○大学士仍管川陕总督查郎阿疏称、陕甘督、抚、提、镇、协、营、均匀分给兵丁生息银两。除将本息银分给外。陕省不敷银三千三百六十两有奇。请令布政使照数拨发。甘省余剩银九千二百五十两有奇。请移知陕西藩司、将陕省各营不敷银两。就近拨领。至固原、宁夏、河州、等营。相距甘凉遥远。应于领饷时、在司库给发。又兵丁果有急需。令其报明该管将弁。会同文员借给。每月以一分起息。但不得过五两。按照五季扣除。其营运未获息以前。兵丁有红白事。分别同居、不同居。在司库地丁项内动支。营运获息之后。先尽防兵。吉事赏银四两。丧事六两。迨息利丰裕。将存营之兵。减半赏给。下部议行。　　

○御书宋太师徽国文公朱熹婺源家庙扁曰、百世经师。　　

○赈恤陕西蒲城、长安、鄠县、华州、渭南、邠州、同官、临潼、富平、蓝田、十州县属被雹灾民。　　

○甲寅。孝诚仁皇后忌辰。遣官祭景陵。　　

○是日起。上以夏至祭地于方泽。斋戒三日。　　

○乙卯。户部议准、两江总督那苏图奏称、臣衙门京省提塘。自省至京。六十六塘。所有塘兵岁支饷银。皆以江宁、宿松、等州县城厢隙地。输纳租税银抵放。今因年久屋圯。人民迁徙。艰于输纳。请与芜湖河篷银两。一体豁除。其塘饷一项。应于司库耗羡等项内拨给。从之。　　

○丁巳。夏至。祭地于方泽。上亲诣行礼。　　

○戊午。谕大学士鄂尔泰等。观博第所奏。奉天所属。雨水调匀。各种禾苗。皆获丰稔。米豆价甚贱。米一石、银四五钱。高粱一石、银三钱余。可寄信博第、不可因年丰岁稔。稍不留心。任意滥费。当于价贱时、照时价买贮。本省即不用。运至直隶各省亦好。寻据奏覆、上年直隶总督李卫。遣员来盛京。采买粮米。所有旗仓卖米银三千一百余两民仓卖米银二万六千六百余两。今即动用此项。照时价采买。但采买过多。恐价即腾贵。是以暂行停止。俟秋收时再行买贮。得旨嘉奖。　　

○又谕、向来山东、河南、山西、江苏、数省地方。多有商贩囤买麦石躧麯。最为耗费。今值二麦丰收之时。允当严行查禁。朕前已降旨。令该抚等化导稽查。务除夙弊。若此数省。果能严杜躧麯。则转贩之烧酒。必应渐少。此裕民足食之本计也。今朕留心体察。该地方官员。不过虚应故事。并未留心奉行。且通邑大都。车载烧酒贩卖者。正不可以数计。若果严禁躧麯之事。则此酒从何得来。可再寄信各该督抚等。务须严饬各属。实力禁止。毋得视为具文。致损民食。倘有怠玩不遵者。各督抚亦不得辞其咎。　　

○兵部议准、镶黄旗满洲都统疏称、绿旗营将弁缺出。请将八旗蒙古、择其粗通汉字者。与满洲一体拣选。得旨。若满州官员。必识汉字。方准保举。则满洲人等。皆致弃其旧学。专习汉书。此议不合。著行文八旗。仍照现行则例遵行。　　

○官禄奏、应升御史人员内有服制者。请亦令其引见。其记名者。该部另行注册。服满之日。声明简用。得旨允行。　　

○定边副将军额驸策凌奏、大兵既彻。每月需饷无多。军营现贮粮十七万余石。屯田米三万余石。又范毓馪每年运到粮二万石。旧米支尽。始动新粮。蒙古等处、积雪春融。必有潮气。入夏未乾。不时扬晒。仅免霉烂。亏折实多。兼患鼠耗。军粮所关重大。而西路桥湾、布隆吉尔、等处、所存米石。前者刘于义奏请每年一解。许耗一升。业已议行。此处应请一体办理。其司仓各官。耗少者议叙。多则劾治追偿。亦请如西路之例。下大学士等议覆。寻议、今年应运粮石。俱已起程。应毋庸议。请自明年为始。暂停挽运。二三年后。再行请旨。从之。　　

○已未。上诣大高殿行礼。　　

○诣畅春园、问皇太后安。　　

○幸圆明园。　　

○直隶河道总督朱藻奏、直隶河兵。照江南例。改为战二守八。使出力之桩手。得食战饷。得旨。直隶河工。岂可比河、东、等省。但汝等既陈奏桩手之苦。改为一分战饷足矣。俟有旨谕部。谕曰。河防兵丁内、有桩手一项。下埽签桩。较之众兵更为出力。前已降旨将河南、山东、二省河兵。照江南之例。改为战二守八。俾桩手均食战粮。以赏勤劳。今思直隶河工。虽不得与河、东二省比并。然桩手较众兵出力为多。亦当加恩鼓励之。著将直隶河兵。改为战一守九。俾用力较多之桩手。得食战粮。以厚其养赡。该部遵谕即行。　　

○刑科给事中黄祐奏请、严旗丁盗卖米粮、折雇夫剥之禁。下部议行。　　

○赈恤山东章邱、邹平、长山、新城、齐东、德州、泰安、莱芜、宁阳、邹、泗水、济宁、沂水、高苑、寿光、等州县卫被雹灾民。　　

○缓徵山西永济、猗氏、万泉、等县二年分秋禾被灾额赋。　　

○庚申。工部议准、河南山东河道总督白钟山疏言、聊城白家洼迤北。运河东岸。博平县属三教堂地方。旧有减水闸三座。年久废弃。请将第二闸照旧修建。足资宣洩。淤填支河。挑浚深通。俾水洩入马颊河。则下游之水。有所归束。又查四空桥不必复设。请于三空桥旧址。修减水闸一座。仍挑通支河。使运河之水。归徒骇河以杀其势。至裴家口东南一带坡水。无从宣洩。亦应测量地势。添建涵洞二座。再三空桥挑挖支河土方。即于支河南岸筑堤。以资关束。其房家口应建水闸之处。上下堤岸六段。亦请一并估修。从之。　　

