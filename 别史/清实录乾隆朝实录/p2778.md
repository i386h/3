<!-- { "loadSidebar": true } -->
○吏部等部议覆、山东巡抚国泰奏寿张县改为题缺。汶上县仍隶兖州。金乡县仍隶济宁分辖各事宜。一、寿张县政务纷繁。并有督率堤工闸坝。实为水陆冲衢。请改为冲繁难三要缺。在外题补。一、刑名事件。例由府州核详。今汶上仍隶兖州、金乡仍隶济宁、应将一切案件。及仓谷钱粮。由该府、州、申详盘查。以符体制。一、岁科两试进数。向例设有定额。今汶上、金乡、二县。既经改属应仍照旧考取。毋庸另议。其汶上县之拨入济宁州学金乡县之拨入兖州府学者。应令各归县学廪增各缺。即与本县生员挨次间补。较其食饩年分。一体出贡。文武童进额如之。一、汶上县之宋家洼。向资洩水。灌田济运。今既仍隶兖州。自应就近督率挑浚。一、督缉督徵。应归该府州查办。其未经改归以前。所有任内处分。声明照离任官例议结。余则照例议处。以专责成。应如所请。从之　　

○庚戌。孝惠章皇后忌辰。遣官祭孝东陵　　

○谕、朕恭阅实录。见鳌拜以从征屡立战功历封公爵。圣祖仁皇帝嗣统。与内大臣苏克萨哈等、为辅政大臣。并加太师。是时皇祖冲龄践阼。鳌拜受事以后。即专权自恣。擅作威福。因与内大臣费扬古有隙。坐伊子倭赫、并侍卫西住、折克图、觉罗塞尔弼等、以擅乘御马。及取御用弓矢射鹿罪。俱弃市。并坐费扬古怨望。亦弃市。并杀其子尼侃、萨哈连、籍其家。以与其弟穆里玛。又苏克萨哈系鳌拜姻娅。亦以论事龃龉。积而成讐。因苏克萨哈籍隶正白旗。鳌拜欲以蓟州、遵化、迁安、诸屯庄、改拨镶黄旗。而别圈民地给正白旗。诏遣大学士管户部尚书苏纳海、与直隶总督朱昌祚、巡抚王登联丈量酌易。经昌祚等勘明。奏请停止圈换。鳌拜即坐苏纳海以拨地迟误。昌祚等以纷更妄奏。悉逮治弃市。且以苏纳海族人英俄尔岱、为睿亲王私党。令部臣尽削世职。以洩其忿。并以苏克萨哈疏称往守陵寝。得以生全之语。即诬坐以怀抱奸诈存蓄异心、二十四大罪。应予磔死皇祖鉴其枉。坚不允所请。鳌拜攘臂强奏累日竟予绞决。并诛其族属。又入对时。辄请申禁言官不得上书陈奏时有窃鳌拜马者。即捕斩之并杀御马群牧长。皇祖以鳌拜党权不法。怙恶弗悛。用人行政。专恣妄为。文武各官。欲尽出伊门下。与穆里玛等、结成羽党。凡事在家定议。然后施行。倚仗凶恶。毁弃国典。特降谕旨。严拏勘审。并亲加鞫问。情罪俱实。诸王大臣拟请正法。皇祖念其效力年久。不忍加诛从宽革职。籍没同其子那摩佛、一并拘禁。迨伊死后。仍念其旧勋。追赐一等男。令其弟、孙、相继承袭。皇考世宗宪皇帝御极后。赐鳌拜祭葬。复一等公。世袭罔替。是鳌拜一身之功罪。载在册籍。昭然不爽。朕惟大臣为国宣勤。功铭钟鼎。尤当深自敛抑。律已奉公。以保全终始。况以辅臣躬承顾命。翊赞机务。更宜小心谦谨。不可稍涉纵恣。乃鳌拜当日。自恃政柄在握。辄敢擅权骩法。邀结党羽。残害大臣。罪迹多端。难以枚举。若非皇祖英明刚断。立予拏究。渐将跋扈难驯。而政事亦不可问。至圈地一案。相持不决。百姓环诉失业。几致酿成大事。皇祖不即加诛。仅予褫夺。并仍给以男爵。已属格外之仁。至皇考复还公爵时。因念鳌拜旧劳。伊孙达福、才具又尚可用。是以仍予施恩。盖于鳌拜擅权纵恣。固所熟闻。至其不法款迹。如实录所载。累累若此。未必一一胪悉也。今朕备稽事实。迹状显然。若不核其功罪明示创惩。在鳌拜一家之侥幸。所关犹小。而后之秉钧执政者。无复知所顾忌。将何以肃纲纪而杜佥邪乎。所有现袭鳌拜公爵之德生、本身既无过犯。且令承袭俟出缺时。即行停袭公爵。仍照皇祖所降谕旨。给予一等男爵。世袭罔替。已足以示国家法外施恩旧勋之意矣。至鳌拜当时所残害诸臣中。有曾以战功得受世职为鳌拜所枉。复行褫革者。著各该旗详悉查明并现在有无子孙。奏闻请旨。候朕酌量加恩。朕办理庶务。一秉大公至正。虽于已往臣工之功罪。亦必追论严明。惩奸回于既死。以为万世子孙。有大臣擅权不法者戒。并将此通谕中外知之　　

○又谕据国泰奏、新授西宁府知府秦震钧呈称、父母年老。向俱迎养东省。今同赴新任跋涉维艰。可否准其改留近省等语。秦震钧、既因亲老道远。难以迎养。呈请改留近省。若不允所请。非朕孝治天下之道。秦震钧、著仍留平度州之任其西宁府知府员缺。著巴海补授。至国泰摺内、所称可否准其改近之处。其意冀于准行后。遇有东省知府缺出。即可仍将该员补用。秦震钧、本系知州。经朕加恩擢用知府。今因亲老请留。止应将该员情节奏明。不得径请改近。使该员既邀升擢之恩。复为自便之计君臣父子。各有大义。为臣子者。不应以此居心。督抚等亦不应如此代为陈请。将此通谕中外知之　　

○又谕曰、绰克托、前已授为参赞大臣。前往乌什、总理回城事务。著加恩赏戴花翎　　

○谕军机大臣等、据李奉翰等覆奏、将挑水坝拆短三十余丈。汛水长发时。不致逼溜。留坝尾二十余丈。为护滩之用等语。前经传谕该督等、将挑水坝量行拆短。本为合龙之后。筹画善后机宜。为思患豫防之计。今西坝坝根。既复有蛰陷之事。则此时挑水坝。尚应存留。拆短已可缓办。李奉翰等、自应上紧将软镶工程赶做。并将现在口门尚剩若干。及目今办理情形若何。何时可以合袭之处。迅速覆奏。以慰廑注。乃李奉翰等奏到各摺。仅言拆短坝工。及交印谢恩等事。而于堵筑要工。竟未提及。岂该督于复经蛰陷之后。心存畏惧。竟于事体缓急轻重。不甚明晓耶。惟阅国泰摺内、称坝工蛰陷处所。水不甚深。慎重趱办。每日可得二丈。约计旬日。可以补筑完竣等语。该督等此摺。系初二日拜发。迄今又阅五日。计算此月望前。可以蒇工。著传谕李奉翰等、即将筹办情形若何。及是否补筑就竣。何日可以合龙之处。迅速由驿覆奏。以慰廑念。寻奏、现经进埽趱办。追压坚实。口门止剩五丈二尺。再进两埽。即可挂缆堵合。得旨、览奏俱悉。伫俟佳音　　

○礼部奏、请严顺天乡试磨勘例。查应试举子。系顺天籍贯。即南北皿贝。亦皆久住京师依亲托故。熟识编检各员保无豫为嘱托情弊。请照会试例、先派各员。发榜次日。即行磨勘。并饬各省。亦将试卷于榜发后封解。毋得迟延。以昭慎重。报闻　　

○辛亥。上幸瀛台　　

○谕军机大臣等、据姚成烈奏、甄别教织佐杂千总一摺。摘叙事由内、竟称俸满教杂千总。殊不成语。此等字样。最为外省书吏省文恶习。形之章奏。殊非臣子对扬之道。屡经降旨饬谕。姚成烈宁不知之。乃于陈奏事件。一任幕友书吏。率行书写。岂伊全未寓目耶。除原摺改正发钞外。姚成烈、著传旨申饬　　

○实授李国梁为湖广提督　　

○壬子。上幸瀛台　　

○谕、向来科道、及部院郎中员外郎等官。俱兼旗下参领。及佐领。此乃旧例。而公中佐领。亦有著文武大员兼管者。非科道等官兼部院司员可比。现在兼正白旗印务参领之给事中西成、著照常兼衔。不必开缺。嗣后八旗俱照此办理　　

○谕军机大臣等、据李奉翰等奏张家油房工程。西坝已进五占。东坝头溜势稍紧。因将坝头追压坚实。挂缆捆镶。挑溜进占。务使十分隐固。步步实在。每占长二丈。追压两日。即可到底。现在口门止宽十六丈。水深仍不过二丈五六尺。约初十外可以堵筑完竣等语。该处工程。既尚余十数丈。计期自须至初十以外。方能办竣。如果依期堵合。尚不为迟。此时该总河等、转不可存过于欲速之见惟当加倍慎重。填压坚实。俾所做之工。十分隐固。以免他虞。朕盼望合龙昼夜悬切。而于垂成之际。尤不敢不期隐实。李奉翰等、务须仰体朕意妥速慎重为之。将此由六百里发往。仍令将现在办理情形。迅速驰奏。寻奏、两坝现在赶紧加高。坝身填压。十分坚隐。于十三日堵合。事在垂成。臣等惟有加倍慎重。以期妥竣。一俟补筑完固。另行奏报。得旨、日夜盼望之至。据奏五百里驰递。即为之心怵。开摺知覆旨。然后心定也　　

○吏部议准、陕甘总督勒尔谨奏称、伊犁添设抚民同知、及驻劄巡检各事宜。查同知一缺。该处户口殷繁。有刑名案件之责。应定为边远紧要满缺。每遇缺出。即于陕甘二省满员同知内、拣选调补。三年俸满照苗疆例升用无则奏请部选。至新设巡检二员。一驻霍尔果斯、兼管东察罕乌苏一驻绥定城、兼管塔尔奇城、乌可尔博尔苏克城、均定为边缺。责令稽查弹压。由内地拣补。同旧设巡检、统归抚民同知管辖。亦三年俸满升用。其新疆巴颜岱城、即令惠宁城巡检兼管。养廉公费。照理事同知、及惠宁巡检例支拨。同知、书吏四。门子二。皂快八仵作二禁卒十。巡检、攒典一。皂隶二。马夫一。弓兵四。所需工食。亦照例支给。改铸伊犁。理事同知关防新设之同知、巡检关防印信。拟定由部颁发。并各建衙署一所。以资栖止。从之　　

○癸丑。上御乾清门听政　　

○江南河道总督陈辉祖奏、遵旨挑通引河。查引河头、接连湖边之处。间段探丈。水深止一尺五六寸、及八九寸不等。均须一律挑浚。又太平河二堡。迤下湖身较窄。应行展宽当即督令河员。切实估计。太平引河。需银七千五百余两。裴家场、张家庄、引河头。需银六千三百余两。天然引河头需银二千五百余两。分别疏浚。报闻　　

○以太仆寺少卿勒保为内阁学士、兼礼部侍郎　　

○甲寅。都察院左副都御史吴玉纶奏、向例各衙门事件。司员具稿。呈堂画题。或有意见不合。即令司员转回各堂。往来商办。因思各堂官所以异同之处。必须各就所见。公同面商。方能酌归妥协。若仅令司员转达。恐有瞻顾嗫嚅及依回迎合之弊。请嗣后于相见公所。面商酌定。毋得令司员辗转传述。致稽时日而滋纷扰。违则议处得旨、此奏是。依议行　　

○以绰罗斯扎萨克固山贝子纳木扎勒、为镶白旗蒙古副都统　　

○乙卯。吏部议准、广西巡抚姚成烈奏称、思恩一府。向为苗疆要缺。查该府事简民淳。所辖猺獞。与齐民无异。请删去苗疆字样。改为腹俸部选。所属经历、司狱、如之。至百色同知、巡检、二缺。与右江镇总兵同城。烟瘴颇重。应请仍旧。从之　　

○丙辰。谕军机大臣等、前经降旨将庆桂授为乌里雅苏台将军。令其由彼前往。但庆桂在外年久。伊母年高。庆桂至乌里雅苏台。将游牧事务。与巴图办完时。令巴图暂署将军印务。伊即来京陛见。俾得奉养伊母数日。俟庆桂回任后。巴图再回游牧。著传谕庆桂、巴图知之　　

