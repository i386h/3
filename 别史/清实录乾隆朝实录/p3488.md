<!-- { "loadSidebar": true } -->
○谕、前年因参革府经历沈宁仁、署理凤阳县任内。办理灾赈。核减银至一万余两之多。显有侵冒情弊。交前任巡抚陈用敷查办。嗣据该抚审明。称系多带夫役。滥用多费。委抚捏饰侵吞之事。将沈宁仁发往伊犁充当苦差。并将各前任失察官。分别著赔。业经照拟完案。朕思沈宁仁、以微员署理县篆。经管赈务。浮开银两。该省自行核减至一万余两。其为藉端侵冒。情弊显然。陈用敷查审此案。仅称该员所派人役过多。复延时日。致例外多有糜费。并未将滥领冒销之弊查出。问拟发遣。已属从轻办理。案已久定。朕亦不加深究矣。今因该旗查办著赔之人。有因滥赈核减之一语。偶观之。不胜儆惕。朕自临御以来。迄今五十余年。勤求保赤。补助多方。每遇偏灾。无不豫筹蠲贷。偶值旱潦灾祲。不惜千百万帑金。优加赈恤。并每谆谕封疆大吏。宁滥无遗。不得稍存靳惜。务使蔀屋穷檐。胥沾实惠。此天下臣民所共知共见者也。因滥赈而治罪者为谁。沈宁仁承办赈务。果能毫无欺隐。惠及闾阎。即使多费帑金。尚当加之奖擢。兹核减过多。乃因其违例私用。但非侵冒入已。故从轻办理耳。若侵冒入已。必当正法。岂祇发遣着赔乎。今军机大臣、及该旗部、所办不周。竟称因灾赈核减。此语虽小不用心之误写。实大有关系。朕不肯受。亦不忍受也。使天下后世。谓因多赈核减。治人之罪。则朕为何如主。且此案正赈加赈帑项。就凤阳一邑而论。已费银二十余万两。岂于此万余金。而转有所吝。命核减之理。此案乃沈宁仁浮开银数。为家人胥吏从中侵冒所致。是以将伊治罪。特无入已之赃。故未正法耳。并非于灾赈帑银。嫌其多费也。若如军机大臣及旗部所称、因灾赈核减。则以后各省凡遇灾伤。地方官必豫存恐因赈核减之心。以致抚恤不周。灾民失所。其弊尚可问乎。无知狂徒。正可妄言谓朕为吝赈不爱百姓矣。故此一语之失。事虽小而所关者大。不得不费辞。此谕著通行各省大小衙门。各书一道。永远示警。知朕爱民不惜费也。　　

○又谕、据成德奏、金川河东土守备丹比西喇布、病故等语。丹比西喇布、前在军营。奋勉打仗受伤。现今伤发病故。殊属可悯。朕心深为轸念。著加恩赏银一百两。以作善事。其所遗守备员缺。此次即著伊子郎尔结补授。丹比西喇布之母。现已年老。著赏给都司半俸。养赡终身。以示体恤。　　

○谕军机大臣等、昨因厄鲁特总管硕通病故。伊子特古斯们都、现系副总管。是以将伊补放。并非令其承袭。将来特古斯们都出缺时。若再将伊子孙补放。则视为伊家世职。久之直如勋旧佐领。众人皆其属下矣。此事断不可行。著传谕永保、遇此等缺出。务须留心。将此通谕新疆各处将军大臣等。一体遵办。　　

○庚戌。常雩。祀天于圜丘。上亲诣行礼。　　

○幸圆明园。　　

○谕曰、梁肯堂奏、宣化镇总兵爱星阿、现患痰疾。骤难痊愈。恳请解任等语。爱星阿、准其解任回旗调理。所有直隶宣化镇总兵员缺。著扎勒杭阿补授。　　

○谕军机大臣曰、梁肯堂奏拏获解部发遣盗犯孙二、审明正法。及官弁兵役人等。分别定拟一摺。已批该部议奏矣。孙二、系免死减等盗犯。胆敢在途脱逃。情殊可恶。今梁肯堂饬属拏获后。即将该犯正法。所办尚是。至摺内又称、同孙二脱逃之王成一犯。现经河南内黄县拏获。解省审办等语。王成、亦系免死减等盗犯。一经拏获。例应即行正法。著传谕穆和蔺、不必将该犯解部。审明后即行正法。至未获之张毛儿一犯。著梁肯堂饬属严拏务获。毋使漏网稽诛。又该州解役王沛、沿途既不能小心管解。致重犯三名。同时脱逃。兹复畏罪潜逸。甚属可恶。并著该督一并饬拏。从重处治。其拏获孙二、王成二犯之兵役人等。著梁肯堂、穆和蔺、查明量加奖赏。以示鼓励。　　

○辛亥。谕曰、锦州副都统一缺。有管理旗民庄头。并稽查沿海一切事务之责。必须精明之人。方于事有裨益。积拉敏、乃新授之员。恐有未周。台斐音系定长之子、前于玉田县盗犯田自相之案。办理尚属妥协。著调补锦州副都统。积拉敏、著即调补山海关副都统。　　

○又谕、据科凌阿奏、现患痰喘头晕病症。精神委顿。步履维艰。请回旗调理等语。科凌阿、于今春三月间卧病。现在虽能起立。步履维艰。即著照伊所请。准其回旗调理。其所遗乍浦副都统员缺。著雅尔泰调补。　　

○又谕曰、伍拉纳奏缉获行劫锦州等处洋面首夥各盗犯、审明办理一摺。已批交该部矣。此案盗犯黄如玉等二十余名。出洋叠劫。延及数省。抢掠多赃。情罪甚为重大。经该督饬属严拏。即据总兵丁朝雄、粮道钱受椿、购线访获。将该犯等究出洋面行劫实情。得以按律办理。该镇道留心缉捕。不使要犯稽诛。尚属可嘉。除伍拉纳、王庆长、业经加恩议叙升用外。丁朝雄、钱受椿、俱著交部议叙。以示奖励。　　

○又谕曰、福康安奏、接准陈用敷咨会奏稿内。有容县民谢绶、田寮、被劫牛物。及云南曲江司巡检徐振家人林茂船在横州被劫二案。正盗均未被获。其事主被劫赃物。俱已饬令该州县。照估罚赔给领。查赃从盗起。以未经被获之案。先令州县罚赔赃银。其中实有窒碍难行之处。不敢以业经会衔具奏。遂不加酌核。致滋流弊。业将东省现办情形。备细札知陈用敷、通饬遵照等语。所奏甚是。前经降旨、各省盗案。如原赃未能起获。即著该管地方官罚赔。原以盗匪劫掠财物。扰害闾阎。该管官于缉获正盗后。即应审明赃数。严切查追。全赃不难起获。即使变卖俵分。亦不致花销净尽。无如州县官一经获盗。往往延搁不审。或虽经审定。而置原赃于不问。是以饬令嗣后盗案。原赃未能起获。即著该地方官罚赔。以示惩警。但盗凭赃定。而赃从盗起。必须盗确赃真。方可据以定案。若正盗尚未被获。先令州县赔出赃银。将来州县规避罚赔。必有抑勒事主讳盗。及删减赃数情弊。而狡狯事主。因有官为赔赃。豫行浮报赃数。图得便宜。均属势所不免。嗣后各督抚、惟应通饬所属。遇有盗案。即行严缉正盗。审明赃数。查追给主。如已经获盗。而原赃未能起获。仍遵前旨。著该管官罚赔示惩。其正盗尚未缉获。赃数无从审明者。俱照福康安所奏办理。　　

○谕军机大臣等、前因奉天锦州等处洋面行劫盗匪。多系籍隶福建。当经降旨、令该省督抚饬属严拏。兹据伍拉纳奏、缉获行劫锦州等各洋首夥盗犯二十二名。已审明正法矣。奉天为陪都根本之地。民风淳厚。从无为匪劫掠之事。是以奉天锦州一带、海洋往来商贾。并未闻有被盗叠劫重案。乃此次盗犯黄如玉等、纠约多人。在锦州、盖州等处洋面。肆行劫掠多次。所得赃银至三千两。其余货物甚多。实为该处商旅之害。该盗犯等。俱系籍隶福建。必有闽省民人。在锦州、盖州一带。为之串通勾引。不可不严行查办。以靖洋面而戢盗风。朕闻奉天锦州一带沿海地方。竟有闽人在彼搭藔居住。渐成村落。多至万余户。则此次锦州盗案。明系此等无业民人。作为线目。并恐有窝藏隐匿之家。以致该犯等。敢于在洋肆劫。登岸分赃。此皆系地方官。以闽人在彼贸易营生。藉此多徵商税。遂尔任其居住。若不亟行查禁。则呼朋引类。日聚日多。不特勾连盗匪。扰害行旅。且于陪都风俗淳朴之乡。大有关系。但闽人在彼居住。已非一日。且户口较多。亦未便概行驱逐。惟有严饬该管旗民员弁。编列户口清册。设立保甲。逐一清厘。随时查察。如有不法滋事。勾引盗匪在洋抢劫。及窝留代变赃物者。即将犯事之家。从重处治。保甲等亦一体治罪。并查明实在户口。造册后。毋许再有加增。其有迁移回闽者。即于册内开除。务使有减无增。庶可渐次禁绝。然必须不动声色。设法查办。方为妥善。嵩椿、为人疎阔。办事未能精细。积拉敏、系新授锦州副都统。于该处情形。亦未能熟谙。因思台斐音在山海关副都统任内。访拏玉田县逃回匪犯田自相一案。并节次查获私带人参等犯。办事甚属认真细致。已明降谕旨、与积拉敏对调矣。海、盖、广宁、及牛庄等处沿海地方。皆系奉天锦州所属。恐皆有闽人居住。此事竟责成台斐音。遵照谕旨指示之处。严密设法查办。并著嵩椿、及奉天府尹。一体留心。帮同整饬。总以不滋事而绝盗源。使闽人不致在彼聚集为匪。日渐减少为妥。复令军机大臣、询问前任山海关监督巴宁阿、据称锦州、盖州、牛庄等处。每年俱有福建商船。到彼贸易。即有无业闽人。在该处居住。渐聚渐多。或有借打鱼为名。往来洋面。勾通闽盗之处。亦未可定等语。可见此等寄居贫民。与闽盗俱系同乡。彼此联络。上年锦州等处洋面商船被劫一案。该将军等拏获李佩等犯。即有闽省民人。流寓奉省者在内。此其明证。台斐音赴任后。务须会同嵩椿等。密访严查。为之以渐。不可稍涉声张。转致闽人等激而生事。有负委任。台斐音向来办事奋勉。今又委以海洋缉捕之事。并著加恩赏戴花翎。以示鼓励。将此传谕台斐音、并谕嵩椿等知之。仍著将如何设法查办之处。据实悉心妥议具奏。寻台斐音奏、亲赴锦属查勘。天桥厂、龙王庙二处、寓居闽人。祇一百九十一名。因贸易索赈等事。以致羁留。现在思归者众。遇有海船。拟即给票回闽。其余安静愿留者。向设海正一名。及新添正副堡头二名。足资稽查。该处领票渔船三十二只。不时侦缉。以杜藏奸。盖州、牛庄等处。情形大约相同。即日至盛京。会同将军、府尹等。一并筹办。得旨、好。勉为之。　　

○又谕、本日谭尚忠覆奏查办小钱一摺。内称欲禁小钱。宜严私铸。现在饬属访拏私铸匪犯。提省审办等语。民间搀和小钱。节经降旨。令各督抚严定章程。通行禁止。并恐官局偷漏舞弊。饬令该督抚等严查整饬矣。今谭尚忠奏称、欲禁小钱。宜严私铸。不知民间私铸。得以搀杂流行者。皆由局钱不能一律整厚。奸徒得以乘机影射。不得以小钱未能净绝。悉诿之民间私铸也。今欲肃清积弊。必先严饬局员。将官铸按照部式分两。毋得稍有偷减。则局钱轮郭整厚。与私铸小钱逈别。奸民自无所用其弊混。方为正本清源之道。此时富纲、想已将次回滇。著传谕该督抚、一面饬属查拏私铸。勒限呈缴。一面饬令局员。如式鼓铸。严查炉户。毋得稍滋弊窦。致干咎戾。并传知各省督抚、胥令留心官局。以正其本。　　

○壬子。调正红旗汉军副都统兆庆、为湖北荆州副都统。　　

