<!-- { "loadSidebar": true } -->
○谕、京师自春徂夏。总未获沛甘霖。朕昼夜焦劳。无时或释。去冬因雪泽较稀。即于春间斋心祈祷。而入夏以后。望泽尤殷。屡经敬谨吁求。仍未能即施渥＜雨澍＞。辗转思维。求所以不能感召之由。而不可得。至于夜不成寐。昨本欲于二十八日御门听政时。召见大学士九卿等面加咨询。交相循省。今早适恭阅圣祖实录。康熙二十一年六月。亦因天气炎旱。曾令九卿科道会议。彼时九卿等、奏请清理庶狱。而亲祈之礼未及举行。现在恤刑一事朕不待九卿奏请。早经降旨。并截漕缓徵平粜煮赈等事。无不次第加恩。且朕曾于黑龙潭、觉生寺、拈香敬祷。又令皇子等分诣行礼。凡所以祈求甘泽者。已无不备至。因思乾隆二十四年。京城亢旱。六月初旬。尚未得雨。朕于十一日举行大雩礼。躬亲步祷。旋沛醲膏。但维时朕年甫四旬有余。力能步行。今春秋八十有二矣。虽精神尚能如旧。而步履未免稍艰。即在宫内行走。天色稍暗间或需人扶掖。若必勉强步祷。足力不支。倘偶愆仪节。转不足以昭悫诚。如本日召见诸臣内。尚书常青、年甫八十。精力素称强健。乃因跪聆谕旨。为时未久。竟至头目眩晕。须人掖出。况朕年高于常青乎。且朕虽未行大雩之礼。而于设坛祈祷。分遣皇子等恭诣行礼时。朕每日夙兴。必于宫中升香天神地祇前默祷。偶见云气往来。必望空叩祝是朕虽未步祷。而为民祈泽之诚。实不敢一刻稍懈。乃至三坛礼竣。昊贶未昭。夙夜焦思。抚躬自省。或缘政治有所缺失。以致未能感迓祥和。但自古政治之失。无如女谒宦寺、权臣、外戚诸大端。现在宫中妃嫔四五人。皆已年老。且不能备位。至于女乐。自即位以来。即不用。其余给使女子。合之皇子皇孙等乳妪使婢。统计不满二百人。为从来宫闱所未有。至本朝阉寺。祇供洒扫之役。从不敢干与政事。近因约束更严。稍有微愆。即加斥责。而伊等亦自觉愚蠢。即寻常使令。尚形竭蹷。岂复能营私舞弊。是以愿充太监者日少。当差竟致乏人。若云权臣专政。则更无其事。朕乾纲独揽。太阿从不下移。况现在内外大臣。俱朕亲加擢用。不特不敢如前明之严嵩辈盗窃威柄。朋比为奸。即本朝康熙年间。明珠、徐乾学等。私相交结。少通馈遗。雍正年间。及朕乾隆十年以前。鄂尔泰、张廷玉等。素知谨慎尚不免稍存门户之见。此时诸臣中。亦无一略似彼二人者。以言外戚。则观音保、为孝圣宪皇后之侄。在散秩大臣上行走十有余年。甫得简用副都统。爵位亦不为崇。若傅恒、福康安之晋封公爵。俱因底定金川。及剿平台湾等处逆匪。懋著劳绩。用示酬庸。并非因傅恒、福康安、为孝贤皇后之弟侄。特加恩宠。即明瑞、奎林、明亮、皆皇后之侄。俱以躬列戎行。为国家宣力。而明瑞又系殁于王事。此等得力大臣。岂必因身系外戚。转弃而不用乎。其余如兴修工作等事。朕早自以为过。然俱动用内府帑余。从无丝毫累及闾阎。并或以工代赈。俾小民均资利益。且近十余年来。亦未尝复举大工。是朕之用人行政。天下臣民所共闻共见者。因复思目前重务。惟有进剿廓尔喀一事。外间或有议及不应劳师动众。以致雨泽愆期者。殊不知廓尔喀、系徼外小番。前此因与唐古忒人等盐税细故。侵扰后藏边界。彼时派令巴忠、鄂辉、成德等。前往剖断。贼匪即畏惧乞降。此次贼匪复因帐目未清。又来滋扰。经驻藏大臣具奏时。朕仅令鄂辉、成德、带兵往谕。原不过示以兵威。使之悔罪乞降。不敢再萌他念。即可完事而已。及巴忠闻信自戕。始疑从前办理错误。而贼匪等、竟敢扰至扎什伦布。肆行抢劫。若不痛加歼戮。贼匪无所忌惮。势必为得尺则尺之计。渐至侵及前藏。即察木多巴塘里塘一带。亦必受其。煽惑日久渐成边患。且此时仅以和息了事。将来大兵彻后。倘贼匪复来滋事。后藏距川省辽远。鞭长莫及。断无屡劳兵力远涉剿办之理。是以特命福康安、海兰察等。统兵前往。声罪致讨。无非为绥靖边圉保护卫藏起见。朕临御以来。拓土开疆。肤功屡奏以廓尔喀之蕞尔弹丸。不及回准二部两金川缅甸、安南百分之一。岂屑利其土地。而为此劳师动众之举。此朕不得已用兵之苦心。又宜为天下臣民所共谅者。或此即穷兵黩武乎。朕反覆推求终莫能得致早之故。但甘泽未施总由朕躬不能感格。岂此自省无缺之一念。即不免为满盈之累。遂致恒晹示儆耶此意朕每日召见军机大臣。未尝不再三垂问。即大学士九卿间日召对时。均殷殷面询令其据实直陈而诸臣等佥称并无缺失大臣等俱受朕深恩。于此等关系民瘼重务经朕虚怀访询。岂忍复事讳饰。第天恩未降。究由人事未孚。是以本日于御门听政毕。复召见皇子、皇孙、及大学士九卿等。交相咨儆。务求致旱之由益加省惕。皇子等皆当北郊大祭斋居并派皇孙大臣等。分诣黑龙潭、觉生寺、斋宿吁祷。仍令皇子等。轮日前往拈香。此时将届夏至。若能速霈恩膏。赶紧播种。大田秋收。尚属可望著大学士九卿等。传集科道。公同咨议。如果确有所见。即据实合词陈奏。以副朕遇灾。戒惧侧身修省之意。　　

○谕军机大臣等、据刘秉恬奏筹办截漕一摺。内称、直隶大名府前此运回截漕米五万余石。均系雇觅民船由漳河运往计日内可以放空回转。此项空船。正欲回去觅载。不如即将此项船只、截留应雇。而军船用以起拨。于粮运自更有益等语。本年漕船抵通。比往年已属较早。又当遇闰之年。即抵通稍迟数日。亦于回空无误且漕米抵通。亦不过闲贮仓廒并非现待关支者可比。若因起拨漕米竟将民船展转截留应雇以致往来商旅。不能贩运流通。于民食大有关系现在直隶地方。雨泽稀少麦收较歉。粮价恐不免昂贵正需各处商贩。源源接济。且直省地方粮食向多仰给于豫东二省商贩。运往接济。本年山东及豫省之河以南。雨泽尚属调匀。粮价较贱。自应听其自行贩卖。流通转运。方于直隶附京一带被旱之区。大有裨益。今刘秉恬所奏。是但知赶运漕米而于通商便民之计。竟未筹及。所谓止知其一而未知其二也。又据吉庆奏、于三进尾帮过济后。将天井在城二闸。严行封闭。以遏南泻之水。及帮船转运分水口后。即将寺前通济二闸。严板贴席。使汶河蜀山湖之水。全行北注。以资浮送等语。运河原以济送漕船。但商贩船只。亦资利济。若将南流之水阻遏。于漕船北上。固属有益。而民间商贾。必致阻滞。所办亦未周到。著传谕刘秉恬、所有军船应行起拨米石。仍用官备拨船运载。毋得再雇民船。致阻商运并著吉庆将闸河相机启闭。酌筹尽善。固不可贻误漕运。亦不可令商贩稍有阻遏。以副朕轸念民依。酌加调剂至意。将此各谕令知之。　　

○以太仆寺卿秦清、为太常寺卿。　　

○丁酉。上诣大高殿行礼。　　

○还宫。　　

○谕、现在恰克图。已准其照常贸易。所有刑部监禁私贩大黄案内。绞犯民人李生贵回子迈玛第敏、俱著加恩释放。其迈玛第敏、加情愿回至本地。准其跟随年班入觐之伯克同往。倘不愿回至本地。即著入于在京回子佐领下管束。　　

○谕军机大臣等、昨朕亲览仲巴呼图克图。携来达赖喇嘛、班禅额尔德尼呼毕勒罕。所给噶勒丹锡勒图呼图克图等书。犹望令仲巴回藏。仲巴乃前辈班禅之兄。非他人可比。贼匪侵扰扎什伦布时伊正当率领众喇嘛看守庙宇。乃于贼匪到时孜仲喇嘛等。求乞龙单。即向伊告知。伊反倡率众人逃避。其罪比孜仲尤重。盖扎什伦布地方。有班禅额尔德尼数辈塔座在彼。皆因伊首先逃避。以致塔上镶嵌物件。俱被贼匪劫掠。此其忘背祖师。即为悖乱佛法。贤愚因缘经第一卷内。即载佛舍身割肉喂鸟一节。况于前辈世代塔座庙宇之重尤应不惜躯命加意护持乃仲巴祇为身谋。弃舍逃避实为佛法之所不容本应即予正法姑念伊系前辈班禅之兄特加宽宥但令解送来京著在从前班禅额尔德尼所住德寿寺居住实为法外之恩。又何得再令其回藏从前达赖喇嘛之弟罗布藏根虿扎克巴之罪。比伊本轻现因达赖喇嘛、奋勉军务。加恩令其回藏。适堪布囊苏来朝。令其面见。特降谕旨。讵伊福薄身故今仲巴之罪。较为重大恐班禅额尔德尼年幼。众喇嘛不识大义。未必不仍望其回藏。著鄂辉和琳接奉此旨。亲到布达拉。传集达赖喇嘛、班禅额尔德尼。及前后藏众呼图克图喇嘛人等告以大兵进剿廓尔喀贼匪。特为护卫黄教起见。并将仲巴、孜仲分别治罪。亦欲使众喇嘛通知大义。尊持黄教之故明白晓谕俾伊等咸知朕意。　　

○是日起。上以夏至祭地于方泽。斋戒三日。　　

○是月。署江西巡抚姚棻奏、查阅营伍。饬令勒限操演。军装器械。点验并无残缺。批、以实为之毋久而懈。　　

○贵州巡抚陈淮奏、黔省地丁银、岁止十二万一千五百余两。饬令随徵随解。以杜那新掩旧之弊。批、好。毋始勤终怠。又奏、属官时加访察。持之以久。批、得之矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。五月。戊戌朔。谕、此次大兵进剿廓尔喀。节经降旨拨银三百万两。解往川省。以备军糈。恐尚不敷应用。著户部于附近四川省分。再酌拨银二三百万两。解交川省备用。　　

○又谕、向来蒙古偷窃牲畜十匹以上者。首犯未获。将为从之犯。即拟绞候监禁。俟首犯就获。再照本罪问拟。第念此等人犯。究系随同为从之人。若因首犯未获。久羁囹圄。情亦可悯。现在清理庶狱。所有监禁偷窃牲畜为从之旺济勒丹毕勒等十六犯。即各按本罪发落。嗣后各省俱照此办理。如该犯等本系起意为首。因同案逸犯未获。无凭质证。狡供为从。希图避重就轻。将来获犯后。审出该犯等实系起意为首。无难于配所提回。审讯明确。治以应得本罪。该犯等亦无从狡饰。其未获之首犯。仍著各该处严饬上紧缉捕务获。按律治罪。不得因有此旨。遂视为海捕具文也。　　

