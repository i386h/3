<!-- { "loadSidebar": true } -->
□罢夷二名。系彼要人。来此探听信息。亦不可知。但奔线等、不过至张凤街。所见亦止长清、哈国兴。无由得知内地信息。何以甫经放回。复改前说。缅匪果属诡诈难信。亦不应变幻出于情理之外。至所称哈国兴是否在营。其说尤属难晓。哈国兴虽在滇稍久。缅匪略知其名。然并未曾带兵多歼贼众。何至独为其所畏。且非哈国兴在彼。内地岂别无将领镇守。而沾沾以此为问。岂边备之有无。专恃一哈国兴乎。彰宝将拉撒等拘留。同孟矣等一并严讯解京。所办甚是。此后或果得鲁蕴亲自款关。将所留内地官员。尽行送回。悔罪纳贡。体察属实。原不妨仍遵前旨酌办。若似此虚诳难据。无论几人几次。概行羁留不放。现在筹办。亦只可如此。或贼匪思欲乘便侵扰近边。则沿边关隘。现俱有兵驻守。正可趁此截剿。使之畏慑。谅彰宝亦断不致疏懈弛防也。至所称俟冬初机有可乘。即奏明袭击之语。则其言非本诚心。且袭击虽与进剿不同。然亦必有堪胜统兵之将、及娴习领队之员。方于事有济。今温福及侍卫等、俱调赴四川。办理攻剿金川之事。滇省现更无人。岂彰宝、长清、即能胜袭击之任乎。设所办不得要领。非惟于事无益。转恐为贼所藐视。断不宜轻举妄动。即孙尔桂日前欲袭孟艮之说。亦不可行。总宜静以俟之。使贼人见内地数年竟不出兵。无从窥见端倪。难于揣测。将来乘其无备。一为袭击。自可得利而褫贼人之魄。方为妥善。将此由六百里传谕彰宝知之　　

○又谕、川省本系产硝之区。何以自上年将旧存火药用完。竟未续行配合。不但火药须他省协拨。并硝觔亦欲仰藉邻封。是川省之办理火药。与粮运同一懈忽。著传谕文绶、即速严饬运办配造。并饬沿边加紧盘诘。毋致透漏外出　　

○乙未。上奉皇太后幸卷阿胜境、侍早晚膳　　

○谕、川省办理军营粮务。甚属紧要。西路已派侍郎刘秉恬专办。其南路运粮事宜。原系阿尔泰专办。但伊年已衰老。办运恐未能妥速。著派侍郎鄂宝。即行驰驿前赴南路。会同阿尔泰督办。并给与钦差大臣关防　　

○又谕、现在川省办理军营粮运紧要。已派侍郎刘秉恬、鄂宝、驰往两路专办。而一切随办事宜。亦须司员助理。西路著派吕元亮、裕善、祥鼐。南路著派陈燮、逢年、特音布。俱著驰驿前往　　

○广西巡抚觉罗永德疏报、乾隆三十六年分、临桂、归顺、兴业、三州县。共开垦水旱田一顷八十四亩有奇。天保县、开垦田＜?土韦＞一十五顷有奇　　

○予故湖广总督加赠太子太保富明安、祭葬如例。谥恭恪　　

○丙申。谕、前因陕甘两省。节次调拨绿营兵二万一千名。该兵丁等起程时。均有照例应给之项。该二省现在贮库银两。是否宽余。曾降旨该督抚、即行查明具奏。今文绶尚未奉到谕旨。据奏、甘省奉调官兵。俸赏行装各项银两。均于新疆经费内、借支动用。请拨银七十万两。以便还款等语。著照所请。交户部于甘肃附近省分。查明照数递行酌拨。即令该督抚、遴委妥员解往。以资备用。该部遵谕速行　　

○户部议覆、调任广西巡抚陈辉祖奏称、各省岁运滇铜。每百斤、例带余铜一斤。请嗣后委员运回本省。兑足额铜后。将余铜归官给价。免其补税。查委员所带余铜。系在滇酌给。备补正项亏折。如果沿途折耗。添补无存。原可无庸置议。倘有存余。亦属官项。应饬江西、湖北、广东、广西、福建等、五省各督抚、嗣后照浙江、江苏、陕西等、三省。将余铜尽数交局并不发价之例。一律办理。从之　　

○丁酉。谕、据温福等奏报、攻剿小金川情形。于北山攻得美美卡旁、碉卡二处。南山攻得固布济石卡、木城二处等语。温福、丰昇额、实力督率。其将领弁兵等、奋勉出力。均属可嘉。著交部一并议叙。又据奏、攻美美卡之第二卡时。有固原兵丁陈世宝、由卡外之沟。首先缘上。贼众惊见掷石。陈世宝中石滚下。旋复超跃出沟。同众登上。遂得贼卡等语。陈世宝实属奋勉出力。著赏给千总。遇缺即补。并赏银五十两。以示奖励　　

○谕军机大臣等、抄截后路。乃贼番惯技。自当于要隘处、严密防备。无稍疏虞。著传谕温福、阿桂等、随路留心。不可日久生懈。至前因南路情形。急切难于进取。或酌量留兵牵制贼势。余兵改拨西路。并力攻剿。今贼番因西路攻打甚紧。将南路防守之贼。彻往西路。是现在南路一带。贼番守拒必疏。阿桂尤当时刻留心察探。一有可进之机。即当乘虚攻捣。以期冞入　　

○又谕曰、富勒浑、已补授湖广总督。所遗浙江巡抚员缺。已令熊学鹏署理。该抚久任浙江。于地方事务。素所谙练。不必再赴行在请训。著即速赴浙江任事。至湖广总督印务。现有陈辉祖署理。富勒浑、俟熊学鹏到浙后。即来请训。再赴湖广新任。将此由四百里传谕知之　　

○实授勒尔谨、为陕甘总督　　

○戊戌。谕、前因川省进剿两金川。军务尚未告竣。曾降旨令户部于相近湖广省分。递拨银二百万两。解川接济。现在所调官兵。陆续抵川。克期集事。军需用项。自应宽为豫备。著户部再于部库内、拨银一百万两。即拣派妥员。解往备用。该部遵谕速行。　　

○谕军机大臣等、军行粮饷不继。所关甚重。朕因此益增系念。阿桂向来遇事持重。此次进攻。必实有可进之机。断不致冒险轻进。现已严饬阿尔泰、上紧趱运军粮。以资接济。朕惟盼捷音速至耳　　

○又谕曰、阿尔泰自上年赏给散秩大臣。令其专办粮务。伊久任川省总督。文武皆其旧属。不得委为呼应不灵。何办理半年余。尚贻误若此。阿尔泰、著严行申饬。今阿桂现由东山觅间进兵。粮食所关。尤为紧要。阿尔泰务即上紧办运。以资接济。若有迟误。惟阿尔泰是问。现派鄂宝、往南路同办粮运。阿尔泰倘稍存倚仗推诿之心。则自取罪戾矣　　

○又谕、据索诺木策凌奏称、移驻乌噜木齐之凉州庄浪兵。应照伊犁每人给鸟枪一杆。该处所贮。不敷分给。请著陕甘总督添制等语。从前驻防伊犁满兵。曾于伊犁库存乌枪内动给。该处如尚有余存。即解送乌噜木齐。给与兵丁。如无存贮。索诺木策凌、再交陕甘总督。如数制造　　

○旌表守正捐躯之浙江镇海县民顾文贵妻李氏　　

○己亥。上奉皇太后幸卷阿胜境、侍早晚膳　　

○广东巡抚德保奏、各省同知知州等员。不胜知府之任。仍留原任者。才具本属平常。一经停升。自知上进无阶。于公务旷废必多。请嗣后自回任日始。定以年限。由司道递加考察。详报督抚甄别。其有精神颓废者。勒令休致。庶该员无敢慢忽。得旨、所奏是。下部议奏。寻议、应如所奏。自回任日始。定以三年限满。督抚悉心甄别。称职者准留任。颓废者勒令休致。如贪劣不职。该管道随时揭报。毋拘年限。从之　　

○庚子。兵部议覆、西安将军福僧阿奏称、陕西向于八旗满洲蒙古闲散人内。挑选二十名。为巡抚亲丁。给与绿营马兵钱粮。伊等俱系现应移驻巴里坤之人。业补入新添之马甲拜唐阿等数内。遗缺无人可补。此项亲丁。向无差遣。应请裁。查各省巡抚。各有标营兵差遣。前因西安附近边陲。挑给满洲亲丁。既系现应移驻巴里坤数内之人。且向无差遣。应如所请停挑。再自定伊犁回部以来。边陲俱属内地。应通行各省驻防。有似此挑取满洲亲丁者。概行停止。从之　　

○辛丑。谕军机大臣等、前据国泰奏、请于臬司衙门。添设捕役一摺。朕初因臬司有弭盗安民之责。各省或皆设有捕役。而山东独无。是以批交徐绩议奏。其后曾将此事咨询于众。知各省臬司衙门。并无专设捕役。原以臬司系通省刑名总汇。审驳谳牍。是所专司。至一切查拏躧缉。州县均有额设捕役。自当责成州县。设有迟玩。原可飞檄提催。若臬司添设捕役一项。差令在外缉捕要犯。地方官转得藉以推诿。且恐若辈遇事生风。必多藉端滋扰。其事断不可行。但此摺于六月初九日批发。迄今已及一月。何以尚未见该抚覆奏。徐绩平日办事。颇为迅速。此事又非难于定议。因何迟延若此。该抚亦必知其事实难准行。第因今春东省协缉严金龙一事。朕曾嘉予国泰。并令徐绩、不得因此猜嫌。遂尔心存瞻顾。未肯遽行议驳。以致犹豫逾期。若果如此。岂封疆大臣公正办事之道。国泰摺毋庸再议。将此详谕徐绩知之。　　

○又谕、前此薛琮由墨垄沟进攻告急时。桂林曾令宋元俊、带兵赴援。渠以不得进路为词。去而复返。又欲改由革布什咱取道。亦未成行。已有迟误之咎。其于桂林用银赎人一款。种种情节。俱不能无罪。因念其于番地情形。尚所熟悉。特从宽宥。仍令带兵往绰斯甲布。督率土司兵练进攻。宋元俊如知感恩奋勉。实心筹办。将来功罪原可相抵。若竟能得间冞入。捣穴擒渠。必更膺酬勋渥典。或竟意存观望。惟蹈绿营虚夸积习。则其取戾更大。宋元俊自游击不数月擢至总兵。受恩较常人尤重。益当力图自勉。朕办事一秉大公。祸福惟其自取。将此严切饬谕宋元俊知之　　

○予故翁牛特固山贝子巴勒丹、祭如例　　

○旌表守正捐躯之安徽蒙城县民陆乾午侄女陆氏　　

○壬寅。上诣皇太后行宫问安　　

○谕军机大臣等、内库失银一案。前交留京办事王大臣、会同英廉查办。据两次奏到之摺。祇称现在讯究躧缉。而于赃贼下落。并未得有端绪。此事发觉已逾两旬。何至毫无踪影。况此等匪徒。敢于窃去库银至一千两之多。岂能不随时花用。以贫乏之人。挥霍多金。非若富家巨室、素有囊赀者可比。若果由此物色。无难立穷底里。此皆由承缉之人。不实心躧访所致。内库被窃。事关重大。岂宜视同泛常。著再传谕留京办事王大臣等、即速上紧设法查讯。毋再因循延缓。至英廉现署提督。缉捕之事。尤为专责。更不宜稍有懈忽。著即严饬番役等、迅速寻访踪线。加紧弋获。仍将现在缉审情形。据实具奏。将此一并传谕知之　　

