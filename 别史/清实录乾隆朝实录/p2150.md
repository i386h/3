<!-- { "loadSidebar": true } -->
○土尔扈特台吉渥巴锡等、以归顺入觐。上御行幄受朝。赏顶带冠服有差。御制土尔扈特全部师顺记曰。始逆命而终徕服。谓之归降。弗加征而自臣属。谓之归顺。若今之土尔扈特。携全部。舍异域。投诚向化。跋涉万里而来。是归顺。非归降也。西域既定。兴屯种于伊犁。薄赋税于回部。若哈萨克。若布噜特。俾为外圉而羁縻之。若安集延。若巴达克山。益称远徼而概置之。知足不辱。知止不殆。朕意亦如是而已矣。岂其尽天所覆。至于海隅。必欲悉主悉臣。为我仆属哉。而慈土尔扈特之归顺。则实天与人归。有不期然而然者。故不可以不记。土尔扈特者。准噶尔四卫拉特之一。其详已见于准噶尔全部纪略之文。溯厥始。率亦荒略弗可考。后因其汗阿玉奇。与策妄不睦。窜归俄罗斯。俄罗斯居之额济勒之地。康熙年间。我皇祖圣祖仁皇帝。尝欲悉其领要。令侍读图丽琛等。假道俄罗斯以往。而俄罗斯故为纡绕其程。凡行三年。又数月。始反命。今之汗渥巴锡者。即阿玉奇之曾孙也。以俄罗斯征调师旅不息。近且徵其子入质。而俄罗斯又属别教。非黄教。故与合族台吉密谋。挈全部投中国兴黄教之地以息肩焉。自去岁十一月启行。由额济勒历哈萨克。绕巴勒喀什诺尔戈壁。于今岁六月杪。始至伊犁之沙拉伯勒界。凡八阅月。历万有余里。先是朕闻有土尔扈特来归之信。虑伊犁将军伊勒图一人。不能经理得宜。时舒赫德以参赞居乌什。办回部事。因命就近前往。而畏事者。乃以新来中有舍楞共人。曾以计诱害我副都统唐喀禄。因以窜投俄罗斯者。恐其有诡计。议论沸起。古云受降如受敌。朕亦不能不为之少惑而略为备焉。然熟计舍楞一人。岂能耸动渥巴锡等全部。且俄罗斯亦大国也。彼既背弃而来。又扰我大国边界。进退无据。彼将焉往。是则归顺之事十之九。诡计之伏十之一耳。既而果然。而舒赫德至伊犁。一切安汛设侦筹储密备之事。无不悉妥。故新投之人。一至如归。且抡其应入觐者由驿而来。朕即命随围观猎。且于山庄燕赉。如都尔伯特策凌等之例焉。夫此山庄。乃我皇祖所建以柔远人之地。而宴赉车凌等之后。遂平定西域。兹不数年间。又于无意中不因招致而有土尔扈特全部归顺之事。自斯凡属蒙古之族。无不为我大清国之臣。神御咫尺。有不以操先券。阅后成。惬志而愉快者乎。予小子所以仰答祖恩。益凛天宠。惴惴焉。孜孜焉。惟恐意或满而力或弛。念兹在兹。遑敢自诩为诚所感与德所致哉。或又以为不宜受俄罗斯叛臣。虑启边衅。盖舍楞即我之叛臣。归俄罗斯者。何尝不一再索取。而俄罗斯讫未与我也。今既来归。即以此语折俄罗斯。彼亦将无辞以对。且数万乏食之人。既至近界。驱之使去。彼不劫掠畜牧。将何以生。虽有坚壁清野之说。不知伊犁甫新筑城。而诸色人皆赖耕牧为活。是壁亦不易坚。而野亦不可清也。夫明知人以向化而来。而我以畏事而止。且反致寇。甚无谓也。其众涉远历久。力甚疲矣。视其之死而惜费弗救。仁人君子所不忍为。况体天御世之大君乎。发帑出畜。力为优恤。则已命司事之臣。兹不赘记。记事之缘起如右。御制优恤土尔扈特部众记曰。归降归顺之不同既明。则归顺归降之甲乙可定。盖战而胜人。不如不战而胜人之为尽美也。降而来归。不如顺而来归之为尽善也。然则归顺者。较归降者之宜优恤。不亦宜乎。土尔扈特归顺源委。已见前记。兹所不以优恤之者。方其渡额济勒而来也。户凡三万三千有奇。口十六万九千有奇。其至伊犁者。仅以半计。夫以远人向化。携孥挈属而来。其意甚诚。而其阽危求息。状亦甚惫。既抚而纳之。苟弗为之赡其生。犹弗纳也。赡之而弗为之计长久。犹弗赡也。故自闻其来。及其始至以迨于今。惟此七万余众冻馁尪瘠之形。时悬于目而恻于心。凡宵旰所究图。邮函所咨访。无暇无辍。乃得悉其大要。于是为之口给以食。人授之衣。分地安居。使就米谷而资耕牧。则以属之伊犁将军舒赫德。出我牧群之孳息。驱往供馈。则以属之张家口都统常青。发帑运茶。市羊及裘。则以属之陕甘总督吴达善。而嘉峪关外。董视经理。则以属之西安巡抚文绶。惟时诸臣以次驰牍入告。于伊犁塔尔巴哈台之察哈尔厄鲁特。凡市得马牛羊九万五千五百。其自达里刚爱、商都达布孙。牧群运往者。又十有四万。而哈密。辟展。所市之三万不与焉。拨官茶二万余封。出屯庾米麦四万一千余石。而初至伊犁赈赡之茶米不与焉。甘肃边内外。暨回部诸城。购羊裘五万一千余袭。布六万一千余疋。棉五万九千余斤。氊庐四百余具。而给库贮之氊棉衣什布幅不与焉。计费储用帑银二十万两。而赏贷路赀及宴次赉予不与焉。其台吉渥巴锡等之入觐者。乘传给饩而来。至则锡封爵。备恩礼。共往也。复虑其身之生。不宜内地气候。则由边外各台。历巴里坤以行。而迎及送、并遣大臣侍卫等护视之。用以柔怀远人。俾毋致失所。或有以为优恤太甚者。盖意出于鄙吝。未习闻国家成宪。毋惑乎其见之隘也。昔我皇祖圣祖仁皇帝时。喀尔喀土谢图汗等。为厄鲁特所残破。率全部十万众来归。皇祖矜其穷厄。命尚书阿喇尼等往抚之。发归化城、张家、独石。二口仓储。以赈其乏。且足其食。又敕内大臣费扬古、明珠等。赍白金茶布以给其用。采买生畜以资其生。遂皆安居得所。循法度。乐休养。迄今八十余年。畜牧日以蕃。生殖日以盛。乐乐利利。殷阜十倍于初。其汗王台吉等世延爵禄。恪守藩卫。一如内扎萨克之效臣仆。长子孙。莫不感戴圣祖德泽及人之深。得以长享昇乎之福也。朕惟体皇祖之心为心。法皇祖之事为事。惟兹土尔扈特之来。其穷厄殆无异曩时之喀尔喀。故所以为之筹画无弗详。赒惠无少靳。优而恤之。且计长久。庸讵知谋之劳而费之钜乎。冀兹土尔扈特之众。亦能如喀尔喀之安居循法。勤畜牧。务生殖。勿替厥志。则其世延爵禄。长享昇平之福。又何以异于今之喀尔喀哉。用是胪举大凡。勒石热河及伊犁。俾土尔扈特汗王部众。咸识朕意。且以诏自今以往我诸臣之董其事者。御制土尔扈特部纪略曰。事不再三精核。率据耳食以为实。君子弗为也。言不求于至是。已觉其失。护己短而莫之改易。君子弗为也。必知斯二者。然可以秉史笔。以记千载之公是公非。余之为土尔扈特部之纪略。亦亹是而已。土尔扈特之初来也。盖尝咏之诗。载之记。皆以为始自阿玉奇汗。溯而上之。荒略不可考。此亦述向之所闻者而书之。而不知其更有所祖。非始自阿玉奇。兹以其麇至。乃得一一详徵其实。为之重记。何必隐约弗明。以讳吾前言之未精核载哉。阿玉奇之父、曰棚楚克。其祖、曰书库尔岱青。其曾祖、曰和鄂尔勒克。其高祖、曰卓立甘鄂尔勒克。其高祖之父、则曰贝果鄂尔勒克。自贝果鄂尔勒克溯而上之。实远不可徵。其入俄罗斯也。则自阿玉奇之曾祖和鄂尔勒克、于策妄之祖巴图鲁浑台吉时。其时四卫拉特。各自为汗。无所统属。又不相和睦。和鄂尔勒克。因率其子书库尔岱青等。至俄罗斯之额济勒地。其时阿玉奇尚在襁褓。因留巴图鲁浑台吉处。后书库尔岱青往西藏而回。遂向浑台吉索阿玉奇归俄罗斯。巴图鲁浑台吉。为阿玉奇之外祖。以时代计之。适相当。而阿玉奇汗时。其子散扎布台吉、率所属一万五千余户。往投策妄。策妄尽留其属。而逐散扎布归额济勒。则向记所云阿玉奇与策妄不睦。亦未为大误也。自贝果鄂尔勒克、至和鄂尔勒克。皆单传。和鄂尔勒克有子六人。一即书库尔岱青。余三无子。其二皆有子孙。式微无足传。书库尔岱青子四。二绝嗣。其一曰那木策楞。四传而至巴木巴尔。今封郡王。其一即棚楚克。四传而至渥巴锡。今封汗。棚楚克之子阿玉奇。有子八人。其六皆无子嗣。其一曰衮扎布。有子嗣。今之封亲王策伯克多尔济者。其曾孙也。衮扎布、乃渥巴锡之祖沙克都尔扎布之亲弟。故其子孙。为渥巴锡近族。与沙克都尔扎布子孙。皆随渥巴锡而来。其户口之数、已见前记。兹惟记其始祖所自出。并证前之失精核而未实者。至其重黄教、置鄂拓克宰桑之类。率同准噶尔。但具体而微。盖准噶尔之纪略。纪其全部之盛衰。而兹土尔扈特之纪略。则纪其世系之详悉云尔　　

○工部议覆、浙江巡抚富勒浑奏称、浙河旧设站船二十四只。因旧式笨重。改造沙飞、太平、等船。沙飞可装饷鞘二十万两。太平可装饷鞘十六万两。请将所需水脚。沙飞给九十两。太平给八十五两。应如所请。从之　　

○是日、驻跸伊绵峪大营　　

○丙午。上行围　　

○赐土尔扈特台吉渥巴锡等、鞍马櫜鞬。并令随围从观　　

○赐扈从王公大臣。蒙古王公台吉、及土尔扈特台吉渥巴锡等宴　　

○谕、据杨廷璋参奏、怀安县知县何燧、于土尔扈特入觐台吉渥巴锡等过境时。并不遵照章程豫备。事事贻误。实属溺职。口北道明琦。系专委经管大员。既饰词缕禀于前。又漫不经心于后。不合已极等语。何燧著革职。并照该督所请。仍留直省、自备资斧效力。三年无过。方准回籍。明琦前任江南道员。曾经获谴。及朕加恩录用。仍不知实心任事。乃于归顺远藩入觐。尚尔饰词玩误。昨已有旨、交部严加议处。著该部一并核议。至宣化镇恒德、该督既曾令其一体照料。乃于专办马匹。亦致贻误。该督因何不附摺参奏、杨廷璋亦著交部严加议处　　

