<!-- { "loadSidebar": true } -->
○又谕曰、索诺木策凌奏称、乌噜木齐各屯所种之粮。分放各项。所余米石。不敷明年一年放给。请暂拨帑项。购买米五万石、以备支放外。并请由内地派绿营兵二千、前往耕田一摺。朕随询舒赫德。据称伊犁、乌什、巴里坤等处所种之粮。每年收成有二十分、十八九分不等。惟乌噜木齐、仅收成十分、及十一二分。此向来办理乌噜木齐屯田之积习。适经过乌噜木齐时。亦曾向索诺木策凌等言及等语。看来乌噜木齐每年所收粮食分数。与伊犁等处悬殊。实由起初办理屯田不善之故。该处屯田。与伊犁等处。自应一律耕种。一例收成。今索诺木策凌等、既称不敷明年支放。姑如所奏。暂为购备。再伊犁现有与哈萨克易换牛羊之事。亦可以此作为口粮接济。著索诺木策凌、与伊勒图相商。应如何运至乌噜木齐。折变接济。一面酌办。一面奏闻。至驻防兵丁。日渐增添。如每年不敷。买谷备放。亦非久远之道。若由内地添派绿营兵、前往耕田。则陕甘兵现调四川军营。据勒尔谨奏、尚且不足。又岂能再派二千往乌噜木齐种地。总兵俞金鳌、在伊犁办理屯田事务甚妥。今已补授提督。前往乌噜木齐。伊至乌噜木齐。屯田事务。即其专责。亦应如前在伊犁时、带领乌噜木齐弁兵。妥为悉心指示。令其耕种。仍谕知索诺木策凌等、俟俞金鳌至乌噜木齐时。公同商议酌调伊犁精通耕田事务官二三员。训示乌噜木齐官兵。学习耕种。如是二三年间。谅必自得准则。彼时应行如何办理。再为酌定。并谕令伊勒图知之　　

○定西将军尚书阿桂奏、接奉谕旨、令详议何路进兵。查南路本系臣领兵攻击之处。情形熟悉。其西路喀尔萨尔一带。臣前次亦曾经过。并询之前曾到过此路之大臣侍卫章京、并众土司头人等。知喀尔萨尔在功噶尔拉之前。必须由牛厂进攻。其地险峻异常。难以抢占。且春冬雪大。不能行走。夏时雪化。又须从山趾下至山沟。再登两旁之山。若将此作为正路。进兵稍难。至木果木以西。山势险峻。自下仰攻。甚为费力。此外如巴旺一路。亦可进兵。而添兵安站。殊费周章。再美卧沟在木果木之北。其地虽通勒乌围。而深林密箐。谷口狭隘。官兵不能越险。且后路绵长。恐难接续。其绰斯甲布一路。何处可以进兵。臣已询之丰昇额等、俟覆到日。再行定议具奏。报闻　　

○又奏、楚兵越险登高。实为得用。而此次派来陕甘兵内。甘省较优。陕兵后起。尤不如前。云南昭通等处。兵颇骁勇出力。前因滇省亦系边方。未便多为调拨。兹据云南提督长清告知、总督彰宝现又挑兵三千。派员教演。是滇省官兵。尚敷抽拨。如进剿时。应增添兵力。即当奏闻檄调。报闻　　

○命刑部侍郎袁守侗、在军机处学习行走　　

○是日、驻跸密云县行宫　　

○丁丑。上诣皇太后行宫问安　　

○谕、前因京兵等赴川。经过直省各州县地方。小民趋事赴公。俱属踊跃。曾经降旨加恩。缓徵钱粮十分之五。以示体恤。其吉林索伦等兵进口时。经由八沟等七厅州县。不在前旨缓徵之列。虽兵数止有四千。先后共止八起。比良乡等站。过兵较少。但同属兵行经过地方。民力亦不无劳勚。并宜加恩优恤。著加恩将八沟、塔子沟、迁安、遵化、蓟州、三河、通州等、七厅州县。本年应徵钱粮。缓徵十分之三。俾得均沾渥泽。该部即遵谕行　　

○又谕曰、朱筠因生员欠考捐贡一案。部议降三级调用。自属应得处分。念其学问尚优。著加恩授为编修。在办理四库全书处行走　　

○谕军机大臣等、前因李质頴奏、两淮纲商呈请公捐银四百万两。少佐军需。已降旨交部。照好善乐施之例。分别从优议叙。并谕李质頴、查明众商捐赀多寡。酌定等差。造册报部。今据李质頴覆奏、请俟所借库项全完之日。再将各商实捐银数。造报请叙等语。所奏尚未允协。该商等虽因赀本转运在外。暂借官项。但既属伊等奉公之忱。应即予录叙。以昭嘉奖。若俟借项全完之日。再为造报。则须至四年之后。为期未免过迟。或众商中稍有变更。沾泽未能均溥。非所以励急公之义。至伊等所捐银数。自不过各就引目均摊。其多少亦可约计而得。著李质頴即为查明。按数分等。造报请叙。仍将所定等差。开单具奏。将此传谕知之　　

○又谕曰、丰昇额等奏、查询党坝一路。亦可进兵。并称乘兵力之暇。缓修碉座。若移剿别路时。便可将宜喜官兵抽彻等语。所想亦是。宜喜日旁两处。攻剿半年。未能寸进。实觉劳而无益。今既知党坝有可进之路。自宜从彼进攻。约计宜喜日旁两处。所有新旧兵、共九千名。丰昇额可于此内、将新调之兵。并挑旧兵之勇锐者。共六七千。同伍岱带领。前往党坝。其宜喜等处。仍关紧要。且觉木交兵粮军火。亦须管理。而绰斯甲布一路。兼资弹压。若仅将碉座交土兵看守。尚未妥协。应酌留兵二千。令舒常带领驻守。方为合宜。至阿桂现在收复小金川。其金川尚未办及。丰昇额此时、若即由党坝进兵。未免太早。必须俟阿桂平定小金川后。会剿金川时。豫为定期。寄知丰昇额查照妥办　　

○又谕、现在办理收复小金川。计各省所调官兵。已足敷用。所有湖南、湖北、豫备兵丁。原为将来进剿金川时后路。或须策应之用。今恐一时赶调不及。先行拣派。齐赴总路听调。自应如此办理。但进剿金川时。是否后路必须接济。及此项兵应于何时调往之处。均著阿桂斟酌妥协。一面飞调。一面奏闻　　

○又谕、昨据阿桂奏称、彰宝处现又挑备兵三千。如进剿金川时。再须增添兵力。即奏闻檄调等语。前筹及进剿金川事宜。以阿桂等将来分路进剿。其后路尚须留兵策应。是以谕将湖广所备之三千兵。飞调前往。已足应用。至滇省兵丁。前后共调过五千。该省为近边要地。未便再为调拨。将此谕令阿桂、并彰宝知之　　

○定边右副将军广州将军明亮、参赞大臣副都统富德奏、前与将军阿桂酌议。俟所到各兵。足敷应用。即约各路克日进攻。今各路军营新调官兵。均可接踵而至。阿桂一有知会。即当发兵合剿。臣等悉心商搉。河北自甲尔木以至僧格宗。处处与金川贼境毗连。来路最为丛杂。我军深入。后路绵长。少留兵、既不足以资防守。多留兵、又不敷进剿之用。惟自河南拉约、宅垄、鸠寨、玛尔里一带。以至木池进攻美诺。其山南有汗牛地方。虽有贼据。而大兵一进。众即畏惧。临时尚可设法办理。从此专力前进。俟西南两路大兵会合。声势联络。所存之僧格宗。其势已孤。无难迅为克复。而河北之策尔丹色木等处。祇须酌量分兵。为牵缀贼人之势。以此办理。较易成功。惟兵行进止。变化无常。倘届期别有机会可乘。臣等不拘何路。总期迅速直捣美诺。得旨、此见是。勉力成功可也　　

○明亮又奏、新调满汉各官兵。经将军阿桂、派拨云南兵一千。陕甘兵一千。荆州驻防兵一千。京兵五百。及黑龙江吉林兵各五百。共四千五百名。以次到川。内陕甘兵二千。因绰斯甲布需兵接济。更为紧要。经阿桂奏明。将先到陕甘兵一千。迅赴该处。嗣督臣等设法趱催。已据报全数出口。臣拟将现到各兵。留营备用。并飞饬将备等、遵照前议。所有新到官兵。暂在茂纽、功察等处存驻。略为休息。以备进攻。再滇兵一千。现亦陆续抵打箭炉。而茂纽各站。存粮无多。惟章谷积米。尚有数千。滇兵到时。应令径赴章谷听调。得旨嘉奖　　

○调浙江定海镇总兵张和、为福建漳州镇总兵。以浙江象山协副将李国梁、为定海镇总兵　　

○予故工部侍郎三和、祭葬如例。谥恪勤　　

○云南巡抚李湖疏报、大关、姚州、恩乐、平彝等、四厅县。乾隆二十八、三十七等年、开垦成熟田地七顷十四亩有奇　　

○旌表守正被戕之福建诸罗县民苏智妻林氏　　

○是日、驻跸南石槽行宫　　

○戊寅。上回銮。奉皇太后居畅春园、问皇太后安　　

○诣安佑宫行礼　　

○幸圆明园　　

○谕、此次请轿校尉人等、著加恩每人赏给一月钱粮　　

○谕军机大臣等、现在福建漳州镇总兵缺出。已降旨令张和调补。其员缺著李国梁调补矣。漳州习俗顽悍。易滋事端。不可无专阃大员弹压。今悬缺已半年余。虽有署篆之人。究恐未能实心经理。张和在定海。距闽省尚不甚远。按奉此旨后。即速驰赴新任。伊系朕所素知之人。不必来京请训。到任后。务须加意整饬。于地方营务。均有裨益。方不负朕委任。将此传谕知之　　

○己卯。上诣畅春园、问皇太后安　　

○谕军机大臣等、伊勒图奏称、乌什等城接济渥巴锡之粮。今已余至八九千石。明岁乌什应运粮三千五百石、即行停运外。视何城尚有未经起程者。即速停止等语。伊勒图此办虽是。但乌什距珠勒都斯较近。而色提巴勒氐等、又复竭力妥办。乌什明年应行运往粮石。不可停止。仍著运往。叶尔羌、喀什噶尔、和阗、三城较远。所有余粮。即于此三处应行运往粮石内截裁。停其运往。此内如系已领脚价。即照昨厄鲁特兵丁缴还领官项例。展限令其缴还。著速传谕绰克托、令其遵照办理外。并谕令伊勒图知之　　

○庚辰。谕、办理四库全书处。著添派皇六子质郡王、及礼部尚书蔡新、充正总裁　　

○又谕曰、吏部尚书托庸、扬历中外。宣力有年。虽齿逾八旬。而精力尚未衰迈。简任部务。久资经理。今据奏夏秋病后。渐形委顿。步履甚艰。恳请解任调养。情词甚为恳切。托庸、著照所请。以原官致仕。仍晋太子太保。以示优宠。其吏部尚书员缺。著官保调补。刑部尚书员缺。著英廉补授。仍兼办户部侍郎事务　　

○谕军机大臣等、据毕沅奏、吉林兵丁纳音宝、因失落鸟枪。被该管官斥责。持刀扎伤同行兵丁和精额、并用小刀自扎。现在覆讯根由。另行从重定拟具奏等语。纳音宝以出征兵丁。辄敢因嫌逞忿。刀扎同行之兵。甚为可恶。自应严询确情。即行按律治罪。至被伤之和精额、著即调理平复如常。仍遇便送赴军营。令归本队随征。其将车上遗失鸟枪赶至下站送还之车夫。以供役细民。能奉公守法若此。殊属可嘉。著毕沅、将此车夫姓名。查明酌量加赏。再纳音宝、系持刀伤人、复行自扎之犯。和精额、则系被伤之人。而该护抚摺内。概称被伤之纳音宝、和精额。珠未明晰。虽系叙述该县原禀。亦当加以斟酌。毕沅近日办事。颇为奋勉认真。此等处。自系稍未经意。但伊由鼎甲出身。于章奏文义。亦不可不留心检点。并将此谕令知之　　

