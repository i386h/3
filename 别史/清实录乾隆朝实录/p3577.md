<!-- { "loadSidebar": true } -->
○又谕、前因顺天府所属蝻孽萌生。经派往大臣等分路查勘。核对所奏情形。当起自三河一带。梁肯堂非惟不将该县李培荣查参。转以之请升通州知州。所有三河县缺。仅令州判陈馨洲接署。显为李培荣规避处分起见。将其咎卸与微末州判。以完此局。本日据梁肯堂奏、李培荣已先委署通州。如虫患竟起自三河。自应将陈馨洲参奏等语。果不出朕所料。朕知梁肯堂必如此办理。早经降旨将李培荣离任。其通州员缺。另将景祥简补。梁肯堂身任总督。乃徇庇属员。曲为开脱处分。实大不是。著交部严加议处。　　

○又谕、据梁肯堂覆奏、查蓟州至永平一带营房墩台。被冲倾圮。州县营员。均未具报请修。前任提督阎正祥、亦未移会有案。致未修理等语。塘汛为兵丁防守之地。自当修理齐整。以壮观瞻。乃该处文武各员。并不随时报修。阎正祥亦并不移会总督。任其倾圮。所有蓟州、永平、一带塘房墩台。即著落阎正祥分赔一半。该地方官分赔一半。勒限速修。以示惩儆。　　

○谕军机大臣等、步军统领衙门奏、直隶万全县民人王泰来、呈控伊子王世文、被齐齐哈尔索伦松安保杀害。呈控该副都统。不为究办等因一摺。王泰来所控伊子王世文、被松安保杀害。并将尸身残毁。如果属实。自当严审办理。即或王世文与松安保之妻通奸。若已离奸所。则非奸所杀奸。仍当照律定拟。况属指奸。尚在疑似之间。乃该副都统并不虚衷研鞫。仅将松安保杖责完案、迨王泰来亲往控诉。反勒令尸亲具结领尸。难保无袒护情弊。不可不切实究办。以成信谳。昨苏凌阿派往盛京审办事件。著传谕苏凌阿、于前案审竣时。即前赴该处。提集犯证。秉公严审定拟具奏。勿得稍存回护。以副委任。　　

○又谕、昨因福康安等奏、贼匪呈递禀帖内、称沙玛尔巴、已于五月十五日病毙。恐贼匪诡诈多端。藉口掩饰。已有旨令福康安等留心查察。如竟属假毁。务须设法生致解京。尽法处治。如果伏冥诛。究属幸逃显戮。藏内羊八井地方。有伊旧住庙宇。未便仍令红教徒众。在彼安居。著传谕福康安等、于事定后。无论其病毙与否。总应将庙宇改给黄教喇嘛居住。徒众概勒令还俗。分发闽、粤、浙江、江西、等处安插。以抒众愤。再撒迦沟红帽喇嘛。于上年贼匪路过时。递送哈达。尤属可恶。若仍令在彼处居住。恐复煽惑滋事。莫若趁大兵彻回之便。慑以军威。将该喇嘛等移至内地。酌量安插。并著福康安等、一并留心酌办。　　

○顺天乡试。以刑部右侍郎伊龄阿、礼部左侍郎刘权之、为监临官。礼部尚书刘墉、为正考官。刑部右侍郎王昶、祭酒瑚图礼、为副考官。　　

○癸酉。秋分。夕月于西郊。遣豫亲王裕丰行礼。　　

○谕曰、福康安统领大兵剿捕廓尔喀。自进兵以来。督率将弁兵丁。摧坚破险。屡战屡捷。无不鼓勇争先于调度布置一切机宜。悉中窾要。且经越艰险。冒雨步战。手足胼胝。用兵之难。为从来所未有。实属奋勇出力。现在大功将次告成。福康安、著加恩实授为大学士。孙士毅自署川督以来。办理一切粮运。督率所属。尚属认真。且伊系汉人。能由察木多一带驰赴卫藏。会同和琳等、筹备军需。俾资源源接济。甚为出力。孙士毅、亦著加恩实授为大学士。和琳自到藏后。催办粮运。实心整顿。设法劝惩。俾该处疲玩积习。日有起色。昨经奏请驰赴宗喀、济咙一带。与福康安所奏适合。现复奏报即日迅赴该处。赶紧催趱。俾军食接济充裕。无误师行。奋勉可嘉。所有吏部满尚书员缺。著金简调补。其工部尚书员缺。即著和琳补授。和琳未回京以前。工部尚书事务。仍著金简兼署。吏部汉尚书员缺。著刘墉调补。纪均著补授礼部尚书。都察院左都御史员缺。著窦光鼐补授。所遗礼部侍郎员缺。著刘跃云补授。　　

○又谕、昨因停止进哨。降旨令自京前来之前锋护军等营弁兵。毋庸前赴热河矣。但伊等已起程在途。且回銮时。又需热河密云官兵扈从。所有前来之各营官兵。著即留行在当差。　　

○又谕、据琅玕奏、内地回民李子重等十八人。私随叶尔羌回人迈玛第敏、学习经卷。审拟具奏等语。内地回民潜往新疆。私习经卷。实属不法。若发伊犁塔尔巴哈台。恐致传习彼处回民。著发往黑龙江、给索伦达呼尔为奴。迈玛第敏、引诱回民。违例教经。亦属可恶。仍发回疆。不足示惩。著解交勒保、由彼发往烟瘴。　　

○甲戌。豁除河南兰阳、仪封、商邱、宁陵、睢州等五厅州县。临河新滩地四千九百七十八顷三十亩有奇额赋。　　

○旌表守正捐躯直隶永清县民陈宾妻张氏。　　

○乙亥。太宗文皇帝忌辰。遣官祭昭陵。　　

○谕、前据李奉翰等奏、黄河水势情形。时届白露。河水安澜。兹据书麟等奏、节逾白露。黄河水势。旋长旋消。各工平稳各等语。本年江南河南黄河水势情形。七月以来。间有长水处所。埽坝各工。遇有吃紧工段。经各该督等督率所属。随时修护稳固。溜势平宁。现在时逾秋分。河流顺噢。庆慰安澜、书麟、兰第锡、李奉翰、穆和蔺、俱著交部议叙。其在工出力人员。亦著该督等查明。一并咨部议叙。以示鼓励。　　

○又谕曰、诺穆亲等奏、坐粮厅吉纶、现届报满。请再留一年。以资运务一摺。坐粮厅有稽察督催之责。若一时满汉厅员。并行更换。或可酌留熟手。以资经理。今汉员张灼、到任已逾半年。原系参差更换本年粮运。即已经手办理。何必又将报满之员。率行保奏。向来坐粮厅得项优厚。人皆视为美缺。岂可任意奏留。听其恋栈。嗣后无论满汉厅员。凡届报满应行更换之期。俱不准奏请留任。以杜营竞而励官方。　　

○又谕、前因三河县为蝗蝻自起之处。梁肯堂摺内、未经将三河一路提出。含混其词。不但不将该县知县李培荣参奏。转以之请升通州知州。因降旨令其明白回奏。今梁肯堂止将署三河县知县州判陈馨洲、奏请革职。而于李培荣一员。则仍称于五月初十日。即经接署通州印务。三河有蝗之时。系在李培荣卸事之后等语。是总欲出脱此人。始终回护劣员。实不可解。蝻子之起。向在卑湿之地。多于三四月内。即行化生。今年又有闰四月。今李培荣系于五月初十日。始行接署通州印务。是蝻孽蠕生。至迟亦在该员任内之事。未能及早实力留心。搜捕净尽。以致蔓延他境。已属咎无可辞。即谓李培荣已署通州。与三河无涉。通州地方。亦有飞蝗间蚀禾稼之处。李培荣既未据实禀报。又不实力扑捕。则通州之蝗。李培荣又将谁诿。此等情节。梁肯堂岂不能见及。乃仍以该员卸事为词。再三执奏。代为开脱。直欲卸过于微末州判。而令李培荣得以置身局外。仍获升擢。岂谓朕前可以朦混具奏。遂尔了事耶。著再传旨严行申饬。仍令再行明白回奏。毋再执迷不悟。始终回护。致干重戾也。李培荣著革职。交刑部问罪。看梁肯堂何以救之。　　

○又谕曰、福康安等奏、请将热索桥、胁布噜、博尔东拉、东觉等处。打仗奋勉官兵。加恩鼓励一摺。此次攻克热索桥等处。巴图鲁侍卫等、冒雨陟险。踰越山梁。夺取碉卡。实为奋勇可嘉。护军统领台斐英阿、著赏给都统衔。头等侍卫额勒登保、珠尔杭阿、健锐营翼长德楞泰、著赏给副都统衔。二等侍卫安禄。著赏给哈锡巴巴图鲁。永德、著赏给伊青阿巴图鲁。三等侍卫鄂尼保、著赏给噶勒珠巴图鲁。前锋参领七十五、著赏给哈齐显巴图鲁。护军参领额勒金保、著赏给鑫欢巴图鲁。甘肃副将达音太、著赏给武尔古勒吉巴图鲁。呼伦贝尔佐领委参领讷色勒图。著赏给楚鲁巴图鲁。索伦骁骑校委参领色穆博鼐。著赏给库齐特巴图鲁。明安图、著赏给都济尔巴图鲁。索伦额外骁骑校委防御迪穆博鼐。著赏给索多巴图鲁。蓝翎侍卫伦布春、著赏给色默尔亨巴图鲁。蓝翎索伦马甲毕什勒甘、著赏给哈锡巴巴图鲁。降番都司嘎噶尔普穆、著赏给章布巴图鲁。绰斯嘉、著赏给定布巴图鲁。巴塘游击雅噜苏穆、著赏给则吉克巴图鲁。小金川屯练都司安都尔、著赏给额巴尔巴图鲁。九子寨屯都司库苏尔济、著赏给图布丹巴图鲁。阿勒古塔尔、著赏给喇布登巴图鲁。下孟东屯游击阿噶尔库穆布穆、著赏给嘉穆巴巴图鲁都司班达尔嘉、著赏给绰瓦巴图鲁。上孟东屯守备嘉尔木、著赏给色当巴图鲁。绰斯甲大头人安朋、著赏给志布噜巴图鲁。杂谷脑屯都司安普穆、著赏给恺丹巴图鲁。甘普屯都司嘉木绰斯嘉、著赏给德罗特巴图鲁。嘉噶尔、著赏给巴特博巴图鲁。哲珑番都司萨尔嘉、著赏给喇布章巴图鲁。杂谷脑屯守备阿拉、著赏给罗丹巴图鲁。本布塔尔、著赏给噶图布巴图鲁。巴旺守备多尔嘉、著赏给吉特卓巴图鲁。仍各赏银一百两。以示朕轸念戎行。普行施惠至意。　　

○谕军机大臣等、藏内气候骤冷。九月以后。冰雪封山。今岁节气较早。计九月中旬。雪霰已在所不免。若非及早蒇事彻兵。设粮运稍有不继。是进不能直捣贼巢。退又为大雪所阻。所关匪细。早经降旨、令福康安就近筹酌。如实在万难进取。不妨据实奏明。受降完事。朕远在万里之外。不能一一遥为指示。福康安受恩深重。历经委任。不肯畏难迁就。惟在临机应变。妥速蒇功也。　　

○又谕曰、郭世勋奏、暹罗国遣陪臣具表入贡。七月初一日。正副使船。陡遇飓风。漂至新宁县海晏汛等处洋面搁浅。现将方物起卸。拨运来省。并飞行该地方文武。将贡使人等妥为照料。由省河另雇船只、拨送赴省等语。暹罗国王郑华、素称恭顺。本年届正贡之期。备进表文方物。自当准其呈进。但该贡使等陡遇飓风。在洋搁浅。虽据该署督派员妥为照料。竟不妨令其缓程行走。于年前到京。彼时安南国王阮光平、亦有使臣前来具表纳贡。与各国陪臣、同时并沾恩宴。共迓春祺。更为两便。将此传谕知之。　　

○军机大臣等议准、直隶总督梁肯堂奏称、勘明宁河县七里海地方。有焦案官地六十五顷。距保定不远。水草甚便。请于此项地内、拨四十五顷零。作驻防官兵马厂。分立界址。饬该城守尉、届每岁马匹出青时牧放。毋许越界肇衅。从之。　　

