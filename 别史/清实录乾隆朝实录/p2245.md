<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。十一月。丁未。谕、朕御极以来。夙夜孜孜。惟以敬天报本为念。每届郊坛大祀。必躬亲昭事。用展悃诚。三十七年于兹。未敢稍懈。向来谒擅行礼日。由降辇进至拜位。以迄荐献礼成。中间履蹈升降。仪节最为繁重。朕惟虔恪以临。无有愆忽。今自念春秋已越六旬。其于动容周旋。差不能及前此之从容中节。幸朕躬康强如昔。仍得祗循仪度。经久不渝。第思敬意所持。贵乎内外交养。若精力过劳。恐心志转未能纯一。与其拘于行走末节。弗克致其寅恭。且或因此而惮于亲诣。何如酌损步陟繁文。得专于升馨告备时。肃将劼毖。更足以严对越而抒诚愫乎。自古履帝位而臻寿考者。载籍曾不多觏。我朝景运遐昌。化成熙洽。上荷昊苍鸿眷。列祖贻庥。朕周甲已逾。励勤未怠。真可谓国家祥瑞之大者。兹特降此旨。非敢自惜其劳。惟期要之于久。从此更增年岁。当永矢此昭格之诚。我世世子孙。承庥衍庆。即可奉此为法守。且知朕六十岁以前。不惮经曲之繁。六十岁以后。冀申专壹之敬。初无二致也。所有升级次数、及降辇步行之远近。无关大体诸仪节。应如何酌定合宜之处。著大学士、会同各该衙门、敬谨详悉妥议具奏　　

○副都统舒常奏、金川逆酋。将被留兵丁杨会先放回。投递书禀。据供、在西路南山水卡进攻被掠。金川头目告称、官兵攻我。未识大皇帝知与不知。如必欲攻我。我不得不防备。又闻贼寨中、有内地兵丁八九十人。至所见守达尔图山梁之头目通事。即在西路被掠时所见之二人等语。军营无识番字者。已将逆酋原禀、驳交阿桂处译奏。并将杨会先、送达乌备讯。再现在定期进兵。山险碉坚。必须用炮轰击。屡经劄催铜觔炮匠。尚无音信。谕军机大臣等、舒常奏到杨会先供词。系在西路南山水卡进攻。其因何为贼所掠。何以未据温福等奏及。至所称、贼匪各寨。拘留八九十人。此等兵丁。何由为贼所得。且营兵有数可稽。如系带兵将领、未经呈报。即著查明参劾。或各营禀报。而温福等以为无关紧要。不即奏闻。亦著据实覆奏。又据供、所见守达尔图山梁之头目通事。即在西路被掠时所见之二人等语。此必贼匪因我兵由绰斯甲布一路进攻。遂将助逆头目彻回防守。是西路各寨。金川贼众渐少。温福等、益当乘隙直入。自更易于得手。至西路助逆头目。既经彻回。南路一带。亦必潜行抽彻。况温福等、现在进攻明郭宗。距美诺甚近。则南路官兵。尤当乘机奋击。使贼番不能兼顾。自可克期捣穴擒渠。再金川逆酋禀词、译出情节。与杨会先供词、是否相符。并此外有无吃紧关键。阿桂即应知会舒常、一面奏闻　　

○又谕曰、舒常一路所需铜觔炮匠。著传谕文绶、迅速赶办。选派妥员。克期解往。一面奏闻。此等事乃文绶专责。何竟任催罔应。如再有迟延。致误进剿。恐文绶不能当其罪也　　

○戊申。上奉皇太后还宫　　

○诣皇太后宫问安　　

○谕、据阿桂奏称、本月初三日。督率将弁。黑夜渡河。分路攀援。占据山顶、及各处要隘。攻破东面之翁古尔垄、西面之布拉克尼德古、及纽寨各地方。计夺得大木城一座。碉寨一百余间。石卡五十余处。杀贼二百余名。生擒活口一名。并获军械口粮各物等语。此次阿桂实心筹画。调度有方。甚属可嘉。阿桂、及在事出力之将领弁兵。并著查明交部议叙。至攻取大木城时。有贵州千总郭士才、首先拔开木栅。腾身跃入。以致阵亡。实堪悯惜。著加恩赠都司衔。交部照例议恤。仍著赏银一百两。给付其家。并著阿桂查明郭士才、有无子嗣。如年已及岁。即送部带领引见　　

○又谕、昨原任川东道托隆回京。询以阿尔泰在任行事。据将其赃迹各款。逐一开出。因令军机大臣讯问阿尔泰之子明德布。据供、阿尔泰派属员代买物件。有少发价值之事。又前任龙安府知府马权、保举卓异。曾有送给松石朝珠、及皮张各件等语。是阿尔泰婪索情节。已属确凿无疑。不可不撤底根究。业经谕令文绶、并案严审矣。马权现于陕西道员任内、缘事降调杂任。即著革职。令该抚巴延三、派员押解来京。交军机大臣等讯问。至李本、身任藩司。军需局事务是其专责。乃于办理夫粮、及运送火药等事。种种贻误。且于所派办差正印各官。不即委员署理。至误地方公事。其罪愆已不为少。念其尚属公过。是以屡经传旨申饬。仍予姑容。冀其或思儆戒改悔。今讯出阿尔泰在任声名狼籍若此。岂托隆远在川东。尚能缕析指陈。李本与之同城共事最久。转漫无见闻之理。李本系藩司大员。何竟听其恣意贪婪。不早据实陈奏。似此徇情容隐。其居心实不可问。难以复加宽贷。李本著革职。交与文绶、一并严审确情。定拟具奏。四川布政使员缺。著钱鋆补授。其陕西按察使员缺。著刘墉补授　　

○又谕、据阿桂将奋勉出力之侍卫官兵查奏请旨。副参领图钦保、著授为额外参领。俟本营前锋参领缺出坐补。游击谷生炎、赏给功亲巴图鲁名号。并赏戴孔雀翎。护军额鲁特柏凌、著授为蓝领侍卫。赏给冲前巴图鲁名号。三等侍卫委署营总哈清阿、著授为二等侍卫　　

○又谕曰、李生辉所遗镶蓝旗汉军副都统员缺。著眉绶调补。眉绶所遗镶白旗蒙古副都统员缺。著伊昌阿补授。伊昌阿未到之前。仍著富察善署理　　

○又谕曰、阿桂之子拜唐阿阿弥达、著加恩授为蓝翎侍卫　　

○谕军机大臣等、前以阿桂攻克甲尔木山梁。赏给内大臣衔。随据具奏恳辞。因谕令俟攻得僧格宗、即传旨谢恩。今阿桂如此勇往。即著在军营传旨奏谢。如能径取僧格宗。埽穴擒渠。自当再颁酬庸渥典。至官兵已得翁古尔垄隘口。正贼番破胆之时。且据所获达尔结供称、距僧格宗不远。有噶察地方。闻僧格桑尚欲调兵拒守等语。阿桂若及其守拒未定。迅速剿击。自易为力。惟僧格桑势已穷蹙。亟宜留心访察。断其潜通金川之路。倘逆酋逃往金川。即应督兵与索诺木一并剿擒。不得仅向索取。现今另降谕旨。详悉传示两路遵照妥办。再我兵攻得翁古尔垄东西两面山梁。此等要隘。得之颇属不易。其间路径丛杂。并当设法堵御。毋为贼所窃占。而我兵所过后路。更须加意防范。俾粮运接续通行。贼番不能在后抄截。庶为万全　　

○又谕曰、阿桂此次所获活口。据供、有金川头目六人。带兵千余。在南路守御。即从前温福等所获活口供称、西路亦系金川头目助守。而董天弼所奏、木丫山梁一带亦然。索诺木抗颜助逆。尚欲托为恭顺。自谓并无干犯。昨据舒常奏、金川头目。有官兵攻我。未识大皇帝知与不知。如必欲攻我。我不得不防备之语。实为狂悖可恶。温福等、于进剿金川。竟当明白宣谕。尔索诺木本一土司。辄敢党助僧格桑。抗拒王师。罪已不赦。况尔父郎卡、蒙恩曲宥。尔复肆行悖逆。即属再犯。其罪更在僧格桑之上。且尔自言派往小金川之贼。系尔姊陪嫁之人。今小金川各处、经官兵杀获者。金川贼众居多。岂皆随尔姊陪嫁者乎。在尔秖因僧格桑以地许给。遂利其所有。希图吞占。名为相助。实欲自取。此又必当亟加天讨者。本将军等奉大皇帝之命。领兵征剿。一切皆禀受机宜。期于殄平凶逆。净扫蛮氛。尔既为内地土司。当知中国法度。岂有不奉谕旨、而调兵征讨之理。何得托辞故问大皇帝知与不知乎。尔自以地险可守。私幸无虞。如小金川碉卡。未尝不险。拒守未尝不坚。天兵所临。势如破竹。尔金川即竭力支持。不过苟延岁月。安得如许力量。久与天朝抗乎。至僧格桑窜入金川此时即将逆酋执縳。尔索诺木一同亲赴军门。叩头请罪。尚可谅尔诚悃。代为奏闻。或冀邀恩贷汝一死。若复藉诡词取巧。至危急时、将僧格桑献出求免。断断不能。至尔金川百姓。因贼酋派助他人。死伤甚众。尔等何苦舍死更为贼酋抗守。若早知改悔。实意归诚。即将索诺木兄弟缚献请命。不但重加赏赉。必且仍旧安置本地。长享太平。倘迷而不悟。直至攻破金川。剿洗无余。悔无及矣。我军进攻金川时。照此檄谕。沿路传示。自可破贼胆而涣其势。将此传谕温福、阿桂等知之　　

○己酉。上诣皇太后宫问安　　

○谕曰、富勒浑、著驰驿前往四川。有查办事件。所有湖广总督印务。普陈辉祖暂行署理　　

○以正蓝旗护军统领辅国公兴兆、为宗人府右宗人　　

○庚戌。谕曰、皇十五子、年已长成。业经赏与端罩。致祭奉先殿。亦著开列　　

○又谕曰、皇子原与外间王公有间。一切服用。悉如亲王。现在皇子中、四阿哥、六阿哥、俱锡封郡王。其俸银、及护卫官员、自应视其爵秩。而一应服用。仍应照皇子之例。俟朕八旬开六归政时。再各按爵秩。方为允协。著将此旨、交宗人府、及尚书房、均各登记　　

○辛亥。上奉皇太后幸寿安宫侍膳。翼日如之　　

○壬子。谕曰、福昌前在山神沟、带兵进剿。不能迅合机宜。是以降旨革职。令其自备资斧效力赎罪。今据温福等奏、该员自革职以来。深知感惧。今在资哩一带、防守后路。兼管收发军火诸务。并无贻误等语。福昌既自知悔罪。倍宜奋勉。且其自备资斧效力。已及一年。著加恩以参将委用　　

