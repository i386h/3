<!-- { "loadSidebar": true } -->
○又谕、据理藩院议奏、锡林郭勒盟长所属十旗、牧放大凌河孳生马匹内。三年生息二成者。该扎萨克、给予纪录。协理台吉、赏予牲畜等语。此项牧放马匹内、生息多者议叙。倒毙多者议处。固属允当。但哲哩木、昭乌达、锡林郭勒、伊克昭、四盟。所有原交牧放之军需用剩马匹。虽动公项售买。俱系骟马。非大凌河孳生马匹可比。此项马匹。皆乾隆十九年、二十年、陆续交给牧放。每有倒毙。皆令垫补足数。历年巳久。若仍照原数如特穆尔马匹一例牧放。则四盟扎萨克等、屡经填补。力有不及。于伊等生计。不无拮据。亦非朕抚恤蒙古臣仆之意。昨据步军统领衙门奏准、本年随朕往盛京途次换马。将此项马调用。所换下马匹。即令带回以补原数。查京城五营马兵所需、二千六百九十八匹。于此项马匹内调用。著理藩院交各盟长、盛京途次应换马。著各回至游牧。照该衙门行取数目。选肥壮者。妥为护送前来外。其余哲哩木盟马一千匹。昭乌达盟马五百匹。锡林郭勒盟马四百零二匹。伊克昭盟马四百零四匹。俱施恩停其官牧。即各赏给伊等。再乌里雅苏台所属、喀尔喀等牧放此等军需用剩马匹。现查尚有二千八百零一匹。亦著加恩各赏给伊等。此项马匹。每年有倒毙伤坏者。俱派众扎萨克垫补。著交奎林、将喀尔喀扎萨克等、每年出派充补原数马匹。照册查核。视其数之多寡。酌量分赏给予。以示抚恤。　　

○又谕曰、前因扎拉丰阿告假。曾降旨著拉旺多尔济、署理镶黄旗领侍卫内大臣事务。拉旺多尔济现在出差。著庄亲王永瑺暂署。　　

○又谕、据惠龄等奏、塔尔巴哈台实在库贮房间地基各项租银、一万二千七百四两八钱四分一厘等语。此项租银。著以一万两作为正项。其余二千七百两有零。著备该处零星公用。　　

○户部议奏、各省试用人员。例给公费银两。查捐纳之员。既能援例。资斧自属有余。再四库全书馆誊录。一邀议叙。即予分发。原视各项较优。俱应不准支给公费。又捐纳人员、由京赴省。例不准在部豫借养廉。誊录、亦应一体办理。从之。　　

○辛卯。上还宫。　　

○是月。闽浙总督富勒浑奏、闽省各标营岁需硝觔。向于山东办运。嗣因多有耗缺。经前督臣杨景素奏准、自四十四年始。每年附买一万一千斤。分十五年买足。现查确数。除满营足额外。臣标、及抚标、福州城守水师各营。缺短自三千三百、至五千七百余觔不等。台湾各营。缺至九万二千余觔。询系赴东采办。过坝过山。漏卤消耗。及到省湜滤足色所致。今酌议、再于河南、及湖北之来凤、咸丰、二县。采办十万斤。分二三年购补。得旨、览。　　

○又奏、查阅水师演阵、并泅水扒桅、及水中对械等技。批、此皆虚饰。用之缅甸。毫无实济。而且惧而泅水。汝未闻乎。　　

○巡视济宁漕务内阁学士毓奇奏、谢补授漕运总督恩。得旨、鄂宝一端正无能之人。诸务不无废弛。汝宜整顿。然亦不必欲速、过于更张也。　　

○云南巡抚刘秉恬奏、云南省城之六河。昆明一带田亩。藉以灌溉。历来岁修。但培堤埂。未浚河身。日渐壅塞。臣于去冬履勘金汁、银汁、宝象、海源、马料等五河。委员修理。惟盘龙江为六河巨津。宜及春时修浚。现饬挑挖深通。并培堤、砌闸、筑坝、分段定限报竣。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十五



大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。三月。壬辰朔。谕军机大臣等、据何裕城奏、河湖水势情形。及南漕首帮入境日期摺内。既称应办纤道。查催督办。计日内均可全竣。无误运行。又称刻下韩庄闸座。尚在漫水中。漕船北行。难由闸门前进等语。韩庄一带堤岸。既经涸出。添修黏补。普律完工。足资通纤。何以又须鸠工集料。于湖广采办木植。赶运兴修。未免张皇糜费。且所称闸座尚在漫水淹浸。漕船北行。难由闸门前进。与前无误运行之语不符。著传谕何裕城、据实覆奏。勿稍回护。再摺内称、东坡入口之处。水势已浅。恐重运经行。致多阻搁。应改从正河北上等语。是独山湖之水。已日就减落。而微山湖水势。尚未大消。是否尚可将微山湖之水。设法宣洩。俾得畅消之处。并著何裕城、一面勘估兴工妥办。一面奏闻。以利重运。以上情形。著该总河等、酌量办理。总之大工告成在即。则河湖水势。自归故道。原不在斤斤补救为也。将此由五百里谕何裕城、并谕阿桂等知之。寻奏、韩庄一带纤道。祇系于水面浮修。至堤岸闸坝、大石排桩等工。现未兴修。应须豫办料物。又韩庄以北。即系郗山正河、近连微山湖之处。闸背现尚漫水。是以前议改从正河行走。微山湖由伊家河出水。甚属通畅。江境尾闾去路。足资宣洩。无庸另筹。报闻。　　

○江苏巡抚闵鹗元奏、桃源、宿迁等属。被水淹漫之区。现在涸出。业经种麦十之四五。余俟赶种秋禾。至铜沛丰邳四州县。受水最重。间有涸出。将来开放新河。即日就乾涸。臣与督臣筹酌、饬将各邑灾图。现在已涸已种若干。未涸未种若干。详查开造。并随时体察。将陆续涸出地、半月一报。酌给耔种。以资耕作。得旨、览奏俱悉。　　

○癸巳。祭先蚕之神。遣妃行礼。　　

○谕军机大臣等、户部奏、原任福建大田县桃源店已故巡检应挺之孙应星华、呈请交完伊祖所欠官项一摺。细阅呈内。从前已故巡检应挺、所欠采买脚费银两。业经该抚行查原籍。无力完缴。题请豁免。今事隔二十余年。该故员之孙应星华、复称近年贸易获利。情愿如数交清。殊为不近情理。自系欲藉此举、希冀邀恩录叙。且应星华之兄应斗文、业于乾隆四十一年、捐纳道员。彼时伊兄何以不及早呈缴。或竟系从前题豁时。另有隐寄别情。现在虑人告发。均未可定。著传谕富勒浑、福崧、即行确访该故员应挺在籍。是否前贫后富。并查明从前具结题请豁免时。有无别项贿嘱情弊。一并详细据实覆奏。户部原奏、并著钞寄阅看。　　

○甲午。祭历代帝王庙。上亲诣行礼。　　

○幸圆明园。　　

○乙未。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○谕军机大臣等、据瑺龄奏、拏获匿名要犯。究出谋死亲夫审办一摺。此等匿名诬告重情。最为可恶。莫世铨一犯、因奸谋命之案。思欲挟嫌倾陷欧英杨等。转究出从前于陈氏与潘胜和通奸、谋死亲夫。于广秀、及陈绘华。得贿隐匿各确情。俾积年未破旧案。尽行败露。所办甚属认真。此案情节。系何人审办究出。摺内称梧州府知府陆有仁禀报。是否即系该府查出禀办。著传谕该抚、即行查明覆奏。一面提集案内人犯。将匿名诬告、及因奸谋。杀亲夫原案。一并秉公严审定拟具奏。　　

○又谕、据伊勒图奏、遣犯宗守孝、王成、唐张氏、于上年在配所先后脱逃。请敕交内地严拏等语。宗守孝、王成、唐张氏等、原籍甘肃。系改发伊犁为奴遣犯。乃不思安分。輙敢乘间脱逃。情殊可恶。计其逃逸后、自必潜回本籍。著传谕李侍尧、饬属迅速严拏务获。毋任免脱远扬。　　

○又谕、著传谕询问奎林、拉旺多尔济参奏土谢图汗车登多尔济等、任意给放乌拉照票一案。业据明善、勒保查奏矣。奎林即欲俟明善、勒保、查明咨覆时汇奏。而附近乌里雅苏台之赛音诺颜部落。所有私给照票。亦应速行查办。何以迟延至今。竟不具奏。奎林、著传旨申饬。但此一案、朕阅勒保查奏摺内、从前汗王扎萨克、亦曾有此事。但俱已物故。若将伊等子嗣治罪。朕心不忍。是以加恩姑不深究。其从前经手之土谢图汗车登多尔济、业经明降谕旨。退出御前。交理藩院严加议处矣。奎林勿以有旨申饬。遂将此案严苛办理。著将勒保查奏原摺、钞寄阅看。奎林接到时、即详阅前降恩旨。并勒保原摺。遵照速行办理。　　

○青海办事大臣留保住奏、黄河以内扎萨克等游牧。自东南至沿边迤北、那兰萨兰地方。与郭密等部落番子接壤。去年因黄河结冰处较多。将黄河以内二十五扎萨克游牧、防范官兵二千名。令专管之王索诺木多尔济等、督率设卡防守。兹据索诺木多尔济等至西宁呈称、上年设卡以来。并无窃发之盗。于我等甚为有益。因公议于喀巴克等五卡、每卡安兵五十名。自本年二月起、四月一次轮换。至十月间冻结时。再于此五卡、各添兵五十名、协同防守。二月冰开。彻回五十名。以五十名驻防。伏思青海蒙古。安居无事。渐至玩愒。历奉训谕。颇知愧勉。今以兵二千名守卡。应如所请。得旨、好。知道了。不可徒有其名以塞责。尚其尽力稽查。　　

○丙申。谕、朕于五月二十四日启銮。至热河驻跸避暑山庄。七月十一日、即由热河至盛京兴京。恭谒祖陵。所有应行典礼。著各该衙门照例敬谨豫备。　　

