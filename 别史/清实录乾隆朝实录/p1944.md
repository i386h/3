<!-- { "loadSidebar": true } -->
○又谕曰、永德覆奏、查办翦辫匪犯各摺。办理甚属非是。已于摺内批示矣。该省既于二月间。闻有叫魂翦辫之说。彼时即当切实根究。访查被害者何人。及何地方最甚。按迹覆查。擒拏一二要犯。尽法惩治。并可追缉余党。净绝根株。则匪徒自当早为敛迹。何至蔓延数省。扰害闾阎。是此案纵恶养奸。贻累各处。浙省实为之首也。至湖州旋有石匠郭廷秀、吴东明、先后扭禀莫方周、沈士良、计兆美等。到案。讹言既以石匠造桥为名。而百姓并有开写假名探试之事。其说岂尽无因。乃不于石匠切实根求。讯其起意之人。立拏治罪。转将莫方周等。指为多事。枷示各门。又萧山县盘获僧人正一、超凡等。四犯。既于巨成箱内。搜出翦刀三把。且有发辫在内。赃迹更无可疑。乃不将匪僧严切穷究。辄信其妄供伊子向业皮匠所用。巧为开脱。复将擒获之县役蔡瑞。坐以枉栽枷责重处。如此是非倒置。小民尚何敢再首。差役复何敢拏人。无怪至今不破一案。不获一犯也。又该抚称二月间。在藩司任内。闻有此事。即经面禀巡抚熊学鹏。查饬禁戢等语。此特事后诿过之言。岂能藉词掩饰。在熊学鹏不即奏闻。诚亦不能辞咎。但永德彼时身任藩司。原有自行奏事之责。地方有此邪术迷人大案。巡抚不认真查办。藩司何不据实上闻。否则令伊等专牍列奏。又何所取。若藩司不过摭拾钱谷浮词。臬司不过搜寻刑名陈案。搪塞敷陈。遂为塞奏事之责。又岂朕许令封函径达之本意乎。或永德庸懦无能。顾惧抚臣。不敢搀越。伊于三月内。即经擢用巡抚。升任以后。何亦默无一语。直至此事屡经传旨饬问。始一具奏。尚多方曲为回护乎。此案经朕询谕。前后凡七次。据摺内称、六月二十二日。即奉到初次谕旨。该抚是日奏事。并无一语提及。业经传旨严饬。今该抚乃云两次差人赍奏。录摺附呈。此等取巧掩盖之语。其将谁欺。该抚一味沾染外省化大为小。化有为无之恶习。办理已种种不善。此时若幡然改悟。上紧力擒首夥要犯。或可稍赎前愆。若恃掉弄笔墨。文过遂非。此等伎俩。岂能于朕前尝试。永德若仍以此为得计。尚思颟顸了事。则是自速重戾矣。又如匪僧吴元一犯。经东抚富尼汉。讯取获犯供词。移咨密缉。该处既查有悟源一僧。音与吴元相近。自当反覆研寻。乃草草一问。遂以为与东省指名之匪僧无涉。如此轻率办事。正犯何由就获乎。又称、近日传言顿息。各属查拏。未得匪徒实迹。民情久已安静。更属不确。此案自浙省。延及江南。渐至山东。河南。广东。直隶。俱有被割之人。近日京城亦颇有其事。浙江为始事之地。岂转能独无。况江南。河南。京城。并经获犯。而山东所获尤多。何以浙省竟一无弋获。匪犯一日不能尽缉。闾阎一日不得怗宁。乃以为民情久静。作此掩耳盗铃之语。宁不可鄙。此皆该省从前不以为事。惟图消弭大案。以杜群言。遂迷踪难觅。初不料其辗转传播。至于如此。今其事既已发觉。万难掩覆。乃该抚尚思含糊诿卸。视地方重案。漠不经心。若再不知猛省。恐该抚福薄。不能承受朕恩眷矣。永德。著传旨严行申饬。至德清石匠头吴东明。郭廷秀。并经地方小民探试。且被人指名。实为此案根线。而萧山盘获游僧正一、超凡、巨成、静心、四犯。并皆形迹可疑。该抚何惮不一亲提覆讯。遽以从前所办。为确切不移耶。著传谕永德。即将石匠吴东明。郭廷秀。及正一等四僧。并所获巨成箱内发辫翦刀等物。派委隔属妥干员弁。严加锁押。速行解赴行在听审。若佥委不慎。致有教供串供之弊。及中途稍有疎虞。惟于永德是问。其探试之莫方周、沈士良、计兆美、及县后蔡瑞。并系案内应行质讯之人。但伊等无罪。途间不必加锁。亦著善为照料。一并送至行在　　

○户部议覆、淮安关监督方体浴奏称、向例贡物。及官办铜锡纸张竹木等项。过关俱不报税。今贡物定报税新例。此项官物。是否照旧办理。再铜船过关。将余铜。填给印花。归崇文门统报。贡物可否仿照此例等语。贡物报税。系杜借贡品名色。夹带私货之弊。若官办物件。动项采办。自无庸纳税。至余铜。必俟铜赴局交足后。始有确数。是以各关填给印花。归崇文门统报。若贡物应逐件查验。未便照铜觔过关之例。从之　　

○刑部议覆、贵州按察使高积奏称、道员于每年冬季。按临所属。覆勘秋审。黔省距京遥远。按临后。始接部咨者甚多。移知补勘。往返纷繁。请嗣后凡已经审结具题之案。约计次年四月初旬以前。可准部咨者。臬司查明。移行该道府。于冬季按临之时。逐加覆审。如至期未准部咨。及部驳另审者。归入下年秋审。应如所奏。路远省分。一体办理。又称、黔省惟遵义一府。无亲辖地方。其余贵阳等十二府。均有属府分管之处。秋审各案。系知府自行承审。若令随道员查勘。难免回护原招。请专听道员按临研鞫。亦应如所奏。从之　　

○丁未。谕军机大臣等、刘统勋等奏、究出蔡廷章一犯。曾在京城隆长寺、松筠庵、栖身。兼有伊亲戚王涟、王澐、王文瀚、朱然等、并曾与康亲王门上亲军布勒亨、认识往来。讯据布勒亨。称蔡廷章有画符念咒捉鬼等事一摺。已于摺内批谕矣。是此事查办。似颇有端倪。若从此根究。或可得其踪迹。昨已有旨令富尼汉。将蔡廷章派员解赴行在审讯。计月内即可到京。刘统勋等可于蔡廷章到京时。将该犯与王涟等。及布勒亨。质对明确。讯取真切供词。俟无需再行究诘时。即派员送至行在。并著刘统勋等。将割辫一案。仍严饬官兵番役。上紧查拏。毋得稍有疎懈。其普辉一僧。并当悉心设法详讯。务得实情　　

○戊申。谕军机大臣等、彰宝奏查拏割辫人犯明远等一摺。所见大不是。已将纰谬之处。于摺内逐一批抹严饬矣。此案起自江浙。该督抚始初不以为事。并未上紧查办。遂至奸匪蔓延。总由伊等沾染外省化有为无恶习。固结于中牢不可破。而不肖州县。又复仰承意指。上下相朦。遇事止图消弭。以掩耳盗铃为得计。其咎已不可逭。然至今事已发觉。惟当痛加愧悔。力期速缉要犯。早安良善。或可稍赎前愆。乃犹不自振作。一味希冀回护。欲掩其前此办理不善之迹。则重案何由得有端绪。如此存心。是该抚之取戾愈大矣。亦思朕何如主。岂伊等听信幕宾笔墨支吾。所能文饰。而敢轻于尝试乎。所有历次舛谬情形。俱节经降旨。严切详悉饬谕。该抚奉到后。自当知所猛省。但恐积重难返。始终迷而不悟。如摺内所称安东县缉获之刘五。供有沭阳药店魏胡子。教令翦辫之语。自属紧要根线。即当遴委妥员。星驰前往。查拏到案。未必不由此究出正犯踪迹。乃该抚仅照常行查。且以为是否确实。此尤谬之甚者。江省吏治废弛。指名提犯。尚恐其不肯认真。今该抚转为此游移未信之词。显导劣员以含糊了事之弊。如此。则案情何由得其肯綮。正犯何能早就弋获乎。又如石匠朱殿臣。苏州即无其人。亦当留心根究。其说本始于湖州造桥。即往彼严密访查。亦无不可。乃辄以并无下落。遂思塞责。此等模棱之习。实可痛恨。著再将此严切饬谕知之　　

○又谕、昨据永德覆奏查办翦辫匪犯各摺。已于摺内批谕。并即传旨严切申饬。详悉训诫矣。翦辫恶匪。现在延及数省。而始事实由于浙江。因湖州造桥。遂有石匠叫。魂翦辫之说。旋又盘获僧人正一超凡等。四犯。并于巨成箱内。搜出翦刀发辫各物。彼时若即切实根究。擒拏为首要犯。尽法惩治。奸匪自闻风敛息。何至滋蔓若此之甚。总由该抚等。于地方要务。漠不关心。一味沾染外省化大为小。化有为无之恶习。遇事惟思消弭。以姑息因循为得计。而不顾养痈贻患之弊。其罪已无可逭。若从此早知愧悔。上紧力擒首夥要犯。务绝根株。以安人心而肃法纪。尚可稍赎前愆。乃该抚至今犹欲回护初时办理不善之失。则是取罪愈大。况已往之咎。欲盖弥彰。极力奋勉。或可补救于将来。倘仍文过遂非。则罪谴断难幸免。永德可不急自猛省乎。昨已降旨该抚、将石匠吴东明。郭廷秀。及盘获之匪僧正一、超凡、巨成、静心等四犯。委派隔属妥干员弁。严加锁押。速行解赴行在候审。该抚务宜明饬该员等小心管押。趱程驰解。若防闲稍不周密。致中途有教供串供情弊。及各犯有疎脱自戕之事。是该抚之得罪。更属无可解免矣。看来此案首犯。不外石匠奸僧二种。而踪迹总不离浙江即如湖广传闻。尚有造桥需用人发之语。并有石匠石和尚。自己顶桥梁等谣。其说非尽荒唐无据。该抚务宜严饬各属。实力查办。并派妥员协捕。于石匠僧人内之形迹可疑者。留心上紧躧缉。如果能得有正犯根线。重案由此廓清。庶该抚尚可藉以为晚盖耳。又本日彰宝奏、安省贵池县。拏获做戏法之人逢魁先。供出苏州阊门外。有石匠朱殿臣。嘱伊在外割辫。并给与黄纸符五十张等语。业经该抚饬属查拏。苏州石匠内。并无其人。苏州与浙省毗连。而他省所指地名。亦不必尽合。湖州既有造桥之事。或隐匿该处。亦未可知。并著永德将朱殿臣一犯。在浙省地面。密访严缉。毋稍疎纵。寻奏、臣先拏获悟源、悟圆、二僧。继又获通元、明远、二犯。亲讯尚无确供。石匠吴东明、郭廷秀与匪僧正一、超凡等、于七月二十九日起解。至朱殿臣一犯。现严缉务获。报闻　　

○又谕曰、永德奏、浙省各府属。今岁霉雨未甚畅足。河港水浅。地势稍高处所。农民车灌。不无多费工本。且山田间有无水可引之处。刻下望雨维殷。现在祈祷等语。所奏太迟。该省。既于五六月间。雨泽稀少。该抚即应据实。及早入告。乃直迟至七月初。始行陈奏。已为缓不及事。雨旸水旱情形。关系民生甚重。该抚所司何事。前此宁全不以为意乎。著传谕永德。即行确查各属短雨处所。山田高阜。是否成灾。有无应加赈恤之处。及七月初。赠否得有雨泽。能否赶种杂粮各确情。一并详细缮摺速奏。寻奏、浙省自七月初六以后。各属俱连得透雨。田禾畅发。惟于潜。石门。桐乡。三县。得雨略迟。将来收成。较他处稍减。然并不成灾。无庸赈恤。亦无须补种。得旨、览奏俱悉　　

○铸给浙江乐清县磐石巡检司印信。从巡抚永德请也　　

○铸给山西丰川营守备钤记。从巡抚苏尔德请也　　

