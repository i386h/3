<!-- { "loadSidebar": true } -->
○谕、内外大臣。为国宣力效忠。加宫保衔、以示宠贵。此旧例也。领侍卫内大臣户部尚书傅恒、以勋戚而列正卿。才具优长。恪勤素著。数年以来。承朕训诲。敬谨持躬。政务练达。昨者皇后丧仪。仓卒舟行。一路昼夜勤劳。殚竭心力。固伊分内之事。但大小事务。均得妥协就绪。不至烦劳朕心。深可嘉焉。著加太子太保。以示优眷。总督那苏图、昨值大事。一切事务。不辞劳瘁。经理有方。甚得满洲大臣之体。而且屡任督抚。老成练达。近在畿辅。吏民相安。著晋加太子太保。川陕总督张广泗、久靖边疆。今又领兵进剿大金川。运筹统帅。勤劳懋著。著晋加太子太保。兵部尚书班第、服官多年。小心谨慎。近奉差川省。办理粮饷。亦属勤劳。著加太子少保。闽浙总督喀尔吉善、镇静和平。练习吏治。其参奏常安一事。不以同官、稍为隐护。公直可嘉。从来封疆之任。所赖督抚互相觉察。贪劣者始无所容。而瞻徇之风。比比皆是。喀尔吉善参奏之初。朕即降旨高斌等。此案断不可迁就两可。若查审属实。则常安自有应得之罪。如款迹涉虚。则当治喀尔吉善以诬捏之罪。今常安赃私累累。尽行败露。是喀尔吉善到任。即能秉公据参。乃督抚中所少者。斯实不负朕倚任之意也。著加太子少保。该部即遵谕行。　　

○又谕、内阁学士书山、现在奉差。仓场侍郎事务。著雅尔图、暂行管理。　　

○礼部等部议覆、湖南学政吴嗣富奏请、添设永顺府属廪增额数、及出贡年分一摺。查该府究系新辟苗疆。人文未茂。应照小学之例。府学准设廪增各十名。两年一贡。县学各六名。三年一贡。从之。　　

○以国子监祭酒钟音、为内阁学士兼礼部侍郎。　　

○戊午。谕、礼、后躬桑以供祭服。乾隆九年。先蚕坛成。皇后率妃嫔暨诸命妇行亲蚕礼。求桑献茧。效绩公宫。数年来新丝告登。命官染织御衣。以朝以祭。此皆其所供也。章采犹新。袆褕遽渺。继自今缫盆余缕。安可复得耶。爰命藏诸文笥传示永久。以志遗徽。世世子孙。其保守之。钦哉。　　

○又谕、据山东巡抚阿里衮奏称、东省被水州县。成灾地亩。应徵漕粮。业经题请分别缓带。其未被灾地亩粮石。例应催徵完纳。惟兖州府属之滋阳、滕县、宁阳、三处。因不成灾地亩。俱与灾地毗连。收成歉薄。一时完纳不前。应请缓至本年秋后徵输等语。滋阳等三县。被水歉收。民食艰难。朕巡行时、所亲见而深悉者。著加恩将此三县、无论成灾与不成灾地亩。乾隆十二年应徵未完漕粮。全行宽免。以苏民困。该部即遵谕行。　　

○谕军机大臣等、各省采办吉地木植等项。经工部奏请严催。朕已降旨依议。此等砖木。关系綦重。自应敬谨采办。依限解京。乃事经数年。逾限数次。屡行饬催。尚未解齐。揆厥所由。木植等项。本非地方难得之物。祇因该督抚等。视为泛常。一委属员。听其办解。并不留心经理。是以迟延至于如此之久。此乃不知轻重。可传谕各督抚、悉心严查。各饬所属。务将应办木植。及东省之临砖。照依部议、依限全数趱运。并将现在作何采办催解之处。先行具摺奏闻。川省正值用兵。总督张广泗、有军务办理。黄廷桂、现在代管川陕二省事务。其川省木植。即著黄廷桂督办。再有迟延。惟伊是问。　　

○军机大臣等奏、从前夷使到京俱赐宴。今据护送夷使员外郎甘布等报称、准噶尔夷使唵集等。于本月初六日进京。现遇大行皇后大事。距百日之期尚远。应请停宴。至夷使唵集等、入觐礼仪。照例办理。其齐集大臣侍卫等。仍穿素服。从之。　　

○己未。上诣皇太后宫问安。　　

○谕、泰宁镇、乃陵寝重地。关系紧要。总兵官公元、罢庸无能。历任以来。一切事务。毫无整理之处。不胜总兵之任。著来京以旗员用。其员缺、该部照例请旨。　　

○又谕、向来派查仓都统、御史。非查勘仓廒渗漏。正为兼查偷盗米石等弊。现查仓大臣、御史等。竟以稽察诸弊。谓非已责。殊非简派本意。嗣后著查仓大臣、御史等。务将偷漏等弊。严加查察。不可怠忽。并令步军统领舒赫德、遇开仓之日。派该衙门番役。将偷卖冒领不肖之徒。严加查拏。　　

○准噶尔使臣唵集等到京。恭进表文。并贡方物。　　

○庚申。谕曰、驻藏副都统傅清、已降旨令其来京。其员缺、著副都统拉布敦、前往更换。拉布敦即起程赴藏。不必带领换班官兵。俟下次所派换班大臣。再遵例带往。其古北口提督事务。著热河副都统满福兼署。　　

○又谕曰、伊勒慎所遗正白旗领侍卫内大臣员缺。著那苏图补授。那苏图现任直隶总督。著旺扎勒署理。大学士来保年老。恐不能兼办领侍卫内大臣事务。著散秩大臣公丰安代理。　　

○吏部议奏、嗣后各省直隶州知州缺出。该省应调应升无人。奏请拣补者。由各部院堂官、于主事内。拣选才干之员。咨送吏部、带领引见补授。从之。　　

○以户部侍郎舒赫德、为正蓝旗汉军都统。　　

○领侍卫内大臣伯伊勒慎故、遣果亲王允礼赐奠。并赏银一千两。　　

○辛酉。以镶红旗蒙古副都统公丰安、镶黄旗满洲副都统公永谦、对调。　　

○壬戌。上至观德殿。大祭大行皇后。是日、妃嫔宫人皆除服。众皆除服。　　

○谕、革职提督许仕盛、著发往军台效力。　　

○谕军机大臣等、朕因山东灾民。待赈急迫。特命高斌、即赴东省。会同刘统勋、逐一查办。讷亲事竣回京时。经过山东。亦令查看地方情形。应如何办理之处。详悉指示阿里衮、令其会同钦差。作速查办。可再传谕讷亲、高斌、不必因皇后之事。急急奔赴来京。现今已过二十七日穿孝之期。即使赶至京中。亦属无事。查赈事关紧要。朕时刻廑念。若能遵照前旨。诸务妥办。无令灾黎失所。其慰朕心者更多。伊等办赈完竣。约于百日之内、回至京中。尚不为迟。　　

○又谕、据大学士公讷亲奏称、福建老官斋贼众、起事信息。先因布客路遇贼众抢劫。至府禀报。知府尚不肯信。经布客出具如虚愿甘治罪认状。方同护镇会商。派拨弁兵。前往搜捕。而该护镇等所报、则以先据塘兵探知贼情。未免系地方官掩饰之处。已将所闻札致该督。令其查察办理等语。今览喀尔吉善所奏之摺。但云塘兵布客之风闻。未将勒出甘状之处叙明。地方有此等事件。必待禀报而后闻知。其平时之疎纵废弛。已不堪问。及至布客奔诉之时。尚不听信。必责令出结。始肯会商。是其视地方事务。全不为意。看此情形。明系不能觉察于前。又复掩饰于后。可传谕喀尔吉善、令其将从前禀报时、实在情节。查明奏闻。　　

○又谕、据喀尔吉善奏称、瓯、建、二县老官斋奸民聚众谋逆一案。已经陆续擒捕审结。乃又有匪犯谢隆、梁元法等。伪造总督委牌。雕刻假印。阴谋煽惑。希图复炽。观此。则奸徒之固结。愍不畏死。实乃德不能感。威不能制。何闽省人心风俗。败坏一至于此。可传谕喀尔吉善、此案务须严行访缉。竭力擒捕。痛绝根株。以绝后患。不但首恶、不可漏网。但奸匪余孽、有一二人存留。即如遗蝗蝻种。深迷地方之害。现办案内流徒之犯。一面具题。一面即行发配。勿令聚集多人。以致别生事端。并传谕喀尔吉善、嗣后遇有此等聚众拒捕之案。管兵擒捕时。除首恶要犯、须严审根究者。当存其活口。其余逆党。即多戮数人。亦使奸徒、知所畏惧。不特孽由自作。亦除暴安良。理当如是。且免生灵被其诱惑于前。受其荼毒于后。所诛者少。所全者大也。至谓查拏奸匪。恐人心惊疑。非安全之道。在寻常抚字。固自不可惊扰。若地方奸匪。早除一日。即早安静一日。不得虑其惊疑。不行办理。转成姑息之风。一并传谕知之。　　

○军机大臣等奏、额驸策凌奏称、喀尔喀头等台吉达什丕勒、严饬伊属。将青州脱逃之额鲁特达什哈、留心擒获。甚属可嘉。应请将达什丕勒、纪录二次。其可否赏戴花翎之处。出自皇上天恩。四等台吉孟克、遵奉访查。于布拉罕地方。将达什哈拏获。亦属可嘉。应请照额驸策凌所奏、赏给糚缎一疋。官用缎一疋。布四疋外。仍令加赏一分。兵丁齐巴克等四人。亦请照所奏、各赏给布四疋外。再加赏官用缎各一疋。得旨、达什丕勒、著戴翎。再著赏糚缎二疋。官用缎二疋。余依议。　　

○以直隶布政使辰垣、江苏布政使朱一蜚、对调。　　

○癸亥。谕、向来妃嫔薨逝后。将册宝均交广储司收贮。嗣后将皇贵妃以上、应交册宝。照常收贮外。贵妃以下、应交册宝。俟交出后。内务府大臣奏交造办处。　　

○又谕、额鲁特达什哈、自青州脱逃。直至喀尔喀游牧布拉罕地方。其所经由内地甚远。沿途州、县、安设里甲。原为稽察不肖匪类。今以面生蒙古。任其潜逃。竟漫无觉察。则山东、直隶、等处地方官员。平日因循苟且。虽有缉拏奸匪之责。并不实力奉行可知。达什哈、俟拏解到京。其由何路经行出口之处。交军机大臣审明后。即行正法外。其沿途地方官员。俱著查明议处。寻解到审讯。军机大臣等奏、臣等讯达什哈、据称因不能受青州炎热。欲逃往喀尔喀糊口。并无一人主使。再脱逃时。系由青州西北边墙阙处出口。实不知经由内地地名等语。查达什哈、系准噶尔贼人。前从边上被获时。即应正法。因其投诚前来。安插青州。乃不思感戴。辄行逃回。情甚可恶。应请将达什哈、交刑部即行正法。再达什哈、虽供称由青州西北边墙阙处出口。不知内地地名。青州西北。系山东、直隶、山西、地方。应令该督抚查参。以为承缉不力者戒。得旨、达什哈、著即处斩。其逃走经由地方。不行查拏官员。均应议处。但既未供明内地路迳。若将三省官员。通行议处。未免株累。其地方官查议之处。著加恩宽免。至直隶、山东、山西、三省。督、抚、按察使、捕盗同知、通判等。平素漫不留心。著交部察议。　　

