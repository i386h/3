<!-- { "loadSidebar": true } -->
○又谕曰、策楞、舒赫德、色布腾、萨喇勒、著于十月间来京。商议明年进兵之事。军营不可无总统之人。额琳沁多尔济、人尚去得。办事勤慎。策楞来时、将军印务、著额琳沁多尔济暂行署理。兆惠、著授为参赞大臣。协同额琳沁多尔济办事。阿睦尔撒纳来时、策楞等一同起程赴热河陛见。兆惠将本年所运粮米起运后、即赴军营。著寄信策楞、舒赫德、兆惠等知之。　　

○户部议覆、两淮盐政吉庆奏称、两淮盐、俱系淋卤煎敖。全资荡草。草有红白二种。白者力大。红者稍次产草极丰之年。向亦听灶户将红草转售。乃地棍奸灶。每将白草私贩出场。转致煎盐无资。应严禁。至该管官于荡草出场。向无处分。必须明定条例。应如所请。嗣后如有私贩荡草。将不行查禁之场中。罚俸一年分司、州、县、罚俸三个月。从之。　　

○调右卫副都统郝善、为绥远城右翼副都统。仍领兵前往军营。绥远城右翼副都统六格、为右卫副都统。　　

○是日、驻跸迈拉河西大营。　　

○辛丑。上诣皇太后行幄问安。　　

○上行围。　　

○谕曰清保早经补放黑龙江将军。朕起銮后。伊在家住逾半月。始行起程。途中又复耽延。甚属非是。似此行为。明岁进兵时。何能奋勇出力。若不力图振作。德宁即伊前车之鉴也。著严行申饬。　　

○谕军机大臣等、现今辉特台吉阿睦尔撒纳等、带领人户来降。赏给伊等口粮。需用米石。著寄信恒文等、将米黍荞麦等项。上紧措办。陆续运至军营。仍将可得几万石、几时可以起运完毕之处。先行奏闻。　　

○定边左副将军策楞等奏、现在阿睦尔撒纳等来降。若即安插在乌里雅苏台附近地方。军营粮饷军器马匹牲畜。俱在周围近处。又系通准噶尔大路。恐将明年进兵之事。向准夷洩漏。且投诚人现有二万。即明年准夷事定后。令其仍回旧处游牧。此一年内。若照办理车凌、车凌乌巴什等之例。支给牛羊等项。则喀尔喀地方。不能有此宽余牲畜。欲给米石。则现今存贮及挽运之米。尚不敷明年军需之用。臣等公酌、若安插在喀尔喀王车凌拜都布游牧之南苏尼特、与四子等旗接壤地方。则距归化城、张家口、独石口、甚近。伊等以赏给银两。就近兑换食物甚便。请俟阿睦尔撒纳到军营日。谕以照车凌等初到接济口粮之例。分给骒马牛羊。挑其可用之兵。将阿睦尔撒纳等大台吉、一并留在军营候旨。其老少子女。俱令携带接济口粮。移至所指地方。祈另派通晓蒙古事务大臣、前往照管官插。似此大事。臣等理应恭候谕旨。但蒙古地方。霜雪甚早。若水草一枯。又至迟滞。臣等商酌已定。一面陈奏。一面俟阿睦尔撒纳等进卡后。即照此办理。得旨、策楞等办理此事。甚属错谬。阿睦尔撒纳等。系远方新归之人。岂有将伊妻子、如此分散之理。此必舒赫德意见。策楞从而附会耳。此旨到时。无论阿睦尔撒纳等妻子、已经起程与否。著即行彻回。令其会集一处。在乌里雅苏台附近地方游牧居住。又谕曰。策楞等请将新降阿睦尔撒纳等眷属。分驻于戈壁以内。留其为首台吉及兵丁等于军营、以备遣用。已将办理错谬之处。指示斥驳。此事策楞、舒赫德、不知是何居心。乖张谬戾。实为朕所不料。即云一时错误、亦不应出乎情理、至于此极。试思远方归顺之人。尚未知内地作何安插。乃甫经归命。即将其父母妻子发遣。留伊本身于军营。伊心岂有不生疑惧、不知将伊眷属作何发落。今策楞。舒赫德等、办理军营重务。其意只欲安居无事。若将此等新降之人。未经承受朕恩以前。即如此处置。倘或心生怨望。激成事端。伊二人又将如何办理。即为筹画伊等口粮起见。亦当请旨暂为酌拨。若因口粮一时难至。则迁移如许户口。又岂能不支给牲畜行粮。现在更如何办给乎。即或不然。俟阿睦尔撒纳到卡以后、公同商议。再行奏请。亦不为迟。乃亟亟奏闻、且云一面已经办理。闻之实可骇异。总因策楞、舒赫德、全无勇往办事之心。一味畏葸怯懦。必欲坏国家大事。其居心尚可问耶。伊二人究系何人主见。著即明白回奏。若以公同商议含糊掩饰。断难逃朕洞鉴。　　

○又奏、臣等与色布腾、萨喇勒等、商办追赶巴朗、及驱逐乌梁海之事。据色布腾称、今距进兵时。尚有一年。倘将乌梁海即行办理。达瓦齐得信豫备。于进兵时转无禆益。今即置乌梁海不办。至我兵到日。伊等亦不过各自逃遁。断无帮助达瓦齐、及为送信之事。现在似可暂缓。至巴朗已潜逃一月有余。定已回至伊犁达瓦齐处。可不必前追。萨喇勒亦称巴朗在逃已久。追亦无及。报闻。　　

○是日、驻跸阿木萨尔河东大营。　　

○壬寅。上行围。　　

○谕军机大臣等、昨策楞等奏阿睦尔撒纳来降一摺。已将朕前降谕旨。钞寄永常矣。朕于十一月初九日、大祀礼成后。幸热河。令阿睦尔撒纳陛见赐宴。商议明年进兵之事。可寄信永常。令其于十一月二十九日之前到京。届期再行兼程前来。彼处事关紧要。不必豫先起程。　　

○大学士公傅恒等奏、本年皇上驾诣盛京。恭谒祖陵。应请于驻跸额勒赫和罗日。即诣永陵。行恭谒礼。次日于永陵启运殿。读文致祭。驻跸毛军屯。日即先诣福陵。次诣昭陵。行恭谒礼。次日先诣福陵隆恩殿。次诣昭陵隆恩殿。读文致祭。所有致祭、俱照大祭礼举行。报可。　　

○是日、驻跸汉瑚图克大营。　　

○癸卯。上诣皇太后行幄问安。　　

○谕、据策楞等奏称、贝勒青滚杂卜之子车苏隆多尔济、请进献牛只。并留军营效力等语。著照所请。将所进牛只、收养备用。即将伊留于军营效力行走。仍照例赏给赀费。　　

○谕军机大臣等、据策楞等奏、阿睦尔撒纳、见努三、青滚杂卜告称、同伊投降人内、有落后千余户、恳求遣兵迎接。策楞等闻知此语。即应速为办理。乃奏请俟明年大兵进剿时、再行筹办。所见甚属舛谬。此等落后之人。俟至来年。安能保其无意外之事。阿睦尔撒纳恳切求救。情实可悯。策楞等、纵不能即行迎出。亦应将即往迎接、仰俟明年办理之处。具奏请旨。乃竟显言推诿。一味畏难。何以示怀柔远人之意。此又必系舒赫德之主见。策楞诸事随声附和。伊二人深负朕简用之恩。殊出情理之外。不胜愤恨。业经降旨令萨喇勒领兵迎接。著速传谕策楞等、将此旨令阿睦尔撒纳、萨喇勒、公同观看会商。或即带领阿睦尔撒纳之兵、给以马匹口粮。一同前往。但不必令阿睦尔撒纳亲行。并传谕阿睦尔撒纳、大皇帝念尔初到劳苦。暂为安息。且已遣侍郎玉保、前赴军营。带往热河召见。封爵筵宴诸事。俱照车凌等之例加恩。若亲往迎接。即不能如期瞻仰。惟令其差亲信台吉宰桑等、会同萨喇勒前往、速为迎接。其如何议办之处。即行奏闻。策楞、舒赫德、办理畏怯不堪。著严行申饬。　　

○是日、驻跸盒子村大营。　　

○甲辰。兵部议准、湖广总督开泰奏称、湖北郧阳协副将、及所属之竹山、竹溪、二营。距襄阳镇驻劄地方较近。请改隶襄阳镇兼辖。从之。　　

○是日、驻跸克什克村大营。　　

○乙巳。上诣皇太后行幄问安。　　

○上行围。　　

○谕、前据策楞等奏、赏给杜尔伯特贝勒色布腾马匹朝珠时辰表。侍卫永柱、向色布腾索取带回等语。朕以永柱满洲世仆。且系御前侍卫。胆敢如此卑鄙无耻。殊堪发指。今日永柱差旋、在途接驾。朕面加审讯。其侵留赏给色布腾物件之处。尚复隐匿。祇将此次收受恒文银两之处供吐。朕复加穷诘。方供认实情。永柱奉命出差。辄向地方官索取银两。甚属无耻。狂悖已极。更敢将赏给甫经投诚之夷人马匹物件。带回侵留。实世所未有之事。廉耻丧尽矣。其向恒文索取银两之事。尚足道乎。不意朕满洲亲信之人。胆敢如此辱命。贻□□犮新附外夷。朕深忿恨。此后将如何用人耶。永柱、即著于此处正法示众。将伊妻子发往黑龙江给索伦为奴。交阿里衮将伊家产查抄。将此通行晓谕八旗人等知之。　　

○又谕、从前钦差人员。朕屡经降旨晓谕。不可于地方索取银两物件。孰意今复有此等私行馈送收受之事。永柱固属卑鄙无耻。腆然干求。而恒文即行馈给。亦属不合。恒文、著交部严察议奏。寻议、恒文应照违制律革职。得旨、恒文著革职。从宽留任。　　

○以故三等奉国将军蕴清子淑衡、照例降袭奉恩将军。　　

○豁免湖北运川遭风漂没米二千二百六十石、谷一千三百七十石。　　

○是日、驻跸讷讷赫大营。　　

