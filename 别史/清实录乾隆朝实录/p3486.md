<!-- { "loadSidebar": true } -->
○湖南巡抚冯光熊奏、筹议护送铜铅章程。查每年滇黔运京铜铅。俱经过湖南巴陵县境。系岳常澧道、及岳州府所辖。岳常澧道驻劄澧州。距岳郡较远。岳州府近在同城。请嗣后准到滇黔知照之文。即饬岳州府驰往界首迎护。督送出境。又南省办运京铅。自省城开行。至湖北嘉鱼县出境。其长沙至巴陵交替。应责成长沙府照料。巴陵至湖北嘉鱼。即令岳州府护送出境。并令该管长宝道、岳常澧道、稽查。再滇黔铜铅。自四川重庆换船开行。若俟地方官具报上司转咨。未免纡迟。现咨明川省。令重庆府于换船开行五日前。即缮传单沿河飞递来楚。以便迎护。又船只入巴陵县观音洲、经上翻嘴、下翻嘴、荆河脑、白螺矶、杨林矶、在在危险。应照例刊知单。并令多雇熟谙水手。小心保护。以免疏虞。得旨、行之在人。立法而不实力行之。何益。　　

○丙申。谕曰、庆桂现穿母孝。所有正蓝旗满洲都统事务。著雅朗阿署理。再伊所署正红旗蒙古都统事务。著常青署理。　　

○谕军机大臣等、据福康安奏、拏获海洋叠劫盗犯吴士奇等三十三犯。审明后即行正法。又拏获崖州拒捕案内盗犯。将周元保等八犯。先行正法。伍维连一犯。暂留质证。所办均属认真妥协。其缉捕出力之文武各员。即著咨部议叙。以示鼓励。又福康安另摺奏称、闽省解到盗犯邓全等一十七名至省。隔别研讯。供词各皆矛盾。据邓全等十二名供明。系在闽洋行劫之犯。内有邓全、吴佑、陈送、梁麟、四犯。曾在闽省虎头山洋面抢劫。并非崖州案内正犯。监提正盗关应华当堂质认。各称从未见过。闽省讯供时。因闽省厦门虎头山。与广东崖州老虎头山地名相似。该犯等图免受刑。朦胧混认。查两山相距。不下三千六百余里。原供开船行劫月日。本属未确。拒捕情形。亦未吻合。该犯等甫经解到。未便仍行解闽。致有疎虞。现饬牢固监禁。录供咨闽。查讯明确。即在粤省正法等语。邓全等虽非本案正盗。但曾在闽洋叠次行劫。即系例应斩枭之犯。亦不必因供内地名不符。稍稽显戮。闽粤洋面毗连。盗船往来出没。原无定踪。全在两省文武员弁。协力缉拏。以靖盗风而安行旅。在闽在粤。自不可略存畛域之见。致追拏员弁等。彼此推诿。转使盗匪远扬漏网。朕以沿海地方。洋盗肆劫。严饬各该督抚上紧查拏。果能实力督缉。即行恩加褒叙。从不肯将盗犯本籍地方官。治以失察之罪。致启其讳匿之心。即如浙江广东所获盗犯。多籍隶福建之人。朕并未咎及闽省。转因伍拉纳获盗较多。加之甄叙。该督等惟当协力缉拏。更毋庸以疆界区分。稍存歧视。嗣后闽粤获有盗犯。于何省拏获。即于何省正法。若以供词稍有不符。复解往犯事地方质讯。恐长途往返接递。致有疎虞。且该犯等自知罪在必死。往往信口诬扳。混供情节。希冀反覆咨查。苟延残喘。即如直隶所获谋财害命之刘松一犯。搜出邪教歌单。据该犯供指。系豫省高三、晋省广息传授。及遍查两省。并无其人。实系刘松诬扳。始将该犯正完案。福康安等拏获盗犯。惟当悉心研鞫。不得任其诬扳、狡展。稽延时日。其未获要犯匪夥等。既有逃匿安南之供。自应照会阮光平、于境内堵截搜拏。该国王最称恭顺。想能严饬镇目、上紧缉捕。如果将匪犯获献。自当优加恩赉也。至阮光平回国后。特遣家臣黄仲川、赍送福康安礼物。固属该国王恭敬悃诚。藉通款洽。但伊职居藩服。分则外夷。福康安却之不受。自当如此。该国王接准照会。知人臣无越境私交之义。于天朝法制。更为得体也。将此传谕福康安、郭世勋、并谕伍拉纳知之。　　

○丁酉。谕、据永保奏、哈萨克汗斡里素勒坦。遣伊子阿弥载来京瞻觐。并将土尔扈特俄罗斯等情形筹画具奏。哈萨克汗斡里素勒坦。于去岁遣伊弟多索里素勒坦。恭祝朕八旬万寿。尚未回至牧所。今又遣伊子阿弥载前来。实因屡年受朕不次之恩。沦肌浃髓。感戴之心。出于至诚。实为可喜。永保因阿弥载幼小。令其在路不必赶紧。令于七月尽八月初间。至避暑山庄。所办甚是。又将土尔扈特喇嘛萨迈林传述之语。斟酌筹画目今俄罗斯、哈萨克、上尔扈特等情形。与朕所降谕旨吻合。永保颇为长进。甚属可嘉。新疆得此晓事可任之人。实为于事有益。永保著加恩授为内大臣。赏戴双眼花翎。以示鼓励。即颁赏头品顶戴。双眼花翎。大荷包一对。小荷包四个。永保接授后。益当感激朕恩。于一切事体。愈加奋勉。　　

○戊戌。上御勤政殿听政。　　

○谕曰、庆霖现穿母孝。所有青州副都统事务。著派德福前往署理。庆霖著来京成服。　　

○谕军机大臣等、现在审讯萨迈林、竟不认自行逃往。坚称被哈萨克拏去。且又供四哈萨克内。有一名雅玛呼勒者等语。看来或果系被擒。亦未可定。此案竟不必深究。但传谕保宁、永保等、作为无事处之可也。　　

○调镶蓝旗蒙古副都统台斐英阿、为正蓝旗满洲副都统。以工部右侍郎成策、兼镶蓝旗蒙古副都统。　　

○豁除直隶易州梁各庄建永福寺占民田四十五亩有奇额赋。　　

○己亥。谕、据僧保住奏称、拏获由配所脱逃为奴遣犯周盛宽、林大生、二名。业经审明。将周盛宽即行正法。林大生系寻常发遣人犯。照例另行办理等语。周盛宽系三次抢掠减等为奴遣犯。胆敢由配所脱逃。情属可恶。拏获自应正法。但林大生虽系寻常遣犯。其因何事发遣之处。摺内并未声明。如何照例办理之处。亦未声明。再此次所获逃犯二名。想来非协领佐领等自行拏获。必有领催兵丁。亦应赏赉以示鼓励。著交僧保住、将林大生究系因何事发遣。现在拏获。如何照例办理之处查明。并将拏获逃犯之兵丁人等查明。量加奖赏。奏闻。　　

○署江西巡抚姚棻覆奏、督办缉私疏引。查南昌等府。与粤浙毗连之处。堵截尚易为力。惟建昌府属。界连闽省。路径较多。堵截稍难。必须于各要隘添设卡巡。广为堵截。现经岸商等呈请捐办。上年缺销七千八百余引。诚恐新旧递压。现通饬严缉私贩。以期畅销。俟恒宁三月底届满。即牵算销数。核计功过具奏。得旨、此亦无可奈何之法。且行之。或可再酌。　　

○以按察使衔福建台湾道王庆长、为福建按察使。　　

○庚子。谕、据阿桂奏、伊子阿必达患病日久。现在不能当差等语。著照阿桂所请。阿必达准其解任调理。其所遗正蓝旗满洲副都统员缺。著阿尔萨朗调补。阿尔萨朗所遗员缺。著永珊补授。　　

○谕军机大臣曰、姚棻奏、粤浙两省。毗连江境之处。堵缉私盐。尚易为力。惟建昌府属。界连闽省之区。路径较多。堵缉稍难。必须于各要隘添设卡巡。广为堵截。方收实效等语。各省行销官盐。分疆画界。各销各地。原以杜偷漏引课。越境贩私之弊。但必须酌核远近情形。使民间食盐。不致舍近求远。去贱就贵。方为妥善。即如姚棻所奏、江西建昌界连闽省。该处私盐。多从福建贩入。可见建昌一府。虽例食淮盐。而距淮南二千余里。闽省邵武汀州等处。不过二三百里。运盐程站。较之淮南近至十倍。其盐价自必贵贱悬殊。欲百姓之舍近贱而食远贵。原非正道。即禁闽盐之不入江境。显属有名无实。不知从前定例时。何以不将邻闽府分。就近行销耶。他如湖南之永顺。湖北之宜昌等府。与川境毗连。该处私盐。俱从四川运入。以此类推。各省多有。在盐政等各有额定引课。所谓出纳之吝。不肯通融办理。殊不知建昌与闽省相近。永顺宜昌等府与川省相近。何妨改食川闽引盐。所有应徵盐课。即移至该二省输纳。如此一转移间。不特便于民食。即私贩亦无从影射获利。其弊自可不禁而止。即直隶、豫、东、江、浙、闽、粤、山、陕、甘肃、云、贵、等省。向定销引地方。有相离较远之处。或可改归就近省分。均匀搭配。庶于民食国课。两无妨碍。但此事行之既久。一涉更张。恐致滋扰。捍格难行。著传谕各督抚酌量情形。悉心核议。如能不动声色。与邻省彼此确商调剂。可省许多缉私之繁者。并著会衔详议具奏。总以不畏难而又以不滋事为要。　　

○又谕曰、姚棻奏、拏获临川县民张必发等十二犯。结党诱赌滋事。审明定拟一摺。内称、张必发等藉墟会酬神为名。结拜兄弟。纠党诱赌。并有强当强买之事。民间因其凶恶。指为天罡地煞名目。该犯等即以天罡为会名。每借庙会敛钱打架。扰害地方等语。此案张必发等立会敛钱。强梁滋事。殊属不法。乃该抚摺内。称天罡地煞。实是乡间诟骂恶人之语。为之声叙。以冀化大为小。甚属非是。试思天罡地煞。系水浒传奇所造名目。设为夸大之词。以肆其横行抢夺。姚棻岂未之见。非若川省呼匪徒为＜口固＞噜。语涉詈骂者可比。安得以天罡为詈骂之言。曲为解免耶。况该犯等既聚集多人。而乡民以天罡会指为诟骂。该犯等岂肯直居其名。外省地方官办理案件。往往规避处分。化大为小。积习相沿。牢不可破。即如闽省天地会。改为添弟会。有心隐饰。即其明证。姚棻曾任闽粤。岂不闻知。虽张必发等纠党滋事。不过意在敛钱。讯无别项不法情事。然该地方官有意消弭。以天罡系詈骂之词。代为开脱。该抚不行详察。遽尔入告。转致案情不实。姚棻著传旨严行申饬。至此案虽非纠众抢劫滋事。但既聚有十二人之多。为首之犯。亦应加重问拟绞罪。方足示惩。著传谕姚棻、再行提犯严鞫。务得确情。另行定拟具奏。以成信谳。寻奏、提到各犯。率同两司悉心推鞫。据供、天罡会名目。系外人所指。后即藉此恐吓乡愚。供认明确。实与自立无异。批、若是骂语。何以藉名恐吓人。此即足见汝不明白矣。又奏、聚会结盟。罪无可逭。已将首犯张必发、从重拟绞。余犯亦俱加重定拟。得旨、览。　　

○辛丑。谕军机大臣曰、奎林等奏、续获结会匪徒。审明定拟一摺。已批交该部速议具奏矣。但摺尾仅写至恭摺具而止。奏字以下应写字样。全行脱落。特用朱笔点出。该提督等于此等陈奏事件。何漫不经心。错误若此。岂缮写拜发时。竟全未寓目耶。奎林、万钟杰、著严行申饬。又另摺奏、拏获榜示有名逸匪陈宜、徐讲、二犯。审明正法。所办尚属认真。所有盘获该二犯之兵役。著奎林等查明。酌加赏赉。以示鼓励。将此谕令知之。　　

