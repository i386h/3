<!-- { "loadSidebar": true } -->
　　

乾隆十六年。辛未。十一月。甲子朔。遣官祭先医之神。　　

○署两广总督广东巡抚苏昌等奏照会安南国王、接领夷人阮玉汉等该夷官回文认领附称有莫氏余孽。聚徒为匪捕获渠首莫成陈供称伊祖父等现侨内地泗城、请为查访。查莫氏后裔。于乾隆六年、在泗城滋事。移安徽省安插。今恐泗城尚有遗种。越界构衅。应密行查明。奏入。谕军机大臣等苏昌定长等奏、安南夷官。请查莫氏人口一摺。意欲即为查办。所见非是。莫氏既居泗城。即属内地百姓。前此据伊来文办理。已属一之为甚。今又据夷官来文。为之查办。此端一开。竟成常例。设或辗转移查。将沿边州县、日为属藩查拏人犯。既于天朝体制未协。且恐从此渐开边衅。应明白晓谕。以乾隆六年、将莫氏后裔迁徙安插。此乃抚字小邦格外恩典。现在边圉宁谧。该国陪臣、惟应安静自保。不得借莫氏遗裔为词。属向内地查访。启恃恩滋事之渐。如此则明白正大。自足折服其心。至严饬边防。不令内地匪徒偷越构衅自是封疆大吏分内所应办又不当因有属国文移、始行整顿也。将此谕令苏昌、定长、知之　　

○大学士等议覆、各省乡试官卷中额。乾隆十五年准礼部议民卷二十五名。取中官卷一名。江苏应取中二名。安徽一名。浙江、江西、福建、各三名。其官生约在六七十人、及三四十人以上。而直隶官卷仅十三四人。应取中三名。多寡参差。今以官卷多少、酌定中额。满洲蒙古官生、约五十人。原定取中六名。较满洲蒙古民卷、十余卷中一名、不过略优。汉军官生、约十余人。原定取中一名。较汉军民卷、二十卷中一名、不过加倍。应无庸再议。惟官生众多。各省中额应加扩充。今拟顺天贝字号、江苏、福建、各四名。浙江、六名。江西、五名。河南、山东、山西、各三名。南皿、安徽、湖南、湖北、各二名。至广东、四川、陕西、云南、原定各二名。北皿、广西、贵州、各一名。官生数少。无庸加增。再文员内吏礼二部司员、已不列官卷。其八旗武职。应自副都统以上、方准编列。得旨。所议是。依议。　　

○钦差兵部尚书舒赫德、两江总督尹继善奏、现在江省查办传钞伪稿各犯。东省究出之官贵震。辗转追至江南宿迁清河、扬州、江宁。复至黔楚等省。移咨密拏供出之施楠、未获。游国礼一案。由江西天一堂、究至江宁。因万仁汤在江西、所供罗绍文等要犯。实系物故。咨提万仁汤等。尚未到江。其傅万长、已经山东解到。层层究至李纯仁又往湖北汉口。咨该抚查拏未获。揆各案情形。似难克期完结。请将在省各犯。审明发落。臣舒赫德、即赴浙会审。报闻。　　

○乙丑。是日起上以冬至祀天于圜丘。斋戒三日。　　

○大学士等议覆、安西提督永常奏、拏获北路喀尔喀打牲蒙古达麻林等四名。应令北路将军、查明系何部落之人交回严办。并转饬该蒙古、约束所管人众。勿许越境打牲。倘有违犯被获。从重治罪。并将该管王贝勒等参处。从之。　　

○丁卯。上诣南郊斋宫斋宿。　　

○戊辰。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣畅春园、问皇太后安。　　

○幸圆明园。　　

○旌表守正捐躯之直隶龙门县民郝全女郝氏　　

○己巳。大学士高斌等奏、十月二十八日。阳武漫口、坝工冲动未能合龙。得旨。知道了。此亦无可如何之事。但竭力堵筑。以期合龙。即速驰奏以慰朕怀　　

○予故两广总督吏部尚书陈大受葬如例。加祭一次。谥文肃。　　

○庚午。大学士等议覆、署两广总督广东巡抚苏昌奏称、凭祥土知州李璋年幼。伊叔父滋坤、协理州务。不能约束土民。任土目张尚忠等、越界栽竹以致夷民拔竹毁栅。拟将李滋坤、张尚忠、枷责、隘目、头人、及土兵、营兵、等。分别杖责。并画清夷界。禁土民占种。其擅行拔竹之夷人。照会该国王查究等语。查此案虽较思陵土目、捏造推墙。侵占夷地者。情罪稍轻。但李滋坤、张尚忠二人。率妄起衅。该督所拟。不足蔽辜。此等土目。性终顽梗。若仍留原处。必图报复滋事。应将二犯、于距边稍远州县安插。余应如所奏。至安南素称恭顺。沿边画界。相安已久。不藉种竹以固藩篱。应即停。从之。　　

○户部议准、云南巡抚爱必达疏称、古学厂矿砂已尽。请即封闭。移炉罩安南、兀库、二处。就近开采。从之　　

○两江总督尹继善奏、上下江节年偏灾。赈贷平粜。动用不赀。统计缺额米、上江五十万余石。下江一百万余石。时届秋成。自宜买补。但米价昂贵。且浙省灾重。商贩云集。未便争购。今饬各州县采买。以一半为率。其已足额数之半者。暂行停缓。如买不及半。而市价骤增。亦即停止。得旨。览奏俱悉。　　

○缓湖北天门县、本年旱灾田亩应徵钱粮。　　

○辛未。上诣畅春园、问皇太后安。　　

○还宫。　　

○壬申。上御乾清门听政。　　

○谕、西直门一路。豫备皇太后万寿彩棚。特派步兵昼夜看守。时届隆冬。巡逻达旦。又因虞及火烛。不令炽炭。深可轸念。著将内务府制就棉敞衣、各赏给一领。以御严寒。　　

○癸酉。谕、四川雅州府、从前拨运小关子地方米石。有积存军米。准给天全州、芦山县二处里民豫借。定限两年内还缴米价。以归帑项。今岁芦山县收成、稍薄若于正赋之外照天全州之例、一体并徵。闾阎未免拮据。著将芦山县未完余欠米价。加恩缓至明年徵收。以纾民力。该部即遵谕行。　　

○谕军机大臣等、据喀尔吉善永贵奏。拏获传钞伪稿之卢顺阳供称、自直带回。已传给福建人张秉仁、又福建人戴岳万、曾经传钞。已回福建等语。此案发自滇南。即僻远如甘肃、四川、一经查拏。传钞之犯。不一而足。闽省与江浙接境。何得独无。而潘思榘从未奏及。昨召见布政使顾济美。奏称、伊在闽时。尚未发觉并未闻有此事。布政使之言如此。巡抚之意可知。试问各省见此悖逆伪词。无不发指。实力查办。而闽省独欲掩覆消弭。潘思榘于心安乎。现据该督从浙江查出闽省人犯。札交潘思榘提办。如稍不实心。则有准泰之前车在。将此传谕潘思榘知之。　　

○以检讨陈庆升、为四川乡试正考官。御史杨勋、为副考官。侍读陈大日□仑、为广东乡试正考官。编修李宗文、为副考官修撰吴鸿、为广西乡试正考官。检讨傅靖、为副考官。御史李师中、为福建乡试正考官。检讨王世仕、为副考官。编修汪廷玙、为湖南乡试正考官。中书毛永燮、为副考官。　　

○甲戌。谕、今岁豫省黄沁等河、异涨成灾业已缓徵加赈。民食有资。今据布政使富勒赫奏称、祥符等五县被淹村庄、尚积水四五尺、及一二尺等语。念兹天寒冰冻。犁锸难施。迨至开正。赈期已满。布种无资。灾黎生计。未免拮据。甚为悯恻。著将祥符、阳武、封邱、延津、滑县、等五县被淹村庄。无论极次贫户。于加赈之外。明春再加赈两月。以资接济。该抚督率属员。妥协查办。俾穷黎得沾实惠。该部即遵谕行。　　

○谕军机大臣等、传钞伪造孙嘉淦奏摺一案。各省查拏根究。得之湖广江西者为多。今据策楞在川省、获犯二百八十余人。亦谓各犯供出、非传自湖北之荆州汉口、即携从江西之景德镇。从此追讯。或可得其来历。而现在江西巡抚舒辂、非能办理此事之人。即鄂昌到江。亦系新任。著传谕尹继善。江西原属该督疆境。应于道员内如钱度者、委赴江西。专查此事。妥协办理。务得根源。方足以惩奸伪而正人心。或即派钱度前往亦可。又据庄有恭奏称、苏州郡城。根究传钞之眭日培、施文达、供称得自张东海。查江宁搜获官贵震逆稿案内。亦系得自张东海。飞饬将眭日培、施文达等、解赴江宁。同张东海一体质究等语。是两处跟寻。仍归之张东海。而张东海又有得自顾营、倪心传之供。似此循环往复。益不能得其端绪。将来倘使终无著落。渠魁漏网。殊于大清国体统颜面有关。将此谕该督知之。　　

○大学士等议覆、皇太后万寿圣节。恩赏八旗年老男妇缎疋银两。应令各该旗按名分赏。其能接驾之老妇。应于皇太后驾过时、赏给缎银。得旨。是。　　

○刑部议覆、直隶总督方观承奏、请严禁引送偷越关口一摺。查私渡罪犯。例有明文。导引奸徒。亦应惩儆。其仅图微利。无别情者。应照违禁例枷责。分别交官策朿。若明知别有奸谋。婪索多赃。应照把守之人、知情故纵、较本犯减一等例治罪。从之。　　

○直隶总督方观承疏题、天津王庆坨营。僻处一隅。设兵一百四十余名。未免过多。所辖静海县汛。系水陆通衢。差务络绎。兼有城池仓库之责。把总一员。马守兵四十名。实不敷用。又静海独流镇汛。在淀漕两河之中。亦系水陆冲地。前请于存坨兵内。拨给静海县、独流镇、二汛各十名。奉部覆准在案。但防守究嫌稍单。应请令王庆坨营都司、带本营马守兵五十八名、移驻静海汛。同静海汛原设、并续拨兵、共一百零八名。统归管辖。即将旧设静海汛把总、移驻独流镇。拨给存坨兵二十五名。王庆坨仍留驻千总一员。兵四十名。足资巡防。其改移之兵。愿往者应令移驻。若不足额。俟存坨兵粮缺出。令静海独流二汛、就近招募。下部议行。　　

○乙亥。谕、直隶长垣、东明、开州、三州县。今岁夏秋之间。黄水淹浸地亩。业已加恩赈恤。但现在积潦未退。秋麦已逾播种之期。贫民生计维艰。朕心深为轸念。著将从前极贫次贫之户。例应加赈两月一月者。俱再加赈一月。令该督方观承、分别办理。务使贫民均沾实惠。该部遵谕速行。　　

○驻藏都统班第、侍郎那木扎勒奏、准噶尔遣使通问拉达克汗。探听土伯特信息。又求代请喇嘛数人。拉达克汗致书问达赖喇嘛、可否给与。达赖喇嘛告知臣等。并称已答回书云。我受大皇帝重恩。养育土伯特地方人众。今准噶尔欲请喇嘛。若不奏明。断不可遣往。近奉谕旨。拣选藏内喇嘛进京甚众。汝等果诚心奏恳。必蒙赏给等语。准噶尔台吉喇嘛达尔扎。或因闻珠尔默特那木扎勒受戮。藉端探听动静。拉达克部落弱小。处于其间。为之通信。亦其常事。但恐为准噶尔所愚。现已令边界各卡严加防范。又令达赖喇嘛、与噶隆等。晓谕拉达克汗。将诸凡见闻。报知藏内。并赏给缎疋。以示奖励。报闻。　　

○丙子。圣祖仁皇帝忌辰。遣官祭景陵。　　

○上诣、奉先殿、寿皇殿、行礼。　　

