<!-- { "loadSidebar": true } -->
○又谕、据方世俊奏然静等骗敛银两一案。永宁州知州蒋日烜并未查禀严拏殊属玩忽疎懈请旨革职。其失于觉察之各上司。并请交部照例议处等语蒋日烜著革职。安顺府知府珠隆阿。前护贵西道韩极。现署贵西道王如玉。俱著交部议处。该抚方世俊办理此案。尚属迅速妥协。著从宽免其交部　　

○又谕曰、杨廷璋等奏粤西小镇安地方。拏获窜入界内交匪黄付团等一案知州杨廷芳、守备皮廷瓒、平日听容匪徒在境。漫无觉察及获要犯刘德辉、又不亲身接解。致令在途毙命。知事徐文熊。并不静候参处。遽萌短见。把总吕忠、于交匪越边因循疎纵。均请革职审拟等语。杨廷芳徐文熊、皮廷瓒。吕忠俱著革职。所参各情节。著交该督等一并严审定拟具奏　　

○山海关副都统素保奏、满兵驻劄各处教场。俱有房屋惟山海关南门外。虽设教场。并无房屋查折给山海关官员俸米地亩内、丈出地亩。每年徵收租银。除支给鳏寡孤独人等粮饷、及官学公费外。尚余银三百二十八两。请将此项动拨盖造。又山海关冷口喜峰口、三处。丈出地亩。每年徵收租银除支给应拨项外。尚余银一百五十两。请将此项修理官兵值班。及看守城门收贮火药各官房得旨、著照所请行　　

○庚戌。谕、发遣新疆人犯。皆身获重谴免死改发。若在遣所脱逃则情罪实难宽贷。必当缉获正法。恐各犯或有潜回内地者。是以遇有报逃之案。除令该处上紧严拏外。并谕令各该督抚。于各犯原籍地方。严行密缉今据哈密办事萨瀚等奏到拏获乌噜木齐逃犯朱国泰傅腊利、二名。著即传知山东江西二省。停其躧缉。此等应缉逃遣要犯。各督抚接奉谕旨。自必饬属尽力访拏。既已弋获。即应知照该省销案。则承缉各员。知事皆核实。更不敢玩忽从事。闻各省向来遇有重犯脱逃亦皆行知邻省协缉。但获犯以后。竟有不复关白者。协缉省分。何由得知。势必徒劳差役侦访否或视同海捕具文。苟且塞责。于事转无裨益。嗣后凡有通行缉案。当其未获。务须严紧查拏。毋稍歧视。如犯已就获。即彼此互相关会。使缉案不至虚悬而协捕亦归实济。将此通谕知之　　

○谕军机大臣等。据哈密办事道员萨瀚奏、该处脱逃遣犯内有江苏震泽县徐惠良一名。于乾隆二十六年七月内脱逃又福建宁化县邱其昌一名。于乾隆二十七年四月内脱逃等语。该犯等在逃已久。尚未弋获。或潜回本籍藏匿亦未可定。著传谕各该督抚。即行饬属上紧查拏务获按法惩治。毋使窜迹漏网　　

○辛亥。两江总督高晋奏海塘工程向无一定限期。每年岁修未免稍迟。骤遇大汛。临期抢修。工程不固亦且多费钱粮。嗣后请照河工例。每年大汛后。冬间即勘估办料交春克期兴修。四月前完工报验。又塘工做法。向用单坝坦水坦坡前抚臣庄有恭以坡坝桩高石重震撼堪虞改建篓工。兼恐根土受伤不施关篓排桩。查篓工以竹篾编成若无桩木关阑。易致朽坏。似不若用单坝坦水坦坡签以长桩方资稳固。嗣后请仍照单坝坦水坦坡之式修筑但签钉桩木。入土宜深。凡桩长一丈七八尺者。入土丈余桩头出土。总以五尺为限庶免大潮震撼。再沿海土石塘工现有工程处。并无专住防守之人。请嗣后一交七八月大汛该管知县。于工所塔盖篷厂。派家人衙役住工看守该管丞杂知县等官各按地界轮勘倘遇风浪打坏桩石。潮退后。随修补完整。仍责成道府稽查如违揭参得旨甚妥如所议行　　

○命兵部侍郎钟音。户部侍郎王际华教习庶吉士　　

○以山东督粮道宫兆麟。为湖南按察使　　

○旌表守正捐躯之直隶安肃县民商某女商氏　　

○壬子。上诣畅春园、问皇太后安　　

○直隶天津都统富当阿奏、天津水师营。向未设立教场。雍正七年。建官庙二座。所剩砖木等料。于北门外。建小箭亭三间。守兵住房四间。为官弁操练之所。日久坍坏。而地方又狭隘卑下。操演鸟枪阵式。殊多不便。请将旧教场房屋拆毁。改建南门外宽阜地方需费于本年节省银内动拨报闻　　

○癸丑。安徽布政使富尼汉奏、各省民籍属州县管辖军则隶籍卫所。但卫册止有老军姓名。不载子孙。且有本卫军散处各州县境。及隔府隔省者。猾军将屯田屯地。顶民耕种。买民田。换户名。为脱军张本。又有民承军产。现运之军。派索不遂。辄诬民为军。讦讼多案。各州县有民册。无军册。办案关查卫所。既需时日。而传讯保甲邻佑。亦滋拖累。查卫所原有军册。而州县例当编查保甲。臣现令卫所备弁查明军册所载老军何名。子孙某某。现居何地钞册移明所居之地方官该州县编查保甲时将卫册所开军丁确查如与册符亦移明卫所彼此备案。倘有冒民脱军。及诬民为军等案。据册审断办理。得旨嘉奖　　

○旌表守正捐躯之直隶元城县民李贵法妻吕氏。江苏通州民张国荣妻胡氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十二


大清高宗法天隆运至诚先觉体元立极敷文奋武孝慈神圣纯皇帝实录卷之七百六十三　　

乾隆三十一年。丙戌。六月。甲寅。上御勤政殿听政　　

○谕军机大臣等、九土司会攻金蛮一事。相持已将数载。尚无就绪。兹询之岳钟璜。亦未有善策。惟奏称土司中与金蛮最近之党坝。力弱兵单。难以抵御。其地处阻远。如沃日等土司。大率意存观望。不为策应。而其中绰斯甲布。又与金酋迹涉姻党。不无首鼠两端。看来土司等。性多狡猾。以蛮攻蛮之计。似难责效。伊等并称金酋倘知悔罪。归还党坝额碉。恳请网开一面。施恩宽宥等语。所奏未得此事要领。金川侵扰土司。乃番夷互相仇杀。并不敢干犯内地。本毋庸加以兵威。又何罪之可宥。若欲为解怨息争之说。潜递消息。令其设誓吁恩。此不过蹈绿营虚诞恶习。以图掩饰耳目。于事仍无实济。如虑金酋渐肆跳梁。欲大加以惩创。则豫筹运粮。密侦地利。然后厚集兵力。分路夹攻。一举而殄灭之。并非难能之事。但用兵究属无名。亦不值一办。至该督平日遣往宣谕之员。文职不过府厅州县。武弁不过参游都守。欲得通达事体者。亦颇难其人。万一措辞失当。转致误事机而损国体。且传述或有粉饰。更不能得该处实情。就目前大局而计。莫若阿尔泰会同岳钟璜。亲赴该地。传集九土司。详悉开导。谕以金蛮与尔等构衅残杀。并不敢侵犯边境。本与内地无涉。尔九土司情愿协力。攻剿原系尔等自为保守报复。并非中国欲藉尔众土司之力。为剿灭金蛮之策况金酋自悔罪抒诚以来颇为恭顺。并不欲加之申讨。设彼敢作不靖。为征伐之所必及。则以国家全盛之势。锄强诛暴。不过一举手之劳。其事无难立就。即如准噶尔之强横。诸回部之骁悍。不数年间悉已剿平。收其疆土。尔等岂不闻知。何有于蕞尔金蛮取之更不啻摧枯拉朽。奚藉尔众土司之助力乎。至尔九土司地广人众。如果齐心奋力。联络声援。抵敌亦非难事。岂有合九土司之力。不能制一金蛮。转使小丑恣其猖獗之理。此皆尔等各怀犹豫。畏缩不前。其中又有暗存瞻顾之人。以致众志不齐。事功难就。尔等自为计。尚不肯同心尽力。朝廷岂肯无故发兵。为尔雪仇洩忿乎。尔等如此因循观望。致金蛮得肆鸱张。势必近者先被其并吞。而由近及远渐遭蚕食甚为非计。此亦尔等自贻切肤之患于天朝毫无所损且俟金蛮将尔众土司尽行占踞即当特发大兵。捣平金川巢穴并将尔等地方。概行收取。改土归流。以永靖蛮服。若尔九土司中。敢有与金蛮潜相勾结。稍犯边疆者。即将干犯之土司先行歼灭。再行剿洗金蛮。以申国威而昭炯戒朝廷之大旨不外乎此。其祸福利害。一任尔等自行决择。毋贻后悔如此明白申谕。则九土司必知猛省。当不致复蹈从前故辙。并可察伊等情形若何。得其梗概。以定进止。至督提大员亲临该地。即金酋未必不慑然畏服。或可召之使来与九土司同听约束。俾知感悔输诚。否则阿尔泰等竟直入其境。恺切晓谕。以彰威德。亦无不可。然此须至彼酌量时势。随机应变。非有一定形迹。所能豫为筹度也。现已令岳钟璜回川。著将此先行传谕阿尔泰俟岳钟璜到日。即会同前往。悉心妥办具奏。至现在该处情形若何。或有应另须筹办之处。并著迅速据实奏闻。候朕再行降旨　　

○以内阁学士迈拉逊、署吏部侍郎　　

○乙卯。上诣畅春园、问皇太后安　　

○谕曰、御史刘天成奏、荐举无许空言以杜冒滥一摺。所称今之荐举人才。不过为精明强干。有守有为通套之语。而于平日居官事迹。毫无指实。请嗣后督抚荐举人员。务必确切著明事迹。如虚即坐罪举主等语。其言尚为近理。在该御史之意。以为必著明事迹。始有实际。但所云实际者。亦不过兴学校行保甲等事仍属空言无补。即如保甲一事。有司如果实力奉行。何至地方遇有匪徒逃犯不能迅就盘获耶究之有治人。无治法。不在虚设科条。使徒循具文以课吏。于实政又何裨益乎。若因和其衷保举段成功一案。谓凡督抚所保之人。皆不足信。则又未免因噎废食。夫段成功侵帑。不法。未尝不终归败露。明正刑章。亦足以昭炯戒。岂有因此一人之获罪而疑凡膺荐剡之员。皆由奔竞。亦无此政体且使天下皆如段成功之辈专以逢迎干进为事则段成功之案。又何由查察得实乎。至摺内所称贤能本属两科。能吏足以理国事。而贤吏乃以培国脉之语则谬妄实甚。夫贤与能理本一致。岂容歧而为二。设官所以养民。即钱谷刑名。何一不关斯民要务。能者擘画裕如。闾阎阴受其福。非贤而何。周书推贤让能。又曰举能其官。不闻厘为二事。右贤而斥能也。若如刘天成所言。则是碌碌无能之徒。居官一无所表见。转得自诩为悃愊无华。不知其于地方公务。废弛已复不少。如是而号为贤员。民生其又奚赖。若督抚所荐不公。谬以小有材者为能。或且夤缘奔竞。则言官风闻。原可参奏。且朕所简任督抚大臣。以及两司道府。亦皆择其能理民事者而用之。果皆能于其职。则大法小廉。吏治自有成效。此即贤也。刘天成之意。不过为庸懦者流。文其陋劣。而强判贤能为二。支离害理。且误袭前人抚字心劳之说。掉弄笔头。以逞其猥鄙之见。殊属琑屑。总之朕理庶务。惟求实迹。似此摭拾空言。有虚名而无实益者。一概不足动听刘天成著饬行　　

