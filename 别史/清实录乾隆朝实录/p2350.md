<!-- { "loadSidebar": true } -->
○大学士等议准、礼部奏称、僧道例给牒照。乾隆四年。议令将原领牒次第相传。其年未四十。例不招徒。遇有事故者。俱令缴部。不准另给新牒。惟停止已阅三十余载。旧照日就缴销。僧道多系私充。其各省府州县僧道等官。因选无合例。往往悬缺未补。缁流羽士。无人管束。请饬交各督抚。转行地方官。查明现在僧道实心焚修者。将年貌籍贯。并所住寺庙。册报汇咨。仍分别给照。僧纲道纪等缺。即由领牒僧道咨充。其招徒及事故缴销。均照旧例办理。从之　　

○吏部议准、广东布政使姚成烈奏称、各省教职。凡病痊终养、及丁忧起复人员。均准赴省呈明。听候委用。其月选知县。经九卿验看改教者。又有现任、及拣发知县。经督抚奏请改教者。向例均未议及。查改补各员。与在籍需次情形无异。如果情愿自效者。请一体准其呈明听委。遇有缺出。仍先尽二等举人。再委各项候补人员。其补缺先后。仍由部按班铨选。从之　　

○甲午。孝康章皇后忌辰。遣官祭孝陵　　

○命复经筵赐宴。大学士等议奏、经筵礼成后。向于协和门外筵宴一次。嗣因跟役挤抢食品。议准停止。本月举行经筵。复奉旨以崇文大典。筵宴不应停彻。请将宴桌、改设文华殿东西配殿内。俟礼成后。应行与宴人员。按班祇领。从之　　

○乙未。上诣畅春园、问皇太后安　　

○遣官祭关帝庙　　

○谕军机大臣等、今早闻李湖由驿四百里递到奏函。朕以彰宝正在患病。恐李湖因其病剧驰奏。甚为著急。及折阅、乃系覆奏审办溃兵、并请简知府、报获铜数、及地方情形各摺。不但不当用四百里速递。即寻常三百里邮符。亦不应用。向来各省督抚。遇地方紧要公事。迫不可缓。及关系两司以上大员开缺者。方准由驿驰达。否则俱应专差赍进。今李湖以此等奏牍。辄发驿递。祇图吝惜小费。殊属不知大体。且朕与大臣。谊关休戚。不特如彰宝之倚任正殷。抱疴未愈。日为廑念难置。即李湖在巡抚中。平日尚能办事。亦深加爱惜。恐其稍有疾病。李湖转不知仰体朕怀耶。李湖、著传旨申饬　　

○又谕、据李湖奏、楚雄府知府员缺。久经奏准。以孔继炘补授。今该员距奉旨简放之日。已将一载。尚无来滇确信。该府员缺紧要。未便久悬。请简员补授一摺。已降旨另行简补矣。孔继炘、于上年二月内。简用滇省知府。迄今已阅一年。何以尚无到滇信息。即云闽省赴滇较远。亦不应迟迟若此。著传谕三宝、余文仪、即将孔继炘、因何稽延。不即赴新任缘由。查明据实覆奏。如该员尚在闽未行。亦应催令即速起程赴滇。听候该督抚另行补用　　

○又谕、据舒常奏、绰斯甲布土司。觅得周叟对面山梁、并日旁下面碉卡。有可进之路。派兵冒险前进。夺碉杀贼等语。看来此路难于直进。然藉此以挫贼锋而缀贼势。亦不可少。其土兵内阵亡受伤之人。均堪怜悯。自应照例赏恤。至各土兵之勇往出力。由于该土妇、及土司、土舍等、诚心恭顺。甚属可嘉。著舒常传旨。赏给绰斯甲布老土妇仓旺拉穆、土司雍中旺尔结、土舍绰尔甲木灿、缎各四疋。以示鼓励。又奏称、永平呈报、千总袁国璜、见贼一二百名。往来行走。似修碉卡。随即带兵前往。枪毙数贼等语。贼人修卡自防。固属情理所有。但我兵正在分路进攻。贼方守拒不给。安得复有如许余闲贼众。专修碉卡。似系贼人故作整暇。饰为无恐之状。或伺我不备。潜出滋扰。亦未可定。舒常不可不留心防范。勿稍疏懈　　

○又谕、楸砥新路。既已赶修完竣。其台站人夫。自宜急为安设。以利转输。前据文绶奏称、已于正月二十八日。前赴楸砥。会同刘秉恬、查办新路夫粮事宜。何以此时尚无运到。且截留在站之夫。亦祇有查礼所雇番夫千名。其何以供两路运粮之用。前已有旨。令文绶即回省城办事。著传谕该署督、即速督饬所属。上紧赶运。俾得源源接济。毋稍迟误　　

○命刑部侍郎袁守侗、驰驿前往四川。查审事件　　

○旌表守正捐躯之直隶广平县民张三妻张氏　　

○丙申。上御勤政殿听政　　

○遣官祭昭忠祠　　

○谕、日下旧闻考。著添派梁国治办理　　

○又谕曰、瑭琦、现令该部调取来京引见。再降谕旨。所有安徽按察使事务。著杨魁暂行兼署　　

○又谕曰、阿桂等奏、筹度进剿情形一摺。祇可如此办理。行兵当筹画万全。原不宜轻举妄动。该处正值冰雪凝寒。自当速祈晴霁。阿桂宜秉诚致敬。以邀眷佑。又奏明亮待兵迫切。已将楚兵二千。全往南路。是明亮处、顿添此二千生力兵。自为得力。明亮或将所添新兵。进攻马尔邦。或令富德带往。攻取当噶尔拉。或令派赴奎林处。并攻斯第、博堵。著照该处实在情形。速行筹办。　　

○丁酉。豁除江苏江浦县、乾隆三十五年、坍没省卫屯田六十四亩有奇额赋　　

○戊戌。谕曰、丰昇额等奏称、占得莫尔敏山。攻克迪噶拉穆扎等语。此次打仗。贼人舍命前来。竟将我兵截断。乃官兵奋勉出力。将贼击败。甚属可嘉。所有索伦云骑尉委署参领定吉尔图、健锐营前锋校官敏、西安委署骁骑校秦绍荣、受伤身故。俱著交部照例议恤。其余阵亡受伤之满汉屯土官兵。俱著丰昇额等、查明分别造册送部。一并议叙　　

○又谕曰、丰昇额等奏、乾清门侍卫玛尔占、三等侍卫普吉保、护军参领丕亨保、奋勇杀贼。超众出力。著加恩将玛尔占、授为头等侍卫。赏给拉巴巴尔巴图鲁名号。普吉保、赏给充击叶特巴图鲁名号。丕亨保、赏给诺恩济特巴图鲁名号。仍各赏银一百两。以示鼓励　　

○谕军机大臣等、前因阿桂军营后路。关系紧要。曾屡谕丰昇额、如未能攻克凯立叶。莫如留兵牵缀。而丰昇额即带兵速赴谷噶了口。为阿桂留防后路。丰昇额接到比旨。自能酌量办理。今据丰昇额奏、已攻得莫尔敏山。沿途剿杀贼人。在事官兵。俱各奋勉。现在筹取迪噶拉穆扎。该处既有可进之机。自不便彻令他往。或丰昇额此时。已从凯立叶乘胜深入。亦足助阿桂一路声势。至于阿桂后路。如大板昭一带。朕时为廑念。兹据富勒浑奏、在军营时。面见阿桂。告以大板昭为西北军营吃紧后路。仅有兵二百名。为数过少。应将松潘兵二百名添派。以资弹压。是阿桂于大板昭等处。亦曾筹及。今虽添兵二百。未知果否得力。至阿桂自进攻谷噶以来。连次克捷。官兵俱各勇往直前。固可即望得手。但有后路。不可不时刻留心。著传谕阿桂妥酌行之　　

○命总管内务府大臣金简、兼管武英殿事务。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十二


大清高宗法天隆运至诚先觉体元立极敷文奋武孝慈神圣纯皇帝实录卷之九百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。二月。己亥。上诣畅春园、问皇太后安　　

○以故扎噜特多罗贝勒滚楚克扎布子噶勒桑袭爵　　

○庚子。谕军机大臣等、伊勒图奏、据由哈萨克逃出之厄鲁特达瓦、言哈萨克被布噜特抢劫属实。与从前图鲁拜所告纳旺之言相合。若阿布赉、阿布勒比斯、遣人来求代办。臣仍严行训饬等语。伊勒图所奏甚是。哈萨克、布噜特、互相抢劫。竟不能休。断难干与。况伊犁等处将军大臣。非为代伊办事而设。今哈萨克被劫求援。若遽为办理。则布噜特又将以哈萨克劫夺为辞。祈请代办。何日得以休息。著传谕伊勒图、若阿布赉、阿布勒比斯、遣人前来。应即谕以汝等互相抢劫。非仅布噜特之过。因此结讐。势将无所底止。即如从前布噜特、亦常抢掠喀什噶尔回人。今喀什噶尔、乌什、设立大臣约束。不令抢掠布噜特。是以布噜特、亦无抢劫回人之事。今汝等地方。若设立大臣。则官兵一切需用。皆出自汝等。于生计更无裨益。若果能弹压属人。复设卡严防。布噜特自不敢妄行窥伺。汝等均系大皇帝臣仆。从前谆谆训饬。汝等当知遵奉。若纷纷告求代办。则我处亦断无袒护一面之理。倘布噜特来时。亦即照此驳回。并寄令庆桂知之　　

○辛丑。谕、前因阵亡员弁。深堪轸念。曾经降旨。于伊等袭职次数已完后。赏给恩骑尉。令其世袭罔替。著为令。其原官之嫡嗣。准照此例承袭。若已绝嗣。抚养兄弟之子者。于承袭世次已完时。毋庸给与恩骑尉。今览正黄旗满洲都统、进呈承袭原任前锋校兆海所得之云骑尉家谱内开、兆海在四川军营。受伤身故。由部遵旨议恤。照阵亡之例。准袭云骑尉二次。因无子嗣。将过继伊兄伍什哈达之次子承袭等语。此项受伤身故人员。朕因念其劳绩。与阵亡人等一例议恤。给与世袭。已属格外殊恩。若承袭世次已完。并给予恩骑尉。则与实在阵亡者。毫无区别。此等人员。如承袭世次已完。不但过继兄弟之子。不应赏给恩骑尉。即有子嗣者。亦不应令其承袭。嗣后此项受伤身故人等、朕特加恩。与阵亡人等、一体袭职者。惟将应袭之官。照例承袭。无论有无子嗣。于承袭世次已完时。概不准承袭恩骑尉。著为令。　　

○又谕、前以广东雷琼镇总兵缺出。令李侍尧拣选调补。所遗员缺。令海明补授。该员在巡捕三营年久。于督率巡防之事。素能实力办理。著赏银二百两。驰驿前往四川僧格宗军营办事　　

