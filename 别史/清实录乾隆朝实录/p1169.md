<!-- { "loadSidebar": true } -->
○又议覆、定北将军班第等奏、遵旨将出征满洲、蒙古、各项兵丁应给口粮。画一办理。一摺。查从前廪给之数。较今给与察哈尔之项。大略相仿。惟喀尔喀、和托辉特之兵。因去游牧近。比从前较少。今应俟明年各路调兵前来。无论满洲、蒙古、索伦、巴尔虎、喀尔喀、厄鲁特、俱一律按照定例给与。令其携带炒米、炒面、牛羊乾肉、并盐菜银两。其初到军营守候之时。亦照定例。每兵一名。每月支给二十日米、一斗六升六合。羊一只。盐菜银一两五钱。至明年进兵时。止议给两月乾粮。少觉不足。现议于二月内、先遣哨探兵前往。应令带四月乾粮。其现在军营之察哈尔兵每月应给羊三只。但军营米石甚裕。应裁两只。每月给二十日米。羊一只。喀尔喀兵。仍支给羊价银二两一钱。其声援之喀尔喀兵。既不进剿。仍给羊价银七钱。臣等并行文西路将军等、亦照此办理。从之。　　

○丙寅。谕、前经降旨令将军阿兰泰、为西路参赞大臣。总督鄂容安、为北路参赞大臣。今既命阿兰泰、前往北路豫备马匹。即以阿兰泰、为北路参赞大臣。调鄂容安、为西路参赞大臣。　　

○又谕、内大臣玛木特、著授为北路参赞大臣。　　

○又谕、郎中阿思哈、差往喀尔喀库伦地方。办理马匹。著施恩赏给侍郎职衔。　　

○丁卯。谕军机大臣等、据班第等奏称、内扎萨克、喀尔喀扎萨克。官兵口粮。已照定例支给等语。喀尔喀等游牧。去军营较近。口粮可减半支给。至现在军营防御声援之扎萨克官兵。仍照例支给。其明年由阿尔台进兵之喀尔喀王公台吉官员兵丁人等。俱著与各处满洲、蒙古等、一体支给口粮。将此寄信班第、令其遵照妥办。　　

○又谕、据班第等奏、自阿尔台以外前进兵丁。尾后应设台站。请在所带兵内、存留数名。陆续安设等语。阿尔台以外。路涂远近。厄鲁特等自必深知。进兵后安设台站。仍兼用喀尔喀、厄鲁特等驻劄方妥。若寻常事件。止令喀尔喀等驰递。如遇军机要务、专摺陈奏者。兼用厄鲁特驰递。所有西北两路应设台站。兼用厄鲁特之处。北路、交阿睦尔撒纳办理。西路、交萨喇勒办理。将此传谕班第、刘统勋、知之。　　

○又谕、前曾传谕刘统勋、以明年二月下旬。先遣精锐五六千骑。前往略地。令其查明膘力壮健马匹。可否得二万之数。并膘壮驼只若干。即行密速驰奏。此旨当已奉到矣。今已定于明年三月初、遣六千骑起程。先行进剿。所有查明膘壮驼马。务于二月内齐集军营。方不误前起官兵乘骑之用。已将总督鄂容安、调赴西路。即日起程。协同该署督办理。著传谕刘统勋、鄂昌、速将各驼马、豫行调集。挑选备用。至军粮一项。最关紧要。前令该督暂行屯贮附近安西一带者。以去进剿之期尚远。而哈密防兵、恐不足恃也。今既酌定先遣五六千骑。克期进剿。其应运军粮。亦著该署督、速行陆续运赴军营。以备支给裹带之用。即有夷使来信。不过令其绕行不见可耳。将此即行传谕知之。　　

○戊辰。乙亥年立春。顺天府进土牛春山宝座。　　

○己巳。孝庄文皇后忌辰。遣官祭昭西陵。　　

○上诣皇太后宫问安。　　

○庚午。谕军机大臣等、察哈尔出征兵丁。倒毙马匹甚多。理应查明。著落赔补。今据萨喇勒奏称、察哈尔此次办理乌梁海、擒拏玛木特等事。往来行走。奋勉效力。著有劳绩。若喀尔喀去伊游牧甚近。行走尚易且掳掠牲畜内、不无暗行偷窃。以抵倒毙之项。其察哈尔离伊游牧甚远。掳掠牲畜。不敢丝毫隐匿。且倒毙俱属实情。著将察哈尔应行赔补马匹。施恩宽免。后不得援以为例。　　

○户部议奏、定北将军班第、定西将军永常、请照定边左副将军例。给跟役四十名。每月盐菜银十二两。北路副将军阿睦尔撒纳、西路副将军萨喇勒、请照喀尔喀王兼副将军例。给跟役二十四名。每月盐菜银十二两。再此次派出陕甘绿旗官兵。应得盐菜跟役。除应照旧办理外。惟提督等官。从前所定数目过多。应量为裁减。请给提督跟役二十四名。每月盐菜银十二两。总兵跟役十六名。每月盐菜银九两。副将跟役十名。都司跟役六名。盐菜仍照旧例支给。从之。　　

○是日起。上以岁暮祫祭太庙。斋戒三日。　　

○辛未。谕军机大臣等、色布腾巴勒珠尔等奏、喀尔喀贝勒纳木扎勒齐苏隆、垦请带领本处兵一百名自备资斧。赴军营效力等语著照所请。即令在前队效力行走。喀尔喀王贝勒等如又有垦请效力者。无庸代奏。将此寄与色布腾巴勒珠尔等知之。　　

○又谕、据户部议奏。两路将军等、每月应得项内。请将阿睦尔撒纳、照副将军例支给。但伊自投降以来。感激朕恩。实心出力。所有每月应得之项。著照班第一体支给。将此寄信色布腾巴勒珠尔等、令其遵照办理。　　

○军机大臣等奏、臣等原议、派往西路之京城满洲兵。定于明年正月十五日以前起程。其索伦、巴尔虎、哲哩木等兵。俱随后接续起程。发往北路之京城满洲兵。定于明年二月初起程。其黑龙江兵。亦随后接续起程。兹据顺天府文称、索伦、巴尔虎兵。于明年正月初间。即到京城。且现议先遣哨探兵前往。臣等酌议、索伦、巴尔虎、头队兵五百名。即于正月初三日起程。每间二日、起行一队。其派往西路之京城满洲兵。及哲哩木兵。共二千。分作四队。俱接索伦、巴尔虎兵之后。起程前往。派往北路之京城满洲兵一千名。黑龙江兵二千名。分作六队。自二月初三日起、至十八日止。亦间两日一队。陆续起程。其在张家口豫备分给北路官兵马驼事务。现止达松阿一人。不敷办理。请再派大臣一员。得旨、张家口备办马驼事务。著派副都统鄂实前往。余依议速行。　　

○壬申。以岁暮祫祭。遣官祭太庙中殿、后殿。　　

○军机大臣等议覆、协办陕甘总督刘统勋奏、请以察哈尔骑往之马。改作备战一摺。查前据陈宏谋奏、晋省解到之马。多有疲乏。挑退六百余匹。若驳回另解。往返需时。议将督抚两标内马好者、拨补解甘。晋省疲马。留陕餧养。以备台站之用。今刘统勋奏称、督抚两标、原议供台之马。已议改作战马是代补晋省之马。即在战马数内。晋省留陕餧养之挑退马。终难资用。现今察哈尔官兵骑往马匹。在哈密牧放。若于此内挑选千余匹。则备战充裕等语。但现议于明年三月初、先遣五六千骑。前往略地。业遵谕寄令该协督、挑选膘壮马匹。于二月内齐集备用。今刘统勋议、以察哈尔马匹。改为战马。窃思略地官兵。应于明岁三月初进发。察哈尔官兵。于十一月甫到哈密。即加意牧放。恐难资用。应令该协督、仍遵前旨、于该省备战马内。先行挑选豫备。其察哈尔马。牧放挑选。以补晋省挑退之数。得旨。依议速行。　　

○癸酉。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧后太子园寝。　　

○遣官祭太岁之神。　　

○诣皇太后宫问安。　　

○谕、大兵进发。凡经过名山。皆应敬谨致祭。明年由西北二路。大兵进发。平定准噶尔地方。问知萨喇勒、玛木特等。北路经过阿尔台山、珠尔库珠山。西路经过博克达山、阿拉克山。著交该衙门撰拟祭文。交两路前队将军等、于大兵经过时。敬谨致祭。　　

○谕军机大臣等、据班第奏称、与阿睦尔撒纳、会议明岁进兵额尔齐斯一摺。阿睦尔撒纳、欲于明春趁准噶尔马畜疲乏之际。不能抗拒。易于成功。所思甚是。玛木特来时。亦如此具奏。朕因伊二人之言。业降旨两路皆定于明春进京。但现在军营马。止有三万六千余匹。明春遣往兵六千名。以每名三马计之。须用马一万八千匹。除疲弱不堪应用外。如尚有可用者。则多派数百名。朕近遣哈达哈等、赴喀尔喀挑选马匹。伊等若能多为挑选。则再增派一二千兵、尤好。惟度马力办理可也。　　

○又谕曰、班第奏据阿睦尔撒纳称、额尔齐斯等处地方。原系杜尔伯特。巴玉特人等耕种之地。取用何处水泉。伊等深知。请令车凌、车凌孟克属下、派宰桑一员。种地人各五十名。将兵丁一同带往。教以耕种等语著寄知纳木扎勒、转谕车凌等、照班第所奏派往。如车凌等业经起身。纳木扎勒、即可办理。将此亦寄与阿睦尔撒纳、色布腾巴勒珠尔等、知之。　　

○甲戌。上诣皇太后宫问安。　　

○御保和殿。筵宴朝正外藩。左翼乌珠穆沁和硕亲王朋苏克喇布坦、辅国公德勒克旺舒克、阿巴噶多罗郡王车凌旺布、辅国公旺沁扎布、青海多罗郡王索诺木丹津、土默特多罗贝勒索诺木巴勒珠尔、扎噜特多罗贝勒阿第沙、土尔扈特多罗贝勒罗布藏达尔扎。科尔沁固山贝子班珠尔、公衔一等台吉垂扎布多罗额驸色旺诺尔布、固山额驸吉哩第喀尔喀固山贝子阿喇布坦、扎萨克一等台吉桑斋琳沁。乌喇特镇国公达尔玛哩第、巴林和硕额驸德勒克、敖汉和硕额驸朋苏克喇锡、固山额驸旺扎勒、翁牛特二等台吉诺尔布扎木素。右翼科尔沁多罗郡王喇特纳扎木素喇特纳锡第。辅国公喇什扎木素喇什色旺、喀喇沁二等塔布囊格勒克萨木鲁布、鄂尔多斯多罗贝勒齐旺班珠尔、喀尔喀多罗贝勒拉旺多尔济、扎萨克一等台吉阿喇布坦、阿噜科尔沁多罗贝勒达克丹、敖汉固山贝子垂济扎勒、辅国公桑济扎勒、和硕额驸密扎特多尔济、固山额驸罗布藏锡喇布、翁牛特固山贝子巴勒丹、巴林多罗额驸丹津、苏尼特辅国公罗垒、青海扎萨克一等台吉巴勒丹、郭尔罗斯固山额驸苏玛第归化城侍卫兼一等台吉喇嘛扎布。及大学士领侍卫内大臣等宴。召乌珠穆沁亲王朋苏克喇布坦、辅国公德勒克旺舒克、阿巴噶郡王车凌旺布、青海郡王索诺木丹津、土默特贝勒索诺木巴勒珠尔、扎噜特贝勒阿第沙、敖汉和硕额驸朋苏克喇锡、贝子垂济扎勒。科尔沁郡王喇特纳扎木素、辅国公喇什扎木素、鄂尔多斯贝勒齐旺班珠尔、喀尔喀贝勒拉旺多尔济、扎萨克一等台吉阿喇布坦、阿噜科尔沁贝勒达克丹、至御座前。赐酒成礼。　　

○是月。江南河道总督尹继善奏、前督鄂容安等。议定下河缓修各工。拟秋后兴举。复经臣分别应修应停具奏在案。今查原议疏浚各河。止可洩中等漫淹之水。以保次洼之地。其最洼处。纵大加挑浚。当异涨时。断不能保其不为漫淹。应请将缓修各工全停。报闻。　　

