<!-- { "loadSidebar": true } -->
○户部议覆、直隶总督高斌疏称、乾隆九年。天津北仓。截留南漕五十万石。原备荒歉之需。今各属丰收。仓廒临水。易致霉变。应早为变通。请将每岁易州供应陵糈。并沧州驻防、天津水师营、兵米。应需正耗。共米七万五千九百四十四石六斗。均在北仓存贮漕米内供支。此项漕粮拨完时。仍旧照例分项。豫请截留南漕支放。倘此际各属或有缓急应接济之处。仍照原议。随时酌量派拨。其运至易州等处。并请给水运陆运脚价。应如所奏通融办理。从之。　　

○兵部议覆、云南总督张允随疏称、滇省副、参、游、都、守、共计一百一十四缺。内由部推者四缺。其余例系拣选题补。今准部咨。以滇省题缺独多。令区别妥议具题。查云南孤悬天末。内则百蛮环处。外则三面临边。形势险要。逈非他省可比。必得熟悉谙炼之员。庶收臂指之效。其必不能改为选缺者。共计九十六缺。至曲寻一镇。乃黔楚通衢。楚姚一镇。为迤南九府咽喉。景蒙一营。界接镇沅。亦属紧要。是以向例题补。今查此三镇营。尚稍近内地。将将曲寻、楚姚、两镇左右二营游击四缺。及中左右三营守备六缺。景蒙营参将一缺。守备一缺。改为部推等语。查云南向归部推者。惟云南城守营参将一缺。守备一缺。大理城守营游击一缺。守备一缺。今虽据该督酌改十二缺。尚不及十分之二。岂无腹内地方。可以酌改之处。应令该督再行区别具题。得旨、如该督所请行。　　

○工部等部议覆、刑部右侍郎彭启丰、条奏浙省事宜。一官湖宜实力开浚也。查浙江猾吏奸民。或占蓄水之湖为田。或侵洩水之沟为地。水道半为填闭。上年浙江布政使潘思榘。请禁侵占官湖一摺。部议。除已经报垦之地。其余蓄水之地。画明界限。不许再行开垦。今该侍郎以将来之占垦。固当严禁。而现今之淤浅。亦宜修治。请令该抚酌议次第开浚。应如所请。令该抚逐一详加确勘。刬除侵占。开浚深宽。一徵收漕粮宜画一也。查江南漕米。每石收漕费钱五十四文。以二十七文给运丁。二十七文归州县。今该侍郎奏浙省州县。藉口向无漕费。每石漕米。竟有私加五六升至一二升不等。蠹役乘机窃取。运丁吓诈勒加。官民并累。请照江南之例。每石收钱二十七文。以给州县。殊与该省有漕各属酌收漕费钱文。以及禁止勒索加派之例。逈不相符。应令该督抚总漕。确实严查报部。到日再议。一请定官员往来夫役多宽也。该侍郎奏浙省官员往来。水路船只纤夫。陆路兜夫扛夫。向未定额。多者役及千夫。少亦不下六七百名。实不需此数。吏役家人。任意多索。或折银入槖。稍不遂意。即加凌辱。且夫役先期昼夜伺候。不免饥寒倒毙。近来浙省督抚。灼知此弊。出巡豫为禁约。州县仍不敢不多为豫备。诚如所奏。殊属不合。应行浙省督抚。查从前何等官员。用夫至如此之多。州县因何多行豫备。一并指参。到日再议。嗣后如有多支多应者。即行参处。一请禁兵役巡盐借端扰民也。该侍郎奏按行温台诸郡。闻兵丁往往藉端凌虐穷民。不曰巡盐而曰搜盐。挨户搜查。灶前床下。稍有食盐存积。多方吓诈。得钱方行释放。苟不遂欲。即指为私煎私售拏送。甚或一家之盐无多。并数家之盐。扳指获送。请令浙省文武大臣。严行禁止。应如所请。转饬该省文武。严禁弁役。以杜苛索凌虐之弊。从之。　　

○以镶白旗满洲副都统阿兰泰、为镶蓝旗蒙古都统。　　

○己亥。谕、户部侍郎员缺。著工部侍郎吕炽调补。仍留直隶学政之任。户部乏人。著刘于义兼管尚书事务。工部侍郎员缺。著范灿补授。　　

○准噶尔部人图鲁孟克挈眷来降。命赏给安插如例。　　

○户部议准、直隶总督高斌奏请、十年夏季。蓟州、遵化州、丰润县、供应陵工岁需俸饷银两。应于九年地丁粮银内动拨。至应需漕粟米石。请于古北口外八沟等处采买米内运用。得旨、著照该督所请行。　　

○庚子。谕曰、正黄旗护军统领奈格。人甚平庸。年亦衰迈。著原品休致。所遗员缺。著庆泰补授。镶蓝旗护军统领阿尔泰、仅可办寻常事件。亦不胜护军统领之任。著解任侯旨。所遗员缺。著恒禄补授。　　

○又谕、八旗满洲旧制。以操演骑射为要。凡兵丁内。优者挑取前锋护军。无非欲训练旧制。不至荒废。是以步射月校六次。春秋骑射。三年一次军政。定例遵行。俾兵丁练习精纯。惟在该管大臣章京等。实心振饬。数年来。节经降旨训诫。今见前锋营兵丁尚可。而大营之该管大臣章京等。平时疏于训练。故兵丁只求安逸。及届举行军政之期。始纷纷勉学。如此怠忽废弛。又安望其娴熟哉。护军统领等。诚员朕委任之恩矣。嗣后务遵旧制。亲往阅看。以期技艺纯熟。倘仍前怠惰。不加勤勉。经朕查出。必将该管大臣章京兵丁等。一并治罪。决不宽贷。将此通谕知之。　　

○又谕曰。刘于义已复用尚书。协办大学士。伊子刘益。从前恩诏内所得荫生。著给还。　　

○户部等部议准、升任湖南巡抚蒋溥疏称、宝庆府理猺同知。移住长安地方。所有关帝庙祭祀银三十五两七钱零。请照永绥厅之例支给。又该同知设有仓库监狱。应添设斗级禁卒库子。七名。岁共给银四十二两。从之。　　

○又议准山西巡抚阿里衮疏称、河津县所属永安远停等村。地滨黄河。实在被坍鹻地四十六顷二十六亩零。并无新涨可抵。计无徵粮银。一百七十九两零。请豁免。从之。　　

○礼部议覆、巡视西城御史舒敏奏称、阜城门内城隍庙。每年五月初一日起。开庙十日。该住持道官。赁地与人。卖腥膻之物。并有设摊卖唱。锣鼓喧阗。殊为污亵。嗣后买卖。毋得逼近殿宇。歌唱应行禁止。并行文九门提督。及该城巡察。从之。　　

○工部议复、管理淮安宿迁等关税务倭赫奏称、该关旧有通船一载之例。如船实能受载百担。而＜?衷-中壮＞货在七十担以下者。仍按担徵收。如满七十担者。即照本船受载数目。令输百担钱粮。自数百担以至千余担。俱照此例。再查签量船只受载之例。凡船头船梢。及平板上跨。俱剔除不入见数之内。即贮货亦不徵税。例册未刊。不知始自何年。乃狡黠船户。每计货物已满七分。即分贮头梢上跨。以避一载之例。而奸猾吏胥。藉此高下其手。嗣后请将散＜?衷-中壮＞货物。不拘头梢舱跨。悉行上税。通船一载之例。禁止。应如所请。按担徵收。从之。　　

○辛丑。上诣畅春园。问皇太后安。　　

○是月。直隶总督高斌奏、永定河道员缺紧要。难得胜任之人。英廉曾任江南河工同知。告病回旗。复发直隶。以河工相当之缺补用。请即以署理。得旨。英廉亦系曾经保荐御史之人。未为不可。但命往江南。原以同知用。而彼告病回旗。今骤署道不可。应于河员中节次题补。或令英廉署所出之缺可耳。　　

○又奏。不胜吏部尚书之任。请另简贤员。并举礼部尚书来保自代。得旨。卿简任铨衡。正资料理。不必固辞。该部知道。　　

○两江总督、协理河务尹继善等奏。下河一带。地势低洼。田易漫渰。业经大加挑浚。水势循轨。但沿河两岸民田。究宜设立堤防捍卫。除颁发条约外。并委员监视。令浚河人夫。将挑出之土。离河五六丈外堆积。以便筑成堤堰。现在如式堆贮。延袤环绕。宛若长堤。倘乘已积之土。排拍坚实。即属天然堤防。于民田大有裨益。得旨、好。知道了。　　

○江苏巡抚陈大受奏、士农工商。各有恒业。外此僧道二教。究以颁给度牒者为正。查常州府地方。设立静堂。群聚拜佛。其人非僧非道。随意自立教名。外省郡县。声息相通。互称道友。形涉异端。目下虽无为匪之事。于风俗人心。究有所害。亟宜设法安置。得旨、此等事。若欲为之。则须实力而不可欲速。不然。则所谓好事不如无也。　　

○江南提督吴进义奏、整饬营伍。必亲阅方收实效。地方辽阔难周。似应分年巡察。苏松水师镇标四营。驻崇明县。于巡察苏松沿海各营时。就便渡海往阅水陆操演一次。作为一年。狼山镇驻江北通州。于巡查常镇沿江各营时。就便查阅狼山镇标三营。及镇属之扬州、泰州、等营一次。作为一年。寿春镇标三营。及镇属之六安、庐州、亳州、泗州、等营。并非镇辖之徽、宁、池、芜、广、五营。俱系上江地方。酌量巡查一次。作为一年。三载之间。可以遍阅。于整饬训练。大有裨益。得旨、应如此整饬营伍。知道了。　　

○安徽巡抚魏定国奏。本年生发蝻孽处所。惟青阳、当涂、无为、和州等处。尚未报到捕净。其贵池等十数州县。现在陆续据报扑灭无遗。得旨、恐尚有未尽之蝻种。宜亟力督捕。此等处。虑汝过于柔懦。行小惠而致大害也。慎之。　　

○凤阳关监督普福奏、凤阳关税务。船料应照例徵收。其续增之铜觔脚价。并计石之小贩。因非船料名目。未便擅徵。呈报户部在案。旋经议覆。除计石小贩。应准宽免。其随船料之铜觔水脚等银。令照数赔补。合计免过加五铜觔、四六脚价等项银两。共三十四万五百八十一两零。此项实免在商。丝毫未敢染指。今以内务府贫乏徵员。令赔三十余万免项。战栗惊惶。毫无所措。惟有陈情豁免已耳。得旨、汝错免在前。可也。又复粉饰沽名于后。并欲全免。不可也。此所以应追赔耳。今始知战栗耶。所奏不准行。　　

○浙江巡抚常安奏、柴塘修筑日久。间有朽败。切谕工员。凡矬陷处。即抽换加镶。虽从前新涨之沙。已日就坚实。究应多购柴薪。以备不虞。得旨、备柴为要。涨沙竟不足恃。从前亦屡谕之矣。　　

○浙江按察使万国宣奏、浙省俗尚浮靡。山僻小邑。尚知节俭。至浙西之杭、嘉、湖。浙东之绍兴等府。皆竞尚奢侈。争奇斗胜。屡经宣示禁革。而积重难返。请将应禁条款。刊订成帙。遍行给散。庶家喻户晓。陋习可移。得旨。移风易俗。岂易言之。惟应以不息之心。行如伤之政。久道化成可也。　　

○又奏、雨水及时。粮价平减。及春花收成分数。得旨、欣慰览之。奏报年成。惟应以实。不可徒存慰朕之见而有所粉饰也。　　

○署湖广总督鄂弥达等奏、楚省长安、绥宁、桂阳、界连黔粤。本年五月内。据长安营游击刘策名禀称。探得广西马提寨后石洞。有穿红袍一人。每夜鼓乐不绝。各寨访拿甚紧。楚省地灵汛。至粤西龙胜营。约三百余里。均系苗人错处。严加防范。得旨、览。汝等亦应留心。恐地方中有似此生事之徒。而汝等不知也。　　

