<!-- { "loadSidebar": true } -->
○谕军机大臣等、据纳世通等奏、冲噶巴什布噜特阿瓦勒比禀称、去年伊犁有官一员。带兵七人。至塔拉斯地方。遇克持满图伯之布噜特。盗窃哈萨克牲只。时当昏夜。误将八人杀害。臣等随令阿奇木伯克素勒坦和卓等查明。即向尼沙。玛木特呼里游牧。索取戕害官兵人犯。令其即行献出。从重治罪等语。伊犁果有巡查官兵。为外藩戕害。明瑞岂有不知。知之断无不奏之理。此事尚未可信。纳世通等、遽行差人查拏。殊属卤莽。著传谕纳世通。奉到此旨。如所遣伯克尚未转回。即续派妥员。将此事虚妄之处。详悉晓示。令素勒坦和卓等速回　　

○军机大臣等议奏、乌里雅苏台将军成衮扎布等奏、乌里雅苏台旧城。年久倾圯。应行修筑。其工作等项。请添派绿旗兵一百名前往等语。查科布多现在城工。所拨绿旗兵一百名。即系乌里雅苏台派出。至该处旧城倾圯。请动工修筑。于收贮钱粮。实为有益。该处止有兵六十名。看守仓库。尚属不足。自应酌复原额。以资差遣。其派出绿旗兵一百名。于宣化大同等处调取。从之　　

○户部议覆、陕西巡抚明德奏称、该省驻防官员。岁支粳米。近来采买。价值浮冒。应照例核减。得旨、陕西粳米。出产既属稀少。则糈廪所资。若麦石粟米。皆可随其土宜。以供日用。何必拘泥采购成例。以致往复核销。徒繁案牍。自后如照节次所定采购价值。酌中定为折色支给。在买食者。一切听其自便。所获尚有余赢。而地方官亦不致办理拮据。藉口减销赔垫。尤为一举两得。摺内前次应追银两。著加恩宽免一半还项。其折色定价。即行酌议具奏。寻奏、每石定为二两六钱。折色支给。从之　　

○旌表守正捐躯之河南祥符县民李皋女李氏。湖南桂阳县民刘大崇奴妻胡氏　　

○乙卯。谕军机大臣等、今日杨应琚奏到诸摺。俱系照常办理公务。其事并不关系军机。自可循例差人赍送。无庸由驿驰报。著传谕该督。新疆军务久竣。其善后事宜。亦俱办有成效。嗣后凡遇此等奏摺。止须委妥协弁役。或家人等赍奏。不得仍前动用驿马。以重台站　　

○又谕曰、舒赫德等、续奏审讯怀萨布一摺。与前摺仍系一事。昨降谕旨甚明。毋庸琐琐批示矣。至裘曰修另摺。参奏知府高霔讳病率转请旨革职一案。看来高霔。谳牍未及躬亲。虽有不合。然事因感患寒热。委县代审。即按例处分。其罪尚不至竟行褫职。况该员正在俸满引见。例应有人署理。事亦不至大误。何难于给咨送部时。随摺声明。候朕临时甄别。或量为降调。或酌予议处。果如摺内所称。衰庸情形。尤属一望可知。不必汲汲纠劾若此。闽省习俗易惑难晓。前旨已为详示。钦差举动。一切应行慎重。裘回修摄篆伊始。未免意存风力。而不知其事实不直如此一办也。原摺可发还。高霔仍送部引见　　

○又谕曰、明瑞等奏称、此次解送伊犁之察哈尔兵丁五百名。所带牲只。有驼马全未损伤。及马匹倒毙未至一分者。又有倒毙虽至二分。其余皆膘壮者。请将该员等议叙。其倒毙牲只之数。尚未踰额。总管成果。应否议处。请旨遵行等语。著照所请。将佐领巴里玛特等、交部议叙。佐领巴图蒙克等、交部议处。总管成果。著免其交议　　

○又谕曰、额勒登额奏、据阿勒坦诺尔总管扎尔纳克。解到俄罗斯伯勒奇纳克。及去岁同玛木特送文之魁库斯等。供称、魁库斯至热河迎接家口。毁拆色毕等处。置设房屋墙栅。俄罗斯在伊等边界。安设卡座。将胡图克纳木奇等游牧。收回界内。额勒登额。欲亲自领兵入俄罗斯界内。将玛木特游牧收取等语。从前派额勒登额前往色毕。特为毁拆俄罗斯设立房屋。并非迎接玛木特游牧。去岁玛木特情愿投降。再三恳请。方令迎接。彼时尽可由俄罗斯逃出。乃俄罗斯已觉。将伊等游牧移进界内。且此项乌梁海。原系准俄二部。无赖游徒。并非正犯。著速寄信额勒登额等、伊至色毕。但拆毁俄罗斯在界内设立房屋墙栅。若玛木特游牧未移。伊等能出。即收取前来。若俄罗斯已令伊等内徙。额勒登额。即不必入俄罗斯界内索取。将玛木特事务。作为不知。若俄罗斯问及。向彼言。特为拆尔等在各界内。私设房屋前来。凡部落人等、有投降者。无不收留。若不情愿。亦不勉强。如此晓谕。伊若抗拒。即不可姑容。再行酌量办理。至玛木特欲回俄罗斯。亦无庸勉强。伊若不回。额勒登额于回程之便。带回于伊犁安插。断不可留于俄罗斯地方。俟有定局。再将如何办理之处。奏闻请旨。其报信之扎尔纳克。酌量奖赏　　

○又谕、据明瑞等奏、此次护送众打牲索伦官员。沿途带领兵丁家眷行走。九月有余。并未休息。平妥全至伊犁。此内除旺阿察已授副管外。其余可否少。加鼓励。交部议叙之处请旨等语。著照所请。总管一员。佐领五员。骁骑校四员。俱加恩交部议叙　　

○伊犁将军明瑞等奏、四月初十日。据纳世通等咨称、闻冲噶巴什布噜特等。传闻伊犁官兵八人被害等语。查官兵果被戕害。自当领兵进剿。但现在并无此事。惟去年伊勒图巡查边界回营。行至吹地方。曾派三等侍卫品图库、领兵十名前行。遇布噜特数人。欲戕察哈尔兵品图库等往擒。布噜特见有顶翎。即下马叩首。告称、实系误认为哈萨克人。恳求免罪。彼时因察哈尔兵。并未伤损。遂释放遣回。臣以此事尚无甚关系。是以未经具奏。报闻　　

○以辅国公和硕额驸德勒克、署正红旗满洲副都统。镶红旗满洲副都统书山、署镶红旗蒙古副都统　　

○丙辰。上奉皇太后幸万方安和侍膳　　

○谕军机大臣等、昨方观承奏、上年生蝻处所。恐有遗孽为患。现在分遣标员。四出查看等语。近日天气渐炎。低洼湿土。蝻孽易于萌动。不得以一经遣员。遂尔少疏防范。方观承应饬属上紧刨挖。稍有滋生形迹。务在乘时搜剔。俾得尽绝根株。现在应会同钦差大臣。勘地查工。尤可就便悉心体察办理。毋得稍有疏懈。至天津一带滨海沮洳。向为蝻孽潜伏之薮。此时高诚已赴山左。并著传谕存泰。督饬所属尽力加紧歼除。慎勿少有因循。以杜农田贻累　　

○又谕、据卞塔海奏、自伊犁解送叶尔羌之脱逃回人端索丕。至图巴喇克台。经委署笔帖式双官保。派兵李彬。送交下站。现在李彬。端索丕。俱无纵迹。请将双官保革退委署职衔。充当苦差。俟拏获李彬。端索丕。一并严审。加等治罪等语。双官保解送逃犯。违例止派兵丁一名。以致复逃。实属不职。著照所请办理。李彬俟拏获时。审明有无情弊定拟。至端索丕。两次脱逃。情罪可恶。且李彬被其戕害。亦未可定。既系回人。必然潜匿原处。著传谕卞塔海。额尔景额。速即查拏务获。审明正法示众　　

○举行乾隆二十九年八旗军政。卓异官九十八员。年老官五十员。有疾官十八员。罢软官六员。才力不及官六员。分别议叙处分如例　　

○丁巳。上诣畅春园、问皇太后安　　

○戊午。吏部议准、江西巡抚辅德奏称、广饶九南道。分巡四府。案牍不繁。请改为冲繁中缺。归部选。其驿盐道。管通省驿站。督销十府盐引。兼巡瑞、袁、临、三府。应改冲繁难要缺。请旨简用。从之　　

○叶尔羌办事副都统额尔景额等奏、据阿奇木伯克鄂对呈报。有携眷寻归故土回人。共一百八十余名。系前经霍集占之乱。逃避远出者。此内叶尔羌回人七十三户。伊等亲属尚存。其余一百余户。系喀什噶尔。英吉沙尔之回人。查明并无自伊犁逃回等情。臣等伏思此项回人。复归故土。应令仍于原处居住。但伊等离散多年。已无产业。请给以田亩耔种。暂缓徵收租赋。俾得经理生计。报闻　　

○己未。吏部议准、河南巡抚阿思哈奏称、怀庆府属之清化镇。商贾辐辏。户口殷繁。设有大使一员。抽收税务。兼巡检衔。尚不足弹压地方。请以怀庆府通判。移驻。其税课大使兼巡检一员。应裁。通判所管水利。仍照旧。从之　　

○庚申。谕、今日修道路之步军领催。步军等、著施恩赏给一月钱粮　　

○辛酉。上诣畅春园、问皇太后安　　

○谕曰、兆惠、英廉、现在出差。户部办事乏人。兆惠未到之前。所有户部尚书事务。著托恩多署理　　

○谕军机大臣等、据钟音等奏称、纳世通等、以从前永贵等奏准取用银三万两。陆续支用。仅存九千余两。请于哈密。巴里坤二处。各送银一万五千两备用。随以不能那解咨覆等语。喀什噶尔等处需银。原应杨应琚办送。若巴里坤存银不敷。钟音等接到纳世通咨文。即应行知杨应琚。今并不转咨。仅以空文塞责。此皆外任推诿陋习。钟音。温敏。著传旨申饬。仍传谕杨应琚。将应需银两。即行办理解送。勿致迟误　　

○以工部郎中德尔格、为绥远城副都统　　

○旌表守正捐躯之河南杞县民路玢女路氏　　

○壬戌。上御勤政殿听政　　

○谕、今日御门、派出奏请折本之内阁学士赫赫、临时不能奏请。著罚俸一年。即赏给代为奏请之学士塔永阿　　

○谕军机大臣等、今日兵部将前锋统领。护军统领等、军政保举卓异之护军参领。护军校等。带领引见。或一旗保至六人。或一旗止保一人。或并不保一人者。参领等于平日进班之外。无别项奋勉之处。军政时每旗保举三四人。以示鼓励足矣。何以各旗保举。互相悬殊。此皆该统领等、恣意妄为。不识事体。常福管理之旗。保举章京一员。护军校五员。弘昉管理之旗。保举章京二员。护军校四员。一旗之章京甚多。乃将护军校多保。护军校有何出色之处。反至优于章京耶。常福。弘昉。俱著交部察议。其余前锋统领。护军统领等、著严行申饬。嗣后军政保举人员时。著交领侍卫内大臣。会同前锋统领、护军统领等。一同拣选保举　　

○吏部议准。陕甘总督杨应琚奏称、陕西咸阳、华州、华阴、三州县。向为冲繁中缺。查地方冲要。粮赋繁多。且新疆差务。文报络绎。应改冲繁难要缺。拣员调补。从之　　

○正红旗汉军都统新柱等奏、参革陕西葭州知州刘度昭。修理建安堡城工。应追核减银两。无著请宽。得旨、刘度昭本完银两。著宽免。此项银两。虽与侵贪者不同。但属应还赃项。即如州县官。侵欺钱粮。该知府应行分赔。至家产尽绝。仍未完缴者。尚应分别治罪。今刘度昭。系身自获罪。应行追缴之项。若因其家产已绝。遽行豁免。并不治罪。既不足人示惩。亦殊为幸免。刘度昭。著照知府代州县官分赔侵欺银两之例治罪。嗣后如有似此者。俱照此例办理　　

