<!-- { "loadSidebar": true } -->
○湖北巡抚惠龄奏、臣由蜀赴楚。察看铜船所经。如嘉定、叙州、重庆、夔州、各府属。水已归槽。各州县、遵于滩上雇募滩师。帮同驶放。但铜船较重。仍易失事。臣谕令先用小船导引。得旨、亦一法。又奏、饬于两岸雇募民夫。持篙杆以资保护。勤者奖赏。不经心者枷责。至楚境宜昌府属。三峡水更迅急。怪石布满江心。亦令各备船夫。兼用导引推拒之法。所过失铜处。有捞夫入水数刻。并无所获者。有得一二块者。诚恐乘机盗窃。得旨、此系必有者。又奏、臣严谕地方官。察访水摸。有犯必惩。再查荆州一带堤工。惟监利县、因秋水骤涨。堤塍冲刷。现已赶修。其万城堤工。及杨林洲、黑窰厂、观音寺等处、各石矶堤根。均堵筑结实。窖金洲沿堤居民。佥称自蒙恩建此钜工。田庐保固。得旨、览奏俱悉。　　

○是年、追予出师廓尔喀阵亡、委署笔帖式额尔棍车等三员。二等侍卫莫尔根保等三员。参领乌扎太等三员。佐领英卡布等二十二员。三等侍卫索多尔海一员。参领张占魁一员。游击年墉一员。都司魏玉龙等十六员。守备马登云等二员。土守备色丹巴一员。骁骑校济尔汉查等十六员。护军校噶鲁贷等三员。千总李殿元等六员。土千总儿谷偷等六员。把总余奉璋等十九员。土把总河什丹等八员。外委马濯林等十员。土外委俄尔结等十四员。额外外委赵得保一员。满汉屯土马步兵丁齐哈凯等一千二百一十一名。祭葬赏恤如例。俱入祀昭忠祠。　　

○旌表孝子、安徽等省李闳等二名。孝女、江苏等省吴氏等二口。孝妇、江苏葛氏一口。守节合例、八旗护军索尔博妻、宗室鉴占女等六口。满洲马甲英禄妻、萨克达氏等一百二十八口。蒙古护军德成妻、胡隹氏等五十口。汉军步甲张经妻、苏氏等十七口。内务府披甲佛贵妻、张氏一口。奉天等省驻防孙运昌妻、王氏等一百三十一口。直隶等省民李勇妻、王氏等四百二十八口。夫亡殉节、江苏等省民华鸣皋妻刘氏等十五口。未婚守志、杭州驻防兵额楞额聘妻鄂托氏一口。江苏等省民李应俊聘妻周氏等二十三口。百岁寿民、妇、直隶等省崔可取等四十九名口。各给银建坊如例。　　

○一产三男、直隶等省民李林妻杨氏等八家。　　

○会计天下民谷数、各省通共大小男妇、三万一千四十九万七千二百一十名口。各省通共存仓米谷、四千四百一十八万五千九百二十三石二斗一升二合四勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十三


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。春。正月。己丑朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、皇曾孙、皇元孙、亲王等宴。　　

○庚寅。上御紫光阁。赐蒙古王、贝勒、贝子、公、额驸、台吉、回部郡王、台吉。朝鲜、琉球国使臣。并金川土司等宴。　　

○召大学士、及内廷翰林等茶宴。以洪范九五福之四曰攸好德联句。命皇子皇孙与宴和诗。　　

○谕、上年雨旸时若。各省年谷顺成。新正应行加恩地方甚少。因令直隶等各该督抚、将因灾带缓未完之项。据实查奏。嗣各督抚奏到。俱系节年因灾辗转停缓、徵未及限。均属实欠在民等语。此内直隶、山东、河南三省。因屡经被旱歉收。节经降旨加恩。分年带完。在小民叠荷渥恩。一遇丰稔之年。自必输将恐后。量节年递欠。为数较多。恐民力不无拮据。所有直隶、山东、河南、因灾带缓。原限应扣至甲寅、乙卯、丙辰年徵收之银。俱著加恩宽免十分之三。该督抚务须遍行晓谕。咸使周知。毋使蠹役奸胥。侵欺隐射。俾小民共沾实惠。闾阎生计益资饶裕。以副朕行庆施惠。敷锡春祺至意。该部即遵谕行。　　

○又谕、上年安徽之无为州、及铜陵、繁昌二县。因夏秋雨水稍多。低洼田地、间被漫溢。业经降旨分别赏给一月两月口粮。令该督抚实力查办。妥为抚恤。第念该州县被水村庄。有涸出较迟。未经布种二麦者。今春青黄不接之时。民力恐不无拮据。著再加恩。将被水稍重之无为、铜陵、繁昌三州县。分别赏给两月口粮。并酌借耔种。以资接济。该抚务严饬所属、实心经理。毋任吏胥侵蚀滋弊。俾闾阎均沾渥泽。以副朕普锡春祺至意。该部即遵谕行。　　

○壬辰。立春。顺天府进土牛春山宝座。　　

○癸巳。上诣雍和宫行礼。　　

○甲午。享太庙遣怡亲王永琅、恭代行礼。　　

○遣官祭太岁之神。　　

○上诣安佑宫行礼。　　

○幸圆明园。　　

○乙未。世祖章皇帝忌辰。遣官祭孝陵。　　

○谕。向来各省汇奏各项遣犯有无脱逃。已未拏获。系于年终汇查具奏。次年正月始行奏到。该部照例核议。至四五月中、再由军机处与汇奏各款、一并查核。但此等照例汇办事件。陆续奏到。参差不一。办理未归简易。转致案牍繁多。不能明晰。且军机处需至次年夏季交查该部。汇核具奏。阅时既久。亦恐不无遗漏。嗣后各省汇奏遣犯。毋庸陆续具奏。著于每年十月截数。咨报军机处、刑部。均限十二月初间咨齐。即由军机大臣、会同该部。汇开清单。于年底先行具奏。仍交部分别核议。照例具题。庶办理不致迟延。查核更为周密。至此外每年汇奏各款。均著照此办理。　　

○谕军机大臣等、前因学政考试生童。于衡文取士。未必悉能公当。则以降旨令各督抚将该学政在任有无劣迹之处。于年终陈奏一次。原以重防闲而严察核。乃近年以来。各督抚于学政考试。多以并无劣迹一奏了事。竟若具文。若果如所奏。则从前如谢墉、吴玉纶、潘曾起、徐立纲之声名平常。致滋物议者。又独非该督抚具奏无劣迹之学政乎。是各省学政中清慎自矢。甄拔得当者。固不乏人。而关防不密。约束不严。甚或有败检营私之事者。恐亦在所不免。各督抚近在同省。无难访察得实。于年终陈奏时。自应就见闻所及。据实直陈。方为核实之道。若不问其平日声名若何。率以并无劣迹具奏。竟成印板文章。又安用该督抚查奏为耶。今各该督抚相沿故套。率以虚词敷衍塞责。朕亦姑置不论。设将来学政中有营私舞弊之事。或经朕访闻。或被科道参劾。一经发觉。惟该督抚是问。不仅治以徇隐之罪也。将此通谕知之。　　

○丁酉。吉林将军秀林参奏参局协领诺穆三等、侵帑累民。得旨、此案著派福康安、胡季堂、带同索喜前往吉林。并派松筠同琳宁前赴盛京。琳宁著接受将军印务。将恒秀解任。松筠即带往吉林。会同秉公审明具奏。所有随带司员。均著驰驿前往。　　

○戊戌。上还宫。　　

○谕军机大臣等、昨据秀林参奏、吉林参局、发票派歛民间银两。奏到时、即派福康安等前往审讯。但承办参务之协领等。均系案内要犯。闻福康安前往。或改窜帐目。或私填欠款。皆未可定。且恐其属下舞弊人等。畏罪逃匿。不能迅速质审完结。著传谕秀林、此际将承办人员。及一切帐目查封看守。以备福康安等到后。速即讯办。　　

○是日起。上以祈谷于上帝。斋戒三日。　　

○己亥。谕军机大臣等、本日秦承恩奏到各摺。内有学政幕友一摺。幕友人数。系无关紧要之事。况该省学政甫经到任。该抚既称俟其开考后。再将考试情形。随时陈奏。自当于彼时一并奏闻。乃有何迫不及待之处。而因此一事。特行专摺具奏。秦承恩、何不知事体轻重若此。著传旨申饬。　　

○又谕、昨令军机大臣询问吉林送参协领永保、所称放票收参。借项扣抵各情节。与都尔嘉所言。大约相同。此事历任将军因官参不足。刨夫又须借项接济。辄于余参变价时。买补扣抵。所借官项。仍不能如数扣清。办理已属非是。今恒秀复向无干之民。户勒派弥补。尤属无此情理。看来积弊相沿。节年借垫。已非一日。福康安从前在吉林将军任内。曾与金简会办参票事宜。于该处一切利弊。自所深悉。原定章程。及出入档案帐目。均在该处。福康安等到彼提齐案证。秉公确查。自无难得其底里。并著将历任将军是否遵照原定章程。有无更改。抑或阳奉阴违之处。一并详查具奏。定案之后。福康安等正当乘此次清查。通盘筹画。因时调剂。妥定章程。俾得永远遵守。杜绝弊端。福康安等自能遵照谕旨。悉心筹办也。至协领永保所称情节。殊属闪烁。难以凭信。该处参局事务。虽据称系协领诺穆三、托蒙阿总办。永保并非承总之人。但伊同为协领。亦在参局当差。兼管银库。诺穆三、托蒙阿分以余润。伊自必随同弊混。现因质证无人。意存推卸。显有不实不尽之处。业将永保摘去顶戴。派刑部汉司员一员。押赴吉林归案审办。福康安等提同诺穆三等面加质讯。毋任遁饰将此传谕福康安知之。所有军机大臣询问永保奏片。并著发交福康安等阅看。　　

○礼部奏、请定晋封定亲王绵恩坐次。得旨、晋封定亲王绵恩坐次。著在怡亲王永琅之次。　　

○调广东碣石镇总兵陈庄、为闽粤南澳镇总兵。以湖南永顺协副将梁秉慎、为碣石镇总兵。　　

○庚子。上诣南郊斋宫斋宿。　　

○辛丑。祈谷于上帝。上亲诣行礼。　　

○幸圆明园。御山高水长。赐蒙古王、贝勒、贝子、公、额驸、台吉、回部郡王、台吉。朝鲜琉球国使臣。并金川土司等食。至癸卯皆如之　　

○壬寅。上御奉三无私殿赐皇子、皇孙、皇曾孙、皇元孙、亲王等宴。　　

