<!-- { "loadSidebar": true } -->
○吏部议覆、湖广道御史张重光奏、举人候选知县。既于奉文截取时。该督抚分别验看。给咨赴部。其下科乡试先行验看之例。自应停止。除现在举人。业经从前验看知县者。仍准注册外。请于每科会试放榜后。云贵川广福建湖南等省举人会试一科。直隶等近省举人会试三科者。在臣部具呈。公同拣选。择其年力精壮者。以知县注册。年力就衰者。以教职注册。倘有患病丁忧事故。下科补行拣选。从之。　　

○又议准、广东道御史陈豫朋奏、各部院事件。当科道按限注销之期。令承办司员。将已未完结事件。详造清册。送督催所。该所司员。就近传验各司号簿。于册尾填写勘对明确并无遗漏迟延字样。送科道衙门注销。从之。　　

○丙午。上诣畅春园、问皇太后安。　　

○还宫。　　

○大学士等遵旨议覆、刑部尚书尹继善奏、定例侵盗挪移官项等赃。立限追缴。其有于一年内全完者。准将死罪人犯。比免死再减一等发落。军流徒等免罪。乃因有等赃二字。遂将一切赃私包举在内。反令贪墨之徒。得以援免。请嗣后除侵盗钱粮之犯。限内完帑。仍照例准减免外。若官役因事受财。审明系枉法不枉法。及律载准枉法不枉法论等赃。果于一年全完。死罪照原拟减一等改流。军流以下。各减一等发落。应如所请。从之。　　

○户部议准、镶黄旗汉军副都统王进泰疏请、各省将军都统、及该督抚。凡遇比丁之年。将驻防人员。及外任旗员家口。均照右卫各驻防例。每旗造丁册二分。一送部存案。一咨旗办理。从之。　　

○又议准、河南巡抚尹会一疏称、祥符、陈留、杞县、郑州、四州县漕粮。向无每亩额徵确数。遇有升除。易滋书吏飞洒之弊。请将熟地新升。一例派徵。核明某则。每亩应徵银米若干。载入赋役全书。从之。　　

○刑部议奏、杖徒以下。详拟外结事件。令该管按察使、详加酌核。除情节可疑。口供未确。必须覆审定拟者。仍驳回外。其供词确实。毫无疑义。惟于引律问罪。稍有未协者。著按察使照依律例。另拟详结。免其驳改。以省拖累。仍将府州县所拟未协之处声明。听督抚题核。从之。　　

○江南河道总督高斌疏言、清口于明成化间。立庙祀张将军祥。今春漕船。实赀佑助。请赐封号。部议应如所请。寻赐神号曰彰灵卫漕之神。　　

○扎萨克镇国公噶勒丹达什故。以其次子丹津那木扎勒袭爵。　　

○是月。稽察盛京事务兵科给事中瞻塔海奏、盛京刑部衙门。请照内部例。设督催所。稽查办案违限。得旨、盛京刑部。岂比刑部之繁。惟在该侍郎督催有方。斯亦不致沉搁事件矣。此摺不准行。与该侍郎看。　　

○直隶总督孙嘉淦奏报雨雪沾足。得旨、以手加额览之。但吾君臣若稍存肆志。则非对越上天之诚矣。当此水旱之后。惟应劝民耕作。以补不足耳。　　

○又奏、天津、沧州、青县、河间、任邱、文安、大城、武清、高阳、庆都、新安、十一州县内各村庄。积水未消。直隶播种。多在小满以前。届期当酌议安插之法。得旨、所奏俱悉。但目下情形既已如此。所云届期酌议安插之法。亦不过补偏救弊而已。岂长策哉。　　

○又奏、直属积水之地。现据陆续详报。沧州、庆都、新安、等处。积水全消。已种春麦。青县、任邱、大城、武清、高阳、等处。水消过半。无误夏禾。天津、文安、河间、三县村庄。虽经疏浚。而堤内地洼。须三月终旬。可望全消。得旨、天津等三县。看来不能布种矣。即其余诸处。亦不过随时补救而已。非长策也。卿其熟筹之。　　

○直隶布政使范璨奏、直省上年被灾。蠲赈备至。元气未能全复。宜充裕仓储。经理沟涂。兴有用之役。息无益之事。得旨、览汝所言。实是目前要务。但既见到此。须实力行。以副朕任使之意。　　

○两江总督那苏图奏、挑浚淮扬河道。兴建海口坝闸。工程甚钜。业委安庆臬司张坦麟。先将水利缓急。地势高下。与夫采料募工。派员给费。妥议通详。兹钦差大臣汪漋等到淮。会同确勘。惟淮安泾河渔滨等河。暨扬属盐河。就近先为兴挑。且可使兴、泰、阜、盐、一带贫民。际此青黄不接之时。俱获食力。其全局河道形势。俟勘定奏闻。得旨、此见甚是。知道了。　　

○又奏、安属上年被灾较重。酌其田数多寡。将社仓谷石出借。如社谷不敷。及无社仓处。即于赈余谷内拨给。再有不敷。核计每谷一石。给银五钱。得旨、此举甚善。知道了。　　

○两江总督那苏图、两淮巡盐御史三保奏、江省当青黄不接之时。尚须平粜加赈。因动支库银二十万两。给运盐商人。于江广产米口岸。分头采买。即将回空盐船装载。限三月内陆续运到。得旨、此举甚善。知道了。　　

○又奏、仪徵挑河。令盐船暂由瓜洲出江。赴仪赶掣。得旨、知道了。此虽权宜之道。然亦须察查严密方可。　　

○江南河道总督高斌奏、运河水势日旺。浮淤洗刷。重漕可以直达。而清口湖水畅行。数遇东北大风。黄流并无倒灌。上年中外所传。运口改坏。春月重漕必误之语。自属子虚。恐嫌怨渐生。不能尽职。请于夏初漕艘全数渡黄之后。另简贤臣。以副重任。得旨、此奏朕甚不直之。卿既肯担当任事。乃国家求而难得之人也。况治河已有成效。此何时也。讵有以浮言动朕听。而反使出力报效之人得罪乎。第恐卿固执己见。料理有弗合宜耳。若自问万无可疑。切莫畏人。　　

○闽浙总督郝玉麟奏、闽省内地各镇标营。请照沿海例。每兵一名。备谷一石。共应贮谷六万一千六百石。即将赏给兵丁滋生盈余银七万八千二百四十五两零。拨给采买。得旨、此举甚善。卿其酌量行之。　　

○又奏、闽省各属所贮仓谷。先经藩司王士任奏请分年采买。但年岁丰歉不齐。自应因时酌办。请嗣后十分收成者。责令全数买足。八九分收成者。买补十分之八。六七分收成者。买补一半。其未买之谷。照数存价。于次年秋收买足。得旨、此亦不可概论者。若如所奏。设连年皆遇六七分年成。则递减而仓谷必至于全无矣。尚当通盘详算。酌盈剂虚为是。　　

○湖广总督宗室德沛奏、楚省地势与山陕不同。除挑濠筑堡建台等举。皆不可行。惟于乡镇紧要隘口。树立栅栏。业经著有成规。应令州县查点朽坏。分别修补。即派栅内居民。轮流经管。设立循环二簿。将名姓详细编载。如有迁徙。责令地方保甲填注。其零星小村。饬各营兵丁游巡。并派标营弁兵。在水陆两途访缉。又于支河岔港中。建立水栅。令汛兵看守。无塘汛者。就近保甲居民。严司启闭得旨、如此办理亦妥。知道了。　　

○调任湖南巡抚张渠奏、楚省钱昂。办铜甚艰。因委员察勘前抚臣赵宏恩所开铜矿。如常宁县之铜盆岭。桂阳州之石壁下。绥宁县之耙冲。俱已刨试有效。他若桑植县之水獭铺。桂东县之东芒江。亦产铜砂。但桑植系新辟苗疆。桂东又不通水路。俟相度机宜。妥议具题。得旨、既然试验有效。当悉心详酌之。汝今赴苏。将此事悉告之后任。令其极力料理。以期有赀鼓铸可也。　　

○大学士仍管川陕总督事务查郎阿、陕西巡抚张楷奏、入春以来。雨雪微细。未获沾足。得旨、陕省得雪分数。颇不及直隶各省。况灾变之后。益当勉修人事。以应天道。若一得透雨。即速奏报。以慰朕念。　　

○钦差兵部右侍郎班第奏、宁夏向设步甲一千二百名。守城巡街。六百名已足敷用。请先将另户步甲内。拣选年壮能服役者。令其当差。所余六百名步甲之额。请加恩留为养育兵。将闲散幼丁充补。嗣后遇马甲缺出。由步甲养育兵挑取。得旨、照依所请。该部知道。　　

○巡察归化城太仆寺员外郎色楞奏、绥远城至杀虎口。相距二百余里。旧设七站。皆系蒙古员弁。请照内地。盖造墩台。出派官兵看守。又归化城因山设台。以查偷贩逃匪。请每台添派兵五名。巡缉更为严密。得旨、知道了。朕详思再行办理。　　

大清高宗法天隆运至诚先觉体元立极敷文奋武孝慈神圣纯皇帝实录卷之八十七　　


大清高宗法天隆运至诚先觉体元立极敷文奋武孝慈神圣纯皇帝实录卷之八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四年。己未。三月。丁未朔。陕西学政嵩寿奏、岁科两试。请于四书经书外摘录本经四五行。令生童作经义一段。定其优劣。童生中有能背诵五经。兼通讲贯者。量行取进。从之。　　

○以狭西定边协副将李述泌、署甘肃凉州镇总兵。　　

○戊申。遣官祭贤良祠。　　

○户部等部议覆、署广西巡抚安图疏称、芦洲坍涨靡常。向例五年一丈。为期已久。恐狡猾之徒。或移地换段。或匿册改名。及捏造洲地名目。互报成淤。请嗣后遇业主具报。地方官随赴报所亲勘。将坐落四至长阔弓口、并报户的实花名注册。五年清丈之期。委员覆勘。据实升除。应如所请。从之。　　

○户部议覆、浙江巡抚兼管盐政卢焯疏称、贮备盐斤。每当出易之时。脚费甚重。取偿食户。商民并受其累。应如所请停止。从之。　　

○刑部等部议准、狭西巡抚张楷奏、农忙停讼。虽系成例。如婚姻内、窥色艾而谋夺。贪财利而改婚。及田土旧荒新淤抢种争获、渠塘水利、争引灌溉、等情。未便稽延时日。请饬令地方官、立即剖断不得藉词诿卸从之。　　

○添设云南顺宁、丽江、元江、鹤庆、永北、五府州厅。知事各一员。从云南总督庆复请也。　　

○己酉。谕、二月二十九日。批本处少交礼部本章一件。经内阁询问批本处。据管本郎中七达色查出。将该班官员参奏。现交部察议。朕思本章出入。关系重大。防微杜渐。不可不慎。嗣后凡有应发本章。如批本处未发。内阁即行奏闻。内阁未发。部院即行奏闻。该部未经行文。督抚即行奏闻。不必转相询问。奏事处亦照此例。庶将来朦混迟延之弊。可以永杜矣。　　

○又谕、吏兵二部。现俱纂修则例。八旗与步军统领衙门。关会事件甚多。亦应修定则例。以便遵照办理。著步军统领、会同八旗大臣、酌议具奏。　　

