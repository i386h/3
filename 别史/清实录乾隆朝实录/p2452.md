<!-- { "loadSidebar": true } -->
○是日、驻跸波罗河屯行宫　　

○癸巳上遣额驸扎兰泰、赴避暑山庄皇太后行宫问安。　　

○谕曰、周元理奏、永定河岁抢修等工。请仍循旧例一摺。因乾隆三十八年报销疏浚抢修等工银两工部以所报之数。与尚书裘曰修议定大工章程案内、较有浮多驳令删减。周元理复将历来通融办理缘由、据实声明、吁请仍旧。朕阅此案。工部之驳。固属照例。而周元理之请。自亦实情。今朕为之准酌折衷。所有此案动用工程银两。仍准其照旧报销。不必复行驳减。惟是永定河、岁抢修疏浚等工。每年定额三万四千两。并准节年通融办理、不逾此数。虽若示以限制。实听尽数开销。未为允协。夫永定河水势靡常。工程亦因而增减。即如岁修一项。水大之年。粘补必多。水小之年。费用较省。此理之一定者。又如抢修量工之平险疏浚视淤之浅深。亦难绳以一律。若如向时所定。笼统发银。不问工之钜细多寡。任其牵匀销算。则与庖人揽办筵席何异。殊非核实办工之道。治河所以卫民。果属紧要工程。于闾阎实有裨益。经费原所不靳。若永定河旧例未妥。以致每年浮耗。久之不但用涉虚糜。且恐工无实济。何如随时确核实用实销之为愈乎。除业经办过工程。事属已往。毋庸另议外嗣后应如何删去旧额、核实办理酌定章程之处。著军机大臣会同周元理、悉心妥议具奏。寻奏、永定河每年、岁需银三万四千两定额。永远删除。嗣后每年于秋汛后。先令永定河道将下年岁修疏浚各工。细勘确估。督臣再亲勘覆核。将银数先行奏明。领项备料。于次年开冻后兴工。照估办理。其抢修一项系临时相度。难以豫估。应请先发银一万两存贮永定河道库。令其酌量工程。派员办料备用。倘有不敷。一面具奏。一面将库项垫发。至于另办加培土工。不在岁修镶埽之列。仍照旧另案奏办从之　　

○又谕、御前侍卫都统安泰、向在内廷行走多年。兹闻溘逝。深为恻念。著加恩赏银五百两。办理丧事。送柩回京。　　

○内务府大臣议覆、侍郎高朴等奏称、东陵奉祀。向来额设备用牛羊。为数过多。量请裁减一摺。据称额设乳牛。不过取乳充馔。祇期敷用。何在多余查原备五牛之处。已足敷用。其多至二十者应各减十五。又原备二牛之处。有多至四只者。应各减半等语。查取乳充馔之牛。非应荐牺牲可比果能实心照料。喂养得宜自敷应用。从前原设牛只。未免过多。与其宽余额数。致不肖劣员如义宁等之得以乘机舞弊。藉端分肥诚不如核明撙节。以归实用。该侍郎等按数议减。均为允协。应如所请行。至原额间有不敷之处。应即于所减数内拨补。并请饬该总管等将来遇应行更换之期。遴派妥员查验。如实不堪用者。方准抽换。但每牛十、不得过六。以杜冒滥。倘查验涉虚。将该司员等、严行参处。又据称备用黑牛及羊只亦应酌减等语。查奉祀牛羊。系陆续供用。原可随时添补即稍需豫备。亦毋庸过多。以致滋弊。亦应如该侍郎等所请。将备用黑牛五十五只内。酌留二十五只。羊一百三十三只内酌留六十七只。余俱裁彻。以省浮多再此项额设牛羊数目。东陵现经酌减泰陵应一体核办。臣等交查该处据覆称乾隆三十四年曾经德保奏明酌减。查与臣等所定数目多寡未符。请照现议章程。应增应裁之处画一办理。从之。　　

○调福建按察使广德、为广西按察使。以福建汀漳龙道蒋允焄、为福建按察使。　　

○以署镶红旗汉军都统弘旿、为正红旗汉军都统。　　

○是日、驻跸张三营行宫　　

○甲午谕军机大臣曰、阿桂等奏、连夜分攻各碉寨。沿河接拏木栅。已与勒乌围东西平对。如此两面合围。贼众断难支御。谅可。立时攻克乃贼人犹复悉众死守。固属护巢力拒。亦由其罪孽深重。必待尽歼而后已。至既得勒乌围。则转经楼之贼。自难存住。即甲尔日磉桥亦当自溃。其科布曲贼寨。据脱出番人供称、莎罗奔弟兄三人、现俱在彼。自即应乘胜攻克。悉行擒获。从此进攻。更不虑后路有贼滋扰。至于索诺木、现住甲杂。阿桂进攻时。自当分兵两路一由雍中喇嘛寺攻打噶喇依。捣其巢穴。一派兵径赴甲杂官寨。擒其逆酋。方为妥协。　　

○吏部覆奏、御史戴翼子奏称、五城自缢命案。承缉凶犯。请照定例勒限开参。查例载命盗凶犯在逃。承缉官按限处分。系指因伤毙命、实有凶犯。例应缉获抵偿者而言。至带伤自尽等案。如自行跌□□盍等伤。本无可缉之犯。即验有斗殴伤痕。而伤非致命。死由自尽。缉获时、罪止杖笞。并不拟抵。是以例内并不予以限缉该御史奏请自缢命案、勒限开参。是将带伤自尽之案。误作因伤毙命。应无庸议从之　　

○是日、驻跸阿贵图大营。　　

○乙未。上遣侍卫春宁、赴避暑山庄皇太后行宫问安。　　

○行围。　　

○谕、昨据御史戈源参奏、六月分、郧阳府知府奉旨开缺。已在二十日截缺之后应归七月铨选。乃吏部先于十七日开缺辄将本部司官储秘书选补。弊混显然一摺。果如戈源所言。似吏部竟有徇私废公之处。不可不彻底查办因批交英廉、阎循琦、金简等查奏。今据覆奏、吏部向来办理开缺案件如仅止降革交部议奏者。于议覆具题奉旨之日。始行开缺。如革职之外、尚有余罪者。不俟具题、即行开缺。并查自乾隆二十二年至今办过成案十余件。查开具奏。至储秘书铨选之处。系按记名俸次、比较挨用是吏部于此案开缺推补并无违例。戈源所奏未免有意吹求。前日御史戴翼子、曾奏五城自尽命案。不应轻改成例及传旨询问吏部。则于定例并无更张。半月之间。而言官两劾吏部。皆无确据。甚属无谓。御史风闻言事内外大臣。如有婪赃不法、舞弊营私情节。言官等即能据实指参朕方为之嘉许。而于被劾之人必审明从重治罪。即如方世俊、良卿、钱度辈赃私累累。并非有御史参出。而一经败露。俱严讯立正典刑。此等贪黩败检之员。从不稍为宽贷。亦诸臣所共知者。然此数案、皆非科道纠劾。乃惟指摘部中一二案件。不问是非虚实。率行入告。以见其风力谁不能之。具此案开缺之事。特派别部大臣查核。断不至稍有瞻徇。而所查悉已得其底里。御史凡有闻见。如肯留心体察。真伪无难立辨。顾可捕风捉影。而以无据游谈。妄为诬蔑乎。御史参劾部院堂官。如其言果确。朕必不肯于大臣少存庇护。若语涉无稽。挦摭失实。欲以此自命敢言。深所不取。明季科道。往往与部臣抵牾。遇事生风。攻讦不已。久之遂成门户。朕披阅史册。每深恶而痛嫉之。方今政治肃清不愿言官蹈此恶习。著将此传谕各科道。如再有、似此劾参各部事件、查无实据者。即将言事之人。交部议处。　　

○是日、驻跸海拉苏台大营。　　

○丙申。上行围。　　

○是日、驻跸呼鲁苏台大营　　

○丁酉。上行围　　

○谕曰明亮一路。正当用人。押送喇嘛达固拉僧格之副都统噶塔布、俟到京二三日。仍著由驿驰赴明亮军营。　　

○吏部等部议覆、狭甘总督勒尔谨奏称、甘肃省黄河浮桥。向归皋兰县经理。该县政繁、难以兼顾。请添设主簿一员。管理河桥平番县地方辽阔。河渠二十余处请添设主簿一员。专司水利。肃州嘉峪关。距州城七十里。该州鞭长莫及。请添设巡检一员。来往稽查。又肃州州判。专管九家窑屯田该屯户视为官田不尽心耕种。以致收粮短绌。莫若改为民田令其自行经理。计亩升科其州判一缺、裁。所有该员廉俸。即分给添设之皋兰、平番、二县主簿。又哈密厅属之酤水堡向设有巡检。该处民居甚少。无藉专员弹压。请将酤水巡检缺裁。移驻嘉峪关。为肃州属该员廉俸。照数改拨。应如所奏从之　　

○赈恤甘肃皋兰、河州、狄道、渭源、金县、靖远、循化厅、红水县丞、沙泥州判、安定、固原盐茶厅张掖、抚彝厅、山丹、东乐县丞、武威、平番、古浪、永昌、镇番庄浪、灵州、中卫、西宁、碾伯、大通、巴燕戎格厅、肃州、高台、安西等、三十一厅州县。本年旱灾雹灾饥民。并予缓徵　　

○铸给甘肃布政使、按察使、布政司照磨、按察司照磨、按察司司狱、宁夏府水利同知、各印信关防。删旧印内狭西二字、冠以甘肃。从布政使王亶望请也。铸给乌噜木齐管理厄鲁特部落领队大臣印记。从都统索诺木策凌请也。　　

○是日、驻跸纳尔苏台达巴汉西大营。翼日如之。　　

○戊戌。世宗宪皇帝忌辰。遣官祭泰陵。　　

○谕曰、皇贵妃金棺。应于今冬送至胜水峪入宝城。庆贵妃、豫妃、金棺。亦应同时送至胜水峪妃衙门。著该衙门于十月内择日、照例举行。　　

○谕军机大臣等、据毕沅奏、宝狭局鼓铸。应采办第十运滇铜。共估需银五万三千余两。派委典史李尚志、赴滇领运等语。所办未妥。采运滇铜。事关鼓铸。且动用脚价、至五万三千余两。为数甚多岂可仅委典史微员。专司其事此等微末之员。管办多金。难保其不垂涎染指或竟于途中侵盗浪费花销皆所不免。迨事后发觉。即将该员正法严追。已属无补。毕沅何计不及此。著传谕毕沅、即再派一同知知县之类。前往共办。嗣后凡采办滇铜。必须选派明干知县。或能事之同知通判前往。并须择其身家殷实者。充当此差。方为妥协。杂职中。即有勤慎明白、堪任差委著。亦只可令派出之丞倅知县带往。以供奔走查催之役。断不可专派簿尉微员领办。致滋贻误。设差委非人。沿途或有侵蚀亏缺等事。惟派委之该督抚藩司是问。仍将此谕令办铜各督抚、一体遵办。并谕户工二部堂官知悉。　　

