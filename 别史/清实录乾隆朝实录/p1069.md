<!-- { "loadSidebar": true } -->
○丙子。谕军机大臣等。据岳钟琪奏称、郭罗克屡次劫掠。请于三月内、前赴松潘。饬令擒献贼赃。倘该土目抗拒不遵。一面檄调汉土官兵。亲身督率前往擒捕。并力攻击等语。是竟欲用兵于郭罗克矣。昨策楞奏内。尚止欲令其擒献正贼。今岳钟琪此奏。则更庸妄纰谬。又不当仅以错会朕意责之。在伊等不过欲回护杂谷一事。而究之终不能回护。且恐自速其罪耳。上年杂谷之役。据伊等初奏。以为逆迹已著。不可不除。故亦听其前往。然朕彼时。方以瞻对金川、旷日持久为戒。不免深为廑念。及观其节次奏报情形。其乘虚袭取。事属显然。是以屡经降旨训饬。并于马良柱摺内、明切批谕。令寄伊等知之。原欲使之知所警愧。乃竟不但不愧。而且欲又生衅端。国家之兵马粮饷。该督即不知慎重。而边圉重地。全不为培养元气、休息人民之计。是岂封疆大臣之用心耶。以国家全盛之时。办一郭罗克。本非难事。然即使立就擒捕。亦复何关紧要。而况其未必如杂谷之易与乎。看伊二人所奏。意见似有不同。是策楞尚知所畏惧。而岳钟琪则几无所顾忌矣。著一并传旨严行申饬。如伊等意在必行。不妨据实奏闻。并出具军令结状。定限几日可以成功。朕亦不难准行。若将来稍有稽误。惟伊二人是问。可令伊等自审度之。　　

○又谕、据延绥镇总兵马乾所奏、查明延安兵丁不法、垒砌守备衙门缘由一摺。内称该营将备。因提臣将次巡查。于岁暮扣留饷银。制办军装。纵无侵蚀情弊。其平日之废弛。固可概见。迨众兵喧噪滋事。守备赵廷辅。竟闭门不出。参将高时农。复赶至城外。下跪央求。现在揭报题参等语。此事前据马乾、黄廷桂、先后奏到。因见高时农、始则阻其扣饷。继又设法接济。而赵廷辅亦属办理公事。尚无大过。若概登白简。转长悍卒刁风。是以节经传谕黄廷桂、令其查明妥办。今观马乾所奏。则此案召衅。自赵廷辅、高时农、二人。及至激成事端。一则闭门不出。一则下跪央求。似此庸劣无能。实出情理之外。其罪又不仅止不恤兵艰而已。黄廷桂即行查明据实题参。请旨拏交刑部治罪。以肃官常而昭军纪。至兵丁张广等、聚众垒门。呜号出城。不法已极。且该将备等、现经拏问。而鼓噪之兵。若仍以为首二三人寘之于法。其余递从末减不足以昭炯戒。自当多处数人。从严办理。即其罪不至死者。或发往乌拉等处。充当苦差。以示惩创。庶将来各营兵丁。知所畏惧。可令黄廷桂斟酌查办。一并传谕知之。　　

○戊寅。谕、朕此次恭谒泰陵。著履亲王、庄亲王、大学士来保史贻直、在京总理事务。　　

○定边左副将军成衮扎布奏、准夷素性诡谲。近未通使。请于五六月间。派贤能台吉官员各一二人。以年例买马为名。在乌梁海暗侦。再喀尔喀副将军。每年于军营四季驻班。请令在参赞上、随内地大臣行走学习。得旨。值班副将军。著在参赞上行走。余著军机大臣、会同该将军议奏。再散秩大臣萨喇勒、颇悉准夷情事。若选派索伦、乌拉齐带往。于军营有益。著一并议奏。寻议乌梁海探信之处。应如所奏。至萨喇勒前赴军营。应派索伦、乌拉齐一百名。再令萨喇勒、于伊属下。挑选数十名。并令察哈尔八旗总管、于旧厄鲁特等项人内、每旗挑二十余名。密行豫备。从之。　　

○谕、总督策楞、阿里衮、现在丁忧。四川总督印务。著黄廷桂署理。奉到谕旨。即速驰驿赴任。陕甘总督印务。著尹继善署理。两广总督印务。著班第署理。尹继善班第、俱著驰驿速行前往。江西巡抚鄂容安。著署理两江总督印务。即著在江西办理。　　

○谕军机大臣等。现在审讯卢鲁生一案。原革江南卫守备杨琳。有应行质讯之处。已经军机大臣等飞咨提解。杨琳系此案要犯。查系原籍湖广。现住江西。著传谕江西巡抚署两江总督鄂容安、湖广总督永常、湖北巡抚恒文等速将该犯杨琳、提拏到案。遴委妥员管押。由驿递飞解来京。并饬解员小心防范。倘稍有疎虞。或致该犯途次自戕灭口。该督抚之罪。即无可逭矣。　　

○礼部题朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○辛巳。谕、各省传钞伪稿一案。朕屡经降旨。宣示中外。此等奸徒传播流言其诬谤朕躬者。有无虚实。人所共见共知。不足置辩。而诪张为幻。关系风俗人心者甚大不可不力为整饬。乃各省督抚仅视为寻常案件惟任属员取供详解过堂一审。即为归案了事。以致辗转蔓延久迷正线各省就案完结情形。大略不过如此。而在江西为尤甚。即如施廷翰案内之张三、施奕度。江西承审各官。草率错谬。及到江南。亦不能审出实情。几认为捏造正犯。经朕命军机大臣等、审明昭雪而千总卢鲁生、在江西两次到案。俱被狡饰脱漏。又经军机大臣、从解京之书办段树武彭楚白等供词互异之处。细加穷诘。始将千总卢鲁生、守备刘时达、传稿情节。逐层究出。比卢鲁生、刘时达、先后到京。朕督令诸臣、虚心研鞫。反覆推求。始则借端支饰。继则混指同寅。既不能推卸传稿实情。又不能供得稿来历。诘问再四。即各委之伊子。忍心害理。莫此为甚。迨情竭词穷。始将其会商捏造。种种奸伪情节。并将伪稿条款。逐一默写。及其造谋起意。于破案后、商同借线掩饰情由。一一吐露。矢口不移。当此光天化日之下。乃有此等魑魅魍魉。潜形逞伪。实出情理之外。今不待重刑。供情俱已确凿。殆由奸徒罪大恶极。传钞贻累多人。好还之道。自无所逃耳。卢鲁生、刘时达、著议政王大臣、大学士、九卿、科道、会同军机大臣、再行详细研鞫。定拟具奏。至督抚为封疆大吏。不特此等大逆之犯。即寻常案件。孰非民生休戚攸关。而养骄饰伪。妄自托为敦体。可乎。此案若查办之始。即行竭力根究。自可早得正犯。乃粗率苟且。江西舛谬于前。江南迷误于后。均无所辞咎。江西近在同城。群卫弁腾口嚣嚣。毫无顾忌。串供借线。几于网漏吞舟。厥罪较重于南省。解任巡抚鄂昌、按察使丁廷让、知府戚振鹭、俱著革职拏问。交刑部治罪。总督尹继善、及派往江西同审之周承勃、高麟勋、俱著交部严加议处。钱度、朱奎扬等、尚与专委承办者有间。俱著交部议处。至卫弁乃总漕专责。瑚宝亦不能辞责。亦交部严察议奏。当日查办之始。未知根源所在。须披叶寻枝。势不得谓法不及众。畏难中止。以致颟顸了事。朕犹恐拖累者众。屡经密谕各省督抚。分别发落。以省拖延。即武弁大员。曾经私看者。亦悉置不问。然在伊等食毛履土。见此大逆不道之词。当为痛心疾首。譬如闻人詈其父祖。转乐为称述。非逆子而何。然使非有首先捏造之人。则伊等亦无从传阅。是传阅者本有应得之罪。不可谓被所愚弄。而朕则悯其无知。譬子虽不孝。父不忍不慈。今首犯既得。不妨曲宥。除在京人犯、已予省释外。著传谕各省督抚。通行出示晓谕。无论已未发觉。概行从宽免究释放。凡属此案例应拟罪人众。蒙朕格外宽宥。务宜痛自改悔。动尊君亲上之天良。戒造言喜事之恶习。安静守分。庶不致良苗化为稂莠。永受朕保全爱养之恩。夫谗说殄行为圣世所不容。奸顽不除。则风俗人心。何由而正。而吏治狃于因循。尤关治道。朕宵旰忧勤。与诸臣共相敦勉者。岂肯稍存姑息。致启废弛之渐。将此一并宣谕中外知之。　　

○壬午。谕、盛京引见笔帖式人员。国语甚属生疎。皆由监视大臣徇情挑取。嗣后考试繙译笔帖式时。著将盛京各大臣名衔。开列请旨。候朕酌派。以专考试之责。如带领引见时。仍有不娴国语者。惟派出考试之人是问。　　

○又谕、捏造伪稿正犯已经审明。原任粮道施廷翰、及伊子贡生施奕度等、俱著加恩开复。　　

○谕军机大臣等。前因捏造伪稿之刘时达。供出自伊子刘守朴金华任所带来。当即降旨。令周承勃、钱度、前往该处。密行查办今伪稿正犯已得。所有传钞各案。业俱加恩免其查究。前供既审系诬妄。无可办理。周承勃、钱度、著即各回本任。将此传谕伊等知之。　　

○命庄亲王允禄、履亲王允祹、和亲王弘昼在议政大臣上行走。　　

○癸未。谕军机大臣等。前经降旨。令钱度、周承勃、前往金华一带。访查传稿踪迹。务得根原。旋审卢鲁生、刘时达、二犯。供出商同捏造情形确实。是以降旨令伊二人即回原任。今据伊等奏到、查刘守朴幕宾孔则明等供词。是刘时达伪稿。或另有来历。一时混行诬服。亦未可定。事关重大。不可不加意详慎。著传谕周承勃、钱度、即日带同此案现在人犯。驰驿飞速来京核讯。毋得刻迟。　　

○又谕、前经降旨。传钞伪稿案内人犯。加恩免究释放。但刘时达之子刘守朴一犯。尚有应行质讯之处。前据鄂容安奏称、已令范廷楷前往广东一路迎拏。范廷楷于何处接到该犯。及途中讯出供情。著即由驿递飞速奏闻。仍将刘守朴、遴委妥员。由驿飞解来京。务宜加意防范。　　

○又谕、据庄有恭奏、李坤等传钞伪稿一案。究至汪成、倪心传、现在悉心研鞫等语。此案前因正犯未得。是以传谕该抚令将李坤等、严行根究。提解来京审讯。今卢鲁生、刘时达、已将商同捏造情由。逐一供出。所有传钞各犯。业经明颁谕旨。从宽免究。此案传稿年月。在十六年春间。竟可就案完结。不必查究矣。其知县韩墉、曾见伪稿。不行举报。自有应得之罪。应照例题参交部。遵照前旨。俟通案完结之后。另行核定。至王玉琳一犯。是否实系已回原籍。该犯系卢鲁生等案内之人。仍令留心踪迹。务获解京。一并传谕庄有恭知之。　　

○又谕、准噶尔、无遣使入觐之信。或以所请不遂之故。妄生窥伺。亦未可定。安西提督王进泰、系属新任。恐未必深悉情形。永常在彼更事已久。著传谕永常倘至四五月。尚无夷使来信。即著伊驰赴安西。与王进泰协同商议防范事宜。俟旨到日。即可酌量起程。现令尹继善、前往署理陕甘印务。朕已另有指授。一并传谕永常知之。　　

○甲申。上奉皇太后居畅春园。　　

○谕、闽浙总督喀尔吉善奏、平和县逆匪蔡荣祖等、谋为不轨一案。据称漳州镇标中营游击李如筠。一闻逆匪踪迹。即亲身前往。搜获助逆要犯。殊属奋勇可嘉。著该部行文调取来京引见。酌量升用。以示奖励。　　

