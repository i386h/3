<!-- { "loadSidebar": true } -->
○谕、军机大臣议驳、魁伦等具奏将裁马六十匹。所空草料折银。及裁汰马甲四十缺。所空钱粮。以养赡、孤寡。余充公项一事。存泰等具奏。将所出马甲六十八缺抵补外。余三十一缺。暂停挑补。以养赡钱粮短少、家口众多者。彻出养育兵缺。以养赡空缺家口一事。所驳甚是。昨福州、广州、杭州、满洲兵丁内。有出兵台湾阵亡者。实属可悯。伊等户口孤寡。恐失生计。特加恩将台湾兵阵亡马甲缺。与其挑捕在家逸居之人。不如分马甲一缺。作养育兵二缺。令养赡伊等孤寡。此皆朕念满洲世仆。微有劳绩。即加悯恤之意。并非裁汰兵缺马匹。以省钱粮也。方今承平日久。生齿日繁。虽不能无故增加满洲等钱粮。岂有裁汰兵缺之理。况今岁荆州被灾。一切赈济。朕即动用二百万两。且从前二三次蠲免普天下钱粮。不啻数千余万两。于彼皆不曾稍有爱惜。况此数两兵丁钱粮。朕岂肯复为节省乎。今魁伦存泰等、如此办理错谬。实未晓朕意。著传旨申饬。其养赡荆州水灾淹毙兵丁之孤寡。亦如是降旨矣。恐图桑阿等、误会朕旨。亦未可定。著交图桑阿等、惟体朕悯恤旗仆。以期于事有益。酌量办理。将此仍晓谕满兵驻防各处知之。　　

○刑部议覆四川总督李世杰疏称、冯龚氏殴夫冯青身死。依律拟斩立决。其子冯克应、审不知情。未及往救。请免置议。应如该督所题完结。得旨、刑部题覆四川省冯龚氏殴伤伊夫冯青身死。将冯龚氏问拟斩决一本。冯龚氏著即处斩。至此案冯青之子冯克应、于伊母冯龚氏在途殴伤冯青殒命时。因取火转回瞥见。当即哭喊。龚氏吓勿声张。令其一同潜逃。该部以冯克应、业经该督审明。不知父母争殴。是以未有往救。请免置议。人子之于父母。原有容隐之例。但父之于母。尊亲虽属相等。然父为纲。夫为妻纲。礼经有母出与庙绝之文。是人子之于其父母。恩同而分则有间。设为人子者。遇有其父殴母至死之事。自当隐忍不言。原可免其科罪。若其父被母殴死。即迫于母命。当时未敢声张。至经官审讯时自应据实诉出。方为处人伦之变而不失其正。此等纲常大义。虽乡僻蚩氓。未能通晓。但准情断狱。不可不示以等差。折衷至当。此案冯克应、于伊父被伊母殴死。到案时。如即行供出实情。自可免议。倘并未供明。前项案情。皆系审讯冯龚氏而得。冯克应、即不得为无罪。亦应酌加薄罚。以示人道大伦。该督原题、及部议、皆于此处未经声叙明晰。著刑部遵旨行文驳饬。令该督将冯克应到案、曾否即行供出之处。讯明覆到再行核办。　　

○旌表守正捐躯河南新乡县民韩朝相妻宋氏。　　

○癸亥。谕、据惠龄奏、办理武闱事宜摺内称、连场较阅。将各武生照例考试马箭地球、及步箭弓刀石等技。将弓马熟娴。技勇可观。年力强壮者。挑取记注其余生疏软弱者。一概汰去。仍出示晓谕。将该生等、或因骑射、或因技勇、未能入选之处。于各名下详细注明。使该生等各知汰去之故等语。所办可嘉。已于摺内批示。向来武闱较阅。率多循例办理。未能实心甄别。是以顺天武乡试。及武会试。特派皇子大臣、监同阅看以昭慎重。至各省举行武闱。系巡抚专司其事。往往于技勇弓马。并不认真考校。无所激劝。今惠龄将各生技艺可观者。密为挑取仍将未能入选之人。于名下注明出示使被汰之故。晓然共知。令各生等自知愧勉思奋。所办殊为妥善各省巡抚、俱当照此办理。认真校阅。不得草率从事。以副抡才至意。　　

○又谕、据闵鹗元奏、本年应试诸生内。江苏省汤振、王长驾、吴霖、王日熭、毕文琳等五名。安徽省王圣际、胡先桂、翟承眷等三名。均年在八十以上。三场完竣。未经中式。又据惠龄奏、湖北省应试诸生吴梅、舒继芬、年皆八十以上三场完竣榜发无名各等语。该生等年逾八旬精神矍铄。踊跃观光。实为儒林嘉瑞。汤振、王长驾、吴霖、王日熭、毕文琳、王圣际、胡先桂、翟承眷、吴梅、舒继芬。均著加恩赏给举人准其一体会试。以示朕寿世作人嘉惠耆龄至意。　　

○又谕曰、闽浙总督李侍尧、老成历练。宣力有年。屡任封圻。实心能事。昨岁因台湾逆匪滋事。特将伊调任闽浙。该督抵福建后。即驻劄厦门一带。办理军需。调度一切。无虞缺乏。诸凡妥协。而于地方事务。亦能认真整饬。节经降旨晋加宫衔。复还伯爵。以示优奖。昨据该督奏、染患疮疾。又复下痢。即遣伊子由驿前往看视。并谕令安心调养。以冀速痊。用资委任。兹闻溘逝。深为轸惜。所有应得恤典。著该部察例具奏。　　

○又谕曰、闽浙总督员缺。著福康安调补。福康安未到之前。其总督印务。前已有旨著魁伦署理。陕甘总督员缺。著勒保补授。山西巡抚员缺。著海宁补授。其兵部侍郎员缺。著吉庆补授。仍兼副都统。　　

○谕军机大臣等、据李世杰奏称、该省办理军需。前拨陕西、山西、银一百万两。尽属充裕。续拨楚省银五十万两。可无需用。已就近飞行停止等语。此项银两。业据毕沅等彼此札商。如所解之银。已入川境。自应解往川省。若起程不远。未出楚省。又不妨仍留湖北备用。以省解送之烦。总在该督等酌量妥办。不必拘执。又李世杰奏称、派往办粮之郎中良柱等八员。现无应办事件。应否留川补用等语。西藏军务。渐次完竣。粮运一切。均已停止。前次派赴川省各员内阿精阿、系刑部司员。刑名尚为谙习。应令回京供职。其良柱等七员。著李世杰酌量情形。如该省现在需人。即奏留数员。以相当之缺补用。若无需用之处。即可遣令回京也。　　

○又谕、据纪昀奏、前赴热河办理抽换书匣各事宜一摺。内称、从前陆费墀排架时。凡系零帙。不论朝代门类。将数种合为一匣。以省配搭之烦。遂致纷纭错乱。现经逐种抽出。归还原次。并将书匣彼此互换。改刻匣面。毋庸多为添造等语。所办竟通。不料纪昀竟能如此。四阁陈设全书。一切装函排架事宜。俱系陆费墀一手承办。今经纪昀查出纷纭错乱之帙甚多。则陆费墀前次办理乖谬。已可概见。著将纪昀原摺钞寄琅玕、发给费陆墀阅看。令其明白登答。据实覆奏。寻琅玕奏、遵旨询问陆费墀。据称、办理错谬。无可置喙。所有查出应行换匣换面改装改刻之处。情愿措银一万两。自行咨交内务府、以充办书经费。报闻。　　

○又谕、本日据魁伦等奏、李侍尧于十月二十三日病故一摺。已降旨将福康安调闽浙总督矣。李侍尧在督抚中素称能事。伊在闽浙。地方事务。固可资其整顿。但台湾系福康安平定。其威望自更重于李侍尧。现在督抚内亦乏堪以胜任闽浙之人。是以将福康安调补。福康安惟当加意整顿。妥协办理。闽省民风虽称剽悍。而福康安甫经在彼荡平贼匪。大加惩创。今调任总督。该省内地民人。台湾番众。自必心存畏慑。其桀骜积习。正可默化潜消也。至闽浙总督印务。前据李侍尧奏请简员前往。已有旨将魁伦暂令兼署。本日魁伦等奏、将总督关防严密收贮。其日行事件。伊辙布用巡抚关防。暂为代理等语。自因未接前旨。故有此奏。魁伦等接奉谕旨后。谅必遵照办理。但魁伦于地方事务。未经历练。著福康安于途次趱程行走。迅速赴闽。接印办事。将此由五百里传谕知之。　　

○甲子。遣官祭先医之神。　　

○谕、内务府奏请员外郎廷标等、循例开复一摺。又议处副关防董浚、照向例将降调处分改为罚俸一摺。此例因国初年间。内务府人数本少。职事较多。是以定例遇有降调处分。俱系改加罚俸。免其调用。今内务府生齿日繁。堪以当差者。本不乏人。其议处各员、除奉特旨留任外。自应照部院衙门之例。按其情节较重。分别实降抵销。以示公允。嗣后议处内务府官员、著查照吏部处分则例办理。其从前降调改为罚俸之例。即行停止。除廷标等五员降调之案。业已四年期满。仍准开复外。所有董浚一员、即照此例办理。　　

○谕军机大臣曰、成德奏、于十月初八日。已至后藏。拟令庆麟酌带官兵。于萨喀列子一带。往返周查万一贼匪潜出。即可堵杀。并于防守扎什伦布声息相通等语。所办甚是。巴勒布不过么＜麻骨＞小丑。成德等未到之先。以雅满泰、庆麟、怯懦无能。在彼防守。尚可无事、今成德已赴聂拉木等处剿贼。而鄂辉等带领后起官兵。接续前进。大兵齐至。声威壮盛。自无难克期蒇事。伫俟捷音速至。贼匪前曾在萨喀列子一带滋扰。该处防守。亦关紧要庆麟即应赴彼小心防范。不必复请随同剿贼。又据奏各兵所用面食糌粑均系达赖喇嘛捐给等语。前经降旨谕令鄂辉等、于藏内豫备口粮。支用一石。即给与一石之价。想成德尚未接奉前旨。故有此奏。内地官兵前往卫藏剿捕。原为保护达赖喇嘛班禅、及唐古忒人众起见。若令捐给口粮。则伊等见小。必以为累。屡经有旨训示。著传谕鄂辉等、务向达赖喇嘛班禅额尔德尼、详悉晓谕。以从前庆麟等办理不善。未将赏给价值之处谕知。致令捐给口粮。岂不转致苦累。殊非大皇帝轸念唐古忒人等之意。业已节次降旨。将庆麟等严饬。并令面为晓示。按数给价。若达赖喇嘛等、以捐办在先。欲于奉旨之后。始领价值。其未奉旨以前所用者。仍恳捐办。亦不可如其所请。惟当按用过粮石。照彼处时价。如数补给。以示朕多方体恤至意。又雅满泰等所奏拏获活口二名。迄今已两月有余。何尚未据录供覆奏。著再传谕雅满泰、即向该犯严密讯取确供。将此次因何滋事情形。据实速奏。以便朕指示办理。现据成德奏、噶布伦、戴绷等、所报多未确切。雅满泰、于此事办理无能。尚可原恕。若复与噶布伦等、扶同隐匿。不将讯出贼匪实情具奏。不特昧尽天良。将来一经巴忠查出。恐不能当此重戾也。　　

○调正黄旗蒙古副都统伊龄阿、为镶黄旗蒙古副都统。以署正白旗蒙古副都统岱森保、为正黄旗蒙古副都统。　　

○旌表守正被戕四川名山县民妇黄徐氏养媳罗氏守正捐躯直隶磁州民霍登子妻王氏。　　

