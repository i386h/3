<!-- { "loadSidebar": true } -->
○甲戌。谕军机大臣等、据喀尔吉善等、奏办彰化县凶番焚杀内凹庄柳树湳兵民一案。摺内称自上年四月、托穆齐图到台密访。确系通事三甲等、入山勾引情由。节经批饬该道府、审鞫数月。始得三甲等夺地起衅、及要结土目、转纠焚杀等情。复委员研讯。而供情游混。终难定案。现在调集在台原审各员。并原证尸亲。赴省推鞫。务得实供等语。此案情节。看来确系熟番因夺地起衅。入山勾引生番。逞凶焚杀。但历时已久。头颅早经毁灭。何由得其确据。即如入山勾引之语。自自番目麻丹。则麻丹为案内要证。而彼系生番。必须调取质对。如或抗不听调。未免又成一事矣。设或原证尸亲。供情又复游移。将此案如何完结。岂有二十二命之重案。终归悬宕之理。此奏虽督抚联衔。称现调原审各员。赴省研鞫。似属慎重案情之意。究由陈宏谋、好名习气。终不悛改。欲以疑狱了事耳。喀尔吉善、已奏明由浙来京陛见。所调台员到省时。不能亲自督审。著将军新柱、会同陈宏谋、严审从重定拟具奏。　　

○又谕、据喀尔吉善等、奏到审结蔡攀等匿名诬捏一摺。朕已批示。该省匿揭树旗等案。去岁奏报者。不一而足。已屡经传谕。令其从严查办。但思犯案之多。由于人心之不靖。闽省风气刁悍。固积习使然。然该督抚及地方官。均有化导之责。非平日谆切训谕。俾人人知法不可犯。刁风何从而息。著再传谕该督抚等、嗣后凡遇此等案件。俱当遵照前旨办理。并即明白剀切。遍行出示晓谕。使知犯此者、罪在不宥。务令家喻户晓。庶有所畏而不敢为。可渐收革心之效矣。　　

○乙亥。谕曰、鄂弥达、年近七旬。办理部旗事务甚多。不必兼管尚书事务。其吏部汉尚书员缺。著左都御史杨锡绂署理。　　

○谕军机大臣等、刑部议覆范廷楷奏、外省州县。亲友长随。因本官离任、及身故子幼。乘机偷盗钱粮。计赃四十两以上、问拟实流实绞一摺。该部仍照乾隆十四年定例科罪。已降旨依议。州县远宦各省。随任亲友长随。本系萍踪。尤工舞弊。其乘机串通胥役。盗蚀公帑。事所必有。但亦不必专立科条。且即从重立法。而奉行不力。则奸徒得售其技。肥橐远扬。本官妻拏。仍受追赔之累。宿弊何由悉除。惟上司能实力查察。尽法惩治。庶宵小不致攫金恣横耳。可传谕该督抚等、于所属州县。不时加意稽察。遇有此等幕友长随、勾通侵盗之弊。务即时察出。严行追究。勿令侥幸漏网。斯比之空言定例。较有实际。　　

○兵部侍郎兼管顺天府府尹李因培、缘事革职。命户部侍郎刘纶、兼管顺天府府尹事务。　　

○丙子。谕、凉州将军七十五、现在患病。著赏给人参一斤。并派御医一员。驰驿前往诊视。　　

○丁丑。钦差尚书舒赫德等奏、参赞大臣达清阿、往拏擅入边卡之贼玛木特。先遣侍卫齐克慎、蒙固勒等侦探信息。于正月十六日。遣人诱至玛木特。达清阿设计、令护军校德明、侍卫布云布等、于玛木特来路。安设二卡守候。令公密什克、护军伊灵阿等、各带领马步兵埋伏。齐克慎等、带领玛木特、在萨拉布拉克边卡之外。引至达清阿住处。遂将玛木特等三十五人。悉行擒获。臣等查问明白。即行押送赴京。但玛木特、系准噶尔守界之人。被我兵擒获。伊等不知玛木特擅入边卡情由。或遣人索取。亦未可定。现令乌勒登、将原带兵五百名。在边卡附近紧要地方防范。将达清阿等彻回。得旨、从前降旨。原令达清阿领兵前往。询问玛木特入卡情由。应以理责其入卡之罪。倘呼之不至。或至而心怀不服。有所抗拒。即以兵力擒拏。今但遣一使晓谕。而玛木特即亲身前来。并无抗拒情形。达清阿设计诱擒。办理非是。且蒙古人内、名玛木特者甚多。并不询其孰假孰真。更极舛错。达清阿、著来京候旨。玛木特、恭顺听命。著从宽免其从前冒昧入卡之罪。赏给盘费。释放回巢。　　

○琉球国中山王世子尚穆、遣使奉表入贡。颁敕宴赉如例。　　

○戊寅。上奉皇太后居畅春园。　　

○吏部议准、光禄寺奏称、满署正四缺。向例俱归部选。每致更易生手。请将大官、珍羞、满署正二缺。作为本寺题缺。其良酝、掌醢、二缺。仍归部选。从之。　　

○户部议准、吏部尚书管四川总督事黄廷桂奏、川省宝川局、原设炉三十座。嗣裁七座。现在存局铜、已至一百四十余万。建昌所属迤北、沙沟、紫古哵等厂。未运铜、尚有八十余万。并建昌乐山等厂。产铜日多。每年不下百十余万。各厂铅亦旺盛。请将旧炉七座。照旧复设。以增鼓铸。搭放兵饷俸工。多余钱文。酌中定价。设局出易。从之。　　

○己卯。上诣畅春园、问皇太后安。　　

○军机大臣等议奏、新降之台吉车凌、车凌乌巴什、车凌孟克等、昨已有旨令玉保带赴热河朝觐。其随行人数。约一百五十余名。查自军营至热河。计程六千余里。请交沿途扎萨克等、安设二十四站。每站、备马一百六七十匹。驼二十四只。羊二十只。在附近蒙古内徵调备用。应行赏给价值。交玉保登记明确。令该扎萨克等、核实支领。从之。　　

○两江总督鄂容安、疏参兴化县知县刘霖、办赈米色不纯。短少升合。又亏空帑项二千余两。请革职发审。得旨、刘霖承办赈务。将米搀和糠秕。短缺升合。此与寻常侵欺帑项不同。灾民嗷嗷待哺。为民父母者。即实心办理。如数给发。尚恐其不免饥馁。而乘机侵克。罔恤民命。此岂有人心者。该督抚访查确凿。自应严参。照例请旨革职拏问。若仅照常题参审讯。何以惩儆贪邪。刘霖、著革职拏问。所有搀和米色、及亏缺帑项。一并严审究追。按律定拟具奏。嗣后有似此、而该督抚仍视为泛常。不照例革职拏问者。该部即治督抚以徇庇之罪。　　

○以山东登莱青道沈廷芳、为河南按察使。　　

○旌表守正捐躯之山东齐河县民张学礼妻马氏。　　

○庚辰。谕、朕此次恭谒祖陵。著庄亲王、履亲王、大学士来保、史贻直、在京总理事务。　　

○又谕、今年朕诣盛京。所有随从之王大臣等、著分为二起。一起、于五月初、随朕启行。其随往盛京之一起。著于六月底起程、前赴热河。至筵宴新降之台吉车凌等、除留京总理事务王大臣外。其余王大臣等、俱著届期前往热河。一体入宴。俟朕由热河启銮之次日。伊等即可回京办事。　　

○又谕、京师为万方辐辏之地。街衢庐舍。理应整赍周密。以肃观瞻。乃近来京城内外。多有拆售房屋者。行户等、亦藉以居奇射利。此陋习也。现因八旗人众。居住不敷。特发帑金增置。以资栖止。该管大臣、祗图已便。率购旧料。至将已成之屋。辗转拆盖。料物必多耗折。是因增而转减。于生计亦属无益。著工部、步军统领、顺天府尹、五城御史、出示严行禁止。再五城街道泥土。岁久填积增高。行路居人。均属不便。并令会同管理河道沟渠大臣等、详悉查勘。量其修理之费。动支官帑。挑去积土。堆置就近城外隙地。此番官办后。随时畚除。自易为力。并令该管衙门、著照从前煤车回空。携带沙土之例。善为经理。勿仍壅积。但不得任听兵役。抑派滋扰。将此通行传谕知之。　　

○又谕、罪人妻子。分赏功臣子孙为奴。以供差遣。即资约束。如遇升迁外任。或驻防外省。应将此项人等、随带前往。不可听其留京闲住。著通谕八旗、令将此等赏给之人。善为约束。勿离左右。如有纵放以致滋事者。朕必严治其罪。　　

○谕军机大臣等、据范时绶奏称、长沙府知府雷畅。以伊母年老。恳请回籍终养等语。雷畅在知府中。尚属可以出力之员。若因侍养就闲。转不得及时驱策。伊前任山西时。伊母曾经迎养在署。已降旨将伊调补陕西汉中府知府。俾得就近迎养。以全人子至情。著该抚胡宝瑔、将此传谕该员知之。　　

○兵部议、闽浙总督喀尔吉善、参奏浙江温州镇总兵施廷专、收受吕宋难番馈送。应照例革职。得旨、施廷专、著革职。　　

○是月。直隶总督方观承奏、查凤河隶永定河道。而东堤并韩家树北埝、坐落天津县地方。凡有工作。该县承办。由天津道报销。以一处河堤。分隶两道。难免歧误。请将凤河东堤、并韩家树北埝。改隶永定河道管辖。至东堤长二十六里。应设堡房十三处。每堡拨兵二名。在南北两岸河兵内、酌派。并移永定河水关外委把总、令驻劄东堤适中之地。专管凤河东堤、及韩家树北埝。得旨、如所议行。　　

○钦差尚书刘统勋等奏、查高堰等处、石堤之外。向有草坝。积年俱已停修。去岁潮水盛涨。石工险要处、风浪冲击。坍卸受险者。惟高堰、高涧、龙门、古沟、四处为最。该处形势兜湾。俱为顶冲险要。必须修复草坝。方资巩固。现在详细确估。乘时办理。报闻。　　

○又奏、遵旨议覆给事中朱若东奏、加挑东省河道一摺。臣等由济宁乘船至安山等处。访察情形。每年重运经过时。水深四尺。即可遄行。科臣朱若东、因十八年夏旱。泉源微弱。请将安山长沟一带。加倍挑浚。伏查此段河道。安山在北。长沟在南。中为南旺分水口汶水入运之处。每岁发水时。深二三丈。挟沙而下。南北分流。地势较高。淤沙不免。是以有岁挑大挑之例。今两岸累年所挑之沙。已成重冈复岭。而河身仍不免淤塞。可见此种淤沙。有随时疏通之法。无一劳永逸之计。惟在司河官员。每年探量河形。实力疏浚。无需多糜钱粮工费。得旨、依议。似此条陈者。不过以所费者、国家之帑金。而已独得美名。其心真不可问也。　　

○两江总督鄂容安奏、酌议江西按察使范廷楷、条奏江西命案。印官公出、仍令邻邑印官验报、佐杂不得滥委一摺。查州县公出。本邑佐杂。因有许其验立伤单之例。或不分远近。俱自行往验。不无滋弊。请嗣后报验命案。务令印官亲验。印官公出。相隔实远者。务责之邻邑印官。不许佐杂径验。其两邑窎远处所。应令各府查明相距里数。豫行造册报明院司备案。遇相验、印官公出。方许佐杂验伤立单。印官公回覆核。仍将因何事公出。尸所距邻邑若干。或邻邑印官现在乏员缘由声明。得旨、如所议行。　　

○安徽巡抚卫哲治奏、向来外省案件。应取册结之处甚多。各属恐讹错舛混。遂有令经承赍带空白之弊。又如营员赴领钱粮。每用空白领状。赴该管衙门、询明数目填写。请嗣后凡有册结不符者。该管司道、即于原文内改正发回。照缮申送。应送部者、声明补咨。至于赴领钱粮领状。如有不符。一面照实支之数放给。一面饬取确领存案。得旨、好。　　

