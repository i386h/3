<!-- { "loadSidebar": true } -->
○谕军机大臣等、本日兵部议驳、王亶望奏请调剂甘省驿站一摺。据称各省驿站。经上年军机大臣会同兵部议奏。如有马匹过少。不敷递送者。令各督抚酌剂拨用。嗣据勒尔谨覆奏。自肃州酒泉驿起、至经州瓦灵驿止。所设马匹。向有定额。无庸置议。该布政使、亦随同造册报部。是该省驿站。上年已定有章程。未便复议更张等语。所驳是。已依议行矣。甘省泾州等驿。甫经该督查办。并据该布政使造册报部。何以王亶望、此时又有更调驿站之请。或上年查办时、王亶望未经详悉计及。亦未可定。但驿站为邮政所关。如有应行调剂之处。原可随时酌改。且所请裁减南大通、沙河、二驿之马。改设安国镇、神林堡、商家所、翟家所、四站。以纾马力。于原马额数。并未加增。尚不致更张纷扰。著传谕勒尔谨、即将河东、河西、两处驿站。实在情形。悉心查核。如王亶望所奏无当。即照部议行。设或南大通、沙河、两驿。必须议裁。安国镇等四处。必须添站。于邮传方有裨益。即不妨据实叙明。再行陈请。　　

○赈恤甘肃皋兰、金县、西和、漳县、泾州、崇信、灵台、镇原、宁州、环县、东乐县丞、镇番、宁夏、宁朔、中卫、平罗、礼县等十七州县。及分防县丞。本年水雹霜灾贫民。其宁远、伏羗、华亭、安化、正宁、合水、花马池州同、碾伯、大通、秦安、清水、安西、玉门、燉煌等十四州县。及分防州同。并予缓徵。　　

○丙子。江南河道总督萨载奏、十月中旬以来。各处水势。有长有消。溜势绵缓。工程一律稳固。现在督饬参将游击。将来年应修工程。查照旧定章程。分别确估。核明造册。以凭覆查。其邳州、宿迁、一带。河水已经消退。洪泽湖内。日来水亦报消三寸。目下清水黄水。大小合宜。仍留心察看。如应收束。即相机接筑。随时奏闻。得旨、览奏俱悉。　　

○又奏、回空漕船。时届冬令。河水充裕。足资浮送。现在渡黄船。共三千七百余只。未渡黄者、止有三百余只。初旬内、即可全数渡黄。归次不致迟误。至各省已值收漕之际。臣节经查照向定章程。严饬州县运弁。务选乾圆洁净之米。徵收交兑。并行令各粮道、就近亲查。其佥丁造船。并委弁领运诸事。现据各粮道具详。随到随办。得旨嘉奖。　　

○署云贵总督觉罗图思德奏、本年冬防官兵。应于移驻之腾越等镇协营内、就近派拨。经臣奏定章程。兹臣巡阅营伍之便。随至腾越。亲加训练。各官兵马步技艺。俱各熟习。而就近赴防。不须远涉。兵心尤为踊跃。定于十月初八日。遣令将弁管领。依次起程。前赴各处。盏达一路兵丁。令开化镇总兵锦山、统领巡防。张凤街大营仍令总兵吴万年驻劄。其陇川防兵。令龙陵协副将哈国祥统领。三台山一路。仍令鹤丽镇总兵喀木齐布统领。至提督有统辖之责。令其驻劄腾越。居中调度。臣复往来稽查。务令声势相联。军威严肃。报闻。　　

○调湖南按察使永庆、为浙江按察使。福建按察使梁敦书、为湖南按察使。以福建粮驿道奇宠格、为福建按察使。　　

○是日起。上以冬至祀天于圜丘。斋戒三日。　　

○丁丑。户部议驳贵州巡抚裴宗锡奏、请于镇远府添设税口。并请旨将裴宗锡交部严议。得旨、所驳甚是。依议。镇远府关税。因苏墧每年徵多报少将余银四五千两。侵肥入已。按律治罪。是以该部奏交督抚、委员试收一年。据实奏报。该抚自应董饬管税之员。实力妥办。以定章程。乃徵收甫经九月辄以税额不敷。咨部请添税口。殊属非是。此项税务。苏墧管理两年。皆有多余。何以一经归官。即形不足。必无是理。至添设税口。尤为滋扰。即贪黩如苏墧。亦非收自正口之外。顾可藉词创增。以累商民乎。裴宗锡、平日办事。尚属认真。不应荒唐如此。裴宗锡、著交部严加议处。　　

○谕军机大臣等、户部奏驳裴宗锡咨、请于镇远府、添设税口一摺。所驳甚是。已依议行。并降旨将裴宗锡交部严加议处矣。镇远府关税。前因苏墧、每年徵多报少。将余银四五千两、侵肥入已。按律治罪。是以该部奏交督抚委员试收一年。据实奏报。今徵收甫经九月。该抚辄咨称税额不敷。何以苏墧浮收入己之时。连岁俱有多余。而一经归公。接徵之员。即形不足断无此理。且添设税口。必致苦累商民。苏墧任内多收之数。亦系侵隐正税所余。并未别添税口。岂可于清厘之时。转藉词创增。致滋贻累乎。裴宗锡前在山东、直隶、历任办事。俱属认真。是以屡加擢用。即自安徽调任云南、贵州、巡抚以来。亦颇能整饬。可以办理此事。荒唐如此。殊不类其平日所为。著传谕裴宗锡、令其速行明白回奏。户部摺并钞寄阅看。此旨著五百里发往。寻奏、镇远府关税。惟至冬季为旺。逐月分给。似觉不敷。通年汇计。历有盈余。今徵收甫经九月。尚未期满。臣按月核算。每不符额。咨请增设税口。荒唐之罪。实无可辞。得旨、览。汝向来办事不如此。此实大谬。此次姑宽。以后慎之。　　

○陕西巡抚毕沅奏、关中形胜之地。山川雄秀。都邑纵横。甲于他省。其名区胜迹。纪载务在精详。每取府州县志。考核咨询。实多谬误。臣不揣愚昧。欲先将各府志、次第纂辑。查有就职州判庄炘、学问优长。人亦勤慎。在陕修志二年。于往迹旧闻。颇能搜采。今遵例加捐分发。应赴部掣签。可否将庄炘、分发陕西候补令其修纂志乘。实于地方文物有裨。报可。　　

○以江南河标左营副将许世亨、为云南开化镇总兵。　　

○戊寅。上诣南郊斋宫斋宿。　　

○己卯。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○端慧皇太子园寝。　　

○庚辰。上诣皇太后宫问安。　　

○谕、朕御极之初。大学士等奏请避朕御名。朕以避名之典。虽历代相沿。实乃文字末节。无关大义。特降谕旨。遇朕御名。上一字、少写一点。下一字、将中间禾字书为木字。以存其义。至臣工命名有相同者。概不令改易。彼时赵宏恩曾请改避。亦未允行。若二名不偏讳。闻之孔子。而嫌名不讳。则韩愈讳辩。言之甚详。是以朕于御名同音之字。凡臣工奏对。俱不令回避。众所共知。至于清字。既不可缺笔。而十二字头之字本少。每一字必对音数字、至十余字不等。与汉字嫌名无异。更何必讳乎。即汉字亦有不能尽同者。如永字、世所习用。而体义亦不宜缺笔。绵字、为民生衣被常称。尤难回避。且皇子辈永字。乃皇祖钦定。皇孙辈绵字。则朕所命名。而近派宗支蕃衍。依次取名者。愈久愈多。我世世子孙。自必遵朕旧章。不令改易。第恐后来臣工等。不能深体朕意。妄谓于心不安。轻有所请。或致无可适从。自当豫示折衷。以垂法守。朕以为与其改众人之名。以避一人之名。莫若改一人之名。使众无可避。较为妥善。将来继体承绪者。惟当以永作颙。以绵作旻。则系不经用之字。缺笔亦易。而永绵等字。均可毋庸改避。至于清文。则仍其旧。总不必改避。其奕字辈以下。则所谓过此以往。朕未之或知。然亦可推广此意。永远遵行。此旨著军机大臣。敬谨存记。并缮录二通。一交内阁封存。一令阿哥等于书房。恭贮敬识。朕常有愿。俟春秋八十有五。即当归政。至时再行宣示。　　

○辛巳。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕、据陈辉祖参奏、前任建始县知县吴森、于利川县民刘明先、被窃拒捕。戳伤身死一案。将无辜之马老三、滥刑逼供。若非提省、委员彻底细鞫。几成冤狱。请旨革去职衔等语。吴森、承审窃盗杀人重案。不能虚公研鞫。审出捕役私拷教供等情。乃偏执刑求。几令无辜被陷。仅拟革去职衔。不足蔽辜。吴森、著革去职衔。交部另行按律改拟。此案著该抚、严饬审缉正凶。定拟具奏。　　

○升任湖南巡抚布政使敦福、遵旨覆奏、汉苗杂处地方。留心查察情形。查湖南省九府、四直隶州。除长沙、常德、岳州、澧州、四府州外。其余各有苗猺杂处之区。自康熙年间、至乾隆初年。先后剿抚。并设总兵道员。弹压抚驭。久已怀德畏威。抒诚向化。现居近城市。衣冠耕读。无异编氓者。十居五六。其未经改装。与齐民耦居。互相姻娅者。十居二三。其余箐居峝处。耕凿自安。畏官守法。从不与汉人往来。向例止令千户、百户、督率峝长、寨长、严密稽查如有汉奸窜入滋事。随时禀究。仍责成塘汛弁兵。及附居保甲。互相觉察。并督饬文武、认真稽防。未敢稍懈。是以近年来、汉奸煽诱滋事之案甚少。臣于上年巡阅营伍。亲历其地。见各苗猺甚属宁帖。诚恐日久懈弛。随在严饬有苗各属。慎密稽查。以期永远绥靖。报闻。　　

○旌表守正捐躯广东番禺县民郭仁瑞妻洪氏。　　

○壬午。上御乾清门听政。　　

○河东河道总督姚立德奏、署漕督臣德保、到济。与臣面商速运事宜。查今岁粮船回空。出闸已为不早。先经札会江南河臣萨载、一体督饬沿河将备。加紧严催。今德保一入江境。即分派标弁。催赶渡黄出江。自可不致迟滞。刻下江南各帮。约计均已归次。安徽、浙江各帮。现已抵次不远。惟江西、湖广、各帮。程途较远。德保到任后。即飞檄各该省粮道专员迎催。务期迅速交兑。得旨嘉奖。　　

○癸未。谕、据索诺木策凌等奏、精河屯田都司晌安图、降调员缺。查有革职游击徐琏、于屯务边情。实属谙悉。恳恩赏以都司职衔。今其自备资斧。接管精河屯田。实属人地相宜等语。著照所请。徐琏、赏给都司职衔。令其自备资斧。前往精河。接管屯河军台游牧等事。果能奋勉出力。俟三年后。该都统等再行奏闻请旨。　　

○又谕曰、永庆等奏、乌噜木齐所属中、左、济木萨、三营。并玛纳斯屯。四十一年分。种地兵丁、每名收获细粮。均在十五石以上。又中、左、二营。并玛纳斯屯。四十一年分。种地遣犯、每名收获细粮。均在六石六斗以上。并与议叙给赏之例相符等语。所有该管官员、并著交部议叙。兵丁、赏给一月盐菜银两。遣犯、日给白面半觔。以示奖励。该部知道。　　

○又谕曰、永庆奏、库尔喀喇乌苏、精河、二屯。四十一年分。种地兵丁。每名收获细粮。均在二十石以上。又库尔喀喇乌苏、种地遣犯、每名收获细粮。七石六升零。均与议叙给赏之例相符等语。所有该管官员、并著交部议叙。兵丁、赏给一月盐菜银两。遣犯日给白面半觔。以示奖励。该部知道。　　

