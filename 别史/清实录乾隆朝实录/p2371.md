<!-- { "loadSidebar": true } -->
○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔奏、总兵五福等、于六月初三日夜间。驾驭党坝土舍头人。带兵百余。进攻穆尔津冈贼碉。至初四日丑刻。砍开碉门。杀毙贼番六名。将碉焚毁。贼众复来救援。各官又奋勇剿杀。毙贼甚多。查党坝兵数有限。原不足以资深入。然屡次杀贼。亦可稍分其势。臣等又密谕以初十日前后。约各路并力进攻。该镇等鼓励土兵。届期自必更为得手。得旨嘉奖　　

○又奏、小金川地方。山坡平坦之处。去岁番人种有秋麦。兹已扬花吐秀。虽为数无多。亦不可令其偷割。查沃克什、别斯满等处番人。素皆贫窘。得此足裨生计现令沃克什土司、及管理别斯满之侍卫等。带领老弱妇稚收获。并酌派土兵防护。如有贼番来抢。即痛加歼戮。得旨嘉奖　　

○又奏、斯都呼图克图之徒弟噶尔玛噶什。率其徒众。于本月初七日到营。看其光景。颇有修持。据呈出伊师所留番禀。当即译出阅看。系陈其年老患病。不能出力。恳求照旧作兴之意。臣等谕以如能诚心出力。俟大功告蒇。自应照汝等所请。代为具奏。伊等甚为感悦。而各土兵亦无不皈依。共谓金川即当殄灭。报闻　　

○参赞大臣副都统富德奏、六月初二日。防守深嘉布守备田蓝玉、因伊所守碉座。为雨损坏。恐贼知觉劫夺。请添兵帮同修理。当即派兵五十名。前往协助。续于初五日。田蓝玉遣人报称。各兵于本日到齐。甫欲修砌。猝有四十余贼。来夺碉座。经官兵击退。正在追剿。复有伏贼二十余。潜来攻取。即将兵彻回剿杀。贼匪奔窜。始连夜将碉修好。又护军参领托和礼、在庚格特山下驻劄。地极窄狭。防守不甚得力。拟向高阜处移驻。贼匪窥见。即由山顶放枪。亦经官兵击退。伏思贼匪狡诈异常。虽屡经攻败。而防守必须严密。当即派员分路搜查。并派侍卫等带兵。令其晚间。于要隘处埋伏。倘遇贼匪。即行歼剿。得旨嘉奖　　

○以翰林院侍读学士国柱、为湖北乡试正考官。以编修祝德麟丁忧故也　　

○甲辰。上奉皇太后幸卷阿胜境。侍早晚膳　　

○谕军机大臣等、明亮奏差人探听黄草坪至正地一路。箐林深黑。进至二十余里。并未见贼踪影。其甲尔垄坝一路。过两重山。即为斯喀尔。贼于两山左右。连筑九碉。中间复立木城一座挡住。到处皆可抄出。自不宜孟浪贻误等语。所奏甚是。正地一路。原为攻其无备之举。并非必藉此路成事。且从贼巢投出番人。有贼人恐官兵由正地、独松、一路进攻。即抵当不住之供。上年并未闻有此语。必系贼人知有正地进兵信息。豫为准备设伏。因即将计就计。扬言相诱。以冀堕其术中。朕早已见及于此。是以屡谕明亮、令其进兵时。加意慎重。今明亮此奏。果如朕所料。自断不可冒昧轻进。明亮既从吉地起程。贼人谅必早有知觉。何至数十里中。毫无准备。其为设伏诱我。愈无可疑。盖贼见阿桂一路。难以动摇。即明亮绒布一路。亦无懈可伺。故欲借正地一路。诱我吃亏。今贼之底里。业已尽皆窥破。断不可冒险而进。明亮此时、竟当带兵回至绒布大营。相机另筹攻剿。并当通谕阖营将士。以分兵进攻正地。原欲出贼人不意。为乘虚抵隙之用。今贼人乃敢设计诳诱。岂肯为其所愚。又岂可置兵于无用之地。自以彻回大营为是。如此晓谕军营。共相传布。贼众自必闻知见其计不行。亦足沮其心而夺其气　　

○又谕、现已有旨。令明亮彻兵、仍回绒布寨大营。明亮接奉谕旨。自即遵办。但绒布寨驻兵已久。庚额特一路既不能急切进攻。而斯第博堵一带。又难再往。若仅为牵缀贼兵之用。富德已足胜任。明亮设复回兵株守。殊为非计。因思当噶尔拉一路。贼此时守御。自必空虚。其地又系明亮熟路。而距绒布又不甚远。明亮、或于回兵时。扬言彻赴绒布。而遄程潜趋当噶尔拉。或能攻其无备。竟可得手。设或僧格宗一带。尚需留兵应援。即于七千兵内酌留。亦尚敷用。明亮可密筹办妥奏闻。或并以此密札阿桂。其余各路军营将军大臣。皆可不令与闻。至所需粮饷。先行裹带前往。俟到彼、再行密筹接济。亦可不致有误。再阿桂一路。如已进抵勒乌围。攻剿自非易事。或令明亮带所有之七千兵。由僧格宗、美诺、大板昭一带。径赴阿桂军营。合兵攻剿。三将军并为一路。力量声势更大。贼众自必惊惶失措。或到彼有可相机分剿之处。亦为便利。著密谕阿桂。悉心筹度。或令明亮带兵径赴阿桂军营。或令明亮先至当噶尔拉袭攻。阿桂可即详细熟筹密速具奏　　

○督理粮饷四川总督富勒浑、浙江布政使郝硕奏、接文绶咨称、借动成都所属社仓谷六万石。碾米由灌汶一路。滚运西北两路军营。又于嘉眉二属。动碾常平监谷四万石。由雅州转运打箭炉。以资接济。自是通融之法。但查西路及凯立叶官兵。并沿途夫役。每日需米五百余石。计军营现存米。尚可供三月之用。若此时将新添之六万石。一齐赶运。恐夫价米价。乘势居奇。不如仍照旧、以每日五百石。按月转输。则米石不致昂贵。脚价亦可节省。其南北两路。亦应照此办理。得旨嘉奖　　

○广西巡抚熊学鹏疏报、乾隆三十八年。永安、天河、上林、天保、归顺、奉议、兴业等七州县。开垦水旱田五顷七十亩。又上则水田二十二＜?土韦＞。下则水田五十六＜?土韦＞。各有奇。　　

○乙巳。遣官祭火神庙　　

○谕军机大臣等据李质頴奏、到盐政衙门收支节省各项银两数目单内开有总理盐务总督养廉三千两一项总督于盐政事务。向来有总理之名并无兼办之事。旧例相沿支给。养廉原觉无谓昨冬高晋曾奏伊名下应交银四万两。每年坐扣银五千业已交完。请仍照坐扣之数每年于总督养廉内扣解。充公备用。朕以所见近于小气当经批令不必至此项盐政养廉既非循名副实之道本不应一例兼支嗣后盐政衙门动支银两内。即将此项删除永著为例。著传谕高晋、并李质頴知之　　

○军机大臣等议覆、乌噜木齐都统索诺木策凌等奏称、乌噜木齐、额设眷兵四千向定马步各半为额今查提标旧有各兵。及现自内地裁缺送到者共兵四千名。内计马兵一千九百五十五名步兵二千四十五名。通算不得马步各半之数若照兵数分摊。四营均不能齐请将中左右三营。各设马兵五百名。步兵五百名。共计马步兵三千名。再由狭甘各提镇营咨到裁缺。既拨为乌噜木齐眷兵之额。所有应支粮饷。即请照乌噜木齐科则支给。均应如所请。至所称其余马兵四百五十五名。步兵五百四十五名。俱拨入城守营额缺之处。营制究属不齐。查巴里坤。哈密、各镇协。册报额兵数内。马兵较多。以之摊拨。似为得宜。惟遽令调换。未免滋费。应请令该都统等、将现缺马兵数目。知照该两处。遇有马兵缺出。随时截留。咨送乌噜木齐。于所有步兵内、挑送补额。其城守营多余步兵。遇缺亦即移咨该两处。酌量抵补。从之　　

○丙午。谕曰、户部钱法堂。系右侍郎管理。今梁国治、常有扈从之事。其钱法堂事务。仍著蒋赐棨兼管　　

○丁未。上诣皇太后行宫问安　　

○谕、浙江宁波府范懋柱家、所进之书最多。因加恩赏给古今图书集成一部。以示嘉奖。闻其家藏书处、曰天一阁。纯用砖甃。不畏火烛。自前明相传至今。并无损坏。其法甚精。著传谕寅著、亲往该处。看其房间制造之法若何。是否专用砖石。不用木植。并其书架款式若何。详细询察。烫成准样。开明丈尺。呈览。寅著未至其家之前。可豫邀范懋柱、与之相见。告以奉旨、因闻其家藏书房屋、书架、造作甚佳。留传经久。今办四库全书。卷帙浩繁。欲仿其藏书之法。以垂久远。故令我亲自看明。具样呈览。尔可同我前往指说。如此明白宣谕。使其晓然。勿稍惊疑。方为妥协。将此传谕知之。仍著即行覆奏。寻奏、天一阁、在范氏住宅之东。坐北向南。左右砖甃为垣。前后檐上下俱设窗门。其梁柱俱用松杉等木。共六间。西偏一间。安设楼梯。东偏一间。以近墙壁。恐受湿气。并不贮书。惟居中三间。排列大橱十口。内六橱前后有门。两面贮书。取其透风。后列中橱二口。小橱二口。又西一间。排列中橱十二口。橱下各置英石一块。以收潮湿。阁前凿池。其东北隅、又为曲池。传闻凿池之始。土中隐有字形。如天一二字。因悟天一生水之义。即以名阁。阁用六间。取地六成之之义。是以高下深广。及书橱数目尺寸。俱含六数。特先绘图具奏。得旨览　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔奏、查罗博瓦贼人据守之地。名色淜普。中间及左右磡下。共设六碉。臣等派兵三千。于十二日。月黑之后。令各兵分队潜伏。并令普尔普等、带兵攻扑喇穆喇穆各碉。复令总兵成德等、于喇穆喇穆之右。牵缀贼势。普尔普等、率兵直上。连抢两大卡。贼人合力抗拒。海兰察等、随直抵碉根。将第一碉围住。撬挖碉墙。抛放火弹。贼匪逃窜。各兵尽力攒射。殪毙无数。乘胜进围第二三碉。痛加歼戮。将三碉全行克获。其额森特、及乌什哈达等、所攻左右三碉。亦皆先后攻取。并将附近平寨。一并夺获。再色淜普之前。山势又分两支。均有坚碉二座。官兵是日。又将向西一碉抢获。贼匪退入第二碉内。竭力死守。十三日、又将向南之第一碉克获。其余二碉。地势较峭。臣等拟拏木寨数座。运炮轰摧。得此二碉。即可直抵逊克尔宗碉寨。计此次共获战碉十一座。平碉四十余间。歼毙大头人达实策旺。及巴古布里寨头人二名。官兵惟副章京索柱、委署章京福勒、阵亡。委署章京德海。受伤较重。副将乌尔纳、游击罗江鳞、守备果关、五达色、亦受枪石等伤。其余兵间有伤损。尚不甚多。谕曰、阿桂等奏、攻克色淜普木城石碉。并歼毙带兵大头人等一摺。览奏深为欣悦。此次将军等。督率有方。各将领弁兵、于山崖险仄之地。均能勇锐直前。顷刻之间。克获坚碉数十。歼戮贼众多人。甚属可嘉。所有将军、参赞、及摺内带兵各员。即著交部议叙。其在事出力之将弁兵丁。查明咨部议叙。用奖劳绩　　

○又谕曰、阿桂等、于色淜普山梁。克获碉卡。歼戮贼众。已有旨交部议叙矣。此次官兵于攒集坚碉之处。奋勇力攻。自不免间有损伤。虽为数无多。亦甚悯惜。所有阵亡之副章京索柱、委署章京福勒、及得受枪伤较重之委署章京德海、受枪石伤较轻之副将乌尔纳、游击罗江麟、守备果关、五达色、俱著交部、分别议以恤赏。此外如有阵亡受伤之汉土弁兵。并著阿桂查明。分别报部办理　　

