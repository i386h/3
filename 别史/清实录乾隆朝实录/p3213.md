<!-- { "loadSidebar": true } -->
○又谕、据塔琦等奏称、燕起纠合布噜特数百人到色哷库勒地方。抢去牲畜人口无数。由喀喇乌苏逃走。一面派侍卫官兵追捕。一面行知明亮截拏等语。逃犯燕起、在外穷迫。胆敢纠合布噜特多人。抢掳色哷库勒部落。实属可恶。著派老格、即带索伦兵、并勇健布噜特回人。追拏务获塔琦、明亮、仍晓谕各处卡座。小心防范。如敢再来抢掳。务必竭力截拏。痛加剿杀。　　

○旌表守正捐躯直隶武清县民李之发妻张氏守正被戕山东阳信县民赵能妻徐氏。　　

○己亥。遣官祭关帝庙。　　

○礼部尚书管太常寺事德保等奏、向例遣官致祭文庙于节次行礼之后。俱有一揖。今协办大学士刘墉、于祭祀时。未照例行一揖之礼。请交部查议。谕曰、太常寺堂官参奏、刘墉遣祭文庙。未行一揖礼一摺。从前朕为皇子时。曾经致祭文庙。记所行仪注。并无一揖之礼。今礼部所用仪注。仍有此一揖。自系相沿、未经改定。刘墉于祭祀时。以一揖之礼不可行。未经照例行礼该堂官固应据实参奏。但此一揖之礼。俱在上香献爵饮福受胙之后。本系小节俗礼。刘墉未经遵行。尚非大过。姑免交部。但刘墉之意。既以为断不可行。自应奏明更改。乃并未陈奏。而于向用仪注。率任臆改。此则非是。至相沿一揖之礼。本不可行。嗣后著于仪注内改正。以昭诚敬。　　

○闽浙总督李侍尧奏、漳州一带出产硫磺。匪徒私挖煎贩。现经地方官拏获究办。谕军机大臣等、硫磺一项。为军火要需。该犯等胆敢私行煎挖贩卖。或被海洋盗贼。买制火药。以供劫掠。或奸民辗转贩售。透入贼中。皆所必有。不可不从重治罪。所有拏获之地方官、亦当记功升用。至该省既有产磺地方。自应开采煎用。乃历任督抚、并未查办而营中额用硝磺。转向湖南远省采买其本地土磺。一任奸民私行煎挖。辗转售卖。以供盗贼劫掠之用。雅德、富纲、富勒浑、俱任浙闽督抚。于此等地方事务。关系军营火药者。既未能查出。就近采办。而于奸民挖煎售卖。又漫无觉察。以致私贩纷纷。所司何事。除富勒浑、业经革职治罪。令留京办事王大臣就近传谕询问。令其自行登答。至雅德、富纲、前在闽省时。地方事务。废弛若此。均令其自行议罪。并即据实明白回奏。　　

○实授李化龙、为广东左翼镇总兵。　　

○庚子。遣官祭昭忠祠。　　

○谕军机大臣等、南潭贼匪。经官兵义民。奋勇剿杀。庄大田、已有潜逃之信。是贼势业经溃散。剿捕事务。大有转机。该将军等、乘此贼人溃散。兵威振作之时。急应亲统大兵。奋力追杀。若于福康安未到以前。将林爽文、庄大田等即时擒获。则克复全台。俱系常青之功。受朕恩眷。岂复可量。至庄大田、溃散潜逃。其势自己穷蹙。现在北路一带。鹿仔港、有蓝元枚、在彼领兵堵截。而诸罗接应之兵。已经三路会合。庄大田逃往北路。自无他处可以窃踞。必逃至大里杙。以为负嵎苟延之计。若贼首贼目。同聚一处。正可聚而歼戮。即使负嵎死守。以大兵全力。四面合围。贼人赀粮有尽。无所得食。自当束手就毙。该将军不可不益加勉力。深入长驱。速行奏绩。但仍当酌派弁兵。严防后路。勿使余匪得以乘隙潜出。此为最要。至魏大斌、前经常青派令带兵接应诸罗。在鹿仔草被贼拦截。小有阻滞。该镇能督率官兵。透出重围。前抵诸罗。与柴大纪会合。亦属奋勉出力。著赏戴花翎。其田蓝玉、特克什布、张万魁、同往接应。能与魏大斌奋力剿杀。直抵诸罗。亦尚奋勇。著常青查明何人最为出力即于前次发去花翎酌量赏给戴用以示鼓励。至李侍尧、办理军务。调度接应俱为妥协周到此次一得常青处杀散南路贼匪、及柴大纪援兵会合信息。即行驰奏。以慰朕怀。亦著赏蟒袍一件大小荷包各一对。以示奖励其常青、俟奏报到日。再行赏给。　　

○辛丑。谕军机大臣等、京师自招商平粜官米以来。已将两月。五城米价。是否不致仍前昂贵。较前价值大加平减若干。朕心深为廑念。至本年南粮。全漕抵通。携带百货。自当充集现在南米货物。自己源源而至。其价值较前有无平减之处。著传谕绵恩、查明据实覆奏。寻奏、京城因有官米平粜。粮价日减。各漕帮所带货物。陆续运京。货值亦平。报闻。　　

○又谕本日常青赍摺差弁前来。令军机大臣询问。据称、前此瑚图里、带领广东庄义民到营。止有一二千人。其广东庄所住民人甚多。约有数万人。尽可防守等语。前因瑚图里、在山猪毛带领广东庄义民前到大营。常青等留于大营助剿。恐其本庄祇系老弱。或被贼人怀恨肆意摧戕。曾经降旨饬谕今据该弁所称、广东庄所住民人有数万余。其本庄足资捍卫。此即常青时运好处。现在南路贼匪已经官兵剿杀。贼目庄大田、思欲潜逃。剿捕事务大有转机。该将军亟当亲统官兵长驱北路。至大里杙、系贼首巢穴。四面皆山。将来官兵围攻。恐路径险峻。艰于驰陟。倘围攻之后。贼人尚在负嵎固守。则前此派出之海兰察普尔普、舒亮、所带巴图鲁侍卫章京六十人。令其分三起行走伊等俱经历行阵。勇健趫捷一以当千。是数十人已足当万人之敌。到彼后、即令带兵攻扑。更当得力。并著李侍尧续得台湾官兵打仗得胜信息即随时星速知会福康安、及海兰察等、如官兵益操胜势。可以克期集事。海兰察等当加倍趱行。早抵该处即助拏逆匪亦属甚好。倘常青等统兵会剿未能长驱深入。设有意外之虞。则当仍令海兰察等、在厦门等候。俟福康安到彼会齐全力一同配渡放洋方为妥善此则朕不自满假居安思危之处。该将军等、不可不仰体朕意也。　　

○又谕、前降旨令将湖北湖南之米俱归江南海运。今据何裕城奏、江西陆运。既属可行。著舒常等、即将湖北湖南之米。一并运赴江西交何裕城竟由五福一路。接运赴闽。毋庸再由江南海运。何裕城当妥速办理。陆续转运。俾闽省足资接济。至江南海口。既无需再运楚米。所用船只较少。俟川省两次拨运米石到时。正可随到随运。陆续载往。海船无虞缺乏。更不必将商船全行封雇致滋扰累也。　　

○壬寅。上御卷阿胜境。左部哈萨克汗斡里苏勒坦之弟哈咱木及副使达雅尔等五人入觐。并同扈从王公大臣蒙古王贝勒、贝子、公、额驸、台吉等赐食。　　

○予奉调出征遭风淹毙之广东驻防满兵舒通阿、赏恤如例。其被溺捞获兵丁七名俱赏给一月钱粮。　　

○癸卯。土尔扈特贝子奇布腾等五人、杜尔伯特贝子鄂勒哲布图库等七人入觐。上命随至狮子园赐食。　　

○谕军机大臣等、向来漕运总督、于押运事竣后。即前赴行在瞻觐。此次毓奇督运北上。约计全漕抵通时。已在朕进哨以后。届期正须催趱回空船只。著传谕毓奇竟可不必前赴行在。若重运尾帮。俱经抵通。即由通州回程。若在天津起卸。即由天津督押回空漕船。上紧催趱。以期早回水次。于新漕受兑之期。不致有误。方为妥善。　　

○又谕曰、李侍尧请将福宁镇何俊、暂署水师提督一节。何俊、如果熟悉海疆足资弹压。自可令暂署。否则前次派出赴闽之王柄、人亦明白。著该督于此二人内。酌其才具实堪胜任者量委一人署理水师提督。于巡缉稽查。更当得力。　　

○甲辰。太宗文皇帝忌辰。遣官祭昭陵。　　

○谕军机大臣等、前因豫省睢州有漫口之事。偶忆及上年阿桂、会同李世杰等、开挖二套引河分洩清水。现在洪泽湖水势盛涨。若再将二套引河。挑挖深通走成熟路。将来豫省合龙清黄会合。竟可从二套引河下注归海并于三套地方。筑建拦黄坝逼溜全趋引河曾将图内用朱笔标志。命李世杰、李奉翰二人、查勘办理。原因伊等绘进原图内。二套引河。形势宽展。竟似正河三分之一。一经展挖足资容纳。是以谕令酌量再加开挖。为先事豫筹之一法。今据李世杰等奏、正河现在归海之路。已属宽深畅达。二套内外。似可无需大办。并称正河内、若筑做拦黄坝。则归海之路不畅。上游必致壅遏等语。此奏自系实在情形但披阅新图内二套引河甚为窄小。原挑口宽仅止二十丈至十余丈不等而正河当大汛盛长时。水面宽至一千三百余丈似此情形。与原图迥不相符。若原图所绘二套引河仅宽一二十丈。焉有将大河一千余丈正溜。逼令全趋入海之理。且正河归海之路。既属宽深。去岁又何须另开二套引河。糜费帑金。徒劳无用。看来伊等从前竟系因阿桂会办之事。心存回护。及朕降旨、令伊等亲往查勘。亲见实不可行。又不肯据实奏闻。藉词支饰而前此朱笔标志原图。并未随摺缴还可见伊等亦自知原图尚多回护。未为确实。恐两相比较。其伪立见。朕岂能为所欺乎所有挑挖二套引河、及筑做拦黄坝之处。俱著毋庸办理将此传谕李世杰等、并谕阿桂知之。寻李世杰等奏、臣等原估挑挖引河。今覆勘情形实与原图不符。又奉发照绘粘签之图并未呈缴。尤为疎漏。得旨、非疎漏。不过恐露出前非耳此等弄巧成拙。朕前不可　　

○又谕、据李世杰等奏、本月初一二日。风雨交加高邮邵伯等湖。水势涌涨运河内陡长水三四尺东岸周家沟等处大堤。有平水漫水处所抢护不及。请将文武疎防职名照例查参并自请交部治罪等语。现在高宝等湖。水势盛长在工文武各员。不能先事豫防。以致邵伯迤上东岸堤工。有漫水之处。自应照例参处至李世杰李奉翰、彼时正赴二套查勘引河自不能兼顾。所有自请交部之处。著加恩宽免。至下河州县地方。据奏晚稻尚未刈获恐小民口食。不无拮据。著该督抚、饬属查明。妥为抚恤。至关系驿路地方。文报络绎往来仍著督饬地方官妥为办理。勿致稍有阻滞。　　

○又谕、南潭一带。贼人藉为遮避之丛竹密箐现经常青于搜剿时。随路砍伐。所办较好。该将军等、统兵前往北路。遇有似此深林密箐处所。即应随路砍除。廓清道路。不使贼人得以潜藏。方为妥善。又此次随同打仗之广东庄义民。甚为奋勇出力。止赏给银牌番圆。尚不足以酬劳著常青查明实在出力者拔补武弁数人。俾该义民益加踊跃奋勉。武举陈宗器、黄奠邦、监生蓝应举、各率义民。为大兵向导。护送同往。亦属可嘉。俱著予以官职用示奖励。至贼匪溃败。恐其逃入内山。已早经降旨、令该将军等晓谕生番。令其缚献而海口一带。尤应先事严防绝其去路。至蓝元枚所奏投到之蓝启能等、挈其老弱。自行投诉其畏贼迫胁自属实情。如有熟悉该处路径者正可用为眼目向导。令其随同征剿。更为得力。且既自行投出。亦当遵照前旨。令其自新。从前有无从贼之处。可以无庸追究。　　

