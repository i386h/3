<!-- { "loadSidebar": true } -->
○谕、前明山参奏粮道王概。浮收仓米。卖银入己一案。业经革职发审。拟以斩候。昨据刑部代伊奏请赎罪。因思从前广东粮道明福。曾以浮收斛面等弊。被参审拟治罪。复经彻底查办。自应夙弊一清。何得复有王概之案。且此十余年中。任粮道者不止一人。如历任道员。并知洁己自爱。而王概独干法纪。则不但不准赎罪。秋审时。必且入于情实予勾。若历任相沿陋弊。而道员之或参或否。祗凭督抚之爱憎为是非。又岂足以示平允。因降旨令李侍尧。明山。逐一详悉查奏。今据李侍尧等奏称、自查办明福以后。梁翥鸿、范时纪、李珏、陈于中、任内。俱不敢多收。及富明安到任。斛面又渐加增。此后多寡不一。而富明安、及金烈、熊绎祖、又俱有折银入己之事。是其弊非始于王概。乃富明安于积弊澄清后。复敢开浮收折价之端。与王概原参时情罪无异。而金烈。熊绎祖之效尤染指。亦不能因其故或升。不加穷究。可见前此督抚之未经举劾。非袒庇姑容。即漫无觉察。均不得辞其咎矣。即以王概而论。苏昌素称其能事。则曲为保全。明山不喜其为人。则登之白简。察吏纠贪。惟凭一己之好恶。又岂能逃朕之洞鉴乎。朕办理庶政。一秉至公。从不肯畸重畸轻。稍存成见。此案既经查明。自当分别办理。富明安。熊绎祖。俱著革职。押解广东。交与杨廷璋明山。拘提案内应质人犯。严审定拟具奏。其余历任道员。有无似此情弊。仍著逐一确查。毋稍隐饰。王概既系因仍积弊。尚可量为宽贷。著刑部查照前奏。加恩准其赎罪。李侍尧等摺并发。并将此通谕中外知之　　

○谕军机大臣等、前明山参奏粮道王概。浮收仓米。卖银入己一案。朕以任粮道者。不止一人。因降旨令李侍尧等、将历任道员。有无似此浮收私卖等情节。逐一彻底查明具奏。今据李侍尧等查奏。自办理明福以后。其弊复始于福明安。而金烈。熊绎祖。任内。亦俱有折价入己之事。则犯法不独王概一人。已降旨将福明安。熊绎祖。革职。解往广东审讯。其余各任道员。有无情弊。据该督等奏称、现在逐一详查。但李侍尧已经丁忧回京。此案始终皆明山所办。著交与杨廷璋。会同明山。悉心彻底根究。俾无丝毫隐饰。所有案犯。并著会同审讯定拟。并将如何酌定章程之处。详悉妥议具奏。即新抚王检到任。明山亦必俟办理结案后。再赴江西新任。将此即行传谕知之　　

○又谕、据李侍尧等查奏、贵州按察使熊绎祖。前在广东粮道任内。有浮收斛面。折钱入己一案。经伊管仓家人宋二收进等语。已降旨将熊绎祖革职解审。著传谕方世俊。即行派委妥员。押解赴粤审讯。其家人宋二。亦著一并拏解。务令沿途小心防范。无致疎虞　　

○又谕曰、明山在广东。现有查办事件。一时不能即赴江西新任。庄有恭。管理江苏巡抚。交代尚需时日。所有任内一切应办之事。宜照前加意详悉办理。专候明德。到苏接办。再行起程。不可存五日京兆之见。稍有疎忽。著将此传谕庄有恭。并明德。知之　　

○乙亥。协办大学士刑部尚书暂管江苏巡抚庄有恭疏报。乾隆二十九年分。常州府属靖江县。新坍田十一顷八十三亩有奇。新涨田四顷三十六亩有奇　　

○以故辅国公巴尔堪曾孙经讷亨。袭爵　　

○以江苏驿盐道高积。为贵州按察使　　

○丙子。上御勤政殿听政　　

○谕军机大臣等、据佛德奏、各省官员衙署。自道府以下。不免间有残损。其丞倅州县等署。类多倾圯。请通融酌办。准予借动闲款。从容扣还一摺。衙署为办公之所。莅事亲民。观瞻攸系。岂可任其岁久倾圯。不加修葺。乃各员在任。或安于简陋。惟事因循。或视同传舍。略不经意。则公廨必致日久颓废。势将何所底止。佛德此奏。尚属可行。著各该督抚。就该省情形。通盘筹画。除现在完整。并近年动项建盖者。毋庸置议。仍令自行黏补外。其实系年久坍塌。必须购料修理者。准予借动闲款。各按旧制。酌量兴修。计其岁入养廉。分年扣还。俾公私均有裨益。可于各督抚奏事之便。传谕知之。佛德摺并钞寄阅看　　

○丁丑。上诣畅春园。问皇太后安　　

○诣大高殿行礼　　

○还宫　　

○添建熊岳。金州。凤凰城。开原。牛庄。五处仓廒。从盛京将军舍图肯请也　　

○戊寅。上御太和殿视朝。文武升转各官谢恩　　

○幸圆明园　　

○谕军机大臣等、杨锡绂奏、骆马河水。相传以为专济江广重运。其余断不轻开。今岁四月间。因江浙帮船浅阻。商之河臣。开水济运。江广船至。湖水亦未告竭。请嗣后四五月间。粮艘经过时。江浙船至。则开柳园头。俟江广船至。再兼开王家沟。二处石闸。令该汛守备。专司其事。并请于＜?车它＞车头口门。及一隅头小湖口门。俱设立闸座。以资启闭。又沂河之水。亦足供邳宿以下运河。请于邳境芦口。改筑草坝。截水归运等语。诸水原因济运而蓄。若漕渠水足敷运。自应遵守章程。设遇水小之年。亦复拘泥成例。则重运未得其利。而余船阻滞已多。未免胶柱鼓瑟。且放水济运。俾湖身腾空。或遇上源沂河涨注。使之容受有地。于海。沭。水患。亦可稍减。自属一举两得之道。著传谕高晋。悉心相度。妥协办理具奏。杨锡绂摺并钞寄阅看　　

○又谕、前因微山湖蓄水过多。遇夏秋涨溢之时。濒湖洼地。每致淹浸。经崔应阶等奏请。宣洩微湖水势。以水志一丈为度。于韩庄闸。添建新闸以杀其势。并挑荆山桥以畅其流。办理以来。渐著成效。朕今岁南巡回銮时。舟行所经。询悉该处情形。知湖滨洼地。近多涸出。农田耕作有资。但湖水畅消既久。潴蓄未充。亦恐艰于济运。事难两利。深廑熟筹。今据杨锡绂奏称、湖内之水。须存一丈二尺。用至五月。八闸底水。尚可得四尺余寸。足供挽运。若止存一丈。则五月间八闸底水。止存二尺六七寸。重运难以遄行。请交东省河抚二臣。将现在各处出水口门。地形高下。水势深浅尺寸。与湖口滚水坝。是否相等。及可否量改水志之处。确切定议。如水志难以议改。或将湖口以下。至顿庄闸数十里河底。一律挑深五尺。以为调剂等语。所奏于漕渠转输。自有裨益。但水志改加二尺。于低洼地亩。有无妨碍。及挑深河底。是否可行。著崔应阶。会同李宏。李清时。详悉确勘。定议具奏。期于漕运民田。均得利赖。可将此传谕知之。杨锡绂摺并钞寄阅看　　

○己卯。谕、考试为抡才大典。必须弊窦肃清。方可以拔真才而杜侥幸。近年以来。加意整顿。从前怀挟诸弊。虽渐次厘剔。但闻应试士子。竟有因搜捡严密。复遁而雇觅枪手代构者。或私联坐号。或顶名入场。或临时换卷。种种难以枚举。即如上科韩家清。觅人代倩一案。其明证也。虽事后败露。未尝不审出实情。按律重治其罪。但此等弊端。所关于士习科场者匪浅。不可不设法防范。以绝根株。本年顺天乡试届期。场中印用坐号。著提调监试等、按例亲身详慎办理。勿仅虚应故事。仍假手吏胥。致滋奸弊。临期该部请旨。于点名时。朕当特派大臣。会同顺天府尹。于龙门内严加查察。以防接谈换卷乱号之弊。至榜后填写亲供。校对试卷笔迹。是否相同。以稽顶替代倩。立法至为周密。乃相沿日久。视同具文。犯法者无所忌惮。嗣后乡试中式举人。务令当堂填写亲供。并默写闱中首艺七八行。该学政等、亲加封固。汇齐奏闻。候朕另派大臣。逐卷校勘。如有笔迹不符之处。即举出请旨。交部严讯。以示炯戒。倘核对时草率疎漏。别经发觉。惟派出之大臣是问。将此通谕各该衙门知之　　

○又谕曰、四格。德保。现俱出差。总管内务府大臣。人数较少。和尔精额。著暂办总管内务府大臣事务　　

○谕军机大臣等、明瑞奏、派兵设伏。剿杀贼众。毁弃粮食。阿桂亦称贼食将尽。俟调兵一至。即可攻围等语。看来伊等意见。尚谓逆贼等、以死据守。克复甚难。虽穷蹙至此。犹必待其自毙。是从前之未曾力战可知。即如所奏、贼人尚在城外设立水磨。储积粮石。则伊等前此并未近城。或较纳世通。卞塔海。驻劄之地为稍近耳。又如明瑞在城东驻劄。今至西北埋伏。亦属可疑。西北一带。系阿桂。观音保。驻劄。何以未闻会合策应。昨据明瑞奏称、将擒获生口。幼弱无用者。发遣入城。以分其口食。且使之内溃。是尚欲招降。不知何意。又欲于城之四周。掘成深堑。益属错谬。乌什四面皆山。若尽行镵凿。当于何时可竣。伊等办理竭蹙。即此可见。明瑞。阿桂著严加申饬。再明瑞等、虽东西分营驻劄。仍须一体筹办。乌什并非大城。东西相隔。必不甚远。焉可仍蹈覆辙。各存畛域。将来功过。伊二人同之。务遵朕节次谕旨。一心协办。不可稍有推诿之见　　

○又谕、昨据成衮扎布奏称、桑寨多尔济。私与俄罗斯贸易。朕命阿里衮查办去后。并派军机章京、往张家口稽查。陆续据报。桑寨多尔济、将皮张物件。于张家口等处售卖。因命大臣等、将桑寨多尔济、丑达、家人提讯。并据供吐实情。看来私行贸易属实。桑寨多尔济、自幼养育内廷。受恩深重。于停止俄罗斯贸易后。理宜严加查禁。今乃首先给票射利。深负朕恩。阿里衮、瑚图灵阿、审讯外。自应将伊彼处什物入官。但伊家产。系伊祖丹津多尔济。所遗。若一并入官。朕心不忍。今桑寨多尔济虽获重谴。朕必择丹津多尔济子孙。量赏官爵。给予旧产。著传谕阿里衮等、除伊祖父旧产外。俱著入官。至额尔景额。系派往库抡办事之人。大臣等如此骩法。既不阻劝。又不报部。且昨据桑寨多尔济之护卫等供称、伊系知情。则其罪更难宽宥。索琳、身受朕恩。特旨令其协同桑寨多尔济办事。理应留心详察。当成衮扎布初奏此事时。朕即著伊查奏。乃竟扶同捏称。并无此事。谅伊甫到库抡。未必即与桑寨多尔济合夥。但无论果否知情。即其含糊具奏。罪亦难宽。将此传谕阿里衮等、一并查办　　

○以翰林院侍读嵩贵、为河南乡试正考官。宗人府主事徐恕、为副考官。御史秦黉、为山东乡试正考官。编修戴第元、为副考官。翰林院侍读阿肃、为山西乡试正考官。中书陆锡熊、为副考官　　

○庚辰。上诣畅春园、问皇太后安　　

○吏部等部议准。调任江西巡抚明德奏称、临江府属樟树镇。为江、浙、楚、粤、水陆冲途。商民云集。向设都司一员。巡检一员。第都司止任巡缉。一切地方事务。未便专委巡检经理。查临江府通判。并无专管事件。请移驻该镇。添建衙署。换给关防。其原设清江司巡检。及吏役应裁。留弓兵十名。以资差缉。从之　　

