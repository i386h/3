<!-- { "loadSidebar": true } -->
○谕军机大臣等、前据舒常等奏、盘获悖逆不法之张武迁。并饶盛治、范万一、三犯。提讯办理。现今未据奏到。本日又据李国梁奏、将所获饶盛治红纸所写字句、并书本内尾页钞写小字、逐一细看。语多悖逆。现经咨移该督抚等、并派员解省审办等语。此等悖逆不法匪徒。既经拏获。即当严速讯究来历下落。是否实系啯匪夥党。改装易名。以图煽惑。至张武迁所供、从前历经查缉之要犯姓名住址。亦须逐一严讯。有无捏供诬陷之处。其饶盛治一案、著传谕舒常、郑大进、一并迅速根究确实。务使水落石出。不使有疎纵枉滥之弊。亦不得辄以疯病为词。冀图化大为小。存将就了事之见。将此传谕该督抚等、速行严审究办具奏。并谕李国梁知之。寻奏、张武迁。系无赖乞丐。并非啯匪。所供各犯。俱系诬捏。请将簿内字迹悖逆之罪。照大逆律、凌迟处死。又奏、饶盛治、缘起意骗钱使用。倩范万一、书写悖逆报单。均非啯匪。请将饶盛治、照造妖书律、从重斩决。范万一、听从书写。依为从律、从重发往伊犁。下三法司议行。　　

○又谕曰、福康安奏、南掌国备带余象。恳求赏给炮位。酌请将象只发还一摺。所见是。已于摺内批示。惟所拟檄稿内。尚有未能周到之处。已谕令军机大臣增改进呈。发往遵照。谕以该国远居边外。尔先王倾诚向化。始通职贡。数十年以来。极为恭顺。兹以例贡届期。该国王感荷大皇帝恩德。遵守父兄训教。敬遣使臣。奉表恭进。并于例贡驯象二只之外。另具庆祝大皇帝万寿表文。加贡驯象二只。现据云南沿边地方文武官禀报、业已入境。足见尔国之遵奉天朝。恪敬肫诚。允堪嘉尚本部堂当为据情转奏。此外另有该国王咨呈本部堂公文一件。并咨呈礼部公文一件。内称该国被交阯等处劫掠。因无抵敌器具。是以于贡象之外。又备象一只。恳求本部堂转奏大皇帝、赏给炮位匠役。并马骡驴羊等物前来。仰惟大皇帝抚驭中外。一视同仁。向来赏赉属国。鉴其臣服小心。靡不从优颁赐。原亦无待恳求。至炮位乃攻战器具。从无给与外藩之例。况交阯与尔国、同系天朝属国。设使交阯因与尔国交争。恳赏炮位。天朝岂肯允准给与。资其攻斗之具乎。该国王与交阯。自应共矢恭顺。恪守疆界。和协邻封。仰体大皇帝如天好生之德。爱养百姓。保固疆宇。自不致有争斗之事。若不遵天朝德教。残暴民人。势必见轻于邻邦。自取凌侮。虽有炮位。无足恃也。本部堂特以正理告尔国王。所有恳赏炮位匠役之处。未便据情转奏。咨呈礼部公文一角。亦不便为转达。仍行寄还。至象只。尔国视为难得。天朝本不缺少。所进贡象四只。系向来例之所有者。当为尔国解送京师。奏明大皇帝。以见尔国王之恭顺。其另备余象一只。即交先行遣回之先目人等、带还该国。仍令地方官、及沿边土司人等、照料出境。该国可即收明。至使臣带来致送本部堂牙锦等物。备承国王厚意。即如收受无异。仍俱璧还。亦交先行遣回之先目等带回。该国既需马骡驴羊等物。本部堂仰体大皇帝怀柔至意。于向例之外。酌量加增。俟使臣事竣回国时。给与带往。尔国王尚其畏威怀德。愈励荩忱。绥靖边黎。以期永受大皇帝怙冒深仁。常守屏藩之任。本部堂职在封圻。亦有厚幸。交福康安照此檄知。至另片所称、查询该国王准第驾公满物故。是以伊弟召翁、列名具禀之处。此系外夷承替。兄终弟及之常。既据查明。听其自然可也。将此并谕福康安知之。　　

○又谕、据福康安奏、分别擒捕办理啯匪情形一摺。据称啯匪窜入黔省。叠饬文武各员。上紧追捕。续据禀报拏获杨清、叶长红、陈老五、李思贵、李朝等五名。余匪又赴四川合江一带地方逃逸。现仍檄饬前委文武大员。尽力追擒。不得以驱逐出境。便图了事等语。所见甚是。至摺内称云南昭通东川等郡。毗连川省。委令署按察使许祖京驰往。贵州大定府之毕节一带。尤为三省交通要路。令署提督保成、驻劄该处。相机擒捕等语。所办亦好。滇省距川稍远。现无匪徒踪迹。福康安令署臬司大员、前往东昭等府。密令察看堵缉。于整顿地方一切、尤得先事豫防之道。四川为啯匪起事省分。乃文绶、平日既不能留心防范。及该匪等肆出滋事。又不严饬所属。实力查拏。实难辞疎踪之咎。文绶、著再传旨严行申饬。并将福康安原摺、钞寄阅看。又本日据李国梁奏、盘获杨集荣、廖文远、石添香、三名。咨会督抚审办等语。该犯等是否受啯匪雇觅同行。均非同夥。著舒常等、即行严审确情具奏。李国梁、前巳有旨。令伊带兵竟往四川。会同文绶、督拏匪犯。一切尤须勉力。以副朕戢暴安良之意。将此一并传谕知之。　　

○兵部议覆、四川总督文绶奏称、川北镇属潼绵营兵额二百六十六名。汛广差繁。不敷调遣。通巴营兵额二百五十二名。地方僻处。差简汛少。请抽减五十二名、拨潼绵营。应如所请。从之。　　

○旌表守正捐躯江苏宿迁县民马某妻刘氏。　　

○丙寅。谕军机大臣等、据文绶奏覆、前后拏获啯匪审办一摺。内称川省无藉游民抢劫。历年拏获拒捕伤人等案。随时题奏办理。近以梁山垫江等县。各报有抢劫刃伤事主乡保之案。严饬各属尽力查拏。获犯胡范年等五十一名。已正法者九名。该匪等闻风窜匿。逃往合州太平县。并窜入湖北黔省。仍复逃回八九十人。现在四处截捕。续获二十一名。又追至广安。杀毙八名。生擒十七名。余党俱即逃散等语。所奏甚属糊涂。已于摺内详悉批示。此等匪犯。文绶既经拏获。即当严审办理。一面正法。一面录取各犯供词。详悉奏闻。乃文绶前此奏到摺内。只称将现获各犯、从重定拟。速正典刑。并未录供具奏。而本日摺内。又称将首犯胡范年等九名、先行正法等语。其如何讯取供词。各犯如何抢劫拒捕。共有几案。在何处地方。何时审明正法之处。究无一语叙及。文绶久任督抚。所办何事。不应糊涂若此。况匪徒聚集川省。该督果能随时严饬文武各员。实力擒捕。四处派员堵截。于边界有防。何至逃逸别省。乃文绶平日漫不经心。一任地方官疎纵酿成。致该匪等踪迹往来。如入无人之境。其所谓边防者何在。及匪徒窜入湖广贵州等省。结党成群。抢掠滋事。该督仍复安坐省城。并不于要隘处所。亲往督率查办。乃此次摺内。尚腆颜称经楚黔等省官兵截拏、仍复窜回等语。一似置身局外者然。文绶于此事不是甚大。伊岂欲学勒尔谨乎。文绶办理此案。种种错谬。不可枚举。著传旨严行申饬。至摺内所称、匪犯由川东綦江一带逃回。续经两次拏获三十八名。著即审明、遵照前旨。分别应正法者、即行正法。即逼勒同行。并未拒捕之犯。亦应发伊犁给厄鲁特为奴。务即速行办理奏闻。其逃散各犯。并著该督饬属擒捕。毋使一名漏网。其现在已经正法。及拏获审讯各犯。均著详悉录取确供。迅速驰奏。再提督李国梁、前经降旨。派令带兵三百名。竟赴川省。会同该督设法搜捕。此时想已到川境。如该处啯匪。业经捕获净尽。无须李国梁在彼带兵督办。亦即一面奏闻。一面令其将所带楚兵、先行彻回。此处在文绶相度机宜。酌量办理。至此事文绶既因循贻误于前。不可不实力惩创于后。此番拏获净尽之后。若川省复有啯匪滋事。无论人数多寡。必须饬令地方文武。设立章程。随时查办。毋致该匪等复滋萌蘖。并著于年终汇奏一次。将此传谕文绶、并谕李国梁知之。　　

○左副都御史哈福纳奏、五城官吏仵作。验办本城吏役所犯命案。难免袒庇。请嗣后各城有吏役命案。该巡城御史、速调别城指挥、带本管书吏仵作验办。令本城者回避。各省州县。亦照此办理。得旨允行。　　

○丁卯。江西巡抚郝硕奏、南昌迤北一带雨少。直至七月十四五等日。始获甘霖。农民中专藉晚田者。已插之禾。俱已受伤。趁此补种杂粮。重施力作。工本维艰。现饬酌借仓谷。以资耕种。得旨、所奏属迟。其有成灾者。不可讳饰。慎之。　　

○戊辰。谕军机大臣等、据韩鑅等奏、黄河北岸水势。全注青龙冈。滩面又塌宽七十余丈。水深一丈四五尺。现在盘头裹护。而孔家庄等三处沟槽。俱已挂口断流一摺。是孔家庄漫口。已移改于青龙冈。未知该处沙性如何。是否坚实。易于施工下埽。韩鑅等自应迅速督饬员弁。赶紧镶护。俾早完一日。即百姓早受一日之益。至孔家庄等处。虽已挂口断流。但系临黄漫口故道。亟须分段堵筑坚固。以资抵御。又所奏西坝口门以上。建挑水坝一道。挑向南趋。俾合龙时、水势易归正河。自应如此办理。富勒浑即督率藩司等、赶办料物。齐集人夫。迅速兴工。毋任稽延。至前降谕旨。令李永吉、带领备弁兵丁。并令李奉翰、前来豫省工所帮办。何萨载、李奉翰、尚未奏到。此时正河、已间段露出河底。全河夺溜。是江南魏家庄施工自易。著传谕萨载、李奉翰、即速令李永吉带领备兵。迅速赴豫。看来江南目下易办。即李奉翰、亦应速来工次为要。再同日韩鑅奏、漫水入运。酌筹宣洩情形一摺。据称东流一股、入南阳湖、昭阳湖、递达微山湖。入江南运河。西流一股、自赵王河、至张秋入运。由大清河归海。其分洩不及者。一由徒骇、马颊河归海。一由临清入卫河下注归海。至所虑张秋一带。势必倒漾。水性洄流。易致淤垫。所虑正在于此。其所称将蜀山等各湖闸座斗门、宣放入运。以顶南北黄流倒漾。俟湖水消减。仍将戴村坝民堰堵合。使汶水下达。以抵黄水等语。亦祇可如此。且救目下之急。至国泰、现在是否已驰赴豫工。摺内亦未据奏及。并著传谕国泰、迅速会同赶办。以副朕夙夜焦劳之意。至此次北岸漫工。关系运河紧要。其南阳、昭阳、微山等湖。经黄水淹灌处所。将来如何通盘熟筹办理之处。前已传谕阿桂、于甘省事竣后。由河南顺道前往。详晰勘办。著将此次韩鑅等摺、先行钞寄阅看。将此由六百里各传谕知之。　　

○旌表守正捐躯河南夏邑县民谢芳伦女谢氏。　　

○己巳。谕、理藩院奏、喀尔喀车臣汗部落贝勒车凌多尔济之爵。应照例降袭。车凌多尔济、系车臣汗垂扎布胞侄。非他人恩赏之爵可比。著令其世袭罔替。　　

