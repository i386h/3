<!-- { "loadSidebar": true } -->
○丁丑。定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。自本月初二日后。雨雪连绵。官兵靡不愤急。初五日。贼于雨雾之中。在罗博瓦山坡。添建新碉二座。当经海兰察。额森特。福康安。密派兵八百名。直扑碉根。毁墙而入。砍死数贼。余俱逃溃。即将贼碉拆毁。现今已交夏至。此后雨雪稍稀。自当各路合攻。以期迅速集事。谕军机大臣等。连日盼望阿桂进兵之信甚切。今据阿桂等奏。近日军营情形。尚因雨雪。未能冞入。实为愤懑。而贼人复乘雨雾。添建新碉。更堪切齿。海兰察。额森特。福康安等。即于大雨中歼戮数贼。拆毁其碉。足以壮我军之气。而破贼人之胆。于军务甚为有益。福康安。正当幼年。藉此练习成人。于彼亦属甚好。计阿桂拜摺次日。即交夏至。向后雨雪。谅必渐稀。阿桂自当相机速进。以期迅奏肤功。从前曾谕阿桂等。凡遇经过高山。务当谒诚祷祀。冀山神之默为相佑。利我军行。且以金川用兵情事而论。朕实本无欲办之心。乃逆酋索诺木等。敢于负恩反噬。罪恶贯盈。实有不得不办之势。并非朕黩武穷兵。是曲在贼而直在我。仰邀上天照鉴。自必嘉佑官军。而潜褫逆贼之魄。至所在山神。代天司化。亦当助顺锄逆。上体昊苍。若非时雨雪。必贼扎达所为。岂有正神转听贼人驱使。为此背理妄行之事。况将军等。既已虔祷而不应。即属邪氛。从来邪不胜正。或于雨雪来处。用大炮迎击。如韩愈之驱鳄鱼。亦属正理。著阿桂斟酌行之　　

○旌表守正捐躯之湖北钟祥县民田荣妻陶氏　　

○戊寅。谕军机大臣等。据弘晌奏。现在广宁城属。坡台子。大黑山。等处。所有蝗蝻。俱由口外飞入。恐口外尚有蝻孽。一面咨行直隶总督。及喀喇沁贝子。一体搜捕等语。所办甚是。但俟其咨文到时。始行遣人扑捕。道路窎远。未免迟滞。口外附近地方。俱隶热河道管辖。著派明善保。前往塔子沟等处。悉心搜扑。务令净尽。并著谕令贝子扎拉丰阿。即派副台吉理事等官。带领官兵。于附近地方。即速扑灭净尽。将此传谕弘晌知之　　

○己卯。上奉皇太后幸一片雪。侍早晚膳　　

○谕军机大臣等。今岁四五月间。河南屡报得雨。并称麦已丰收。而直隶。山东。两省。盼雨甚切。朕于本月二十二日。驻跸热河。即得雨□澍雨滂沱。十分透足。而京师于二十二。二十四。等日。并得透雨。今日周元理奏。保定省城。亦于二十四日。昼间得雨四寸。夜间又得雨五寸。近省各属。俱属相同。且云气遍布。雨势绵密。所被必广等语。据所奏情形。畿辅雨俱透足。并似普雨。迤南更应较大。则山左亦必优沾。晚禾自当及时赶种。秋成仍可望有年。至直隶今岁麦收。虽不免稍减分数。然近畿向不专恃二麦。前谕何煟。购办麦一二十万石。原为京畿豫筹接济。今直隶雨已透足。秋粮或仍得丰盈。更不急需于此。著传谕何煟。酌量该省情形。如麦价甚平。即采买十余万石。贮备拨济。倘或市值未能平减。不可因官购麦石。转致市籴骤昂。有碍民食。何煟务须不动声色。妥为筹办。仍即据实奏闻。又前据何煟奏。洹河启闭事宜。议于五月望前。开放济运。五月望后。蓄以灌田。业经九卿覆准。嗣据何煟奏。百泉。丹河。酌济运河亦然。此系何煟因漕渠水短。设法调剂。固属不分畛域。但昨日何煟以省城等处。得雨三寸余。即据以入告。可见豫省雨泽。现亦未为沾渥。今已五月下旬。农田正需水用。洹丹诸河。皆民间陂塘所资。恐洩下涓流。于运河缓不及济。而于沟畎有亏。甚属未便。且运河水少。必须大雨时行。方能增长。此等补偏救弊之方。恐未必遽能有益。而就目下雨势而论。既已落动。则气机沛注。可期裨助河漕。著传谕何煟。此时洹丹等河。当以灌田为重。不可因济运。复为开放。并谕姚立德。现在不得复行借润邻疆。至漕运固有定期。但因水浅偶羁。非无故迟延可比。况此后雨水宣通。不虞阻滞。亦不致多逾期限。即或抵通稍晚。则回空趱令遄行。仍可不误冬兑。嘉谟亦惟照常督催勿懈可耳。将此并谕嘉谟知之　　

○庚辰。旌表守正捐躯之直隶藳城民段宗武妻郑氏　　

○辛巳。谕军机大臣等毕沅奏。宁羌州地方。试采铜矿一摺。已经该部议覆准行。陕省即产有铜矿。如果躧探得实。开采有方。足资本省配铸。可省赴滇脚价。自属甚便。但矿厂初开。经理殊为不易。其砂线之是否旺盛。能否源源济用。必须确切躧访。真知灼见。方可举行。周居安等呈请一面之词。恐难全信。即覆勘有因。亦不宜轻率从事。必须先为试办。且勿遽涉声张。俟试采数月后。果系矿砂旺产。供用有余。于以裨公务而利民生。自为一举两得。即应经久议开。虽前人未曾办及。而地不爱宝。因时而出。亦富厘所常有。如甘肃之采炼金沙。行之有效。未尝不善。若其原呈之处。不过偶露铜苗。一经试采。即不能应手而得。仍归有名无实。则工作繁费。恐致徒劳。而矿徒群集。易聚难散。皆不得不慎之于始。倘试采无效。亦不妨奏明停止。断不可稍有回护。再其地为入川孔道。且境属汉中。毗连楚省。山硐容易藏奸。即使铜厂果开。其查察亦宜尽力。况现在军务尚未全竣。一切厘核之法。更宜加倍周详。即将来凯旋以后。其于川省啯匪之混入者。尤当加意稽防。如能化莠为良。固属好事。否则不可容留滋蔓。此皆开矿时之必当先事熟筹者。所谓有治人。无治法。惟在该抚董率该道府。切实措施。功过皆令有所专责。则承办者。自不敢玩忽因循。毕沅自简用封疆以来。办事颇为认真。尚堪倚任。此等地方公事。固不可过于顾虑。坐失自然之利。亦不得急于求效。致昧未然之防。毕沅当善体朕意。实心妥办。仍将试采后。是否可以长行之处。据实覆奏。将此传谕知之　　

○吏部带领京察保送一等之刑部郎中姜晟一员。补行引见。得旨。姜晟准其京察一等加一级　　

○壬午。上诣皇太后行宫问安　　

○谕曰。嵇璜。现在管带兵部印钥。所有此次应行引见人员。著周煌。带赴热河　　

○谕军机大臣等。富勒浑奏。据驻劄西宁署侍郎福禄咨称。郭罗克番子。及噶布舒番子托殷罗诺依。引路杀死扎萨克公里塔尔属下蒙古阿萨。剌伤察罕。抢去马牛羊只等因。随派道员查礼。同游击龚学圣。前往查拏等语。郭罗克等番子。肆行杀人抢劫。福禄既咨行富勒浑。绶等。即应奏闻。何以并未奏及。其指引郭罗克道路之托殷罗诺依。或是另一部落人。或即青海厄鲁特。福禄咨内。亦未声明。著传谕福禄。一并明白覆奏。再郭罗克番子抢劫。固属常事。然亦由防守不严所致。此案既经富勒浑遣人往拏。福禄亦应派委干员。协同查办。务期全行拏获。严惩示儆。嗣后著福禄不时训饬青海。哈萨克。令其严加防范。遇抢劫郭匪。即行剿办　　

○定西将军尚书阿桂。定边右副将军尚书公丰昇额。参赞大臣领侍卫内大臣色布腾巴勒珠尔奏。前此筹议绕截喇穆喇穆贼人后路。久经部署妥协。因崖险泥深。未能攻扑。当于十三日夜。分兵进发。至十四日。雨雪大作。海兰察等带兵。不避雨雪。直向喇穆高峰大碉。速夺碉卡石卡三座。杀贼十余名。额森特。福康安等。亦带兵由喇穆喇穆丫口木城背后前进。连夺石卡二座。毙贼数名。普尔普等。进抵碉根。与海兰察合攻。杀贼十余人。余俱逃遁。至乌什哈达等。进攻罗博瓦山冈下木城石碉。有贼百余。从内冲出。侍卫额勒登保。即行迎击。复见山坳内一队贼人。欲出救援。乌什哈达等。复率兵截击。贼皆负伤逃窜。保宁等。一闻枪响。知官兵业已进攻。随斜上攻扑山腿各碉。又令成德等。攻贼木城。砍杀贼众过半。正在围击。贼众蜂拥救援。败回碉内。抵死拒守。各队随以次彻回。臣等拟于罗博瓦山冈下。添筑炮台。尽力轰击。因该处林箐深密。派兵砍取。并令先行埋伏。果有贼百余。来犯砍木之兵。伏兵齐起。歼毙多名。至十六日黎明。成德见有骑马两贼诱敌。因派兵截其后路。成德即亲率官兵二百。冲入箐林。又见贼兵二百余。伏于树内。放枪抗拒。我兵正在击杀。适特成额等。带兵赶到。贼又见哈萨尔图。与游击福敏泰等。已上山梁。合兵下压。遂纷纷逃窜。我兵尾随追杀。复毙贼十余名。余贼逃回碉卡。共计三次杀贼五六十人。而受伤窜去者。更复不少。贼气自必日形消阻。谕。此次官兵。出其不意。歼贼五六十人。其带伤遁回。更为不少。自足以碎其胆而褫其魄。但现在夏至已逾半月。向后晴霁必多。阿桂当乘时相机功剿。以期迅速奏功　　

○又奏。贼众现在多病瘟疫。询之脱出土汉各兵。所见相同。似非捏饰。惟是困兽犹斗。此时相持既久。贼番或别生诡计。偷劫营卡。亦不可不防。但现在既无小金川番人。潜为内应。夹坝前来。经不能竟占要紧地方。肆其抄截。臣阿桂现又令富勒。浑等。将河北之零星营卡。竟移设于河南。当此水涨溜急之时。桥座俱经拆毁。皮船又难渡急流。似可不虑其滋扰。且自添派吉林。索伦。劲旅以来。大兵声势日增。贼众岂能久为支拒。近因雨雪连绵。辄多稽阻。今时令已交仲夏。向后畅晴。即可力攻冞入。得旨嘉奖　　

○是月。大学士管两江总督高晋奏。江宁省城。于五月十七。八。两日。得雨四寸。二十日。又得雨五寸。高下田畴。均已沾足。连日浓云密布。所及甚远。三省自己一律均沾。得旨。欣慰览之。京畿北省。皆获透足雨泽矣　　

○署湖广总督湖北巡抚陈辉祖奏。沔阳州民。请于蔡口添建天井石闸二座。估需工料银三千三百余两。愿按田亩出银。自为修筑。查该处添建石闸。以捍外涨而疏内涌。启闭节宣。口内数万粮田。均资保护。并于水道无碍。应如所请。报闻　　

○大学士伯两广总督李侍尧奏。船商冯万兴。装载货物。领照前往咖喇吧贸易。因风漂至安南。仍将原货载回。当即传询。据称。见海面往来兵船甚多。风闻安南国王之兄。向来分驻西山。近日率众至安南城争战。枪炮之声。昼夜不绝。不敢在彼停泊。查广西左江一带。壤接安南。该国内讧之际。保无夷民窜入滋事。现在密饬员弁。留心防范。得旨。好。足见留心。知道了。彼国自乱。祇可听之。但或于缅贼有牵连之故否。宜细访其故。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百五十九


大清高宗法天隆运至诚先觉体元立极敷文奋武孝慈神圣纯皇帝实录卷之九百六十　　

