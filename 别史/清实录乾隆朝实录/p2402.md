<!-- { "loadSidebar": true } -->
○又谕、据嘉谟奏临清有郭大、郭三、郭七、郭浩、都是白莲教等语。著传谕舒赫德、杨景素、即行严饬查拏务获。审明照例办理。又王伦之师张既成、坟冢尸棺。已经验明锉毁。其张既成之师袁公溥、节经传谕查拏。何以尚未奏覆。该犯系创立邪教首犯。断不可任其兔脱。务须速饬躧缉。解京审明严办。毋稍稽延　　

○丁酉。谕军机大臣等、舒赫德等奏、莘县监生周曰璜、首告伊子周振东、与同县王家庄王君弼等、及朝城、阳谷、冠县等处人、结党谋反。约定十月二十八日起事。开单呈首等语。王伦一案。甫经剿捕歼戮。惩创不为不严。乃竟复有愍不畏死之徒。敢作不靖。自取诛灭。实出情理之外。今舒赫德等一闻呈首。即派四路擒拏。俟要犯就获严鞫。自必水落石出。迅得实情。至所需带兵大员。仍派伊琳、那木扎勒、并添派鄂兰、苏崇阿、并谕知春宁、将东三省善射手。仍速带同驰驿赴东。听舒赫德遣委。此时要犯谅已就擒。必不致复成事衅。若能不动声色。确讯严惩。尤为妥善。至周曰璜、忍于首告伊子。父子天性。苟非深明大义灭亲之故者。安能出此。况据讯周曰璜之妻。并非后娶。何忍陷其子以凌迟重辟。或其家庭之间。别有暧昧情节。一经拘到各犯。不可不详细质讯。以成信谳　　

○又谕、舒赫德此次办理剿捕贼匪诸事。实力宣勤。调度妥协。时值冬令天寒。著赏给御用貂尾冠一顶。黑狐马褂一件。由驿发往。俾资御寒。以昭优眷　　

○刑部议奏、据江西巡抚海成咨称、兴国县民黄昌怀、放枪打麂、致伤姚文贵身死。缘姚文贵、约同黄昌怀等、入山打猎。姚文贵见麂子跑出。放枪未中。遂架枪追赶。而黄昌怀亦见麂放枪。不料麂子跑过。正值姚文贵突出。适中心坎殒命。应依照过失杀人律收赎。查捕猎施放枪箭。原应审慎。乃任意施放。往往有不期杀人之案。到官仅照过失收赎。恐粗猛之徒。畏法心轻。贪获念重。或至明知故犯。请嗣后除围场重地、兵丁射兽误伤平人、仍照例办理外。其民人捕猎。遇有施放枪箭。不期杀人者。请照捕户于深山旷野、安置窝弓、不立望竿、因而伤人致死律。杖一百。徒三年。仍追埋葬银十两。从之　　

○戊戌。谕、四库全书处进呈钞录书本。朕连日偶加繙阅。检出舛漏处。不一而足。其中实系错误者。过失固不待言。即原文传写旧讹。或文义不顺。既有加签改识之例。何不逐条举出。概以轻心掉之耶。朕未尝有意苛求。实亦无暇通身细阅。乃数日内信手翻披。而疵谬叠出。该总裁等所司何事。永乐大典内由散篇辑成者。此次始行呈进。办理已经年余。而自朕五月间临幸热河以后。又阅半年之久。何尚未能悉心校勘。以致疎误若此。其纂修各员、交该总裁等照原议办理外。至各总裁内。王际华、于校勘荟要诸书、加签标识者甚多。前此呈览时。朕详加批阅。并未见有字画错误之处。办理尚属尽心。此次著免其议处。曹秀先、于五月内随驾热河。继复派典顺天乡试。现进各书。自未及寓目。亦著免其交部。其蔡新、张若溎、李友棠、俱著交部察议　　

○又谕、署天津镇总兵永昌、带兵在油坊一带接应。并往临清西岸堵擒贼匪。其所派天津镇兵。经大学士舒赫德带往。亦为得力。是永昌此次办事。尚属奋勉。著照万朝兴等之例。一体交部议叙　　

○谕军机大臣等、据何煟奏、要犯张百禄、业经拏获解京。所有供出案内各犯。并当饬属查拏讯究。如豫省成功会之类。即系邪教一流。何煟现在作何办理。至河南拏获寿张孙敬、临清刘甫贵、二犯。自应讯明照例严办。其各犯供出山东各县人犯。业经何煟飞咨山东直隶两省分缉。务须上紧缉获。毋任漏网。就现在供出各犯而计。如和尚广标、逼胁孙敬入夥。又刘甫贵供出之头目杨进忠。并著舒赫德等查明。如尚未就擒。亦著严缉到案。从重审究。此外尚有孙敬供出同逃之东阿李大成、及刘甫贵供出同村顺贼之李法玉、赵士秀、赵士英、姜二小、欧七、赵新、俱临清瓜查庄人。又同守闸口之王振海、王振江、王六、俱寿张县人。以上各犯。俱著舒赫德、杨景素等、即速按名严拏务获。分别审办。又刘甫贵同庄之萧贵、系于二十三日同逃。前往直隶。亦著周元理、上紧严缉审究　　

○又谕、据图思德另摺所奏。查明由京解贮永昌等处箭枝内。已经损坏、应行分别修整者。共需银六千七百四十一两零。咨部行旗。于彰宝名下著追、缴部归款。一面借项修整。其余不堪适用箭枝。应请毋庸再制等语。此项应令彰宝赔修箭枝。现经借款重修。将来修竣后。自当饬令加谨置放。毋致再有伤损。其余无庸再制者。其箭镞系京城制造。较外省所办。尤为坚利。若竟尔抛弃。殊为可惜。著传谕图思德、即将此项箭镞、查明共有若干。即检点齐全。附便搭解送京。以为另行配制之用。又图思德参奏、查出署永平县沈文亨等、亏空军需等米谷七万八千三百余石。请将沈文亨、王锡等革职审究。并请将原任粮道祝忻、一并革职严审。已明降谕旨允行。此项亏空军需等米谷至七万八千三百余石之多。实出情理之外。彰宝向来办事。尚属认真。何以于此案率据该道所详批准。而于亏缺如许之多。又不能查出。颇不类其平日所为。已就近传谕彰宝、令其明白回奏。至此项亏缺。自应于两县、及该道名下追赔。如赔不足数。即著落彰宝名下赔完。仍令该署督等于此案审结之后。妥议具奏。将此由四百里传谕知之　　

○豁除江西新昌、贵溪、安义、大庾、宁都、五州县。乾隆三十三年分。被水冲坍地亩额赋　　

○己亥。礼部奏冬至庆贺礼仪。得旨、奉皇太后懿旨。今年冬至著停止行礼　　

○上御懋勤殿。勾到江西、安徽、江苏、情实罪犯。停决江西斩犯三人。绞犯三人。安徽斩犯一人。绞犯二人。江苏斩犯四人。绞犯三人。余一百三十九人、予勾　　

○谕、前因舒赫德奏、审讯贼党孟璨在东省供、有今岁歉收。地方官额外加徵。以致激变之语。贼供本无足据。但既有此言。不可不彻底查究。特降旨令舒赫德、同新任巡抚杨景素、即行详晰确查。如其言果实。并欲重治徐绩之罪。今据舒赫德等覆称、贼匪王伦起事之由。实系邪教谋为不轨。前孟璨所供岁歉加徵激变之说。详悉访问。毫无影响。且别犯亦从无供及此者。实系孟璨深恨地方官查拏严切。欲加祸以洩私忿。故尔混供。至今夏德州以北。虽略有短雨之处。与寿张等县之收成八九分者无涉。前此逆贼抢掠各乡米豆粮食。所在多有。是饥民酿衅之说。实属荒唐等语。舒赫德、阿思哈、俱钦差大臣。杨景素、又系新任巡抚。与东省有无荒歉横征之事。初无所用其回护。况徐绩已经解任。复有何情面可徇。舒赫德等曾经查访。已有责成。又岂肯稍为粉饰。代其受过乎。朕临御三十九年。遇有水旱偏灾。不惜多费帑金。广为蠲赈。期不使一夫失所。且因海＜?宀禹＞久安。人民繁庶。思欲藏富于民。俾益臻饶裕。特普免天下钱粮者再。普蠲各省漕粮者一。几不啻数千万计。朕爱民怀保之心。数十年如一日。此天下臣庶所共知者。若地方雨旸。稍或不时。朕宵旰殷怀。必多方询问。以通民隐。若各省旱潦不齐之事。督抚奏报稍迟。经朕访察得实。轻则申饬。重则议处。历皆有案可稽。从未有因督抚讳匿灾伤。谓其能为国家惜费。特加任用之人。此亦天下臣庶所共知者。即如今夏山东得雨较迟。屡曾传旨询问。经徐绩将得雨州县时日。节次奏报。至各处沾透而止。且其报雨之候。或验之邻省报章。或证之总河奏牍。悉皆吻合。亦断无能伪饰。则舒赫德等今日此奏。谓山东并非荒歉。益复可信。又如豫省秋成丰稔。而何煟以信阳、光山、二州县内。水田独被旱灾。奏请确勘妥办。此真不过一隅偏灾。何煟尚不敢壅于上闻。朕亦即为之温旨批答。又如秋间、江南外河老坝口、黄水涨溃堤工。山阳等四县、田庐被水。即饬该督抚迅速堵筑。加意抚恤。冀濒水受灾黎庶。早就安恬。曾因伊龄阿奏报被水情形。朱笔批询。地方官办赈恤事宜妥协否。蠹役有因而牟利者否。目下穷黎光景又如何。详悉速奏来。今日伊龄阿奏覆适至。其摺具在。不妨与众共阅者。而谓朕以民事为重乎。不以民事为重乎。朕欲督抚稍为讳饰灾伤乎。抑不许其讳饰乎。诸摺具在。与众共阅之。公道自难掩没也。乃给事中李潄芳、闻王伦叛逆之事。即妄云饥民聚众滋事。是转予乱民以藉口之端。实不知其是何肺肠。彼时若早为宣示。适足以长逆匪之智。且恐因而诱惑良民。其误更不知伊于何底。及贼党要犯、就获解京。命军机大臣、会同九卿科道、在刑部公鞫。闻有御史蒋良骐、就讯贼犯。是否因灾起事。并无有以灾为对者。朕复于紫光阁、集众亲鞫。命李潄芳自问贼匪。亦无以灾对者。是李潄芳前日之妄奏。众心应共释然。至所云直省亦有饥民。地方官在卢沟桥拦截。勿令他往。范宜宾、寻袭其说入告。今年天津河间等处。原有偏灾。经周元理奏闻。朕即谕拨通仓米十万石。备赈借之用此可谓之讳灾乎。若云卢沟桥拦截饥民。朕即遣侍郎高朴、袁守侗、带同李潄芳、范宜宾、前往良乡、及黄村、东坝各处查看。并未见成群乞食流民。乃李潄芳等所目击。又有谁为之隐饰乎。设果有其事。朕亦岂肯庇周元理而不治其罪乎。朕爱养斯民。实时凛如伤之念。不特饥馑灾沴。常廑于怀。如近日逆贼王伦、敢作不靖。戕害良民。所伤不少。而被胁之人。招谕未出首告者。剿贼时亦不免玉石俱焚之事。朕每为之恻然。已屡饬加恩优恤。而闾阎具有天良。如清河县士民。至舒赫德军营、以牛羊等物犒师。其临清旧城百姓、避贼复归者四千余户。数万余口。闻有抚恤之诏。无不感激涕零。是草野愚民。尚知仰体朕诚求保爱之至意。而李潄芳当逆贼倡乱之初。造作无稽之谈。转欲为贼饰词卸过。实不得复比于人类。即治以袒贼惑众之罪。亦所应得。但朕从不肯因言民隐之事。加罪科道。惟是李潄芳、识见如此。心术如此。若令其复居言路。实足为世道人心之害。李潄芳、著以部属改用。并著将朕今日之旨、及自五月以来询问徐绩谕旨、及其覆奏各摺、并舒赫德等奏摺。周元理何煟等查办偏灾、并伊龄阿覆奏各摺。一并令九卿科道等阅看。并将此通谕中外知之　　

