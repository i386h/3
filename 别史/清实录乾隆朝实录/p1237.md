<!-- { "loadSidebar": true } -->
○谕、前据富勒浑奏、鄂乐舜于上年在浙江任内。藩司同德见其缺用。授意分司郑景庄。勒派通省盐商银八千两。转交鄂乐舜收受等语。因特命侍郎刘纶、驰驿前往。会同总督喀尔吉善、查审具奏。今据刘纶等查奏、情节甚属含糊。抚藩膺通省封疆重寄。果有此通同营贿之事。断难姑容。必须详悉研审。务得实情。方可按律治罪。富勒浑原奏、同德于鄂乐舜初到时。授意分司郑景庄。勒派商银。而喀尔吉善等。则称甲商叶如春等。于鄂乐舜调任安徽。商量公送程仪。托运判郑景庄转禀。鄂乐舜因向借贷。随公备银六千两。送至舟次。与富勒浑原奏、初到任时授意勒派之语。全不相符。如果情节属实。富勒浑即非诬枉鄂乐舜。而同德无授意勒派之事。则是富勒浑诬枉同德也。即当诘问富勒浑。若富勒浑无可置辩。即当参奏富勒浑。治以诬人之罪。乃喀尔吉善、并不诘问及此。仅据鄂乐舜等一面之词。诿卸运判郑景庄。而郑景庄又不过传述其语。并未过付。不过交部察议。无可治罪。而同德富勒浑之虚实是非。置之不问。希图调停和事。有是理乎。且商人等供内。称鄂乐舜调任浙江。各商到苏迎接。赏给体面。因于去任时馈送程仪等语。试思鄂乐舜身任巡抚。管理盐政。众商来接时。何以即赏与体面。显有市惠营私情事。既有此供。何以竟未究诘。惟以离任缺费借贷为词。一似情有可原。不知者以为借贷即加治罪。于法过重。试问鄂乐舜到安徽任已及一年。此一年中还过几何。还过几次。其为借贷为勒索。可以不辨自明。此等紧要处。皆必须研鞫者。而一味含糊。若即此便可完案。朕办理庶务。一秉大公至正。从未肯稍为迁就。此内外臣工所共知。刘纶于外省案件。阅历未深。喀尔吉善历任封疆。不应如此颟顸草率。殊非朕委任之意。此案著交与总督尹继善。就近前往浙江。会同伊等、悉心重加研讯。如仍不得实在情节。朕必将该抚藩臬等、概行革职。并提解众商。及有名人犯。同至京师。候朕特派大臣严审定拟。　　

○谕军机大臣等、据和起奏、公纳噶察属下噶臧、率五十户往青海地方游牧。又导引将军策楞、剿灭布库努特等语。噶臧等自伊犁迁来。途次被劫。著和起等察看伊等现在情形。若似应接济。即可酌量赏给。令伊等暂住巴里坤地方。其应如何妥为办理之处。已降谕策楞、和起等。一并遵照办理。　　

○辛巳。祈谷于上帝。上亲诣行礼。　　

○诣长春仙馆、问皇太后安。　　

○幸圆明园。　　

○谕、上年江省被灾各属。虽屡经降旨。多方抚恤。但恐将来青黄不接之时。闾阎糊口维艰。实深悯恻。向来以工代赈。亦救荒之一策。现在下河、及芒稻河等处。并他项工程。有应行疏浚修筑者。随宜兴举。俾小民得趁工觅食。而水利堤防。均有利赖。洵为一举两得。著交与尹继善、庄有恭、富勒赫、悉心相度。筹议奏闻。寻奏、查被灾地方。如山阳县市河。宝应县黄浦河。久淤应浚。安东县平旺河。两岸本无堤防。水长为患。应筑子堰。沛县逼近昭阳等湖。地洼受水。支河沙淤。除水占处、俟涸时施工。应先挑下段乾地。邳睢属、峰山闸下旧引河。黄水淤溢。应浚。桃源、清河、两县六塘河堤堰。原系民修。灾黎无力。应借帑修筑。分年徵还。以上汛前急工。皆足资小民口食。得旨、如所议行。　　

○谕军机大臣等、内大臣尼玛。深感朕恩。伊回游牧时。即将该鄂拓克内、派拨兵丁。驰赴军营。甚属奋勉。著加恩赏给骑都尉世职。即于伊子内指名具奏。令其承袭。　　

○壬午。上奉皇太后幸同乐园。侍早晚膳。至乙未皆如之。　　

○御奉三无私殿。赐皇子诸王等宴。　　

○命授厄鲁特忒克锡、卓奇克三、雅布达勒等、为蓝翎侍卫。　　

○癸未。上诣安佑宫行礼。　　

○奉皇太后幸山高水长。　　

○御正大光明殿。赐朝正外藩。及大学士、领侍卫内大臣等宴。召阿巴噶多罗郡王索诺木喇布坦。敖汉多罗郡王垂济喇什。辅国公桑济扎勒。乌珠穆沁多罗贝勒达什衮布。科尔沁多罗贝勒特古斯额尔克图。固山贝子班珠尔。辅国公索诺木色楞。喀喇沁多罗郡王喇特纳锡第。固山贝子瑚图灵阿。辅国公敏珠尔喇布坦。扎萨克一等他布囊齐齐克。鄂尔多斯辅国公色布腾诺尔布。绰罗斯和硕亲王达瓦齐。阿巴哈纳尔多罗贝勒达什敏珠尔。至御座前。赐酒成礼。　　

○谕、上年上下两江被灾各属。虽属经降旨截漕拨粟。无赈兼施。但念麦收之期。为时尚远。当此青黄不接之候。小民糊口维艰。殊堪悯恻。著加恩将被灾最重次重之州县。极贫各加赈三个月。次贫加赈两个月。被灾较轻等处。极贫各加赈两个月。次贫加赈一个月。各卫军随坐落州县一体加给。其勘不成灾。例无赈恤之吴江等州县。并酌借口粮一月以资接济。于秋收后免息催还。所需赈粮。酌量仓贮多寡。银米兼放。折赈银两。仍照加增之数折给。该督抚、其详悉查明。分别轻重。督率属员。善为经理。务俾灾黎均沾实惠。该部即遵谕速行。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四



大清高宗法天隆运至诚先觉体元立极敷文奋武孝慈神圣纯皇帝实录卷之五百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。正月。甲申。上御正大光明殿。赐大学士尚书等宴。　　

○谕军机大臣等、从前北路军营。遣往阿睦尔撒纳传谕之厄鲁特兆齐。今与侍卫顺德讷同回。著加恩授为蓝翎侍卫。并著哈达哈等、将伊妻子查出给还。令在察哈尔居住。　　

○丙戌。谕军机大臣等、据纳木扎勒奏称、派出照料辉特、和硕特、游牧之扎萨克旺布多尔济。现患目疾。请另派头等台吉旺臣照料等语。著照所请。另派旺臣、照料厄鲁特等游牧。　　

○又谕、据纳木扎勒奏称、厄鲁特等屯田、所需耔种。由色楞额处、购得二百七石五斗。每石价银二两六钱。由塔密尔、鄂尔昆二处。购得五十石五斗。每石价银三两六钱。现在二麦耔种。足敷厄鲁特等耕种。较由归化城运解。甚为俭省。价银应否向厄鲁特等名下扣还。请旨遵行等语。厄鲁特等、自慕化归附以来。伊等一切生计。俱施恩养赡。今屯田所需耔种价银。不必在伊等名下坐扣。即加恩于正项钱粮内动支。著寄信纳木扎勒、明白晓谕厄鲁特等。现在大皇帝施恩。复赏给耔种价银。尔等务宜各安生业。及时耕种。以期永远安居。仰副天朝柔远至意。　　

○军机大臣奏、署直隶总督鄂弥达咨称、前奏请截留尾帮漕粮十五万石、留江浙备赈。以直隶附近津、通、州县、溢额米。暨热河买存余米。交仓补额。奉朱批。此汝江浙幕友之语。知道了。钦此。是否准行。咨明候覆。得旨、鄂弥达所奏、截留尾帮漕粮、留江备用。而以直属溢谷。碾米运通抵补一摺。江浙一隅偏灾。现已多方筹画。何致动及直隶谷石。已属迂曲难行。且漕粮已截及百万矣。该抚宁不闻之乎。鄂弥达此摺。明系伊署中江浙幕宾之语。前摺批示已明。若当准行。自必早降谕旨。何以又咨军机处请示耶。可传谕鄂弥达知之。　　

○丁亥。刑部议覆、两江总督尹继善奏、常熟县奸民朱思藻。怨望谤讪。狂悖不法。应如所议斩决。得旨、朱思藻一案。军机大臣、会同三法司、将该犯拟以斩决。自属罪所应得。朕自即位以来。刻以爱民为念。偶遇地方荒歉。多方赈恤。惟恐一夫失所。此实上可以质之天祖。而下可以对之黎庶者。即如上年命户部查奏、雍正十三年之间。江南赈项。凡用一百四十三万。已不为不多。而乾隆元年、至十八年。用至二千四百八十余万。米称是。且江省去岁秋灾。朕轸念民依。截漕拨粟。数踰百万。地方大吏。亦尚能仰体朕怀。加意抚恤。乃朱思藻编集四书成语。以洩其怨望之私愤。侮圣非法。实乃莠民。但念暑雨祁寒。怨咨必不能免。或者有司查办之初。而诪张之徒。迫不及待。以致罹法。然该犯究因灾望赈。尚与胡中藻之身列仕版。无故悖逆谤讪者有间。朱思藻著从宽免死。发往黑龙江。交该将军严行管束。并将此通行晓谕知之。　　

○定西将军策楞等奏、大兵进剿。遇阿巴噶斯得木齐哈丹、西喇布尔古特、收楞额、德勒克、恩克等投诚。请擒随阿逆同叛之哈丹赎罪。查逆贼阿巴噶斯属人、理宜全诛。但天兵一到。即悔罪来投。尚可恕。随令谕各得木齐等。共擒哈丹。其班咱游牧。已收取。并将伊弟喇嘛达什藏布擒拏。报闻。　　

○戊子。谕军机大臣等、前衍圣公孔昭焕奏、裁减庙户、改归民籍一摺。经朕降旨交该抚白钟山、将地方有司、有无营私派累庙户之处。详查据实奏闻。白钟山奉到此旨。理宜即行查奏。今孔昭焕已具摺奏覆。而白钟山查奏之摺。尚未奏到。甚属迟延。至孔昭焕奏摺内称、曲阜县上年派办柴草米豆等项。又邹县知县大章、私毁孔孟遵例免差碑碣等语。此摺已交该部议奏。著一并钞寄白钟山、令其据实详查。将该地方官有无违例派累之事。查明速行奏闻。不得稍存瞻顾回护之见。　　

○缓徵山西交城县、乾隆二十年、霜灾地丁银、二千八百六十两有奇。社、义、仓借谷、二千四百九十石有奇。　　

○己丑。谕军机大臣等、据策楞奏称、哈丹携带阿巴噶斯妻子脱逃。内大臣尼玛。领兵前往追捕等语。尼玛自到军营以来。颇著劳绩。今又能勇往任事。殊属可嘉。尼玛原系布噜古特台吉之裔。著施恩晋封公爵。仍办理图什墨勒事务。至图什墨勒办事人。宜量其年劳。酌定次序。鄂勒哲依系旧臣。年亦最长。著在前。哈萨克锡喇次之。其次则尼玛。又其次则约苏图。此所定次序。俱系斟酌至当。著策楞等、明白晓谕鄂勒哲依等知之。再此时阿睦尔撒纳、想已拏获。著交萨喇勒、鄂实、并添派哈清阿、协同解京。仍著伊等沿途小心照料。　　

