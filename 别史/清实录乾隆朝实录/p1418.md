<!-- { "loadSidebar": true } -->
○又谕、现在派往乌噜木齐等处屯田兵丁、巳至一万数千。所垦地亩。亦必广阔。目今军营事务。俱有就绪。此项屯田。如有情愿携带家口者。即行准其带往。伊等既有家口。则分地垦种。各安其业。而生聚畜牧。渐与内地村庄无异。其不愿携带者。亦不必抑勒勉强。听其自便可耳。如何酌给盘费。俾兵丁不致拮据。著传谕该督黄廷桂、酌量妥办。　　

○又谕曰、兆惠等军营马匹。俱长途跋涉。若功成奏凯。乘骑疲乏。于回众观瞻非体。巳传谕阿里衮、永贵、在巴里坤牧养马内、挑选二千匹。送至库车。备兆惠等行文调取。亦使回人知我兵力。若非迎降相继。自必陆续调拨。断不中止。至所派官兵驻防库车、阿克苏、等处。仍遵前旨。惟伊犁驻防兵二千。塔尔巴哈台一千。此时且不必前往。或就近在吐鲁番、辟展、或巴里坤过冬。俟来年再行进发。既便于粮运。而官兵亦得少为休息。并传谕黄廷桂知之。　　

○又谕、昨据兆惠奏称、伊等度阿勒坦呼斯坦岭时。官兵有中滚石身死者。又伊犁河水涨时。骑牵马驼浮渡。亦有溺毙数人等语。官兵急公殒命。深属可悯。著照阵亡例议恤。此次兆惠所领官兵。行走殊属奋勉。从前议照进兵例、减半赏给。著加恩给以全赏。即将大臣、侍卫、官员等职名。开列具奏。　　

○山东巡抚阿尔泰奏、臣因查阅登镇营伍。沿途所见。亟须办理者。河工尤要。青州境内。淄河为众河尾闾。水挟沙行。河门阻淤。应展宽挑浚。乐安县、地势洼下。每遭淹浸。境内支脉沟河一道。河身宽而尾闾窄。不能畅流。现动工兴挑。并多开沟洫。以资宣洩。莱州府属、胶莱运河一道。为全郡河水总汇。西南由胶州入海。东北自高密、昌邑、至平度州入海。河中脊南北分流。自胶州北界小吴家屯起。至掖县南界沙岭止。计一百六十余里。率多浅阻。南北口门渐淤。应俟明春开挖。他如平度、昌邑、之落药、张鲁、等河。现俱查明修浚。至滨海地多砂鹻。登莱等府皆然。然瘠地堪种者。因民力不足。辄成荒弃。现令该府查明。民地、酌借仓谷。俾资垦种。官地、设法招垦。沿山、沿路、令民种树。其余饲蚕、畜牧、并令地方官劝民尽力。得旨、此皆民生本计要务。汝能留心。实属可嘉。但须实力行之。数年之后。自有效验。朕将入疆课最而施恩也。勉之。　　

○大学士管陕甘总督黄廷桂奏、准屯田大臣永贵咨、明岁屯兵。每名种地十五亩外。酌加五亩。共计新旧屯兵一万七千名。应添耔种七千二百余石。本年甘、凉、肃、收成歉薄。采购艰难。查肃仓有拨剩小麦六百数十余石。再令该州动用仓贮、易换新麦三百余石。又武威县、原办粟谷耔种八百石。均令转运哈密。现巴里坤、塔勒纳沁、二处。有收获青稞。令就近拨运三千石。辟展、吐鲁番、托克三、等处。秋收粟谷。可取用二千四百余石。该处粟谷。原备明岁屯兵口粮。应由哈仓运补。得旨嘉奖。　　

○乙丑。谕军机大臣等、据刘纶、熊学鹏等奏、香河县地方。有匪棍假充内务府官员。及蓟州拏获假称顺天府委员查拏烧锅之轧文宗、等因一摺。假官吓诈。有干法纪。况香河、蓟州、附近畿辅。岂容不法棍徒、肆行扰累。著交与方观承、将案内已经拏获各犯。即行细加鞫问。未获者速行缉捕务获。一并按律定拟。以示炯戒。至香河、蓟州、两案。虽同时发觉。而是一是二。尚未可定。必须彻底根究。毋任地方官含糊定案。避重就轻。或将两案并作一案。草率完结。以致匪棍漏网。贻患地方。至该犯经过之地。有生事滋扰。而州县官未能查察者。著一并查明参处。可传谕方观承知之。　　

○吏部议准、钦差协理江南河工安徽巡抚高晋奏称、淮徐河道、现驻宿迁。其运河一厅。工程甚简。徐州地居上游。黄河水势长落。由此取准。应令该道移驻查阅。使下游各厅、随时策应。至淮徐海巡道、向驻徐州。所辖淮安、海州、各属。相距辽远。巡查难及。宿迁为淮、徐、海、适中之地。应令移驻。从之。　　

○闽浙总督管福建巡抚杨应琚疏报、乾隆二十二年、福建候官古田、淡水、等厅县。开垦屯田一百一十八顷三十亩有奇。　　

○丙寅。上诣畅春园、问皇太后安。　　

○还宫。　　

○谕、陕省延安、榆林、沿边一带。米价稍昂。现拨宁夏仓粮。以资协济。而雇车领运。若照定例给以官价。穷民往返。未免拮据。著加恩将靖边、定边、榆林、怀远、四县领运车畜。除官价之外。每石、每百里、加银五分。回空、仍给半价。其将来宁夏军需各项运竣。仍令运粮前往协济。所有车辆牲畜。亦照此例一体赏给脚价。以示优恤边氓之意。该部即遵谕行。　　

○又谕、据黄廷桂奏、请拨饷以备屯田耔种之用等语一摺。著该部于附近甘肃省分。拨银三百万两。迅速解甘。以备供支。　　

○谕军机大臣等、巴禄奏称、领兵分路搜剿玛哈沁等。至扎木巴拉布拉克之源。探有贼踪。署笔帖式四达色、奋勇冲击。剿杀五十余人。计阵亡兵三名。得伤兵二名。又喀喇沁参领赛图、于图尔根、察罕乌苏、剿贼四十余人。计阵亡官一员。兵六名。得伤兵十名。察哈尔护军锡喇布、现未回营。觅尸无获等语。此二次搜剿玛哈沁阵亡得伤官兵。俱著交部议恤议叙。四达色、原系健锐营前锋。著加恩授为护军校。遇缺即补。其赛图等效力官兵。俱著造册送部议叙。仍传谕巴禄。伊所领兵丁。久应更换。若未能即歼逸贼。可回抵乌噜木齐。照富德兵丁例、赏给遣回。现在办理回部将竣。新派索伦兵、尚未效力。巴禄即选派五百名。每人给马三匹。裹粮前往。凡藏匿之玛哈沁、及哈丹、阿巴噶斯、余贼。尽行搜捕剿除。并传谕永贵、阿里衮、知之。　　

○丁卯。上御懋勤殿。勾到河南、山东、情实罪犯。停决山东斩犯五人。余五十六人、予勾。　　

○谕、镶红旗蒙古察哈尔总管员缺。该旗奏请将护军参领格木德衣等四员、带领引见。察哈尔总管。有管教一旗蒙古之责。必需干练之员。格木德衣、系不胜副都统任调用之人。其余三员、恐亦不能胜任。著军机大臣、会同该旗大臣。不拘旗分。拣选能胜察哈尔总管之任者。带领引见。嗣后俱照此办理。　　

○又谕、刑部核拟署福建巡抚杨应琚、审题郭端殴伤黄睿身死。将郭端拟绞监候、声请留养一本。郭端与黄睿、因争买食物构衅。将黄睿推伤心坎。以致殒命。自应按律定拟。乃该署抚、徒以该犯因黄睿病后。阻其买食一语。遽称事本理直。遂欲为之原情留养。而该部亦即照拟核覆。揆之情理。殊未允协。盖留养之例。乃法外之仁。必该犯实系理直。或误伤致毙。既有可原。因得邀恩末减。若以寻常斗殴案件。意存迁就之见。曲为开脱。则杀人者死。于定律之义何居。即如所云、郭端既知黄睿病后。为之劝阻。独不知病后之人。不可力殴乎。且其劝阻。亦因已欲买食耳。此宜照例定罪。秋审时自在可矜之列。是其监禁不过一二年之间。而定案之初。犯者尚知情法相准。俾好勇之风。因而少戢。则闾阎宁而致殴毙者鲜。所全实多。又何必于理宜禁教一二年斗很之人。而曲为开脱乎。若以该犯身系独子。不宜羁于囹圄。即出之囹圄。此等败类。亦难责以尽心孝养也。且一半年后。原属矜免。何必亟亟耶。迩年以来。斗殴之案渐多。未必非水懦之弊。姑息以致纵恶养奸。是谁之咎。朕欲徒博宽厚。则一切谳章。可以不览。较诸臣更省力而得名。然朕必不为也。郭端依拟应绞。著监候秋后处决。再将此通行晓谕。俾司宪者知临事悉心检核。一归平允。以副朕明刑弼教之至意。　　

○又谕、据提督衙门奏称、屡经遣发逃回之积匪窃盗常海、满福、王官保、邓二、俱系正黄、正红、旗人。向来旗人风气。最为诚朴。不但无此等恶习。亦从不为无耻之事。今常海等、结党行窃。毫无顾忌。旗人至如此无耻。朕不胜愤懑。此皆都统等、未能严加约束。以至有此不肖之人。伊等未识抱愧与否。著将此四犯、交各该旗。当众面数其罪。即行正法。嗣后都统等、务须将旗人等留心训诲。严加约束。若再有此等无耻之人。朕惟该都统是问。　　

○又谕曰、阿尔宾等奏称、归化城地方、田禾被霜。收成歉薄等语。去岁该地方被旱成灾。经朕加恩。借给仓谷。俾资接济。本应与今岁额赋、一同交纳。但念该土默特人等、连遇歉收。若令照数完纳。不无拮据。著加恩将本年应徵米石、与借支仓谷、俱缓至来年秋后起徵。展限三年交纳。　　

○又谕、归化城都统阿尔宾等奏称、土默特蒙古官兵。应交领过整装银。巳交一万四千余两。尚欠二万一千余两等语。此项银两。因派伊等出征。支给整装。伊等未赴军营。自应缴还。但念伊等居住内扎萨克。赖田亩度日。连年收成歉薄。若照原限交纳。恐于伊等生计有妨。著加恩展限。分作六年完缴。　　

○戊辰。上诣畅春园、问皇太后安。　　

○幸圆明园。　　

○谕军机大臣等、方观承奏、孝陵甬道旁树木被窃一摺。已于摺内批谕矣。此事前据傅岩等奏到。当经有旨、交伊等严行查拏。并将该郎中灵保斥革。其专司守护。既皆系镇属弁兵。该总兵图尔禅、岂能无罪。不仅疎防失察而已。至树木被窃十六株之多。非比他物、可以密为藏匿。其砍运堆贮。必有踪迹。易于根究。著传谕方观承、选派平日深信文武干员。极力缉捕。务期迅速弋获。按律惩处。此非寻常窃盗所可概论。勿得稍为延玩。以致漏网。可一并传谕知之。　　

○又谕曰、兆惠奏称、从卡座擒获回人等。据供、霍集占将多伦回众。移往叶尔羌等处。随将桥道烧毁。伊等逃至旧地。掘埋藏粮食以度日等语。当此冬寒水涸时。桥梁虽毁。我兵或浮渡。或拴筏。无不可者。兆惠宜努力前行。乘回众离心。渠魁自当就缚。昨已促富德前往会合。兆惠惟酌量行文调取。至回人多有窖藏粮食者。军行所至。须留心诱诘。以资接济。又所奏巴尔楚克、为叶尔羌、喀什噶尔、要路。恐兵抵叶尔羌后。贼众乘隙。扰我台路。巳留兵驻防等语。富德须沿途访问。若兆惠尚未成功。即由巴尔楚克、领兵攻取喀什噶尔。俾贼见两路有兵。自然瓦解。成功愈速矣。俱著传谕知之。　　

