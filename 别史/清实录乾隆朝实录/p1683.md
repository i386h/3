<!-- { "loadSidebar": true } -->
○是月。江南河道总督高晋奏、黄运两河需料。查有邳宿迤南孟山等湖。产大芦可用。嗣后丰、砀、道远。仍办秫秸外。铜、沛、邳、睢、宿、桃、运河各厅。俱令兼办大芦。得旨允行　　

○江苏巡抚庄有恭奏、太湖之水。分疏吴淞江。娄江。黄浦口。三处。其间港浦偶塞。上流即被淹浸。治之之法除泖口挑除芦墩外。吴淞江自庞山湖以下娄江自娄门以下。修除冒占。疏浚浅滞。务令上流所洩之数。足相容纳。即以挑河之土。加培堤岸民修官督。借项办理工竣后核数徵还。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十七



大清高宗法天隆运至诚先觉体元立极敷文奋武孝慈神圣纯皇帝实录卷之六百八十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未六月丁亥朔。谕军机大臣等、据杨廷璋奏、海宁县盐枭拒捕案内。窝犯殴官之梅世英等、先后拏获审拟等语。办理甚为迅速。梅世英等、以衿监窝匿私枭。复率族拒捕抢犯。直伤官役且胆敢挈眷窜逸。其为藐法肆恶。行同枭獍。似此顽孽凶徒。充其伎俩。何所不为。若不尽法惩治。何以儆凶顽而申法纪。著传谕杨廷璋等。按其情罪。速即严审定拟。不得援首从常例。致济恶之逆党稍稽显戮。其缉拏要犯之员。能于旬日悉行弋获。不致兔脱。颇属急公奋勉。著该督抚查明首先拏获之员。出具考语。送部引见不可循外省习气以协缉多人。笼统开报。庶实在出力者。得以有所奖劝。而因人成事之员。不致妄希非分并将此传谕知之　　

○以山西杀虎口副将德宁。为陕西延绥镇总兵　　

○戊子。上诣皇太后行宫问安　　

○己丑。谕军机大臣等、昨据方观承奏、安州、任邱、近淀水洼之内。有鱼虾遗子。蠕动如蝻者。又青县、沧州、庆云、等处。俱有零星蝻子。景州、献县、亦间有生发。虽据称现在督率搜捕。但目下是否捕除净尽。近闻鄚州一带。亦间有蝻子。当此积潦初涸。正宜及时查察。不使稍有遗留。著传谕该督。将列在如何办理。作速查明。奏闻　　

○工部议准。湖广总督爱必达疏称、荆门州属。沙阳下游。仙人古月堤外。郑家潭南耳堤。紧逼襄阳迎溜。外滩坍卸。难以帮筑。应加月堤一道防护。从之　　

○以太常寺卿诺穆浑。为内阁学士。兼礼部侍郎　　

○以左庶子德成格。署日讲起居注官　　

○庚寅。谕军机大臣等、据舒赫德奏、近畿一带。麦收丰稔。且山东。河南。麦石亦络绎而至。麦价可日就平减。第恐不肖市侩。拘泥近日官价。转无裨益等语。官价平粜。原属一时权宜之计今麦收既属丰裕将来民食。自不致缺乏。且设厂以来已及半载有余不特麦石无需平粜即米厂亦应议彻。舒赫德摺内并称、陈桂等现欲议请停止。何以未见奏到。著传谕阿桂。即速确核五城各厂。现在无需平粜情形一面办理。一面奏闻。再阿桂。裘曰修派办直属河道沟渠。自应不时往来督察。且闻方观承。亦候彼两人会同查勘。应即起程前往。再直隶毗连山东之景州、吴桥、东光、南皮、献县、及鄚州、任邱、沧州、青县、静海、等处。俱有蝗蝻蠕长。现令该督等、分路督率搜捕。并著阿桂。裘曰修于所至之处。协同董办。务期净尽。不留遗孽。今岁直属幸获丰收。若不力为保护。仰承上苍嘉贶。殊属可惜但地方官习气。往往心存畛域。互相推诿经钦差在彼督率自可杜其掩饰观望之弊。阿桂等、俱朕亲信大臣。既奉命在外。凡一切地方紧要之事。皆当留心经画。不独水利捕蝗。为目前应急之务。谅阿桂等自能仰体朕怀。无事谆谆诫谕也。可将此传谕知之　　

○又谕、直属安州。任邱等处。俱有蝻孽蠕长。鄚州一带。亦间有萌生之处昨已降旨。令该督将曾否扑除净尽。详细查奏。兹据达色奏、山东历城。长清等县境内。间有飞蝗。现经该督抚率司道等、亲赴各该处。上紧扑灭其经过直隶之吴桥、东光、南皮、沧州、青县、静海、境内村庄亦均有飞蝗数处等语。看来直隶、山东、毗连一带间段俱有蝗蝻。若不及早搜捕。诚恐渐滋贻害。东省业经阿尔泰等、亲率督捕。而直属有蝗各处。该督方观承布政使观音保。亦曾亲赴督率搜查否。抑系止据各该属禀报。仅安之州县等官办理向来外吏习气。每于壤地相接交错之区。即不无意存畛域。彼此推诿。著传谕方观承。速即督同观音保。分道搜捕。不使稍留遣孽。并将飞蚯现在是否扑除净尽。据实详查奏闻　　

○又谕、据达色奏、山东之历城、齐河、禹城、平原、德州等处村庄。俱间有飞蝗。现经阿尔泰。率属亲身督捕等语。目下积潦初涸。日气炎蒸。正蝻孽易生之际。若不及早扑除。必致蔓延滋长。贻害地方。著传谕阿尔泰务在董率属员上紧扑捕。不留余孽。并将迩来所属境内蝗蝻。有无生发。并如何搜捕。俾令净尽之处。详悉奏闻。寻奏、臣赴历城。长清。齐河。禹城。平原。德州。恩县。各州县。凡有蚂蚱之处。董率文武员弁。圈围焚压。极力捕除无遗。田禾亦无伤损。司道等分路搜查。俱报净尽。第恐遗孽复萌。已饬地方官搜刨遗子。给钱收买鹻场荒地。并令翻犁。务除种类不使续生。报闻　　

○又谕曰、新柱等称、伯克萨里等、往谕巴达克山素勒坦沙、即凛遵约束。将伊弟从齐特喇尔彻回。其所掠人口牲只什物。俱查明交还等语。新柱、额敏和卓办理妥协。著交部议叙仍赏大小荷包一对鼻烟壶各一枚。萨里、阿布拉三、甚属效力。萨里、著赏三等轻车都尉世职。阿奇木缺出。列名请补。仍赏缎六端。阿布拉三。于应升处列名。仍赏缎三端。素勒坦沙、甚属恭顺。著先赏大小荷包、鼻烟壶、仍将叶尔羌库贮之缎、赏给十二端。并传朕嘉悦施恩之意。令其知悉　　

○辛卯。上诣皇太后行宫问安　　

○谕军机大臣等、前派额尔景额。更换新柱回京。适新柱有遣使巴达克山一事。因传谕令其稍待。今素勒坦沙。既献布拉呢敦尸骸。及其妻子。又查还齐特喇尔土地户口。是事已完竣。新柱俟额尔景额抵叶尔羌。即起程回京。且额敏和卓。驻劄年久。已派玉素布前往更换。亦因巴达克山之事暂留。今玉素布在阿克苏办事。此时额敏和卓。亦应起程。但额尔景额。甫经受事。额敏和卓仍留住三月。再行文玉素布。赴叶尔羌更换。俱著传谕知之　　

○壬辰。谕军机大臣等、前因恰克图奸商小院子京张等、教唆俄罗斯。阻挠伯德尔格回人贸易。随降旨桑寨多尔济等、令其查拏解。赴热河治罪。续据桑寨多尔济等奏称。小院子京张。已回张家口复降旨巴尔品、严缉务获。今据奏到。张家口商民内。并无小院子京张其人。惟查有万盛永记铺内。商民赵越、人皆称为小院子。讯供系汾州府汾阳县人。伊并不出口贸易。惟伊夥计张宗烜。田昌。于去年七月九月间。先后往恰克图贸易。铺中亦称为小院子等语。再查恒裕玉记铺内张朝元。向在京城贸易。系昌平州人。是以人俱称为京张。随讯据伊弟张朝相。夥计李逢春。称张朝元于去年七月往恰克图其夥计李胜敬、亦于十一月前往贸易。至今未回各等语。小院子、京张等、俱系内地商民。乃敢教唆俄罗斯、阻挠回人贸易。其奸诡不法情罪。甚属可恶现据巴尔品查讯缉拏。尚无著落。该犯等行踪诡秘。今或闻风匿迹。若非潜留恰克图地面即在口内外沿边一带或窜回本籍均未可定。著传谕方观承、明德等、迅即遴选妥干员弁。密速缉拏务获。解送行在。交军机大臣严审究拟。毋致漏网　　

○礼部等部议准。调任贵州巡抚乔光烈奏称、都匀府属生童向附平越府考棚应试。今生童多至二千余人。请设专棚考试。从之　　

○赈恤甘肃狄道、渭源、皋兰、河州、金县、靖远、陇西、宁远、会宁、通渭、平凉、泾州、固原、崇信、镇原、灵台、华亭、静宁、庄浪、张掖、武威、永昌、镇番、平番、灵州、花马池中卫平罗、摆羊戎、西宁等三十厅州县。乾隆二十七年分。水、旱、霜、雹、灾、饥民。并缓应徵额赋　　

○癸巳。谕军机大臣等、昨据舒赫德奏、新麦丰收麦价已日就平减因降旨阿桂等、将五城各厂平粜。即行停止。今阿桂等奏、请酌减麦面价值。想系未经接奉谕旨故有此奏。去冬因京师米麦等项。价值稍昂。是以设厂平粜。原属通融调剂之计。现在二麦丰稔。市价自无忧腾踊。著仍遵前旨办理。可将此传谕阿桂。并监粜大臣等知之　　

○又谕曰、明瑞等奏、现在伊犁驻防。及陆续添驻之索伦。察哈尔。厄鲁特兵丁。分为四昂吉每昂吉设总管一员佐领六员。应照例铸给关防钤记。以昭信守。谨拟定字样请旨等语。著交该部照明瑞所定字样。兼清汉托忒加字。成造关防钤记颁发　　

○甲午。谕、太常寺卿。毋庸另放人员。仍著诺穆浑兼管　　

○军机大臣等议覆、据西安将军嵩椿。陕甘总督杨应琚奏称、凉州拟驻马兵一千三百名。步兵二百名并派协领二员分左右翼八旗。设防御八骁骑校八。笔帖式二。归副都统管辖。庄浪拟驻马兵四百。步兵一百。设城守尉一。即以庄浪副都统改用并设防御四。骁骑校四。笔帖式一。归凉州副都统管辖。各员俱于西安驻防官内移改。其兵分作三起。每年移往一起。至西安兵移驻后。为数无多。应裁协领四。佐领防御骁骑校各九笔帖式二等语。应如所奏。惟西安协领。向兼佐领。今移驻亦令相兼。所请凉州设佐领八员。止须六员。从之　　

○乙未。上诣皇太后行宫问安　　

