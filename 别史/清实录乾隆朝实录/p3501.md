<!-- { "loadSidebar": true } -->
○壬午。谕军机大臣等、前因直隶顺德所属之内邱等县。未获透雨。曾经降旨询问梁肯堂、于农田有无妨碍。尚未据奏覆。兹张诚基具奏、保定省城、于本月初五日、得雨三寸有余。是直隶雨泽究未深透。但昨据留京王大臣奏报、京师于初五日未刻起。至初六日丑刻止。得雨七寸。保定距京甚近。既同时得雨。何以仅止三寸有余。著即查明覆奏。且京师于初七日又经得雨。而热河自初八日亥刻起。至本日辰刻。雨势连绵未止。云气甚为宽广。直隶省城、及顺德一带。是否得沾渥泽。朕心深为廑念。看来口外雨泽。业经透足。无虞短少。而口内不无望泽之处。著传谕梁肯堂、将省城及各属曾否续得透雨。即行迅速覆奏。以慰廑注。将此并谕张诚基知之。　　

○癸未。孝懿仁皇后忌辰。遣官祭景陵。　　

○甲申。谕曰、苏凌阿等奏、全漕到坝起卸完竣一摺。前因南粮各帮。抵通较早。业将总漕巡漕等交部议叙。兹苏凌阿等于漕船到坝后。即督率坐粮厅上紧起卸。并不留难勒掯。随到随收。于七月初九日。已将全漕俱行起竣。较上年更早至十七日。办理甚为妥速。所有仓场侍郎、及坐粮厅。俱著加恩交部分别议叙。以示奖励。　　

○谕军机大臣曰、富纲奏、据腾越镇州禀报、有福建民人蔡元妈、方贤二名。从缅甸投出。询系五十年十二月内、前往暹罗贸易。被缅人裹往阿瓦。上年国王孟陨感激恩准开关。查知伊等尚未回籍。各给路费。咨送进关等语。缅甸国王孟陨、前因向化投诚。吁请锡封通市。朕俯念该国王恭顺悃忱。锡之宠命。并准开关贸易。以示柔怀。今该国王感戴恩施。凡内地人民羁留在彼者。俱给与盘费。遣送进关。其效顺输忱。实可嘉尚。著赏给蟒缎二匹。锦二匹。大缎二匹。纱二匹。大荷包一对。小荷包二对。用昭优奖。著富纲派员赍至关外。交该国头目孟干。转送该国王祗领。并缮写照会。移知孟陨、以该国王资送内地人民回籍。具见小心敬顺。经本督部堂据情奏达。大皇帝垂鉴款诚。特加优赉。国王益当恪守藩封。永承恩眷也。　　

○乙酉。谕军机大臣曰、郑源涛奏、晋省盐课归入地丁之议。虽意在恤商。转举民食诸多未便。惟有将现在报乏之商。酌量抽换。另募殷实富户承充。至从前所定行销地方。均属因地搭配。并无应行改易之处等语。所奏非实心实语。晋省签商一事。向为该省富户之累。地方官藉此讹诈。而富户畏惧充当。罄赀图免。辗转更派。百弊丛生。前经书麟面奏签商。朕即以为不便。令军机大臣、会同新任山西巡抚冯光熊、详悉筹议。并将蒋兆奎调任晋省。俟冯光熊抵任后。督同蒋兆奎、亲履其地。通盘筹画。再行酌议具奏。但恐地方官向来得受盐规。今闻改归地丁。必有纷纷禀阻者。今郑源涛所奏。果以改归地丁为不便。仍应另募富户充当。显为晋省官吏。留需索富户地步。该藩司在晋八年。即系该省地方官。于签商一事。想亦均沾余润。今已调任河南。所有调剂晋省盐务。专交冯光熊等办理。与伊无涉。既往不咎。朕亦不加深究矣。但河南亦有行销河东引盐地方。将来冯光熊酌议晋省盐课摊入地丁。咨商豫省一体查办。彼时郑源涛倘复从中阻挠掣肘。必将伊一并治罪。决不宽贷。此时冯光熊想已抵任。俟蒋兆奎到晋后。即督同妥办。务使商民交便。利归于下。方为尽善。将此传谕郑源涛、并谕冯光熊知之。　　

○又谕、据勒保、奎舒、奏称、循化番众、纠夥抢掳青海扎萨克台吉沙喇布提理游牧牲畜。沙喇布提理带兵前往拒敌、中枪身毙。将贼番据去马匹夺回。贼众溃散。随尾至贵德番地访得贼番姓名。已饬属指名缉拏、严办示惩等语。此等番众、掳掠青海蒙古牲畜。致伤人命。尚非有心戕害。然因循日久。亦不成事体。今既向郎杆番目都拉等。访得贼番姓名务须尽数拏获。严加惩办。以昭炯戒。毋使一人漏网至西宁办事大臣。仅管青海蒙古番众。其附近蒙古地方之贵德循化等处。亦应归西宁办事大臣兼管。如遇有行窃事件。缉办较易。循化设有同知一员。贵德仅设有县丞一员。贵德地方。亦应照循化改设同知管辖。著交勒保、奎舒、将附近西宁地方番众。应如何归并钦差大臣管辖。贵德地方。应如何改设同知之处。会同妥议具奏。至纳罕达尔济、拏获循化所属沙布隆部落番夷罗扎克布沙木等三人。既无行窃。复不匿盗。俱行指名举出。尚知法禁。如将伊等过事穷鞫番众闻知。恐嗣后再遇此等事件。反至互相隐匿。奎舒用心过当。欲求详尽。反失机宜。此其不晓事体也。将此传谕奎舒外。并交勒保、俟罗扎克布沙木等、解到兰州时。祇须问明情由。安慰赏赐。遣回游牧。该卡管辖不善之梅楞旺沁革退。兵丁责惩。沙喇布提理赏给银两之处。俱著照奎舒所奏办理。　　

○丙戌。谕、今岁热河满洲兵丁等射布把甚善而平日当差、亦皆勤勉。著加恩赏给一月钱粮。厄鲁特兵丁、亦著赏给一月钱粮。以示朕爱养鼓励满洲蒙古世仆之意。　　

○谕军机大臣等、前因河南省民人郑守谦、在京呈控光山县役何九等、殴毙伊子郑宗宜等三命一案。谕令吉庆前往该省、秉公审办。兹据吉庆奏称、提犯研讯。郑宗宜致命重伤。实系县役何九所殴。是以畏罪潜逃。刘兴、听从胡文举许给银两全行承认。光州知州玉山。于饬委访查时。捏禀正凶实系刘兴一人。实无县役在内。扶同朦蔽。应据实先行参奏等语。是此案情节。与该省题结原案。大有不符。吉庆审出贿嘱捏禀各情弊。奏请开棺覆检。以成信谳。所办甚好。穆和蔺、前此一任属员朦混。率行题结。已属非是。乃本日覆奏移交审讯一摺。适同时奏到。内称、据前臬司李涛详称、郑宗宜、委系刘兴因索欠起衅。殴打致毙。即经亲讯刘兴、供认凿凿。与司详无异等语。尚属意存回护。因查知州玉山、系旗员。询为额勒春之子。额勒春为穆和蔺姑夫。谊属姑表姻亲。其由豫省调任山东东昌府同知。即因回避该抚。调往东省。是穆和蔺明知玉山于所属命案、颟顸详报。恐致获咎、尚欲曲为庇护。其为赡顾表弟、显而易见。穆和蔺摺内、竟无一语提及。实为欺隐。穆和蔺不应如此。此案竟不必会同审办。著将玉山即行革职。解赴豫省。交与吉庆归案审讯。至何九一犯。著该抚即严饬所属。迅速拏获。毋得久任远扬。致干重戾。穆和蔺前曾获咎。经朕不次擢用巡抚。乃敢意存瞻徇。典庇姻亲。甚负委任。著先传旨严行申饬。并令其据实明白回奏。将此传谕穆和蔺、并吉庆知之。　　

○又谕曰、秦承恩奏、据渭南县民人刘世俊、出首族叔刘照魁从远道回家。携有银两马匹恐系行窃为匪。经该县将刘照魁拘拏到案讯出该犯系入八卦教内。于上年二月自山东起身。由库车、阿克苏、叶尔羌、至喀什噶尔寻见震卦掌教王子重。该犯以刘照魁远赴口外。送伊家信。功行较大。封为东震至行开路真人。令其回至山东。与伊侄王腊元儿、兴复原教。并令该犯口许同教发遣叶尔羌等处屈进河等六犯封号等语。王子重系震卦教内。发往喀什噶尔给回子为奴之犯。乃不思悛改。复敢潜通信息。妄加封号。兴复原教。实为罪大恶极。而同教发遣新疆之屈进河等。仍向王子重讨求封号。均属愍不畏死。竟与叛逆无异。自应速正刑诛。以昭炯戒。但王子重系震卦掌教。为此案罪魁。著明亮等迅拏到案严审。令其供出在新疆地方传教煽惑。辗转授徒入教之人。一并查拏根究。无使一名漏网。速即驿奏。审讯明确后。即派委妥干官员兵役。将王子重迅速解京。再行根究同教匪犯。尽法处治。沿途务须小心管押。毋使乘间脱逃。此等邪教人犯。到处皆有夥党。若一经逃窜。必有同教之人。为之隐匿潜藏。往往难于缉获。并恐该犯自知罪重。或乘间自戕。幸逃显戮。皆未可定。务当防范严密。不可稍有疎虞。致干咎戾。其屈进河、申文成、宋明、周法才、周进、毛有伦、六犯。并著明亮等、密拏审讯。该犯等既向王子重讨求封号。必有兴教授徒等事。务须逐一根究。一面速奏。一面即将屈进河等六犯。在该处正法示众。所有王子重屈进河等供出各犯。如有在新疆复立八卦教名目。授徒惑众者。亦即在该处正法。其贸易民人内。如审系被惑听从入教之犯。著一并解交刑部发遣。以绝根株。又喀什噶尔遣犯詹清真、系天地会匪犯。托刘照魁携带家信。并给与纸条。声言到粤时。给伊家属看过。必有重谢。其纸条内语甚违悖。并著明亮严讯詹清真、在该处有无传习天地会教。曾否亦入过八卦教。切实研鞫。若有匪徒听从入教者。亦当一体从严办理。詹清真亦即正法。至此等邪教匪犯。原以新疆回子等。向不信佛。是以发往该处为奴。乃该犯等到彼、仍各互相交结。联络声气。甚至妄加封号。可见喀什噶尔叶尔羌等四处邪教遣犯如此。其余回疆地方。均有邪教案内发往为奴之犯。自必在彼仍行传教煽惑。此项邪教发遣之犯。俱系情罪重大。到配后、自应严加管束。乃回疆办事大臣等、视为寻常案犯。给与回子为奴后。遂尔听其在外滋事。来往招摇从不过问。若一经脱逃。不过咨会沿途查拏塞责。以致该犯等肆行无忌。看来八卦邪教天地会案犯。行教授徒。不特喀什噶尔四处为然。著传谕回疆办事大臣。一体留心访拏。如遣犯在彼复传邪教。立即从严查办至王子重等、在该处复思兴复原教。竟敢设立封号。诱惑匪徒。并有银两马匹。资给刘照魁。岂非入教之人。共相资助。若明亮等稍加管束不令与匪徒交结往来。何致该犯得有余赀妄思复教其平日毫无觉察。任听新疆地方遣犯邪教蔓延。形同木偶。咎实难辞。明亮、明兴、秀林、佛住等。俱著严行申饬。若再不将此案匪犯。实力查拏。细心根究以致狡供漏网。必将伊等一并治罪。决不宽贷也。除秦承恩飞咨该新疆大臣查照办理外。将此由六百里、并传谕福康安、书麟、长麟、惠龄、穆和蔺、梁肯堂等知之。并著将案内各犯。严行查办。　　

