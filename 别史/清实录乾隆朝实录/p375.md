<!-- { "loadSidebar": true } -->
○军机大臣会同户部议覆。两广总督公庆复、广西巡抚杨锡绂、奏称。桑江逆苗入官之产。可作堡田者二千四百亩。骤募堡卒不及。暂与苗民耕种完租。其畸零瘠薄之田。即给苗民自种。薄徵其出。但堡卒皆无产游惰之民。安分守法者。不肯承充。其素无产业游手惰民。重以官之招募。视苗猺有如奴隶。且闻多不自耕。仍资苗代。久之又主持教唆。使为不法。前首逆张老金。即堡卒也。又苗性凶贪。以其世受族居之地。为他人所据。不得佃耕。积怨不能相安。本年厘产募耕。黠者已不能平。桑江一隅。设重兵弹压。堡卒直无所用。不但缺者不必足额。即已募者亦可令其回籍。将田全给就近苗猺。分耕薄敛。且以为该地积贮。责理苗通判经理。可备新设协营之饷。可免柳、庆、二府山运之艰。无损有益。应如所请。但已招堡卒。承种一载。勒令复回。房屋牛具耔本。均有所费。宜熟筹不致失所之道。妥协办理。从之。　　

○兵部议覆。议政大臣和硕裕亲王广禄等。会议宁古塔将军鄂弥达奏称。船厂屯庄居住人。离城较远。各佐领骁骑校。鞭长莫及。设有屯长族长。多系黥奴。或以闲散人丁家仆充数。请挑留素行尚端者。余俱革退。所遗名缺。请于因公挂误废员。及领催披甲内拣选。令协领等具保补放。应如所请。有管教好者。酌量奖劝。所称废员以原职用。领催披甲以骁骑校用之处。不惟过优。且启废员侥幸。致兵丁升阶壅滞。碍不可行。从之。　　

○予故太子少保兵部尚书衔致仕甘肃提督路振声祭葬如例。　　

○命工部郎中蒋蔚、提督四川学政。翰林院检讨阮学浩、提督湖南学政。　　

○调山西按察使陈高翔、为江苏按察使。　　

○己未。礼部以会试中额请。得旨、这会试。满洲蒙古取中十一名。汉军二名。直隶二十八名。奉天二名。山东十九名。山西十八名。河南十五名。陕西十五名。江南三十五名。浙江二十八名。江西三十名。湖北十五名。湖南九名。福建二十名。广东十九名。广西七名。四川十名。贵州九名。云南十名。旗卷五经一名。南卷八名。北卷三名。中卷二名。　　

○旌表守正捐躯之江苏铜山县民赵文贤妻吉氏。　　

○是月。御史沈世枫、郎中官保奏。赈例、凡家有斗储。及执艺者不与。又一家数口不遍给。臣奉使经过上江。男妇老幼。尪羸呼吁。知为成例所拘。请饬下钦差、督抚。一体加赈。得旨。此奏著寄与周学健看。寻周学健奏。奉寄阅御史沈世枫等奏加赈一摺。徐州府属灾民。应就原赈户口。于恩旨外。加赈一两月不等。并收养外籍流民。得旨。所奏俱悉。若往返待旨。恐缓不济急。汝可便宜从事。一面办理。一面奏闻。　　

○直隶总督高斌奏。瑞雪普遍。得旨。览。此似尚未为沾足。我君臣俱不可稍存骄泰之心也。　　

○江西巡抚陈宏谋奏。江西社谷。州县多少有无不均。请拨常平仓贮。分作社本贮乡。令民就近借还。源源生息。得旨。所办甚属妥协。知道了。　　

○署闽浙总督策楞奏。漳浦、海澄、长泰、平和、诏安、五县盐。经前督臣郝玉麟、以招商未集。暂委该县官运。其运销盈绌。办理勤惰。部无从核。书吏家人。弊混病民。现饬归商运。俟招足查请定引。得旨。是。查明题请可也。　　

○两江总督那苏图奏。六安地处深山。素称盗薮。所参参将王从绳。在任三年。地方宁谧。所管营汛辽阔。往来巡哨。致疎操练。功过自不相掩。得旨。知道了。　　

○又奏。遵查淮、徐、地方。清明节后。种高梁者十居三四。春水涸处。不致荒废。低洼之区。无从宣洩。为数无多。不纳钱粮。民以苇草鱼虾为利。涸则随时播种。积水未消。不足碍民生计。至各属赈借。恩已无可复加。来往饥民。或虞颠仆。煮粥接济。饬举应动工程。寓赈于工。俟春耕酌借耔粒。设厂平粜。得旨。览奏朕怀稍慰。但以朕所闻。淮、徐、等处饥民。尚不无失所者。兹特差周学健前往查赈。卿与彼悉心酌议。以救灾黎。以副朕如伤之念。　　

○江苏巡抚陈大受奏。淮北各属。连年荒歉。十室九空。牛损七八。上年秋后。即饬属发社仓。借给麦种牛价。有请寓赈于工者。须俟物料备具。缓不及事。且库项未充。因一费十。似可不必。现饬赶办平粜。并稽防奸匪抢夺为害。得旨。所奏俱悉。已差周学健前往。汝等与彼悉心详议。务使灾黎毋致失所。以副朕已饥已溺之怀焉。　　

○又奏。查沛县饥民。采食野蒿草根。多致死亡。深堪悯恻。现饬司酌动减存余平银两。除极贫现在加赈外。查实难存活者。照赈数折银酌借口粮两月。其灾重未赈次贫之铜山、宿迁、清河、安东、桃源、等处。有似此者。一体酌办。得旨。自应如是办理者。　　

○安徽巡抚张楷奏、查宿州、灵璧、虹县、泗州、天长、五河、等处。积水涸出十九。其未消、及消而泥泞者。一县无几。且半属滩地。无粮者多。至已涸可种者。现查明借与耔种。得旨。览奏稍慰朕怀。然朕犹恐地方官、或有欺汝等之处。故特差大臣前往查赈。汝等与彼和衷妥办可也。　　

○湖广总督孙嘉淦奏、讳匿灾荒。督抚锢弊。节省钱粮。亦督抚薪传。幸圣谕谆谆。俾改陋习。即或办理过厚。适彰覆育深仁。系民心而召甘和。易灾祲而为丰稔。实在于此。阅安宁奏摺。略大言细。督抚稍知治体。总防滥赈。必不匿灾。但恐下之从上。每不从令而从意。见抄示此奏。或妄生揣摩。借惜帑为名。以报灾为戒。其流弊较之滥赈干誉。孰轻孰重。人臣不思赞襄至治。反倡经费不足之说。万一众口所咻。节财念胜。而行仁之意不坚。弊又不止灾民之不被泽也。至于民气之骄。由有司所行不足以服之。遇有灾荒。正小民号呼赴愬之时。乃恶其骄而欲啬其赈以苦之。则是恶赤子之啼号。反啬其乳哺。而曰吾以治骄。无是理也。得旨。览奏甚合朕意。且朕于安宁之奏。并未明颁以示群下者。正谓此耳。而其所指流弊。亦间或有之。是以令各省督抚知之耳。至卿言实为正论。上年十一月间。朕复有旨颁发。大约与卿所奏同也。　　

○河南巡抚雅尔图奏。京员奉差。地方官迎送供帐。视为固然。虽清吏不能概绝。滋费习谄。殊乖体制。且恐以趋承末节。轩轾人才。所关非细。应请申禁。得旨。此奏固是。但所指者何人耶。明白奏来。朕再酌量。　　

○又奏。遵阅安宁奏摺。言多过当。窃以请豁钱粮。请兴水利。或开侥幸之门。或饱吏胥之壑。此数端宜详慎办理。若灾伤赈恤。豫存节省之心。致赤子仳离。盗贼滋起。事后抚恤。地荒时违。补救更费。有司匿灾酿事。本干例议。如谓当时姑容。因事再斥。舍重议轻。失大公之义。且恐玩愒成风。民隐无由上达。又内外灾伤。理宜一视。边地贫瘠。西南用兵。元气未复。正当加意抚绥。况民风强劲。毗连外境。得其力捍卫可资。失其心走险亦易。安宁所言。非慎重边防之道。得旨。安宁之奏。朕原未以为得中。故不曾颁发。仅令大学士等钞录寄字各督抚。不过令各督抚知有此奏。此后办理。仍在各督抚之因地制宜而已。即雅尔图此奏当固当矣。若细按之。亦有捍格而不能行者。总之有治人、无治法。然雅尔图此奏。又不无补安宁未及之处。大学士等。将朕谕并雅尔图之奏。钞寄各督抚知之。　　

○川陕总督尹继善奏。准噶尔以无用之产。易中国之财。实欲时通往来。探内地虚实。积年货易。官赔商累。臣略为裁制。并非苦刻。致启猜嫌。其前假内地入藏。事原不顺。因防范甚严。不能饱欲。中道而回。此番使臣、乃复诡词问故。言虽卑抑。心更难知。总之夷人贪而无耻。狡而多疑。其恭顺固不足喜。即诡诈亦不足虑。惟有修明边备。慎固封守。在我无隙可乘。在彼自无所施其伎。至于近理之事。示以宽仁。非分之欲。即加裁抑。倘以所求不遂。交易渐疎。既省嫌衅。复除胶轕。于边境更为有益。得旨。所见甚正。即如此办理可也。　　

○署陕西巡抚岱奇奏。通省常平社谷。徵收买补。共九十二万一千余名。尾欠暂停催徵。以纾民力。得旨。所办甚妥。知道了。　　

○左都御史管广东巡抚事王安国奏。琼属栽插。才十之一二。望雨甚亟。迭经买拨。足资借粜。又广肇等府、米价各增。饬属平粜接济。得旨。所奏俱悉。粤东连岁歉收。深廑朕念。一切政务。实心料理。毋徒为粉饰之计也。　　

○云贵总督张允随奏。昭通府地阻舟楫。物贵民艰。查盐井渡、水达川江。可通商运。自渡至叙州府安边汛。七十二滩。惟黄角＜?石曹＞等十一险滩。宜大疏凿。暂须起剥。余只略修。并开纤道。其自昭通抵渡。旱路崎岖九处。开广便行。现运铜赴渡入船。脚费多省。以积省之费。开修险滩。帑不靡而功可就。不独昭、东、各郡。物价得平。即黔省威宁等处。亦可运米流通。得旨。既已试行有效。即照所议办理可也。　　

○又奏。金沙江上游六百七十余里。应修者三十五滩。具自双佛至蜈蚣岭。十五滩最险。开凿后仍须数次盘剥。崖窄难行。查石圣滩南岸。有路绕出碎琼滩。约百里可开设马站。铜船至碎琼起剥。石圣下船。可免险路层剥。费省工易。已将大滩数处开修。空船可行。余滩易竣。至下游六百余里。如凹崖、三腔锣、等十余险滩。并宜大加疏凿。现或兴工。或勘估未毕。其工银在铜息内动支。计年余铜息足用。毋庸拨帑。得旨。知道了。勉力详酌为之。而不可欲速也。　　

○江南提督吴进义奏。提标右营。及川沙、南汇、刘河、三营兵米。请于各就近州县关支。既免风涛。并省脚费。余营仍旧。得旨。即照此办理可也。　　

○湖广提督王无党奏。湖省军装残缺。向以买马余朋银两。陆续领修。势难画一。请照黔省办理。不拘动用何项。将余朋银两按年补还。再演试本标子毋炮鸟枪。均系口敞堂宽。食药轻薄。不能致远取准。现饬修造。并檄各营画一整理。得旨。知道了。然须用之实际。若徒为营员开销之计。则将来汝不能辞其责也。　　

○西安右翼汉军副都统彭珠奏参。正黄旗协领王琏。强以家奴占补隔旗披甲。得旨。汝不听将军参奏而越奏。甚属不合。亦或其中别有故耶。将此旨交与绰尔多。听其查参。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十一

大清高宗法天隆运至诚先觉体元立极敷文奋武孝慈神圣纯皇帝实录卷之一百六十二　　

