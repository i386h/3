<!-- { "loadSidebar": true } -->
○又谕。昨已降旨、将增福调任江苏布政使。该省为财赋重地。向来积欠甚多。吴坛任内。查办督催。颇为妥善。近据奏报。旧欠缓带等项五十余万。已完四十九万余两。仅余漕项尾欠银五万余两。不及十分之一。现已降旨加恩宽免。俾小民知所激劝。增福到彼。一切事宜。务当实心办理。悉照吴坛所定章程。不可稍有更易。至旧欠既已全蠲。民力更为宽裕。此后额赋。务令年清年款。毋致再有拖欠　　

○又谕、昨温福等奏。僧格桑差人投禀。其词悖妄可恶。不应给与回文等语。自应如此办理。至所差赍禀贼番。理应严加刑讯。究取确情。即行正法。而温福等并未办及。殊不可解。业经降旨饬询。今思温福等、凡有拏获贼匪、及投降番众。无不讯取供词附奏。何独于赍禀之贼。不置一词。此必伊等因围攻资哩。急难得手。适有僧格桑递到之禀。遂借不给回文一语。以探听朕意。而又不敢明言其故。若朕语意稍有宽假。伊等又不知作何迁就招降。急图完局。此等伎俩。岂能于朕前尝试。小金川乃内地土司。敢于违约拒命。罪在不赦。即或一时攻剿。未能即破。亦当实力设法攻击。务必得其要隘。捣穴擒渠。以蒇此役。岂宜复有游移乎。阅温福等所奏、并不叙及投禀贼番下落。甚属含混。若竟系伍岱差人接禀。听贼番仍复回巢。置之不问。则伍岱办理。亦属大谬。至温福以大学士为副将军。纵使僧格桑欲投文禀。亦当遣其头目。到营恳求。方合体制。若贼酋藐视将军。仅差人于营外高呼。掷以一纸。温福亦何至甘心受其轻慢。即系伍岱办错。亦当劄询伍岱。向其理论。并将伍岱附参。又何以恬不为怪。默然隐忍若此。更不可解。著温福一并明白速行回奏　　

○又谕、昨据温福等奏、僧格桑差人送禀。经朕降旨询问。温福等理应将送禀贼人。拏获讯供具奏。何以并未取供。今细阅温福等奏摺。贼番于伍岱营前卡外。屡称有话。伍岱差土练一名询问。因据贼番告称、伊土司有禀呈递。尚恳将军大人等、赏给回书。即将贼禀传入等语。看来僧格桑此禀。初非差人致送。惟于卡外喊叫伍岱即令人将禀传入。转送温福。并未将呈禀之人。一并拏送。如贼果穷蹙畏惧。呈禀乞命。必须专使前来。即当将送禀之人。拏获严讯。亦可得其实情。今惟于卡外喊叫。明系试探。伍岱理应置若不闻。奋力攻取使之丧胆岂有反令人取禀之理。如此何能示天朝军威之大。朕以伍岱阅历行阵。尚知奋勉。故特授为参赞。差往四川军营。伊岂见不及此。今伊领兵数千。一月有余。未能攻克山峰。而贼于卡外喊叫。即取其禀。心存了事。实属错谬。著传谕伍岱、贼番系差何人。彼时如何情节。因何未将呈禀之人。一并拏获。及如何差人取禀之处。即速明白回奏。　　

○以服阕云南开化镇总兵永平、署镶蓝旗蒙古副都统。兼管火器营事务　　

○是日、驻跸三家店行宫　　

○丙戌。上回銮。诣畅春园、问皇太后安　　

○幸圆明园　　

○遣官祭贤良祠　　

○谕、著派乾清门侍卫音吉图、德赫布、百灵阿、蒙固尔、和隆武、乌尔图纳逊、巴雅尔、阿尔都、及健锐营副前锋参领图钦保、二等侍卫额林普尔、三等侍卫华善、伊尔苏拉、宁珠布、蓝翎侍卫拉汉保、副护军参领西兰保、额尔金、均令护军统领明亮、带往四川军营。分带官兵进剿　　

○谕军机大臣等、桂林奏、分兵先复革布什咱一摺。所见亦是。索诺木党恶帮兵。其情甚为可恶。将来之果否献凶退地。尚不可知。与其筹办于事后。自不若豫发于几先。此时分兵直击革布什咱。使之猝不及防。尽取其地。既可慑索诺木之胆。令其稍知儆惧。兼可绝贼酋要求之心。且革布什咱既得。与章谷声势相连。我卡了官兵。后路粮饷军台。均可保无他虑。而索诺本现帮小金川之兵。若闻我攻取革布什咱之信。自不暇复顾他人。必将彻兵自卫。金川之兵一彻。僧格桑失其所恃。各隘踞守必懈。官兵乘间进攻。自更易于得手。温福等可留心侦访。一闻金川彻兵之信。即加意攻击。自属极好机会。如此尤为一举两得。况现在所攻之东山梁、及墨垄沟一带。地势险仄。不能容集多人。官兵在彼。徒为闲住。则分兵往袭革布什咱。更可及锋而用。于振励士气。亦为有益。但恐绿营积习。因见现在攻剿山隘稍难。思另攻得新地。以为掩抵。而于应行急剿之要隘。转致稍懈。于事甚有关系。桂林不可不知。今汪腾龙已到军营。自应同桂林、由僧格宗一路进剿。迅期扫穴擒渠。而令宋元俊、统兵收复革布什咱。方为妥协。至所称满洲劲旅。实远胜绿营。但番地跬步皆山。非平地对仗可比云云。此必桂林见成都满洲兵无用。又未深知健锐营之兵。所向无敌。实为得力。故有此言。今京兵且不起程。俟温福奏到时。再定行止。但温福处、尚有能带兵之满洲侍卫等。而桂林处现在无人。已令明亮、及派出之带兵侍卫十六人。由驿驰赴桂林军营。随同进剿。即用以督率绿营。亦属得力。总期克日奏功。至所请再调贵州兵三千名。已飞谕署抚图思德、提督拜凌阿、即行选派。听候川省调取。速即起程　　

○又谕、据桂林奏称、贵州兵数尚多。可以再调。且与川省接壤。行程亦能迅速。请再敕该省、密调兵三四千名。听候需用时、调取接济等语。著传谕图思德、拜凌阿、于该省兵丁内。精选勇锐可用者三千名。将应带军械火药等项。豫行妥备。派总兵李煦带领。一俟川省飞咨调取。即令迅速起行。遄程赴川。毋稍迟误。　　

○丁亥。谕曰、色布腾巴勒珠尔、著授为参赞大臣。同丰昇额、由驿前往四川军营。查办伍岱案件　　

○谕军机大臣等、温福奏伍岱、种种任意乖谬妄行。著派御前大臣公丰昇额、参赞大臣固伦额驸色布腾巴勒珠尔、前往军营。将所降谕旨、至温福处。当面晓谕。并询问伍岱此等情事。如果属实。即革去参赞大臣。作为兵丁。自备资斧效力　　

○又谕、前因江苏省积欠钱粮较多。经该督抚等、彻底清查。特予展限分徵。原期闾阎力量宽舒。急公输纳。昨据吴坛奏、苏州等属。上年应徵积欠杂项银两。均于岁内徵解全完。其历年共计五十四万四千七百余两。已完至四十九万一千零。惟尾欠漕项银、五万三千余两。统计原数。所剩不及十分之一。不待分限届满。争先输纳。情甚可嘉。是以降旨、加恩概行蠲免。以示奖劝。并因江宁藩司所属、完欠各数。未据奏报。业经传谕高晋查奏。兹据闵鹗元奏、江宁等属应徵新旧钱粮。并节年积欠各项、分限带徵银两。统计七十四万七千五百两零。截至三十六年底。共完过银五十四万七千五百十二两零。其余未完各项。现在严督催徵。总期按限清完等语。江宁等府。同为江苏省所属。境壤毗连。上年均系轮蠲正赋之年。又值秋成丰稔。除偏灾数州县外。民力大概从容。何以未完各项。几有二十万两之多。统计新旧应徵积欠各项。尚欠十分之三。是同一省。而民情迥异。自不得如苏州各府之格外加恩。且其未完欠数。并当依限徵追。以惩疲玩。著传谕高晋、萨载、即饬该藩司。详晰查明。严督各属。实力催徵。务期各按各限。如数清完。毋任拖欠　　

○又谕、前因川省进剿小金川。节经降旨、派拨陕甘兵丁六千名。前赴军营。听候调遣。已据奏报陆续到营。现在两路冞入。进逼贼巢。自可克期奏捷。今据温福等奏称、若将来办及金川。尚应酌派兵力。昨据桂林奏到。已谕令贵州抚提等、豫派兵三千名。听候川省调发。著传谕文绶、即于陕甘两省绿营内。再行选派勇锐可用之兵三千名。将应带军械火药等项。先为妥协备办。并于两省总兵内。酌派可以带兵之员。豫备带领。一俟川省咨调时。即令迅速启行。遄程赴川听用。将此并谕温福、桂林知之　　

○定边右副将军大学士温福奏、前小金川僧格桑投禀。因情罪可恶。未给回谕。并经奏明。兹金川索诺木投禀。以小金川、与沃克什仇隙。欲与说和为词。查金川助逆。前奉旨、令檄谕索诺木。经桂林处。缮檄遣员前往。今索诺木来投禀。明欲掩帮兵之迹。直为揭破。恐坚党恶之心。竟佯为不知。不但与檄谕不符。转使隐为得计。酌以半疑半信之词。暂为羁縻。似于攻剿情形有益。得旨、所办又姑息。令贼轻视矣　　

○又奏、金川助逆。势须申讨。今奉谕旨、豫备八旗劲旅二千前来。京兵行动。声势张大。调满兵二千。费抵绿营兵一万。且番境地非平旷。骑射利无所施。将来接办金川。请于陕西、甘肃、贵州、再酌调兵数千。如三省调用过多。山西亦可酌调。得旨、已谕陕、甘、豫备三千兵矣。贵州复调兵三千。想已足用。山西远而无用。不可行也　　

○又奏、接奉谕旨、以伍岱参奏马彪、乌什哈达摺内。无臣等名。恐与伍岱不和。令明白回奏。伍岱久在西北两路。熟于打仗。此次参赞大臣。初止伊一人。若不和衷。何以济事。但伍岱系乌拉齐中精敏者。建功、即夸张。有不妥、即推诿属下。至伍岱参奏马彪、乌什哈达、臣未列名。实因情节不至于参。面向伍岱言、参人须明白方可具奏。伍岱径自缮摺拜发。故未列名。又伍岱奏臣不听伊言。致官兵寒心。臣与伍岱、诸事共商。即有时严饬误事官兵。或讲论军务。伍岱在旁。除唯诺、并无一言。伍岱于何时告臣之处。自问实不记忆。又初攻巴朗拉时。四川绿营兵惊乱。伍岱不但不能禁约。转彻纛先退。自称中石发晕。被人扶回。旋又寻衅委署护军参领巴彦泰、洩忿。经臣阻止。又与总兵福昌、带兵驻巴朗拉左山。伍岱队内兵。夜被贼冲乱。委咎福昌、在臣前忿争。又初攻巴朗拉时。未能取胜。伍岱便欲彻兵。及克巴朗拉。即欲见功。不俟携粮。星夜领兵前进。沿途漫无纪律。幸贼先溃。转妄报战功。现驻兵北山梁。将及一月。未能攻取资哩对面山峰。又前自成都来营。一路骚扰。抢夺驿马。到营、多将满兵作亲随。素识侍卫章京。护庇代为争功。报闻　　

○参赞大臣署四川提督阿桂奏、副将军温福、性本急躁。又因剿贼未即成功。督率言语。未免过严。侍卫将弁等、虽怀畏惧。不致寒军士之心。待伍岱、亦无藐视形迹。伍岱虽久经战阵。但不晓大体。性好猜防。至参奏马彪、乌什哈达、并未送臣会衔。臣亦以为不应参奏。故未列名。报闻　　

○以翰林院侍读学士汪永锡、署日讲起居注官　　

○戊子。谕曰、副都统富勒浑、著加恩赏银一百两。无庸请训。明日即驰驿、追及派往四川军营、现已起程之护军校巴克青阿等。一路约束前往。到彼后、著温福等酌量。令其领队行走　　

