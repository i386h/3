<!-- { "loadSidebar": true } -->
○谕、三吴两浙。文风素盛。昨于启銮之先。已特降恩谕。将江南分设各县。准于本年选拔时。每学各取一人。以广教泽。兹当翠华莅至。因念成均既多予拔尤。而黉序亦宜增试额。用循旧典。以示渥恩。其将江苏、安徽、浙江、三省。本年应试文童。府学及州县大学。增取五名。中学增取四名。小学增取三名。各该学政、务宜慎加遴选。详悉校阅。副朕乐育作人至意　　

○又谕、海宁石塘工程。民生攸系。深厝朕怀。连年潮汛安澜。各工俱属稳固。兹入疆伊始。即日就近亲临相度。先行阅视绕城石塘。五百三十余丈。实为全城保障。而塘下坦水。尤所以捍卫石塘。但向来止建两层。今潮势似觉顶冲。外沙渐有汕刷。三层之外。应须豫筹保护。该抚等上年所奏。加建三层坦水六十余丈。止就尤险要处而言。于全城形势。尚未通盘筹画。若一律普筑三层石坦。则于护城保塘。尤资裨益。著将应建之四百六十余丈。均即一例添建。其二层旧坦内。有桩残石缺者。亦著查明补换。该督抚等。其董率所属。悉心筹办。动帑兴修。务期工坚料足。无滥无浮。以收实济。副朕为民先事务筹之至意　　

○又谕曰、翰林院编修陈邦直、著赏给翰林院侍读　　

○是日、驻跸安澜园行宫。翼日如之　　

○辛亥。上阅海塘　　

○谕曰。索琳著补授副都统。赏戴花翎。前往库抡、更换丑达。协同桑寨多尔济办事。俟朕启銮后。索琳交卸起程。丑达著前往叶尔羌办事。丑达到时。额尔景额、著前往喀什噶尔办事。更换纳世通来京　　

○谕军机大臣等、今日佛德奏。豫省得雨沾足一摺。循奏事虚名。具文塞责。甚属非是。藩司为通省大员。令伊等得专牍陈奏。原谓地方要务而言。非仅为较量晴雨而已也。昨河阴县士民、聚众罢市一案。该抚适赴行在迎銮。佛德驻居会城。一接该县禀报。既已亲往查办。何难一面奏闻。乃仅以专禀该抚为尽职。而于朕前并不即行入告。今乃以得雨情形。专摺具奏。殊属不知轻重。佛德著传旨申饬　　

○西安将军新柱等奏、西安另记档案出旗闲散人等。经前任巡抚鄂弼奏。请照绥远城另记档案、发往绿营食饷例。挑补步粮。守粮。补完后。再陆续挑补步甲。嗣于另记档案内。挑出马步甲。八百四十九名。今届三年。仅补马甲五十三名。步甲未补。于为民之闲散内。挑出五百八十二名。已坐补步粮守粮、一百三十七名。查出旗闲散。均系奉旨入各州县民籍之人。如先尽补闲散。则出旗步甲等。久占钱粮。缺不能出。计六七年间。尚难全数出旗。且闲散既先得缺。复不分步粮守粮补用。未免过优。请嗣后遇马兵缺出。补用出旗之领催、前锋、马甲。不必先补闲散。步兵缺出。补用步甲。守粮缺出。补用闲散。得旨嘉奖　　

○壬子。上诣皇太后行宫问安　　

○谕、朕时巡江浙。清跸所经。恩膏叠沛。军民士庶。无不忭舞胪欢。而清理庶狱。亦矜恤所宜逮。用循旧典。以广深仁。著将江苏。安徽。浙江。三省。军流以下人犯。俱加恩各予减等发落。俾得改过自新。勉为良善。共享太平之福　　

○又谕、据王检奏、湖南粮船。停泊汉口镇守风。因盐船失火。延烧岳州卫三帮船一十三只。经官弁兵役扑救。余船一百六十五只。俱保护无损。所焚粮石。请照例于各船之旗丁什军名下追补。漕船、照出厂年分。著落赔造一摺。焚失漕粮。若由旗丁等、不能小心防范。本帮不戒于火。自应按数著赔。今湖南粮艘。停泊岸旁。盐船失火。风急延烧。非该丁等力能豫防。所请应赔粮米漕船之处。俱著加恩宽免。其官弁兵役等、尽力救护。奋勉可嘉。著查明出力之人。酌量奖赏。该部即遵谕行　　

○谕军机大臣等、据辅德奏、查讯逆犯胡中藻之子胡论洙、实系病故。并无另有子嗣一摺。据所查胡中藻、止生胡论洙一子。研讯亲邻族保。众口合同。并检查胡姓族谱。及其中式朱卷。与寺庙旧存醮薄。所载亦无异说。而论洙病故年分。则更有学册可据。似不应更有遁情。且胡中藻之事。败露于乙亥之春。伊子论洙、已于癸酉年病故。自无逆料其日后发觉。而于学册豫为捏报身故之理。但陕省所获之胡得玉、岂不知逆犯之子。罪应连坐。乃竟悍然直认。又何以捏称兄弟五人。言之确凿。于情理殊不可解。现在胡得玉已经解京。胡中藩等、亦据该省委员押解赴部。著将此摺钞寄刘统勋。舒赫德等阅看。令其详悉研讯。务得确情。以释疑窦。所有查出学册家谱等件。著一并寄发　　

○又谕曰、王检奏、盐船失火。延烧漕船一摺。已降旨将旗丁等、免其著赔。并令将出力之官弁兵役。查明奖赏。至起火情节。不可不彻底严究。一船失火。延及邻船。既焚烧商课盐觔。复毁损漕船正供。并毙男妇七命。即使过出无心。亦不当仅照寻常失火之例。以枷责完结。若孙和林等、与本船商夥。或有宿嫌。借端洩愤。以致损漕糈而毙人命。则情罪更为可恶。即拟以重辟。于情法亦为平允。可将此传谕王检知之　　

○四川总督阿尔泰等奏、据西路维州副将、知州、南路游击、同知等。先后禀报、委员分赴所属土司。查验毗连金川地方碉卡。并饬各土司相机进剿。各土司屡蒙恩赏。且谓殄灭金川。于彼有益。俱感激踊跃。旋金川郎卡、差头人因通事迎见委员。自陈悔罪。委员晓以利害。当即遣送所掠党坝人口五十一名。拆毁穆尔津冈战碉五座。惟山梁尚未退还等语。查郎卡恃地险碉坚。构衅以来。从未乞怜。今忽输诚。恐有别情。随调委员等来省面询。据称、悔惧似出实情。但后此果否安分。臣等难逆料。仍饬委员驾驭。信各土司设法进攻。得旨、不必二三其意。仍持前议。久而不懈。自可成功。况又无甚大费。莫为属员了事将就之议　　

○是日、驻跸杭州府行宫。翼日如之　　

○癸丑。上阅兵　　

○赐扈从王公大臣。并浙江大小官员等食　　

○谕、此次接驾一百七岁之训导王世芳、著赏给扁额。并缎二疋　　

○又谕、嘉兴知府员缺。经该督抚、遵旨拣选绍兴府邹应元调补。续据奏称、邹应元籍隶无锡。距嘉兴在五百里以内。例应回避等语。无锡虽地近嘉兴。然江浙隔省。不相统辖。该督抚既称该员人地相宜。不必照例回避　　

○宗人府奏。贝勒统瞻。奉旨晋封郡王。其封号应用何字。恭候钦定。得旨。仍用果字　　

○甲寅。上幸观潮楼。阅福建水师　　

○是日、驻跸圣因寺行宫。至癸亥皆如之　　

○乙卯。阿克苏办事副都统卞塔海等奏、办送沙枣树科之乌什回人、二百四十名。于二月十四夜。聚噪城中。枪伤绿旗兵。副都统素诚。会同阿奇木伯克阿布都拉、登山拒守。臣等闻报。卞塔海即整兵往援。阿克苏办事布政使德福、留守城池。其喀什噶尔、叶尔羌、库车、赛哩木、拜、等处。俱已分途飞报。谕军机大臣等、卞塔海等、闻乌什城内回人滋事。即领兵前往。又咨行各城策应。同日鄂宝、明普、高廷栋、俱奏称、派兵前往。乌什回人作乱。尚未得起衅确情。著传谕柏琨、额尔景额等、如柏琨正抵乌什。即将此事查办。所有起衅回人。务严行根究正法。以示惩创。仍即晓谕各城回众。令其各安生理。毋得惊恐。柏琨如已过乌什。即著额尔景额、前往办理。再办送沙枣树科。其事甚属微细。何必派出如许回人。以致激成事端。或素诚、及绿旗兵丁。平日扰害伊等。致不能堪。适因此事。遂尔举发。亦未可定。柏琨等办理竣事时。将素诚平日有无扰害回人情事。一并查明具奏　　

○丙辰。上诣皇太后行宫问安　　

○遣官祭历代帝王庙　　

○丁巳。谕曰。沉德潜。钱陈群。江浙耆宿也。并以卿贰。予告里居。曩者省方东南。存问所及。特晋尚书阶。优颁廪禄。兹时巡莅至。二臣咸扶杖迎谒。耄耋而神明不衰。惟国之瑞。朕甚嘉焉。其各加太子太傅。以宠异之。沉德潜之孙、钱陈群之幼子、各一人。并赐举人。一体应礼部试。二臣益忻愉恬养。以跻期颐。副朕优高年眷旧臣之意　　

○阿克苏办事副都统卞塔海奏、二月十五日。领兵往援乌什。次日抵乌什之喀喇和卓。遇贼八百余人。追击捉生询问。据供、素诚被害。阿奇木伯克阿布都拉、被拘禁等语。臣当将乌什城外关隘据守。十七、十八、昼夜击贼。歼百余人。十九有马步贼多名。出城抗拒。因众寡不敌。虽复杀贼百余人。官兵亦阵亡七八十名。现屯驻哲尔格济克德。飞咨德福。添兵策应。其叶尔羌、喀什噶尔兵。亦经催取赴援。谕军机大臣等、卞塔海奏、伊领兵前往乌什。捉生询问。知驻劄大臣。已为逆回戕害。现在据城聚众。抗拒官兵等语。初意回人小有变乱。或不过械斗案件。今乃戕害官兵。焚劫仓库。此固素诚等平时办理不善。以致滋事。而回人等敢行叛乱。情罪可恨。若不尽行剿绝。将来驻劄大臣。何以办事。适据明瑞奏。一闻德福所报信息。即派观音保、领兵前往。此时纳世通、额尔景额、应亦赴援。自可计日蒇事。但逆回溃败之后。必分路潜逃。断不可防范稍疎。致使漏网。倘有投往额尔德尼伯克处之人。即向伊索取。此时卞塔海等办理若何。乃作速奏闻　　

○又谕、今日据卞塔海奏、伊领兵前往乌什。知素诚已被戕害。连日与贼相持等语。正欲谕明瑞、领兵往办。适据奏至。已令观音保、前往应援。加以各城陆续出兵。谅逆贼无难擒戮。兹命明瑞前往。非专为剿贼。特令其详察起衅情由。大臣等驻劄新疆。平日失于抚驭。惟偏护内地人等。恣意扰害回人。及偾事后。又复张皇失措。为若辈所轻视。即如派送沙枣树科。何至二百人之多。其为办理不善显然。再乌什原系霍集斯驻劄之地。或伊属人耸众生事。亦未可定。明瑞此行。固不宜轻纵回人。亦不可偏护官兵。务得其实情。加以惩创。始于地方有益。俱著据实奏闻　　

○阿克苏办事布政使德福奏、现署阿奇木事务伊什罕伯克萨里之弟额伊敏、告知逆回交银。遣与噶匝纳齐伯克沙资雅东、及安集延回人。往霍罕额尔德尼伯克求援。额伊敏乘间脱出报信。得旨、额伊敏为贼所遣。乘间脱出。报知信息。殊属可嘉。著传旨嘉奖。仍赏缎五疋　　

○大学士兼管刑部尚书刘统勋等奏、研究陕省盘获胡得玉、据供、实系山西张京涵亲子张机。其年岁妻室、住址邻右、及逃出情节。均确凿可据。但陕省承审时。因疑成误。今据实详覆。并俟江省将胡中藩解到。再行核拟具奏。得旨、此事究属荒唐。细心推究。按例定拟可也　　

○以江苏按察使钱琦、为四川布政使。苏松粮道朱奎扬。为江苏按察使　　

