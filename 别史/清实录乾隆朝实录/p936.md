<!-- { "loadSidebar": true } -->
○谕、大学士会同该部察奏御史官泰等参奏蒋炳一案。朕察其情节。在蒋炳等固不能辞咎。但该生袁克肃等、求送入场时。经顾汝修告知蒋炳。遣官向府丞御史说明。既经说明。则蒋炳等、不过办理未协。并非有心作弊可知。乃该御史等、于向说时。既不据理阻止。而参奏摺内。又不将此缘由奏明。竟若自行查出者。明有怀私挟嫌之意。且此摺虽系该御史等联名具奏。阅其情节。必系索禄素好沽名。遇事乐为怂恿所致。且谓士子拥挤。不能鱼贯而入。乃因派有钦差。两处不能照会等语。今岁士子入场。中多越次。实由散卷不善。因而一时不及归号。索禄之意。乃欲藉钦差为口实。倡率其说。而诸御史始从而附和之。其外以公正自居。实则中怀私念。工于矫饰。此等伎俩。不能逃朕洞鉴。而大学士及该部。何以不行查出也。抑明知而不问耶。向来搜检点名。原系内外监试御史专办。祇因伊等办理不善。致私弊累累。是以特派大臣。原非著为定例、每科举行之事。若该御史等、果能实力检查。尽心厘剔。又何必另遣大臣查看耶。伊等非徒藉此推诿。并属有意谓朕不合特遣大臣查场。此诸御史之罪。而出于索禄之倡议行私也。蒋炳、顾汝修、俱著降一级从宽留任。马燝、及该御史等、俱照大学士等所议行。至于索禄、有心乱政。情尤可恶。著交部严加议处。寻吏部议处具奏、得旨、索禄著革职。　　

○又谕、刑部议奏范宏宾参奏叶一栋失察家人一案。前因办理不能明悉。将摺发回另议。今阅摺内所议。仍多含糊笼统。轻重失宜之处。如笔帖式怀玉、以微员赍送印信。收受盐政盘费。此系向来相沿陋习。如未经发觉。固无从追究。今既经参出。该员自有不合。但亦祇应交部照例察议。摺内遽议将所得银两。照追入官。所见甚为卑琐。于事体殊未允协。至叶一栋、既已失察家人。交部查奏。又自用单衔印文抵辩。而所称会同各堂官面讯一节。查系并无其事。显系事后回护。与都察院各堂官情事。迵不相同。各堂官应交部议处。则叶一栋自应交部严加议处。乃摺内并不一一详悉声明。惟概称交部分别议处。以图了局。亦非准情酌理。实心查办之道。著将此摺发回。仍令该部分晰妥议具奏。史贻直等、著交部议处。以为揣摩不实者戒。　　

○又谕军机大臣等、硕色参奏休致驿盐道郭振仪、亏缺盐觔银两。并张惟寅、请将秤头积余等银。代为抵补一摺。滇省地处边远。办理盐务。率多牵混。往往借通融之名。额外婪取。郭振仪任内。亏缺存省盐价。又有余存秤头盐务积余等银。希图抵补。其亏缺帑项。额外另收等弊。实所不免。硕色此次据实参奏。似知振作。但伊向系因循怠玩之人。或因见广省参奏明福一案。有意搜求。转不能廉得实情。此案自应特派大员。秉公研讯。若仍照例督参抚审。则系图尔炳阿巡抚任内之事。如果实有此弊。伊自难辞咎。或稍存扶同徇隐之心。未必遂成信谳。此案俟本到。朕即降旨、令贵州巡抚爱必达、前往审理。伊必秉公研汛。若郭振仪果有亏贪实迹。自难掩饰。可并传谕硕色知之。　　

○予故正蓝旗蒙古副都统三等子百清额、祭一次。　　

○是日、驻跸隆善村大营。　　

○甲辰。赐扈从王、公、大臣、及直隶总督等官、宴。　　

○以大理寺卿广成、为左副都御史。　　

○署浙江巡抚永贵疏报、定海、太平、仁和、瑞安等县、乾隆十四年分、开垦田、地、山、塘、沙地、共八十顷有奇。上虞、黄岩、二县、开垦田、地、并新涨沙涂、共一百四十八顷有奇。　　

○赏琉球国护送难商都通事阮超群等、口粮、缎疋、有差。　　

○准噶尔部人达鼐来降、命赏给安插如例。　　

○是日、驻跸保定府行宫。　　

○乙巳。上诣皇太后行宫问安。　　

○谕、据方观承奏称、原任福建布政使高山、承修丰润城工。仅交银十分之二。节次严催。支吾延缓。请革职交部治罪等语。高山著革职。拏交刑部。将隐匿狡延情弊。严审治罪。　　

○又谕、京口将军一缺。向来多于汉军内简用。但现在汉军副都统内。能胜此任者。实无其人。固原提督李绳武、系汉军中旧人。于此缺尚可胜任。即著补授京口将军。其固原提督员缺。著哈攀龙署理。　　

○又谕、据山西巡抚阿里衮摺奏、朱荃案内、馈送银两貂套等物、贿嘱子弟入学之告病蒲州府知府李为楝、路过介休。当经遵旨鞫讯。匿情不吐等语。李为栋倚恃职官。且晋省无人质对。是以展转支吾。未肯据实供出。此案人犯。现发四川查审。著将李为栋革职。令阿里衮遴委干员。押解川省。交与总督策楞、将摺内情由。一一严行质讯。定拟具奏。　　

○予故致仕镶白旗汉军副都统吴赉、祭一次。　　

○是日、驻跸高玉堡行宫。　　

○丙午。遣官祭黑龙潭昭灵沛泽龙王之神。　　

○谕、吏部议处原任大学士张廷玉明白回奏一案。请将张廷玉革去职衔。交与刑部定拟。以为负恩玩法者戒。张廷玉身受三朝厚恩。罕有伦比。且膺配享太庙之旷典。宜何如感派报效。以尽匪懈之谊。即年已衰惫。亦当依恋阙廷。鞠躬尽瘁。不忍言去。乃伊平时则容默保位。及其既耄。不得复行已私。但思归荣乡里。于君臣大义。遂恝然置之不问。以如此存心。不惟得罪于朕。并得罪于皇考。是以天地鬼神。显夺其魄。俾一生居心行事。至此尽行败露。情罪实属重大。即禠其官爵。加以严谴。亦不为过。至党援门生。及与吕留良案内之朱荃、联为儿女姻亲之罪。在伊反为其小焉者矣。既经罚锾。且令追缴恩赐物件。已足示惩。若又如该部所议、革职治罪。在张廷玉忍于负朕。自所应得。而朕心仍有所不忍。著从宽免其革职治罪。以示朕始终矜宥之意。　　

○户部奏、兵部侍郎汪由敦、应否食俸。得旨、著三年后再给俸禄。　　

○驻藏都统傅清、侍郎拉布敦奏、珠尔默特那木扎勒往后藏时。将噶布伦、第巴布隆赞等。诬构抄没。分给亲爱之人。又将珠尔默特车布登之子珠尔默特旺扎勒、逐出。凡颇罗鼐所用旧人。杀害抄没黜革者甚多。臣等遣人往后藏。问候班禅额尔德尼。回称、访闻珠尔默特车布登病故后。其子朋苏克旺布、或云逃去。或云在阿里克地方。至珠尔默特旺扎勒、系奉旨交与珠尔默特那木扎勒、养育之人。今在扎什伦布为喇嘛。珠尔默特那木扎勒、现带兵二千余名。在前藏后三百余里达木地方游牧。得旨、此皆珠尔默特那木扎勒乖张悖戾。但道路辽远。可暂听之。如果关系者大。再行筹画。　　

○是日、驻跸定州众春园行宫。　　

○丁未。上诣皇太后行幄问安。　　

○谕军机大臣等、广东海阳县乡农。因堤工水漫。聚众拆房殴官一案。经朕降旨、令该督抚等严行究审。分别首从。从重办理。今据该督陈大受等奏到。办理殊多姑息。如所奏该邑庵埠上游。拆毁铺房一节。该犯沈达老等、虽已鸣锣率众。酿成事端。然并无殴辱官长情事。摺内定拟。尚不至于过宽。至横砂下游之案。该犯等既经鸠聚横行。目无法纪。而千总陈雄、奉委查提。郑奏老等、即喝令动手。杨阿保等、随听从肆殴。凶恶至此已极。摺内乃称肇衅有因。与约会抗官者有间。一一为之比例迁就。似此意存宽贷。适使匪徒不知儆惕。因而轻蹈法网。怙恶养奸。非辟以止辟之义。且潮郡本属海疆。顽梗尤宜惩创。乃谓非山陕刁恶之辈、逼勒平民、抗官塞署可比。以今视之。山陕犹属内地。边海梗化之民。渐尤不可长。而陈大受尤不应如此存心也。除题本到日。已令驳回、令该督等妥拟具奏外。陈大受著饬行。　　

○是日、驻跸赵村大营。　　

○戊申。赐扈从王、公、大臣、及直隶总督等官、宴。　　

○除江苏上元等州、县、卫、原报坍荒民、屯、田地额徵银、三万七千两有奇。米、麦、豆、二万八百石有奇。武进、阳湖、等县重号田银、三两有奇。米、麦、二石有奇。嘉定、宝山、等县盐灶银、六百四十两有奇。　　

○是日、驻跸正定府行宫。翌日如之。　　

○己酉。上诣皇太后行宫问安。　　

○幸正定府北门外阅兵。　　

○庚戌。上诣皇太后行幄问安。　　

○谕、据湖南巡抚开泰奏称、有寿抡元、假称南河候补同知。奉委采买河工木植。尚有正员杜姓解银。公文随后到省。欲先往永州探听木价。乞令地方官指示办理。布政使孙灏、随谕令永州府协同照料。及杜姓久不来省。差人前往密躧寿抡元行止。知在衡居住。带有眷口。并非候补同知。拏究盘诘。其谎称办木之处。已自认不讳等语。寿抡元诈冒职官。捏称办理木植。情词闪烁。又无本地咨文。其为游棍诓骗。情迹显然。孙灏不即行拏究。乃混给谕帖。令地方官照料。及其形迹渐露。始行访拏。明系孙灏初顾情面。后恐牵涉。方行查究。就此情节。开泰理应指参。乃但称孙灏未奉公文。遽行给发谕帖。殊为未谙等语。故为宽其辞说。若藩司或系他人。开泰如此办理。犹为出于无心。至孙灏乃开泰门生。其曲徇私情。巧为蔽护。不问可知。此等伎俩。焉能逃朕洞鉴。开泰、孙灏、俱著交部严加议处。以为师生党比者戒。寻议上、得旨、孙灏、著革职。开泰、著革职从宽留任。　　

○又谕、大理寺卿员缺。著太仆寺卿世贵补授。世贵员缺。著伊喇齐补授。原任鸿胪寺卿德山、现令教习赞礼郎。尚属黾勉。其鸿胪寺卿员缺。即著德山补授。　　

○赐定州韩琦、苏轼祠御书扁曰、揽胜怀贤。　　

○准噶尔部人敦多克等来降、命赏给安插如例。　　

○是日、驻跸栾城北大营。　　

○辛亥。上诣皇太后行幄问安。　　

○谕、都察院左都御史员缺。著拉布敦补授。拉布敦现在出差。著协办大学士尚书阿克敦、暂行管理。　　

○吏部议准、闽浙总督喀尔吉善奏、请定台湾参将、游击、升衔留任之例。查台湾孤悬海外。与内地不同。嗣后该处现任参、游、二项。如遇常俸应升之时。停其推升他省。俱加衔一等。仍留原任。俟该员台俸期满。该督等查核题报。照例升用。他省不得援以为例。从之。　　

○是日、驻跸正元寺大营。　　

○壬子。上诣皇太后行幄问安。　　

○军机大臣会同兵部议覆、湖广总督永兴奏、酌筹调剂三楚营制各款内称、宜昌镇前后水师二营。为楚蜀咽喉。请照沿边、沿海、每兵一千、设鸟枪四百之例。于现设鸟枪三百六十一杆外。添设一百二十一杆。应如所请。从之。　　

○以故贵州定番州卧龙司土官龙毓麟之子致虔、袭职。　　

○是日、驻跸金题店大营。　　

