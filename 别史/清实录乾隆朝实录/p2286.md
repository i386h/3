<!-- { "loadSidebar": true } -->
○谕曰、舒通阿、著来京。该部带领引见。所遗墨尔根副都统员缺。著福僧额调补。吉林副都统员缺。著明英补授　　

○又谕、前因李煦、有捏报军情之事。现需查讯。已降旨将伊革职。并派博清额前往。会同该督审讯。其贵州提督员缺。谕令温福等、于随营出力之总兵内。拣员升用。今据温福奏、川北镇总兵牛天畀、带兵打仗。不辞劳瘁。承办军营事务。亦属谙练。且现有贵州征兵。不可无大员统辖。恳即以牛天畀、暂署贵州提督事务等语、牛天畀著升署贵州提督。所有在营黔兵即令统领管辖。其贵州提督印务。仍著拜凌阿照旧署理　　

○谕军机大臣等、温福等奏称、贼众数来侵袭。累次接战。俱仅杀贼十余。贼番既出深丛。往来猖獗。我兵何不奋勇洗杀。即使狭险难进。绿营兵于此有所弗能。现有索伦、厄鲁特、及土练等兵。温福等、何不用之。著传谕温福、阿桂等、务各相机筹办。以期痛剿　　

○是日起。上以夏至祭地于方泽。斋戒三日　　

○戊午。谕、内外大臣中。有奉职恪勤。扬历宣劳。并现在军营。督率转饷。劳绩懋著者。宜晋宫衔。以示优眷。大学士温福、户部尚书舒赫德、工部尚书福隆安、俱加太子太保。礼部尚书王际华、工部尚书裘曰修、俱加太子少傅。礼部尚书阿桂、署兵部尚书丰昇额、直隶总督周元理、闽浙总督钟音、四川总督刘秉恬、俱加太子少保　　

○又谕、据陈辉祖参奏、署宜章营参将彭先龙、违例长用余平薪银、令家丁出名借给兵丁银两、擅动存营公项。借给属弁。讳匿逃兵。将所领饷钱。责令队目代赔。又乘差兵赴粤、制办军装。给银令代购衣物等项。垫贴银钱。并不补还。守备甘如霖闻查访之信。始胪禀取巧。又嘱令兵丁多开赔用钱文挟私倾轧。请旨一并革职等语彭先龙、甘如霖、俱著革职。交与该督同案内有名犯证。严审定拟具奏　　

○谕军机大臣等、前因申保等奏、南漕船内有脱帮一二日。并多至五日者曾降旨令嘉谟查明迟误缘由参奏。昨据嘉谟自行奏请议处。并据声明、俟将沿途员弁职名查明到日再行参奏。今覆据郎图奏称、据湖北头帮运弁禀报。该帮行抵江南惠济闸。四月初一日。遇湖水涨发出闸艰难。于初七日始全数渡黄。随会同河臣催趱。该帮于十七日始入东境。距前帮杭严三帮。已脱空十二日等语。是此次脱帮。又在江南境内。即因湖水涨盛。停泊待闸。亦何至稽延如许之久。该总漕又何以不豫行奏闻。看来今年漕船。屡屡脱帮。竟是办理不善之故。著传谕嘉谟、将各帮因何脱空缘由。一并确查据实覆奏。寻奏、湖北头帮。缘湖水涨发。闸塘溜急。竭力挽运。四日方出闸坝。又值黄河风阻两日。渡黄时、与杭严三帮。已脱空七日。渡黄后、缘船质较重。十日方抵台庄。又脱空五日。随饬弁员督押飞挽。并咨会山东总河巡漕各臣。一体严饬押催。前未详奏。实深惶恐。得旨、汝竟无能而不晓事。奈何　　

○又谕曰、舒赫德奏称、伊犁、塔尔巴哈台、及各回城。俱距内地遥远。并无购买药材之人。应由各处采办。凡官兵有领取药材者。照采办价值缴归等语。舒赫德所办。虽为各官兵疾病起见。若谓服药即可痊愈。亦难深信。人之染病。有服药可愈者。有不服药、数日间亦愈者。并非皆藉药力。且采办药材。甚难齐全。即药料已全。未必即能对病用药。亦属无济。至领取药材之官兵。令将价值缴还。实为琐屑。然舒赫德既如此奏。亦属可行。著照所奏办理　　

○以编修刘跃云、署日讲起居注官　　

○是月。直隶总督周元理奏、本年春夏。直隶晴雨调匀。现在二麦登场。收成丰稔。得旨、览奏欣慰。但前日因未雨半月有余。恐致成旱。问汝之旨。何不覆奏。目下又数日矣。光景究竟如何。不可存讳饰之心　　

○江南河道总督吴嗣爵奏、山安十堡。堤工告竣后。洪泽湖水势渐消。河身乘此黄水未长之先。清水全力刷涤。益加宽深。黄河中泓、已刷深五六七尺。畅流下注。惟长水既早。恐夏秋间。反致黄盛清弱。尤宜相机启闭。总以清口水志为准。至外河北岸王营减坝。已督属赶紧堵闭。现往徐属各厅。将土埽工程勘验。以备伏秋大汛。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三十三



大清高宗法天隆运至诚先觉体元立极敷文奋武孝慈神圣纯皇帝实录卷之九百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。五月。己未朔。谕、朕几余懋学。典册时披。念当文治修明之会。而古今载籍。未能搜罗大备。其何以裨艺林而光策府。爰命四方大吏。加意采访。汇上于朝。又以翰林院署。旧藏明代永乐大典。其中坠简逸篇。往往而在。并敕开局编校。芟芜取腴。每多世不经见之本。而外省奏进书目。名山秘笈。亦颇裒括无遗。合之大内所储。朝绅所献。计不下万余种。自昔图书之富。于斯为盛。特诏词臣。详为勘核。厘其应刊应钞应存者。系以提要。辑成总目。依经史子集、部分类聚。命为四库全书。简皇子、大臣、为总裁以董之。间取各书繙阅。有可发挥者。亲为评咏。题识简端。以次付之剞劂。使远近流传。嘉惠来学。其应钞各种。则于云集京师士子中。择其能书者。给札分钞。共成善本。以广兰台石渠之藏。第全书卷帙。浩如烟海。将来庋弆宫庭。不啻连楹充栋。检玩为难。惟摛藻堂、向为宫中陈设书籍之所。牙签插架。原按四库编排。朕每憩此观书。取携最便。著于全书中。撷其菁华。缮为荟要。其篇式、一如全书之例。盖彼极其博。此取其精。不相妨而适相助。庶缥缃罗列。得以随时流览。更足资好古敏求之益。著总裁于敏中、王际华、专司其事。书成。即以此旨、冠于荟要首部。以代弁言　　

○又谕曰、四库全书处总纂官翰林院编修纪昀、军机处郎中陆锡熊、著照懋勤殿翰林节赏年赏之例。各赏给一分　　

○又谕、进剿金川官兵内。间有阵亡伤亡者。虽经交部从优议恤。但伊等俱殁于王事。而所遗家口。养赡无资。著交各督抚提镇查明。如有子弟。即令顶补名粮。其并无子弟、亲老丁单者。给与半饷。以示体恤。该部即遵谕行　　

○庚申。夏至。祭地于方泽。上亲诣行礼　　

○诣畅春园、问皇太后安　　

○幸圆明园　　

○辛酉。孝诚仁皇后忌辰。遣官祭景陵　　

○太子少傅工部尚书裘曰修遗疏闻。谕曰工部尚书裘曰修、品学端醇。才猷练达。入直内廷。屡膺使命。宣力年久。倚任方深。今春偶患噎嗝。特遣太医院堂官诊治。复常遣御前侍卫前往看视。比因病体加剧。奏请解职。未允所请。并赐诗示慰。昨又降旨、晋加宫衔。俾之舒心摄养。以冀速痊。兹闻溘逝。深为悼惜。著加恩派散秩大臣一员。带侍卫十员。往奠茶酒。所有在任革职降级之案。俱著开复。其应得恤典。仍著该部察例具奏　　

○以工部侍郎嵇璜、为工部尚书　　

○豁免浙江萧山县钱清场坍没各则灶田地一万四百七十亩有奇额赋　　

○壬戌。谕曰、礼部侍郎金甡、现在患病。不必随往热河　　

○又谕、前据彰宝奏、车里宣慰土司刀维屏、及其弟刀召厅等。挈眷潜逃。由于孙尔桂、唐扆衡、去岁查边时。明知刀召厅不法。并未拘回惩治。仅用虚文绑吓。旋即释放。致令怀怨滋事。办理殊属乖谬。已降旨将唐扆衡革职。留滇效力。孙尔桂革职。拔去花翎。暂留总兵之任。责令将刀维屏等、上紧缉拏。如经久不获。即著彰宝参奏。从重治罪矣。今据孙尔桂奏到、刀维屏等挈眷叛逃。及追搜至猛笼各情形一摺。仅叙道将等现在札禀缘由。而于该镇等查边、办理不善、滋生事端之处。并无一语提及。殊属取巧失实。且摺内既称遍查各猛夷民安堵如故。又称其地夷民果有惊慌。躲避山箐。当即招回等语。前后自相矛盾。亦属深染绿营恶习。此等边地土司。弃职逃窜。自应擒捕治罪。然究属不成事体。已交彰宝查办。仍令其妥协办理。孙尔桂、著再交部严加议处　　

○又谕曰、伊勒图奏、领队大臣瑚图礼、年迈无能。请派员更换等语。瑚图礼既年迈无能。其塔尔巴哈台领队大臣员缺。著都尔嘉补授。所遗伊犁领队大臣员缺。著德勒克多尔济补授。驰驿前往。瑚图礼、自遣往伊犁以来。不实心效力。著原品休致。自备资斧回京　　

○户部议奏、外省委署人员。支食养廉。各按该省旧例办理。究未画一。应酌定章程。嗣后以正印署正印、兼本任者。系一官办两任事。应全支本任。半支署任。不兼本任者。止办一任事。应半支本任。半支署任。所余本任一半养廉。留与递署之员支食。其丞倅佐贰委署正印。并丞倅佐贰互署。均照此办理外。如上司兼摄属员。正印兼署丞倅佐贰。不离本任者。本任养廉较厚。无庸再行支给署任。其试用、候补、暂行委署之员、无本任可支者。专支署任一半。至运司、盐道。暨分司、大使、各官递署。应照司道以下各官递署例办理。从之　　

○刑部议覆、升任广东按察使阿扬阿奏称、查斗殴杀人拟绞人犯。倘该犯有祖父母父母老疾、家无次丁者。取族邻甘结报部。准其留养。如族邻捏报出结者。仅照捏报军流留养例。杖一百。本犯罪止于死。不能再加。恐仍难尽杜贿串假捏出结之弊。请酌量加罪。查亲老丁单情节。虽由本犯供明。总以族邻甘结为据。嗣后如族长邻保假捏出结者。应照证佐不言实情、减罪人二等律。杖一百。徒三年。受贿者、计赃以枉法从重论。请通行问刑衙门遵办。从之　　

○癸亥。上奉皇太后幸万方安和、侍膳　　

○谕军机大臣等、热河新建城隍庙落成。前据奏、于驻跸热河后。再行择吉开光。今检阅时宪书。此月十三日。正系吉日。应于是日开光。朕于十四日至热河。即可顺道拈香。甚为妥便。将此传谕周元理知之　　

