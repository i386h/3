<!-- { "loadSidebar": true } -->
○军机大臣议覆、云南总督张允随奏、备边官兵留彻事宜。一、从前夷贼攻逼都竜。调赴开化协防之临元镇、广罗协官兵六百名。久戍劳费。且水土恶毒。时生疾病。请于乾隆十年春瘴未兴以前。全行彻回。其开化沿边各隘。自应酌拨巡防。查开镇马白汛。原设兵一百五十二名。又三营公拨巡防兵五十名。请于开镇存城兵内。添拨兵九十八名。令开镇左右两营游击。按季轮流防堵。一、牛羊汛接连之磨山、马达、桂皮树、上下藤桥、猺人寨。在在紧要。又者囊矿厂。逼近交阯。此数处烟瘴俱重。请于原设兵一百七十七名外。添拨开化存城兵一百五十三名。分布各处。令中营守备。选服习水土者。更番巡哨。又天生桥、牛羊坪、二处。边瘴最重。亦请于原设兵十六名外。将开镇添拨马白牛羊二汛兵内。选服习水土者。每处十名。协同更番会哨。仍令开镇中左二营守备。轮替巡防。一、坝洒八寨等汛。均系沿江烟瘴。惟土著之兵。可以耐久。请添募兵五十六名。即于三营兵内。遇缺陆续充补。分派前往。一、前项添拨兵丁。并领兵各员。俱自镇城派往。远驻瘴地。实与出兵无异。请加恩照贴防之例。各给盐菜口粮。一、原调协防马白等处、土练兵三百四十名。请留一百七十名。于新现坝洒大坝等处。协同汛兵防守。俟交地宁静全彻。一、都竜厂民、渐次复业。请于彻回临广官兵之日为始。照旧于马白口收税。但贸易人少。课难足额。饬令该管同知。尽收尽解。至商旅往来。责成该同知严加盘诘。给牌验放。以上各条。均应如所请。从之。　　

○户部议准、湖南巡抚蒋溥疏称。宝庆府属之笋牙、陂头、和尚桥、三处。皆山僻小径。商贾罕到。税银四百三十两零。节年多不足额。应裁。将税银归蓼溪等五处口岸徵收。从之。　　

○移江南青浦县董漕县丞、驻七宝镇。从江苏巡抚陈大受请也。　　

○戊申。祭大社大稷。遣慎郡王允禧恭代行礼。　　

○谕、向来各省乡试磨勘。不过虚应故事。去年朕特派大臣。将覆试卷。精加磨勘。而各省主考学政。遂致皆罹参罚。此固若辈平日不肯实心。玩愒成习。罪有应得。而朕念伊等。俱系寒素之员。原藉俸银养赡。若领俸之日。全行扣除。用度难免拮据。著将罚俸一年者。展限三年扣除。其多寡不齐者。均照此计之。今当春季领俸之时。该部即遵谕行。　　

○奉恩将军宗室旭昇病休。以其子书伯袭职。　　

○己酉。谕、朕此次恭谒祖陵。著庄亲王、平郡王、大学士张廷玉、尚书公讷亲。在京总理。　　

○又谕、上年浙江严衢所属地方。被水歉收。朕已谕总督马尔泰、巡抚常安等。加意赈恤。务使穷民不至乏食。随据马尔泰、常安、奏称。已将被灾民人。一一确查。分别极贫次贫。核实散给米粮。并加添折赈米价。穷民不致失所。朕心稍慰。但朕闻得淳安、建德、常山、开化、四县。田庐俱被冲淹。非别处被灾可比。又绍兴府属之诸暨。山阴县之天乐乡。及萧山县湖南一带地方。田内现今存水。不能栽种春花。民情仍属拮据。以上诸处。著于三月内。再加赈一月、以接济之。该部可即速行文该督抚遵谕办理。　　

○户部议覆、漕运总督顾琮疏称。各省截漕。仍徵漕耗。其折徵之年。除山东、湖北、二省。照旧徵收外。浙江、江西、河南、湖南、四省俱令免徵。而湖南一省养廉等项。在二耗米变价内动支。查漕粮虽经截留。尚有各需款项。自应徵收漕耗。至折徵年分。浙江、江西、河南、漕银起解。在在需费。若令免徵漕耗。势必借别项开销。再、湖南二耗米。亦非漕耗银米可比。未便抵作养廉等项。应令该督因时调剂。妥议具题。从之。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○移直隶蠡县莲子口县丞、驻长村。从直隶总督高斌请也。　　

○旌表守正捐躯福建安溪县民陈左妻吴氏。　　

○庚戌。礼部疏请。八旗满洲蒙古繙译会试。与文会试合。为一场。除阅卷大臣。届期奏派外。所有受卷收掌、弥封、誊录、四所官。应照例咨取内阁中书、大理寺、太常寺、光禄寺、国子监、各属官员到部。开列具题。至举子坐号。人数众多。满洲在东文场。蒙古在西文场。毋庸拘定三人编立一号。誊录仍于各部院笔帖式内选用。从之。　　

○辛亥。上幸内右门直庐。视大学士鄂尔泰疾。　　

○兵部议恤、兰阳汛埽土蛰陷、随水漂没之旗牌陈秉义、守兵王宣、张焕、姚成、匡自有、堡夫刘世荦、等六名。照阵亡步兵例。各赏银五十两。民夫王乃儿、傅志儿、二名。照军功二等伤例。各赏银二十五两。仍致祭。从之。　　

○都察院左副都御史范璨奏、御史彭肇洙奏请。岁终令户刑二部。将各省旱涝丰歉。及命盗案件多寡。汇摺入奏。业蒙准行。窃思旱涝丰歉。每年按省分注。固可见民生之休戚。察调剂之当否。至以命盗案件多寡。殿最各省大吏。州县咸谓案牍纷繁。关系上司政绩。势必草率了事。而黠猾之吏。巧为弥缝。势必抑勒隐匿。请行令直省督抚。转饬地方官。平时豫为劝戒。遇事不可宽贷。化暴安良。实有裨益。得旨、所奏亦是。该部知道。　　

○壬子。上诣雍和宫行礼。　　

○兵部议覆、署湖广总督鄂弥达奏、楚省内地副参。调补实难其选。请于参将游击内。有熟识苗情者。豫行保举。遇苗疆副将缺出。内地无合例之员。开列请旨拣放。参将候部掣补。查楚省副将七缺。参将三缺。向例定为调补。遗缺仍归部推。若尽用保举人员。升途有碍。应令该督、择系苗疆紧要者。改为二三题缺。以便豫保人员掣补。从之。　　

○癸丑。孝康章皇后忌辰。遣官祭孝陵。　　

○大学士等议覆、湖北巡抚晏斯盛奏称。钱法关系民用。谨就本省情形。酌陈事宜。一、奸民私剪钱边。案破累累。亟宜及时严禁行使。此外砂板锤扁古钱。及铅铁钱。俟相机查禁。一、民间质当。多系零星。不能禁其使钱。惟价在三五两以上者。当给本色。取赎在二三两以上者。亦照本色交还。一、粜买粮食。令汉口等镇。自二三石以上。及四川湖南本省大小各船。自成石以上。用银交易。船过关汛。即行严查。除日用盘费外。不准携带多钱。以上三条。均应如所请至称各当积钱至十串以上者。随令兑给钱铺诚恐小民待质者多。存不敷出。尚非尽善之策。应令该抚、会同湖广总督鄂弥达。将该省大小当铺。按照每日所出钱文多寡。遵照京师之例。酌定数目。妥协办理。得旨奏内事情。著鄂弥达、晏斯盛、妥协实力为之。余依议。　　

○军机大臣会同额驸策凌议覆、署定边副将军参赞大臣拉布敦奏称。布尔吉、推河。在哈玛尔沙扎海卡座以外。其地在阿尔台山梁之外。现有额鲁特宰桑额勒慎、等十余户居住。布延图河源四水总会处、与得里衮、托尔本诺尔、三处、俱在阿尔台山梁之内。现有乌梁海、得木齐、扎木禅、等十余户居住。据云游牧处雪大。暂时寄居。俟春融雪释。即行移去。业已密劄两处坐卡侍卫。并邻近坐卡侍卫。严行防范等语。查额鲁特、乌梁海等。皆准噶尔部人。或因避雪来寻水草。似无他故。但屡向内地卡座近处居住。日久未免生事。现当夷使在京。应面谕以守定界址。毋许任意游牧。令其回告噶尔丹策零。即行彻回。再、夷使请安进贡。非贸易之年。不准带货。此次哈柳违例携带货物。现奉恩旨。姑准赴肃贸易。亦应俟使臣回巢之日申饬。下次不准复带。从之。　　

○吏部等部议覆、福建学政吴嗣爵奏、司铎职关训迪。不宜悬缺。请于补授具题后。即行发凭。令该督抚檄催到省。考验赴任。其远省例不由部发凭者。亦令依限赴任。稽延、分别核参。又教职会试下第。限揭晓后五日。赴部领照起程。仍令该抚将回任日期。报部查核。均应如所请。行各省一体办理。从之。　　

○兵部疏请、补授福建漳州镇总兵、浙江定海镇总兵、各员缺。得旨、福建漳州总兵官员缺。甚属紧要。著该督于通省总兵内拣选调补。所遗员缺。著王之琳补授。陈鸣夏、补授浙江定海镇总兵官。　　

○以通政使敷文、为盛京兵部侍郎。　　

○以宗人府理事官宗室功宜布、为正白旗满洲副都统。　　

○甲寅。上诣畅春园、问皇太后安。　　

○幸圆明园。　　

○御正大光明殿。赐准噶尔夷使哈柳等食。谕曰。朕明日起程谒陵。俟回銮令汝等朝见。恐误汝等行期。故于今日召见汝等。今天时渐暖。汝等整装完备。即可起程归国。不必候朕回銮也。汝台吉奏请之事。可行则准行。无例不可行者。则不准行。朕惟准情酌理。初无成见。汝等谨记朕谕旨。归告噶尔丹策零。在途谨慎行走。随赐银两缎布有差。　　

○敕谕准噶尔台吉噶尔丹策零。尔奏称前往西藏诵经人等。蒙恩赏给牲畜口粮。成全诵经之事。不胜欢欣。并请于土伯特、赏给善于经咒喇嘛数人。令经咒之教。可垂久远。推广不绝等语。尔尊崇佛道。因立法性教。欲请西藏喇嘛。实一善事。朕观奏内。辞意敬顺恳切。甚属可嘉。但去年尔使臣进藏熬茶。已向郡王颇罗鼐求请喇嘛。彼地喇嘛、因念尔等曾在藏内骚扰。不愿前往。故颇罗鼐托言无大皇帝旨意。并未发往。亦曾经颇罗鼐具奏。今尔使臣哈柳口奏。颇罗鼐仍念拉藏汗之讐。于尔等进藏熬茶人、牲畜路费。并未支给妥协。由此观之。尔等两地相疑。未忘旧事。朕为大君。不分内外。视群生如一体。抚恤仁爱。即佛道亦以安抚众生为要。众喇嘛皆系佛门弟子。伊第既不情愿。朕勒令前往可乎。即使降旨。令发给尔等喇嘛。伊等亦未必肯发给贤能者。此后尔等又不免藉为口实。反生怨望。颇罗鼐系僻处远地之人。准噶尔亦系僻处远地之人。尔等彼此互有违言。朕岂可偏听。遽罪颇罗鼐乎。尔等地方亦有喇嘛。岂无一善于经咒者。且敬佛广教。只在于心。亦不必专凭经咒。何必求诸他人。此事朕不必降旨。令特敕付使臣哈柳赍回。尔其善体朕意。随敕赐各色缎十端。蟒缎妆缎各八端。玻璃磁器各八事。　　

○上还宫。　　

○谕、嗣后皇贵妃贵妃仪仗内。红缎曲柄伞。著改用金黄色。妃嫔仪仗内。著添用红缎曲柄伞一柄。　　

