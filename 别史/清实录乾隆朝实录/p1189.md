<!-- { "loadSidebar": true } -->
○戊辰。谕军机大臣等、杨锡绂奏、积匪扬朝宝等、窝匪拒捕一摺。此等积匪、夥众殴捕。致伤多人。目无法纪。若不严加惩治。何以戢奸顽而申宪典。杨朝宝、裴老四等、既已就获。即应照新例从重治罪。至知县沈华、始终有心讳匿。并不严加比缉。罪无可逭。其知县傅诒、现已会同营汛、实力查拏。并追获余党。则从前讳报之咎。自当量从末减。俟题本到日。另降谕旨。将此传谕该署抚知之。　　

○又谕、前刘统勋奏、陕西府谷县、拏获粘贴黄纸单三人一案。已有旨传谕台柱、以此等妄诞之言。恐系马朝柱等窜逸余党所为。自应详悉研究。如果有逆党踪迹。正可从此根追。倘不过愚民藉此诓骗银钱酒食。则当就案完结。不可有意苛求。使捏名诬认。转致应缉要犯。得以漏网。今据武忱奏到、有该犯声音。俱像山西保德州人等语。而钞录粘贴单内。又有开写山东登州府字样。则山西山东二省、恐亦有此等匪人党羽。潜踪煽惑。俱未可定。且因此躧缉逆党。或可使要犯就擒。尤当留心查办。著传谕恒文、郭一裕、令其严密访缉。毋得虚文了事。亦不必稍有张皇。并将武忱原摺、钞寄阅看。　　

○礼部题、据福建巡抚钟音疏称、琉球国世子尚穆、遣陪臣毛元翼等入贡。并以服阕请封。应遣使前往册封。从之。　　

○调镶白旗蒙古副都统普庆、为镶黄旗满洲副都统。以前锋参领华柱、为镶白旗蒙古副都统。　　

○己巳。上诣畅春园、问皇太后安。　　

○谕军机大臣等、从前派贝勒齐木库尔、在屯田处驻劄。特因事势尚在未定。屯田地方。不可无一干练之员。防守弹压。特将齐木库尔派往。今大兵业经进发。一路情形。冞入无阻。屯田事务。易于办理。而齐木库尔、又在伊弟阿睦尔撒纳前。屡次陈请。情愿同往军前效力。即照阿睦尔撒纳所请。令齐木库尔、一同进兵。其屯田事务。即交派出之台吉克伯克、协同塔勒玛善办理。　　

○礼部议准、调任福建巡抚陈宏谋奏称、琉球国王镀金银印。应照例改铸清篆。请铸造新印。即交封使带交该国。旧印令缴。从之。　　

○旌表守正捐躯之直隶盐山县民张印利女张氏。　　

○庚午。谕、昨良玉等奏称、直隶应交出青马匹。内有癞疾者一千二百余匹。而方观承又称并无残疾马匹。是以朕命尚书李元亮、副都统鄂什、前往查看。今李元亮等、同方观承赴张家口。查无一匹癞马。良玉、德保、身为牧场大臣。并不秉公收马。妄称癞马如许之多。甚属悖谬。良玉、德保、俱革职。仍留牧场。自备资斧效力赎罪。　　

○谕军机大臣等、据郭一裕奏、赴闽满兵过境。同阿尔泰、先至交界处所接应。阿尔泰、即随第一起官兵同至前途。再行查看桥梁道路等语。此次派赴闽省满兵。原系寻常驻防。非征调可比。嗣后按起陆续前往者尚多。朕前降旨、派出大员专司其事。不过令其留心约束。使沿途安静遄行足矣。何必另为修治桥路。况东省德州一带。乃南北行旅大道。岂因过此数百兵丁。一切桥梁。即须另行修治。看来该抚所奏。不过相沿外省地方官陋习。侈口铺张。以见其尽心筹画。及至办理之时。究属有名无实。徒以虚文故套。辗转相蒙。此岂实心任事之道。现在自直隶至山东。经行江浙。若所过地方。俱先事张皇。重烦民力。必致传闻滋扰。尤非政体。郭一裕、著传旨申饬。并将此旨传谕沿途各该督抚知之。　　

○又谕曰、阿尔泰奏、该省麦收分数摺内。用麦禾收成字样。夏初祗有麦收。禾乃秋稼。何得牵混。阿尔泰外任已久。乃陈奏字义。全不留心。一任幕友书写错谬。几于五谷不分。披阅之下。殊不可解将此传谕知之。　　

○调贵州威宁镇总兵施廷专为江南苏松镇总兵。以杭州协副将李国柱、为威宁镇总兵。　　

○辛未。谕军机大臣等、刑部题覆、湖北巡抚张若震、审拟周绍珍一案周绍珍既供曾为逆夥李正南挑负行李又在逆夥刘廷佐店内佣工。乃深悉逆情之犯现在首逆马朝柱未获。凡属案内知情各犯。既经拏获。自应悉心研讯。根究首逆踪迹。何得任该犯狡展供词。草率完结。周绍珍著该督抚遴委妥员。即行押解来京。交刑部另行审讯。务于沿途加意防范。勿致乘间脱逃。及畏罪自戕。如有前弊。惟于该督抚是问。　　

○江南提督林君升、因病乞休。以浙江定海镇总兵陈鸣夏、为江南提督　　

○旌表守正捐躯之直隶冀州民传良秀妻李氏。　　

○壬申。上诣畅春园、问皇太后安。　　

○谕曰、班第奏、噶勒杂特之得木齐穆哈赉等、率众投诚。理应加恩赏赉。但伊等俱系部落属下得木齐。非台吉宰桑可比。不必特遣人前往。著传谕班第、应酌量作何加恩赏赉之处。即于军营所贮茶叶缎疋内。动支赏给。以示鼓励。　　

○定边左副将军阿睦尔撒纳等奏、四月初九日。有集赛宰桑齐巴汗、迎于途次。情愿归附。效力军前。并告称我等五集赛。共六宰桑。除杜尔把齐巴汗、现在伊犁。其余宰桑达瓦、僧克尔、策伯克、达什车凌、皆在游牧地方。我闻大兵云集。即来投诚。伊等居住俱远。想一闻信。亦必投降。现今达瓦齐、日在醉乡。属下离心。今年二月、达瓦齐因征哈萨克。令五集赛出兵五千。并未听从。又十数日前、巴朗带人三十余户。至集赛地方。马匹俱为我等取掠。现今流落宰桑达什车凌附近地方。臣等即令齐巴汗、带兵五十名。随大兵前进。查五集赛既不听达瓦齐调遣。自必陆续归附。但统兵前往。恐游牧人众。转生疑惧。因令和托辉特副都统敦多布、宰桑锡哈玛、前往收服。即于彼处派得木齐兵丁。将巴朗擒拏。并遣副都统职衔达什敦多布、宰桑乌勒木济、前往招降都噶尔。又据将军班第咨送、自伊犁前来之扪都哈什哈告称、伊系臣阿睦尔撒纳之人。自伊犁起程。距今止十三日。大兵进剿。达瓦齐尚未闻知。现欲往征哈萨克。集兵数千名。于额贝诺尔地方。令辉特台吉和通额默根管领。离此仅一日之程。臣即遣人将臣投顺以来。得蒙厚恩任用。并现在带兵前进情形。告知和通额默根。谕令早降。又闻达瓦齐遣宰桑恩克博罗特、吞图布、往集赛调取兵丁。二人系达瓦齐信用之人。若能擒获。达瓦齐情形俱可洞悉。因派班珠尔等、带兵三百进攻。务期擒获。谕军机大臣等、阿睦尔撒纳奏称、集赛宰桑齐巴汗、率众投诚。即随大军前进。并遣副都统敦多布、前往集赛招降各处宰桑。俾即派兵擒获巴朗。又遣达什敦多布、招降宰桑都噶尔。办理俱合机宜。朕深为嘉予。大功旦晚可望告成。阿睦尔撒纳等、务当益加奋勉。以副委任。至齐巴汗、异沐朕恩。亲身迎接大兵。甚属可嘉。著加恩授为散秩大臣。并遣侍卫德善、赍孔雀翎帽衣服荷包等物。前往赏赐。仍将大功告成后。另加恩赏之处。谕伊知悉。再敦多布、达什敦多布、前往招降之集赛二宰桑、及宰桑都噶尔、并在伊犁之宰桑杜尔把齐巴汗、一闻信息。亦必陆续踊跃来降。但俟奏闻后。再颁赏赐。未免迟滞。将此四人、亦照齐巴汗、俱授为散秩大臣。各赏给孔雀翎帽衣服荷包等物。俟伊等投诚前来。即行赏给。其台吉和通额默根、为达瓦齐统领兵丁。驻劄额贝诺尔地方。阿睦尔撒纳、已遣人前往招降。谅亦即来投诚。但不知伊系何等台吉。尚未奏明。量给倭刀皮帽一顶。数珠一盘。亦交与德善赍往。豫备赏给。嗣后有似此等投诚台吉。俱照此颁赏。其应得职衔。著阿睦尔撒纳、查明伊等带来户口多寡。分别具奏。俟其赴热河入觐时。再行赏给。阿睦尔撒纳、此次办理可嘉。著加恩赐与朕御用珍珠数珠一盘。荷包鼻烟壶各一件。色布腾巴勒珠尔、青滚杂卜、玛木特、阿兰泰、班珠尔、讷默库、车布登扎布、俱著赏给荷包鼻烟壶各一件。以示奖励　　

○调江南狼山镇总兵陈林每为浙江定海镇总兵。以福建台湾水师副将张勇为狼山镇总兵。　　

○癸酉。谕曰、硕色等奏、宫尔劝名下、应追银数。原籍及任所赀财。足敷抵补。其余银两、及东省现存赀产。请令变价。解交内务府查收等语。硕色等所见甚小。宫尔劝、久任藩司大员。办理铜厂。侵隐滋弊。是以查产抵扣。以为营私不职者戒。今经审明。追赔之项。俱已扣清归款。此外所余。若查无可恶情罪。自应给还本人。即使情罪可恶。不应给还。亦止当留充地方公用。该省从前吴尚贤、以内地奸民。越境招徭。勾引渔利。所得财产。应行入官。宫尔劝自系地方官。与此绝不相类。该督等、何得因有成案。遂不论轻重。一例率请变价交内务府。殊属错谬。著严行申饬。　　

○谕军机大臣等、莫尔浑等奏称、现在支给各处官兵马匹口粮外。尚余骒马牛只计四千余。并羊五万只。拟送往屯田处。交成衮扎布牧放备用。军行接济马匹口粮。自当豫为筹备。但现在裹带之粮。已属宽裕。而成功为期甚速。莫尔浑等并未计及。惟亟亟以接济为辞。此与永常节次所奏无异。著将朕训示永常谕旨。及萨喇勒等咨覆永常不必接济之摺。一并钞寄莫尔浑等阅看。现在运送系骒马牛羊。尚非粮石可比。姑照所请。送交屯田处牧放。此时阿睦尔撒纳等、应已奏功。无须此项牲只接济。将此即留为前来入觐之噶勒藏多尔济等、沿途支用。甚属有益。著传谕莫尔浑等、遵朕前旨。入于办理入觐人等事宜内。交与兆惠妥协办理。　　

○又谕曰、纳木扎勒奏、辉特、和硕特、等游牧人众。牲口甚少。复多病毙。且去收成之时尚遥。现在情形。深堪轸念。辉特之阿睦尔撒纳、和硕特之班珠尔、自去岁率众投诚。朕屡次赏给口粮牲畜。以资接济。但伊等来时。牲畜等项、俱被中途抢掠。生计甚属艰难。且阿睦尔撒纳等、现在效力行阵。奋勉从事。著加恩再赏给辉特、和硕特、人众两个月口粮。以示体恤。即于军营所贮米石内。动支赏给。并传谕阿睦尔撒纳、班珠尔等知之。　　

