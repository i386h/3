<!-- { "loadSidebar": true } -->
○丁卯。上诣黑龙潭祈两。　　

○命大学士九卿等、保荐可任道府人员。谕、国家宣猷敷政。首重得人。而以人事君。公而忘私者。乃人臣之大义。况身列九卿。受恩深重。彼徇情妄举者。固不足言。而视为具文。苟且塞责者。亦大亏荐贤为国之道也。昔我皇祖皇考延揽群材。常降九卿保举之旨。其滥举非人。劣迹败露者。每加严谴。以示惩儆。朕临御以来。亦间有所咨访。冀收得人之益。目今各省督抚。皆出朕心斟酌简用。其藩臬两司。陆续调来引见。亦知其大概。至于道府等官。乃方面大员。职任紧要。目前为州县之表率。将来即可递进两司。所当留意于平日。以备擢用于临时者。著九卿将可为道府之人。各据所知。秉公举出一二人。或二三人。用露章启奏。不必密封。大凡论人之道。才品兼长。固属甚善。但二者不可得兼。若才胜于品。虽一时涂饰可观。而心志不诚。根本不固。将来荡检踰闲。必至难于驾驭。若品胜于才。虽一时肆应不足。而心术端方。操守廉洁。将来扩充历练。必能不愧循良。九卿既受国恩。又奉朕旨特行询问。其所举之员。将来除因公窐误。情有可原者。不将保官处分外。若以劣款被参。审实治罪。定将保官照滥举非人例处分。不稍宽贷。　　

○又谕、李世倬条陈改铸钱文一事。经九卿三议具奏。凡廷臣会议之案。原令各抒己见。不必强同。至于随声附和之弊。乃人臣所当切戒者。今此案三议覆奏。正得各抒己见之义。朕深取之。不必以互异为嫌。但钱文关系重大。必须斟酌尽善。著大学士悉心定议具奏。寻议、据吏部等衙门议称、欲平钱价。必须改轻钱质。窃思钱价之低昂。原不在钱质之轻重。纵复再减二分。钱价亦恐不能平。且改铸钱文。与现在钱文。一体行使。新旧夹杂。重轻不一。民间更易纷争。所议似不可行。又据尚书孙嘉淦议称、铜觔留供两局鼓铸外。请将余铜陆续分发售卖。窃思售卖余铜。祗应于产铜之省。听商民购买市卖。若令运解来京。统入官局。再分发售卖。不独徒费脚价。转滋纷扰。即论体制。亦属未协。所议亦不可行。又据户部等衙门议称、查历来钱法。过重则虑私销。过轻必致私铸。今制钱酌重一钱二分。若再减二分。与从前所铸重钱。一体使用。则奸民必致销毁重钱而铸轻钱。李世倬所奏。亦无庸议。从之。　　

○又谕、上年因陕甘地方。收成歉薄。物价昂贵。曾准各营兵丁等豫借银两。籴买粮石。以资接济。例应陆续扣还。朕念地方歉收之后。兵丁力量不敷。伊等既有从前所借未曾扣清之项。又有借办军装火药银两。应行按季扣除。合计所扣之数过多。兵丁食用未免艰窘。著大学士查郎阿、酌量本地情形。再宽其期。酌展三四季。以纾兵力。示朕优恤边兵之至意。　　

○以山东登莱道包括、为甘肃按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十四


大清高宗法天隆运至诚先觉体元立极敷文奋武孝慈神圣纯皇帝实录卷之六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。三月。戊辰。上诣畅春园、问皇太后安。　　

○奉皇太后御长春仙馆。　　

○严禁躧麴。谕内阁、直隶山东河南等省、上年秋成歉薄。谷价昂贵。今春山东河南、得应时雨泽。二麦可望有收。则本省邻省、皆可资其接济。无如小民愚昧。往往不知撙节爱惜。而耗费麦石之最甚者。莫如躧麴一事。朕闻每年麦秋之际。地方有富商大买。挟持重赀。赴各处大镇。水陆通衢。贩买新麦。专卖与造麴之家。以图厚利。而造麴之家。盖成丘房。广收麦石。惟恐其不多。小民无知。但顾目前得价售卖。不思储蓄为终岁之计。而此辈奸商。惟以垄断为务。不念民食之艰难。此实闾阎之大蠹。不可不严禁重惩者。如山东之临清。江南之镇江。此弊尤甚。中外共知。朕思商民贩卖麦石。则粮食流通。于百姓有济。不必稽查。致有阻滞。惟查明躧麴之家。严行禁止。违者从重治罪。则有用之麦。不致耗费于无用之地。于本省邻省、均有裨益。著该督抚、转饬各地方官。实心奉行。毋得视为具文。苟且塞责。倘稽查不力。仍有违禁私躧者。经朕访闻。必将地方官从重处分。不稍宽贷。即督抚亦不得辞其咎。　　

○又谕、我朝国书。义蕴精微。向来工于繙绎者。能得其神理。于汉文大有裨益。昔圣祖仁皇帝时。常将满洲官员考试。分别优劣以示鼓舞。皇考世宗宪皇帝。特开繙译之科。俾人人奋勉向学。以图进取。诚为盛典。朕思现任官员。不在乡会试之列者。若不特加考试。则优者无以表见。或至怠惰。日渐荒疎。著礼部通行传谕。除三品大臣外。现任职官等。有通晓繙译者。在部报名。该部奏闻。候旨考试。　　

○又谕、固原提督樊廷、领兵多年。效力边疆。威勇素著。前因驻防哈密。身患痰疾。奏请解任调理。朕心轸念。令回固原之任。并赏给参药。命太医驰往诊视。冀其痊可。今见遗摺。知病已不起。而伊弥留之际。犹以边防事宜。谆切陈奏。披览之下。实不胜悯恻。著大学士查郎阿、经理其丧。将柩送回内地。并赏帑金五千两。为办理丧葬之用。其应得恤典。该部从优议奏。所有一等轻车都尉。即令伊子樊经文、承袭。嗣后子孙。仍准照世次袭职。又伊奏称父葬成都。母葬凉州祖茔。今一子年幼。扶柩拮据。难以远赴成都。恳请恩准。葬于母墓之侧等语。著大学士查郎阿、与伊子熟商。如成都旧有产业或将伊母送往合葬。如不愿远赴成都。即将伊父骸骨。移至凉州。葬于一处。一切费用著大学士查郎阿、于恩赐银两外。另行赏给。樊廷所奏边防事宜。著办理军机大臣定议具奏。　　

○赐准噶尔台吉噶尔丹策零敕。谕准噶尔台吉噶尔丹策零、前岁尔遣吹纳木喀来。朕以广教安民之故。欲与尔议定疆界。罢息干戈。在朕宁有食言之理。尔诚遵我皇考谕旨。以阿尔台山为分界。止请喀尔喀游牧。稍令移徙。勿动原设卡伦。朕尚可俯允降旨。指明喀尔喀游牧所止之处。乃尔并不遵旨。反请以哲尔格西喇呼鲁苏为尔边界。如此则遣使何益。故朕复谕以遵我皇考前旨、则遣使。不然、则无庸复遣使。降旨甚明。此次尔令达什来。致书额驸策凌。又有进朕奏章。乞额驸转奏。朕故召尔使入见。又阅尔奏内云。请令喀尔喀、与厄鲁特游牧。俱照现在居住。无相牵掣。彼此两安。言亦近正。但分界地名。未经指明。蒙古游牧无常。冬夏随时迁徙。若不指定山河为界。他日边境细人。或起纷争。仍难要久。以尔奏言恭顺。故朕特命大臣前来。朕使到时。尔与酌合机宜。必使分界之事。此次即得定议。若仍不揆情理。偏执己见。托故推诿。则于事无益。即往复遣使。亦徒然耳。朕为天下共主。凡各部民人。皆欲令其安生。并无彼此异视之意。果事属两便。朕无不允。若有一不便。任谁奏请。总无偏听之理。为此特降敕书。命侍郎阿克敦、侍卫旺扎尔、台吉额默根、同尔使达什等前往。随敕赐各色采缎十端。命额驸策凌、亦致书噶尔丹策零。随书用各色采缎四端。　　

○户部议覆、调任湖北巡抚张楷疏言。雍正十二年分、劝民开垦地内。有江陵、公安、石首、宜都、均州、五州县。并沔阳、荆州、荆左、荆右、四卫、虚报田地塘湖。并屯田地四百六十三顷六十一亩有奇。又江陵、公安、石首、宜都、均州、光化、六州县。及荆州、襄阳、二卫。虚报地山七百九顷五十二亩有奇。应徵额赋。请予开除。其钟祥、当阳、江陵、公安、枝江、宜都、均州、谷城、东湖、九州县。并武左、黄州、荆州、荆左、荆右、五卫。实垦田塘湖。并屯田四千三十四顷四十亩有奇。仍照例起科。应如所请。从之。　　

○兵部议覆、御史苏昌奏言、船厂鸟枪营兵一千名。经升任将军博第奏准、编设旗分。挑取披甲领催。其管辖官员。由京补放。伊等兵丁、与本处满洲居住年久。骑射俱优。从前未将效力人等。作何补用之处奏定。今出有镶蓝旗骁骑校一缺。查此兵丁之祖父。原由三藩下人。发遣尚阳堡。后因安插驿站水手官屯边台。当差年久。蒙圣祖仁皇帝加恩。有由水手驿站领催。用至船厂管船五六品官者。较之永不叙用人等。尚属有间。恳将现出骁骑校一缺。赏于领催内拣选补授。应如所奏。除现出骁骑校缺。令该将军等、即于本营领催内。拣选一员拟正。给咨赴部。转交该旗拟陪。带领引见补放外。嗣后如有骁骑校缺。俱照此例办理。如本营领催不能得人。再行转咨该旗。照例补放。仍以骁骑校为率。当差行走。如任用后、果有才具优长。著有军功劳绩者。该管大臣再行保奏升用。从之。　　

○调甘肃提督李绳武、为固原提督。古北口提督瞻岱、为甘肃提督。　　

○命疏浚东便门北、护城河道。以利漕运。从仓场侍郎塞尔赫请也。　　

○旌表守正被戕之贵州思州府土民凌方璧妻戴氏。　　

○己巳。上诣长春仙馆、问皇太后安。　　

○奉皇太后还畅春园。　　

○谕、现在各厂粜米钱文。俱交官钱局发卖。以平市价。朕思与其如此发兑。不若添成搭放兵饷。较属有益。可否如此办理。著办理军机大臣议奏。寻议、定例每月、以一成钱搭放兵饷。惟二八月、二成搭放。约需钱三万余串。今五城各厂卖米钱。每日不过二千余串。随卖随交钱铺。赴市转卖。以平钱价。因逐日流通。是以价较前稍减。若将此项钱搭放兵饷。不但不敷搭放。且必须将各厂粜米钱。积至二三十日。方可足一月搭放之数。目前转致不能流通。于钱价无益。所有各厂钱、应请照前赴市发卖。至于钱铺。原领制钱八万串。已兑换全完。现系每日由市收买。比市价稍增兑换、虽无大裨益。亦无妨碍。应令该部酌量钱价若何。陆续收彻。从之。　　

