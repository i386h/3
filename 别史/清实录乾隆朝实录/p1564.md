<!-- { "loadSidebar": true } -->
○吏部议覆、山东布政使崔应阶条奏四氏学规制。一、教授应由抚臣会同拣选。查抚臣原有稽核教职之责。请嗣后四氏学教授。令衍圣公将拣选人员。移送抚臣验看。咨部具题。领凭时。毋庸重验。一、教授不应于贡生内拣选。查由附生捐贡者。例不选用教职。至廪生捐贡。与岁贡出身无异。升用教授。原属合例。应仍准与就教之进士。及举人。一体拣选。一、学录不应止于生员内拣选。应如所请。嗣后于孔氏岁贡。及廪生捐贡。与生员现系廪生者。一体拣选。一、学录升转。应请明定条例。查品级考载四氏学教授。由四氏学训导升用。而四氏学止有学录。其升转例无明文。则四氏学训导。即系指学录而言。应将四氏学教授。定为学录升缺。并准于六年俸满时。照例一体拣选。升补教授。惟品级既较训导为优。不便照各学训导例。升用各府州县佐贰。从之　　

○又议覆、广东布政使宋邦绥奏称、领凭赴任官员。恃有违限三月以上。中途取有地方官印结。咨报部科。亦准免议之例。因而绕道回籍。或逗留他省。虚捏之弊。实所难免。应如所请。如实系中途患病。许呈明该地方官验实。具报督抚。咨明任所。病痊给予印结。倘捏称患病。逾限三月以上。降二级调用。四月以上。降三级调用。五月以上。革职。其率行出结之地方官。降二级调用。转详官。罚俸一年。至同知以下官员。向未定给假省亲之例。请嗣后实系顺道呈请省亲者。俱照道府例。准给假二十日。逾限议处。从之　　

○以户部左侍郎吉庆。署步军统领　　

○以广西提督齐斌。江南提督王进泰。对调　　

○是日。驻跸黄新庄行宫　　

○辛巳。孝康章皇后忌辰。遣官祭孝陵　　

○军机大臣等议准。御史七十五奏称、多伦诺尔。商贾日众。其由张家口来者。已经纳税。定议不复重徵。其由古北口来者。原未纳税。恐商贩故避纳税。绕行古北口。请将出古北口。及自库抡。恰克图。盛京。运至多伦诺尔货物。一体均纳落地税。再克什克腾等处木植。运至多伦诺尔者。该处山近价廉。未便照内地例办理。请按大木每根四分。小木二分。徵纳。得旨、贩至多伦诺尔木植。均系蒙古等砍运。无庸徵税。余依议　　

○以江南寿春镇总兵许成麟。江西南赣镇总兵王绥。对调　　

○是日驻跸半壁店行宫　　

○壬午。上诣皇太后行宫问安　　

○谕、朕恭奉皇太后展谒泰陵。乘便巡幸五台。所有直属经过州县。及山西经过驻跸地方。本年应徵额赋。均著加恩蠲免十分之三。该督抚即行查明。妥协办理。务令农民均沾实惠　　

○是日、驻跸秋澜村行宫　　

○癸未。遣官祭昭忠祠　　

○谕曰、山西太原镇总兵丑达。在军前年久。著和成前往更换。令回原任。其直隶宣化镇总兵员缺。著福勒黑调补。福勒黑未到任之前。著巴尔品暂行署理。所遗湖南永州镇总兵员缺。著黄士俊补授　　

○谕军机大臣等、据阿桂奏、副都统伊柱报称、领兵驱逐哈萨克人等。所有附近布木、察罕乌苏、勒布西等处、游牧之哈萨克等。俱已遵檄迁移。现派侍卫官员。查勘额密勒。斋尔。塔尔巴哈台等处。有无哈萨克游牧。相机办理等语。哈萨克等、遵檄即行迁移。尚属恭顺。宜酌加赏赉。以示抚恤。著传谕阿桂等。将遵檄迁移之哈萨克等、部落名目。查询存记。伊等有来伊犁贸易者。即行晓示云。尔等恭顺情形。业经陈奏。奉大皇帝恩旨嘉奖。并加赏赉嗣后惟谨守本境不可踰越。仍酌量赏给遣回　　

○都统侍郎海明奏、查乾隆二十五年七月起。二十六年六月止。喀什噶尔。英吉沙尔。二城大臣官兵。通事台站回人。共二千二百余人。计需盐菜银。三万五千七百两有奇。粮石杂项。一万三千一百四十石有奇。查二城正项徵收普尔钱文。三万六千四百腾格。作银二万六千两。尚不敷银九千七百两有奇。徵收正项粮。及入官地亩。共粮二万六千五百余石。除支给公用外。余粮一万二千三百六十石有奇。合之徵收棉花。红花。共折价钱二万八千九百二十腾格有奇。作银二万六百两有奇。扣抵不敷之项。仍余银一万九百两有奇。二城所出。足敷公用。且有赢余可以接济别城。报闻　　

○是日。驻跸梁格庄行宫　　

○甲申。春分。朝日于东郊遣和亲王弘昼行礼　　

○上奉皇太后谒泰陵。未至碑亭即降舆恸哭。步入隆恩门诣宝城前行礼躬奠哀恸。王以下文武大臣官员。随行礼　　

○诣皇太后行幄问安　　

○谕军机大臣等、据大学士蒋溥奏、密查海疆匪民一摺。现在法纪肃清。海疆宁谧。即有一二匪窃犯案封疆大吏。无不奏闻缉治。以示创惩。至摺内所称奸民结交往来诸弊。谅亦思患豫防之意。第恐有司奉行例禁。日久易弛且偶有见闻。转虑上官责其多事。或致迟回瞻顾。不能及时举发。督抚等有除莠安良之责。滨海要地。尤宜殚心稽察。因不得狃于无事。但博坐镇之名。亦不得稍涉张皇。以滋胥役扰累。一切应防微杜渐。慎密经理。将原摺钞寄江、浙、闽、广。各督抚、阅看。并详悉傅谕知之　　

○大学士蒋溥奏、内阁汉中书。向例由进士。举人。考取录用。试卷糊名。并不易书。士子因有笔迹可认。易滋物议。现届会试之期。请即于各房荐卷中。除中式外。择其文理尚通。诗律亦妥者。不拘省分。查照上次考定名数。另填一榜。照例带领引见。挨次选用。嗣后凡值需人之时。令内阁先期咨部。照例办理。得旨、此奏是。该衙门议奏　　

○吏部议覆、四川学政陈筌奏称、捐纳贡监。责成州县约束。其造册送学之例。久经停止。教官无凭稽查。而失察处分。仍与生员一例议处。似觉无所区别。应如所请。嗣后捐纳贡监。有窝窃唆讼。贪顽不法等情。将不行查报之州县。照失察平民例议处。有心徇庇。降三级调用。毋庸将教官查参。从之　　

○是日。驻跸东北岐大营　　

○乙酉。赐扈从王公大臣。并直隶官员等食　　

○谕军机大臣等、原任按察使图桑阿。自派往叶尔羌以来。一切公事。颇知奋勉。著加恩赏给同知职衔。仍随新柱办事。原任都统富昌。派往阿克苏、照管牧群。解送牲只。俱属奋勉。今舒赫德、又令其驻劄赛哩木办事。著加恩授为三等侍卫　　

○叶尔羌办事都统新柱等奏、从前副将军富德等、收服沙尔呼勒伯克时。查该处原管五百户。旧例。每户徵收黄金一钱。后经霍集占等扰乱逃散。仅存二百余户。今渐次安集。据伯克穆喇特禀称、情愿照旧按户纳金。臣等查核。酌定二百户。上年十二月。交黄金二十两。贮库。俟本年交收后。汇送京师。嗣后户口日增。随时查核办理。报闻　　

○吏部等部议覆、两江总督尹继善疏称、江宁添设布政司。应照苏州布政司之例。设理问。库官。各一员。请将常州府经历。江宁府都税大使。二缺裁改。其安徽布政司。移驻安庆。旧设之经历。库大使。应随同移驻。至安徽查无仓库。其库大使一员。应仍隶江宁布政使管辖。并应分铸江南江淮扬徐海通等处承宣布政使司之印。江南苏松常镇太等处承宣布政使司之印。理问。经历。库官。等印。分别铸给。均应如所请。至各直省布政使养廉。从前各照本省。额徵耗羡酌定。但事务繁简不同。自宜多寡适均。今江宁新设布政使。应给养廉银八千两。其直隶、江苏、两省。原定各一万两。应各裁减一千两。山东。河南、福建、陕西、广东、五省。原定各一万两。应各裁减二千两。山西、原定九千两。应裁减一千两。湖南、原定八千三百两。应裁减三百两。云南。原定八千四百两。应裁减四百两。至江西。原定七千二百两。应增八百两。贵州。原定四千五百两。应增五百两。广西。原定五千五百二十两。应增四百八十两。其安徽、湖北、四川、三省。原定各八千两。浙江、甘肃、两省。原定各七千两。应仍其旧。从之　　

○户部议准。广东巡抚托恩多疏称、丰顺县属东边角铅山。招商复采矿砂。试有成效。请准开采。照李树湾之例抽课。从之　　

○兵部议准、闽浙总督扬廷璋奏称、台湾、澎湖、二处。参游、都守等官自改例二年报满。调回内地。各员以报满甚易。未免希心速代。于营务难望整饬。请照镇、协、大员。及文职之例。仍定为三年俸满保题。调回内地候升。从之　　

○以故四川松茂道属水草坪土巡检苏文炳孙永盛。袭职　　

○安南国王黎维袆故。嗣臣黎维褍、遣陪臣陈辉氵□宓、黎贵惇、郑春澍等、进本告哀。附贡方物。下部知之　　

○以故安南国王黎维袆之侄黎维褍。袭封安南国王。寻差翰林院侍读德保。大理寺少卿顾汝修。往封。并致祭故安南国王黎维袆。　　

○是日。驻跸隆善村大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十


大清高宗法天隆运至诚先觉体元立极敷文奋武孝慈神圣纯皇帝实录卷之六百三十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。二月。丙戌。上诣皇太后行幄问安　　

○参赞大臣舒赫德奏、臣等同新柱、海明、额敏和卓等、通筹叶尔羌等城交官正项。及入官地亩钱粮。足敷公用。尚有赢余。以钱折价。可当银一万余两。但回城钱。不能如银之流通。且喀什噶尔等城。距阿克苏颇远。难于运送。若久贮库。恐于回人日用有碍。查本年派往伊犁马兵三百名。来年绿旗兵一千名。俱由各城协助牲只。今叶尔羌等城。有军贮余钱。应请酌购回人及外藩贸易牲只。即外藩不收钱文。亦可购买布疋什物兑换。倘牲只一时不能足额。又以余钱为雇觅价值。庶公务办理裕如。而回人益安生业。报闻　　

○是日、驻跸五郎村大营　　

