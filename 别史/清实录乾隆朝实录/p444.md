<!-- { "loadSidebar": true } -->
○刑部议覆、广西巡抚杨锡绂疏称、来宾县逆匪李彩等结党挖窖。图劫城池、请分别正法治罪如律应如所题从之。　　

○以太仆寺卿李世倬、为太常寺卿　　

○丙子谕。据青州将军钦拜奏称、从前指借俸银六年。至今尚未扣完。恳恩补借俸银二千五百两。将每年应领半俸扣除。分作十年完项等语。著照所请。准其借给。又谕军机大臣等。钦拜因补借俸银。具摺陈奏。备述家务窘状。其词繁冗琐屑。甚失大臣之体。且云、若不据实奏闻。苟或检身不及。遂至贻羞。此言尤属悖理。伊摺朕不便批发。尔等可寄信申饬之。其所借俸银二千五百两。著照所请行。　　

○户部议准、署理云南总督张允随奏称、东川鼓铸钱文。甚多余剩。请将昭通一镇。东川、镇雄、寻沾、三营官兵俸饷。以银七钱三搭放。从之。　　

○礼部奏、八旗义学教习。今当奏请考取。据满洲文进士德音、繙译进士双图、等。呈请一体考试。查向无此例。可否、请旨。得旨。准其考试。　　

○丁丑。谕曰。公弘普、自幼蒙皇祖、皇考。养育宫禁。读书内廷。原欲造就成材。其人亦聪慧谨慎。可备任使。今患病溘逝。朕心深为轸恻。意欲亲临其丧。经大臣等再三劝阻。已降旨著大阿哥前往奠酒。但念庄亲王当中年以后。忽遭丧子之戚。朕欲亲往慰唁。著即豫备。弘普、著赏给世子品级。应得恤典。该部察例具奏。　　

○命赏庄亲王允禄银一万两。料理公弘普丧事。　　

○旌表守正捐躯之河南上蔡县民宋喜妻、张氏。　　

○蠲淮安分司所属板浦、徐渎、中正、莞渎、临洪、兴庄、泰州分司所属、富安、安丰、东台、何垛、梁垛、丁溪、草堰、小海、刘庄、伍祐、新兴、等场。上年分水灾灶户应徵额赋有差。并缓带徵历年未完银两。　　

○戊寅。上诣畅春园、问皇太后安。　　

○调正黄旗满州副都统苏呼济、为正红旗满洲副都统。以正红旗满洲护军参领永林、为正黄旗满洲副都统。　　

○庚辰。上诣畅春园、问皇太后安。　　

○诣瑞景轩、视寿祺皇贵太妃病。　　

○谕军机大臣等。前巡抚晏斯盛奏称临清关有铜补商补一项。系雍正六年、已经革除。因免徵米粮石头。委管关员照旧徵收。奏请豁免。而户部以铜补商补二料。乃雍正六年以前。向有徵收。归额起解。即六年以后。亦名革实存。并非今日始徵之项议。以毋庸请免。彼此驳诘。至于再三。朕复命大学士会同该部议奏。亦复申前议。朕因部中查系应徵之项。而晏斯盛平日又不免沽名之习。是以允照部议。但朕之蠲免米税。原以加惠商民。此项究竟应徵应免必有确实情形。可密传谕喀尔吉善。令其虚公悉心详查议奏　　

○辛巳。户部议准、江苏巡抚陈大受疏称、抚提各标营。兵粮不敷。查苏松粮道所属。有减存给丁赠米三万七千九百三十八石零。请留抵支给。从之。　　

○又议准、广西巡抚杨锡绂疏请开采恭城县大有朋山铅矿。从之　　

○工部议准江西巡抚陈宏谋奏请、兴修丰城、进贤、万载、金溪、宜黄、南丰、广昌、玉山、广丰、鄱阳、余干、建昌、湖口、彭泽、大庾、赣县、十六属已坍城工。以代赈上年灾民。从之。　　

○以内阁学士春山、为盛京兵部侍郎。通政使伍龄安、为内阁学士。兼礼部侍郎。　　

○赠故福建陆路提督总兵官都督佥事苏明良、为署都督同知。　　

○旌表守正捐躯之河南商水县民高黑妻、吴氏。　　

○壬午。大学士鄂尔泰等覆奏、镇海将军王釴等会议副都统张正文、奏请巡缉江海一摺。据称各省驻防大员。从无出巡之例。且水师江汛遥远。若自中流到岸挨查。一日不过数汛。张正文既已奏请。可即于本年停操空闲前往。次年副都统朱廷桂。亦照例巡查一次。至所奏每年一次。臣不敢以为永远之定例等语。查沿江要地。大员亲阅。方不废弛。本年次年既可按汛巡查。何以又难永远定例。但每年一次。未免糜费军需。应令两年出巡一次。两翼副都统轮往。得旨。依议。王釴不察事理。但尚客气。著严饬行。　　

○户部议拨山西省春拨册报存银七万二千九百一十七两零。解往甘肃。为凉庄驻防满兵粮草增价。从甘肃巡抚黄廷桂请也。　　

○兵部奏、蓝翎侍卫拟补都、守、一途。例补单月缺。一年止用五员。查自乾隆二年丁巳科起。及世职荫生提镇子弟。补授蓝翎侍卫。而未选都守者。已积至六七十员之多。若照例选用。不独壅滞为患。且该员等守候多年。亦渐致衰迈。查双单月应用守备者。各班常有应用之人。惟双月都司缺出。例用投供候补人员。而在部候补都司者甚少。即应行抵选之营卫守备。亦属无几。且现已升至乾隆五六两年到任之员。请嗣后于蓝翎侍卫。除例用单月都守外。如双月都司缺出。无投供应补。及卓异应升者。即借补蓝翎侍卫一缺。一年亦不得过五。俟蓝翎侍卫疏通。仍复旧例。从之。　　

○又奏、候选武进士。有情愿随营学习者。应仿照武举效力之例。如在部投供者。由本部考验。分发有题缺之省分。学习试用。如在籍者。令其在督抚衙门。具呈考验。分发有题缺之邻省。学习试用。该督抚收标后。照分发武举之例。给额内马粮一分。随报部注册。仍令督抚提镇。留心试看。以五年为率。如果弓马娴熟。谙练营务。遇人地相宜之题缺。即行题补。如年分已深。学习尚未满五年。轮应铨选者。仍照伊等原班。与现在投供人员。较拣选年分等第名次补用。如弓马次等。人材尚可驱使。该督抚提镇出具切实考语。造册送部。亦照拣选年月等第名次。归本班选用。倘弓马庸劣。怠惰废驰。令回本籍。报部注册。无庸铨选。再查汉军包衣武进士。向无分发之例。但既与汉进士一体铨用。亦当令其学习营务。应将拣选一二等之汉军武进士内。有情愿随标学习者。亦照汉军武举之例。分发巡捕营。直隶马兰镇、泰宁镇、随营学习。其给粮及录用之处。与汉武进士一例办理。从之。　　

○仓场侍郎觉罗吴拜奏。通州杂税。有曾经革除者。多系部册开载之款。且从前未经题奏。应奏明请旨。得旨。既已宽免多年。即著永免。该部知道。　　

○江西巡抚陈宏谋疏报、新建、丰城、宁州、萍乡、万载、新喻、庐陵、泰和、万安、余干、万年、星子、建昌、长宁、等十四州县。乾隆六年分、开垦老荒续荒。及额外新生田地塘。共一十顷六十八亩有奇。又广昌县开垦建昌所老荒屯田二十六亩有奇。　　

○癸未。以御前侍卫散秩大臣张谦、为銮仪使。　　

○是月。钦差大学士陈世倌、等续奏。删汰上江冒赈情形。凤阳府属。汰大口二万三千九百余口。小口一万三千三百余口。颍州府属。汰大口六千四百余口小口四千三百余口。泗州并所属。汰大口一千九百余口。小口四百余口。得旨。知道了。　　

○钦差总督高斌、侍郎周学健、奏。两江赈务。有应至四月止者。现查水占地亩。麦收失望。其极贫穷黎。当饬属加赈闰四月一月。今大工并举。贫民原可佣工糊口。其老弱残病者。或饬属送养济院收养。或动项安插抚恤。俱期安全得所。所有涸出低洼地亩。业经布种。兴盐等处积水。亦消十分之九。各属冬麦已茂。春麦亦渐次发生。至河工工程。所办分数。已及十之五六。伏汛以前。定可完竣。今石林口新坝完固。大溜中趋。坝外新淤渐高。坝后月堤将竣。河流顺轨。各工俱稳。南北运河无滞。清口水势甚平。粮艘俱已全数过淮。得旨。览奏稍慰朕怀。　　

○前任两江总督宗室德沛奏报、江西赣州府城。于二月三十日。猝被狂风雹雨交作。时值学臣按试。宁都、石城、两邑童生。打伤七十余人。压毙四十余人。经南赣道动关税盈余银。将压毙者。每名给棺殓银四两。打伤者。每名给医药银二两。得旨。览。　　

○江苏巡抚陈大受奏。向来办理水利工程。淮郡有积惯包揽者。名曰。淮夫。查黄运两河。如卷埽钉桩。必须淮夫指点者。准量为收用。至挑河筑埂之工。概用农民。以工代赈。并饬属平粜。俾免米贵之虑。柴草为民间必需。其装柴船只。多恐派差不前。因严饬工员。发价另雇。不用柴船。至发帑做工等事。并派道员周流巡查。务期修筑如式。得旨。所奏俱悉。妥酌为之。　　

○又奏、苏郡米价。至三四月间。恐致高昂。已饬司道、于上年留漕米内。多为截留平粜。至禁米出洋。严查全在近海各口。饬文武员弁。赴口查验。其洋贩食米。准计口按日。分别验放。不使溢额。并饬属于崇明等处。查以印票购买者。均不得多买滋弊。惟贫民一遇价昂。多以禁价遏粜二事为请。复恐禁价。则商贩不前。遏粜、则缓急莫济。均属难行。不便徇民所请。得旨。是。应如是权宜轻重而为之。　　

○又奏、淮、扬、徐、海、成灾州县。交春以后。商贩流通。籴粮尚易。若于赈给米谷内。酌折银两。于民颇便。其匀存米石。并可稍资储备。得旨。所奏俱悉。通融料理。原系汝等职分。岂有止赖官帑官谷。而均匀散给。即为了事耶。　　

○江南河道总督白钟山、漕运总督顾琮、奏。中河运道。一分黄河之水。由竹络坝灌入。一引骆马湖之水。由董家沟灌入。以济漕运。所谓十字河是也。但黄河常久流通。并无节制。而每年运河之水。大小不等。前河臣高斌、奏明。如遇湖水过弱。暂时开坝。引黄水以济漕运。如湖黄水势相平之际。将竹络坝支河。相机堵闭。不令长久通流在案。上年春雨不匀。上源来水本微。骆马湖又蓄水无多。是以设法、于河浅处筑坝。束水济运。惟是运河本无来源。骆马湖蓄水有限。嗣后应请随时酌量。如遇中河水弱。黄河水大之时。仍照高斌原奏。将十字河坝。暂时开放。于水势相平之际。即行堵闭。于运道工程。两有裨益。得旨。所奏俱悉。　　

○白钟山又奏、石林工程。系大溜顶冲。而新筑埽坝。形势兜湾。尤为险要。且埽工不甚宽厚。埽内又刷成极大深塘。埽外河水。高于埽内塘水、八尺有余。一遇伏秋大汛。深为可虑。必得浇筑里戗。以为埽坝内靠。庶可著实坚固。臣已面谕道厅。速行办理。得旨。朕正为此廑念。所见甚是。　　

○两淮盐政准泰奏。淮、泰、两属场灶。去秋被水。今春又两雪连绵。不能煎晒。上年成灾者。穷丁给赈已毕。即不成灾者。亦资本耗尽。虽官仓平粜。无以籴食。请照乾隆三年场灶借给麦价之例。查明实在贫灶穷丁。于存备运库商人捐赈银内。先拨一万六千四百两。酌量借给。以资接济。俟秋成扣收盐价归款。得旨。知道了。　　

