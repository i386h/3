<!-- { "loadSidebar": true } -->
○八月。乙未。太上皇帝同皇帝御清音阁。赐扈从王公大臣、蒙古王、贝勒、贝子、公、额驸台吉等食。至己亥皆如之。　　

○庚子敕谕、本日勒保奏扫荡安乐坪贼巢、生擒首逆王三槐一摺览奏嘉慰。朕临御以来。敬天勤民。孜孜不懈。年近九袠。功蒇十全。前年授玺后。犹复敕几训政。罔敢暇逸。迩年教匪不靖。宵旰焦劳。犹幸精神强固。于一切剿捕机宜。无不随时指示。今勒保秉承训谕。将川省首先滋事渠逆王三槐、临阵生擒。其余穷蹙夥党。势同摧枯拉朽。不日全可荡平。捷音驰到。正值朕同皇帝驻跸山庄。各蒙古王公祝厘瞻觐之时。中外同深欢庆。而朕于武功十全之外。又复亲见扫除氛祲。成此钜功。此皆仰赖上天嘉祐垂庥。朕与皇帝敬感之余。倍深乾惕。允宜普施渥泽。用奖勋劳。勒保前于平定黔苗。已锡通侯之赏。兹剿办川匪。董率将士。调度有方。扫穴擒渠。肤功克奏。著加恩晋封公爵。其在事出力之镇将文武各员、及义民首等。著勒保查明功绩。奏到另降谕旨、分别加恩。军机大臣大学士伯和珅、襄赞机宜。承旨书谕。一手经理。夙夜宣劳。著加恩晋封公爵。福长安日直枢禁。劳绩倍著。自办理军务以来。一体始终其事。著加恩赏封侯爵。王杰、董诰、现虽未在军机行走。而军兴之时。亦曾随同办理。沈初、戴衢亨、那彦成、虽在军机行走未久。现亦朝夕趋直。在事庆成。均著加恩交部从优议叙。以示朕嘉奖勤劳。施恩锡庆至意。　　

○癸卯。太上皇帝同皇帝御清音阁。赐扈从王公大臣蒙古王、贝勒、贝子、公、额驸台吉等宴。至丙午皆如之。　　

○甲辰。万万寿圣节。太上皇帝御澹泊敬诚殿。皇帝率扈从皇子、皇孙、王公大臣官员、蒙古王、贝勒、贝子、公、额驸、台吉等、行庆贺礼。　　

○辛该。吏部奏、大学士和珅、四川总督勒保、均晋封公爵。户部尚书福长安、赏封侯爵。应否世袭罔替。并作何等秩之处。恭候钦定。奉敕旨、俱著作为一等。照例承袭。　　

○甲寅。太上皇帝同皇帝诣永佑寺行礼。　　

○丁巳。太上皇帝同皇帝自避暑山庄回銮。　　

○是日。驻跸喀喇河屯行宫。　　

○戊午。驻跸常山峪行宫。　　

○己未。驻跸两间房行宫。　　

○庚申。驻跸要亭行宫。　　

○九月。辛酉朔。驻跸密云县行宫。　　

○壬戌。驻跸南石槽行宫。　　

○癸亥。太上皇帝同皇帝诣安佑宫行礼。　　

○还圆明园。　　

○乙亥。敕谕前因勒保奏生擒首逆王三槐、成功在迩。降旨令将随同打仗之镇将、及在事出力之文武员弁义勇人等。查明功绩具奏。以便酌量加恩。今据勒保查明开单具奏。所有道员承勋、石作瑞、著加恩赏给按察使衔。知府姚令仪、郑人庆、著赏给道衔。候补知府吴桂、著俟服阕、遇有相当之缺补用。同知洪范、曹六兴、应先烈、候补知州许云霄、俱著赏戴花翎。降调通判盛露、著准其开复。留于四川。以通判补用。知州赵来震、知县吕朝恩、著赏戴蓝翎。知县曹蘧、周伟业、著以知州升用。候补知县鲁凤辉、王泰云、著留于四川以知县即用。州同温家桂、经历借补吏目顾昆来、著以知县升用。县丞职衔顾绍先、候选从九品曹秉让、著留于四川各以本班补用。参将薛大烈、著赏给健勇巴图鲁名号。二等侍卫花品、著授为头等侍卫。蓝翎侍卫庆昌、著授为三等侍卫。革职二等侍卫祥金保、著授为三等侍卫。副将富森、参将皂禄、倭星额、唐朝臣、游击花良阿、俱著赏戴花翎。都司陈腾龙、卢呈瑞、守备马隆、俱著赏换花翎。千总王大勇、著以应升之缺升用。防御特松阿、守备袁章、田豫章、千总胥耀宗、把总杨杰、俱著赏戴蓝翎千总薛升、罗思举、俱著以守备升用。义民首贡生刘星渠、著赏给五品顶戴。并赏戴花翎。以通判选用。书吏苟敬贤。著赏给九品职衔、以主簿吏目等官选用。义勇首冉斌。著赏戴蓝翎、以千总拔补。义勇首刘贵龚正海、罗贵、海英胜、俱著赏戴蓝翎、以把总外委拔补。以示奖励。　　

○戊子。敕谕、本年春间皇帝临雍礼成。原定于冬间大阅。现在川东、川北、教匪虽将次剿除完竣。但健锐营、火器营、官兵尚未彻回。本年大阅。著暂行停止。　　

○冬。十月。辛卯朔。太上皇帝诣安佑宫行礼。　　

○癸巳。太上皇帝同皇帝诣恩慕寺。恩佑寺、行礼。　　

○甲午。太上皇帝同皇帝御同乐园。赐皇子、王、贝勒、贝子、公、文武大臣等食。至丁酉皆如之。　　

○丙申。太上皇帝以皇帝万寿节。御正大光明殿。皇帝率皇子、王、贝勒、贝子、公、文武大臣官员等、诣太上皇帝前行礼。　　

○庚子。太上皇帝同皇帝诣大高殿。寿皇殿、行礼。　　

○还宫。　　

○太上皇帝以重建乾清宫成。行祀神礼。命议叙管工大臣官员、并赏赉工匠、内监等、缎匹有差。　　

○敕谕、本日朕同皇帝进宫。阅视乾清宫交泰殿工程。规模宏整。悉复旧观。朕心深为嘉悦。自上年腊月底择吉安梁。今岁春融兴工。秋仲即已告成。并不费采购之繁。办理妥速。允宜甄叙示奖。除总理工程事务和珅、福长安业因军功从优加恩。毋庸议叙外。其监修之总管内务府大臣緼布、盛住、交部议叙。至在工监督各员。著和珅福长安分别等第。其列为一等者。从优议叙。余著照例议叙。所有匠头等、亦著分别赏给缎匹。用昭恩奖。　　

○丙午。太上皇帝诣雍和宫行礼。　　

○己酉。太上皇帝命大学士苏凌阿为正使、礼部尚书德明为副使、持节册封頴贵妃。册文曰、朕惟承恩婉顺芳箴夙著彤闱。锡福康强。令典宜加紫掖。爰颁凤诏。用贲鸾书。尔頴妃巴林氏、淑慎聿彰。柔嘉允协。位崇九御。欣壸职之久襄。年近七旬。应宏阶之递进。兹特晋封为贵妃。锡之册宝尔其知恩敬受。长符吉于安贞。迪德懋修倍引和于雍穆。钦哉。　　

○命大学士刘墉为正使、礼部尚书纪昀为副使、持节册封芳妃。册文曰、朕惟内官选德。先绥履福之常。中壸服勤。尤念承恩之久。功既襄于褕釆。宠宜被以纶音。咨尔芳嫔陈氏、秉质柔嘉。持躬温淑。早传婉娩。椒庭之礼教维娴。计厥岁年。兰殿之职司无斁。兹晋封尔为芳妃。锡之册印。尔其式膺茂典。副优渥之殊荣。弥表懿徽。昭敬恭于勿替钦哉。　　

○己未。太上皇帝同皇帝诣寿皇殿行礼。　　

○十一月甲戌。太上皇帝诣大高殿行礼。　　

○丁丑。皇帝率王、贝勒、贝子、公、内外文武大臣等、奏请庚申年恭举太上皇帝九旬万万寿庆典。敕谕曰、皇帝以庚申年为朕九旬万万寿。率领王贝勒大臣、及将军督抚等吁请举行庆典。恭祝蕃厘。览奏具见孝思诚悃。朕仰膺昊眷。抚御埏纮。笃祜凝禧。躬跻上寿一堂五世。庆衍云礽。前于丙辰元旦。肇举授受鸿仪。三载以来。孜孜训政。弗敢稍自暇逸。丰登屡告。旸雨应时。此皆仰荷上天锡佑。列祖垂庥。景运昌期。洵为史牒所罕觏。敬感之余。弥深乾惕何敢踵事增华。稍存满假。况川省教匪虽将次平定。而余氛现尚未净。宵旰方切焦劳。岂敢侈陈隆轨。惟皇帝合万国之欢心。以天下为孝养。胪辞吁请。至再至三。若却而勿受。转似矫情。非所以仰承鸿贶。且无以申皇帝诚孝之心。惬臣民祝嘏之愿。不得已姑允所请。于庚申年举行庆典。一切仪文。俱照康熙六十年、及乾隆五十五年朕八旬万寿典例备办。毋得稍有加增。致滋华靡。此次庆节。率土腾欢。宜沛殊恩。用光钜典。所有应行加恩各事宜。俟查明颁发诏旨恩谕外。至文武乡会试。尤为作人盛典。著于己未年举行恩科文武乡试庚申年举行恩科文武会试。以示衍庆推恩至意。将此通谕知之。　　

○又敕谕、皇帝以庚申年为朕九旬万万寿。率领王贝勒及内外大臣等、吁请举行庆典。恭祝蕃厘。若却而不受。转似矫情。是以降旨允行。但应备仪文。典礼甚钜。必须专派大臣董办。庶可仰体朕心。不致踵事增华。以副孝养胪欢之意。著派大学士和珅、王杰、苏凌阿、刘墉、尚书福长安、彭元瑞总办。以期经理得当。用光钜典。　　

○甲申。太上皇帝诣寿康宫行礼。　　

○十二月。己酉。敕谕、今岁天气较寒。朕亲理庶务。无暇行幸。所有冰鞋行头。虽未阅看。伊等究系豫备。著加恩仍照向年赏赉。交该管大臣等均匀分给以示朕轸念穷苦兵丁之至意。　　

○辛亥。太上皇帝御重华宫赐御前王、贝勒、贝子、公、额驸、大臣、蒙古王、贝勒、贝子、公、额驸台吉等食。并赏赉有差　　

大清高宗法天隆运至诚先觉体元立极敷文奋武孝慈神圣

纯皇帝实录卷之一千四百九十九



大清高宗法天隆运至诚先觉体元立极敷文奋武孝慈神圣纯皇帝实录卷之一千五百　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

嘉庆四年。己未。春。正月。庚申朔。太上皇帝御乾清宫。受皇帝庆贺行礼王、贝勒、贝子、公、文武大臣、于丹陛上行礼三品以下官员、外藩蒙古回部暨朝鲜。暹罗等国使臣俱于乾清门外行礼　　

○辛酉。太上皇帝圣躬不豫。上年十一月冬至后。太上皇帝筹办军务。心体焦劳。以勤致疾少间。犹训政无倦。召见臣工如常是日、早圣制望捷诗曰三年师旅开。实数不应猜邪教轻由误官军剿复该领兵。数观望残赤不胜灾执讯迅获丑。都同逆首来。　　

○皇帝侍疾寝宫。问视弥谨。太上皇帝握手眷爱。拳拳弗忍释。向夕大渐。　　

○壬戌。辰刻。太上皇帝崩。　　

