<!-- { "loadSidebar": true } -->
○吏部带领中式满洲蒙古繙译进士安福等十九员。钦赐进士宗室玉鼎柱一员引见。得旨。安福、五讷玺、贝登额、著以六部主事即用。勒尔谨、博文、舒宁安、雅尔图、郎图、额尔卿额、分派各部院。在额外主事上学习行走。该堂官照例题补。萨哈产、七达色、武极理、四达、玉麟、苏敏、富躬、格图恳、伊兰泰、佛尔卿额、俱著归进士班。照例选用。宗室玉鼎柱、亦著照例用。　　

○戊寅。谕曰、李绳武著调补安西提督。永常著调补甘肃提督。永常、著来京陛见。其甘肃提督印务。著总兵许仕盛、暂行署理。其总兵印务。著庆复于副将内。拣选一员委署。　　

○又谕、朕已降旨将李绳武调补安西。永常调补甘肃。并令永常来京陛见。现今庆复出口巡边。所有边境一切事宜。伊三人若可相约。会集一处。面同计议办理。则更为周密。若路程参差。不能面晤。亦不必勉强从事。文移来往。亦相同也。　　

○又谕军机大臣等。四月以来。直隶各府中。虽有得雨之处。然亦未能普遍。恐麦收歉薄。将来民间或至乏食。不知高斌曾否将平粜接济等事。豫先计议否。高斌未曾奏闻。可寄信询问之。此时虽不便声张。然亦当暗中筹画。早为留意。著高斌即行具奏。朕又闻山东有蝗蝻萌动之处。该省与直隶接壤。亦著高斌转饬州县有司。加意防范。不可疎忽。著速行。　　

○己卯。大学士等议覆。四川巡抚纪山征剿瞻对。请加赏土兵一摺。查雍正八年。进剿瞻对土兵。奉世宗宪皇帝恩旨加赏。经黄廷桂等、议于赏银三两外。再加二两。并每百名给牛一。每二十名给羊一。今进剿瞻对。事同一例。应如所奏。以示鼓励。至赏给牛羊之处。系从前黄廷桂等推广恩旨。并非著为成例。应毋庸议给。至土兵赏给安家银米之处。查雍正八年十月奉上谕。嗣后土兵之出征者。除恩赏外。其父母妻子。照守兵坐粮之例。每名月给银九钱。米三斗。此次出征之川省西宁土兵。自应遵照折银给发。于奉文之日起。回巢之日止。至添派江卡、德尔格、土兵二千名。系属阃外之土兵。就近效力。与阃内土兵。远涉戎行者不同。其安家银米。应毋庸议给。得旨。照从前例赏给。谕户部、向来各省土兵。派拨征剿者。止于起程时赏银三两。并无养赡家口之例。雍正八年。进剿瞻对。蒙皇考恩旨。于常例赏银三两之外。加赏银二两。并令其家口。照守兵坐粮之例。每月给银九钱。米三斗。所以示优恤也。此次进剿瞻对。所派土兵。著照雍正八年之例。一体赏给。再从前进剿瞻对。汉土兵丁。有赏给牛羊之处。此次亦著照例赏给。务令均沾实惠。以副朕鼓励戎行之意。该部即行文该督抚提镇等知之。　　

○吏部议覆甘肃巡抚黄廷桂、学政胡中藻、奏称、岁贡生州同职衔盛元珍。于雍正五年、一学各举一人之例保举。又在口外屯田效力。三载有余。经前署督臣刘于义。奏蒙议叙。复于乾隆二年。委令教习皋兰书院。已及八载。士子中式数人。著有成效。请将盛元珍送部引见。以示鼓励等语。应将盛元珍照宗人府教习之例。准其得官日纪录二次。从之。　　

○户部议覆江西巡抚塞楞额疏称、调任巡抚陈宏谋。条奏广信府铜塘山。弛禁开垦。今查明山内荒地。不及三百亩。所生有限。易藏奸匪。请照旧封禁。应如所奏。从之。　　

○又议准江西巡抚塞楞额疏称、调任巡抚陈宏谋。条奏广信府之广平山出产铅矿。募夫开采。今查该山开挖。至八九丈。用工本三千五百余两。真苗未得。请停止。从之。　　

○工部议覆、江西巡抚塞楞额疏称、调任巡抚陈宏谋。请建罗丝港石坝一道。旋经江涨。汕开土岸十余丈。经臣奏明。陈宏谋自请赔修。除坍塌处。臣于水退时。亲诣查勘。著落原修官堵修完固外。查石坝南头。新冲河口十五丈有余。石坝南北两岸。势低土浮。照河工做法。用桩签苇塘以固其表。加夯硪以实其中。庶保护无虞。因于河口工段。建长十五丈二尺五寸草坝。以塞决口。又于紧连河口之南。随地势接筑草工一段。长五十一丈五尺。以补老岸之低洼。又于紧连河口之北。依地势接筑草工一段。长二十四丈五尺。以培老岸之单薄。又离石坝三十丈外。有旧存鸡觜土坝一段。可以挑水。仍照旧加埽加桩修筑。自上年七月二十七日办料兴工。本年二月二十九日告竣。用过工料银三千一百六十一两零。应令调任陕抚陈宏谋、作速解还归款。仍令承修之员。不时查勘。督率两圩百姓。随时修补。应如所奏。从之。　　

○庚辰。上诣畅春园。问皇太后安。　　

○谕、近据正黄旗蒙古旗分奏请、将误照新满洲例。办给并入本旗回子瑚连雅尔等口粮米石之大臣官员。交部察议等语。瑚连雅尔等。俱系从前投顺。照例赏给产业。安插已定之人。业经数年。又引新满洲例。请给口粮。该管官并不详察。即行支给。甚属错误。著交部察议。至因瑚连雅尔一案。以致并入八旗之厄鲁特回子等。群相效尤。陆续呈请补给。八旗内有已经补给。亦有尚未补给者。此皆误认瑚连雅尔一案。视为定例。遵照而行。非首先错误者可比。俱著免其查议。再此项厄鲁特回子等。系远方新来投诚之人。不知定例。冒昧请给。情属可原。著将伊等治罪及追赔多领口粮之处。概行宽免。嗣后无庸支给。并将此旨明白晓谕知之。　　

○兵部带领曾经出兵之年满千总吴广等七员引见。得旨。吴广、郑林凤、周洪谟、胡继宗、俱著发回各本省。以守备题补。山西省年满千总郭旺。著交巡捕营当差。任宗俊、李通、著发回本省随营候推。山西系向无题缺之省分。若将伊等发往别省题补。则别省亦有应行题补之人。如交巡捕营当差。则巡捕营又有应补之员。均属有碍。似此无题缺省分之年满千总。应作何酌量补用之处。尔部详议具奏。寻议覆、凡发回本省以守备题补之年满千总。有未经题补者。该督、抚、提、出考咨部。归双单月分发班内铨选。但双单月选用守备。共二十二班。轮流推用。每年分发班内。不过选用二三员。其有题缺省分。如直隶、山东、广西、俱无庸议外。惟山西、河南、江西、三省。向无题缺。若令其尽行咨部。与各省人员。挨次推用。则守候仍属需时。臣等悉心筹画。请嗣后山西等三省。部推守备缺出。以第一二三四缺归部推选。第五缺行令各该省督抚、将发回该省以守备题补之年满千总。题请补授。如系本省之人。照例将隔府别营之缺题补。若所出之缺。与候补之员、繁简不甚相宜。或营制地方应行回避者。准其将别营之缺调补。此等人员。如从前已经送部铨选者。仍准其题补。其未经题补者。亦准其送部铨选。如此、则无题缺省分。每十缺内亦得题补二员。而送部者又得轮班铨选。两途并用。均可渐次疏通。从之。　　

○四川下阿坝阿强寨土千户达各故。以其子拆论架袭职。　　

○辛巳。谕曰、三姓副都统青保。著来京候旨。鄂齐尔所奏事件。著交将军达勒当阿。查明议奏。青保所遗员缺。著头等侍卫富僧阿补授。　　

○谕、上司收受属员馈遗。例有严禁。屡年以来。朕又训饬再三。凡属臣工。自应遵守。以励廉隅。以端表率。闻奉天地方大员。每遇生日年节。多有收受属员馈送者。始而食物。名为土宜。实则币帛之类。渐开暮夜之门。情好既敦。则举劾不无徇纵。实有关于吏治。虽自达勒当阿到任后。洁己率属。此风稍敛。然相沿积习。正复不少。为此再颁谕旨。其已往者。从宽不行究诘。嗣后务痛改陋习。各矢清操。以副朕之任使。倘有仍蹈前辙者。经朕访闻。或被科道纠参。必严加处分。　　

○又谕、埋胔掩骼。亦王政之一端。所以推广仁心。不遗枯朽也。京师为五方聚处。人数繁多之地。城外旷野。或有遗骸。无人收管。以致暴露者。亦属可悯。著顺天府及五城御史等。遣人查阅。一并归入义冢掩埋。他省如有似此者。亦著该地方官查明。一体办理。　　

○户部奏、署湖广总督鄂弥达咨称、宜都县之横碛铁矿。雍正十二年。因地僻矿稀。照旧封禁。汉洋铁矿。从前未据开报。今复奉文行查。该县亲诣二厂查勘。均属腹里。毫无妨碍。委非奸商射利营求。似应听民刨挖。仍照原题二八抽课。应如所咨办理。从之。　　

○壬午。上御勤政殿听政。　　

○大学士等议奏。据直隶马兰镇总兵布兰泰奏称、本标左右两营兵缺。不须汉军壮丁间补。查绿旗兵丁。与汉军有别。除食粮当差外。原可另谋生计。即将汉军壮丁。补用伊等兵缺。亦不致资生乏策。况将该镇兵调补附近标营所遗之缺。仍令该兵子弟。与汉军间补。旗民两便。并无苦累偏枯之虞。今该镇欲将本标两营。额设马守兵一千一百二十名。接辈顶补。是该兵子弟。即材技平常。亦得冒滥。殊与慎选兵丁之例有碍。嗣后该镇之附近标营。仍令分缺调补。其外属各营所出之缺。以一缺补用汉军。一缺调补亲标兵丁。该兵等既不远离乡土。而得缺之途较广。从之。　　

○户部等部议覆、协办大学士吏部尚书署直隶总督刘于义疏称、天津县巳故原任浙江处州府同知牛光敏。在津捐施育黎堂。及附近过往贫民衣粮钱文。设立义冢等项。共用过银六千二十一两零。又在静海县赈粥。用银三千九百六十两。又伊子候选通判牛兆泰。于乾隆八九两年。捐施穷民衣食。共银三千四百四十五两零。请照乾隆八年。福建侯官县贡生何家祖、命子举人何鹏。捐修文庙。将何家祖加赠之例。请将牛光敏加赠。应如所请。将已故同知牛光敏。准其加赠顶带二级。从之。　　

○以内阁学士秦蕙田为礼部右侍郎。　　

○予故镶红旗满洲副都统兼二等轻车都尉常永祭葬如例。　　

○癸未。谕、每科学习清书之庶吉士。于散馆授职后。遂不留心清文。以致日久荒弃。历来习气如此。昔我皇考曾经训饬。今当散馆之期。再行申谕。所有清书留馆各员。既用三年之功。仍应随时温习。不使遗忘弃置。数年之后。朕当考试、以分勤惰。毋谓朕不戒视成也。　　

○又谕、从前山东连岁歉收。所有借给民间耔种口粮银谷等项。俱应于本年麦秋后。催徵还项。但朕闻济南所属州县。如历城、章邱、邹平、齐东、济阳、长青、齐河、临邑、禹城、陵县、德州、德平、平原、德州卫、长山、新城等处。上秋种麦。本属无多。今春得雨稍迟。收成不无少歉。若将新旧钱粮。并令一时完纳。民力未免艰难。著将此十六州县卫。历年旧欠钱粮。以及未完口粮耔重银谷。概行缓至本年秋收后。催徵完项。俾民间不致拮据。该部即遵谕速行。　　

