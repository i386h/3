<!-- { "loadSidebar": true } -->
○又谕、都察院、吏部、进呈议处校书错误之四库全书总裁等一本。总裁、议以罚俸半年。总校、分校、覆校、议以罚俸一年。固属援照向例。因官秩之崇卑。定处分之轻重。但校勘载籍。与部院衙门办事不同。盖部务由各司主稿。而堂官总其成。遇有错误。司官处分。自应重于堂官。若校书之事。则总裁与分校覆校各官。责成相等。其疎忽致误。过失亦同。且分校覆校总校等、偶或讹舛。尚有总裁等为之勘核。若总裁复掉以轻心。其误竟无由改正。朕于进呈乙览时。信手抽阅。鲁鱼亥豕之讹。不一而足。然皆朕披览所及。其未经阅及者。讹误尚不知凡几。朕搜访遗编。嘉惠天下万世。总裁等理宜悉心校理。以襄右文之治。此而忽不经意。其过较分校等为重。况充总裁者、俱系尚书侍郎。其平日所得廉俸。本属优厚。即罚俸一二年。尚不至遽形窘乏。若总校分校覆校各员。不过翰林中书等官。伊等常俸之外。又无养廉。若将一年之俸罚去。其何以赡给身家。情形未免拮据。至办理四库全书。本以兴崇文教。诸臣既司校勘。各宜尽心。乃错误至于累牍连篇。自不得不予以薄惩。俾稍知儆凛。然总计过误二三次。始行交议。亦不可谓之过严。但庶僚议处、转重于大员。于情事未为平允。嗣后总裁应议者。仍令罚俸半年。其总校覆校分校各员应议者。止须罚俸三月。即自此次为始。其从前已经议处罚俸一年之总校等官。并著照此例行。庶足以昭公当而示体恤。将此通谕知之。　　

○己丑。上御勤政殿听政。　　

○谕、昨因新授云南开化府知府秦学溥、家有老母。是以将该员发往。直隶补用。所遗员缺。令邱廷溶补授。本日召见邱廷溶、面加垂询。据奏、伊父年已八旬。亦与秦学溥相同。邱廷溶籍隶江苏。著发往安徽近省。交该督抚等、遇有知府缺出补用。其云南开化府知府员缺。著张顾鉴补授。　　

○又谕、本日户部三库、带领浙江解饷官绍兴府通判张廷泰引见。听其所奏履历。似绍兴语音。因加询问。据奏、幼曾随父至绍兴、住居数年。遂习其土音等语。此与浙人寄籍顺天者何异。而其言尚未必信然也。通判虽系闲曹。但以本籍人备官其地。于体制究为未合。张廷泰、著交与钟音、于福建通判内调补。至于顺天大宛两县。土著甚少。各省人民来京。居住稍久。遂尔占籍。从前曾令自行报明。改归本籍。其中或实系无家可归者。亦令呈明原籍某处。一体回避。今张廷泰既系如此。恐各省现任官员内。类此者尚多。著交各督抚、通行确查。令其自行呈明。奏闻。与邻省对调。此乃不罢其官。何不可之有。如此加恩。而尚讳匿不报。经该督抚察出。即应治罪矣。至顺天应试。则有审音御史。验看月官。则特派九卿科道。皆宜悉心询察。且朕于各官引见。奏对履历。为时无几。尚能辨其语音。诸臣审音验看时。如果留心听察。南北音声。无难立辨。皆由诸臣视此等事、不以为意。遂至混淆莫辨。殊失敬事之义。至冒籍人员等、即呈明原籍。不过回避本省。于他省仍可铨授。并不碍其仕进之途。何所顾忌。而必不肯改。甚至于本籍居官。非但政体有关。且筮仕之初。即公然习为欺伪。其于世道人心。所系非浅。此次降旨之后。如冒籍者、尚敢匿不报明。其审音验看诸臣。复不认真纠劾。经朕察出。除将本人究治外。定查明审音御史、及原派之九卿科道。一并议处。至仕途本宽。尚有不由科目铨选者。其如何分别稽核之处。并著该部详悉妥议具奏。将此通谕中外知之。寻议、嗣后除顺天应试。责成审音御史外。凡赴选验看、期满各项文结内。令各该管官确查。该员有无寄籍祖籍。并何年月日、入籍改归之处。详细声明报部。一体回避。如实系本籍。即于文结内、注明委系土著字样。投供时。同乡京官印结内。并令载明寄籍、祖籍、及实系本籍字样。以备查核。俟选缺后。在部投供者。责令九卿科道。悉心询察。在籍者。责令督抚。在馆者。责令提调。详加诘问。如有混冒。查出严参治罪。并将滥行出结之地方官。同乡京官。及不行详查之九卿科道。并督、抚、提调等官。均照例议处。至现在候选候挑各员。如有寄籍祖籍、从前赴选验看期满文内、未经声明者。即由臣部出示。限三月内。取具六品以上同乡京官印结。载明有无寄籍、祖籍、实系土著字样。报部核办。从之。　　

○谕军机大臣等、本日户部议驳、刘秉恬等、奏销雇骡运米一摺。所驳甚是。已依议行矣。此项运送米石。前经该督报明因军需紧急。雇用骡马。原以骡马可日行二三站。较夫运迅速。何转以骡行一日之程。请销商行三站之价。实非情理。且前据鄂宝、文绶等奏、接收陕骡二千。陆续驮运。该省现有陕骡。何以又置之不用。反按商运例、另行雇骡驮运。其故亦不可解。著传谕刘秉恬等、即将因何如此办理缘由。据实明白回奏。　　

○又谕、昨据德保奏、督催全漕。不日即抵天津。俟趋叩阙廷后。回至临清。会同河臣、审拟守备万世通、擅放闸板一案等语。已于摺内批示。令其不必来京。即回临清速审此案矣。计德保回至临清。审拟抢闸一案事毕。即应催趱回空抵次。筹办明年漕务。现在鄂宝所办川省军需奏销诸事。未能即竣。其赴总漕新任尚早。一切漕务。仍系德保专责。况德保于上年冬间、甫经出京。又何必沿袭押运旧例。即请陛见耶。著传谕德保、即遵照此旨妥办。仍将万世通擅启闸板一案。速行会审明确。定拟具奏。　　

○又谕、前因郭罗克贼番、杀害青海公礼塔尔一案。凶犯吹斯枯尔拉布坦。窜逸稽诛。曾责成明亮等、勒限一年。严缉各犯。务获正法。今据明亮等奏称、土司麻克苏尔衮布、虽连日跟随侦缉。并不实心设法擒贼。因将该土司带至郎隋地方。扣留羁押。责令寄信伊弟伊子。献出从犯结果、喀拉布木、雍中吉、策丹四名。分别审办。仍将该土司扣留。著落伊弟等、实力缉获凶犯等语。所办甚是。此皆查礼等、惧干罪谴。始设法严办。即获从犯四名。可见凡事果肯认真。断无不见效之理。今既办有头绪。益当上紧督缉。务获正凶而后已。不可因已获从犯。复事因循。至重案久悬不结。著传谕明亮等、即董饬查礼等、照前实力妥办。勿稍玩忽稽延。仍将曾否缉获要犯缘由。每三月奏闻一次。至绰斯甲布、布拉克底、巴旺、党坝等各土司。数年以来。跟随打仗。素著勤劳。曾面谕明亮、到川后。会同总督文绶、将绰斯甲布土司等、被金川侵占之地。逐加详勘。查明无碍田土。绘图具奏。候朕降旨、酌量赏给。明亮到川后。已阅半年。此事亦应筹办。前于七月初、曾传旨询问此时亦应接奉。著再谕明亮等、迅速详查。绘图具奏。将此由五百里发往。谕令知之。　　

○户部议覆、陕西布政使富纲奏请、嗣后应追银两。如亏空赔补、及核减分赔。一切毋庸归款等项。俱令就近报拨。行知原追省分。随案报部结案。其有借垫等项。本省无可开除者。令追完省分。于入拨报部后。行知原追省分。酌动闲款。分别归补。咨部存案。应如所请。从之。　　

○命大学士公阿桂、充经筵讲官。　　

○庚寅。户部奏、除军需款项。专案查办。并欠帑人员。指项坐扣。各官公摊。以及分限完交。并无违逾者。仍遵原定限期。挨年归结。其余承追核减分赔各案。截至乾隆四十一年止。内有银数过多。例限本宽。虽统计尚未满限。而分年计算。未能按数完交。应令严饬赶限追缴。其已逾例限各案。应照上届奏准之例。统限二年办竣。仍将一切承追案由银数。先行分晰咨部。俟办完后。该督抚等、专摺奏报。倘托故延宕。将承追官严参。从之。　　

○辛卯。谕军机大臣等、前因守备万世通、抢闸滋事一案。已谕令德保、速赴临清、严审定拟矣。运弁押送回空船。擅放闸板。致误重运。实属胆大不法。自应即速审明。重示惩儆。至闸官崔体渊、擅离职守。不过一无能为之人。较漕员之罪尚轻。其事无难查办。但闸河关系漕运。而抢闸之事。又从来所无。不可不速行审结重究。俾知炯戒。昨德保请于押运抵津后、来京陛见。朕以此案情节重大。德保应即往临清会审。不必来京。今姚立德、请俟漕臣督运事竣过济时。会同审办此案。尚属拘泥旧例。所奏非是。德保现奏、接奉前旨。即于七月二十六日起身、驰赴临清。计八月初即可到彼。护抚国泰、亦前往会讯。姚立德现在豫省防汛。如大汛已平。不过寻常防护事宜。原可交付徐绩。代为妥办。姚立德、即赴临清审事。若防汛尚有应行筹办要务。不便暂离河干。则此案原以漕员万世通为重。现在德保、国泰、在彼会讯。无难得其实情。姚立德、即当一面奏闻。一面知会德保等审办。岂可拘于常例。致重案久悬乎。将此传谕姚立德、迅速酌办。仍将如何办理情形。即行覆奏。并谕德保、国泰、知之。　　

○壬辰。军机大臣等议准、乌噜木齐都统索诺木策凌奏请、现在头屯、芦草沟、玛纳斯、三处。兼管遣户之营千总三员。改为所千总实缺。所有遣户等应徵粮石、及一切户婚钱债斗殴等事。责成该所千总妥办。仍报明该管州县考核。所有添设所千总三缺。照边俸例报满升用。此项缺出。仍于乌噜木齐各标营、及换班听差营内选调。从之。　　

○癸巳。谕、朕于九月初十日启銮。恭谒泰陵、泰东陵。所有应行事宜。各该衙门照例敬谨豫备。　　

○谕军机大臣等、前因守备万世通、抢闸滋事一案。已谕令德保、速赴临清。会同姚立德、国泰、严审定拟矣。德保等审明时。自当即行按律定拟。以示惩儆。至各闸虽设有闸官专管。必有道厅等官、兼司统辖。当漕务紧要之时。各该员不应驻宿河干。来往稽查弹压乎。此次万世通抢闸之事。德保原参、有据上河通判洪世议详报等语。是该通判、即系该闸兼管之员。定案时。自应予以处分。即统辖之道员。亦当有应得之咎。著传谕德保等、查明定例。一并参奏。并此后如何严定章程。令其稽察。不致生事。亦当一并议奏。　　

○予故多罗淳郡王弘暻谥曰慎。　　

○是月。浙江提督李杰龙奏、修造钓船。动项有限。而名色繁多。请照制造军装例。咨部报销。无庸专摺具奏。报闻。　　

