<!-- { "loadSidebar": true } -->
○命馆臣编辑河源纪略。谕、今年春间、因豫省青龙冈漫口、合龙未就。遣大学士阿桂之子乾清门侍卫阿弥达、前往青海。务穷河源。告祭河神。事竣复命。并据按定南针绘图具说呈览。据奏、星宿海西南有一河。名阿勒坦郭勒。蒙古语阿勒坦、即黄金。郭勒、即河也。此河实系黄河上源。其水色黄。回旋三百余里。穿入星宿海。自此合流至贵德堡。水色全黄。始名黄河。又阿勒坦郭勒之西。有巨石高数丈。名阿勒坦噶达素齐老。蒙古语噶达素、北极星也。齐老、石也。其崖壁黄赤色。壁上为天池。池中流泉喷涌。酾为百道。皆作金色。入阿勒坦郭勒。则真黄河之上源也。其所奏河源。颇为明晰。从前康熙四十三年。皇祖命侍卫拉锡等、往穷河源。其时伊等但穷至星宿海。即指为河源。自彼回程覆奏。而未穷至阿勒坦郭勒之黄水。尤未穷至阿勒坦噶达素齐老之真源。是以皇祖所降谕旨。并几暇格物编、星宿海一条。亦但就拉锡等所奏、以鄂敦他腊为河源也。今既考询明确。较前更加详晰。因赋河源诗一篇。叙述原委。又因汉书河出昆仑之语。考之于今。昆仑当在回部中。回部诸水。皆东注蒲昌海。即盐泽也。盐泽之水。入地伏流。至青海始出。而大河之水独黄。非昆仑之水、伏地至此、出而挟星宿海诸水为河渎而何。济水三伏三见。此亦一证。因于河源诗后。复加按语。为之决疑传正。嗣检阅宋史河渠志、有云河绕昆仑之南、折而东、复绕昆仑之北诸语。夫昆仑大山也。河安能绕其南、又绕其北。此不待办而知其诬。且昆仑在回部。离此万里。谁能移此为青海之河源。既又细阅康熙年间、拉锡所具图。于贵德之西、有三支河。名昆都伦。乃悟昆都伦者、蒙古语谓横也。横即支河之谓。此元时旧名。谓有三横河入于河。盖蒙古以横为昆都伦。即回部所谓昆仑山者、亦系横岭。而修书者不解其故。遂牵青海之昆都伦河、为回部之昆仑山耳。既解其疑。不可不详志。因复著读宋史河渠志一篇。兹更检元史地理志。有河源附录一卷。内称汉使张骞道西域。见二水交流。发葱岭。汇盐泽。伏流千里。至积石而再出。其所言、与朕蒲昌海即盐泽之水、入地伏流意颇合。可见古人考证。已有先得我心者。按史记大宛传云、于阗之西。水皆西流注西海。其东、水东流注盐泽。潜行地下。其南、则河源出焉河注中国。汉书西域传于阗国条下所引亦同。而说未详尽。张骞既至蒲昌海。则或越过星宿海。直至回部地方。或回至星宿海。而未寻至阿勒坦郭勒等处。当日还奏。必有奏牍。或绘图陈献。而司马迁、班固、纪载。弗为备详始末。仅以数语了事。致后人无从考证。此作史者之略也。然则武帝纪所云昆仑为河源。本不误。特未详伏流而出青海之阿勒坦噶达素、而经星宿海、为河源耳。至元世祖时。遣使穷河源。亦但言至青海之星宿海。见其有泉百余泓。便指谓河源。而不言其上有阿勒坦噶达素之黄水。又上有蒲昌海之伏流。则仍属得半而止。朕从前为热河考。即言河源自葱岭以东之和阗、叶尔羌诸水、潴为蒲昌海。即盐泽。蒙古语谓之罗布淖尔。伏流地中。复出为星宿海云云。今覆阅史记汉书所纪河源。为之究极原委。则张骞所穷。正与今所考订相合。又岂可没其探本讨源之实乎。所有两汉迄今。自正史以及各家河源辨证诸书。允宜通行校阅。订是正讹。编辑河源纪略一书。著四库馆总裁、督同总纂等、悉心纂办。将御制河源诗文。冠于卷端。凡蒙古地名人名、译对汉音者。均照改定正史。详晰校正无讹。颁布刊刻。并录入四库全书。以昭传信。特谕。　　

○御制河源诗曰、惟岳曰有五。惟渎曰有四。四渎河居一。宏功赞天地。金堤护九曲。迩年每有事。瓠子计已竭。灵源致虔祭。因遣侍卫往。穷源命必至。归来新图呈。旧图称未备。旧云星宿海。便即河源是。叶蒙古谓鄂敦。鄂敦星宿谓。此固非差讹。然河其南寄。因更向西行。溯洄川益邃。色赤作黄金。别流无敢厕。询以蒙古名。曰阿坦郭勒。叶阿坦谓黄金。郭勒则河义。更西得巨石。询蒙古名字。阿坦噶达素。北极星名意。司水见道经。不约今古契。再上则赤壁。壁端天池积。叶酾泉作金色。真源信无二。山土胥金色。更无林木翳。东南流折北。屈注三百里。叶穿星宿海东。色微淡以易。东至贵德堡。遂作纯黄色。叶向称星宿源。亦未大差致。集林云有人。见妇浣纱异。张骞支机石。更述荆楚记。或到星宿海。傅会传奇伪。统天一所生。轩图旨早示。考订志其详。惟吁安澜赐。　　

○御制河源按语曰。按班固汉书张骞传。天子使穷河源。其山多玉石采来。天子按古图书。名河所出山曰昆仑云。而固赞又谓骞使大夏之后穷河源。恶睹所谓昆仑者乎。故言九州山川。尚书近之。于是邓展遂谓河源出于积石。是皆拘墟未见颜色之言。盖千古以上。中国以外。纪载已舛。言语不通。而欲定其确实。何异北辕适越。考元史始有星宿海之名。而以为河源。元。蒙古也。鄂敦、即星宿。彼时讹译为火敦。则汉人不通蒙古语耳。此亦近之。今则更溯以上。遂得真源。然昆仑之语。亦不为无因。盖昆仑、在今回部中。回部诸水。皆东注蒲昌海。即盐泽也。盐泽之水。皆入地伏流。至青海始出。则星宿海诸水皆是也。而大河之源。独黄色为灵异。更在星宿海之上。非昆仑之水。伏地至此以出、而挟星宿海诸水、为河渎而何。济水三伏三见。此亦一证矣。独汉书所云采玉。则因昆仑出玉。未免牵就。询之阿弥达。则称河源皆土山无石。无石安能有玉。夫非精通蒙古语、及汉书、更问之亲履其地之人。率欲定此事体大而地远理博之事。不亦甚难乎。于甚难而得决疑传正。亦一大快也。御制读宋史河渠志曰、予既问之往祭河源之侍卫阿弥达。明悉河源在星宿海之西。亦既系之诗而按以语矣。因取宋史河渠志观之。宋史、元托克托等所修也。以蒙古人、言蒙古地名。尚有蹖舛失真者。则以蒙古人不深明汉文。宜其音韵弗合。名不正而言不顺。以致纪载失实也。其所译哈喇海齐必勒呼兰伊拉齐之类。皆不合今蒙古语。非不合也。蒙古语犹是。其音译汉文则差也。兹姑弗论。独所称绕昆仑之南折而东。又云复绕昆仑之北。自贵德西宁之后云云。贵德、即元之贵德州。而今之河州之地也。西宁则仍西宁。此其间、焉有所谓昆仑者乎。夫昆仑自在回部。离此将万里。谁能移于此为河源。细究其义。盖修河渠志者。或曾读汉书武帝记。因牵强为之辞。不知以讹传讹。益增人不信耳。既又细阅康熙年间拉锡所具图。于贵德之西。有三支河。其名昆。都伦。乃恍然大悟。昆都伦者、蒙古语谓横也。横即支河之谓。此盖元时之旧名。谓有三横河入于河。而修书者不解其故。遂阑入回部之昆仑山、以证汉武之事耳。然蒙古谓山横者曰昆都伦。或者张骞曾到回部之昆都伦。以及蒲昌盐泽。谓为河源。则是与予所云、不约而同。而要之究未明其入地伏流、为星宿海上之河源也。既解其疑。不可以不详志。如是则陶渊明所谓不求甚解者。为可行乎。为不可行乎。　　

○御制河源简明语曰、予既为河源诗。并按语。既读宋史河渠志有文。命辑河源纪略有谕。兹以体大物博。考今证古。不无费辞。虽彼此细勘事则明。恐毫厘稍差义乃紊。兹为简明之语。庶因提要而便览。盖河源究以张骞所探蒲昌海盐泽、及汉武所定昆仑为是。虽山海经、水经注、皆略具其说。山海经、刘歆称伯益所著。本无所据。水经注、则桑钦、郦道元、皆张骞后人、实祖其说而广之、以致于烦文。且昆仑在回部。原出玉也。独未明揭伏流至青海、于阿勒坦噶达素之天池而出耳。历唐宋以至元。乃有鄂敦淖尔为河源之语。鄂敦为蒙古语。汉语即星宿海也。彼时虽未考至天池。而中国之河源。实由此颇见梗概矣。溯伏流以至蒲昌海盐泽。非河源而何。星宿海亦盐泽之伏流。至青海而出为清水。黄河挟之以流。始为微淡。后为纯黄。是二水本一源。至中国出地为二色。而终归于一。若夫曲折纤细。则见近所为诗文、及纪略之书。独叙其简明崖略如此。　　

○军机大臣等奏、一统志内甘肃之归德所、今改为贵德所。其西宁县属归德所县丞。并归德营游击。应交吏兵二部、均改为贵德。以昭画一。报闻。　　

○庚戌。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十



大清高宗法天隆运至诚先觉体元立极敷文奋武孝慈神圣纯皇帝实录卷之一千一百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。七月。辛亥。谕、前以太庙尊藏列朝宝册。系随时镌造。玉质颜色。不能一律整齐。特命英廉、福隆安。将和阗贡王。慎选良工。敬造列朝宝册一分。以奉太庙。其旧藏之宝册。恭送盛京太庙尊藏。以昭祖宗功德之成于万代。意深远也。今据将列朝宝册。敬谨镌造完成。奏闻请旨。朕维我国家受天庥命。列圣朝承。玉检金绳。虔申对越。自朕躬继序以来。仰荷上苍眷佑。中外蒙休。迄今年逾古稀。日理万几。孜孜不倦。无日不以敬天勤民为念。皆祇承祖宗之彝训。永维余庆。笃念前徽。所有此项镌成宝册。本年孟冬时享。阅视祝版之日。著礼部堂官。敬谨安设中和殿。俟朕亲加阅视后。次日。于朕行礼以前。先派宗室亲王。赍捧供奉。一切应行仪注。俱照升祔之礼。并著该衙门。先期详议具奏。其旧藏一分宝册。仍照前旨。于明岁敬诹吉日。再行简派皇子、恭送盛京太庙尊藏。以志文谟武烈、显承佑启之盛。　　

○左副都御史觉罗巴彦学奏、乡会试头场论内。易藏关节。请移置二场经文后。将二场排律诗、移置头场制艺后。主考、同考等官。于头场卷阅荐毕。始分阅二三场。既阅二三场卷。即不得复荐头场。得旨、此奏深切时弊。依议行。　　

