<!-- { "loadSidebar": true } -->
○谕军机大臣等、傅恒奏、猛拱河西岸。有贼十数人。舞刀枪而退。及渡河验看。其地并无城郭。止有寨栅。可容千余户。另有坚寨一座。皆空无人。询之脱猛乌猛等、据称我土司迎接大兵到此。今闻贼信逃逸。从前并无新寨。系贼人盖造等语。朕前以猛拱人等可疑。脱猛乌猛之投降。显系虚诈。今细思可疑者甚多。即如新寨坚固。非数日可成脱猛乌猛来往数次。何以并未言及猛拱有缅贼新寨。此即可疑。再猛拱土司。并未前来。该处各寨。俱空无人。脱猛乌猛之妻子。亦逃往别处。更属可疑。看来猛拱搭桥。特欲引诱我兵渡河围困耳。傅恒等务探知虚实。若脱猛乌猛、果系诓诱我军。务宜重办。不可令其脱逃。再傅恒至蛮暮。会同阿桂进兵。军需甚属要紧。若老官屯迤南。并无贼人居住。显系空闲其地。以劳我兵力。断不可堕其计中。至阿瓦时。即能破城。自无庸议。若实难攻取。莫若固守老官屯要隘。筹办军需充足。明年进剿。一举可成。地方遥远。惟在经略将军等、酌量情形。妥协办理　　

○赈恤陕西定边县、本年被雹灾民。缓徵新旧额赋　　

○壬寅。上诣畅春园、问皇太后安　　

○谕、前经军机大臣会同工部议覆、范宜宾奏、挑挖运河一摺。以河工形势。不便悬拟请旨特派大臣、于霜降水涸后。会同办理。今据吴嗣爵奏到。现在回空粮艘。全出东境。必须早为勘定。庶可不误挑工等语。著派大学士刘统勋、侍郎德成、驰驿前往。会同吴嗣爵、富明安、详加履勘。悉心筹画。据实核议奏闻。妥协办理。务期于河道运务。俱有裨益。　　

○谕军机大臣等、东省查办挑浚运河一事。现在节届霜降。已有旨派大学士刘统勋等、驰驿前往。会同河抚二臣勘办。著传谕吴嗣爵、量度刘统勋抵东日期。即赴东省。会同履勘。悉心筹议。据实核办。喀宁阿已自滇起程赴京。俟伊请训后。即令前赴新任。喀宁阿未到之先。所有河南巡抚印务。著交何煟暂行护理　　

○又谕曰、阿桂奏、乌尔图纳国往之正蓝旗健锐营前锋音德布、中途逃走。旋于野人寨中搜出其装束与野人无别。随传齐各旗人等。将音德布正法等语。音德布于进兵之时。并未充当斥堠苦差。乃潜入野人寨内躲避。改换装束。殊堪骇异。音德布已经正法。其妻子即著削去旗籍。我满洲不容有此辈也。著传谕八旗知之　　

○又谕、据阿桂奏、官兵于七月内。在腾越裹带两月口粮。现将用完。业经咨催明德数次。将官兵应带口粮。速行办送。虽据咨覆、已如数赶运。倘马匹不敷。即以牛只抵补驮载。但目下尚未运到等语。官兵口粮。关系紧要。不宜稍有迟滞。蛮暮距内地不远。粮饷已如此竭蹷。则将来大兵深入。又如何接应。明德何以竟未妥速筹办。著传谕明德、迅速趱办运送。务使源源接浪毋稍延缓。明德前此办理马匹不善。本应治罪。经朕格外加恩宽宥。此时办理军营粮饷。如再不知奋勉。运送稍有迟误。必将伊加倍治罪。不能再为曲贷矣。将此传谕知之　　

○命工部尚书福隆安、在紫禁城骑马　　

○癸卯。谕、据经略大学士傅恒等奏称、九月初二日猛拱头目兴堂扎回营。禀称伊到节东寨内。寻见土司浑觉。并头目渗笼笼等诸人。一并带来投诚。随即酌量安抚办理等语。傅恒等不避雨水泥泞。迅速进兵。收服猛拱。措置有方。即措办口粮等项。亦均妥协。朕心深为嘉悦。已于摺内批示矣经略大学士傅恒、著赏给三眼孔雀翎。小荷包四个。并赐诗示奖。阿里衮、著赏给小荷包三个。向来三眼孔雀翎。无赏给大臣之例。傅恒自出师以来。筹办军务。实心实力。悉合机宜。是以格外加恩赏给。傅恒接到。即行戴用。于行兵更觉威严。且缅子犭□罢夷等观瞻。益知尊重。至浑觉从前虽稍怀瞻顾。而一见兴堂扎。即随至投诚且其年仅十八。情尚可悯。伊系倡议迎降之土司。著加恩赏给孔雀翎。并荷包二个。即交傅恒传旨赏给。其头目脱猛乌猛、兴堂扎、及贺丙、亦属奋勉。俱著加恩赏戴孔雀瓴。浑觉系该处土司。或赏以二品三品顶带。其脱猛乌猛等三人。或赏以四品五品顶带之处。傅恒等视伊等劳绩。酌量赏给　　

○又谕曰、绵恩、著分入镶白旗。其俸银养廉。及亲随名粮。俱照前锋统领支给　　

○谕军机大臣等、阿桂奏、民人苏明灿、解到野人五名。及布普喇来书一封。并给与回书等语。老官屯系贼人要地。阿桂至蛮暮时。即宜乘机袭取。乃拘泥约会傅恒之期。以致失此机会。观所奏苏明灿供词。可见暮鲁、猛养、聚有贼兵之言。亦属未确。此明系本年进兵较早。贼人猝不及备。故扬言以缓我兵势。阿桂若量及布普喇深夜交付书札之意。即猝然袭取老官屯。此时已占据要隘矣。失此机会。实为可惜。嗣后诸事。宜相机决断。著传谕阿桂、及傅恒知之　　

○甲辰。谕、吏部议驳、按察使雷畅奏请、州县自理词讼。及批审外结案件。违限不结。摘案请参。皆属现行事例。毋庸另议一本。所议甚是。外省有司。于日行事件。任意迁延。及该管大员。不行按限稽查。皆有应得处分。若如雷畅所奏。属员既不依限速办上司又不查核请参。最为阘茸恶习。乃不咎各省奉行之不力。而转疑为立法之未详。甚至欲于初参后。再行勒限。是于定限之外。复行宽予日期。阳博急公之名。阴行展限之计。于吏治尤无裨益。至其另摺所奏、将州县记功记过。咨部存案一事。所见正复相类。雷畅久任臬司。何以于职分应行之事。并不实力办理。而一味模棱。徒知摭拾细故。为此无益之奏。著交部议处　　

○谕军机大臣等、据明山奏、成县毛嘴山民镡壮等、因县役催粮滋扰。纠众报复。拆毁武时发等房屋一摺。已交三法司核拟速奏矣。该督审拟此案。意存姑息。殊属非是。差役藉催粮名色。凌虐乡民。又复贩盐牟利。自有应得之罪。乃镡壮等、并不鸣官究治。辄敢聚众。纠约至七十余人之多。拆毁差役房屋。肆行恣横。实属目无法纪。岂可不从重多办数人。大示惩创。该督仅将为首及济恶二犯。拟以斩决。为从拟绞监候者。止坐四犯。而于在场喊叫助势之何秀等九人。竟照为从减等外遣。何以儆凶顽而伸国法。似此有心轻纵。岂封疆大臣整饬地方之道。至镡＜?亻与＞一犯。因欠粮拘比。敢于中途扎死差役杨英。并刀伤众役。凶恶已极。既经弋获。自应迅即审究。速正刑章。乃以上年十二月内之案。距今将及一载。尚称现在候审。殊不知事理轻重。该督向来办事。尚属认真。何以办理此等大案。宽纵因循至此。岂以已得总督。心满意足乎。明山著传旨申饬。并将何秀等犯。因何拟罪失当。及镡＜?亻与＞一案。因何审结迟延各缘由。明白回奏。毋得稍有掩饰。自干重戾　　

○又谕、据宫兆麟覆奏、查审逃兵陈日升一摺。内称册亨州同王钲、盘获陈日升时。供系欠债被逼无偿。逃走广西。并未出师。实非军营逃兵。而被殴之水夫尹特福、所供子女邻佑等。均不相符。焉知其不另有兵丁殴打水夫。为移花接木之计等语。此事甚奇。前据该抚等奏。该犯因解送提标马匹。中途脱逃。照征兵脱逃例。即行正法。彼时因其罪与征兵有间。谕令刑部改拟斩候。入于本年秋审情实。该犯虽以解马兵丁。辄敢殴打民夫。私行脱逃。情罪亦重。是以予勾。今阅宫兆麟所奏。竟似现获之陈日升。与解马之案。另是一人。若就所供欠债私逃情节。不过寻常营汛逃兵。罪不至死。且又安知不另有兵丁。殴打水夫。潜踪窜匿。辄以现获之陈日升抵其罪名。则谬误更甚。决囚关系人命。理宜详慎。岂可以情罪未明之案。遽行予辟。所有陈日升一犯。著传谕宫兆麟、暂行停其处决。此案情节。著交与李侍尧、即行详悉确审。务得实情。迅速覆奏　　

○又谕曰、军机大臣、会同户部议覆、明德奏军需马匹倒缺各案一摺。已依议行矣。摺内称、湖北应解马骡五千一百四匹头。湖南应解马骡五千七百二十二匹头。共一万八百二十六匹头。并未声明湖北湖南省分。其所短少马匹。是否即系前奉谕旨内。著令湖广督抚分赔之数。未经分晰等语。此项马匹。数既不符。又未将湖北湖南两省应赔之数。逐一分列。殊未明晰。著传谕明德、吴达善、即逐细查明。详悉具摺覆奏。　　

○吏部议覆、山西按察使雷畅奏、州县官记功过四次。予以罚俸纪录等语。应毋庸议。得旨、部驳甚是。外省州县功过。议叙议处。皆有一定成例。大者摺奏。小者咨部。原不容稍有苛滥。乃向来督抚等、藉口寻常日行事件。无关紧要。立有记功记过名目。以为薄示劝惩。其实不过徇爱憎之私。而以记功希图荐擢。以记过规避处分者。比比皆是矣。若如雷畅所奏。将记功四次者。即准予纪录。记过四次者。又止罚俸半年。其未满四次。仍得幸免吏议。是于虚应故事之举。更复滋生弊端。于事理尤属未协。此本著依议行　　

○乙巳。上诣畅春园、问皇太后安　　

○诣大高殿、寿皇殿、行礼　　

○还宫　　

○谕军机大臣等、宫兆麟奏覆。查明粤西通省。并无因差派累一摺。所奏太迟。此系上年十一月内、传谕通查之事。何以稽延至今。始行入奏。宫兆麟于今年二月。已经莅任。迄今已逾九月。乃以特旨交查事件。任意延搁。所办何事。即云俟通省查齐核奏。亦何至逾期如许之久。漫不督催。玩忽阘茸若此。宫兆麟甫经擢用巡抚。理宜奋勉办公。乃前此汇奏年终核报仓库无亏一摺。延宕半年。已属怠缓。业经传旨申饬。今此案稽迟更久。尤属非是。宫兆麟著传旨严行申饬。并著将此案系何府州详覆稽迟之处。查明参奏　　

○丙午。孝慈高皇后忌辰。遣官祭福陵　　

○吏部左侍郎兼管国子监德保奏、国子监历年蒙颁书籍。遗失甚多。请令历任堂官助教等赔补。至良诚两任祭酒。梁锡玙系前任司业。并未查出。请交部察议。得旨、知道了。该监所存书籍。自应随时稽查。毋致散缺。何以遗失如许之多。太觉不成事体。陆宗楷、观保、在国子监最久。乃竟漫不经心。听其遗失。尤难辞咎。著与良诚梁锡玙、一并交部严加议处　　

○予故云南提督加赠太子太保本进忠、祭葬如例　　

○谥勤毅　　

○是日起。上以孟冬享太庙。斋戒三日　　

