<!-- { "loadSidebar": true } -->
○谕军机大臣等、都察院奏、江南凤阳府凤阳县王庄驿解任驿丞邓桂元、揭报知府尤拔世、遽信讹言、檄行豫备、疲劳驿站、曲意逢迎一摺。看来尤拔世在江年久。于地方一切事务。皆能办理妥协。似不致于如此妄率。即偶因传言、饬属探听。亦属外省常有之事。尚非大过。驿丞邓桂元、因驿马疲瘦解任餧养之后。遽行直揭都察院。显有藉端报复之意。且据奏该驿印信。已交县库。辄将空白印封填用。更属违例。著将此摺、钞寄庄有恭、令于署理督篆时。查明据实具奏。寻奏、邓桂元因驿马疲瘦。经尤拔世揭参离任。乃敢于参后、捏讦本管上司。且违例填用豫存空白印封。请交部治罪。下部议。　　

○旌表守正捐躯之安徽亳州民卜永显女卜氏。　　

○丁酉。谕、据哈达哈等奏、今科武会试、地字围外场。四川、云南、二省新科武举。甚属平常。请通饬各该督抚、加谨抡选。务得真才等语。武闱取士。以备干城之选。所重在弓马技勇。该二省新科武举。如此平常。该督抚乡试监临时。何由取中。甚非慎重抡才、实心甄拔之道。姑念初次。暂免交部议处。著该部传旨申饬。嗣后各省监临、有似此草率从事。不能实心较阅。以庸弱滥充者。定行交部严加议处。可通行传谕各省督抚知之。　　

○授一甲一名进士秦大士、为翰林院修撰。一甲二名进士范棫士、一甲三名进士卢文弨、为翰林院编修。　　

○戊戌。上至静安庄、孝贤皇后梓宫前奠酒。　　

○御懋勤殿。勾到浙江、江西、情实罪犯。停决江西省绞犯二人。余八十一人、予勾。　　

○谕军机大臣等、原任内阁学士刘藻来京。召见时。朕询及巡抚鄂容安、在东省居官如何之处。伊奏称抚臣办事实心。惟不时出巡。州县官供应太烦。未免苦累等语。督抚统辖全省。出巡本有定期。其或遇有地方应行查勘弹压之事。自当随时亲身查办。但该地方州县等官。因督抚按临。意图见好。不无供亿之烦。或系州县官耽于安逸。畏上司之不时经临。藉口苦累。亦未可定。可传谕鄂容安、令其于便中据实奏闻。寻奏、巡查地方。为督抚专责。乃属员往往藉供应为名。多有派累。臣向俱轻装简从。严禁供应。至地方吏治民情。为督抚者、均宜熟悉。若稍避嫌怨。深居简出。必致诸务废弛。于公事无济。得旨、所见是。　　

○己亥。上御懋勤殿。勾到江苏、安徽、情实罪犯。停决江苏省绞犯一人。安徽省斩犯一人。绞犯一人。余一百十三人、予勾。　　

○内阁、翰林院、带领新科进士引见。得旨、新科进士。除一甲三名秦大士、范棫士、卢文弨、已经授职外。钱载、蒋和宁、邵嗣宗、张模、梁同书、谢墉、金维岱、吉梦熊、朱阳、甘立功、马腾蛟、赵瑗、张坦、郑岱钟、卢珏、熊恩绂、汤堮、龙煜岷、赵佑、吴以镇、江声、曹昺、纪复亨、董元度、景福、秦黉、翁方纲、鞠恺、陈齐绅、博明、王猷、王政义、张孔绍、马锦文、陈筌、王懿德、万廷兰、贾煜、俱改为庶吉士。梅理、沈清任、杨有涵、陶其愫、德风、顾光旭、陆象云、王云成□鸟、龚同、多伦五、蔡璜、俱著分部学习。照例试用。张霁、沈作霖、宋景涑、曹鏸、胡邦翰、欧相箴、汪涛、宦儒章、刘标、俱著以知县即用。周天度、陈启宗、王钦、胡耀南、胡德琳、黄恩锡、戴之适、屈纲、屈宜绅、谢奉璋、李先达、王文徵、杜首瀛、石为艺、俱著分发各省以知县用。黄达、严元燮、王宏善、曾元景、王宸佶、吕炯、郭凤翔、张玺、祁宗孟、曾殿川、郭天性、俱著以教职即用。余著归班铨选。　　

○谕、向来督抚。惟图安逸。端居省会。反博镇静之名。即遇所属有水旱震溢。及聚众不法之事。不过委之属员。据禀报查办。并未目睹情形。何以救民水火。曾经降旨通行申饬。近来督抚多奏明亲往查办者。而外间又谓督抚不时出巡。供应频烦。苦累州县。召对时亦有人言及此。属员供亿逢迎。本有禁例。如督抚以供应不周。需索州县。州县以应付华盛。取媚上司。此则弊政之大者。言官风闻。何不指参。督抚身任封疆。朕倚以恤民瘼而清吏治。苟出于此。何以察吏。但即轻装减从。而随行弁役。车马食用。自所必需。虽随时发价。亦必由地方办集。阘茸者流。畏大宪不时按临。耳目所及。难于藏拙。或藉此妄生议论。亦不能保其必无。但因此遂以曩时督抚之深居简出、为安静得体。是则所谓因噎废食矣。然督抚统辖全省。凡有举动。必当权其轻重。如事在得已。原不必以仆仆道途。为勇往任事。至弹压抚绥。事关重大。则亦必身先属吏。董率指示。方克有禆实济。若仅以奏报亲行为了事。虽经身履其地。而略无措置。转致幕客招摇。家人滋扰。则又不若不亲往之为愈矣。浮言虽不足动听。既有此言。不可隐而不宣。将此通行传谕各督抚。令其留心体察。　　

○谕军机大臣等、阿里衮所奏筹办生息银两一摺。所办非是。前因各处生息银两。多未归还原本。降旨传谕、令其善为料理。俾得渐次归足。原以此项本银。发出多年。恐承办员弁。经手胥役。办理不善。致有侵蚀悬宕之弊。并非为急于归本起见。而各省督、抚、提、镇中、乃有以节省赏需。加增利息。冀得速归原本为请者。业经屡次传旨晓谕。今阿里衮奏内、将商人领过运脚。同正价余利。一并缴库凑归原本。误会谕旨本意矣。著传旨申饬。　　

○又谕、阿里衮奏称、本港洋船。载米回粤。请照外洋船只之例。一体减免货税等语。外洋货船。随带米石。至闽粤等省贸易。前经降旨、万石以上。免其货税十分之五。五千石以上。免其货税十分之三。原因闽粤米价昂贵。以示招徕之意。若内地商人。载回米石。伊等权衡子母。必有余利可图。若又降旨将船货照例减税。设一商所载。货可值数十万。而以带米五千石故。遂得概免货税十分之三。转滋偷漏隐匿情弊。殊非设关本意。至上年新柱在粤。因米价未平。出示晓谕。乃随时酌量办理之事。岂可援以为例耶。著传谕阿里衮知之。　　

○吏部议奏、此次奉旨分发各省以知县用、及分部学习人员。俱照旧例办理。其以教谕、即用各员。除现在各省册报内。应以年老休致之缺。即予先补外。并饬各督抚、于未册报教职内。虽年未七十。而才具不能胜任者。亦加甄别开缺。将此项人员、按次铨补。再此外如有升任及丁忧事故等缺。亦尽补用。从之。　　

○兵部以武会试中额请。得旨、这考试、汉军取中三名直隶取中十名。陕西取中十一名。广东取中四名。河南取中五名。山东取中三名。江南取中二名。山西取中四名。湖北取中三名。湖南取中二名。四川取中一名。广西取中二名。福建取中四名。浙江取中四名。江西取中五名。云南取中一名。贵州取中一名。　　

○旌表守正捐躯之河南长葛县民李有德妻路氏。　　

○庚子。上诣畅春园、问皇太后安。　　

○至静安庄、临送孝贤皇后梓宫。　　

○回圆明园。　　

○谕军机大臣等据山东巡抚鄂容安奏称、郯城县差役。在于县属附近邳州之南园地方。揭有逆帖。语多狂悖。且将邳州陶合社、范安仁祖孙父子俱列帖内。显有奸徒挟仇图害。现在飞咨江南督抚饬拏等语。此事看来与萧县卜涌一案。伎俩相同。既据飞咨江省饬拏。曾否已就弋获。著传谕庄有恭、令其速行饬属严拏。勿致奸徒闻风远扬。庄有恭新任封疆。现署督篆。于此等事、办理固在迅速。然尤当以静镇为主。严明为要。慎勿过于张皇。或则失于姑息。以致讫无定见。不能悉合机宜也。寻奏、据邳州知州禀称、亲至陶合社、范安仁家查访。实系务农良民。且逆党谋为不法。自必行踪诡秘。决无将同夥姓名住址。书写张帖。以待擒捕之理。而逆帖所列姓名。又仅范安仁父子祖孙一家。其为挟嫌倾害无疑。所有造具逆揭之犯。现在密饬查拏。报闻。　　

○又谕、鄂昌奏到、上犹县匪犯何亚四等、谋为不法一案。初意不过三四奸宄。私为邪说。地方文武。不无因楚省办理马朝柱之案。有意张大。今览摺内报获匪党人犯。及逆书旗械等物。则逆迹已著。幸而及早发觉。不致贻害地方。该抚正应身往查办。但首犯必当迅速严缉。稍迟则恐其漏网。又为马朝柱之续矣。首犯未获。一切奸匪闻风。往往托名惑众。如李开花事隔多年。而马朝柱及此案。俱托其名。此皆因当时未获明正典刑故耳。何亚四一犯。必当设法务获。以伸国法。其附逆夥党。当如今年办理马朝柱之例。审明、即于该处、一面题报。一面正法。毋得曲为开脱。使愚顽知所警惺。看来此案。知县高显宗、首发奸匪。早破诡谋。尚为实心办事之员。著传旨嘉奖。俟此案完结之日。交部议叙。其现在应行查办之处。该抚悉心奋勉。严密办理。务令根株净尽。俾地方永远宁谧。将此谕鄂昌知之。并谕鄂容安。　　

○又谕、据江西巡抚鄂昌、先后奏报南安府上犹县地方匪犯何亚四、聚众不轨一案。现获匪党四十余人。其首犯何亚四、尚未就擒。查该犯系广东长乐县人。其搜出逆书内、有南雄通族人等、兄弟叔祖字样。现咨广东督抚、一体严缉究讯等语。匪犯何亚四、原籍既隶粤东。其逆书内、又有南雄通族之语。现在江省发觉严拏。或已窜归故乡。潜踪族属。亦未可定。可传谕阿里衮、令其即速遴委员弁。于长乐、南雄、二处。严密躧缉。并访提该犯的族。详悉根究。务得逆首。并宜迅速办理。勿令闻风别窜。又成一罗田之马朝柱。至今尚未弋获也。如缉获何亚四、务委妥员。严密防范。解江审明正法。毋致兔脱。逆书一纸。并令钞寄。　　

○辛丑。谕军机大臣等、据尤拔世所奏地方情形一摺。殊未明悉。宜旱而不宜水。语尤疵谬。田地高下。虽土性各有所宜。均需雨泽调匀。方可望其收成。秫豆杂粮。不过稍能经耐。岂有转宜于旱之理。至凤属常年、非水即旱。若今岁米价昂于往年。则恐于民食有妨。即当详明督抚查办。凡地方水旱情形。必应据实奏闻方是。不应如此含混。著传旨申饬。　　

