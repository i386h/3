<!-- { "loadSidebar": true } -->
○户部议覆、山西巡抚塔永宁奏称、阳曲等四十二州县。丁徭未归地粮。奉部咨筹办。查阳曲、榆次、岚县、兴县、岢岚、应州、山阴、灵邱、天镇、怀仁、阳高、右玉、平鲁、宁武、神池、偏关、五寨、辽州、平定、寿阳、盂县、绛州、稷山、河津、绛县、蒲县、等二十六州县。土地瘠狭。粮少丁多。仍应丁粮分办。惟太谷、临县、石楼、五台、崞县、等五县。丁粮轻重适均。应俱摊徵。至丁重粮少。不能全行摊徵者。据各州县详请。分别办理。永宁州、请一丁徵银三钱。余徭、并无著丁银、均摊归地粮。朔州、请照中下、下下、二则。令现在实丁、与寄庄各户、按地输徭。以符原额。其卫丁、按下上、下中、下下、三则。分贫富匀纳。榆社县、请将丁徭三分、一分摊入地粮。余按丁输纳。沁州、请不分民屯门则。每丁徵银一钱。余减除丁徭。按通邑粮银、并民屯米、匀摊沁源、武乡、二县。并请丁徭半入地粮。半按丁徵银。静乐县、请以丁徭十分之三、摊入民屯地粮。余按丁徵银。代州、请令民卫丁徭、每丁纳银一钱三分三厘。余徭摊归地粮。保德州、请俱照下下则、每丁徵银八钱二分四厘。减存徭银。按地粮摊徵。隰州、永和县、均请查明寄居年久、置有产业各户。俱纳下下则徭银。将原额上、中、下、各则丁银匀减。均应如所请。从之。　　

○工部议准、江南河道总督白钟山奏称、邳睢厅所管黄河南北两岸堤埽各工。自铜沛界、至宿虹界、长一百二十余里。遇伏秋汛涨。两岸奔驰防护。最为紧要。更兼管运河。自黄林庄、至宿迁＜石遥-辶＞湾口、长一百二十里。距黄河堤岸、道里绵长。势难兼顾。应将邳睢厅所管运河工程。改并运河厅管理。至邳睢厅所管运河。向设巡检二员。把总一员。应改隶运河厅管辖。并应换给分管邳睢运河通判关防。从之。　　

○调浙江温州镇总兵黄锡申、为江南苏松镇总兵。以广东香山副将吴必达、为温州镇总兵。　　

○予阵亡总兵高天喜、谥果义。前锋统领鄂实、谥果壮。副都统三格、谥刚勇。并祭葬如例。　　

○蠲浙江钱塘、山阴、会稽、萧山、诸暨、余姚、上虞、等七县。本年水灾田亩、应徵漕项钱粮有差。并缓徵漕粮、漕截、等银米。及旧欠钱粮。　　

○癸酉。上诣皇太后宫问安。　　

○谕、据尹继善奏、寿春总兵纳汉泰、才具迟钝。不能振作。难胜总兵之任等语。所奏甚是。向来督抚、有节制文武之责。一切营务。自当实力整顿。乃或因总兵身系武途。且为专阃大员。不免曲意姑容。其有该员向系保举堪胜总兵者。则瞻徇为尤甚。殊不知总兵为一镇表帅。倘不能胜任。则该镇营伍、必致废弛。尹继善此奏。甚得封疆大臣之体。纳汉泰、著来京。仍在侍卫上行走。所遗寿春镇总兵员缺。著养善调补。其福建建宁镇总兵员缺。著觉罗西琳补授。并传谕直省督抚、俱随时实心体察。遇有不能胜专镇之任者。即据实陈奏。毋得因循贻误。以肃戎政。　　

○谕军机大臣等、据努三等奏称、伊等于库车等处。遇新派各队官兵。俱疾速行走。计十二月初旬。可俱抵阿克苏等语。此次大臣、侍卫、官员、兵丁、同心协力。昼夜行走。甚属奋勉。如此、方是满洲世仆。朕心深为轸念。前谕将军营奋勉官兵、查明具奏。可再传谕兆惠、此次效力之大臣、侍卫、官兵等、俱著查明注册。俟功成之日。定沛恩施。以酬劳绩。　　

○又谕、据定长奏、哈萨克阿布赉、遣伊属人至乌噜木齐。恳求贸易。并与从前将军等、遣往哈萨克之宁古塔兵丁雅呼同来。即派原任道员成德、前往经理。又将阿布赉呈将军大臣文书进呈。哈萨克既遣人前来。自应准其贸易。览阿布赉呈文。则后此仍有贸易之人。若果如所约。亦照此次办理。但呈文中、有雅呼等两次带领伊等贸易。恳将军大臣奖赏。以示鼓励等语。可传谕定长、伊贸易人等、若代雅呼恳求。即示以我等所办者。惟贸易事务。至保举效力之人。则不敢干与。尔等俟亲见将军时禀告。若雅呼佯为不知。即无庸向说。若亦私自恳请。即令其来京候旨。仍将伊等言语情形具奏。　　

○甲戌。谕曰、河东道黄凝道、前在湖南时。经总督硕色参奏。及来京引见。朕以其年力尚壮。不忍废弃。仍加恩以监司录用。但察其为人。多以口说见长。未必能实心办事。当即传谕塔永宁、令其留心试看。今据奏、该员言论纷烦。不中款要。于地方事务。毫无表见。惟耽于安逸。难胜监司重任等语。观塔永宁所奏。则前此硕色参劾。并无冤抑可知。黄凝道以被参之员。格外邀恩擢用。乃徒恃口给。全不知感激奋勉。殊为负恩。著革职。发往巴里坤、交与清馥等、令其自备资斧效力。　　

○谕军机大臣等、塔永宁奏称、五台山显通寺被火。延烧七十余间。现令地方官、督同寺僧从长计议。妥协办理等语。该寺系台怀古刹。自应即为修理。但该处寺僧。平日惟拥厚赀。不知修葺殿宇。又不留心防护。致延烧房屋如此之多。此项工程。即应令该寺僧人、自行如式修造。地方官、仍应督率稽查。倘寺僧力果不足。酌拨该省公项银两、以为佽助。再该寺向有铜殿一座。摺内未经声明。如并未被焚。及小有损伤。不过略为修补。自应仍复旧观。若已经毁坏。难施工作。则不如即将此项铜觔变价。以给工程之用。不必更造铜殿。尤为妥协。将此传谕塔永宁知之。寻奏、铜殿并未毁损。该寺栋宇高大。又在万山中。修复工料。约需五六千金。寺僧资产。尽数充用。只三千余金。应拨公项佽助。报闻。　　

○又谕曰、纳世通奏称、舒赫德现在领兵前进。办理阿克苏事务。惟永贵一人。请前往协办等语。著照所请。前往阿克苏。协同永贵办事。哈喇沙尔事务。著书山办理。定长、范时绶、仍著驻劄辟展。承办一应事务。　　

○又谕、昨据定长奏称、哈萨克阿布赉之兄阿布勒巴木比特、遣其子俄罗斯苏勒统等三十余人。随喀喇沁台站章京纳旺、前来入觐贡马。由乌里雅苏台行走。已传谕纳旺、令其带领速行。于上元节前到京。如马力不及。亦不必勉强。仍传谕成衮扎布、哈萨克所贡马匹。若随同行走。未免迟滞。著先令使臣驰驿起程。将贡马暂留军营。从容牵送。　　

○以故一等公柏永子喜明、一等公法尔萨侄善保、二等子善保从弟法隆五、各袭爵。　　

○乙亥。谕、据内阁学士邹一桂奏称、年逾七旬。精力衰颓。入冬以来。复患腰疾。恳乞罢斥等语。著照所请。邹一桂、准以原品休致。　　

○谕军机大臣等、福禄奏称、喀尔喀协理一等台吉鄂木布济、索伦佐领锡尔伯图等、领兵拏获盗窃卡座牲只贼人满塔克等。应请正法示众。其家口分赏兵丁等语。福禄德沁扎布、俱著交部议叙。仍加赏德沁扎布缎六端。多尔济车登、达什朋楚克、车都布、鄂木布济、锡尔伯图等、及效力兵丁。俱著分别赏给缎疋银两。　　

○又谕、据成衮扎布等奏称、和托辉特之特斯、奇木、托济、锡尔克腾等、四部乌梁海、共十六鄂拓克。一千一百余户。内五百余户。尚能交纳贡赋。余皆无力。现在收取伊等貂鼠、猞猁狲、狼、狐、等皮张。及雕翎、麝香等物。除麝香不准充贡。余物量其所值。以每户三貂计算。仅得一百七十一户。其未完之项。请于次年带收等语。此等乌梁海。受青滚杂卜扰害。生计俱属艰难。著传谕成衮扎布将伊等未完贡赋。加恩豁免。仍令莫尼扎布、晓示伊等、从前何等苦累。今为大皇帝臣仆。除正供外。并无额外需索。现在未交皮张。又行宽免。嗣后尔等应纳贡赋。务如数交收。不可有意希恩。仍致缺少。莫尼扎布、办理乌梁海事务。颇属效力。著加恩赏给缎疋。　　

○大学士伯管陕甘总督黄廷桂等奏、西北两路台站弁兵。连年驰递文报迅速。奉旨加恩赏赉。应赏给千把总、每员银四两。外委、三两。额外外委一两。兵夫、每名一两。从之。　　

○广东琼州镇总兵黄正纲丁忧。以湖北黄州副将解逊、为琼州镇总兵。　　

○丙子。上诣皇太后宫问安。　　

○谕曰、公善保、喜明、俱著授为散秩大臣。善保著在尚书房读书。　　

○谕军机大臣等、方观承奏、大名县属漳河堤岸。每年汛后增修。照例劝用民力。所需物料。由地方官捐办。终非经久之道。请将永年县学田余租银二百两、拨充购料之需等语。以闲款拨充堤岸购料之需。其事本属甚小。但此等劝用民力之处。不独他省往往有之。即以直隶而论。亦不止此一处也。岂皆应拨物料之费耶。况所费不赀。即当动用公项。而不宜劝用民力。既劝用民力。则畚锸之类。民间本所素具。擕而用之。持而归之。何至有物料之可指耶。此虽小事。恐开地方官冒销之渐。且恐仍有派民之累矣。所奏不必行。著传谕方观承知之。　　

○又谕、据舒赫德呈报军机处、因送回纳木扎勒等家人之便。将效力年久之察哈尔佐领巴雅尔、暨兵丁四十四名、彻回巴里坤等语。察哈尔兵、调往军营。多用于卡座台站。所关甚要。不可悬缺。可传谕舒赫德、清馥、此等彻回兵丁。有原在卡座台站者。自应将新派之察哈尔兵补缺。纳木扎勒等之行装、至巴里坤。清馥即给与驿马。由西安一路来京。又所报、同行有三等侍卫章武、蓝翎侍卫班泰等家人。前爱隆阿奏报、纳木扎勒、三泰、信息。祗有侍卫奎玛岱。未及其余侍卫官员。俱著兆惠、舒赫德、查明奏请优恤。　　

○又谕、据扎隆阿查奏、擒获恩克等。之乌梁海章京等。或照例赏给缎疋。或送部议叙。又开列一等兵丁、应赏银六两。其二等官兵、与乌梁海兵丁等、俱毋庸议等语。昨伊等奏报获犯时。已谕将乌梁海兵丁、一体赏给。著照一等兵丁例、赏银六两。其二等官兵、著赏银四两。至所奏乌梁海章京等、送部议叙。伊等惟图赏赉。何知议叙之荣。著将例赏缎疋、茶叶、烟草、加倍赏给。又侍卫喇布坦等、疎脱克尔奇里克。旋行追获。自可功罪相抵。喇布坦、著加恩免其革职。所有看守兵丁。俱免其革去名粮。照所拟鞭责。穿箭游营。以示薄惩。　　

○军机大臣等议覆、山东巡抚阿尔泰奏称、济宁、鱼台、二州县。水淹地一千八百余顷。计冬底至明春。可消七八百顷。其未能涸出者。浅水种植芦苇。深处、听民捕鱼驾船。另谋生计等语。查该处久被淹浸。民多艰苦。其可以种苇地亩。请加恩借给工本。每亩银二钱。于乾隆庚辰年秋后起徵。分三年缴还。从之。　　

○丁丑。孝庄文皇后忌辰。遣官祭昭西陵。　　

