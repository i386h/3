<!-- { "loadSidebar": true } -->
○闽浙总督钟音覆奏、臣前面奏提督段秀林、护庇属员。臬司广德、与巡抚余文仪不协之处。均属冒昧错谬。仰恳交部严加议处。得旨、议处不过革职留任。尔等亦不惧。但若熊学鹏之显然犯出。亦未尝从宽。自加谨慎度量可也。常以天理良心。置之方寸。慎之。　　

○福建巡抚余文仪疏报。开垦乾隆三十九年分、罗源、闽清、仙游、龙溪、南平、尤溪、霞浦、福安、福鼎、漳平、古田、十一县。并华峰县丞所属。园地、屯地、六顷六亩有奇。　　

○豁除江苏元和、昆山、宝山等县。乾隆三十九年后。坍没地亩一百三十顷有奇。　　

○豁除福建闽县、乾隆四十年分、被水冲陷田一十三亩有奇。　　

○是日、御舟驻跸大长沟水营。　　

○是月。大学士管两江总督高晋奏、查勘丹徒县境内运河、自江口至西闸止、长二百一十丈。自窰湾至孙家村止、长四百丈。俱系浅涩。又江口东岸、及横闸对岸、各有淤滩一段。殊碍行舟。均应挑挖。加以筑坝修闸等项。现动项趱办。谕部知之。　　

○狭甘总督勒尔谨奏、抚彝厅额徵常平各项粮十五万二千余石。旧仓不敷收贮。应添建廒座八十间。清水县旧仓。年久倾坏者三十二间。应重建。请动项兴修。谕部知之。　　

○狭西巡抚毕沅奏、西安等府属四十七州县。共渠一千一百七十一道。俱于去冬水涸时。督催疏浚。一应堤堰。皆补筑完固。报闻。　　

○署云贵总督觉罗图思德奏、铜厂旧欠久悬。先后亦须截清。以免那掩之弊。盐课盈余。亦有堕欠。必须亲自巡查。得旨、自应实力妥办。毋为虚言。　　

○贵州布政使郑大进奏、贵州常平项下、额贮米八十万五千七百余石。应折谷一百六十一万一千余石。今查全省仓贮谷数。不及十之三四。边方官不谙掌故。未经筹办平粜。多致霉变耗折。请照例递年借粜。秋后买补还仓。勒限三年。全数易谷。得旨、好。诸凡似此实力为之可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五



	大清高宗法天隆运至诚先觉体元立极敷文奋武孝慈神圣纯皇帝实录卷之一千六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。夏。四月。壬寅朔。享太庙。遣果郡王永瑹、恭代行礼。　　

○谕曰、乌云布、系另户蒙古。身为前锋。乃敢于行营偷窃布匹。甚属无耻不堪。仅拟枷责。不足蔽辜。乌云布、著革退前锋。削除旗籍。插耳箭游营示众。交杨景素、将乌云布于行窃之处。枷号两个月。满日、鞭一百。问徒三年。以示惩儆。乌云布系前锋统领努三管辖之人。努三、及前锋参领等、平日所司何事。俱著交部、分别严加议处。　　

○又谕曰、英泰、现已革职。所有四川建昌镇总兵员缺。著交与将军阿桂、于所知军营出力人员内。拣选一员。奏请升补。现在该镇印务。著照文绶所请、令副将张允师、暂行署理。　　

○谕军机大臣等、据明亮等奏、酌筹现留屯兵。请照旧例。每日给米一升。其加给银四钱。即可裁去一摺。屯兵原非打仗征兵可比。所有加给银四钱。自应节裁。即每日给米一升之处。亦暂时筹办则可。将来酌定屯兵永远章程。自当照例妥议。至称余丁一项。目下分设营汛。各处兵丁。砍运木石。赶砌碉房。尚属无暇。可否俟碉房工竣。即行裁彻等语。此项留屯兵丁。原不应有余丁。若以赶筑碉房。需用工作人力。则屯土兵练等、素所熟悉。尽可役使。即云此时兵丁无暇。或资余丁之力。亦当定立限期。或半月。或数月。示以节制。严行督催。一俟工竣。即行裁彻。庶不致久延糜帑。著将此传谕明亮等知之。　　

○是日。御舟驻跸王老口。马头水营。　　

○癸卯。以平定两金川。遣官告祭天、地、太庙、大社、大稷。　　

○上诣皇太后御舟问安。　　

○谕曰、户部尚书。已令丰昇额补授。现在凯旋、到任后。英廉即不兼署户部。但户部事务较繁。且现有川省军需报销。诸案丛集。不可无熟手经理。丰昇额、初莅户部。未能即谙。袁守侗、亦习于吏部、而未习户部。大学士于敏中、又须随往热河。户部旧堂官。祇金简一人留京。伊在部尚未及二年。且系侍郎。自不若英廉之练习。英廉此时未便遽离户部。丰昇额回京后。且不必赴户部任事。所有户部尚书事务。仍著英廉兼署。俟川省军务奏销事竣。再令丰昇额接办户部。英廉专办刑部事务。福隆安亦应随往热河。兵部尚书事务。著丰昇额署理。　　

○又谕曰、富德之子二等侍卫富哈善、著革职、拏交刑部监禁。　　

○谕军机大臣等、据刘浩等奏、宝源局监督郑源焘呈称、行用钱文。间有缺边漏风之弊。查系该局炉头任应举、顾宁、及穿钱匠常官等、无心混入。请交刑部严审一摺。所奏殊未明悉。京城行使钱文。系宝泉、宝源、两局之钱并用。何以知宝源局有缺边漏风之钱。即或因钱文清字可辨。是以查办。但此等钱文。俱经该监督验明。方能出局。炉头等搀和情弊。在局时。郑源焘、尚不能详悉查明。及出局行使以后。何由知有情弊。遽行查办。其中必另有发觉别情。郑源焘、知事不可掩。始行检举塞责。刘浩等此奏、未免代为回护。著该部严行查明。据实具奏。再宝泉局钱文。较宝源局多三分之二。今工局既有缺边漏风之钱。户局岂能独无。金简现管户部钱法堂事务。曾否办及。著金简将实在情形。即行查明。据实覆奏。将此一并传谕知之。寻刑部奏、此案因郑源焘在钱铺换钱。拣出缺边漏风二十余文。疑是曾经记过之工匠搀入。其实无事根寻。现贮局钱。亦无此弊。但平日不能细验。咎实难辞。应将监督郑源焘、彻出宝源局。仍交部严议。得旨、此事管理钱法堂侍郎、亦难辞咎。著交部一并察议。余依议。又金简奏、宝泉局向设四厂。鼓铸稍不如法。随时将监督等严饬。现无滋弊之处。报闻。　　

○又谕曰、英廉奏、湖北民人江荣周、在京呈控。沔阳州土堤冲溃多年、未经修筑一案。已将江荣周、交部解赴湖北。听候查办。著刘墉、于查审安徽事竣。即就近前赴湖北。会同陈辉祖、秉公查勘。此项堤工。虽系民修。但关系垸田数百万亩。岂可听其经久不行葺治。若其中有业户民。即应令其出赀。上紧赶筑。倘或民力实有不能。亦当官为设法借给。按年扣还。俾堤埝卫田。以资久远之利。不宜因循坐视。致良田多年歉收。刘墉等、务将实在情形。确查妥议具奏。至江荣周、本身止有田百亩。因何远涉赴控。恐不免有藉端歛费情弊。并著一并查明具奏。英廉摺。钞寄一分。并江荣周呈词原图。寄交刘墉阅看。　　

○转吏部右侍郎刘秉恬为左侍郎。　　

○是日。御舟驻跸五里堡水营。　　

○甲辰。谕军机大臣等、据英廉奏、步军校拏获宁津县民妇郭孙氏、携带幼童福寿、用铁钉穿透腮颊、恃强化缘一案。已交刑部审究矣。阅摺内所讯供词。郭孙氏毁伤肢体恶化。已非良善之人。且在锦州。曾入邪教。犯案递籍。其义母谢氏、及马老道、尼僧龙宫等、皆系一教之人。当时即应从严根究。何以仅将该犯妇递籍安插完结。著传谕弘晌、富察善等、查该州从前曾否详报。及该将军、府尹、因何不行具奏之处。据实覆奏。并将供内之谢氏、马老道、尼僧龙宫等、拘拏到案。严究邪教源委。及传习之人。逐一严讯具奏。并将所讯供词。咨明在京刑部。即可据供质讯。以省往来提解之烦。此旨著由五百里传谕弘晌、富察善等、即行查覆。英廉摺、并钞寄阅看。并谕在京刑部知之。　　

○予故协办大学士吏部尚书官保、祭葬如例。谥文勤。　　

○是日。御舟驻跸刘家湾水营。　　

○乙巳。上诣皇太后御舟问安。　　

○谕、据舒赫德等奏称、查抄富德家产。将伊家人、俱交刑部审明取供。一并奏闻等语。看来富德扣取赏号银两入已等款。已皆属实。富德前获重罪。朕复施恩。用为参赞大臣。遣往军营。伊不知感激。反行此卑鄙无耻之事。实属丧尽天良。有负朕恩。断难轻宥。富德所行之事。伊子富哈善、自无不知。现既将富哈善革职交部。伊家人如有不能细知之事。即严审富哈善、务必究出确情。不可稍涉姑息。至富德家人穆特布、赵亮、供词内称、现在抄出缎三十余匹。皆系相识之人馈送。并非官物。此亦难信。恐亦系军营赏缎。藉端入己者。亦著详悉研审具奏。再现随富德家人赵清、尽知此案备细。已降旨隆安、将赵清拏解送京。俟赵清解到时、舒赫德等、即归案详细质讯。　　

○是日。御舟驻跸朱官屯水营。　　

○丙午。谕军机大臣等、昨驻博平县朱官屯水营。密雨竟夜。虽未能十分沾足。当此久盼甘＜雨澍＞之时。于二麦早禾。亦殊有益。不识昨晚之雨。京师曾渥沾否。著谕询留京办事王大臣、即行据实覆奏。　　

○又谕、上年曾令将军等、将攻得两金川地方。所有形势最号险恶、经我兵艰难力战而得者。将士等劳绩尤多。均应绘画得胜图。以彰武成盛典。今已据阿桂、节次绘画进呈。而明亮一路。亦有地当险要。经官兵力攻而得。如宜喜、达尔图等处。自应一体绘画。著传谕明亮、逐一查明。绘图贴说呈览。　　

○以户部左侍郎福康安、兼镶黄旗蒙古副都统。　　

○是日。御舟驻跸新庄水营。　　

○丁未。常雩。祀天于圜丘。遣履郡王永珹、恭代行礼。　　

