<!-- { "loadSidebar": true } -->
○又谕曰、钟音奏、侯官县知县张润。于盗犯陈恒福等、劫夺陈谕货船一案。因该犯将前次劫夺福清县民杨伯科等船只。换与陈谕、漂泊拢岸。报县查验。该县遂疑杨伯科等为本案正盗。辄用刑求。以致畏刑诬认。复捏报家丁获犯。希邀议叙。更属欺诈。若非后任仲元鳌审出。几成冤狱。请旨将张润革审等语。张润、著革职。交该督严审究拟具奏。至署县仲元鳌、于前任将事主作盗犯、刑求捏报之案。并不瞻徇同官。据实审出。尚为能事。此等改正之件。若系后任有意挟嫌。以曲作直。故翻成案者。督抚自当查参。今仲元鳌、因虚心审鞫。究出正凶。俾冤民得以昭雪。甚属可嘉。仲元鳌、著送部引见　　

○直隶总督周元理奏、热河地方更定事宜。一、热河同知。奉旨改为承德府。其余六厅。拟改州县名目。如喀喇河屯厅、拟名滦平县。八沟厅、拟名平泉州。四旗厅、拟名丰宁县。塔子沟厅、拟名建昌县。乌兰哈达厅、拟名赤峰县。三座塔厅、拟名朝阳县。一、热河同知。向管地方刑钱事务。今改为承德府。毋庸添设附郭知县。请如直隶州例。刑钱俱自行办理。其六州县事。由该府审转考核。一、承德府现有监狱。请将热河巡检。改为经历。兼摄巡检。并带管司狱事。其六州县监狱。令各该处巡检兼管。毋庸另设典史。一、口外多系蒙古旗民交涉事务。请即以理事同知、通判、管知县事。仍照原衔升转。其该府接见仪注。行文体制。俱如知县例。一、承德府、及六州县。俱系口外要缺。请定为在外题补之缺。其冲繁疲难字样。按地定拟。一、热河道学教授。请改为承德府教授。其学额。于府、增为六名。六州县、各增为四名。一、承德府应另铸给承德府印。其六州县、俱改铸为理事同知通判官某州某县事印。教授、经历等官印记一体改铸。俱下部议行　　

○乙未。吏部议奏、直隶广平府知府谢洪恩、于审转威县穆本现、因奸谋毒奸妇本夫一案。误将不知情之奸妇贾氏拟绞。经部驳始行更定。应照例降调。得旨、依议。此本吏部议知府谢洪恩降调。内阁票拟。例不出名。该员从前颇能办事。朕所素知。近因周元理奏其自升任知府后。渐不如前。是以照议降调。朕于每日奏进本章。无不详为披阅。此案谢洪恩应得处分。乃就其人而酌核行之。并非因签内未经出名。遂依部议也　　

○旌表守正捐躯四川马边厅民许某妻李氏　　

○陕甘总督勒尔谨奏、上年十一月、十二月间。各属报得雪一二三寸不等。嗣据通省报正月上中旬。复得雪一二三寸不等。因未深透。率属祈祷。得旨、知道了。今得雨雪否。寻奏、兰州及附近地方。先于二月初旬得雪。嗣据巩昌、平凉、凉州、西宁、四府、及泾、秦、阶、三州。俱同时得雪一二三寸不等。甘州、及肃州各属。于二月中旬得雪。自二寸至五寸不等。省城又于下旬得雪。入土二寸。均各有资播种。报闻　　

○是日起。上以祭社稷坛。斋戒三日　　

○丙申。谕军机大臣等、前据杨景素查奏、粤海关徵收盈余税银数目。比较前三年短少二万余两。应责令前任监督德魁赔补一摺。现交户部、内务府、会同核议。据奏称、前此洋船少到之年。亦有与此次相同者。而税项较多。此次亏绌。自系办理不善。不得以货物粗多细少为词。应请在德魁名下追赔等语。固属照例核议。第念德魁、两任粤海关监督。其平日办事。较之他人。尚为奋勉。人亦颇有良心。所有短少盈余数目。朕信其断无侵蚀情弊。况德魁现已身故。是以加恩免其赔补。但洋船少到数目。上届亦有相同。何以税课盈亏顿异。或因德魁查察未周。其家人长随、与该关胥役、通同作弊。侵渔中饱。亦未可定。朕所欲加恩者。惟在德魁。若果有此等情弊。不可不切实究追。从重处治。李质頴。本系兼管关务。图明阿、现系接任之员。知伊家人胥役辈。果有情弊。无难察访。况该关存有经徵底簿。更易核查。著传谕李质頴等。即行详细稽核。严密察访。若查出弊端。即一面具奏。一面查拏究审。务使水落石出。不可颟顸了事。若实无情弊。及因何盈余缺少之故。亦即据实奏闻。将此由四百里谕令知之。寻奏、该关乾隆四十年分洋船。及本港经徵底簿。并原报底单。核对相符。至洋船到口。向由行商、将货物开单呈报。本官遣书役家人与夷商通事等查验。其税银总以船之大小货之粗细为差。德魁胥役家人等。实无侵渔情弊。报闻　　

○军机大臣等遵旨覆奏、查允禩、允禟子孙。现在圈禁者。惟允禟长子弘晸。其余两家子孙。俱系正蓝旗官兵看守。不准出外行走。应将弘晸释放。并彻看守官兵。至所有女、孙女。年长者已嫁。未嫁者俱幼。报闻。　　

○丁酉。祭先师孔子。遣协办大学士英廉行礼　　

○谕军机大臣等曰、徐恕奏、据泰安县知县张鸣铎、访有民人王仲智、混称修炼成仙。形迹诡秘。搜查该犯家中。有木剑、木牌、及万法归宗等书。讯据供称、曾遇神仙。叫我闭门修养。可以脱离生死等情。随同署臬司李燕、亲赴该县。严查审办等语。此等莠民邪说。最易煽惑乡愚。自应严究根株。按法惩治。今国泰已经起程。计日即可回任。著交国泰、亲提该犯等。严审明确。定拟具奏。至徐恕、因护理抚篆。一闻禀报。即带同署臬司李燕、亲往查办。固属认真。但此等案件。尚非聚众大案可比。该护抚或带道员一人前往。或派署臬司前往。尽可完事。不值抚司同行。省会重地。不可无大员弹压。今济南止有署藩司陆燿一人。设或再有要事。未免无人商办。且奸民伎俩。诡诈百出。或故择一无用之人。稍露端倪。引动抚司远出。乘机复有举动。转致照应不及。此亦不可不过虑豫防。且非独山东一省为然。各省皆应如此。著传谕各督抚。嗣后如遇地方报有不法逆犯。必须权其轻重缓急。如有急须剿捕。如昨岁甘肃河州叛逆之案。自应照勒尔谨之带同司道。督兵迅往扑灭。若案犯无多。止须于两司内、派一员往办。或不同城之督抚。亲身前往。必须留两司同在省城。方为妥协。将此遇各督抚奏事之便。一体传谕遵照。并谕令徐恕知之　　

○礼部题、朝鲜国王李算、遣使恭进万寿、冬至、元旦、三大节岁贡方物。暨琉球国中山王尚穆、遣使恭进岁贡方物。俱赏赉如例。停止筵宴　　

○命正白旗领侍卫内大臣特成额为参赞大臣。赴乌什办事。换乌什办事大臣绰克托回京　　

○豁免遭风漂没江西安福帮旗丁黄习良运米、一千一百四石有奇　　

○戊戌。祭大社、大稷。上亲诣行礼　　

○谕曰、多罗顺承郡王薨逝。著交该部照例办理。仍加恩派散秩大臣一员。带领侍卫十员。赏奠茶酒　　

○又谕、前因袁守侗出差。所有顺天府府尹事务。特令蒋赐棨暂行兼管。今胡季堂现已回京。伊从前屡经管理顺天府事。亦系熟手。蒋赐棨系仓场侍郎。例应驻劄通州。查办漕务。势难往来兼顾。所有顺天府事务。即著胡季堂管理。至府尹向系侍郎兼管。袁守侗现系尚书。即回京后、亦毋庸管理　　

○谕军机大臣等、据寅著奏、查勘淮北场灶情形。并酌拟巡防事宜一摺。所奏殊不明晰。已于摺内批示矣。前因山东拏获盐枭。供系在海赣交界之处。零星偷买老少盐觔。装车推卖。以老小之利源。变而为私枭之弊薮。朕意若将各盐场所出余盐。官为收买。散给贫民。停止肩挑肩负。自属正本清源之道。第各地方场灶情形。未能深悉。是以令各督抚、会同各盐政、斟酌妥善。据实覆奏。并谕令不得因朕有此旨。稍存迁就。所降谕旨甚明。续经直隶总督等覆奏、长芦向系散给钱文。其肩挑背负之例。久经停止。山东巡抚亦奏请照长芦例行。是该二省均已通行无碍。即或两淮老少余盐。有不便停止之势。何妨将实在情形。详悉直陈。朕岂肯因前旨稍为回护。乃寅著摺内、惟称巡防之严密。灶户之穷苦。隐跃其词。言外似有老少余盐难于停止者。若果难于停止。何妨直陈。至所称查点砖土盐池。并无溢额。确讯场商灶丁。晒扫收买。素有成规。实不能额外私晒。卖给东省枭贩。看来竟系寅著回护东省私贩一事。果如所言。则东省盐枭所供、自海赣交界偷买余盐之语。众口如一。岂转不足信乎。抑买自何处乎。寅著此奏。甚属糊涂不晓事。著传旨申饬。看来此事。百伊一人所能办理。著交高晋萨载、会同该盐政、悉心查勘。据实在情形。详悉妥议具奏将此由四百里谕令知之　　

○授宗室允禟长子弘晸为散秩大臣　　

○己亥。上诣大高殿行礼　　

○诣恩慕寺、安佑宫、行礼　　

○幸圆明园　　

○遣官祭关帝庙　　

○谕曰、冯廷丞、周克开、著加恩发往江南交与高晋、以同知委用　　

○庚子谕、朕于今秋恭谒祖陵因至盛京时。不升殿。不筵宴。曾降旨令朝鲜国毋庸遣使朝贺。今据礼部奏、该国王以举国臣民。瞻依倍切。欲仍照往例、遣陪臣祇候陈请转奏。情词恳切。恭顺可嘉。著准其遣人至盛京请安毋庸进贡。不必差遣多人。亦不赐筵宴也该部咨该国王知之　　

○又谕、吏部奏、据文选司检举署东平州州同许祖尧、夏津县主簿姚兴凤二员。各前任加级之处。遗漏未经入册。以致因公降调。照例开缺。请将承办司员。交都察院察议等语。该司员于议处降调之案。不查明加级抵销。自属疏漏。但其事与刑部失入、相似而实不同。刑部失入重于失出者。因罪犯一经失入。已罹重辟。所谓死者不可复生。严其处分。正以重民命也。至失出、囚即遣放。仍可审核更正。故其议处从轻。若吏部办理议处。疎忽失入。固有应得之咎。但事后尚可自行检举。或经被议之员控辩。仍可查明改正。不致终于枉屈。其议处可以从轻。至失出、则以应行议降之人。妄为拟抵。安知非徇情受贿。高下其手。久之易滋流弊。不可不重其处分。俾知儆惕。以刑部出入轻重。反而用之。方为平允。著吏部、会同都察院、另行定例具奏。此案即照新例行。余依议寻议、吏部办理议处司员。如系徇情受贿。将应议实降之人。妄为议抵。应另行参究。其一时失检。重复抵销者。如系罚俸、降级留任之案。旧例罚俸一个月。今应改为罚俸一年。系应行降调之案。旧例亦祗罚俸一个月。今应改为降一级留任。至遗漏抵销。致本员降调离任者。旧例降一级留任。今应改为罚俸一年。从之　　

