<!-- { "loadSidebar": true } -->
○予原任太傅大学士伯鄂尔泰、入祀云南省贤良祠。　　

○乙丑。谕曰。通政使司左通政张映辰、詹事府少詹事西成、通政使司参议双鼎、御史海明、孙灏、户部郎中永贵、理藩院郎中六智、内务府郎中申祺、俱著吏部随便带领引见。　　

○又谕、今日因前日保举一事。欲召诸臣等面降谕旨。乃朕办事已毕。诸臣久之不至。在外部院衙门。尚远近不一。至于内阁。则在紫禁城内。可以顷刻赴召。而大学士查郎阿、陈世倌、史贻直、竟未入署。独不思今日朕以黎明阅视祝版。而辰巳之间。阁臣尚逍遥私第。可见向来所奏每日入署办事。粉饰之虚辞耳。尔等身为大臣当以早朝勤政。进规于朕。方无忝责难于君之道。而先自偷安。有是理乎。况三月朔日。日食示儆。正我君臣省愆思过。实心修省之时而诸臣怠玩若此。其可垂之史册乎。朕从不肯诿过臣下。乃至此刻与诸臣相见。非朕之晏朝也。诸臣扪心自问。平日之言忠言孝者谓何。夙兴夜寐者谓何。其何以自解。至举荐人才。有以为畏者。亦有以为喜者。其畏者、惟恐所举之人。或有咎戾。贻累于已。从利害起见。固非公尔忘私之义。其喜者、则就此可以市德徇私。一闻降旨。即觉技痒。如大学士陈世倌、保举十人。史贻直、至十四人。赵宏恩、亦保十人。夫人材实为难得。而尚书侍郎督抚。职任尤重。果有如许胜任之人。可以简用不尽。则朕亦不必鳃鳃过计。令廷臣各举所知矣。今兹所举。多属朕所素知者。试略举一二。如查郎阿保德龄可胜尚书之任。德龄嗜酒糊涂。从前不胜巡抚之任。来京授为护军统领武职。后因其本属文臣。姑用为工部侍郎。伊嗜酒之习。尚未能改。在部办事。亦属寻常。即教习庶吉士。亦未见其所成就。侍郎犹可姑容。岂能称尚书之职乎。即如有保阿克敦可胜尚书之任者。若甚无人。阿克敦实堪续貂。此荐尚书。属不谬也。又保二格、徐杞、为侍郎。二格为副都御史。已属勉强姑息。何能胜侍郎之任。徐杞任布政使十余年。经手钱粮。颇能清楚。乃不自努力。思京堂安逸尊荣。无仓库钱粮之责。自求解任来京。与范璨同一气习。盖求其过则不得。论其心则实伪。所谓乡原也。用此等人为侍郎。于国事何补乎。陈世倌保杨嗣璟。杨嗣璟从前差往山西审事回时。于朕前痛贬喀尔吉善。朕洞烛其隐。直欲得山西巡抚一席耳。彼时即向大学士等言之。由今观之。喀尔吉善、岂非巡抚中之铮铮者。则杨嗣璟之居心。尚可问乎。史贻直保吴应枚、于振、可为侍郎。吴应枚曾任奉天府尹。办事草率。被参调用。且人亦昬庸平常。岂可用为侍郎。于振文学虽或尚可观。将来如正詹阁学之类。自属可用。至侍郎、则可定其不能胜任。即胜任、亦不过邓钟岳、陈德华之流耳。于部务有何裨益乎。赵宏恩保李如兰、翁藻、海望亦保翁藻、李如兰现任布政使。亦属平庸。翁藻小巧之才。无大器量。封疆重任。岂可轻付乎。李元亮保举李世倬。伊曾任布政使。甚属不及。今姑用为京堂。岂可胜侍郎之任。盛安保举金溶。金溶不过一聪明见机而行之人。前为御史时。有过罢斥。朕弃瑕录用。一无建明。此岂侍郎之选乎。刘统勋、钱陈群、俱保嵇璜内廷行走。其人亦未必安静。伊等同在内廷。不免瞻徇之私。至雷鋐、雅尔哈善、二人。则保之者甚多。雷鋐剿袭道学陈言。总不脱好名习气。雅尔哈善自附正直。器量褊小。性亦偏执。此等人即加擢用。亦惟务一已虚名。岂能实心任事。即如顾琮、昨具奏摺。谓捐纳封典一事。断不可行。不思康熙雍正年间。开捐款项颇多。今已尽行停止。惟封典系人子荣亲之举。廷臣议准御史条奏。允其暂留。顾琮、康熙年间即在内廷行走。尝蒙召见。未闻摺奏。然尚可诿曰职卑。至雍正间、则已擢任大僚矣。何无一言及于捐纳。独至今日而沾沾以封典为言。岂顾琮学问、至今日而始悟捐纳之必当停乎。谓今日而必当停。则其视昔时为何时。其心更不可问矣。且今日之捐纳封典生俊。实出于朕昔之停捐、而九卿所议存者。然较之昔日之事例。盖存一二于百十耳。有何轻重。其意以谏停捐纳。自是正论。惟思邀取声名。无关国家切要之务。总由朕喜闻正言。是以敷陈古道。沽取美名。亦属自为。非为国家起见也。朕从不求全责备于人。其不知者。亦不臆度其是非。即如所举。有朕未知者数人。已谕吏部带领引见。俟引见后。亦惟徐观其人之当否。以定保举者之是非而已。而适所论者数人。则实系朕所知者。断不可用尚书侍郎督抚之人。不知汝诸臣以为何如耳。总之保举一事。必须真知灼见。问心无愧。其但顾一己利害。不为国家留意人才。已失大臣荐贤之道。至邀誉市恩。草率从事。不论其人之胜任与否。姑举以塞责。以人事君。尤不当如此存心。前日雷鋐、尚谓朕宜隐恶而扬善。隐恶扬善。固大舜之美德。朕所勉焉而未逮。但如今日保举一事。诸臣颇有以朕为不知。而可以于中成事者。朕有见如此而不言。是匿怨而友其人也。朕宁为孔子之不匿怨。不能为雷鋐之隐恶而扬善矣。帝廷畴咨。庸违方命者。不能为之讳。此岂放勋不能隐恶而扬善。盖用人之际。与夫修德涵养之事。固不可一例论矣。用人乃国家至要之务。将来有应行保举之时。仍惟廷臣是询。此番既确见其未当。不得不为诸臣明白晓切言之。若朕言果有未协。亦不妨明悉陈奏。朕不自护也。　　

○谕军机大臣等、据李锡秦奏、托庸办理铜觔。回护原议。差役搜拏藏匿私铜。每五日无获。将该役重责。又太平府龙州土民周胜孚杀死大功兄周胜举一案。供证确凿。而托庸以无辜之农成、黄坛、收监拖毙之故。执意欲开脱周胜孚为非正凶。自乾隆九年正月起、至今两年未结。此外尚有办理过刻。以致属员受累。而每听先入之言。牢不可破。地方含怨。李锡秦系该省按察司。奏其巡抚偏刻之处。未必属虚。究系属员。不便即降谕旨。可密谕策楞。将单内情由。秉公确查。具摺速奏。　　

○工部议覆、湖广总督鄂弥达疏称。荆门州属之沙洋地方。逼临江汉。堤岸最为危险。前经题建石矶、并增月堤。岁修料理需员。请移安陆府黄蓬山同知驻其地。以收险工实效。潜江县四面皆堤。如泽口芦茯等处。在在紧要。请移荆门州丽阳司巡检、改驻潜江。与该主簿分地管理。天门、钟祥、二县。俱当汉水之冲。请移天门县县丞驻岳家口。移钟祥县县丞驻石牌。俾各管要工。应如所请。各官应建衙署。应令该督于沙洋堤工生息银内动用。从之。　　

○丙寅。春分朝日于东郊。上亲诣行礼。　　

○谕军机大臣等。查办官庄地亩被灾一事。朕恐内务府官员往查未清。且滋弊端。是以面谕那苏图留心稽察。近据伊奏报。转多遗漏。现在交伊另行查奏。又如查办闲款银两。俱未明晰。经部驳查。伊覆奏时。仍未清楚。现在该部查核。那苏图不数月间。办理此等事件。俱未能详慎。其从前在广东任内。参奏融怀营参将马国柱、年近七旬。精力衰惫。朕闻其时。该参将实止五十六岁。现在尚未衰颓。已降谕旨。令其赴部引见。总督统辖全省。所办事务。皆关紧要。而直隶地方。旗民杂处。并无巡抚分理。更不同于他省。任专责重。必事事详慎。乃于地方有益。尔等可传谕那苏图。嗣后务须加意经理。毋得仍前疎忽。　　

○是月、两江总督尹继善议覆、提臣吴进义奏请、将川沙营所辖海岸之老洪墩。择地重建。俾商船营艘。有所标指等语。旋饬该地文武各员履勘。据称南汇县境内海滩。旧有老洪墩一座。岁久坍废、尚存基址。此处南通大洋。北达湖巷。为商船营艘收口之区。诚不可不立以标准。且对渡即系崇明。又为私盐潜顿之所。巡防亦不可不严。应如所请。于旧墩之西南堤内。筑台一座。并建营房二十四间。派兵防守。得旨、著照所议行。　　

○尹继善会同魏定国议覆、安徽按察使都隆额条奏、酌借社谷。修浚陂塘一摺。查社谷藉以补助。例不移作别用。虽借修陂塘。与别项挪用不同。但陂塘原应民力自修。如概许按亩指借。则谷少处、既难遍给。充余处、亦恐滋冒滥。陂塘未收利益。仓储先致空虚。臣等公同酌议。应令州县官。每年躬巡境内。凡旧有陂塘处。或疏浚宽深。或增修堤埝。劝民广为兴举。即江北向少池塘。亦宜相度浚治。以资灌溉。仍照民修向例。业佃自为经理。毋庸概借仓谷。惟遇旱涝。民力实属艰难。或穷民自为耕作。并无业户资其工本者。均准借给仓谷。成熟后免息还仓。并令该管道府。按册履勘。如有修浚不实捏报情弊。即将州县参处。得旨、所议是。妥为之。　　

○江苏巡抚陈大受奏、前据布政使安宁奏称、江苏各属。自乾隆元年、至九年、未完钱粮。积二百余万。今丙寅年钱粮。蒙恩蠲免。趁此余闲。可以料理。请委员彻底清厘。续奉谕旨。清查钱粮。徒致滋扰。俟开徵之年。妥商办理。窃思未完钱粮。如俱实欠在民。惟应设法催徵。毋庸滋扰。但其内役蚀之数。非按户查对。不能明晰。本年蠲免钱粮。印官闲暇。宜令从容查办。拟饬州县设局内署。将节年簿串。汇齐查核。如有积弊。即将经手胥役究问。不得扰及粮户。得旨、总在汝等平时实力稽察耳。今欲趁此官有余闲。而为清厘之举、亦可。但不可使百姓知有此事而滋扰、则善矣。　　

○福建巡抚周学健奏、闽省上年七月天时亢旱。虽续经得雨。而被旱稍久之福州、福宁、泉州、三府属。间有收成歉薄处。现饬各该县。亲行巡察。其有实系贫户。即借给仓谷。赶种春花。以资接济。若米价昂贵。再酌减价平粜。至澎湖地方。上年八月被风后。业饬道府加意抚绥。无使民食缺之。现惟谕令拨运仓谷。豫筹平粜。熟察通省情形。上游各府。米粮尚属充裕。至福兴、漳、泉、一带。青黄不接时。必得大加平粜。方于民食有益。自当随时酌量。以平市价而济民艰。得旨、观诸筹画之策。足慰朕怀。　　

○湖南巡抚杨锡绂奏、钦奉恩旨。蠲免湖南本年地丁钱粮。耗银亦缓至明年带完。浩荡之恩。旷代罕有。查湖南徵粮册籍。并不逐户按产开造。族大者、数十家总一户名。族小者、数家总一户名。每年州县虽报通完。实则民间完欠。在官不能细分。吏胥因得包揽入已。挪新掩旧。积弊丛生。今年钱粮既免。挪掩之技已穷。势必仍诳花户重完。或更捏造名色。科派需索。以抵侵项。现檄藩司转饬各属。务于上年未完钱粮内。将包揽侵蚀之弊。逐一查出。并于总户之下。督开细户。以杜揽侵弊源。得旨、惟在实力妥办。勉之。　　

