<!-- { "loadSidebar": true } -->
○又奏、查上江拨补封贮银、共八十余万两。下江共七十余万两。两淮盐库续收银约七八十万两。是上下两江被水州县。即有需用。己足敷动拨。所有户部续拨漕项银一十九万余两。应仍留解部。得旨。此项续拨漕项银一十九万余两。亦著存留该省。以备赈恤之用。　　

○己丑。上诣长春仙馆、问皇太后安。　　

○谕大学士等、据德沛、陈大受、奏称。今岁淮黄交涨。七月初五日。完颜伟、差员密谕通判刘永钥。将昭关等坝、开放洩水。令其以异涨通报等语。在督抚之意。以为下河州县被水。由于放坝。完颜伟将檄令开放。捏称通判详报异涨漫决。为河臣之咎。不知向来河工。水大放坝。河员往往报称漫溢。或报称冲决。此系相沿之习。今岁水涨异常。开坝固有伤下游田禾。若不开坝宣洩。则不独高家堰堤工可虑。即彼地城郭人民。亦必受患。此不得已之计。未尝不为保全百姓起见。况完颜伟亦曾将饬令开坝之处。具摺奏闻。虽未将以上情节、明白奏出。而朕知其意实系如此。完颜伟之奏。督抚未之知也。然完颜伟本当将此处明白奏闻。或密行知照该督抚。亦无不可。若以开坝一节咎也。则非矣。德沛现住扬州、会同陈大受办理赈务。至于河工乃完颜伟重责。令伊等和衷办理、而不可有所掣肘也。可将朕旨传谕知之。　　

○大学士会同漕运总督顾琮议奏、截留漕船。定例扣追钱粮。旗丁不无拮据。应酌量加给。使丁力宽裕。除截留蓟州易州。照抵通例、各项准全给外。其余己兑开行者。其在次费用。议将山东、河南、二省。每船酌给银五十两。江南、浙江、二省。每船酌给银六十两。江西、湖广、二省帮船。程途皆远于江浙。而江西船装载正粮。较多于湖广。应将湖广帮、每船酌给七十两。江西帮、每船酌给九十两。以敷旗丁各项用度。其存剩行月等银。并全数本色米石。江浙河东等省。仍照旧按程追给。至江广二省。程途遥远。经涉江湖。应将该二省帮船。在未经过江以前截留者。除在次酌给银两外。其余剩银两、同本色米石。一体按程追给。其已过长江。尚未渡黄、截留者。应给四分之三。至渡黄以北。至临清德州等处、截留者。已俱有提溜打闸、盘浅雇剥之费。应将各项银米全给。得旨。依议速行。　　

○户部议准、湖南巡抚许容疏报。攸县、醴陵、茶陵、酃县、华容、益阳、沅江、衡山、八州县。乾州、凤凰、永绥、三厅。被水被虫。分别抚恤。得旨。依议速行。　　

○旌表守正捐躯之正蓝旗包衣马甲积德妻王氏。　　

○庚寅。上奉皇太后幸同乐园。自是日至壬辰。皆如之。　　

○谕、江南上下两江。今年水涨逾常。该督抚陆续奏报者、不下数十州县。朕每一览奏。宵旰靡宁。已屡降谕旨。令该督抚加意抚绥。毋使失所。又特命直隶总督高斌、刑部侍郎周学健、前往。会同该督抚等、拯救目前之灾荒。永除将来之水患。但念此等被灾之地。夏己无收。秋更失望。小民困苦。其何以堪。况此数十州县。有今年被灾特甚者。有今年稍轻、而连年被灾者。现又水涨未消。亟待赈恤。其流离颠连之状。时在朕心目中。所有本年应纳钱粮。朕欲加恩豁免。著该督抚查明被灾各州县。先行缓徵。次第将确数分别具奏请旨。该部即遵谕速行。　　

○江苏巡抚陈大受疏报、靖江县、乾隆六年分。丈勘新坍平田、七顷九十二亩有奇。新涨折实平田、七顷八十五亩有奇。又原坍民赋田内。有学田四顷三十九亩有奇。分别蠲升。　　

○辛卯。遣官祭关帝庙。　　

○遣官祭昭忠祠。　　

○谕曰。直隶总督高斌、刑部侍郎周学健、差往江南。办理赈恤水利事务。著给与钦差大臣关防。俱著驰驿前往。　　

○又谕、嗣后挑选秀女。遇有皇太后皇后之姊妹。亲弟兄之女。亲姊妹之女。记名者。著户部奏闻。彻去记名。至妃嫔等姊妹。亲弟兄之女。亲姊妹之女。有记名者。著内务府告知首领太监奏闻。著永为例。　　

○定亲蚕典礼。礼部议覆、大学士鄂尔泰等奏称、古制、天子亲耕南郊。以供粢盛。后亲蚕北郊。以供祭服。我皇上亲耕耤田以示重农至意乾隆元年。准工部侍郎图理琛、议改先蚕坛为先蚕祠。每岁季春已日。遣太常寺堂上官以少牢致祭。所以经理农桑之道。至为周备。今又命议亲蚕典礼。伏思躬桑亲蚕。历代遵行。但北郊蚕坛。在安定门外。故明嘉靖时。以后妃出入道远。亲莅未便。且其地水源不通。无浴蚕所遗址久废。考唐宋时。后妃亲蚕。多在宫苑之中。明代亦改建于西苑。伏读圣祖仁皇帝御制耕织图序。于丰泽园之北。治田数畦。环以溪水。陇畔树桑。傍立蚕舍。是育蚕之事。圣祖仁皇帝亲加讲求。今逢重熙累洽。礼明乐备之时。亲蚕大典。关系农桑。自应举行、以光典礼。其应行相度蚕地。建立蚕坛桑坛、蚕宫、从室、之处。请敕交内务府、会同工部等衙门办理。至亲蚕典礼。所应斋祀、躬桑授蚕治茧等仪注。及选择蚕母蚕妇。受桑、布缫。一切礼文事宜。应交礼部详议。得旨。奉皇太后懿旨。是。依议。臣等伏查唐开元享先蚕仪。散斋三日。致斋二日。至永徽三年。制以先蚕为中祀。我朝于季春已日祀先蚕祠。亦列中祀。则斋戒应照一切中祀、致斋二日。皇后亲祀先蚕之礼。周制。后斋戒。享先蚕。躬桑以劝蚕事。北周。皇后以一少牢亲祭先蚕西陵氏之神。因以躬桑。隋制。皇后以一太牢制币、祭先蚕于坛上。祭讫。躬桑。明会典亦载有皇后亲祀先蚕仪注。是累代皇后。原有亲祀先蚕之礼。我皇上御极之元年。特命建立先蚕祠。每岁季春已日致祭。今举行皇后亲蚕之礼。臣等谨拟交钦天监、于季春月。择躬桑吉日。皇后亲祀先蚕。应设先蚕西陵氏神位于坛上。太常寺先期奏闻。致祭前二日。皇后于正殿致斋二日。至期。诣蚕坛。以一太牢亲祀先蚕西陵氏之神。行三献礼妃、嫔、公主、王妃、以下。文下三品大臣命妇以上。致斋陪祀。祀毕。皇后诣桑坛位、采桑。妃、嫔、二人。王、贝勒、贝子、公、福晋夫人三人。三品以上。文武大臣命妇四人。从蚕采桑。蚕事毕。蚕母率蚕妇、择茧之圆洁者贮筐。献皇上。献皇太后。遂献皇后。择吉。皇后复诣蚕坛正殿。亲临织室。蚕母率蚕妇、全献茧之所登者。皇后行缫三盆手礼。遂布于蚕妇之吉者。使缫而朱绿元黄之。以供郊庙黼黻之用。至蚕母蚕妇。汉魏以前。皆无其称。惟晋蚕西郊。列侯妻六人。为蚕母以授桑。未载有蚕妇。北齐、授桑蚕母。蚕母切之、授世妇。谨按祭义。卜世妇之吉者。使入蚕于蚕室。考古制。二十七世妇。蚕宫亦建二十七从室。则蚕妇应即为世妇。所云蚕母。盖取老成谙蚕事。以为世妇统领。明嘉靖时。令顺天府报蚕母。则取诸民间之妪。未尝拘定列侯之妻。即古制卜世妇之吉者二十七人。入蚕于蚕室。亦必平时晓习蚕事。方膺兹选。臣等酌议、应交内务府、查明包衣。并行文八旗。遴选熟谙蚕事。并无事故者。开列具奏。钦点蚕母六人。使暂居茧馆、以督蚕事。蚕妇二十七人。居蚕宫二十七从室。使治蚕事。抑更有请者。皇后亲蚕肇祀。仿照古制。需女官一十二人。曰尚仪。曰尚宫。曰典仪。曰掌赞。曰司宾。曰司言。曰司宫。曰典制。曰司赞。曰典赞。曰司祝。曰女史。行礼时执事。此次初行典礼。应于孟春月。内务府先行奏选。俾演习娴熟。又祭先蚕乐章。臣等暂据会典内所载。填入仪注。应候钦定乐章演用。再查北齐蚕坛。以内监置蚕宫令丞各一人。经理蚕坛诸务。明会典亦载有蚕宫令。请仿其制。置令、丞、各一人。所有仪注。虽经仿照古制定议。但须因地制宜。应俟蚕坛规模。相度已定。再行详酌妥议具奏。从之。　　

○户部议准、安徽巡抚张楷疏报、凤阳、怀远、虹县、灵璧、蒙城、五河、等六县、被水。并霉烂二麦。其新旧钱粮。暂缓催徵。无力贫民。酌借耔种。至二麦歉收各户。借给口粮一月。从之。　　

○工部议准、江南总督宗室德沛奏称、蒙城县潘家湖等九处湖沟。蓄洩攸关。俱应开浚。并加筑土埂。查民堤民埝。原系民力自行修筑。不动帑项。如遇灾歉后。民力实不能办者。照以工代赈之例。动用公项。此次请即在拨存芜湖关税赢余银两酌给。及时兴修。以济民食。得旨。依议速行。　　

○豁除浯州场塌陷盐埕、三百三十九丘额税。从署闽浙总督策楞请也。　　

○壬辰。谕、朕爱养黎元。特沛殊恩。将关榷米豆等税。悉行蠲免。以为充裕民食之计。但船料一项。议论不一。现发九卿会议。尚未覆奏。朕思此事益无难办之处。向徵船料者。应照例徵收。向不徵船料者。岂可因免米豆之税、而转加徵船料。著该部即速行文各关知之。　　

○又谕曰。高斌、周学健、奏称。此番赈务水利。需费浩繁。请令情愿急公人员。仿照乐善好施之例。出资效力。按其效力多寡。酌予议叙。分别录用等语。近年上下两江水患频仍。朕心轸念。多方筹画。如果有益于灾黎。帑金原所不计。但照高斌等所奏。此等人员。若准其效力。自必踊跃急公。辐辏而至。因此商贾流通。货物充裕。于屡年饥馑之余。可臻富庶之象。地方民生。似均有裨益。此一时权宜之计也。况京官自中、行、评、博、以下。外官自同知、通判、以下。于正途仕进之阶。尚未有碍。事属可行。但此举因江南屡被灾荒。非常年可比。他省亦不得援此渎请。然不定以年限。恐日积月累。从事者多。与现在因时制宜之意。转有未合。其应如何酌定条例。并于何时停止之处。该部一并定议速奏。寻议、京职自中、行、评、博、以下。外职自同知、通判、以下。按吏部品级考。及户部旧有粮运事例。详加参酌。分别叙用。但各省官生。陆续来江。尚需时日。应请于本年十月起。定限二年停止。所输银两。令承办官员。随到随收。毋许吏胥刁蹬需索。再查吏部铨选捐班。现系西安户部阿尔台等九班。轮流选用。此次乐善好施人员。自应从优录用。以示鼓励。应俟各该员赴选人文到部。其捐双月者。按伊等品级、并投捐日期。入于西安等捐班之前选用。其加捐先用者。即入于本班双月内先用。其改捐单月者。准归单月捐班即行选用。至加捐不论双单。月即用者。准其不论双单月捐班遇缺即用。以上四项。俱仍积选班之缺。如此项议叙无人。再将西安等班、照例铨选。各官生必踊跃急公。俾灾黎均沾惠泽。从之。　　

