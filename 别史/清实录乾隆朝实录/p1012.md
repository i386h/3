<!-- { "loadSidebar": true } -->
○定拔贡朝考选用例。谕各省选拔贡生。经朕降旨。以十二年举行一次。计至癸酉年、即届选拔之期。惟是来京朝考。拣选引见。劄监读书。或以知县等官试用。或以教职即用。或以教职归班序选。条例屡经更定。朕思选拔、于每学数十百人中、拔取一二人。且不糊名易书。可以验其人才。核其素行。自当精择以充其选。应令该学政于试列前茅之士。举其文行兼优。才品出众者。会同该督抚秉公抡采。以杜滥觞。至庠序为陶育人才根本。今教职率多昏耄龙钟。滥竽恋栈。虽定以六年甄别。而上官以闲曹多方宽假。非国家设官敷教本意。应分以年限。详加澄汰。所遗员缺。即以应授教职之选拔充补。于士风当有裨益。所有选拔贡生、赴部验到。作何定限。及朝考录用、一切规条。俱应详悉。酌定。永著为令。大学士九卿集议以闻。寻议、各选拔赴部。应以该年十月起限。云南、贵州、四川、广西、广东、甘肃、限次年五月到部。湖南、福建、江西、浙江、湖北、陕西、限次年三月。江南、河南、山东、山西、奉天、直隶、限次年正月。其有患病事故者。许呈明咨部。朝考之法。除前项选拔补考人少。仍照向例在礼部考试外。其新选拔、应照拟定限期。分为三次。由礼部奏请。钦点大臣。于午门内考试。拟定等第进呈。卷分三等。不入等者。本生斥革。发回原学。该学政、及督抚、府尹、一并议处。再向例朝考后。礼部会同九卿、拣选引见。有奉旨以知县及知县以下等官试用者。余劄监肄业。三年期满。以教职选用。其考取景山等处教习。期满引见。候旨分选知县教职。归本籍肄业者。遇考职之年。准考取州同、州判、县丞。有愿就佐贰、及教职者。以直隶州州判、复设教谕、选用。乾隆二年议停。今请照旧拣选一二等引见。候旨简用。从之。　　

○谕军机大臣等、湖南布政使周人骥奏称、苗疆额兵、有以苗人充补者。殊非防微杜渐之道。应设法渐次开除。不得再将苗人冒充等语。苗疆设兵防汛。原资其控驭弹压。乃即用苗民充伍。殊非本意。或因内地召募乏人。而熟苗言语衣服、与民无异。是以因循成习。若一旦概行革除。亦未免过急。著传谕苗疆督抚。令其通行密饬各营伍。嗣后召募名粮。不得仍将苗人充补。亦勿张扬形迹。有失绥靖之宜。　　

○又谕曰。布政使温福奏、汉奸龙世瑾、教唆夷人、诬报重情。计图得贿一案。从来绥靖苗疆之道。首在杜绝汉奸。龙世瑾捏造无影之词。架空唆讼。在内地亦系匪棍讼师。乃至潜入苗疆。设谋播弄。不加严惩。无以示儆。现据硕色奏到、已饬司道将该犯从重究拟。著再传谕硕色、开泰等通饬苗疆文武员弁。嗣后务宜严行稽察。无令汉奸潜留苗地。致滋事端。　　

○又谕曰。提督李绳武奏、夷使到境日期一摺。内称、今次所带人畜数目。虽据报称大率不越钦定之例。可谓恭顺。然往往以多报少。其间违例索求之处。是其故智。现在查察等语。准噶尔夷人交易一事。前因其所带人口牲畜货物。每岁加增。贪得无厌。经尹继善等奏请。限以数目。未免过于减少。朕酌量加恩。传谕该台吉等。嗣后肃州交易。以十三年来数为准。贡使交易。以呢玛来数为准。如在此数之内。许其交易。余者驳令带回。今夷使所带人畜货物。据报虽在定例之内。但夷情狡诈。或有以多报少。至临时又复再三恳求。以图例外多售。殊未可定。自传谕定例之后。此系初次交易。不可稍有迁就。著传谕李绳武。即行查明夷使等所带人畜货物数目。如在定例之内。准其交易若或稍有浮多。一面先令贡使进京。一面查明多带之数。概行驳回。其在呢玛所带数目之内。仍许带进贸易。务宜妥协办理。使将来该夷人知所遵循。不致妄生希冀。　　

○以盛京刑部侍郎钟音、为户部右侍郎。内阁学士董邦达、为礼部右侍郎。　　

○以侍郎张九镒、为陕西乡试正考官。编修杨述曾、为副考官。吏部侍郎裘曰修、为江南乡试正考官。编修邵树本、为副考官。　　

○山西巡抚阿思哈疏报、丰镇厅、乾隆十五年、开垦额外荒旱地一顷。　　

○丁未。谕、据福建巡抚潘思榘奏称。台湾右营把总陈亦等、在藩库请领冬季饷银。由澎湖放洋。忽遇飓风。飘至广东惠州府海丰县鱼□后门港地方。饷银、及在船弁兵、幸无损失。所有在粤借支盘费口粮等项。共银五百余两。循例于本营各兵名下扣还等语。该弁兵等、管押饷船。在洋遭遇飓风。备历艰险。其不至覆溺者幸耳。且于饷银并无损失。所有在粤借支盘费口粮等项银两。著加恩免其扣还。以示优恤。　　

○四川总督策楞疏报、南坪营属杂入等九寨苗民。乾隆十二年、认纳稞粮三石。乾隆十五年升科。照例徵收。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四


大清高宗法天隆运至诚先觉体元立极敷文奋武孝慈神圣纯皇帝实录卷之四百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。十二月。戊申。上诣皇太后宫问安。　　

○谕军机大臣等、据兵部汇奏各省缴过生息银两原本一摺。此内惟贵州一省。原本俱已归足。其余所缴不过十分之三四。黔省地属边徼。非若水陆通衢。商贾辏集。可以多方营运者比。然且如数归缴。可见各省不即清交者。并非因所获余利。不敷赏用。不过一任属员因循从事。未尝实力经理耳。著传谕各省督抚、转行各提镇等。即饬所属标营。将此项原本银两。据实查明。善为料理。俾得渐次归足。不得藉端延缓。将来各省缴还归款之后。朕另有降旨办理之处。著一并传谕知之。　　

○以健锐营右翼翼长德尔苏、为正白旗满洲副都统。内阁学士雅尔呼达为镶红旗蒙古副都统。仍兼太常寺卿。　　

○己酉。谕、今岁直隶长垣、东明、开州、三州县。因豫省黄河漫溢。被灾较重。业经降旨加恩赈恤。现今水渐消退。地多肥泽。若将涸出地亩。广种春麦。则明年四五月间。灾地民食。可资接济。著总督方观承、转饬该州县等。查明被灾七分以上。实在无力贫户。按其所种麦地。酌借麦种银两。俾得及时购备。播种齐全。以期麦秋有望。该部遵谕速行。　　

○又谕、长白山等处、遣赫赫致祭。毉巫闾山、遣马璘致祭。东岳泰山等处、遣朱兰泰致祭。西岳华山等处、遣周长发致祭。中岳嵩山等处、遣朱璂致祭。南岳衡山等处、遣文保致祭。北岳恒山等处遣徐以烜致祭。南镇会稽山、遣胡宝瑔致祭。南海、遣孙灏致祭。太昊伏羲氏等陵、遣卞塔海致祭。炎帝神农氏等陵、遣李世倬致祭。女娲氏等陵、遣金德瑛致祭。黄帝轩辕氏等陵、遣涂逢震致祭。少昊金天氏等陵、孔子阙里、遣储麟趾致祭。颛顼高阳氏等陵、遣图山致祭。夏禹王等陵、遣陈浩致祭。辽太祖陵、遣德昌致祭。　　

○河南巡抚陈宏谋疏报、内乡县、乾隆十五年、开垦旱田三顷九十四亩零。　　

○陕西巡抚黄廷桂疏报、咸宁、盩厔、三水、澄城、郃阳、绥德州、等六州县。乾隆十四年、开垦旱田二十四顷一十四亩零。兴平县、本年开垦旱田六顷四十二亩六分零。　　

○以故三等子佛保子金刚保、袭爵。　　

○以故甘肃碾伯县土司指挥佥事朱永泰子孙林、贵州杨义司土官金玉子光宸、等各袭职。　　

○庚戌。上诣皇太后宫问安。　　

○谕军机大臣等、阿里衮在京时。请将仓德带往广东。朕深知仓德、不过一老实谨慎之人。并非有肆应才具。可胜繁剧之任。朕本不欲准行。因阿里衮再三恳求。是以降旨将伊调补肇罗专冲简缺。且与该督同城。可以就近董率。或可收指臂之助。仓德数年以来。并未陛见。昨伊陛见请训。则衰迈龙钟。此朕向所记忆又大不如矣。看来恐于地方无益。不能整顿。可传谕阿里衮、令其留心酌量。如仓德莅任后。尚能勉强振作。或可留之以策后效。如精力衰惫。不能办事。则不妨据实奏闻。封疆大吏。察吏是其专责。若因系其奏请带往之人。一切优容姑息。不独地方诸事。恐有贻误。且非公正率属之道。甚非所望于阿里衮也。　　

○旌表守正捐躯之河南汝阳县民石东聘妻孙氏。　　

○辛亥。安西提督李绳武奏、准噶尔来使所带人畜。俱在前次呢玛数内。惟骆驼浮多二十只。此多彼少。折算相当。并擦掌乏弱牲畜。应俱准其变售。奏入。谕军机大臣等、据李绳武所奏。是该夷等已知恪遵朕谕。不敢越例多带矣。其浮多骆驼。既合之少带之数。折算相当。自应准其交易。至擦掌乏弱牲畜。即留之口外餧养。俟其回巢时带归。亦未为不可。何必定在哈密变售。但为数无多。需银不过二千余两。此次该提镇等、既循往例。代为售变。亦姑照所奏办理。然究属不在额数之内者。总之夷性狡诈。不足深信。或因此次定例之初。故为恭顺。以相尝试。将来又复逐次增添。亦未可定。向来绿营习气。多图迁就了事。此次夷人交易。必应明白晓谕。示以节制。俾其怀德畏威。主为妥协。若一味委曲周旋。致夷人不但不知感激。且窥测该提镇等、有畏彼之心。则大不可矣。著一并传谕知之。　　

○户部议准、黑龙江将军富尔丹等疏称、呼兰城、温德亨山、八座官庄地亩。叠被水灾。不堪耕种。请移于巴延穆敦、郭尔敏穆敦地方。从之。　　

○又议准、云南巡抚爱必达疏称、通省存仓米石。足供制兵三年之饷。蓄积过多。霉变堪虞。应照改折例。将道库收存乾隆十五年以前。改折平粜等项价银。移交司库充饷。从之。　　

○缓徵安徽寿州、宿州、虹县、灵璧、铜陵、广德、建平、歙县、绩溪等九州县。本年水旱灾应徵漕粮、漕项、银米。　　

○以通政使富森、为盛京刑部侍郎。翰林院侍读学士钱维城、为内阁学士兼礼部侍郎。　　

○以编修钱汝诚、为河南乡试正考官刑部员外郎许道基、为副考官。御史胡蛟龄、为山东乡试正考官。编修徐堂、为副考官。编修刘宗魏、为山西乡试正考官。刑部主事张拜□□□(羽□□□贝)□。为副考官。　　

