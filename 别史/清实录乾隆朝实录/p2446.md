<!-- { "loadSidebar": true } -->
○旌表守正捐躯之江苏盐城县民郭调鼎妻史氏。　　

○己未。上奉皇太后幸卷阿胜境。侍早晚膳。　　

○谕军机大臣曰、周元理奏、永定河南北堤岸。俱有漫口。现在加紧堵筑情形一摺。深为廑念。前据该督奏、本月初七八日雨势。及永定河水陡涨、抢护平稳情形。彼时即虑及初九之雨甚大。两岸堤工。是否不致疎虞。迅谕该督即速查奏。今据周元理奏、初八日密雨竟夜。初九夜雨更大北岸三工。于初九丑时、漫口二十余丈。南岸头工。于初十卯时、漫口六十余丈。业已飞调满保、董率员弁。多集兵夫。运料赶筑。仍亲赴该工、严催督办务令克期妥竣等语。看来此次漫工光景。较之乾隆三十五六年情形稍轻。周元理在直年久。修防事宜。尚所谙习且亲身在工督办。自可易于集事。著传谕询问周元理、现在堵筑漫口。如无庸派人帮办。即著该督上紧赶筑。克期竣工。若或需人商办。亦即据实奏闻。朕当特派大员前往。会同妥办。又阅进到图说。北岸漫水。洩入堤外减河。仍达凤河归淀。自可无虞旁溢。南岸漫水。虽由旧河沟一带。趋琉璃河。至白沟河入淀。亦可不虞泛滥。但自漫口至归琉璃河处。计二十余里。所过村庄。未免稍被淹浸。田庐有无伤损。是否或有偏灾。该督即。应饬委妥干大员。迅往据实履勘。如有应行抚恤者。一面奏闻。一面办理。务使均沾实惠。其积水处。并著加紧疏消。俾得无误秋麦。至南北运河。雨后情形若何。并切轸念。虽南运河、自兴济、捷地、改闸为坝。得以畅洩夏秋盛涨。不致漫溢为虞。而北运河、自修葺王家务、筐儿港减坝以来。涨水易消。堤岸连年巩固。但今年七月初七以后。雨勤而大。各处沥水必多。且潮白请河俱涨。亦归于运。恐诸水并集。势较浩瀚。能否循轨顺下。不致冲突堤工。所关甚为紧要。而天津一带。尤系水乡。是否不致成涝。倍切萦怀。并著周元理、即速查明。一并据实覆奏。寻奏、永定河北岸三工漫口。堤基已筑。祇须加高培厚。一二日内、即可竣事。南岸头工。先将漫口两头软镶。逐段加桩。仍于镶外加土培厚。一路接连筑垫。留出龙口走溜。俟将次合龙之前。于中泓开引河一道。分溜归槽。使龙口水势平缓。即可下埽堵截。臣等熟筹已定。夫料亦已齐集。似无需派人帮办。其南堤漫水。淹及沿边洼地。幸水退甚速。禾稼无碍。村庄庐舍、亦无损伤。惟琉璃河下游之白沟河。被水较重。已委员往勘。南运河各工平稳。天津一带地亩。亦无淹浸。北运河张家王甫土堤。现经漫口二十余丈。据禀水入凤河并未夺溜已派员督率兵夫、克期堵筑。至本月之雨。直属各河、俱报涨发。下游州县、有漫淹之处。俟勘明后奏闻。得旨究属成灾几分。尚易办否查明大约、速奏来　　

○又谕、本月初八日。据勒尔谨奏、五月中旬以来。省城以西。各属得雨。未能一律沾足。而皋兰等十四处已有受旱情形。现在设坛祈祷等语。是该省夏间、雨泽较稀。省西各属、已露旱象。此时得雨若何。朕心实深廑念。乃本日藩司王亶望、祇奏捐监交代等事。虽所办尚好。而于地方雨水情形。未经奏及。臬司图桑阿、亦祇循例奏报回任交代。无一字及于雨水。殊不可解。甘省现在如已成旱象。自应据实奏明。即或续得优膏。亦当附摺具奏。以慰朕念。藩臬为地方大员。于通省雨旸水旱情形。例得随时入告。况有奏事之便。更无难随摺附陈。乃竟不著一语。岂以此事为总督专责。与伊等毫无关涉耶。王亶望、图桑阿、俱著传旨申饬。仍著将近日曾否得雨。或尚觉缺雨。各属有无偏灾之处。详悉据实覆奏。寻王亶望奏、六月二十六七等日。省城及附近地方得雨。而为时较迟。皋兰等处、俱成偏灾。七月中旬后。各属得雨一二寸至深透不等。图桑阿奏、六月下旬。兰州等处、始经得雨。各属不免旱灾。七月望后。陆续俱已得雨。报闻。　　

○定边右副将军广州将军明亮、参赞大臣副都统舒常奏、石真噶为守护沙尔尼要口碉卡严密。官兵每当前进。少有声息贼即枪石如雨。因思向来运炮、人声喧杂。贼习惯而不设备。适新铸大炮成。饬令星夜运赴石真噶。乘运炮声嚣之际分兵前进。连克碉卡。遂进据该处石包虽山腿贼碉联络。亦不忧下压之难。是沙尔尼一带。贼已无险可恃。谕军机大臣等、明亮等自攻额尔替以来。久未能进。甚为廑念。今乘运炮人声喧杂之时。派兵分路潜进。奋勇直入。连占大碉。追歼贼众。自足令贼人丧胆。且官军连据石真噶石包。其下山腿贼碉。无难攻压而得即沙尔尼一带之贼。亦俱可趁势扫除。其距勒乌围、虽隔一河而为地甚近。自可即与阿桂等、合力奋剿。看来贼势日益穷蹙。今降番男妇。各路纷纷投出。贼中乏食慌乱情形。大概可知。惟在各路将军等。设法上紧妥办。迅奏肤功共膺懋赏　　

○庚申。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝　　

○刑部议覆陕甘总督勒尔谨疏称、奇台厅向无监狱。遇有应禁命盗等犯仅令差役看守。恐致疎虞请在厅署内建监狱一所。计房十五间。动项建造。应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百八十六


大清高宗法天隆运至诚先觉体元立极敷文奋武孝慈神圣纯皇帝实录卷之九百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十年乙未七月辛酉谕曰御史费南英奏月选知县等官。有因亲老愿改近省者。令于本籍地方官起文时。先为取结申叙到部吏部即将远缺另扣等、因一摺。所言非是。亲老准改近省之例。本属国家格外深仁。然亦必示以限制。不可太过。是以令各该员在部具呈。必俟签掣远缺后。始扣除行查另选。且此等掣远改近人员。将来养亲事毕仍应坐补远省原缺。是于体恤之中。仍寓豫防规避之意。立法至为妥善。若如该御史所奏。则凡有老亲者。俱得近缺。日后更无复得远缺之人。不但变更成例。且开人以取巧之门。殊属未妥。臣子受恩。亦当各知分量。岂可因有亲老改补近省之例。转生此无厌之希冀乎。费南英所奏不可行。原摺著发还。　　

○谕军机大臣等、工部议驳姚立德咨、蜀山湖收蓄伏秋汛水一摺。据称每年例于十一月煞坝。收蓄汶河清水。若将伏秋浑水收蓄。恐水过沙停。淤垫渐高。不得不另议开挖。不特钱粮多有糜费。于湖河全局、亦有关碍等语。虽属近理。但蜀山湖每年收水。以九尺七八寸为度。在伏秋大汛。正当汶水盛涨之时。堪供收贮。若至十一月间。水落归槽。始行收蓄。恐汶水渐微。不足以资存潴。于来年济运。不能有益。但该处实在情形。未能深悉。必如何方为有利无患。难以悬断。高晋于河防事宜。素所熟悉。前往山东会同勘议。必能妥协。但此时姚立德、正在河南防汛。难以分身。著俟秋汛一过姚立德即回至济宁一面通知高晋、速至东省。亲赴蜀山湖一带。会同姚立德、杨景素、详加确勘将应作何定立章程之处。悉心妥议具奏。工部摺暂存。著钞寄高晋等阅看。俟覆奏到日。再降诣旨。　　

○以前锋参领噶塔布、为镶白旗蒙古副都统。　　

○壬戌。谕军机大臣曰、阿桂等奏、从舍图枉卡绕截围攻。将昆色尔山梁夺据。并将果克多山峰战碉攻克。旋进克拉枯喇嘛寺。及菑则大海各碉。此次官兵等、绕道奋攻。夺碉歼贼。实属勇锐可嘉。所有将军参赞等。统俟攻克勒乌围时。一并从优议叙。其打仗出力之将领弁兵等。著阿桂查明。咨部议叙额尔特、出力尤多。功罪足以相抵。著赏给三等侍卫。令其益加感奋。以励后效。至攻夺碉卡。将士踊跃倍常。其中多有勇锐出众之人。著阿桂查明如系未得巴图鲁号者。即奏请赏给。其已得者。奏明量加赏赉。俾将士倍知鼓舞。速成大功又阅进到地图。已经攻克者。颇为不少。若能将章噶速行攻获。即可截出勒乌围以南。固属甚善。或贼人守拒尚坚。未免略需时日阅图内新得之鲁克塔尔地方。可通勒乌围大路。若从鲁克塔尔山沟而出。至托古鲁对面过河。由布勒一带至勒乌围。可顺压而下。似属直捷。今用朱笔点出。著发交阿桂、令其悉心酌办。　　

○癸亥。上诣皇太后行宫问安。　　

○谕军机大臣曰、明亮奏、由石真噶分路下压。连克碉卡木城。并攻获噶西喇嘛寺。将士等奋勇直进。均属可嘉。而和隆武、尤为超众。国家又得一出力好大臣。为之喜慰。明亮等、现在乘胜下压。自可迅剿沙尔尼一带。进捣贼巢。伫盼捷音。又据奏、金川头人阿布僧格太、携眷来投。随营打仗。实出至诚。其所属之霍尔甲、阿咱拉、俱经赏给蓝翎。此人竟应赏给二等侍卫。以示嘉奖。俾其益生感奋。番人男妇。各路投出者纷纷。而头人来降。则自此人始。今加恩授职。并赏花翎。贼众闻知。或应相率来降未尝不可以此为招徕之计。前次传谕。以头人如有出降者。俱当解京治罪原指大头人如丹巴沃咱尔等、党助恶逆者而言。若如阿布僧格太辈。果能竭诚投降。原可恕其已往。若再能出力。并当逾格施恩。且不独此时为然。即攻克勒乌围以后。有头人望风来降者。尚可一体收用。若大兵已抵噶喇依。贼众窘迫之时。始出投降。则非此时可比。只应暂留营中。解京办理。　　

