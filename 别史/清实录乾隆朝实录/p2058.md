<!-- { "loadSidebar": true } -->
○谕军机大臣等、据明山奏、武威张掖等厅州县。均于三月十九、二十、二十九、并四月初一日等日。各得雨自二寸至三四寸。及深透不等。皋兰省城。亦经复得透雨等语。该省已得透雨处所。自已及时播种。其仅得雨一二寸及三四寸者。沾溉尚未优渥。恐未能一律耕种。著传谕明山、将该省雨泽未能沾足州县。现在农田光景若何。及曾否续得透雨之处。即行查明据实速奏。寻奏、四月十六。至二十三等日。各属已得透雨。夏禾滋长。惟兰州、平凉、二府。雨未甚足。地土稍乾。报闻　　

○又谕曰、吴达善等。在黔省审办各案。为时已久现在俱经陆续完结。惟桐梓县刁民聚众案内。尚有一二逸犯未获。及通查各属有无派办军需之事。均可交与巡抚宫兆麟。俟缉获查明之日。妥协办理。吴达善可即回湖广总督之任。钱维城、富察善、著即行回京。将此传谕知之　　

○庚辰。上御勤政殿听政　　

○谕曰、德魁奏请来京叩贺万寿一摺。其意非出于诚。德魁甫。于去冬陛见。距今不过数月。粤东路途遥远。岂有回任未几。复起程赴京之理。使伊果欲随班叩贺。陛见时何不恳请留京。若以为职守之不可久旷。昨岁不便豫请。则往来仆仆。于公事岂转无贻误耶。其为此奏。亦明知朕断不允准。姑为虚文塞责。甚属非是德魁平日尚系拘谨自守之人。不应蹈此虚假之习。德魁著传旨申饬　　

○谕军机大臣等、据福隆安奏、直隶定兴县民华继豪。呈控伊兄华继兴、出银独租李承宗盐地。俱有运司用印租契为凭。且经陈树耆断结有案。今被从前夥办之刘骖等、串同捏控。经运司纪虚中、将引地断交刘骖。并将华继兴追银枷责等情一摺。此等案情。曲直易于辨别何致前后运使、审断迥不相同。论纪虚中平日办事。自较陈树蓍为优。但该员籍隶本省。亲串必多。此案既经审结有年。该员于到任后。辄据翻控之词。遽为押交管理。其中或系意存徇庇同乡之处。亦未可知。抑或陈树蓍前断实有不公。经纪虚中审明翻案。亦当彻底根究使两造心皆允服。方成信谳。杨廷璋、现在兼署盐政。著即将本案秉公研讯。务得实情。纪虚中所办。如果实有情弊。谱即据实附参。毋得少有迁就。原摺并著钞寄　　

○以鸿胪寺少卿刘秉恬。为左副都御史　　

○旌表守正捐躯之直隶清苑县民常进安常氏　　

○辛巳。上诣畅春园、问皇太后安　　

○谕、据李侍尧奏、守备杨春榜。在参将王希曾衙内。自用小刀戮伤身死。请将王希曾暂行解任审究一摺。阅案内情节。疑窦颇多。著交该督悉心研鞫。务得实情。即竽定拟覆奏。至所称委员确审一节。甚属非是。外省督抚。每遇应行审拟之案。动辄委员查讯。最为恶习。其在寻常案件。或可循用审转成规。若事关重大。及案涉疑难。亦复假手下僚。则瞻徇蒙蔽颟顸了事。诸弊皆所不免狱情何由得明。今此案以守备赴参将署中禀事忽尔自戕。必非无因而致自当切实根究。况所验该备尸伤。共有五处。更属可疑。人情无不知护痛者。既已自刺要害负创已深。岂复能连戮多伤。并不缩手。其理尤人所易晓。是该备自杀情事。尚在暧昧未明。该督既将王希曾。提至省城。何难督率司道。亲行研讯。使案情底里毕露。乃必欲委员代审。其意何居。督抚为朕简任大臣。其才识自胜于僚属。而心于公平。无所顾忌。断狱或易得实情。何惮而不躬亲鞫问。岂其自顾。谓不若有司之明习吏事乎抑狃于外任养高积习。全不问事理轻重。惟恐亲身谳牍之损失威重乎。朕日理万几。事无钜细莫不详为披省日召诸臣讲论施行。傥如该督抚等之见将一切付诸部院核覆。竟可不身亲综揽耶。嗣后督抚、于应行提审紧要案件。务须率同司道等、亲行研审。毋得仍沿委员陋习自取咎戾。著为例。　　

○又谕曰、阿尔泰题参茂州知州张龄度。于张元珑缢死验报不实一本。已降旨革职发审。此案张元珑自缢。由杨焯等拴系所致。张龄度检验既未得实。且于长随衙役等滋事之处。概未查出。致被尸弟控告。经知府刘建吉、知州黄叔显、覆审、始将拘锁移尸各情节。逐一讯出。据实详报。殊为可嘉。各省委员查审事件。其因挟嫌报复。过事苛求者尚少。而与原审官素相交好。曲为袒徇。颠倒是非者。颇不乏人。即平日漠无关涉。而狃于官官相护之见。意持两端希冀调停了事者。更比比而是。最为吏治民生之害。刘建吉等、独能力破恶习。俾案内实情。尽行发露。自当予以奖叙。用示风励。向来刑部司员。于外省题结审案。有能驳正得当者。即交部议叙。至各省派委覆审之员如果秉公持正不徇情面。廉得案情者。尚未定有叙录之条亦当酌仿其意使人知所劝。其作何量予议叙之处。著该部详悉定例具奏。所有刘建吉黄叔显。即照新例行。寻奏、刑部司员核案驳正。准纪录一次。外省覆审官。能将原审出入之案。鞫实更正。即照此议叙。从之　　

○又谕、据彰宝奏、原任台拱营参将灵泰。于升任定广协副将时。不将任内经手钱粮。交代清楚。竟行前赴新任。经署参将富绅。查明各项亏空银两。至有三千余两之多。并有与守备何飞龙。千总汪大川等、上下通同。亏那欺隐情弊。请将灵泰等、一并革审等语。灵泰、何飞龙、汪大川、俱著革职。交与该抚宫兆麟、严审究拟具奏　　

○谕军机大臣等、彰宝奏、哈国兴、于四月十八日。自永昌启程进京。长清未到任之前。所有提督印务。现委总兵于文焕、暂行署理一摺。所办甚属非是。总兵暂理提督。虽系成例相沿。然在寻常无事之日则可。今滇省营伍积玩之后。正当大加整顿。又大兵甫彻一切留驻兵丁边方事宜。均关紧要。彰宝现驻永昌。长清未到以前。为时无几。自应即行兼署。诸事加意妥办。何至因循外任陋习。转委无能之于文焕。竟尔置身事外。岂该督以总督体统尊严。不肯署摄提篆。以为捐威失重耶。彰宝前到滇省时。颇知实心奋勉。近来所办。渐觉前后不能一辙。实出朕意想之外。不可不及早改悔。以冀承受朕恩也。彰宝著传旨申饬　　

○又谕、据彰宝奏、拏获逃兵二名。审明正法一摺。滇省绿营兵丁。恇怯已成积习。不得不大加惩创。力挽颓风。屡经降旨甚明。此等逃兵。虽一时诡匿无踪。而其疲懦性成。大率留恋妻孥。辗转迁延。潜回本籍。即或计图远窜。亦必私行回家探视。量其往来转徙。总不出云南一省。该督抚等、断不得视同通缉之案。日久稍为疎懈。著传谕彰宝等、将节年所有未获逃兵。严饬各属。务须密侦速捕。迅即弋获。毋任一人漏网。遇有就获者。立即正法。不可稍事姑息。滇省营伍。废弛已久。正当力为整饬之时。尤宜申明纪律。俾知畏惧。彰宝等、若再不行加意振刷。徒以具文塞责。则滇省绿营疲玩积习。势将何所底止。试问督抚身任封疆重寄。傥于边备任意废弛。贻误甚大。覆辙具在。伊等恐不能当此重戾。且亦复有何颜见朕耶。将此严切传谕知之　　

○壬午。谕曰、八阿哥未行奏闻。辄自进城。观保。汤先甲。系阿哥师傅。并未劝阻。殊属不合。观保。汤先甲。俱著革职　　

○又谕曰、福隆安现在圆明园。所有步军统领印篆。仍交英廉。救火夜巡等事。俱令英廉管理　　

○谕军机大臣等据熊学鹏奏、把总王标。领解官兵俸饷银钱。私自绕路。附搭米船。出洋遭风沉溺。该把总王标。及目兵赵学俊等。共一十四名。俱皆淹毙等语。把总王标。领解饷银。应由陆路行走。乃私附米船海运。以致遭风沉溺使其人尚在并当治以违例之罪。其死实由自取。原可无庸加恩至跟随淹毙之兵目。系从把总同行非伊等所能自主。著该抚查照内洋因公失风之例。量予赏恤。其装载兵米船只。如系例应海运所有溺毙之兵丁水手。亦著一体查办。再此项银两钱文。全行沉失或该把总别有从中侵隐捏报逃匿情弊。则应彻底严查。从重究治。著该抚一并查明。具摺覆奏。寻奏、健跳汛兵米。向由水路载运。王标实系溺毙并无捏逃侵隐别情。兵丁水手。应照阵亡例减半恤赏。报闻　　

