<!-- { "loadSidebar": true } -->
○又谕、据桂林奏、连日攻剿噶尔金前面山梁情形。并于夜间设伏。击败偷营贼众。及躧探路径。绕越碉卡各情形。所办俱好。贼番屡次乘夜潜来偷劫。必系金川所为。甚为可恨十五夜间。截杀五十余贼。虽足稍挫其锋。使知警畏。惜未能尽歼其众。即此帮助小金川一节索诺木之罪。已难轻逭。前谕桂林、选派勇干之员。持檄往谕。断不可少。至索诺木既与僧格桑、勾通一气。亦未必不防官兵之并为剿击。固无虑此时之豫洩事机。致贼酋知觉准备也。现在温福攻剿资哩。已得其对面山梁。所有资哩贼寨。计日可破。今桂林复寻觅间道进攻。果能得其要隘。两路俱可乘胜直入。攻剿美诺。势如破竹。若即擒获僧格桑、处以极刑。则诸番自然震慑。军务即可告蒇。但恐逆酋逃入金川。而索诺木竟敢负嵎抗命。势不得不移兵征剿。现在陕、甘、贵州、等省续调添调之兵。俱陆续到营。惟觉满洲兵太少。朕意或将豫派之京兵二千。即令起程前往。自为得济。但派遣京兵。即使兼程遄进。此时亦不能迅至军营。供现在攻剿之用。且京兵行动。声势甚大。以此朕心尚未能遽定。况用兵之事。实非朕本怀。不特金川险僻。不欲穷兵黩武。即办理小金川一节。朕初意即不肯加兵。是以于阿尔泰、格外矜原。若其误全出于阿尔泰一人之意。则与向年讷亲之偾事何异。是阿尔泰早经正法。又岂能仅予罢斥。旋复授为散秩大臣乎。著将此详谕温福、桂林、即将现在情形。通盘筹画。若索诺木藏匿罪酋。又不退还侵地。不可不声罪致讨。即当奏请京兵遄往。合力剿击。俟伊等覆奏到日。以定行止　　

○又谕、前据温福等奏、攻打资哩。现在占住北面山梁。尽力攻击。距今又六七日。尚未将曾否攻得情形奏闻。官兵自十二月二十九日。攻围资哩以来。已经一月有余。该处为贼人门户。自必悉力拒守。今日久未能攻克。恐不免师老气沮。于军务殊非所宜。昨阅小金川投诚之布尔佳供词内。有在木阑坝居住。若官兵攻过资哩。一到木阑坝。全家都活不成之语。查图内有木南坝。似即木阑坝之转音。其地与达木巴宗。不过一水之隔。距美诺亦不甚远。朕意若一面围困资哩。一面分兵、竟取木南坝。若一至木南坝。即已绕出资哩之后。两面夹击。贼众势将自溃。而美诺贼巢。亦更无可阻拒。较之攻剿资哩正面、冒险扑碉者。劳逸悬殊。如其资哩之贼。出而救护。正可尽力截杀。俾无噍类。至图内木南坝。向系沃克什地界。今土司色达克拉兄弟。俱随在军营。其路径皆所熟悉。若用伊等为向导。自属妥便。著传谕温福、即行相机妥办　　

○户部议准、前任大学士管四川总督阿尔泰奏称、南川县产茶茂盛。每年配额引有余。请自乾隆三十六年始。增茶腹引百张。给商运销。照例徵课。从之　　

○兵部议准、大学士管两江总督高晋奏称、武职官子弟。例不准在任所本营食粮。但随任者多。兼有弓马人材出众者。必限令食粮本籍。无力回籍者。阻上进之路。请嗣后准于隔属别营入伍。责成备弁。秉公挑选。瞻徇、参处。从之　　

○戊辰。祭大社。大稷。上亲诣行礼　　

○谕、据徐绩奏、军犯李作良、自配逃回利津原籍。经该犯之父李海、赴县首禀。例应如罪人自首免罪。但该犯屡犯窃案。在配又不能安分。殊属玩法。仍拟斩决等语。此等军犯。逃回原籍。自属怙过不悛之徒。本无足惜。但现经伊父首禀。于律既有如罪人自首之条。自可量从末减。李作良著从宽免死。仍发原配地方。嗣后有似此者。俱照此例行。但因首告而贷死。已属法外之仁。祇可一次。若到配后。仍不知惩艾。复敢脱逃。虽有父兄等、再为首告。亦不准其宽减。于情法更为允协。著为令　　

○谕军机大臣等、据桂林奏、准驻藏大臣咨称、民人杜华、饮酒身死不明一案。通判苏恩植、游击永明、互相推诿不办。应由内地另行派员往办等语。西藏距内地甚远。故特派大臣、前往办事。遇案件、理宜即行审拟完结。如属员推诿不办。亦应一面参奏。一面办理。岂有调取内地官员往办之理乎。在莽古赉、从前惟管旗务。谓不谙事体犹可。索琳、由军机章京。擢用布政使。办事有年。又屡经差遣。并曾在军机处行走。熟聆朕旨。何事未经。自非莽古赉可比。此等举动、甚属不堪。莽古赉、索琳、俱著严行申饬。其杜华身死不明一案。仍著莽古赉索琳办理。并令将因何不办。咨行桂林、调取内地官员之处。明白回奏　　

○又谕曰、伍岱密奏摺内。有温福自以为是。不听伊言。颇寒官兵之心等语。朕谓将军参赞。在营办事。必彼此一心。方于军务有益。今阅伍岱所奏。则已露彼此不睦之意。朕已将其摺片焚毁。并降旨询问阿桂。然朕彻夜思维。倘温福知之。转生疑惧。论温福、伍岱、阿桂、三人。朕自信用温福。无反信伍岱、阿桂之理。即如前日温福等奏摺递到。朕先为阅看。因其办理乌什哈达。颇为过当。朕即以过当批之。后始阅伍岱奏摺。非因伍岱之言也。总因温福平素口吃。性又急躁。一时不能即破资哩。其心更增烦躁。所以急欲严办乌什哈达。由此可以想见其性情矣。然温福身任剿贼。其烦躁固宜。即伍岱、阿桂、亦岂有不烦躁之理。此尚非温福之过。其曲自在伍岱。若使温福亦如当日讷亲在军时。偷安退缩。从不一至接仗之地。但知严促兵丁进攻。则不但伍岱应行参奏。即阿桂亦当声明其故。一同参奏。朕昨日密寄阿桂谕旨。竟不必机密。即令温福、伍岱、阿桂、同看。或果系温福性暴。蔑视伍岱。致寒将士之心。温福即当改悔从前之失。朕意伍岱在军营。较之温福、更多历练。或因一时不能攻取资哩。恐温福委罪于伊。乃以此密奏。为先发制人之计。其欲自占地步。已属显然。著温福、伍岱、阿桂、据实奏闻。朕办理庶务。一秉至公。从无偏倚。如此反覆申谕者。正以伊等皆受朕重恩。且当军旅要务。若彼此生衅。必至误朕大事。至于此等琐细。朕亦不加深究。著传谕伊等、各自屏去嫌疑。合心共济。速冀剿灭逆酋。以慰悬望　　

○己巳。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官观保、王际华、进讲中庸修道之谓教一句。讲毕。上宣御论曰。天命之性。率性之道。皆理之自然。人物之所同得。然则修道之教。亦岂外乎人物之所同得。与理之自然乎。盖教也者。非如羿之射、旷之音、鹊之医、秋之奕、必待专心致志。求其师承然后能得也。不过于率性之道。修之而已矣。故曰非由外铄。我固有之也。使先知觉后知。使先觉觉后觉。亦惟觉斯民所固有。使夫过不及者。有以取中焉。是则圣人设教。原不外五常五伦之正。使人各修其道、以复其性。故曰性相近也。若夫羿之射、旷之音、鹊之医、秋之奕、则必待习而后能得。则所谓习相远也。非吾所谓教也。虽然。使自率性之未能。是己且不能修。又何以教人。则柳宗元所谓若甚怜焉、而卒以祸者。又将甚焉。呜呼。教岂易言哉。讲官暨侍班官跪聆毕。兴。直讲官德福、倪承宽、进讲易经辅相天地之宜一句。讲毕。上宣御论曰、宋儒注此象者。率以四时之节、四方之限、为裁成。春耕秋敛、高黍下稻、为辅相。审如是。则古圣神道设教之后。民皆知之矣。何赖后之裁成辅相乎。盖裁成所以制有余。辅相所以补不足。制有余为差易。补不足为实难。今夫水旱不齐。苟非为君者。勤恤民隐。赈灾济困。则赤子之转于沟壑者。将谁赖乎。故泰之中、即有平陂往复之象。是在有辅相之责者。有孚惠心。补其不足。庶乎常保其泰。而得天地之宜。可不慎哉。讲官暨侍班官跪聆毕。大学士刘统勋等奏曰、皇上垂训。以觉斯民所固有、为修道之教。以勤恤民隐、赈灾济困、为辅相天地。仰见圣心本中和以位育。符覆载之生成。凡有教养斯民之责者。皆宜恪体此旨。臣等幸侍讲筵。亲承圣训。不胜荣幸。奏毕。诸臣出就拜位。行二跪六叩礼。礼成。上还宫　　

○遣官祭关帝庙　　

○诣畅春园、问皇太后安　　

○幸圆明园　　

○谕曰、左都御史观保、于经筵进讲时。颠倒失次。不能终讲。甚属不堪。著革去顶带。从宽留任　　

○庚午。遣官祭昭忠祠　　

○辛未。上诣畅春园、问皇太后安　　

○谕、云南现有查办事件。著侍郎袁守侗、驰驿前往。会同署抚李湖、秉公办理　　

○又谕曰、袁守侗现在出差。此次随往盘山。著派瑚世泰　　

○壬申。上御勤政殿听政　　

○谕曰、福隆安、丰昇额、现在随往盘山。所有兵部印钥。著大学士刘统勋、暂行带管　　

○又谕曰、南城监粜之袁守侗、范时纪、现俱出差。著派嵇璜暂行管理　　

○又谕曰、裘曰修现在出差。所有监修城工事务。著阎循琦代办。裘曰修回京之时。仍行兼管　　

○又谕曰、御史费南英奏、请官设砖瓦灰觔二厂。动帑办造。以待各工应用一摺。所见不达事理。上年秋间。因雨水较多。官私房屋。同时购料修葺。所有砖瓦灰觔。市价遂致加昂。然并非常有之事。迟俟一年半载。物料自可渐平。何必鳃鳃过计及此。摺内援引琉璃窑、木仓、二处为例。尤所谓儗不于伦。见理全不明晰。向来官设琉璃窑座。特为官工所用陶埴式样。本非民间所当用。即木仓存贮木植。亦由各省运到。如架木等件。储备各处取支。并非以建造所资。一切巨楹细桷。悉行取给于此也。至砖瓦一项。如官工所用无多。即向民间平价购买。如城工为数较夥。则管理工程处。早已奏明。官为烧造。又何庸虑及官民争购。价值日增耶。至灰觔必由近山地方烧运。若设立官厂。其势不得不仍取给于窑户。伊等藉口官办。于民用反致居奇。该御史所言。真乃知其一不知其二。于事皆不可行。原摺著发还。仍将此通谕知之　　

○谕军机大臣等、诺穆亲奏、滇省铜厂。有应行查办之事。已派侍郎袁守侗、驰驿前往云南。会同该署抚李湖、秉公查审。据奏到单内。有布政使钱度第三子起程、及藩幕叶姓行二回浙之语。二人系案内应行质讯之人。著萨载、富勒浑、即于各原籍、密行查明。迅委妥员。押赴滇省质审。仍行具摺覆奏。将此由四百里谕令知之　　

○以通政司副使申保、为通政使　　

