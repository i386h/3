<!-- { "loadSidebar": true } -->
○辛亥。户部议覆、四川总督黄廷桂疏称、前任督臣策楞题准、杂谷善后事宜案内。以各番改土归流。应照内地编连保甲、牌头保正、其各寨旧有之寨首。改为乡约。派差之中书科。改为差头等因。番民一寨之中。立有守备、千把、外委、今复设乡约、差头、各名目。俱得免徭。是在官人多。应差人少。番民禀称不便。至旧有寨首。半系苍旺私人。百姓素不悦服。今若改为乡约。令其管束众人。未免大失民望等语。应如所请。将寨首仍循其旧。止令催纳粮赋。遣派差事。另选素为众番悦服之人。拔为乡约。教化番民。调处词讼。旧有之外保。改为甲长。令其稽查奸匪。寨首、乡约、甲长、均听抚夷掌堡管束。其差头、牌头、保正、等名目。请一并裁汰。从之。　　

○壬子。谕、据新柱、陈宏谋、等奏、漳州府属之龙溪、漳浦、海澄、南靖、长泰、平和、诏安、等县。泉州府属之同安县。及云霄、南胜、等处。于闰輎下七、八、等日大雨。山水骤发。一时宣洩不及。房屋间有坍塌。人口亦有淹毙等语。贫民猝被水灾。田庐漂损。深堪悯恻。著该督喀尔吉善、即速查明。加意抚恤。给予一月口粮。无令失所。冲坍房屋。损伤人口。照例速行办理。其田禾淹浸处所。民力艰难。所有本年应徵钱粮。俱著加恩缓其徵收。至城署、营房、祠宇、坍塌之处。一并勘明。分别修理。该督等董率属员。即行实力查办。务俾灾黎均沾实惠。毋致胥役中饱。该部遵谕速行。　　

○谕军机大臣等、阿克敦等、查审王惠民父子赔帑银两、牵混抵扣一案。据称、从前短缴银数。尚无营求情弊。可否从宽暂免治罪。并分年完缴等语。所办尚未妥协。此案初经阿里衮参奏时。以为必无其事。岂有一银两抵。隐瞒至数十余万之多。今查审确实。殊出寻常意料之外。若非营求嘱托。必不至此。使果亲王、庆复等、此时尚在。定当重治其罪。今伊等虽经物故。而海望彼时身任侍郎。漫无查察。纵不便将伊一人治罪。岂失察之咎。亦不当议及耶。至王惠民、系内府仆人。应完帑项。不应朦混牵算。希图漏缴。此等必应从重治罪。今即幸邀宽免。亦应著加数倍完缴。以示薄惩。且此系王惠民之事。王慎德、与王至德、均系伊子。何以不一并议及。此摺著发还另议。至呈首此案之潘浚。如系虚捏。即应治以诬告之罪。既经审实。自应加恩奖赏。著将如何奖赏、或酌量给予职衔、以示鼓励之处。于摺内一并定议具奏。　　

○又谕、寄信策楞等、德宁前往军营。自第十四站托里布拉克、行一月始至。过于迟缓。德宁旧在军营。目击彼时大臣所为。积习未改。从前军前大臣。祇求安逸。盖造房屋。恣食甘旨。甚或演戏听曲。无所不为。自策楞到彼以来。一切颇能整饬。但不行严禁。或致仍蹈故辙。均未可知。即如德宁、安崇阿、之类。勉强在领队上行走。其实一无所能。德宁更不耐劳苦。军前大臣。若尽如此。不惟见讥于喀尔喀等。于军务亦大有关系。况一二年间成功后。安逸之日颇长。何不于此时稍习劳苦乎。策楞、舒赫德等。朕知其断不出此。众臣中有如此者。务宜据实参奏。朕必即行正法。断不宽宥。伊等倘有瞻徇。经闻知。惟策楞等是问。　　

○乙卯。上诣皇太后行宫问安。　　

○谕军机大臣等、卫哲治奏、广东四会县、所拾李捷三逆禀一案。由肇罗道钞写逆词。关移邻省。展转接递。恐启滋事之端等语。此案粤省旋已缉获捏造之杨德、陈瑞翎等。奏明照例杖毙。该地方官于初发觉时。即关移各省。密为踪迹。但不应将逆词钞写知会。以致各营县驿。展转接递。致滋传播。而获犯后、亦应知照原行该衙门销案。此乃粤东办理疎忽。卫哲治此奏。亦有所见。可即饬知各属。将原钞销毁。并传谕各督抚。似此愚民。诪张为幻。原属常有之事。嗣后祇将原词钞录呈览。无庸该督抚添入大逆不道、令人发指等虚词。其应缉重犯。止将事由。及捏造名姓密行移知各处。一体访缉。无得钞写书词。遍为接递。然不可因有此旨。矫往过正。或至过纵。或至隐匿不奏。则发觉之后。惟该督抚是问。　　

○军机大臣奏、查雍正年间、阿尔台路军台。每站马八十。驼二十。应差章京、骁骑校、领催、等各六十员名。羊各百只。戈壁六站。有骑驼各五十。嗣因大兵彻回。陆续裁汰。自首站至十站。大腰站十七站。每站仅留人二十名。马三十。由十一站至二十九站。大腰站二十七站。每站留人十七名。马二十。戈壁六站。留驼二十。每站留羊五十。去年以来。因驿递纷繁。每站添马五。戈壁塘站。每站添驼五。又骑载需用马驼较多。由附近蒙古。徵调乌拉供应。蒙恩量赏绸缎布疋茶叶等物。所需羊。俱照例官给。合计各台站牲畜。及徵调乌拉牲畜。足可供应来往差务。但用乌拉牲畜。仍需赏给。蒙古等。尚不免啧有烦言。臣等公议、不如将此等台站。酌量增添。每站马五十。驼二十。人四十名。戈壁六站。骑驼各四十。交副都统富德、达松阿、惠色等。于各站马驼外。如再须加添。照官价采买。其徵调乌拉之处。请禁止。应添驿站蒙古。著富德等查明。于附近台站之蒙古内挑取。所有倒毙牲畜。及驿夫工食。俱照例办理。其采买应添马驼银。就近令口北道、由部支给。并行文将军策楞等。所有前赴军营、设立喀尔喀驿站、增添马匹牲畜之处。亦照此办理。事竣后、照旧裁汰。从之。　　

○旌表守正捐躯之安徽宿州民李睿妻陈氏。　　

○丁巳。陕甘总督永常奏、此次进剿准夷。自哈密至伊犁、三千余里。全资马力。若照廷议、按二万兵备办。内绿旗兵八千。需马一万六千。满洲兵例系一兵四马。需马四万八千。加以领兵大员。及随带余丁。共约需马七万余。两省营马。及驻防各处马。全调方足此数。若再办理分站设拨。则两省驿马。可调者不过一二千。计潼关至哈密、四千六百余里。并站安设。亦需马一二万。仅及十分之一二。请将归化城、土默特、察哈尔、黑龙江、京城满洲兵、及新降之厄鲁特兵、仍令各骑原马前来。沿途皆有供支。便于饲餧。骑来之马。到甘省后、就近分拨各营。以备摘拨之数。得旨、军机大臣议奏。寻议。臣等现议西路进剿兵二万名。内察哈尔兵、于本年秋起程。新降厄鲁特兵、及阿拉善兵、俱于明春起程。由口外行走。其西安、凉州、庄浪、驻防兵。均骑本营马。及甘肃、安西、绿旗兵。俱近在该省。并令料理车骡前往。惟哲哩木兵一千。索伦兵三千。系由直隶、河南、陕、甘、一路。令照金川之例、每五百名一起。陆续行走。各该省于经由道路。安台设拨。逐站更替。永常尚未接阅臣等今议。以为满洲蒙古索伦兵一万二千。俱由陕甘行走。是以不免周章。今据称、两省营马、约四万余。驿马、共二千余。若于明年二月内。将附近马调集。按站更替拨送。则兵数不过四千。分送仅止八起。料理原属从容。所有议令各骑原马之处。应毋庸议。惟是备战兵丁马匹。关系紧要。现议西路用兵二万。约共需马五万。臣等原议、于各处采买马十六万内、拨给该处马三万六千。并于两省营马内、挑拨二万四千。共足六万之数。已极宽裕。应令仍照原议备用。现在料理哲哩木、蒙古、索伦兵。设拨递送。自明春至四月。时日较宽。可以从容办理。并于道路宽阔之处。添雇车骡。俾按次进发无误。营驿马力。尽可节省。再现议于喀尔喀、及内扎萨克、等处。采买马匹。恐尚不敷。查青海一带。及附近洮岷庄浪等处、各番部落。俱系产马之地。并令设法购备。从之。　　

○军机大臣奏、请添派带领西路索伦巴尔虎兵大臣。得旨、著派呼伦贝尔总管毕里浑。　　

○戊午。上诣皇太后行宫问安。　　

○谕、雅尔哈善奏、叶存仁于前河库道任内、应追银七两零、已全数缴完等语。前刘统勋等、查参历任河库道侵欺钱粮。数目甚多。原未逐员分晰声明。但在道员。如果自有侵染。或一任属员侵隐。至盈千累百。自应革职著追。今叶存仁史下应赔之款。为数甚少。则其失察之咎。亦不至禠职。著该部即行调取来京引见。至此案内、或尚有似此者。著尹继善查明。据实具奏。　　

○谕军机大臣等、盛京刑部、审拟俄里克等抢夺杀人一案。刑部以显有图财害命情形。虽据律文指驳。但抢夺杀人。与图财害命。其为从之犯。罪虽有不同。其实首犯不过均应斩决。将来即遵部驳审、系实在图财害命。究于首犯之罪。无所增减。徒使凶恶之犯。因往返驳诘。转得多延时日。意止欲与律文相合。而首恶不能即正典刑。此端一开。必有故留指驳之地。为该犯缓死者。著传谕刑部堂官。嗣后遇此等案件。果能确核情形。或即行改正。或议将首犯先行正法。将为从之犯驳审。不得笼统议驳。此本著发还另议。　　

○又谕、据宋爱奏、现今秧苗出水。夏至前后。即可栽插。若得甘霖普沛。雨水充足。更于农事有益等语。夏至前后、雨泽甚关紧要。看来该处雨水。尚未充足。前于定长奏报摺内。已经批谕。询其望雨之处。曾否沾被。著再行传谕该抚。令将各属曾否得雨沾足。其少雨之处。是否于农田有碍。著即详悉查明。据实速奏。寻奏、查贵阳等十三府属。高低田亩。于闰四月二十六、七、等日。暨五月初旬。叠沛甘霖。上下两游。普遍优渥。即安平一带、从前少雨之处。亦已沾足。田禾并皆畅茂。报闻。　　

○又谕、据鄂乐舜奏、皋兰、金县、会宁、靖远、四县。得雨未能普遍。业有受旱情形。静宁、通渭、镇番、各州县。山地亦现在望雨等语。时当盛夏。农田望泽甚殷。所有甘省缺雨州县。如旱象已成。该抚等、即当豫为筹办接济。况该省现有应备军需。正资民力。尤当加意培养。毋令拮据。斯办理一切。不致张皇。著传谕鄂昌、实力查明。令将缺雨处所。曾否得有雨泽。是否成灾。并作何料理抚恤之处。一面妥协办理。一面速行奏闻。寻奏、查会宁、静宁、通渭、镇番、四州县。自五月二十四五日、得有透雨。二麦虽稍减分数。不致成灾。惟皋兰、金县、靖远、三县。暨狄道、渭源、二州县。二麦大半枯槁。现借给耔种。翻种晚秋。其被灾较重处。分别赈恤。至于备办军需。虽地方偶被偏灾。毫不累民。查军需案内、运粮脚价。河东、每京石、每百里、给银一钱六分。河西、每百里、给银二钱。灾民领运脚价。尽可营生。不但不致拮据。且甚有益。得旨、览奏稍慰。　　

