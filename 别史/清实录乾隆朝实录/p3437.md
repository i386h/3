<!-- { "loadSidebar": true } -->
○庚辰。谕军机大臣曰、福康安奏。带领阮光平、于六月二十四日己抵许州。约于七月初八日必可赶到。并遵旨将该藩随从内。酌减人数。令其在后缓行。另饬委员。径行带至京城。札会金简、即令于恩赏阮光平住屋内居住等语。所办俱属妥当。已于摺内详悉批示矣。阮光平瞻觐情殷。欢欣踊跃。沿途趱程行走。不辞劳顿。系属出于中心至诚。自许州至热河。计程二千一百余里。以日行二百里计算。约于本月初八日。自可赶至热河。俾得早遂瞻天之愿。极为好事。想福康安一路照料同行。诸凡必臻妥适。至阮光平沿途供应。每日需银四千两之事。已据江西湖广河南等省先后奏覆。皆称福康安早经传知丰俭适中。不许张大其事。看来传单内所列供应条款章程。自系直隶所定。昨梁肯堂覆奏。竟诿为不知此项传单。岂有飞过直隶。迳到热河之理。已降旨严切询问。梁肯堂断不能再有推托。此事与福康安无涉。不必心存畏惧也。著附报发去新鲜荔枝五个。赏福康安二个。赏阮光平二个。赏陪臣吴文楚一个。并令福康安告知该藩。荔枝产自南方。想安南亦有此物。视之不甚可贵。但京城并无荔枝。每年皆从闽南呈进。极为贵重。非亲近王公大臣。不克蒙此异数。今特为邮赏。系属大皇帝格外恩施。并念陪臣吴文楚、为国王亲信出力之臣。此次又再三吁恳。偕来瞻觐。忱悃可嘉。故亦得蒙此恩赏。俾阮光平等益深欣感也。　　

○辛巳。旌表守正捐躯浙江仙居县民刘邦献女刘氏。　　

○壬午。谕曰、何裕城奏安徽省原任翰林院庶吉士曹昺。现任徽州府学教授吕韶。监生张惇方、秦耀祖耆民姚一溥、余文章、沈必可、秦连茹等。俱现年八十以上。五世同堂。请各赐予恩赉等语。曹昺等、俱年臻耆艾。膝绕曾元。洵为昇平人瑞。所有应行加恩赏赉之处。著该部察例办理。　　

○癸未。谕曰、海宁奏、阳曲县职员郭天隆。现年八十五岁。五世同堂。请照例锡赉等语。郭天隆耆龄矍铄。绕膝曾元。洵为寿宇庥徵。所有应行赏赉之处。著该部察例办理。　　

○谕军机大臣曰、福康安奏带同阮光平、于七月初一日行抵直隶磁州。现在设法趱程。晓夜前进。如能初八日赶到固属甚善。否则于初九十等日赶至热河瞻觐等语。磁州至热河。计程尚有一千五百余里。前月下旬。直隶京城及热河一带。连日甘霖叠沛。雨水泥泞。现虽晴霁将及旬日。而道路想未能十分乾燥。若过为趱行。未免劳顿。该藩万里来庭。已距畿辅不远。自益当加之体恤。著福康安遵照节次所降谕旨。如初八日不能赶至。即在初十前后到来。亦不为迟总无误十四日筵宴之期为要。将此谕令知之　　

○甲申。谕本年朕八旬庆辰业经降旨普免天下钱粮。令各省按各府州县。分年轮蠲陕西省正项钱粮。既经轮免。所有各厅州县尚有应徵本色起存并学租共粮二十万五百一十五石。草一万五千六百三十五束。棉花四十九斤零著仍照上届之例。加恩一律蠲免以示朕普惠边黎。敷锡延禧至意。该部即遵谕行　　

○谕军机大臣曰、梁肯堂覆奏、安南国王阮光平过境供应事宜豫饬司道等酌议章程捐廉给发委员带银四千两。以备沿途供给。并无每日四千两之事至前项议定条款。恐行文钞写错误将活字套刷。以图便捷。实无另见有刻板传单亦无他省传单知会仿照等语。热河道府呈出刊刻传单内开明每日宿站发给二千两。尖站发给一千两。磁州加给银五百两。清苑加给银一千两。通共应发银三万七千五百两。今该督仅称一总发给委员四千两以备沿途供给尚思回护前奏。所谓君子可欺以其方。梁肯堂岂能始终支饰乎。前据江西湖广河南等省覆奏皆称福康安早经传知沿途。务须丰俭适中。不许张大其事经由各省。实无过费。经朕节次严询。梁肯堂自知不能再为推托。始认此项传单。起自直隶。并非仿照他省知会办理虽欲辩而更无可辩矣。梁肯堂以阮藩情殷瞻就万里来庭。酌定条款。过事糜费。尚为要好起见。非如刘峨之延玩盗案。书麟闵鹗元之庇护劣员。任听蠹吏之侵冒钱粮者可比亦不值再加深究。该督将同知嵇瓒留任一事。非瞻徇嵇璜情面而何。乃亦曲为饰辩不肯承认徇情交结自蹈重戾。在梁肯堂亦不得不如此措词。并不值复为追问也。将此谕令知之。　　

○旌表守正捐躯直隶庆云县民徐可成妻周氏。　　

○乙酉。哲布尊丹巴呼图克图噶勒丹锡哷呼图克图、及众呼图克图诺们汗喇嘛等入觐。　　

○谕曰、阎正祥奏、据山永协副将黄大谋禀报、六月下旬。雨水连绵。永平府城外河水涨发。由南水门漾入城内。低洼地方水深一丈有余。至八九尺不等。驻防官署及守备衙署。兵民房屋。被水淹浸坍塌。城外各乡村水势漫溢。人口亦有被淹之处现在一面雇觅水手。将淹浸地方。及压伤人口分往救护一面将本身应得养廉。备具印领支借仓米五十石赏给灾民等语。永平府城河水暴涨。兵民仓猝被灾。殊堪轸悯。著梁肯堂、即派委妥干道员一人。驰往该处确切查勘将被淹户口。给予口粮。分别抚赈。其压伤人口。亦即查明。酌给银两。以示体恤。并著该督严饬所属。实心经理。妥协赈给。毋使一夫失所以副轸念灾黎至意。至该副将黄大谋于郡城猝被水患之时。即带同兵役协力保救。并指廉借领米石。散给灾民。俾资口食尚有见识。黄大谋著交部议叙。　　

○又谕、据台斐音奏称、永平府六月二十八日河水涨溢。城内水深数尺。至丈余不等官房坍塌一百九十余间并未伤及人口等语。该处自六月二十六日大雨。清河、滦河、涨溢。城内水深数尺至一丈不等。官房倒坏。官员兵丁。暂就民房庙宇栖止。殊堪悯恻。更念旗人俱赖钱粮度日。今所住房屋被水。生计未免拮据。著加恩兵丁各赏一月钱粮。所有被水官房。著交台斐音详细查勘。即行办理具奏。　　

○丙戌。谕军机大臣曰、孙士毅奏、续获铜铅数目一摺内称滇省委员黄澍、黔省委员胡瀜、在川省境内沉溺铜铅。未获之数较多。核计打捞起至月日。虽已满一年之限。未便因例得豁免。任其委弃等语。滇黔二省运京铜铅。在川境大湖等滩沉溺。尚有十五万七十余觔、未经捞获。若照著名险滩。遇有风涛沉失。打捞一年限满。即请豁免之例。停其捞获。此项沉失铜铅为数甚多。弃之岂不可惜。且秋冬水涸之后安知水摸等。不乘机捞取。并恐舵工水手通同作弊。遇有险滩。故将船只磕漏。沉溺铜铅。希图事后窃获。亦不可不防其渐。今孙士毅奏请。再行展限打捞。所见甚为周到。此事即著交与保宁、严饬重庆府知府赵由坤、督率地方官派拨兵役。协同该运员家丁。于沉溺处所小心看守俟滩水稍退时。将未获铜铅再行多雇水摸上紧设法打捞。务期多为获取。以归实用勿得视为具文。致滋偷窃之弊。　　

○丁亥。土尔扈特汗策凌纳木扎勒、杜尔伯特多罗郡王纳旺索诺木、和硕特多罗贝勒德勒克乌巴什、阿尔台乌梁海散。秩大臣布延德勒克等四人。哈密郡王品级多罗贝勒额尔德锡尔、及各回城阿奇木伯克等十七人。缅甸国使臣便居未驼等十人。南掌国使臣叭整烘等六人。台湾生番头目怀目怀等十二人入觐。上御卷阿胜境召见。同扈从王、贝勒、贝子、公、大臣、蒙古王贝勒、贝子、公、额驸、台吉等赐食。并各赏赉有差。　　

○谕、伊犁阿奇木伯克一等台吉鄂罗木咱布乃额敏和卓之子。伊斯堪达尔之兄。从前额敏和卓宣力有年现今伊斯堪达尔。又勤妥奋勉。著加恩鄂罗木咱布。作为公品级一等台吉。以示鼓励。　　

○又谕、阿巴噶多罗郡王喇特纳锡第。著赏三眼花翎。杜尔伯特多罗郡王纳旺索诺木。著赏黄马褂。三眼花翎。哈密郡王品级多罗贝勒额尔德锡尔。著赏黄马褂。双眼花翎。青海固山贝子济克默特伊什。喀尔喀固山贝子索诺木旺扎勒多尔济。俱著赏黄马褂。青海镇国公吹忠扎布。喀尔喀辅国公额琳沁多尔济。扎哈沁三等公托克多巴图。俱著赏花翎。伊犁厄鲁特总管硕通。著赏黄马褂。以示朕惠爱藩部臣仆之意。　　

○予故喀尔喀扎萨克和硕亲王贡楚克扎布。致祭如例。　　

○戊子。孝懿。仁皇后忌辰。遣官祭景陵。　　

○谕曰、长麟奏济南府临邑县寿民孙祝。现年一百三岁。孙曾繁衍。视履康强。请旨旌赉等语。孙祝、期颐矍铄。食德饮和。洵为寿世庥徵。所有应行建坊赏赉之处。该衙门照例具题。　　

○又谕土尔扈特汗策凌纳木扎勒。著在乾清门行走。　　

○谕军机大臣曰、孙士毅奏安南夷人到川分别入伍耕种一摺。所办甚为周妥。前据琅玕奏、安插黎维祁属下人等。仅将该夷人分隶各标。学习入伍。其余老弱妇女。及不能食粮者。如何令其永谋乐利之处未及通盘筹画。再分送江南安插者。至今尚未据该省督抚奏到。著将孙士毅原摺钞交福崧琅玕阅看。仿照办理。　　

○己丑。安南国王阮光平、陪臣吴文楚等、金川木坪宣慰司甲勒参纳木卡等三十人。哈萨克汗杭和卓之弟卓勒齐等五人入觐。上御卷阿胜境召见。同扈从王、贝勒、贝子、公、大臣、蒙古王贝勒、贝子、公、额驸台吉等、回部王、公伯克、缅甸国、南掌国使臣、台湾生番等赐食并赐安南国王阮光平诗余各赏赉有差。　　

○御制诗曰。瀛藩入祝值时巡。初见浑如旧识亲。伊古未闻来象国。胜朝往事鄙金人。九经柔远祇重译。嘉会于今勉体仁。武偃文修顺天道。大清祚永万千春。　　

○谕曰、今岁因朕八旬寿辰。普天同庆。是以恩泽覃敷。宗室觉罗内、有获罪发遣监禁者。著交宗人府、将发遣监禁人等查明。并将其犯罪情由年月。开录清单奏闻。以俟朕酌量加恩。　　

○又谕、热河监禁之弘敏、已经十有余年。而其原犯情罪。亦不甚重。著施恩将弘敏放出。交该族长严加管束。如再生事端。自必加倍治罪。　　

