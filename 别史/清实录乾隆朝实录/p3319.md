<!-- { "loadSidebar": true } -->
○谕军机大臣等、据徐嗣曾奏拏获劫夺凶犯。溃逃戍兵。审明正法各摺。所办俱是。其拏获私盐。究出弁兵受贿一案。已令军机大臣、会同三法司核拟速奏矣。台湾风俗刁悍。此次大兵剿捕逆匪。甫经惩创之后。尚有贩私抢劫戕命等案。徐嗣曾一经拏获。即审明按律正法。俾凶顽知所惩儆。办理甚为得当。现据徐嗣曾奏、将应办事件。料理十数日。即遵旨起程内渡。计此旨到日。徐嗣曾自己渡回内地。因思向来台湾一切案件。有应归总兵办理者。有应归道员办理者。事权分隶文武衙门。或致日久互相推诿。将来徐嗣曾内渡后。所有台湾应办事件。俱著责成奎林、万钟杰、二人会同办理。如有应行具奏旨。俱著联衔具奏。不得歧分文武。彼此诿卸。奎林、万钟杰、惟当加意整顿。会同妥办。遇有案件。从严办理。庶奸宄。咸知敛迹。地方益臻宁谧。再徐嗣曾所奏拏获劫夺一案。尚有逸犯陈焕一名。又溃逃戍兵尚有未经拏获者。著该地方官等、于内地、及外洋一带严饬所属上紧缉拏。勿任远扬漏网。又据徐嗣曾奏私盐一案。摺内称、都司徐机家人林珍、得受林宏光贿嘱番银十六圆。徐机见衣履新鲜。盘诘来由。林珍以得受商船饭食银支吾答应徐机亦不复深究等语。海口收用陋规。经福康安等查明饬禁。严定章程。何以都司家人林珍、尚有得受商船饭食银之语。并著奎林、万钟杰、于台湾。该督抚于海洋各口岸内外逐加查访。如有似此例外需索之处。查明一体禁革。严行惩办。不可日久生懈。至奎林奏、于十月十七日已抵台湾。接印任事等语。前此奎林。在崇武澳守风。即应具摺陈奏。乃并无一字奏及。令朕悬廑月余。奎林不应糊涂至此竟不是人矣。朕之所以注念奎林者。盖以海疆重地现在需人经理。奎林系派往办事之人。恐有疎失不得不增萦念。乃奎林在彼守风月余。竟不见及此。何不仰体朕怀。一至于此耶。若似此糊涂。将来于地方事务。倘致贻误。恐奎林不能当其咎也。奎林著传旨申饬。将此由四百里各谕令知之。　　

○甲申。谕军机大臣等、据舒濂奏、接奉谕旨。即于十一月初三日起程赴藏等语前因办理巴勒布贼寇。业将陆续所降训示雅满泰、庆麟、鄂辉、成德等谕旨。钞寄舒濂阅看。想伊到藏后。诸事得所遵循。办理自有头绪。达赖喇嘛、系主持黄教之人。藏内番众、及蒙古诸部落。莫不尊崇敬奉。驻藏办事大臣。亦应稍加优礼。固不可过于崇奉。俾擅事权。亦不可微露轻忽。致失众望。著传谕舒濂、务须留心体察。处置得宜。总之外貌不妨稍示优隆。而遇事则斟酌妥办。仍勿稍存迁就。巴忠熟悉该处情形。晤见时向其详细询问。自更有益也。　　

○裁察哈尔镶黄、正黄、正白、三旗牛羊牧厂总管。从察哈尔都统乌尔图纳逊请也。　　

○乙酉。谕曰、绵课、著赏戴花翎。现在内廷行走王爵甚少。怡亲王永琅、庄亲王绵课、均著在内廷行走。　　

○又谕、本日吏部奏呈请捐复之原任知州陈珏成等四员。核其情节。俱不应准一摺。所办甚是。已依议行矣降革人员、准其捐复。原因人才难得。其有情节较轻者。不忍概令废弃。特予以自新之路。复恐行之日久。部臣不免从中高下其手。是以仍令该部分别准驳。开单具奏。候朕钦定。今陈珏成等四员。情节本重。该部俱议以不准捐复。所定均属公当。然此亦由朕办理庶务。无不躬亲察核之故。即如捐复一事。部臣每月汇奏一次。此内虽有经部议驳。而朕阅其情节尚属可原者即特降谕旨允准。亦有部臣以可否准捐两请。而朕核其情节稍重。仍不准捐。盖一经披阅。权衡悉出自朕裁。准者不致感激部臣。不准者亦不致埋怨部臣。如部臣稍有瞻徇情面。而将应驳与不应驳者。颠倒错置。经朕看出。必将部臣等严饬。如此留心综核。部臣等自不敢不秉公定议。若如明季秕政。一切章奏。并不亲加寓目。则部臣通同舞弊。尚复何事不可为耶。且准驳之权。既归该部。即恩怨尽出于私门。其科道等官、虽有秉公纠核者。又复置之不答。是以台谏有所藉口。惟事互相攻讦。渐成党援。因之国事日非。遂至不可复救。而揆厥由来。总缘人君耽于安逸。不亲朝政所致。此朕临御五十余年。敬天勤民。惟日孜孜。不敢稍懈。亦深有见乎为君之难。而太阿之不可下移也。兹因吏部汇奏捐复一事。特为明白宣示。将此通谕中外知之。　　

○谕军机大臣等、前据富纲恳请与乌大经带兵出关。业经降旨。令在边关一带弹压稽查。毋庸亲身前往。此旨想富纲尚未接到。是以复有此奏。朕思行军之道。事权贵有专属。今既将剿捕安南贼匪一事。专交孙士毅经理。若又令富纲带兵出关。则同系总督。职分相等。非若乌大经以提督带兵。应受孙士毅节制调度者可比。设彼此各不相下。于军务大有关系。富纲此时断不宜前去。于何处接奉此旨。即回至接近地方。照应一切。现在军营所需口粮。业经该督拨米二万四千石。分设站夫运送。已敷三月之用。但由马白至宣光一路。道途遥远。必需源源接济。以资军食。此系富纲应亲自督办之事。若稍有迟误缺乏。惟该督是问。至富纲既屡次恳请带兵前往。恐谭尚忠闻知。又欲前赴开化督办粮饷。则省会重地。最关紧要。督抚俱经远出。地方要务。转致无人料理。轻重更属失宜。著传谕谭尚忠、不可因富纲有自请出关之奏。遽尔轻离省会。致有贻误。并著传谕乌大经、奋勇督率官兵、及土目人等。将贼匪屯聚之处。痛加剿杀。廓清道路。使大兵长驱径进。仍以慎防后路为要。与孙士毅会合夹攻。以期一举蒇事。　　

○丙戌刑部等衙门议覆署河南巡抚梁肯堂奏扶沟县民陈文彩等、谋勒幼孩单香身死。移尸图诈一案请按律分别斩决绞候。得旨陈文彩、著即处斩。至此案陈文彩、与陈安商同勒死八岁幼孩单香。移尸图诈钱文。详阅案情。陈安将单香按倒在地。陈文彩用绳勒死。该部将陈文彩照谋死十岁以下幼孩例问拟斩决。而陈安则照从而加功、问拟绞候。固系按律办理。但单香年仅八岁。该犯等辄忍于同谋勒毙。情殊凶狠。前因部臣办理谋杀幼孩之案。不应仅照寻常案例问拟。饬部定例、谋死十岁以下幼孩者。斩立决。原以矜怜幼穉。俾凶残知所惩儆。至从而加功之犯。均系同谋动手。自应照常例加重办理。嗣后部中遇有谋杀十岁以下幼孩案件。除为首之犯定拟斩决外。其从而加功者俱问拟绞决。如其未加功。仍照旧例。此案陈安、著即行处绞。　　

○贷湖南华容、安乡、澧州、武陵、龙阳等五州县。本年被水灾民耔种。　　

○丁亥。上幸瀛台。　　

○谕军机大臣等、前据孙士毅奏、带领大兵。于十一月初七日行抵枝林。因留防后路。兵势略单。俟再到广东兵一二千名。即分路迅速进剿等语。此事该督节次筹办。悉合机宜。朕亦无可萦怀。计日内广东各兵。早经到齐。孙士毅自己厚集兵力督率进剿。但恐阮惠见官兵势盛。先已窜匿远扬。为□嵎死守之计。若必进兵围逼。则困兽犹斗。或难克期蒇事。自不值以天朝兵力。为属国搜缉逋逃。耽延时日。孙士毅自当遵照前旨。于收复黎城后。将黎维祁敕封。并妥为安顿。即可彻兵回粤。至大兵前往黎城。必由富良江济渡。此江附近黎城。为该国险要之区。前据送回之把总许昌义称、阮惠于沿江安设多桨船只。并将二三十斤重之炮子。向其夸示。此虽系贼匪虚张声势。以为缓兵之计。原不足信。然富良江既地居险要。阮惠等惧大兵进讨。亦必豫为设备。令官兵难以径渡。朕意富良江面辽阔。阮惠岂能处处安设贼兵。孙士毅统兵到彼时。如贼在对岸迎拒。该督仍当督率将弁。作为奋力攻击之势。牵缀贼势。一面分兵令许世亨带领。绕至富良江上游、或下游一带。乘其不备。设法速渡。使贼人惊官兵从天而降。其沿江贼屯。自必纷纷溃散。此史册所载暗渡之计。行之有效者。孙士毅想亦必计及。朕偶念至此。特一并示知。该督自能妥协遵办。以副委任。　　

○又谕曰、成德自十月初八日。行抵后藏。即起程前往胁噶尔。迄今一月有余。鄂辉此时亦已到藏。于贼众情形若何。未据续有奏报。朕心悬注甚切。或成德在胁噶尔宗喀等处。雨雪过大。邮报不能速行。雅满泰、现驻前藏。庆麟、现驻后藏。访知该处实在情形自当迅速奏闻。何近日亦未具奏。著传谕鄂辉成德、雅满泰等、将成德所带之兵、于何时至胁噶尔。贼匪如何败窜。我兵如何剿杀。及鄂辉何日抵藏之处。俱著速行具奏。是月。湖广总督毕沅奏、沙市观音寺地方。紧临大江。适当窖金洲尾兜湾。溜势内逼寺前。系顶冲迎溜之处。旧有石矶三十九丈。系旱地工程。用整石砌筑。今既沉水底。请于旧址上抛砌碎石接筑。以冀挑溜南趋。洲尾软沙刷动。则江流去路自通。至石矶西首扫湾处所。有回溜老崖渐塌。应添砌碎石护崖二十八丈。再黑窰厂裹头、在江势坐湾地方。扬林洲添建矶嘴坝、在玉路口迤西。南对窖金洲之首。现俱用石抛砌。得旨、览奏颇合机宜。知道了。奏内又称、江溜渐次开行。窖金洲北面露出嫩沙。业已刷成陡磡。渐见坍塌。现在溜势归槽。水势深通。俱饬赶紧兴工。又批、此是好机会。勉为之。　　

○两广总督孙士毅奏、大兵进剿。势甚踊跃。市球富良二江。贼人防守甚密。设法济渡。黎城不攻自破。其大兵已渡之寿昌江、现派拨官兵五百名、扎营防守。臣军次现距市球江不远。即带领官兵迅速前进。得旨、好。伫俟红旗报捷之至。一切勉为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十七

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。十二月。戊子朔上诣大高殿行礼。　　

