<!-- { "loadSidebar": true } -->
○庚辰。谕、前方苞奏请禁止烟酒一摺。朕交与大学士等密议。随据大学士等议奏。朕思禁止烟酒。应令大学士会同九卿定议。是以命将方苞所奏发出。乃内阁误将大学士奏稿一并抄发。岂有以大学士奏稿。复令大学士会同九卿定议之理。可将大学士议稿。及方苞奏摺。一并彻回。大学士九卿、现在会议中省禁麴一事。麴与烟酒。事同一体。俟定议禁麴具奏之日。朕酌量再降旨。　　

○户部议覆、四川巡抚硕色疏报、射洪、遂宁、中江、蓬溪、三台、铜梁等六县。滨河被水户口。除业经赈恤。并缓徵本年钱粮外。所有冲去地亩。应徵粮银。请予豁除。应如所请。从之。　　

○礼部议准、河南巡抚尹会一等疏言、鹿邑县民李麒生。为族中怨家殴死。无子。其女李三姐、控雪父冤。复以母老无依。矢志不字。母殁。营葬毕。自缢。宜予旌表。从之。　　

○工部议准、署理苏州巡抚许容疏言、松、太、二府州属。建筑海塘。挖废田亩。前署抚顾琮题准、塘西概留二十丈。塘东概留三丈。为岁修取土之需。豁免钱粮。交塘长收息充用。今华亭等六县业户。纷纷呈请自种。细察民情。以地非全废。一岁所入官租外。尚可稍沾余利。即或再有挖废。姑俟他年。又作计较。应请俯顺舆情。将前顶己未挖废地亩。仍令原业户耕种。定额输租。另款徵解海防道库收贮。充岁修及堡房塘长工食之用。从之。　　

○以头等台吉三达克多尔济、署理扎萨克印务。　　

○辛巳。上诣皇太后宫问安。　　

○谕今年上下两江。收成歉薄。米价昂贵。朕屡降谕旨。多方筹画。并免米船之赋税。使商贩流通。多得米谷。以济民食。今闻浙省亦有歉收之处。米价较昔加增。且杭、嘉、湖、等府。户口繁多。需米孔亟。实望外省客米。以资接济。若有商贩由芜湖、浒墅、北新、三关。前往浙省者。即照江南之例。免其输税。以明年四月麦熟为止。并传谕江西、湖广、督抚若商民有情愿赴浙贸易者。不得因采买官米。阻其贩运。该部可即行文前去。　　

○吏部议覆云南巡抚张允随疏言、普洱等六府州、极边烟瘴。知府知州等官。经升任云南总督鄂尔泰题准、于通省属员内拣选调补。三年俸满称职。保题升用。其新设改驻知县佐杂各缺虽亦题定拣选调补。未将此项人员。历俸升转之期声明。请照知府知州原题俸次。均于调补到任后。一例较俸升转。应如所请。从之。　　

○礼部尚书兼管国子监事赵国麟奏请裁去国子监在外肄业之贡监一百二十名。在内肄业者。每名每月、增给银五钱。得旨。如所请行。　　

○浙江巡抚卢焯奏、安吉、乌程、归安、长兴、等四州县。被灾田亩。除按分扣蠲外。所有应徵南米漕米。请缓至次年麦熟。每石折徵银一两。仅有南米之孝丰、东阳、二县。虽勘不成灾。究非成熟。一例折徵。得旨。著照卢焯所请行。该部知道。　　

○壬午。吏部议覆、调任两广总督鄂弥达疏报、广西都康土知州冯御绶故时。次子冯锠。年未及袭。前任云贵广西总督尹继善、题明暂令官男母农氏协理。今已长成。请予承袭。应如所请。从之。　　

○户部议准、河南巡抚尹会一疏言、豫省上蔡、西平遂平、等三县。额食淮盐因地近长芦。芦盐价贱于淮。小民往往食私。请将该三县盐价。每觔酌减一厘。从之。　　

○又议、山东巡抚法敏疏言、直隶上年旱灾。拨运山东德州仓谷四万石。临清仓谷六万石。此项谷石。系雍正十年。总督田文镜题明截留漕粮。复经河督王士俊、改徵谷石分贮。自应仍截留漕粮补数。但本省漕米。奉文每年改徵黑豆十余万石。若再截留。恐通仓不敷支放。请于原议收捐监谷一百十万石之外。加收捐谷十万石归还。应如所请。从之。　　

○兵部议准、云南总督庆复疏报、大理府属十二关长官李高传、雍正四年病故。遗子李荫仙、年未及袭。以高传亲弟宗传抚孤。李荫仙今已长成。请予承袭。应如所请。从之。　　

○故锦州副都统伯尔和图遗疏上闻。并恳请调子荫生武正格来京。赏当苦差。得旨。伯尔和图患病溘逝。知道了。余著议奏。该部知道。　　

○调广东碣石镇总兵官马骥、为福建汀州镇总兵官。福建汀州镇总兵官林君升、为广东碣石镇总兵官。　　

○引见原任直隶总督李卫、保举之孝廉方正高应遴等三员。得旨。高应遴著以知县照例用。潘志潜著以教谕照例用。宗高举著以训导照例用。　　

○赈贷两淮通、泰、淮、三分司所属盐场、本年被旱灶户。　　

○旌表守正捐躯之云南陆凉州民张超妻袁氏。　　

○癸未。户部议覆、大学士前总理浙江海塘管总督事嵇曾筠疏言、杭、嘉、湖、三府属。补贮米石。业经题明、委员赴江、广地方。采买运贮。所需仓廒。照从前杭、嘉、湖、三府。修建谷仓之例。每间估银二十两。米性较谷坚实。须防霉黰。从前贮谷、每间五百石。贮米以四百石为率。共应建仓二百五十六间。需银五千一百二十两。查温、台、二府仓廒。每间贮米六百石。工料相符。大小自必画一。今称贮谷五百石。视温、台、二府。已少一百石。即以贮米。已有空处可以透气。应仍照每仓一间、贮谷五百石之数。建仓分贮。从之。　　

○又议、升任广西巡抚杨超曾疏言、粤西苍梧县属之金盘岭金矿。即系雍正九年封闭之芋荚山傍垄。乾隆二年。准令商人试采八日。得毛金六十九两有奇。应令开采。并照从前芋荚商办之例。每金一两。抽课金二钱。外抽撒散三分。为管厂官役盘费工食。及部中饭食等用。查金盘岭金矿。既称试采有验。自应准其开采。但称二八抽税。与原任巡抚金鉷、原奏三分纳税不符。即援芋荚之例。亦因垄空砂薄。工本不敷后。始暂议二八抽收。并非成例。金盘岭金矿。甫经开采。不宜遽为此请。且从前亦未报有抽收撒散。俱应令该抚详悉声明。以凭核议。从之。　　

○又议、贵州总督兼管巡抚事张广泗疏报、黔省办运铅觔。部议停运一年。未奉部文之先。已将己未年正耗铅觔。改由贵阳、直运楚省。请仍照旧解。查威宁一路。有江、安、浙、闽、四省。承办铜觔人员。并商驮货物。均于此处雇运。马匹无多。脚价必贵。是以议令停运一年。该抚既称改由贵阳。并无拥挤。应准照旧解部。又疏称京局铜铅。乃每年必需之物。己未铅觔。虽改由省城一路办解。运存之铅。业已无多。此后仍由威宁办运。究虞拥挤。请于黔省较近水次。兼产铅矿之地。招商开采。收买接济。应如所请。从之。　　

○兵部议覆、两江总督那苏图奏报、沿海地方。应行酌改添设一切事宜。一、江苏华亭所属之崇缺墩、柘林城南门、福山营之挑山嘴等处。俱属险要。请分别建小炮台一座。大炮台一座。炮楼一座。于各营附近小汛。拨兵防守。一、炮台旧制。未尽合宜。请将围墙改砌垛口。安设炮位。别置木盖。遮蔽风雨。止留房屋二架。堆贮火药。一、刘河旧城。建立海滨。年久半坍入海。请于旧城西北五里之茜泾地方改筑。驻兵防御。一、沿海各塘汛、墩台、营房、俱在塘下。或离塘稍远。请俱移近土塘。筑盖营房。高与塘平。烟墩了台。即砌塘上。向止木楼者。一例改筑墩台。一、崇明镇、为江海门户。该镇总兵、呈请于三条竖河、顾四房沟、二处。添设营房弁兵。建立车轮炮。似属允协、应准其添建营房。各派千总一员。把总一员。兵三十名。设车轮炮三位。备倭旧堡。拨千总一员。把总一员。兵五十名。设车轮炮五位以资防御。均应如所请。从之。　　

○刑部等部议覆、署理苏州巡抚许容疏言、窝盗三人以上之遣犯。应照九项情重遣犯例。有妻室者。改发宁古塔、黑龙江、等处。给披甲人为奴。无妻室者。酌发云、贵、川、广、极边烟瘴地方。交官严行管束。从之。　　

○调江苏按察使戴永桩来京。以江南盐驿道孔传焕、为江苏按察使。兼署江苏布政使事。　　

○甲申。孝惠章皇后忌辰。遣官祭孝东陵。　　

○吏部等部议覆、江南河道总督高斌疏报、管河官弁。换给关防印记。分别险易工程。移驻各事宜。一、江南徐州同知。原系分管铜、萧、沛、丰、砀、河务之员。乾隆二年。既将丰、萧、砀、工程。分给添设通判管理。该同知关防。应换铸徐州府管铜、沛、河务同知字样。添设通判。应铸给徐州府分管丰、萧、砀、河务通判关防。一、同知同汛修防守备。前经拟改铜山河营守备。今厅员分为铜、沛、同知该营亦应改为铜、沛、守备。请换给江南江北管理铜、沛、河营守备字样条记劄付。其通判同汛修防守备。请换给江南江北、管理丰、萧、砀、河营守备字样条记劄付。一、文武河员。旧设六汛。今既添设通判。自应酌量改隶。请将黄河北岸、丰汛南岸、砀汛、萧汛、等处主簿把总。俱归徐属通判守备分管。黄河北岸大坝汛主簿千总。吕梁巡检。南岸郭汛县丞千总。小店汛主簿把总。俱归徐属同知守备分管。一、萧汛、小店汛、险工甚多。郭汛、大坝汛、工程平稳。请将萧汛、小店汛、把总。改为千总。郭汛、大坝汛、千总。改为把总。即将现任各弁。对调防守。所有武汛劄付。一并换给。均应如所请。从之。　　

○户部议覆、大学士仍管川陕总督查郎阿疏言、甘肃新设分驻凉州将军、庄浪副都统、各衙门书役工食等项。请自本年为始。于兰州司库存公银内动支。以六百两交将军。三百两交副都统分给。又庄浪副都统。系分防驻劄。与宁夏将军、副都统、同城者有间。请添设鼓手八名。炮手二名。工食于司库支领。应如所请。从之。　　

○工部议准、署理苏州巡抚许容疏报、滨海之金山卫。城垣坍塌。估需工料银六千八百十七两有奇。除动支司库现存匣费银三千九十七两。给该管官加紧修理外。余俟报有工次。再行续给。报部核销。从之。　　

○乙酉。上诣皇太后宫问安。　　

○御乾清门听政。　　

○户部议奏、八旗官员兵丁孀居之妻。赏给周年半分俸饷各款。一、年老告休。赏给半分俸饷人等之妻。向照伊夫所食半俸、减半赏给。请嗣后照全俸减半。一、军营效力。年老残废。及贫无家业。又无食粮子嗣、月支银米人等之妻。亦照伊夫所支银米、减半支给。如无米者。仍支给一两钱粮。一、世职官员人等之妻。如世职已给族中承袭。准支给周年半俸。一、未经当差支食半俸云骑尉之妻。仍准支给半俸。一、阵亡赏给半分俸饷人等之妻。向因伊子挑取养育兵。将半分俸饷裁汰。请嗣后仍照常支给。俟伊子得有差使。银米敷足时再裁。从之。　　

