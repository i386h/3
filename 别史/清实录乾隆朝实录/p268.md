<!-- { "loadSidebar": true } -->
○山东巡抚硕色疏报。乾隆三年分各属报垦旱地四十二顷十五亩有奇。　　

○转兵部右侍郎凌如焕。为左侍郎。以内阁学士王承尧。为兵部右侍郎。少詹事许王猷。为内阁学士兼礼部侍郎。　　

○以大理寺卿伟璱。为盛京工部侍郎。　　

○乙未。谕、朕因近日少雨。命礼部虔诚祈祷。今礼部奏称尚未设坛。即日时雨霶＜?雨沱＞。此皆皇上念切民瘼。至诚格天之所致。今四野既已沾足。应请停止设坛祈祷。合无照例谢将之处。伏候钦定等语。朕看昨日甘雨移时。麦苗虽已滋润。但恐尚未沾足。此时若仍设坛祈祷。未免为再三之渎。如十数日之后。再降甘霖。应行谢将。倘仍复少雨。应再行祈祷。至礼部所称昨日之雨。由朕至诚格天所致。此语非是。朕之敬天忧民。实无时不切。若谓降旨之后。遂得时雨为朕至诚所感。是必未雨之前。朕为民请命之心。诚有未至。朕用滋愧矣。　　

○又谕、据安徽巡抚陈大受奏称、泾县、旌德、二县。民性刁顽。素称难治。此二邑知县。现今参革。伏祈拣选谙练强干之员补授。庶于地方有益等语。著吏部将曾任知县现在候补之员。及行取在部候补之主事。情愿前往者。共选数员。带领引见。俟朕简用。　　

○吏部奏、嗣后现任州同县丞以下微员。遇有革职解任事故。以及年老有疾休致。并患病调理。经督抚参送到部者。吏部将该员应行革职解任休致。及患病调理之处。俱照例行文办理。一面将黜革解任之员。俱于一月汇题。老病休致告病调理之员。俱入半月汇题。从之。　　

○兵部奏请。嗣后外任旗员。在任内所生之子。隐匿不报本旗记档。假捏过继。潜向别处居住。除将隐匿及潜留之员。斥革治罪外。该地方官在任半年以上失察者。罚俸一年。该管之道府。罚俸六个月。如未及半年。及过半年。自行查出者。俱免议。如该地方官。明知旗人隐匿之子。容隐不报。降一级留任。该管道府罚俸一年。从之。　　

○旌表守正捐躯之直隶交河县民安秀妻郭氏。　　

○丙申。谕两淮盐政三保、著来京陛见。其盐政印务。著运使徐大枚。暂行护理。　　

○户部议覆、河东河道总督白钟山、巡视南漕御史侯嗣达奏、旗丁所带多余食米。准于北上时售卖。但须酌定某某集镇地方。如山东南阳等处。皆系河路马头。可以售卖。其余村庄畸零。及旷野之处。毋庸概令售卖等语。查集镇人烟辐辏之地。旗丁觅售既易。官吏亦便稽查。如偏僻旷野之所。籴买者少。更恐奸囤迎接。勾通私盗。应如所请。酌定地方售卖。但祗令押运官弁酌量关会。恐所定集镇。未能妥协。应行令总漕查明经过地方。酌定镇集。令其售卖。转饬该处营县查察。如系旷野地方。即行禁止。仍将酌定镇集处所。造册送部查核。倘不遵照酌定地方。越境擅卖。及通同故纵情弊。即行参处。从之。　　

○以右通政朱必阶为都察院左佥都御史。　　

○丁酉。谕、朕闻得归化城一带。近来盗案颇多。或于道路肆行劫夺。各案内多系土默特蒙古。该同知间或缉获。而归化城都统等。派出会审之员。又未免袒护蒙古。不据实办理。以致积案未结。嗣后归化城土默特等处盗案。著绥远城建威将军一并管理。务于平时严行查缉。以靖地方。　　

○又面谕礼部尚书任兰枝。朕前日召见太常寺卿陶正靖。面询政事之阙失。伊奏称从前处分魏廷珍一事。不无屈抑。朕思魏廷珍因循退诿。毫不实心任事。因伊自请罢归。乃革其职。有何可惜之处。而伊仍为之称屈乎。朕昨恭览圣祖仁皇帝实录。始知魏廷珍与尔同年。朕心即疑陶正靖必系尔之门生。今日问尔。尔果云陶正靖系尔门生。则此事或因尔曾将魏廷珍屈抑之处。向伊言之。故有此奏耳。今日问尔。奏称从未向陶正靖言及此事。若尔并未言及。而陶正靖私心揣合。以师生年谊之故。欲为袒护。竟在朕前妄奏、则比周朋党之渐。此风断不可长。陶正靖之人品心术。大不堪问矣。尔可将此旨传谕陶正靖。严加申饬。　　

○宗人府奏请承袭奉恩将军世职。得旨、鄂齐礼奉恩将军。著积善承袭。近日满洲姓名。两字分写者甚多。此摺内文新之名。理宜连写。而乃分写。竟似汉人之名。再宗室王瑞之名。实不能连写。又明明一汉人之名矣。宗室如此命名。甚属不合。嗣后著该衙门详查。应训饬者训饬。应改正者改正。将此晓谕八旗知之。　　

○吏部等衙门题准、直隶、山西、云南、贵州、四川、直隶、河员、江南河员、奉天、广东、陕西、甘肃等省。大计荐举卓异官、共五十九员。　　

○旌表守正捐躯之福建霞浦县民蓝阿明女蓝氏。　　

○戊戌。上诣畅春园、问皇太后安。　　

○谕、从来师生同年。袒护朋比。最为恶习。关于风俗政治者非浅。我皇考当日屡垂训诫。力为整顿。此风已觉改易。近日以来。又有复萌之意。前日陶正靖因升授太常寺卿。具摺谢恩。朕召伊进见。面询云。现在雨泽愆期。朕用人行政之间。或有阙失。召尔独对。尔当直陈无隐。伊沉思良久。奏云。并无阙失。惟有处分魏廷珍一事。不无屈抑。朕思魏廷珍历来居官。一味因循推诿。从未担承一事。不过师友同年。援引标榜。博取虚誉。有负国恩。朕是以因其自请罢归。降旨革职。伊既请离任。已不供职。与国计民生。有何关系。而陶正靖独举此一事为言。岂得谓之直陈无隐乎。彼时朕并无责伊之词。亦无疑伊之意。及恭阅皇祖实录。纪载癸巳科拔取翰林。知魏廷珍任兰枝孙嘉淦等皆属同年。朕即疑陶正靖必系伊等之门生。昨日礼部引见。朕问任兰枝。伊果称陶正靖系伊门生。如此明系任兰枝将魏廷珍屈抑之处。向伊言之。而有此奏、据任兰枝辩称未曾向伊言及。则必陶正靖私心揣合任兰枝之意。互相袒护矣。因此事有关于师生年谊比周朋党之渐。特令任兰枝将朕旨写出。申饬陶正靖。并使众人知所警戒。至于陶正靖系任兰枝之门生。朕问任兰枝始知之。并未向他人问及。乃伊书写朕旨。作为问陶正靖而知之。其居心诈伪。避重就轻。欲于笔墨之中逞其伎俩。朕岂不读书之主。于字句抑扬间。不能辨别其用意之所在乎。据此则朕之所疑者。确中情事矣。且伊奏称年老耳聋。一时误听。是俨然以旧臣自居。试问伊自登仕籍以来。为国家宣猷效力者何事。亦不过周旋世故。依违观望。如魏廷珍之辈。为仕途巧宦耳。即此刻朕传见大臣等。而任兰枝系进呈旨意之人。竟在外逍遥自如。以致诸臣等候良久。屡经寻唤而后至。是又何心。陶正靖任御史时。伊尚肯建言。是以屡加擢用至太常寺卿。尚欲用为学士侍郎等官。此朕之本意也。不料其人品心术。竟不堪问如此。任兰枝。陶正靖。俱著交部严加议处。　　

○己亥。上诣畅春园、问皇太后安。　　

○军机大臣议准。都统永兴等。奏请派委防御骁骑校各一员。领催共兵三十名赴山海关外之石门寨更换巡查。以防匪类违禁私越等弊。从之。　　

○是月。直隶总督孙嘉淦奏缴朱批。得旨、览。迩来风霾屡作。密云不雨。诚恐又有旱象。朕实焦心。卿作何先事绸缪耶。　　

○又奏报得雨情形。得旨、朕心正在望泽。蒙上天赐此时雨。二麦实可望矣。但尚欠沾足。旬日之间。再得似此恩雨则善矣。　　

○巡视天津漕务刑科给事中罗凤彩奏、直隶地方积水为患。请敕督臣。河臣。相其缓急轻重。分别先后办理。以期无妨田苗。得旨、著孙嘉淦速行办理具奏、　　

○吏部尚书署江南总督郝玉麟。遵旨议奏革除压宝流弊。并定分别治罪之例。得旨、著照所请行。　　

○又奏报江苏、安徽、江西、三省麦收情形。及苏省上年被水之海州。等五州县贫民乏食。或劝绅衿捐输。或动库项开厂煮赈。以资接济。并安省之滁州等四州县。苏省之海州间生蝻子。均经即时扑灭。安省之亳州等处。苏省之溧阳等处。江西南昌等处。间被雨雹。亦经飞饬确勘。得旨、览奏俱悉。向来捕蝗每多推诿。卿其力行之。　　

○江苏巡抚张渠。覆奏办理参革织造海保一案。因循拘泥。疎忽巡防。钦奉批示。感激谢恩。得旨。若再不知悔。则诚具何心肠。且此一事犹可。若事事皆如此存心。何能有所树立。岂不可惜汝之才情识见乎。　　

○江宁织造韩四格奏、钦荷训谕、恭摺谢恩。已将管关不妥之家人巡役等。从严惩治。得旨、知道了。著实严管家人不然。若辈必误汝也。　　

○安徽巡抚陈大受。奏报滁州等州县蝻子生发。饬属实力搜捕。并查勘六安等州县被雹情形。得旨、所奏俱悉。捕蝗一事。实力为之。庶不致蔓延滋害也。　　

○两淮盐政三保密奏、两淮引繁课重。湖广一省额销最多。今湖北巡抚崔纪。固执己见更改旧章。致多掣肘。得旨、已有旨命汝来京陛见。亦有旨命崔纪来京。汝等同部臣面议。是非立见矣。　　

○闽浙总督宗室德沛。奏报整顿闽省馈送恶习。并将军隆昇。署抚王士任。旧染既深。骤难洗涤。前后参劾缘由。得旨、此等荡闲踰检之辈。若不参劾。何以警下僚。此奏甚属可嘉。知道了。　　

○又奏报整饬驻防旗营废弛积习。及清厘关务情形。得旨、此系各省皆如此者。亦无怪闽省也。次第整顿。自然改观。勿欲速。勿始勤而终怠。一切实力行之。　　

○又奏、自京赴闽。经过各省。雨水粮价情形。得旨、如此方是。即闽省年岁情形。亦当随时据实奏报。　　

○又奏报办理旗营事宜。一、立限操练。一、查补额马。一、整肃营规。一、教习清文。一、清厘官兵挪借公项。以杜亏缺。一、酌裁营兵各项占役。以应差操。得旨、所奏俱悉。诸凡实力为之。　　

○又奏办理海关事宜。一、货税不许折收钱文。一、加补税银改归正额。一、商渔船只照定例丈量。分别归关。归县。徵税。一、客商漏税。照旧定章程归结成例办理。一严查各口岸书役差弁舞弊。得旨、所见已当。更有何训。但须实力行之。　　

○福建按察使张嗣昌。奏请令分巡道五员。照湖北道员岁巡之例。各于每年冬月出巡所辖。得旨、告之德沛。听其议奏、　　

○湖广总督班第奏报。苗民向化。筸永一带可期宁谧。并考验荆州旗营。俱属整饬。一路雨水粮价。及省城出店梁盐。安盐。时价各情形。得旨、所奏俱悉。至盐价一事。崔纪三保所见各偏。是以令伊等来京面议。卿其秉公妥办可也。　　

