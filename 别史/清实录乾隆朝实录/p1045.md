<!-- { "loadSidebar": true } -->
○又奏、闽省各属屯粮。定例归县徵收。但查兴化府属之仙游县、额徵屯米。专供府城防兵之需。该县府城百有余里。自县运粮支放。劳费徒多。请将屯粮交纳府仓。以便就近放给兵米。报闻。　　

○湖广总督永常奏、楚属秋田缺雨。现在虔诚。祈祷。得旨。京师亦然。六七月之间乃望雨。实为希有之事。目今得雨否。速奏以慰朕怀。寻奏、各属虽节经得雨。未能一律沾透。内惟钟祥、京山、荆门、郧县、保康、东湖、等六州县、旱象已成现委员查明办理。得旨。览奏俱悉。　　

○又奏、逆案要犯吴方美、吴方曙现经缉获。臣等严加鞫讯。并根究马朝柱下落。得旨。备极严刑。设法追究。务得正犯。方了此局。勉之。又批、此二犯既得。再上紧缉捕。恐彼游魂。亦难兔脱矣。　　

○又奏谢子额勒登额授副都统恩。得旨、擢用汝子。实因汝办逆案可嘉。当善为教训。令其成器以全汝颜面。　　

○河南巡抚蒋炳奏豫省各州县、于七月初旬。得雨五六寸不等。得旨览奏欣慰。但五六寸之雨。不尚觉微不足乎。　　

○又奏、豫河险要工程。必赖料物济用。查怀庆河南、府属二三州县、间产杨桩。经臣分饬沿河各厅、禁民滥伐。以示撙节。但工程所用日繁。难资接济。请拨项前赴江省。豫购杉木备用。得旨。此事仍应力行。不可废弛。十年之计。岂宜顾目前耶。　　

○陕西巡抚钟音奏、陕省西安、凤翔同州、乾州、等府州属、秋田望雨甚殷。现在虔诚祈祷。得旨。此奏似属少缓以后不可朕惟以农务为重也。　　

○又奏、定边县山水骤发。人口房屋多被淹伤。现已查明抚恤得旨览奏俱悉山水为害。不过偏灾。所要者雨旸耳。前奏望雨之处。今已沾足否何无一言耶。　　

○陕甘总督黄廷桂奏、本年夷商赴肃贸易。有浮带畜货。不遵定例者。业经驳令带回。其在哈留放牲畜。并严禁客民私相交易。再安西一带。营务边防。俱关紧要。臣因提臣绰尔多、尚系新任将筹办各事宜。详悉告知得旨。知道了。卿看绰尔多能胜此任否。寻奏、绰尔多人甚老干但安提有统领官兵。应援哈密之责。其能否相机筹办。尚未确有所见报闻。　　

○又奏、夷商交易一事。臣面饬镇臣马得胜妥协办理。得旨。此人外刚而内柔尚虑其不无迟回观望也。　　

○又奏安、甘、凉、肃在厂孳生马匹。岁渐蕃衍。虽经拨有弁兵牧放而马多人少。调习不能遍及请令各标营、酌派步兵一二百名。轮往牧厂分给马驹乘骑使之人马两习又安西各营将备等官。于各处道路水草边防、隘口未能熟悉。应令安提按季量派弁兵。分巡各卡。既以习劳。兼能晓悉边务得旨。览奏俱悉。　　

○安西提督绰尔多奏、哈密沿边一带卡座。臣现拟亲往查勘。得旨若尚未起行俟贸易夷人回巢后。再行往查不迟。　　

○新授广东提督胡贵、具摺谢恩。得旨。知道了诸凡勉一实字。自然胜任快愉也　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十九


大清高宗法天隆运至诚先觉体元立极敷文奋武孝慈神圣纯皇帝实录卷之四百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。八月。己丑朔。谕、此交与直隶各标营、餧养官马。膘分充足。总督方观承、提督布兰泰、均能留心董率。著交部议叙。　　

○吏部议准、原任甘肃巡抚杨应琚疏称、甘属各厅学等、从前铸给印文。多与官衔不符。请改铸颁给等语。应如所请。改铸甘肃临洮府儒学印、为兰州府儒学印。兰州儒学记、为狄道州儒学记。狄道县儒学记、为皋兰县儒学记。临洮府经历印、为兰州府经历印。洮州卫儒学印、为洮州厅儒学印。监收庄浪仓粮关防。为凉州府庄浪茶马同知关防。庄浪在城驿、为平城驿记。芦塘松山二驿、为松山驿记。王鋐大坝二驿、为三眼井驿记。古浪驿、为营盘驿记。西宁卫土官指挥使、为西宁县土官指挥使印。西宁卫土官指挥同知印、为碾伯县土官指挥同知印。庄浪卫土官指挥使、为平番县土官指挥使印。庄浪卫土官指挥佥事、为平番县土官指挥佥事印。陕西布政使司照磨所、为陕西甘肃布政司照磨所印。其庄浪县儒学、铸给庄浪县儒学记。从之。　　

○江西巡抚鄂昌疏报、南昌、进贤、永丰、万安、永宁、乐安、建昌、安义、德安、南康、信丰、定南、等十二县、首垦老荒、续荒、及额外新生田、地、山、六十三顷五十五亩有奇。　　

○四川继事田土百户慕车故。以子三春、袭职。德尔格忒宣慰司喇嘛彭错丹巴故。以喇嘛鲁朱江错、袭职。　　

○琉球国使臣郑国贞、在闽病故。赐恤如例。　　

○旌表守正捐躯之山东沂水县民徐小四妻马氏。湖南桂阳县民廖尔达女廖氏。　　

○庚寅。谕军机大臣等、传钞伪稿之施奕学、已据赶回江西。于七月二十一日拏获。看来此人形迹可疑。其得稿甚早。由此追寻来历或可得一实在根据。著传谕尹继善令其严切追究。不可草草放过。且伊父遣家人追回江西。更恐有串供弥缝之处。不可不留心严讯。并提塘刘士禄、恐亦是一近线。此案淹缠不已。深可愤闷。其悉心研鞫无怠。莫复致辗转。终归子虚也。　　

○又谕曰、喀尔吉善等奏称、吴进义传看伪稿一案。据陈公寿、沈翼天等众供如一。吴进义看过伪稿。百喙难辞。既不查拏于前。又复捏词奏辩于后。比照知情故纵律量为末减。拟斩监候等语。此案初奏到时。朕即以吴进义、年老昏愦。署中案件文移。必不能一一照料。其误从签套发出。自属情理所有。设于彼时据实陈明。朕必原情曲宥。即初奉谕旨时。自知悔悟。据实奏明。亦不致罹此重罪。乃屡屡具摺强辩。到案坚不承认。必欲尽情推卸。自居无过之地。不知传送交发。各有经手原人。伊即倚恃老病。而众供确凿。断不容掩。今既按律定拟。情无可原。然朕仍欲格外加恩。免其治罪。但罪虽可免。而终始情节。不可不明。著将另奉谕旨、令吴进义阅看。并追诘其实在果曾阅看与否。彼之狡供不承者。畏治罪耳。今既许以加恩。伊若仍不将实情吐出。则全是无心肝。败类之尤矣。其另旨且行封存。俟讯明后。著即将原供奏闻。再为裁定。其案内人犯、照拟发落完结。　　

○辛卯。上诣皇太后行宫问安。　　

○谕、从前因长芦各商。积欠甚多。今于每引加盐五十斤。分派行销。续经部核、每年应增课银八万九千余两。但芦商积困之余。旧欠甫清。若按觔加课。商力未免拮据。著将所加盐觔减半纳课。永为定额其乾隆二年至六年应追未完加觔课银一十四万余两。著一并加恩豁免。以示恤商之意。　　

○军机大臣等议覆长芦盐政吉庆奏芦东各商自用公费银两。请免解交内务府一摺查芦东公费。原系各商自行摊凑作一切公事之用自前任盐政丽柱奏请归公按年起解。各商办公无措。复需摊派。为累滋多应将此项银两。仍留为芦东二处、各商办公之需。不必令一并解交从之。　　

○壬辰。遣官祭黑龙潭昭灵沛泽龙王之神。玉泉山。惠济慈佑龙王之神。　　

○吏部议覆、浙江按察使德福奏称各州县窃盗案件。向例止令该管上司于年终核其缉获多寡。别功过未经定有承缉处分。但窃盗满贯之案与零星攫窃者异。若漫无责成。任其疎纵于法未合。应如所请。嗣后州县承缉满贯窃盗重案照承缉诱拐等犯。例勒限缉拏限满无获。照不实力察访逃窃例议处。至所称地方官规避处分。抑勒短估。应照盗案内、赫阻事主、抑勒改供例议革。未免过重。请改照不应重私罪律降调。从之。　　

○癸巳。谕军机大臣等、伪稿一案。现在尚未完结。各省查办传钞各犯。往往露章参劾员弁。及审结一案后。即题请交部核拟。此甚非是。传钞人犯。所以必须辗转追讯者。专为根究正犯。今正犯未得。而徒于传钞之人。纷纷题达。见之邸钞。此所谓舍本就末。未免张皇骇听。嗣后俱且不必具题交部。即有关涉文武员弁者。一面具奏。一面但令咨部存案。其余一切发落人犯。除随时奏报外。统于通案完结之日。按省汇齐咨部查核。并可不必逐一咨部。可于各督抚奏事之便传谕知之。　　

○又谕曰、定长奏到、桂林盘获僧俗两人。穷诘至再。据供、系匪犯吴方曙、夥犯李兴楼。并供出马朝柱、藏匿湖南城步县地方。飞咨会缉。现将吴方曙、李兴楼、押解楚省质审等语。此等匪犯、狡诈百出。向来长途押解不过循例锁金□靠。拨役防护。最易脱逃。著即速传谕定长、及该抚范时绶、务须选择强干弁役。严密防范。不得稍有疎虞。至所供马朝柱藏匿处所。苗寨岩洞、俱有地名。著传谕范时绶、务须严紧搜捕。不得避失于查察之咎。转致疎纵。则其咎更重。至吴方曙一犯。前经永常奏称、已经拏获。审明正法。何得逃往粤西。若非吴方曙。何以军师称号。及诘盘谋叛事发。逃窜为僧。种种符合。其中孰真孰伪。则已正法之吴方曙。又为何人。此处殊有关系。可传谕永常、令其将新获之吴方曙。详悉研究。不必回护。据实速行奏闻。寻奏、臣前获逆犯吴方曙、众证确凿。实系正犯无疑。其粤省新获吴方曙、应属假捏。但既据粤抚咨称、该犯供出马朝柱藏匿之处。臣随饬员弁、前往城步县搜捕。并无马朝柱踪迹。挨查各苗地。亦无金鸡峝、东坡寨、等处。现在飞咨粤省。将假冒吴方曙等犯、解楚质讯。报闻。　　

○甲午。赐扈从王、公、大臣、等宴。　　

○命刑部左侍郎觉罗勒尔森内阁学士苏章阿、太常寺卿德通、为繙译会试考官。　　

○命礼部左侍郎吕炽、为会试知贡举。大学士陈世倌、礼部右侍郎嵩寿、为正考官。内阁学士邹一桂、为副考官。　　

○乙未。命内阁学士窦光鼐、提督河南学政。　　

