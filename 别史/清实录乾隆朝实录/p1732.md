<!-- { "loadSidebar": true } -->
乾隆二十九年。甲申。秋。七月。辛亥朔。享太庙。遣和亲王弘昼恭代行礼　　

○谕曰、杨应琚着补授大学士。仍留陕甘总督之任。从前杨廷璋补放大学士时。朕原拟明岁南巡回銮后。即令伊来京办事。因为期甚近。阁务毋庸简员协办。今杨应琚留任陕甘。封疆重寄。正资料理。一时不能来京供职。内阁办事需人。应添设协办汉大学士一员。著尚书陈宏谋协办　　

○又谕、前黄仕简参奏、厦门洋船陋规。内总督每年得受银一万两。巡抚每年得受银八千两等语。朕以当此法纪肃清之日。督抚受恩深重。何至任意贪婪若此。如果属实。则大奇之事。亦必重治其罪。但不得不彻底根究。以核虚实。是以命舒赫德等前往。据实查办。嗣据舒赫德等节次查奏。该提督所参一万八千陋规之说。俱属子虚。是杨廷璋等、尚不致罔顾朕用人颜面。无所忌惮。至购买燕窝等物。定长惟沿习向例给价。而杨廷璋于此外复有令属员垫买人薓、珊瑚、珍珠等物。仅照所开平价给发。致属员添价垫买。为婪收陋规藉口。杨廷璋溺职负恩。罪实难逭。但此等陋习。科非仅福建一省为然。别省幸而不致败露。则亦姑置不究。今既讯有确据。岂可不示以创惩。场廷璋擢任封疆以来。尚能实心任事。是以简用大学士。仍留总督之任。乃不能正己率属。致启属员巧为逢迎。借端欺蚀之渐。不但不堪表率封疆。即令其还京俱职。亦有何颜面复厕纶扉耶。姑念其宣力有年。齿复衰迈。不忍遽加摈斥。著加恩赏给散秩大臣。来京效力。定长本无大过。著从宽留任　　

○以四川布政使三宝、湖北布政使五诺玺、对调　　

○壬子。谕军机大臣等、苏昌已调闽浙总督。著即速赴新任。其两广总督印务。著明山暂行兼署。李侍尧已调两广总督。著来京陛见后。再赴新任。其湖广总督印务。著常钧暂行兼署。俟吴达善到后。兼管湖北巡抚。常钧再赴云南新任。现在云南巡抚印务。刘藻原系同城。即著暂行兼摄。王检亦著来京陛见后。再赴湖北巡抚之任。将此传谕各该督抚知之　　

○癸丑。谕、前黄仕简参奏、厦门洋行陋规。有总督每年得受银一万圆。巡抚每年得受银八千圆等语。朕以此案关系督抚婪索多赃。实堪骇异。非彻底根究。无以肃法纪而昭创惩。因命舒赫德等前往查办。舒赫德等、自应向温泰究诘原单所开总督一万。巡抚八千之数。实在有无收受确据。如彼毫无指证。然后逐层研究。递及道、府、厅员、勒索陋规。垫买物件各情由。方合谳案重轻先后。仍舒赫德等初至闽省。置原参一万八千之陋规虚实于不问。辄从起获底簿。将属员代买物件枝节推寻。所办未得窾要。竟似朕差伊等赴闽。专为查访督抚过失。毋怪乎杨廷璋前次之不能允服。转疑舒赫德等有意吹求也。节经朕降旨。示以端绪。伊等详悉研讯。黄仕简据温泰所开督抚收受陋规数目。全属子虚。惟究出属员等代购物件一节。自应分别办理。朕前命舒赫德赴闽时。曾面谕以此案如果督抚婪赃属实。必当重治其罪。定长或有应行质讯之处。即可传旨将伊解任听审。其巡抚印务。令裘曰修暂行署理。原以封疆大臣。受恩深重。设罔顾国宪。贪黩公行。则其身家性命尚不能保。更何有于一官。若黄仕简所参既无确据。定长惟发价购买燕窝呢羽等物。亦系沿习旧例。初无不可轻贷之处。则从前舒赫德等之遽令解任。尤为误会朕意矣。至杨廷璋令属员代买人薓、珊瑚、珍珠等物。众供佥同。固已毫无疑义。若不加之惩创。则他省或致效尤滋甚。岂可为训。朕特念杨廷璋年齿就衰。平时尚能实心任事。不忍遽加摈弃。从宽授以散秩大臣。令其自效。此朕格外加恩。薄惩示警。伊前此哓哓剖辩。今如此办理。尚能更置一词耶。且知感恩拖愧否耶。督抚中似杨廷璋此等情事。实不能保其必无。特未经发觉。朕亦不肯臆度深究。但督抚令属员购买物件。究非体制所宜。或有谓若非委之属员。恐假手家人胥役。益致借端滋扰。不知属员中贤否不齐。此端一开。必启逢迎贿谒之弊。不可不防其渐。若以土贡方物。原属有司分内应办之事。遂致购觅一切什物。悉托下僚。混滥皆所不免。即如程霖等代杨廷璋所买各项内。并有将自用人薓等件。亦托名列入者。其流弊更无所底止。岂可不早为禁饬。使不肖之员。藉口为罔利营私地乎。朕办理庶务。一秉至公。从不豫设成见。或致稍有轩轾。此案舒赫德等查办。入手未得关键。节经训示更正。及审明定谳。则杨廷璋之罢斥总督。解退阁务。及定长之从宽仍留原任。皆视其所自取。恐中外之人。未能深晰此中就衷。特将案情原委。明白宣谕知之　　

○又谕、据明瑞等奏称、出旗调入绿营之色克图。从伊妻弟马甲噶尔萨前往伊犁。于途次将伊妻杀死。请旨将色克图即行处绞。以昭炯戒。其擅将色克图入于伊妻弟户口遣往之协领。佐领。及未经查出之将军。副都统等。均应交部查议等语。伊犁地广人稀。果有情愿前往者。多多益善。色克图并非另记档案之人。但入于亲戚户口数内遣往。未为不可。该管官员亦无庸议处。色克图逞忿杀妻自有应得之罪。应绞监候。交明瑞等钦遵办理　　

○甲寅。上诣畅春园、问皇太后安　　

○漕运总督杨锡绂奏、查军民户籍攸分。既隶军籍。即应听佥办运。乃各省卫所绅宦。富户。百计图脱军籍。往往豫行诡捏。为民籍张本。一或报佥。则纷纷辨诉。不变为民不已。而所佥皆无力穷民。于情理实未平允。请嗣后凡军籍富户。宦绅之家。如本伍有人驾运。原可暂缓佥选。倘丁力已疲。实须另佥。即富户绅宦。径行佥报。既佥之后。如敢潜令族人捏控狡辨。或挺身自诉。一经审虚。富户。则按律治罪。绅宦。即行据实题参。请旨革职。俾奸狡不得藉财势图脱。庶于办运有裨。得旨、杨锡绂此奏。可谓大破情面。无瞻徇之习。著照所请行。仍著交部议叙　　

○陕甘总督杨应琚等奏、查巴里坤提督。与乌噜木齐总兵。互相更调。经将军臣明瑞等议准。于本年十一月。先令提督起程移驻。臣伏思提督原辖之哈密。沙州等十四营。俱在巴里坤之东。应就近改归巴里坤总兵管辖。仍属乌噜木齐提督统辖节制。从之　　

○乙卯。谕、朕此次巡幸木兰。著諴亲王、和亲王、大学士刘统勋、尚书舒赫德、留京办事。其月选之文员内、通判、州、县、等官。武员内、八旗护军校、骁骑校、及外省遂到之补放水手官、骁骑校、并年满千总等官弁。俱著王大臣。照从前之例验看。至外省督、抚、提、镇、等奏摺。著照例、自启銮之日为始。俱赍赴留京办事处加封。交内阁随本呈送行在。候朕批示。随本发回。仍于留京办事处交赍摺人祗领。该部通行传谕知之　　

○又谕、朕此次巡幸木兰。启銮后。户部堂官现多随围出差。一时办事乏人。所有户部尚书事务。著托恩多暂行署理　　

○又谕、朕此次巡幸木兰。所有步军统领事务。著舒赫德暂行兼署　　

○丙辰。户部议准、漕运总督杨锡绂奏、回空粮船夹带盐觔。宜立定章程。实力搜查。一、搜查私盐。宜有一定衙门也。扬州经过回空漕船。既有督、盐、二臣委员搜查。乃复有地方文、武、各衙门兵役。纷纷滋扰。徒致羁迟。应将扬州盐厅查盐。专听督、盐、二臣委员实力查办。其淮扬道、及扬州将备、江、甘、两县佥查兵役。一概停止。仍令此后粮船一到。承委之员。随即搜查。不得托故他往。致令守候。大帮限一日查毕一帮。小帮限一日查毕雨帮。即促令开行。倘有指称文武衙门。藉名搜盐。故为羁阻。及于查毕后。复称奉委拦船搜查者。令委员随时严查重处。一、食盐不应作为私盐也。定例、每船准带食盐四十斤。查盐时摆列船头。听官查验。乃喜事之员。往往以船头之盐。为数稍多。或混以私盐具报。应请嗣后饬令委员等、除船内查出数石数十石私盐。照例详报外。至实系摆列船头查验。每船或多不过二三斤者。不得以私盐混报邀赏。一、领运千总。宜一体在帮也。向例粮船查出私盐。如重运千总不在帮内。则专参押空之弁。而重运免议。于是重运之员。往往托故逗留。巧图规避。应请嗣后领运千总交粮后。除例应引见。及委办公事。不能赶帮者。遇有私盐事故。仍准免参。其余托故逗留者。无论在帮与否。一体参处。从之　　

○丁巳。以云南北胜州革职土知州高龙跃子祖培、袭职　　

○戊午。上诣畅春园、问皇太后安　　

○谕、据贝子弘蠬奏、请将开泰之女。赏给伊弟弘丰为妻等语。近支宗室。奏请指婚。亦事所常有。但不应指名奏请。若寻常联姻。必须彼此情愿。不愿则止。此伊等私事。何庸陈奏。看来弘蠬必曾向开泰家议聘未遂。辄思请旨以为挟制。殊属不合。宗室等指婚。出自特旨。非彼此缔婚可比。若如此强制。非但宗室。即阿哥等、朕亦断不允行也。弘蠬著申饬。并将此交宗人府、通谕王公等知之　　

○又谕曰、巴图济尔噶勒、现在患病。派侍卫乌尔图那逊、带领御医。驰驿前往诊视　　

○己未。上御勤政殿听政　　

○刑部议覆、江西按察使廖瑛奏称、江右地方。有匪徒串党驾船。游走江湖。凡揽载客商人船。即行诱赌。不特银钱骗尽。甚至折没货物。掯留行李。大为行旅之害。请定专条。以惩奸匪等语。应如所奏。嗣后此等沿河诱赌匪船。初犯到案。审系一二次者。仅照开场诱赌例。杖徒。如三次以上。及再犯者。均照积匪猾贼例。发极边烟瘴充军。并将为首之犯。先于拏获沿河之马头地方。再加枷号一个月。其船户知情分赃者。初犯仍为从论。再犯亦与犯人同罪。船只变价入官。臣等再查此种匪船。如止系勾诱赌博。自应即照新定条例治罪。若如该按察使所奏。其中或枌作额商。或捏称差使。设局骗害。行同抢劫者。是名为诱赌。而情罪甚重。又当按其诈欺诳骗各情。从重治罪。从之　　

○庚申。孝懿仁皇后忌辰。遣官祭景陵　　

○谕军机大臣等、图勒炳阿覆奏、查审仁怀县民人袁思政等、互争茶山一摺。前据该抚摺奏此案。不免张大其词。又不亲身前往查办。是以降旨训饬。今复奏称、袁思政携带枪弩。擅放竹箭属实。并无放枪情事。适阿尔泰陛见在京。询之。亦称实系两省民人互争山界。并无逞凶拒斗之处。该抚即可就案严行审拟完结。总之地方一有为匪不法等案。自应星速勘办。断不可意存姑息。致长刁风。图勒炳阿性本巽愞。遇事往往不能振作。嗣后务将外吏养安积习。痛加湔改。倘仍复因循从事。贻误地方。则深负弃瑕录用之恩。断不能曲为宽宥也。著将此传谕该抚知之　　

