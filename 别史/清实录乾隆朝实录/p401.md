<!-- { "loadSidebar": true } -->
○兵部议准热河副都统达尔党阿奏称、宽城驿汉站。设把总二员。外委二员。伏思内地驿站事繁。管站止驿丞一员。今宽城一驿。马仅六十匹。又无差务应裁把总外委各一员。再汉站既设把总。若不给与升路。老于台站不无生弊请嗣后人材骑射可观。诚心办事者。咨送督提考验补放千总。以示奖励。把总员缺在台站外委壮丁内挑补。再宽城驿、原设牛三十头。车三十辆。查一年差使无多。且牛车迟缓。似属无益。请将车三十辆、抽拨十辆、给喜峰口驿。留车十辆给宽城驿。其原设牛裁去。不必添马即于各本站六十匹马内挑选十匹应差。从之。　　

○壬午。上诣畅春园、问皇太后安。　　

○谕太原著富昌前往考选。河南著永兴前往考选。再河南巡抚雅尔图奏称、今岁考选。系军政之年。驻防河南满洲官兵。例应遣大臣考察。请将臣标营兵丁及臣操演过镇标兵丁。亦一并验看等语。著照所请。将绿旗兵丁一并查验。　　

○癸未。上御勤政殿听政。　　

○谕大学士等、江南下江之淮、徐、扬州、等处。上江之凤、颍、泗州、等处。屡被水灾。民人困苦。朕心深为廑念。今春特遣侍郎周学健、会同该督抚、加意抚绥。始不至于失所。今闻上下两江、去年受灾之所。六七月间。复被淹没田禾。似此饥馑送告。小民其何以堪。朕已切谕该督抚等、急为赈恤。妥协办理。但思两江要地。水潦频仍。固因近年雨水过多。亦由地势低洼。宣洩容纳。经理无方之所致。再四思维高斌深谙河务。且久任江南。于地方事宜。亦所熟悉。著伊同周学健前往。会同德沛、完颜伟、陈大受、张楷、将一应赈恤水利之事。确查详议具奏请旨。务救目前之灾荒。永除将来之水患即从前周学健所奏水利各摺。部议行令江南总河、督抚、查议。想伊等亦未必即能筹画妥协。亦著高斌、周学健、会同查勘定议。议定之后。高斌先行回任。将应办之事。著周学健暂留江南。会同督抚办理。俟大局已定。周学健亦即回京。此旨到日。著高斌来京请训。直隶总督印务。著史贻直前往署理。　　

○又谕、今年粮船北上时。适值河水浅涸。各船盘剥加纤。实多繁费。运丁力量艰难。只得借支库银。以为归途之用。将来照例扣除还项。查江西南昌等帮。借银四千四百两。江南兴武等帮。借银一千七百零四两。扬州等帮。借银一千七百九十二两。朕念今岁连丁。艰苦甚于往年。著将所借银两。悉行赏给。免其扣还。此系格外之恩后不为例。该部即传谕仓场侍郎、漕运总督知之。　　

○兵部议覆、西安将军绰尔多奏称、副都统彭珠误揭属员。应行降调。得旨、彭珠著来京候旨。　　

○又奏、宁夏副都统佟山、年老乞休。得旨、佟山、著原品休致。　　

○甲申。谕大学士等、内地米谷。偷载出洋例有严禁。昔我皇祖皇考。训谕地方文武官弁。至再至三。但恐日久法弛。人心玩忽。上年冬月。巡抚陈大受奏称、崇明一县。坐落海边。旧例准其采买邻近地方之米及查考清册。竟有指称崇明多买。并不装运回崇发卖者。是其私贩下海。情弊显然。用是再颁谕旨。著沿海地方之督抚提镇等。转饬文武官弁。申明禁约。实力奉行。务绝偷越之弊。倘或视为具文。仍有疎漏。经朕访闻。必于该督抚提镇是问。　　

○又谕、前因西安将军绰尔多、副都统达色、不相和睦。于交查之事。多执己见具奏。朕曾降旨训饬。近闻绰尔多、达色等、仍不和睦办理。诸事掣肘。甚至不相往来。绰尔多等、身居将军副都统重任。一同办事之人。理宜屏去私意。和衷共济。今乃至不相往来。成何体统。伊等果能以公务为要。认真办理。纵有私相不和之处。亦可涣然冰释。若似此光景。非惟于人臣之道有乖。其何以整饬地方。表率僚属耶。朕虽降旨调取副都统达色彭珠、俱著来京候旨。现在彼处之旧人。及遣往新任之大臣等。仍系一处办事。绰尔多等、倘仍前不知悛改。不惟公事无益。亦大负朕委任封疆重寄之厚恩矣。将军绰尔多等、著寄谕严加申饬。嗣后务须屏除私意。诸事相商。和衷共济。妥协办理。若仍怀挟私意。经朕闻知。定将伊等从重治罪。决不轻宥。　　

○九卿会议、刑部奏称、查律内监守及常人盗仓库钱粮。通算并赃论罪。受枉法赃。各主者、通算全科。受不枉法赃。各主者、通算折半科罪。是凡言通算者。皆据现在发觉之赃。分别拟罪。此外并无将已经治罪之前案。因其累犯通计前赃拟罪者。至窃盗本律。更载明以一主为重等语。是一案内窃有数主之赃。并不通计。若因其三犯。而将其初犯再犯、已经治罪之赃。仍行通计。实觉罪有重科。与律未协。查前雍正十一年九卿议覆原署刑部尚书张照条奏。三犯窃盗。原题虽有通计二字。并未指明通计前两案之赃。且律例馆新定例内。已不将通计二字载入。盖窃盗三犯。原律拟绞。今既改轻。则通计三犯之赃以重其罪。虽亦三细不宥之义。但与他律论赃不符。况查窃盗五十两。祇杖六十。徒一年。今三犯。五十两以上。即拟以绞候。已加原律八等。五十两以下。至于但得财者。自杖一百以下、至杖六十。今三犯。则五十两至三十两。即议以发遣。三十两以下、至十两。即拟以充军。最轻如十两以下。至于纤毫。亦皆拟以满流。已各加原律八等。至十二等。祇下死罪一等。亦不为轻。似不必通计前案所窃赃数、而多纳之于死等语。应如刑部所奏。嗣后窃盗三犯。俱按第三犯所窃赃数多寡。悉依律例馆奏定原文。分别军流遣绞。无庸通计前赃。再刑部奏称、从前议覆各省三犯窃盗。有似前项通计前赃绞候之案。于秋审时、酌其情罪。拟以矜减等语。亦应如所奏。俟秋审时、臣等公同核议。拟以矜减。从之。　　

○以侍读学士张灏、左春坊左庶子嵇璜、充日讲起居注官。　　

○乙酉。上诣畅春园、问皇太后安。　　

○谕大学士等、福建士民。素称刁悍。通省习气相同。而漳泉为尤甚。向来罢考罢市。喧闹公堂。种种不法。所在多有。近竟有漳浦民人。持刀刺死县令之事。似此藐法逞凶。为从来所罕见。此固该犯之赋性暴横。然亦闽省官员溺职素餐。既不能化导以感发其天良。又不能董戒以开通其愚昧。及见民俗嚣陵。干犯法纪。则又为之蒙蔽掩藏。希图省事。以致姑息养奸。积成恶习。遂大出乎人情国法之外矣。著该督抚严饬有司。力为整顿。教之以亲上敬长。示之以改过迁善。其不率教者。即时寘之于法并令伊父兄族长。严加管束。去其跃冶之习。如无父兄族长者。令乡保多方查察劝导之。倘仍不知悛改。父兄族长乡保。即时举报。按律究惩。如或有意纵庇。及曲为容隐。查出一并治罪。夫不教而杀谓之虐。闽省督抚。平时亦曾有意于教乎。有司管辖地方。原期除暴安良。化民成俗。以尽父母斯民之职。始不负国家之简用。倘玩愒因循。苟且塞责。平时不能教导。有事又复姑容。该督抚即行纠参。从重议处。其他因地制宜。移风易俗之道。仍著该督抚悉心筹画。妥酌施行。　　

○又谕军机大臣等、朕闻本年六月初旬。有漳浦县民赖石。将该县知县朱以诚、持刀刺割咽喉毙命。该管上司。现将赖石严拏看守一事。部民杀死本管官。事关风化。该督等自必按律究拟。具题完结。但其起衅之由。未能深悉。或漳俗民情。自来凶悍。此事因词讼起见。凶徒挟讐肆横。系一人之私忿。或因聚众抗粮不法等事。议出一人为首行凶。则系众人之合谋。此事甚有关系。固不可纵恶养奸。以长刁风。亦不可株连扰众。以滋事端。可寄信那苏图。令其善为办理。再今岁春间。彗见于天。在闽疆分野。今适有漳浦县民人杀死县令之事。未必非其应验。可令该督每事谨慎。毋致滋事。至此案起衅缘由。令其即速查明奏闻。寻据奏覆、漳浦县地方。奸恶兵民。结有小刀、子龙、二会。纠党滋扰。该故令朱以诚、拏获数人。正在审究。有会首蔡怀、李珠等。恐一并被拏。同谋指使赖石。将朱以诚杀死。臣已拏获凶犯。严审究拟。诏安县、又有奸民陈作、谣言聚众。亦即擒获讯办。查闽省人情。既多狡诈。而积习骤难转移。地方遇有大案。持之过急。既恐变生意外。操之稍缓。又虑堕其术中。惟在慎密以防维。周详以应事。庶几潜移默夺。地方无惊扰之虞。得旨。所见甚是。勉力为之。　　

○户部议覆、湖北巡抚范璨疏报、汉阳府属之汉川县。安陆府属之潜江、沔阳、天门、荆门、四州县。并沔阳卫。德安府属之云梦县。荆州府属之江陵、监利、二县。并荆州、荆左、二卫。襄阳府属之襄阳县。于本年五六月内。或因河水泛涨。或因雨水漫溢。低洼田地禾苗。多被淹没。庐舍人口。亦有损伤。又襄阳府属之襄阳、枣阳、谷城、三县。并襄阳卫。于本年四月内。因风雨骤至。内带冰雹。粟谷棉豆。均有折伤。应请查明被灾军民。先动库项并仓谷。分别抚恤。其应完地丁屯饷钱粮。暂停催惩。应如所请。从之。　　

○监察御史纳拉善奏、直省各关米豆额税。永行蠲免。恐于国计有亏。请照旧徵收。得旨。各省米豆关税。朕特沛恩施。全行免徵。纳拉善乃欲屯膏。仍行照旧徵收。所见甚属纰缪。岂称言官封驳之职耶。著该部严察议奏。寻议、照溺职例革职。从之。　　

○补行乾隆四年分、甘肃省大计。卓异官四员。分别升赏如例。　　

○丙戌。户部议准、江苏巡抚陈大受疏报、江浦、六合、山阳、阜宁、清河、桃源、安东、淮安、大河、兴化、铜山、沛县、萧县、邳州、宿迁、睢宁、海州、沐阳、共一十八州县卫。雨雹水溢。伤损二麦秧苗。且各州县卫。除兴化一县外。皆系上年被水之后。补种秋禾。俱属艰难。请于常平项下。借给耔种工本口粮。其山、阜、清、桃、安、五县。被灾更重。极贫之民。除饬先行抚恤一月外。应请再行加赈两月。次贫之民。应请普赈一月。坍倒房屋。照例给银修葺。淮、大、二卫被灾饥军。其旧欠钱粮。暂缓催徵。一体分别赈恤。从之。　　

○是月。总督仓场侍郎宗室塞尔赫等奏、绍兴前后两帮。沿途起剥。耗费过多。请照例每船借支银八两。以资回空。又江、兴、等卫、湖北二三两帮、实因漕河水浅。运丁艰苦。其起欠米石。请将各丁应得余米抵补。嗣后不得援以为例。得旨。著照所请。该部知道。　　

○奉天府府尹霍备奏报、各属被涝。抚恤情形。得旨。览、赈恤之事。妥协为之。　　

○直隶总督高斌奏报、永定河工。伏汛平稳情形。得旨。朕正在此廑念。览奏稍慰。但所奏似觉稍迟数日耳。　　

