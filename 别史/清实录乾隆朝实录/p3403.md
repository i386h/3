<!-- { "loadSidebar": true } -->
○大学士会同户部以轮免钱粮。酌议具奏。得旨、依议。此次普免钱粮。按照各直省额徵银数。将所属各府州、次第搭配。分作三次。按年轮免。通计三年。一律蠲完。较之按省分年轮免。各省年分。先后不同者。自更觉恩施早被。远近齐沾。至一省之中应免府州。当先尽五十四年灾缓之区。首先蠲免于灾黎更有禆益。该督抚务悉心筹画。妥为分别办理。并督饬所属。实力奉行。务使编氓均沾渥泽。毋令吏胥从中影射侵渔。稍滋弊混。以副朕行庆施惠。敷锡兆民之至意。仍令各督抚自行具奏。　　

○礼部奏、本年恭遇皇上八旬万寿。颁诏天下。其朝鲜国应颁诏书。例派大臣侍卫赍送。此次正值该国贡使在京。应请即交带回。得旨、知道了其安南、琉球暹罗、三国。亦著照朝鲜国之例。一体颁发恩诏。即交该国贡使赍回。　　

○又奏、满汉原任内外大小官员、二百二十二人。敬拟于西直门内。虔设经坛。恭祝万寿。此后续到人员应令一体恭与。报闻。　　

○命户部尚书觉罗巴延三、署经筵讲官。　　

○以銮仪使周缉武、为正白旗汉军副都统。　　

○庚寅。上诣南郊斋宫斋宿　　

○谕、据琅玕奏、天台县耆民庞韶九、现年一百一岁。素行善良。精力强健。请旨旌表等语庞韶九年逾期颐。精神矍铄。洵为昇平人瑞。其应行建坊旌表、及赏给缎匹银两之处著该部照例具题。　　

○谕军机大臣等、前经降旨、令黎维祁及伊属下人等来京。归入汉军旗下。编一佐领。嗣据福康安等、查明黎维祁等、安插广西者共男妇大小三百七十六名口俟交春后、阮光平未经进关以前。分起送京等语朕以送京人数太多令福康安等酌量分别约计百余人足敷编一佐领之数。送京入旗。其余俱送往江南、浙江、四川等省。分隶督抚标下。入伍食粮。此旨计福康安等已经接奉。其如何分别送京若干名之处。尚未据该督抚覆奏。现在已交春令。黎维祁等谅已自粤西分起来京。一切房屋住址。俱应豫为办理。若待福康安等奏到后、始行豫备。未免迟误。现已降旨于京城隙地起盖房屋。查明汉军旗分内、人户较少者将黎维祁等编入并简派大臣管理该旗以资约朿。查各旗佐领所属。每佐领约有一二百人。此项入旗人数。未免过多著传谕福康安等即行再加分别将黎氏支属亲戚、及曾任官职者。约在八十户以内。分起送京。其余人户。仍遵照前旨、送往江南、浙江、四川等省安插。或即在粤西地方。入伍食粮。徐归民籍。亦无不可。既经薙发改服。亦不虑其窜逸。倘有不安本分。滋事潜逃者。无难拏获正法。　　

○辛卯。祈谷于上帝。上亲诣行礼。　　

○命于乾清门、颁赐万寿恩诏于朝鲜、安南、琉球、暹罗等国。使臣行礼祇领如仪。　　

○谕军机大臣曰、阮光平祇受封爵。叠荷殊恩。本年躬诣阙廷。祝厘瞻觐。实属出于至诚。俟该国王到京时。欲令行抱见礼。以昭优异。该国王初次入觐。未谙天朝体制。福康安于其进关后。告以此次进京祝嘏。大皇帝深为嘉予。国王到京朝见时。大皇帝欲令国王行抱见请安之礼。此系逾格施恩。天朝大臣内、懋著勋劳者。始能膺此异数。其余虽亲贵大臣。亦所难得。今国王邀此隆礼。实为希有宠荣。至黎维祁及伊属下人等来京。归入汉军旗下。编一佐领。昨降旨令福康安等酌加分别。将黎氏支属亲戚、及曾任官职者。约在八十户以内。分起送京。但各户人口。多寡不一。现在查明京城隙地。起盖房屋。约可盖二百二三十间。自应就房间数目。定人数之多少。著传谕福康安等、即酌核各户人口。以每人住房三间而论。此二百余间。可容若干人口。即行按数送京。不必拘定八十户。致滋拥挤。　　

○以镶黄旗汉军都统存泰、正黄旗汉军都统恒瑞、对调。　　

○壬辰。上诣大高殿行礼。　　

○诣安佑宫行礼。　　

○幸圆明园。　　

○谕曰、大学士和珅、著加恩赏给黄带、四开褉袍。固伦额驸丰绅殷德、著兼散秩大臣行走。　　

○谕军机大臣等、廓尔喀通事外委马廷相、现在伴送该国贡使来京。传译语言。尚为明晓。已赏给千总顶带。著传谕孙士毅、俟马廷相回川后。即以实缺千总拔补。用示鼓励。　　

○又谕、据成林面奏、阮光平所用衣服冠带。已命如式制造。俟其来京赏给。惟该国王在国所系之带。系属红鞓。今欲加赏金黄鞓带。以昭优异。福康安于其进关后。应告以此次进京祝嘏。大皇帝于国王到京朝见时特赐金黄鞓带。天朝体制。惟宗藩始得系用此带。今国王特膺异数。比于亲藩。实为难觏宠荣。国王赴京。应仍系用红带。恭候到京面觐时。大皇帝加恩赏换。如此详悉告知。阮光平自必益感逾格恩施。有加无已之至意。　　

○癸巳。上御山高水长大幄次。赐王贝勒贝子公大臣、蒙古王贝勒贝子公额驸台吉、回部伯克、朝鲜安南琉球暹罗廓尔喀等国使臣宴。　　

○谕、据徐嗣曾奏、莆田县民人朱天杜。现年九十六岁。曾孙十二人。生有元孙。五世同堂等语。朱天杜年近期颐。曾元绕膝。洵为盛世休徵。所有应行加恩赏赉、及建坊旌表之处。著该部察例办理。　　

○又谕、据嵩椿等奏、请将放出余剩参票二千六百七十一张。送部销毁等语。每年应放参票虽难豫定数目亦不可支领过多即如去年所领参票五千张。仅放出二千三百三十余张。余剩反至大半。似此多行支领。将余票回销徒增繁冗亦恐滋生弊端。著交该部嗣后支给参票时各该处于每年所用数目内。多备十分之二三支给勿致过多余剩。即盐引亦令照此办理。将此通谕该将军、及盐政等知之。　　

○谕军机大臣等、据徐嗣曾奏、甄别教职佐杂千把、及密陈藩臬考语两摺。俱系例应于年底奏到之件。今至灯节前始行具奏。已属迟滞。且所奏考语摺内。祇有藩臬两司而于道府等官贤否。概未之及。并奏称、上年七月大计案内业经会同伍拉纳、填注道府考语具题。甫准部覆。应请邀免重复填注等语。大计本内填注考语。不过照例具题。至年终考核属员贤否。系属专摺密陈。留中备览。各省皆系如此办理。今该抚独以大计案内、甫经出考毋庸再行填注为词。率行具奏。事关察吏。何得藉称重复。希图省事。况该省诸事废弛。正须认真整顿。若似此意存延缓省便。岂不更滋玩误耶。徐嗣曾、著传旨申饬。　　

○又谕、本日孙永清奏到属员贤否一摺。系于年底应行具奏之件。今迟至灯节前始行奏到。殊属迟延该抚于办理安南贡使一事。业经迟误。此次陈奏属员考语。系本任内照例应办之事。又复延缓若此。该抚所司何事。著传旨申饬。　　

○甲午。上御山高水长大幄次。赐王贝勒贝子公大臣、蒙古王贝勒贝子公额驸台吉、回部伯克、朝鲜安南琉球暹罗廓尔喀等国使臣茶果。并赏赉有差。　　

○谕军机大臣等、据书麟奏、江西春夏二季。共销盐十一万四千一百二十一引。按照岸商所开定价计算。共该盐本银一百五十万五千余两。今全德覆奏、扬州商人所收盐价与书麟所奏银数。尚少银十余万两。但查全德摺内。有省店滞销时。不能卖到定价。恐干驳查。仍系照定价报销之语。是此项数目不符。由于岸商报数参差。非由销盐引数不实。提取铺户买帐核对。定可水落石出等语。前因江西盐引销售银数。全德所奏。与书麟奏报原数。多寡不符。恐书麟等率据恒宁详报具奏致有以少报多情弊。自应彻底清查。若商人销卖盐觔价值间有参差不齐之处。开报时仍照额定价值。画一呈报。按数交课。于官销盐引。并无弊混。则是商人等随时市易。自行通融办理。原无庸算及锱铢。斤斤较量。今书麟查明原奏银数。系据经手岸商开报。故以所开之数为准。核之销盐引数。亦无不实。所奏情形。尚属可信。在何裕城为其亲临上司。且于恒宁提报销数一事。未经查出。或尚为之徇隐。书麟远在江宁。自不值扶同具奏。始终袒庇也。看来此案情节。或系全德因从前曾经参奏。欲实前言。有意苛求。复为此奏亦未可定。前经降旨、令该盐政提取各商省店底簿。及江西水贩铺户。逐一核对。著传谕全德、即行遵照前旨。秉公查核具奏。毋得稍有回护。　　

○又谕、考城县移建城垣一案。从前富勒浑勘定、于堌阳旷野之处。凭空兴造。以致采运窎远糜费运脚。例价多有不敷富勒浑办事糊涂。既已错误于前而何裕城茫无主见。又复因循于后。迨毕沅接任。曾亲往该处履勘。乃并不据实具奏。另行择地移建。仍照富勒浑原定处所。于荒僻无人烟之地。迁就办理。江兰身任藩司。有钱粮奏事之责。亦不奏明另办。伊二人之咎。实在于此。至毕沅所奏、考城地方、及邻近四路各县。俱不出灰石。必须赴远县买料兴工。则各处皆有城垣市镇。岂兴筑时所用物料。悉皆取资汲县。即各该处庙宇衙署。以及绅士富民铺户等。建盖房屋。亦无远赴二百余里外、购买灰石之理。此事种种格碍难行。毕沅等一错百错。其咎实无可辞。以不据实改迁。致多有所费。令毕沅江兰分别赔缴。伊二人自必心服。以多用令赔伊二人。必不心服也。至江兰未详。擅发银两转系过之小者即扣平一款。亦祇系照例存库尚无大弊。梁肯堂前此所奏。尽属枝节。而于紧要关键。并未讯明具奏。看来此案情节竟属荒唐。梁肯堂接奉历降谕旨迄今未据奏覆。想因参奏在前。有碍难办理之处。是以迟延未奏。著传谕梁肯堂、即遵照节次谕旨。逐一据实陈奏毋得稍有回护。至本日内书麟奏到、查封陈士骏家产一摺。内称陈士骏原籍。并无赀财产业。仅有公共住房二十四间。约值银三百五六十两。其同居兄弟陈以湜等、银钱首饰等项计值银一百五十余两。并经查封等语陈士骏身为县令。如果有侵渔舞弊情事。自必积有多赀。今所查原籍财产。甚属有限。可见陈士骏尚无侵冒入已情弊。其所有公共房屋。及陈以湜等银钱衣物。俱著一并给还。将此由四百里传谕书麟、并谕毕沅、梁肯堂知之。　　

○又谕、本日闵鹗元奏到属员贤否一摺。系于年底应行具奏之件。今迟至灯节前始行奏到。殊属迟延。该抚久任封疆。于此等照例陈奏事件。自系素所谙悉。何亦延缓若此耶。闵鹗元、著传旨申饬。　　

○乙未。上御奉三无私殿。赐皇子、皇孙、皇曾孙、皇元孙、诸王等宴。　　

○谕曰、伊斯堪达尔、乃旧臣仆。且系郡王。嗣后奏事衔名。著在明亮之次。博兴衔名。著在伊斯堪达尔之次开列。　　

