<!-- { "loadSidebar": true } -->
○又谕、吏部以此次各部院保送道府。满洲郎中、仅止三员。轮用满班。不敷铨用。请以满郎中升用道员。满员外升用知府一摺。固属因时通变之道。然国家用人。内外一体。在外则地方为重。在内则曹务攸司。何必亟资外补。始足展其才力。近年满员保送外任者多。以致各部院谙练出色之司员渐少。其现任同知、通判、州、县内。俸满而未得升用。则不乏其人。当酌为疏通。嗣后除特旨除授外。满洲司员保送道府之例。著暂行停止。此议著存案。俟数年后。朕酌量满司员应外用之处。照所议行。其汉郎中、向系论俸截取。该堂官分别宜用繁缺、简缺、及不宜外任。引见注册轮选。而该堂官即有以应简而滥列为繁、举任失当者。曾降旨申饬。现在司员中、明敏练达、勇往任事者。亦殊难其选。皆由乐外转而轻曹署所致。其应如何酌量久任之道。该部一并定议具奏。寻议、六部郎中、所以不得久任者。汉郎中共五十二缺。现在除道府改补、并简缺未用、及有事故不合例外。其间尚有才具不宜外任者。所有合例堪保送繁缺之员。原属无几。是以一经轮用。未免过速。查旧例、汉郎中计俸在一年以上。始准截取。今请于一年之外。再增一年。如未满限。遇有道府缺出。仍以外班补用。又现在满司员外用之例。遵旨暂行停止。其满班应得道府等缺。亦归外班。则外班既得疏通。而部员亦可资久任。惟是繁缺记名人数无多。而道府兼掣。仍属缺多人少。轮用尚速。嗣后专以道缺为郎中升班。知府缺出。专以员外郎升用。应较郎中之俸。再增一年。至三年方准截取。如无合例之员。亦以外班抵补。其内阁侍读。亦照六部员外例。论俸截取。从之。　　

○谕军机大臣等、策楞覆奏、进剿杂谷经费。并将来驻防官兵所需。及杂谷、松冈、出产各确数一摺。殊未明晰。国家帑项正供。于边防要计、应动用之处。本不应惜费。然亦不可因一二好事之人。以致虚糜、掷之无用之地。今既冒昧办理。则现在已费几何。将来每年需用几何。所入不偿所出者。为数几何。抑或如此一番经理。较之向来经理者、实省几何。俱当一一详悉具奏。何得谓仓猝兴师。未及通盘筹画一语。朦混了事耶。著传谕策楞。令其再行详细确查。一一奏闻。且向时内外地界。原属犁然。官兵尚有阑入番境。需扰土司者。今即将此辈移驻其地。益恐鱼肉番徒。一不相安。必致激成变故。况环蜀皆番。设或他处土司。望风惊骇。谓天朝畏强凌弱。掩袭邀功。人怀疑惧。则开无益之疆。启莫大之衅。策楞、岳钟琪、其能置身事外乎。将此一并传谕知之。寻策楞奏、前奏军营经费银二万一千余两。祇系约略核计之数。今据报详查动存各项。实费一万九千余两。即将来报销。亦决不出此范围。至驻防官兵。每年需用确数。除松冈现经奏明另设土司外。止有杂谷脑移驻各官兵役。俱系裁改抽拨。各有本营本缺之俸薪粮饷。无庸另添。惟是川省边兵口粮。向系折色。其折价之低昂。各处不同。今议抽拨之兵。较向来米折。应增银四百九十两。又威茂营新设参将一员。千总二员。理事同知衙门。所设通事。各项。计将来杂谷税赋。每年所入。尚敷所出。但以现在已费之数而论。则所存抵项。实为所入不偿所费。此番用兵之始。祇虑苍旺缓则有备。并未计及久远。实属冒昧。若就目下而论。番民久受苍旺欺凌。今得剿灭。人皆称快。并无惊骇。所有驻兵。自当严加约束。不致稍有滋扰。得旨、览。岳钟琪奏、臣于边疆重事。何敢不筹及万全。致启衅端。惟是苍旺恶迹种种。恃强凌弱。土司勒儿悟、畏其攻击。逃避黑水地方。娘儿吉、连次声请救援。臣再四思维。宁受冒昧擅发官兵之罪。断不敢于军事稍有贻误。故与督臣悉心筹酌。为先发制人之计。乘杂各脑空虚。率兵直捣贼巢。苍旺就擒正法之日。各番情形。莫不踊跃。谓为番部除一大害。至各番改土归流之后。恐官兵阑入其境。鱼肉番徒。亦皆事之所有。但查下寨、杂谷脑、孟董、九子、龙窝、等五沟。其所属番民。原系内地熟番。非松冈上寨可比。以之归流。人皆乐从。若虑因苍旺剿除。各土司人怀疑惧。现在察看情形。番众相安。并无惊骇。得旨、览奏俱悉。事已如此。亦不复究。未免始终回护费词耳。　　

○癸亥。上回圆明园。　　

○谕、上年豫省阳武河工漫溢。阳武、封邱、祥符、延津、四县。均被偏灾。所有借给麦种银谷。应于本年秋后徵还。但念灾地甫经翻种。收成尚歉。且本年仍有应徵带徵之项。一时并徵。民力未免拮据。著将阳武、封邱、祥符、延津、四县灾民。所借耔种银谷。俱缓至明年麦后开徵。以纾民力。该部即遵谕行。　　

○以广东广州城守副将袁秉敬、为广西左江镇总兵。　　

○甲子。遣官祭先医之神。　　

○谕、嗣后引见之云南、贵州、广东、广西、福建、等五省、年满千总。留巡捕营当差者。将伊等有无亲老。及别情不能远离之处。该部询问。如有不能远离情节。仍发本省照例补用。　　

○谕军机大臣等、新柱奏报闽海关徵收并封平余等项银两摺。已降旨交部核议。但乾隆十四年至十五年、徵收用存各数。久应报销。虽据称咨准部覆。令扣足一年为满。亦应于接准部咨之日。即行奏明缘由。不应迟至此时。并十六年一同奏报。著传谕新柱知之。　　

○命刑部尚书刘统勋、在军机处行走。　　

○乙丑。上奉皇太后还宫。　　

○诣皇太后宫问安。　　

○丙寅。上御乾清门听政。　　

○御懋勤殿。勾到朝审情实罪犯。停决斩犯一人。绞犯五人。余十九人、予勾。　　

○谕军机大臣等、苏昌覆奏、暹罗国遣使进贡一摺。二人所奏。皆不明晰。此事前据阿里衮初报之后。将及两月。尚未题到。又因适有西洋进贡之使。故降旨令其分路行走。毋使相见。并询问该督抚。暹罗所贡。系属何物。乃阿里衮、苏昌、近经先后奏到。祗称必须查明汇报。以致稽迟。究之所贡何物。总未奏明。此最易理会之旨。而尚如此疎漏。他事尚可问耶。今贡使既经起程进京。其贡物亦不必再行询问矣。可传谕申饬。　　

○又谕、据范时绶奏称、陈可望传钞伪稿一案。周仪等、字嘱串供。从前未能审出实情。请交部议处等语。各省督抚、办理传钞伪稿一事。其实心查办与否。应俟通案完结之后。核其功过。分别察议。此时首犯未得。正宜上紧追究。尚非交部查议之时。何必遽行奏请耶。可传谕范时绶知之。　　

○丁卯。谕军机大臣等、永常覆奏、马朝柱尚未就获。现在密督所属。加意访缉。并何亚四已经拏获一摺。系限行六百里驰奏。鄂昌早已奏到。马朝柱为该省首逆要犯。果能得有实在下落。或已经擒捕。自应迅速奏闻。若仍不过现在访拏。有何紧要。而必日行六百里耶。可传谕永常知之。　　

○又谕、据庄有恭奏称、九月二十八日。西北风暴。将山盱厅停修之高涧、龙门、清水潭、三处。外越埽工尾土汕掣。被淹货船二十余只。又十月十二日。暴风撞掣东坝迤南秦家高岗等处、新旧砖工。及高堰七堡至十三堡、间段石工。现在相机抢护等语。此摺著钞寄高斌阅看。南河陋习。以岁修为浮冒地。朕阅河时。深知其无益。持令停修。如该处工程。果有必不应停修之势。往来商船。藉以保护。则生灵躯命攸关。朕之降旨。不过出于偶尔阅视之时。高斌系久于河务者。彼时即当据实奏明不可停修之故。且船只之被淹。与埽工之被汕。不相关涉。庄有恭此奏。虽据厅员禀报之词。而牵入停修。若谓因停修所致者。则停修未及逾年。外越埽上。不应遽至汕掣无存。露出石岸。以致不能捍御。若谓石岸必须越埽以为捍御。则百里石工。又何曾一律皆有外护。著传谕高斌、即由豫省回工。亲往勘明。速行奏闻。其工员以停修之后。无可开销。故诿诸汕掣。以为将来复行岁修之计者。著该督等据实查参。不可稍有回护。至高涧等处。失风船只。捞救及淹毙人口。并民间倒塌庐舍墙垣。一并传谕庄有恭、张师载、加意抚恤。毋致失所。　　

○戊辰。谕、今年山西蒲、解、等属。秋禾被旱。其勘明成灾仅止五分者。定例不在赈恤之列。但距麦收已踰数月。时届隆冬。小民谋食。未免拮据。著格外加恩。将闻喜、荣河、解州、万泉、芮城、各州县。被灾五分之处。一体抚恤一月口粮。于十二月初旬开赈。俾度岁不致乏食。以示轸念贫黎之意。该部遵谕速行。　　

○谕军机大臣等、传钞伪稿一案。所以必须逐层追究。原在根求伪撰首逆。从前令酌量情罪重轻。分别发落。亦恐各省办理不善。使无知愚民、久滋拖累耳。乃该督抚等、并不慎密查办。且竟有将所定章程。出示通行晓谕者。以致狡滑之徒。避重就轻。巧为移接。转迷正线。即如总督尹继善、在督抚中尚属能办事之人。于江西施奕度一案。竟不能究明来历。及提犯至京。令军机大臣详悉研讯。迥与原供不符。复令该督带同承审各官。驰驿来京。公同严究。亦与军机大臣所审无异。由此观之。则各省所办。更俱不可问矣。总之外省陋习。一切听断案件。率皆委之属员。取供成招。及解至督抚亲审。不过就其已成之狱。略为摘问而已。使其能如在京大臣之详慎推鞫。亦何至如此错误。现在各省查办伪稿之案。俱未得有端绪。未必不由于此。著传谕各该督抚等、所有现办传钞各案。必宜一秉虚衷。亲提确讯。务得正线。若仍听属员草率迁就。并案了事。必照江西此案之例。令其来京会审。一经审出实情。定将该督抚等从重治罪。凛之。慎之。　　

○御史薛澂奏、凡遇考试。各部院堂官。一经派出。无论在闱在朝。应停止本衙门司员画稿。以杜嫌疑而专校阅。得旨、此奏是。著照所请行。　　

○己巳。上诣皇太后宫问安。　　

○谕、操阅八旗官兵。进退不齐。虽系章京等之事。但该管大臣。亦在队内。惟将章京等参奏。未免诿过。所有该管、及阅阵大臣。著一并交部察议。　　

○谕军机大臣等、据黄廷桂、钟音、覆奏布政使张若震、奏请拣发佐杂一摺。殊未明晰。陕省如果委用需人。该督抚即应奏请拣发。不必委之藩司。若需人尚非甚急。即该司曾经面禀。亦宜将不应奏请之故。明切谕知。何得以事属可行。遂听其自行陈奏。今黄廷桂等摺内。不过引咎之词。而于该省之实在需人与否。并未奏及。前因西安有办理灾赈之事。是以即敕部拣选发往。今降旨询问。亦当于摺内声明方是。何以如此含糊。可传谕黄廷桂、钟音、知之。　　

