<!-- { "loadSidebar": true } -->
○署云贵总督彰宝奏、滇省逃兵。陆续拏获六名。臣逐一研讯。该犯等俱各供认不讳。查刘洪、李之凤、张烈、三犯、系随征木邦、吴尚礼、系随征新街、杨春茂、系派定出师、暂住永昌。买定亮、系管解马匹。该犯等六名。在军前脱逃。均属大干纪律。臣即将刘洪等六犯。照临阵脱逃例正法讫。其余未获各犯。务期悉数弋获。不使稍有姑纵。得旨、脱逃者尚多。严饬缉拏。不可漏网。此等逃兵。日久自然归故里。不过在汝云南省也。所未获者尚有几名。即行查奏。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十七

大清高宗法天隆运至诚先觉体元立极敷文奋武孝慈神圣纯皇帝实录卷之八百六十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。九月。甲辰朔。上行围　　

○吏部议覆、贵州巡抚宫兆麟奏称、思州府、地非苗疆。又不繁剧。应裁。所管地方。拨归玉屏、青溪、二县管理。府城内有经历一员。改为玉屏县县丞。仍令在彼驻劄。至青溪县、归镇远府管辖。玉屏县、归铜仁府管辖。应如所请。从之　　

○是日、驻跸呼鲁苏台大营　　

○乙巳。上行围　　

○谕曰、陈树蓍、现在病故。著加恩赏银一百两　　

○抚恤山东章邱、邹平、新城、齐河、济阳、禹城、临邑、长清、陵县、德州、平原、德州卫、商河、利津、阳谷、寿张、范县、观城、朝城、聊城、堂邑、博平、茌平、清平、莘县、高唐、东昌卫、博兴、高苑、乐安等、三十州县卫。本年水灾饥民。并缓徵新旧钱粮额赋有差　　

○是日、驻跸准乌拉岱大营　　

○丙午。上行围　　

○遣官祭历代帝王庙　　

○遣官祭都城隍之神　　

○谕曰、阿尔泰、著补授大学士。仍留办四川总督事务　　

○又谕、据钟音奏、福鼎县典史张云、押解洋盗。不由陆路管押。擅令兵役、将重犯另船管押。致蔡转一犯。落水毙命。该县何卓然、遇此洋盗重犯。委用非人。已非寻常佥差不慎者可比。且于事后复不切实究明。率以一禀希图了事。实属溺职。请将何卓然、张云、革职审究等语。何卓然、著革职。张云、著革职。交该督与案内兵役人等。一并严审定拟具奏　　

○又谕、据高晋奏、游击吴其雄、把总童升、巡洋船只。于七月二十三日。在小羊山海面。遇东北风大作。飘至浙江地方。船身击碎。军械尽皆沉没。淹毙兵丁三名。碰伤兵丁十六名。现在确查有无驾驶不善之处。果否人力难鄬。分别办理等语。巡洋船只。猝遇飓风。飘至隔省。自属人力难施。毋庸责其驾驶不善。其淹毙及碰伤兵丁。仍交该督查明。照例分别赏恤　　

○谕军机大臣等、本日崔应阶等奏到。请拣发佐杂一摺。殊属不谙事例。各直省需用人员。有必须请旨简放者。理应于朕启銮前具奏。昨岁已降旨通谕。崔应阶等岂未闻知。乃于八月初六日。具摺请简。距朕秋巡之期不远。宁不计及摺到在启銮以后。崔应阶。钟音。二人。历任封疆。非全不晓事者可比。何竟疎略若此。著传旨申饬。其所请拣发之处。候朕将届回銮时。再降谕旨　　

○是日、驻跸都穆达乌拉岱大营　　

○丁未。上行围　　

○是日、驻跸巴颜布尔噶苏台大营　　

○戊申。上行围　　

○谕、云南临元镇总兵员缺紧要。著阿桂等于通省总兵内拣选一员调补。所遗员缺。著长清调补　　

○谕军机大臣等、前据阿桂、将认识缅文之守备翁得胜。送京。今复据奏称、翁得胜、在军营数载。传达一切。尚属明晰。恳仍发回滇省等语。此人既在该省得力。前次即不应送来。已于摺内批令阿桂等明白回奏矣。著传谕刘统勋。温福。即将翁得胜遣回。并赏给官用缎二疋。令其驰驿前往滇省听用　　

○陕甘总督明山疏报、河州、开垦成熟地七顷八十七亩有奇　　

○旌表守正捐躯之山东汶上县民司宗孝妻王氏　　

○是日、驻跸巴颜沟大营　　

○己酉。上行围　　

○谕、前据兵部、将带兵赴滇、缘事革职之水师游击林海蟾、千总梁士富、把总吕成传、带领引见。并声明由军营咨送林海蟾等考语。称其在新街等处打仗。均属勇往。彼时因福建水师官兵。选愞不堪。未必如咨内所称。因谕该部彻去。不许带领引见。仍降旨询问阿桂、今据阿桂奏到。该员等在新街等处打仗情节。尚属确实。所有革职游击林海蟾。著加恩以守备用。梁士富、著降一等以把总用。吕成传、著降一等以外委用。均交崔应阶等、酌量录补。该部知道　　

○谕军机大臣等、今日刑部进呈贵州省秋审本内。九卿从缓决改入情实者二起。一系绞犯田善庆、冒差殴毙拐犯蒋生亮之案。田善庆、见蒋生亮形色慌张。辄起意乘机吓诈。复冒充差役。主使殴打殒命。情节本属凶横。刑部等改入情实甚是。但此尚系寻常命案。其拟议未协之处。但由定谳时未及详慎。其失尚小。至斩犯安文正。系因已正法之吴倎、挟知县责打之嫌。该犯同行赴滇包告。吴倎擅敢将呈词夹入军营报匣。径行达御。安文正系知情商谋。实属同恶相济。吴倎业经正法。安文正之罪。更无可宽。秋审入于情实。较首犯已为末减。何得仍以缓决定拟。宫兆麟久历外任。非于刑名全未谙习者。当秋谳大典。将此等狡恶重犯。何竟不揆度情理之轻重。宽纵若此。舛误太甚。宫兆麟。著明白回奏　　

○又谕、前因福建水师官兵。调赴滇省军营。选愞不堪。实出意料之外。曾降旨该督提、俟各弁兵回闽时。即令各归本伍。将千把兵丁。另册存记。概行停其拔补。嗣因兵部将带兵赴滇之缘事革职游击林海蟾等、带领引见。并据军营咨送考语。称该员等打仗奋勉。恐所言未必确实。因谕令该部彻去。不准引见。并降旨询问阿桂、今据阿桂奏到。林海蟾。在新街等处。破贼两寨。并在老官屯、夺寨据滩。千总梁士富、在老官屯、昼夜堵截防卡。把总吕成传、在老官屯。驾船抢过贼寨。率兵打仗。俱属奋勉。并声明福建水师内。如金门、海坛、两镇之兵。技艺较优。在新街等处、随吉林水师。冲杀贼船。占据河滩。该两镇兵丁居多等语。自应分别加恩。以示惩劝。所有林海蟾等、已降旨交该督等、各降等补用。其金门、海坛、两镇弁兵。既曾出力。著传谕崔应阶等、免其停止拔补。于伊等应用应升之处。仍照例录用。并于临时面加晓谕。俾知功罪各视其自取。仍须不动声色。妥协办理。其余各标营弁兵。仍遵前旨另行办理。阿桂于此案。亦无庸议处。所有原摺。著彻回。不必交部。将此传谕知之　　

○调贵州古州镇总兵余大佐、为四川川北镇总兵　　

○是日、驻跸达颜岭北口西大营　　

○庚戌。上行围　　

○是日、驻跸扎克丹鄂佛罗大营　　

○辛亥。上行围　　

○谕曰、皇五子之女格格、著加恩指与罗布藏多尔济之子旺沁班巴尔　　

○是日、驻跸萨勒巴尔哈达大营　　

○壬子。上行围　　

○谕、据杨廷璋奏、臬司孙孝愉、现在患病。难望速痊。请解任调理等语。孙孝愉、准其解任调理。直隶按察使员缺。著王显绪调补。所遗山西按察使员缺。著桂林补授　　

○又谕、刑部议驳盛京侍郎朝铨、审拟主事萨灵阿、殴死家人童六五儿、一案。究明童六五儿、卖身时。年止十六。计其殴毙之时。年仅十九。而该侍郎验讯时。报称三十五岁年岁不符。未便率结等语。所驳甚是。十九岁与三十五岁。少壮悬殊。而有须无须。尸身更无难立辨。何竟任其妄报。不行详细检点。而所供契内开写年岁之处。又属不符。殊多疑窦。朝铨于刑名事件。素所谙习。不应粗率舛错若此。看来此案即交伊等再审。亦未必能研讯得实。且原保人等、现俱在京。著朝铨、将萨灵阿、及原验仟作人役。一并解京。交刑部质讯明确。另行定案。其检验尸身。因何舛误之处。并著朝铨悉心查明。据实覆奏。寻奏、委员检验时。萨灵阿供称、契买童六五儿时。见其面目粗笨。生有微须。年约三十上下。委员据供填格。今查明契纸。并未注明年岁。臣审理此案。未能详究。仅据一面供词。定拟具题。实属粗率。除将萨灵阿、及吏仟人等、解部收审外。请旨将臣交部议处。得旨、该部严察具奏　　

○谕军机大臣等、索琳奏称、拜唐阿鄂普呈报。在热河地方。被窃衣箱银两。又中关地方。家人闵祥。拐去马匹衣包一案。据闵祥供。伊主在热河。并无被窃之事。其所拐衣物。亦有与原报不符者。鄂普。因病告假回京。请交在京刑部。与鄂普面质等语。其中情节。多有可疑。鄂普。原报被窃皮箱衣服银两。并遗失马匹。今所获赃物。既与原报不符。且罗密供词。皮箱马匹现存。则被窃被拐情形。均难凭信。至闵祥。听闻鄂普、向王厨子说。所带钱文。将次用完。叫王厨子、到管箭的头儿那里去。借几两银子。只说被窃等语。虽系闵祥一面之词。但既有令王厨子捏窃借钱之事。一提王厨子到案质讯。真伪无难立辨。如此一节。果有可据。则其原报悉属涉虚。且伊甫至中关。即告病回京调理。或并出于捏饰。亦未可定。再查闵祥系江南华亭县人。月给工食受雇。鄂普。身系满洲旧家。岂无陈人可用。何至雇人跟随出外。即雇人。亦当雇北方人。何至雇江南人跟随。系何时所雇。服役几年。其中有无别项情节。均须彻底根查。此案且不必交刑部质审。著将应讯人犯。解交英廉。并令就近传唤鄂普。详晰诘讯。务使案情水落石出。毋任稍有遁饰。索琳摺。并寄英廉阅看　　

○又谕、据户部奏、乾隆三十四年。江苏省吴县、采办锡价。每觔请销银一钱九分。经部准销银一钱七分一厘。而现在福建省、请销锡价。到部咨内。声明江苏省知会时价。每觔实银一钱四分二厘三毫。多寡互异。其中显有虚捏浮冒等语。该省解部锡觔。同系三十四年采办。同在吴县地方。其照会福建时价。既系一钱四分零。何以报部请销。又系一钱九分。承办之员。显有朦混冒销情弊。该抚因何率行。核转。著传谕萨载、即速彻底清查。据实核办。仍即明白回奏　　

