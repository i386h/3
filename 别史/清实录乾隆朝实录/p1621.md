<!-- { "loadSidebar": true } -->
○又谕曰、兵部书吏黄在中一犯。前在省城时。已令会同审供。委员即速解楚质讯矣。但该犯在浙。并无质对之人。虽有确供。岂能遽吐。现据冯钤奏到。黄景运供内。与黄在中干涉之处甚多。实属此案要犯。恐一路押解前往。中途自知罪重。或设计兔脱。或畏罪自戕。甚有关系。著传谕庄有恭、令其严饬押解之弁。沿途加意防范。或再添差干员。星赴协解务令迅速抵楚。倘有意外疎虞。则惟该抚是问　　

○又谕、湖南查出兵部书吏。在楚勾通作弊婪贿一案。其要犯黄在中。已令浙抚庄有恭、即速拏解赴楚审拟。现据冯钤奏到应行质讯之降调副将察伦泰、及领催何书。武举刘汝敬应一并押解来楚等语。著传谕兵部堂官。会同镶黄旗汉军都统、速将察伦泰、何书、遴员严密解楚。并一面查拏东直门外住居之武举刘汝敬。一并押解前往。倘查办不能详慎。致该犯等先事闻风远扬。及沿途稍有疏纵。责有攸归也　　

○庚戌。遣官祭明太祖陵并遣官至晋臣卞壸祠。宋臣曹彬祠。明臣徐达墓。常遇春墓。李文忠祠。方孝孺等祠。拈香奠酒　　

○谕、此次进献诗册入选之梁同书。沈咸熙孙宗溥严源焘、冯浩、陆树本、邵祖节、赵升、汪宪、汪师韩、王世芳、唐淮吴谦鋕、已经赏赉外。其吴省钦、周大枢、著各赏缎一疋　　

○辛亥。上诣皇太后御舟问安　　

○谕军机大臣等、今日有仁和县民。在苏州地方叩阍控告蠲免积欠一事。从前所颁恩旨。旧欠在乾隆二十六年以前。均予蠲免。但钱粮截数。以奏销为限。二十六年之奏销。乃二十五年之正赋。若二十六年之正赋。其奏销当在二十七年。此时尚未截数。又何得谓之积欠。在该抚庄有恭、条例自所明悉。而刁健之民。胆敢哓哓滋事。其中或系衙门蠹役。播弄怂恿。或别有主使之人。均应彻底根究。大示惩创。已交尹继善、慎委妥员解浙审讯。毋令中途疏脱。并传谕庄有恭于解到时。即行详悉严究。务得实情。按律定拟具奏　　

○又谕、新柱等奏称、额里齐城回人尼雅索丕。盗马逃来阿克苏。被伯克额肯阿克萨哈拉盘获。送交伯克帕察沙布看守。又复脱逃。今为和阗巡街回人拏获。请照回例治罪等语。尼雅索丕。既经拏获。交伯克帕察沙布看守。复行疎脱。每明自应一面拏缉。一面将疎防之伯克参奏。若谓该伯克讳匿不报。现在新柱奏内。又有疎防伯克。经阿克苏大臣斥革之语。则伯克等之去留。尤伊所当奏闻者。著传谕海明等。将从前办理此案。不行具奏缘由。明白回奏。额肯阿克萨哈拉、盘获贼犯。审出情节。殊属可嘉。著加恩赏缎二端。以示鼓励　　

○湖北巡抚汤聘奏、楚省常平仓每年于三月望后借粜。今岁遇闰。节候较迟。加赈将竣。现饬于三月初旬开仓。再上年被水州县。展赈后余谷无几。并饬各府仓就近拨运协济。按该地情形。或粜十分之七。或粜十分之五。不拘存七粜三旧例。又被灾州县中。有经部覆领银修城。令刻速兴修。以工代赈。报闻　　

○以贵州铜仁协副将康世昌、为湖北襄阳镇总兵　　

○予故甘肃提督赠太子太保阎相师。祭葬如例。谥桓肃　　

○是日、御舟驻跸十里亭　　

○壬子。御舟驻跸政成桥　　

○癸丑。御舟驻跸三义阁　　

○甲寅。上奉皇太后渡江　　

○诣皇太后行宫问安　　

○谕、自京随来水手网户。著各赏一个月钱粮。江南水手头目等、各赏一两重银锞二锭。水手等、各赏一两重银锞一锭。其河兵一千名。各赏一个月钱粮。驾驶渡江桨船兵二十八名。著加倍各赏两个月钱粮　　

○甘肃巡抚明德奏、安西五卫、及肃、高、二州县。捐监粮额。经前抚吴达善、奏请酌减。部议准行。并令将每年收过数目。有无较前多寡成效。岁终奏闻。今查安西府属渊泉、敦煌、玉门、三县。肃州、并所属高台县。乾隆二十六年分。共收京斗监粮一万四千九百二十八石有奇。较二十四、五、两年。每年仅收数千石。已有成效。报闻　　

○旌表守正捐躯之安徽当涂县民刘起进妻陈氏　　

○是日、驻跸金山行宫　　

○乙卯。谕直隶保定等处驻防兵丁。本年夏秋冬三季兵米。例应给发折色。但念各该地方。上年俱有被水之处。米价未免稍昂。兵丁买食维艰。去岁截留东省漕粮。五万三千余石。今除赈粜之外。尚存米一万七千余石。著加恩将保定、雄县、及东安、采育、霸州、良乡、顺义、七处驻防兵丁。应领乾隆二十七年夏秋冬三季兵米。一万四千二百余石。即于此项余剩粟米内。全数动拨。在兵丁可以不与闾阎争籴。市集粮价。亦可不致翔涌。于民食兵糈。均有禆益。该部遵谕速行　　

○户部议准、直隶总督方观承疏称、永定河南北两岸。石景山、三角淀、西淀等处。乾隆二十六年夏秋冬三季、及本年春季兵饷。例于霸州、文安等州县。二十六年地粮银内派解。该州县上年水灾。钱粮蠲缓。请将未解兵饷。于二十五年地粮银内改拨。开徵抵还。从之　　

○直隶总督方观承奏、直属浚筑各工。如文安、大城等县之千里长堤。霸州之六郎堤。天津西沽等处之叠道南运堤埝。并牤牛、中亭、猪龙、宣惠、滹滏会流、清、羊各河。工程较大。灾地难以劝用民力。请照兴工代赈例。每土一方。给米一升。盐菜钱八文。令贫氓于停赈后。赴工就食。查续拨通仓漕米二十万石。赈粜外尚有赢余。应饬司照约估土方数目分拨。得旨、如所议行　　

○是日、驻跸龙潭行宫　　

○丙辰谕军机大臣等、著传谕两江总督尹继善、凡各马头地方。只许铺棕毯。不许铺红黄等毡　　

○又谕曰、冯钤奏、兵部书吏撞骗滋事一案。研审明确后。将该犯等解京治罪等语。现在案内人犯。多在楚省。其应行质讯者。亦就各处陆续解楚。交与该督抚会同严审定拟。京城更无牵连待质之人。该督等但于审案既定。分别各犯情罪。将应行正法者。具本题请。即于该省正法示众。不必复行远道解京。转恐中途防范疎虞。徒滋佥派员役之累。将此传谕知之　　

○又谕、昨经降旨额勒登额。由俄罗斯领取逃人。将为首之端多克等、派员即行送京。其余人等、续解交部。但此项逃人。为数过多。若全行解京。不但行走繁费。且审明治罪之处。乌梁海亦无由知。著寄信额勒登额。如端多克为首各犯、仍遵前旨先行解京外。其次情罪难逭者。多查数名。由彼押送乌里雅苏台军营正法。即传首乌梁海。俾知所警畏。不敢恣意脱逃。其余罪不至死。应遣人犯。仍严行解京交部。审明定拟发遣　　

○吏部议准、山西布政使宋邦绥奏称、归绥道。远驻归化城外。绥远同知库。在绥远城内。察核难周。今绥远副都统裁汰一员。应将所存衙署。改为道署。令道员移驻。同知经管仓库。兑收支放。均令该道亲临监看。事毕。用印封封固。仍责成察查。其靖远、归化、二营领回兵饷。照旧归道库寄贮。按月监散。原设盈宁库大使。近在同城。可兼顾弹兑。看库兵。应于归化营就近派拨。将原拨靖远营兵。发回差操。再新设归化营都司。未建和署。应即以归绥道所遗旧署。改为都司署。外群房。作为兵房。如尚不敷。酌量添建。其新改道署。所需库藏。及吏书科房。照旧署式增设。从之　　

○吏部等部议。失察水手生事之江苏布政使安宁等各官。俱照例罚俸。得旨、安宁系地方大员。失察自雇水手生事于本省。自有应得处分。著依议罚俸六个月。至常恒。穆昇额。陆燿。乃系自京随行扈从。船本不由自雇。水手何从约束。其情节迥非地方官可比。俱著免其罚俸　　

○兵部等部议准。两广总督苏昌疏称、海阳县长美桥。自揭阳。至普宁县百里桥。水程一百三十里。为闽广通衢。从前未设塘汛。致有奸匪剽掠。请于鲎门山。及方坑。枫口。竹桥等处。各添一汛。又竹桥下之蓝兜一汛。兵房坍塌。应修复。除蓝兜汛原有派兵外。新添四汛。每汛应派快船一只。兵八名。以四名防守。四名配船巡徼。查潮州城守营之乌石。转水。二塘。饶平营之银溪、郑均、二塘。各有快船一只。兵四名。该处河道平坦。可裁。添设于鲎门山汛。其方坑等三汛。所需兵。于潮州镇右营分防揭阳县存城兵内。抽出十六名。炮台汛兵内。抽出八名。分置。再鲎门山汛。归潮州城守营管辖。蓝兜汛。归潮州镇右营管辖。方坑等汛。应抽原防普宁县城外委一员。移驻适中之枫口。往来巡查。从之　　

○以贵州镇远府属告休土同知何毓杞子经。袭职　　

○是日、驻跸栖霞行宫。翼日如之　　

○丁巳。祭先蚕之神。遣妃恭代皇后行礼　　

○谕、吏部议处安宁等、失察水手生事一案。已有旨分别议免。至原参摺内。将冠军使常恒。列于中书陆燿之前。本无讹舛。而部本拘例颠倒书写。将中书列于冠军使之前。可谓无识胶柱。如云此因吏兵二部会稿所致。果尔、则文职丞倅等。可列于武职提镇之上乎自后除疎防等事。文武自为一条者。仍各行按次分叙。其文武同属一事一案者。俱按官阶为后先。以昭秩序　　

○谕军机大臣等、向来地方官办理盗案。于分别法无可贷。情有可原之处。不免多所迁就。致凶顽不知惩创。自上年大学士九卿等、议准尹继善条奏、分别办理以后。遵行已及一年。著传谕该部。查明各省题报之案。其间事件若干。及决犯数目若干。与前此未经定例之前。逐一较量。明悉具奏　　

○又谕、在京总理王大臣等奏、平粜减价一摺。所见不通。已于摺内批谕。自来发米平粜。原期市价就减。市价既减。则官粜可停。此理人所尽晓。如市价虽略减而尚贵。原应再减官价。以期平市价如常而即止。今并不详悉奏明。但称依市价已减之数。再减官粜之价。似此屡减不已。何所底止。如此则屡出官未减官价。使市价。至石米一钱。能乎否乎。至京城入春以来。雨水情形。前因王大臣未经奏及。已降旨询问。昨府尹罗源汉。及各处奏到。近京地方。自三月初三。十三等日。连次已得雨泽。而王大臣又并不具奏。转以此等绝不知要之事。自谓塞责可乎。著传旨申饬　　

○戊午。上诣皇太后行宫问安　　

