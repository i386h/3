<!-- { "loadSidebar": true } -->
○谕、据湖南巡抚杨锡绂奏称、蒙赐列祖圣训各全部。计四封。先拆二封。俱系圣祖仁皇帝圣训。先即缮摺谢恩。随后盥手恭行全阅。始知列祖圣训。俱蒙颁赐。前摺疎漏。不胜惶悚等语。从前杨锡绂谢恩摺内、疎漏出于无心。尚为可恕。今所奏未阅全函。以致疎漏之处。甚属掩饰。此欺未读书之人则可。何则、岂有不阅首函。而阅二函三函者乎。无心之过。谁则无之。掩饰之风。断不可长。著交部照本章错误例议处。　　

○礼部等部议覆、湖南巡抚杨锡绂奏称、湖南贡院。系雍正二年。通省士子公捐廪膳银建。彼时因场期已近。赶紧修造。工程不无简略。已据前任抚臣蒋溥、奏明动项兴修。但墙垣单薄。号舍低洼。阴雨易致倾圯。必须通行拆卸。照各省式样。改建号舍。并添建辕门、照墙、鼓楼、了楼、明远楼。以符体制。据各府州绅士呈请。愿将丁卯年科举盘缠。及廪膳银两。捐出修改等语。应如所请。从之。　　

○兵部议覆、奉天将军达勒当阿奏称、奉属海疆岛屿。最易藏奸。请于每年五六月内、饬旅顺水师营官。乘风浪平顺时。西至天桥厂巡查。其船到船回日期。令金州海口守汛放卡各官详报。向凤凰城巡查之时。令该城守尉详报。所有巡防事宜。务令水师官兵等、倍加严密等语。均应如所请。从之。　　

○赈恤湖北枣阳县本年被水灾民。并予缓徵。　　

○是日、驻跸陆村。　　

○丁丑。上诣皇太后行宫问安。　　

○是日、驻跸青塔。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十六


大清高宗法天隆运至诚先觉体元立极敷文奋武孝慈神圣纯皇帝实录卷之二百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。十月。戊寅。上奉皇太后还宫。　　

○诣大高殿、寿皇殿、行礼。　　

○还宫。　　

○诣皇太后宫问安。　　

○己卯。上诣皇太后宫问安。　　

○谕、今年进剿瞻对兵丁。有奋勇击贼。阵亡、伤亡、病故者。俱系临事捐躯。深堪悯恻。伊等子弟。有堪以充伍者。有虽有子弟。而幼小不能充补名粮、及并无子弟亲老妻单者。均应加恩抚恤。著该督抚查明。应顶补者、即与顶补。有应月给银米者、即照例月给银米。至伊等眷属。多支月饷。若按本兵亡故之日。照数扣追。未免艰苦。著一并查明。悉行宽免。　　

○以湖北巡抚开泰、江西巡抚陈宏谋、对调。　　

○命工部侍郎尹会一、提督江苏学政。　　

○庚辰。谕曰、大学士张廷玉、服官数十年。日侍内廷。勤劳敬慎夙夜靖共靡间寒暑。今年逾古稀。每日晨兴赴阙。未免过劳。朕心轸念。古大臣有于居第视事。数日一至朝堂者。嗣后可仿此意。不必向早入朝。或遇灾蒸风雪。或自度宜于少休。亦不必勉强进内。其有应办事务。可以在家办理。俾得从容颐养。精力自加强健。以示朕优眷老臣之意。　　

○辛巳。谕曰、大学士张廷玉、步履微觉艰难。吏部引见月官。不必勉强带领。　　

○谕军机大臣等、苏松水师总兵胡贵奏、自到任以来。于巡洋之事。皆实力督察巡防一摺。著抄录寄与尹继善、令其查明胡贵、果否如此认真办理。并伊居官声名如何之处。据实具奏。　　

○又谕、刑部奏王德纯、将已贮县库银两。令长随邹鋐、移会吴县支领。请将王德纯并家人。解赴江省。令苏抚将一应质对人犯。就近审明定拟一案。朕已批依议矣。事关库项出入。尔等可传谕安宁。令其严查留心办理。　　

○又谕、前经降旨停止莽牛哨地方安设卡座。谕令将军达勒当阿。在内地境内。严加查察。务将偷越出境之人。堵截缉捕。并于朝鲜人越境巡探等事。加意实力办理矣。今据总督那苏图奏称、前在奉天将军任时。朝鲜人有越入内境挖参者。经我兵拏获数百名。并搜出多参等语。从前该国人既有结夥数百。越境挖参之事。今请停止安设卡座。显有纵容偷越情弊。著再寄谕将军达勒当阿。饬令守卡官兵。于海岸路径。严加防汛。朝鲜有偷越挖参者。实力查拏。　　

○光禄寺参奏、臣寺司库各官。互揭亏短库项。将堂批劄付。私行涂改挖补。以上年奏销各款银二千一百五十三两零。移作本年。以图抵饰。请将前后各司库交部严讯。得旨、著交部。光禄寺司库。将劄付私行涂改挖补。以致亏空。乃系正二月内之事。该堂官今日始行参奏。则平日并不留心稽察可知。此项亏空银两。如该司库等不能赔补之时。即著落该堂官等代赔。　　

○壬午。谕、据安徽巡抚潘思榘奏、安省自乾隆元年至今。未获盗案、共一百一十六起。而已获各案、亦拖延未结。可见从前封疆大吏。全未留心整饬。董率属员。以致积案繁多。似此懈怠废弛。盗风何由宁息。著将乾隆元年以来、历任巡抚。交部查明察议具奏。署按察使都隆额、赴任已及二年。尘案累累。不能实力办理。难称臬司之任。著回京供职。安徽按察使员缺、著赫庆补授。其令潘思榘董率各属。设法购缉。严催完结。于一二年后、具摺奏闻。以收缉盗安民实效。　　

○命刑部尚书汪由敦、在军机处行走。　　

○豁免安徽六安州、庐州卫、水冲沙压地三顷八十亩有奇无徵额赋。　　

○癸未。上诣皇太后宫问安。　　

○幸瀛台。　　

○大学士等奏、据御史万年茂、参奏学士陈邦彦、于振、于本年八月瀛台赐宴之日。向户部侍郎傅恒屈膝请安一摺。臣等查问陈邦彦、于振、俱云并无此事。及询其同班裘曰修、董邦达、亦云未见。至万年茂指证之大学士史贻直、尚书王安国、皆系大臣。若果有见闻。岂有不行具奏之理。是该御史所奏。毫无实据。应请交部察议。得旨、朕前览万年茂参奏陈邦彦、于振、一摺。在伊以持国体为言。朕因关系陈邦彦、于振、二人之名节。而傅恒若妄自矜大。致词臣如是趋奉。亦当有应得之罪。彼日即召刘于义、汪由敦、舒赫德、王安国、面询以此事之有无。刘于义等三人。咸以为子虚。而王安国则以为传闻彼二人实因错认。臣亦听得此语。而实未目睹。朕复令大学士张廷玉、讷亲、查问。今据奏称事属诬捏。请将万年茂交部察议。朕思陈邦彦、于振、皆系废弃之员。因其尚娴于文翰。复用为词臣。以备编纂之任。伊二人年已迟暮。亦当自知无进取之阶。岂尚希冀升迁。而求荣含垢乎。即使躁进患得之心不息。思献媚以侥幸。则凡谄媚于人者。必在暮夜幽僻之时。焉有于大廷广众之中。而为此忍耻屈膝之事。以自召讪谤者乎。在傅恒世族旧臣。可望成器。是以加恩令在军机处行走。使之练习政务。然官不过侍郎。地未参密勿。较之大学士张廷玉、讷亲、被朕任用已久者实异。设使陈邦彦、于振、献媚干求。亦当在彼而不在此也。且即大学士张廷玉、讷亲、为朕素所倚任。亦不过赞勷机务。至于用人之际。朕自主之。伊等亦必俟询问其人之贤否。然后据实陈奏。初不能以己意为进退也。即在廷大臣。于召对之时。从不敢援引所私。此举朝所共知者。朕何如主。岂委用人之权于臣下者哉。况是日侍宴之时。诸臣齐集。众目难掩。朕将此询问张廷玉、讷亲、刘于义、汪由敦、舒赫德等。咸称未见。亦无所闻。惟王安国奏称臣未看见。但听人言二人错认。而万年茂又称王安国亲见。若果如所奏。则王安国蹈欺君之罪矣。万年茂又称、听说史贻直彼时曾面责于振不是。不知于振说甚么。只见史贻直怒目看他等语。史贻直与于振。朕知其向有亲谊。果见其如此行为。必将为之容隐。或于私第责让则有之。岂肯于大众之前。显揭其短。既已对众斥责。史贻直身为大学士。何敢隐而不奏乎。今若因万年茂牵引口舌之事。派王大臣、令大学士尚书质问。国家更无此体矣。伊此外又牵引学士讲读编检多人。且伊所牵引之人。亦称陈邦彦等错认人了。夫错误人所难免。万年茂既称为错。何以又将周长发等举出为证乎。伊之情词闪烁。非遁即支。而信口捏饰。污人名节。所关已非浅鲜。乃犹缉缉翩翩。假他人之口。以文其影射之工。牵引大学士尚书等官。思兴大狱。其心甚不可问。从前湖广余铨、出身不正一案。万年茂奏称、素不认识余铨。并与彭维新亦未谋面。而彭维新私将伊名填写文内、咨送吏部等语。朕令大学士等询问彭维新。彭维新奏称、本年二月内。湖北人佥云、余铨系程姓世仆。不当与会。并将余铨姓名涂抹。其时万年茂身为会首。屡为附和。不得诿为不知。且万年茂托人准出结官先行检举之呈。更不得诿为不知。反奏称与余铨远隔、不知实据。巧为辞说。为余铨出脱。欺罔反覆。情状毕露。至臣与万年茂未尝不相见。即如前二月内、祀神宴会。则竟日晤接。彼此交揖团拜。今奏称与臣未曾谋面。又未尝与臣一揖。诞幻倾险等语。彼时朕因此案现在行查。且系口舌之事。有关大臣言路之体。暂存未发。今伊所奏之事。与前意相同。又系诬蔑词臣。且余铨一案。该省已审明家仆是实。则万年茂反覆狡诈之处。百喙难辞。著交部一并察议具奏。寻议、万年茂照奏事诈不以实例革职。从之。　　

○吏部议、升任福建巡抚周学健、咨覆调任粮驿道菩萨保、调任泉州府同知梁须楩、失察属员收受陋规、不行揭报。均应照例降三级调用。得旨、依议。向来道府因公挂误。例应降调者。俱著询问该督抚、如居官尚优。照所降之级留任。如系平常之员。即照部议降调。同知通判州县。则令该督抚出具考语。送部引见。而州县佐杂。则又系问督抚以定去留。朕思道府为地方大吏。较同知通判等官。更属紧要。未便如州县佐杂一例。祇据督抚考语、遂以为定。现在同知通判州县。有因公降调者。经朕降旨、送部引见。不必开缺。其道府既有应得之处分。亦应令其来京引见。不必开缺。则该员贤否。朕得再加鉴别。以定去留。伊等若得回任。亦必更加勉励。嗣后俱著送部引见。再降谕旨。此本内菩萨保、梁须楩、即遵此旨行。　　

