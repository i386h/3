<!-- { "loadSidebar": true } -->
○理藩院侍郎博清额奏、俄罗斯固毕尔纳托尔、请开贸易。臣业经咨覆。准否、总俟尔萨纳特衙门行文内部。奏闻后、奉旨办理。非我等所得擅便代奏。今又恳请云、天朝若恩准贸易。降有谕旨。商人随至。察其来意。尚无别情。臣拟乘此机会。可将边境未完之事。要其尽行完结。咨覆后。如果恭顺。再准贸易。得旨嘉奖　　

○是日、驻跸波罗河屯行宫　　

○庚午。谕、据申保等奏、驻劄各回城大臣等、俱挑选回人。以为亲随。惟乌什、阿克苏二处。向无其例今阿奇木伯克阿勒呼哩等、率领众伯克等叩请。情愿于乌什、挑选回人八名。阿克苏、挑选回人十二名。充当亲随等语。乌什阿克苏虽应挑选回人。以为亲随但挑取十数名。为数过多。著交申保、景福、乌什居住回人较少。准挑五名。充当亲随。其阿克苏居住回人既多。准挑八名。充当亲随。　　

○谕军机大臣等、据鄂宝奏、江西在后各帮。八月二十外始能抵通。若不豫为筹画。临时不无周章。请饬交仓场侍郎。循照上年之例。备集剥船。于杨村赶紧起卸抵通交收。以速回空等语已谕令雅德等、循照上年之例。妥协办理矣。上年因高家马头等处。水浅沙淤。江广尾帮。渡黄迟滞。而运河水势亦小。又须沿途起剥。是以不能依限抵通。即于杨村剥兑转运。本年粮艘渡河。并无阻滞。而江南山东一带运河。水势均极深通。且据鄂宝等奏称、古浅处所。今俱遄行无阻等语。是江广重运。应比上年迅速。因何复迟至八月二十外。始能抵通。况各帮漕船。例应依限抵通。迅速回空。方无误冬兑冬开之期。乃上年水浅。既不能遄行。今年水大。又复迟缓。是水大水小。皆当迟滞。将如之何而后可。自系鄂宝办理不善所致。著传谕鄂宝、即将江西尾帮。因何迟滞缘由。详悉查明。据实迅速覆奏。将此由四百里谕令知之　　

○是日、驻跸张三营行宫。　　

○辛未。上行围　　

○赈恤甘肃皋兰、河州、狄道、金县、靖远、红水、县丞、陇西、安定、会宁、通渭、岷州、平凉、静宁、隆德、固原、盐茶厅、张掖、山丹、武威、永昌、古浪、平番、西宁、碾伯、泾州、秦州、清水、肃州、安西、玉门、渭源、中卫、环县、洮州、东乐等三十五厅、州、县虫雹水灾贫户。并蠲缓本年额赋有差。　　

○是日、驻跸阿贵图大营　　

○壬申。上行围　　

○谕、现在御前大臣较少和珅著在御前大臣上学习行走　　

○谕军机大臣等、据李侍尧等覆奏、筹办运京铜觔一摺。据称戊戌头运一起。核计程限。明年五月以前。定可抵京。其头运二起铜觔。已檄迤东道白玠、亲赴威宁一带。加紧查催。据禀、现在途次铜觔。络绎赴泸。约敷数起秤运。开帮当在七八月。约计明年六月以前。应可抵京等语。所办可谓用心之极。已于摺内批示矣。该督等、派委妥员。于宁台厂试办长运。已有成效。现又百计筹画。委员踏勘新＜石曹＞。期于集少成多。以弥前堕而趱后限。实属详悉周到。惟在实力行之。使此后各运铜船。如期速进。源源接济。以供京局鼓铸。方为妥善。至戊戌两运京铜。现已于泸州开帮。著传谕沿途各督抚。即行豫饬各属。遇铜船到境。即遵照前旨。各派大员。统率稽查豫雇船只以备拨运换船之用。总须上紧催趱不得仅照寻常期限。其东省闸河以内五月前正当粮艘重运之时应令总漕、总河豫定章程。令铜船与粮船分起相间过闸。勿令铜船守候稽时。务使此两运铜船迅速衔尾前进于明年五月以前全数抵通。以供鼓铸。倘有稽延惟迟误之该督抚是问。又据称铜觔之弊患在走私。风闻汉口商铜。聚集甚多。实为滇省走私之据。而泸州水路。系官铜正运。恐奸商巧侩。即乘此串混夹带。一水运至汉口售卖。更为捷径。现令藩司、于通商铜觔。给以连三印票。以凭查验。如无印票。即系私铜。请饬湖广督抚。验明连三印票。方准售卖。如或不符及无印票。应严究来历惩治等语。所奏甚是。著传谕图思德、郑大进、照滇省所给连三印票。实力稽查。以杜奸弊。毋得以事属邻省。视同膜外。不为切实整理。致干咎戾。并将作何查办情形。迅速覆奏。李侍尧摺并著钞寄阅看。此旨著由五百里传谕知之。仍各将铜船过境。及筹办情形。随时迅速具奏　　

○又谕、据特成额等覆奏、金川新疆屯防经费。历年用过银四十一万五千余两。皆照奏咨定例支用。自应照奏明酌定章程。造册报部核销。至所称每年约需银十万余两除前经奏彻屯防官兵二千三百余员名。计岁需已减十分之三。所有四十四年分。约计应用银六万五千余两等语。殊觉不成事体。两金川设镇安营。本属绥靖边圉经久之策。若因此而岁需兵饷不赀。除已裁彻屯防官兵。尚需六万余两。年复一年。长此安穷。实为非计。从前平定准噶尔。筹办屯田事宜。将陕甘两省腹地各营兵额。渐次裁减。不但足供新疆经费。且支给之外。尚有盈余。所办最为妥善。今金川所设屯防经费。亦当仿而行之。盖边省多设弁兵。原为捍御外夷之计。如准部回部。既归版图。则陕甘内地兵额。即可裁减。至川省各营兵额较多。原为防守番境而设。今两金川俱经荡平。新设镇营屯驻。足资控制。毋庸川省内地兵丁。复为卫御。自应将川省腹地各营兵数。酌量裁减。以抵新疆经费之用。但兵额一时未便遽裁。止须遇有兵丁缺出。即为停补。数年之后。自可足数。如此不动声色以渐妥办。裁兵既不虞其失所。而经费亦不致于添多。方为两全之道。至欲将新疆官兵。于今冬再彻一千名。转可不必。原议添设防兵。本为弹压番境。若裁减过多。恐不敷驻守。且于体制非宜。自不若议裁腹地兵额之为得当也。著传谕特成额、文绶、明亮。即行悉心筹画。通盘核计详悉妥议。迅速核奏　　

○又谕曰、特成额等覆奏、查办瞻对贼番劫杀麻塘寺僧洩忿一案。现已盘获卖马番人郎忠一名。供系跟随擦马所、为首贼番达尔结噶马林津等、焚劫属实等语。瞻对番人。常在邻境。偷放夹坝。乃以捕杀构怨。辄复挟忿报复。劫杀多人。实属凶顽不法。不可不严行查办。以示惩创。既已获有番人郎忠、究出为首贼番达尔结、噶马林津之名。特成额等、应即督饬文武各员。令其严饬瞻对土司。将首犯擒献。如该土司、敢于庇匿迁延。即属有心怙过。并当设法、将该土司诱至拘管。勒令速献为首贼番。如有续行究出同贼夥犯。并令一并擒献。方可释令归巢。毋得稍事姑息庶番夷共知警惧。将此由五百里传谕知之。并将现在曾否擒获首夥各要犯。查办缘由。迅速覆奏　　

○是日、驻跸海拉苏台大营　　

○癸酉。上行围　　

○谕军机大臣等、昨因滇省戊戌两运京铜限于五月以前全数抵通。计入闸河以内正当粮艘重运之时。谕令总漕、总河、豫定章程。使铜船与粮船分起相间过闸。毋致守候稽时矣因思明岁春间。朕南巡江浙。自直隶厂登舟以及回銮。俱由水程。恐总河、总漕及沿途各督抚、狃于旧例。豫将河道肃清。令船只豫于支河汊港回避。以待御舟经过。始准放行殊可不必。朕巡幸所至。原以省方问俗一切均须有便于民。不但铜船运紧。粮艘亦不宜迟断不可令其回避守候致稽程限。即估舶民船。亦不必令其远避。凡御舫所经。舟楫往来。听从其便。但须于经过时令各船贴岸一边顺排停泊。过后即可放行。总不可因南巡跸除河道无论闸内闸外。均若无其事者然方为妥善。著谕总河总漕、及沿途各督抚、深体朕意妥为办理。将此由四百里传谕知之　　

○以銮仪使阿玉玺、为正白旗蒙古副都统　　

○是日、驻跸呼鲁苏台大营。翼日如之　　

○甲戌世宗宪皇帝忌辰。遣官祭泰陵　　

○谕军机大臣等、前据户部奏、京局现存京铜。可铸至明年二月。又有四十二年三运、及加运三起一并计算。又可敷至六月。至六月以后之铸务。更觉棘手。请交该督抚、详悉筹议。当即传谕李侍尧、筹画趱办并谕沿途各督抚设法严催。于明年五月以前。全数抵通又据金简等奏乾隆四十二年三运二起、加运两起京铜在途行走迟滞恐致稽误。亦已谕令沿途各督抚上紧催趱。昨据李侍尧等覆奏戊戌头运一起铜船已于本年五月开行核计程限。明年五月以前定可抵京。其头运二起铜觔。在泸开帮当在七八月。约计明年六月以前亦可抵京等语。复又传谕沿途督抚、豫为筹备。勿使稍稽。自可无虞迟误。至丁酉年三运二起京铜。已于五月中出江苏境。加运一起。于六月初、过安徽境。加运二起于六月中旬出湖北境节据各督抚奏到。计算日期。约可于本年九月、十月、抵通。本日又据杨景素奏、丁酉年二运二起京铜。于七月初一日。全数运抵通坝。是铜觔现已源源到局。可供鼓铸。似不应复有不敷接济。更须鳃鳃过虑之处。著传谕金简等详悉查明。现在陆续运到铜觔。约可用至何时。是否不虞贻误。即行据实覆奏。寻金简等奏、通计实存、现收铜觔。及在途未到之丁酉年三运二起。加运三起。据沿途督抚奏、本年九十月抵通。足敷至明年六月。今又据李侍尧覆奏、戊戌年头运三起。约计明年五六月以前可到。果如期而至。六月后铸务。自可接济无误。报闻。　　

○调广州将军宗室永玮、为黑龙江将军以散秩大臣福僧额、为广州将军　　

○乙亥。上行围　　

○谕、前经降旨。葺治宁寿宫。为朕将来。归政后颐养之所。现今工届落成。实为吉祥庆事。宜敷惠泽。以昭锡福。所有管理工程大臣及在工人员。俱著加恩交部议叙　　

○又谕曰、永玮、现在虽调补黑龙江将军。到任尚早。傅玉暂且不必来京、仍办将军事务。俟永玮到任后。再行交代回京　　

○又谕曰、福僧额、昨已补授广州将军。但到任尚早。桂林、著暂署广州将军事务。永玮、先行来京陛见　　

○谕军机大臣等、据李侍尧奏、戊戌年头运京铜船只。于本年五月二十一日。在泸州全数兑足开帮一摺。已批交该部矣。戊戌年头运两起京铜。即照从前奏展之限。应于上年十月起运今至本年五月。头运一起铜觔始于泸州全数开帮。其头运二起。昨据该督奏称、开帮尚在七八月。核计逾限、已将十月。迟延殊甚。虽该督等、已将承运逾期各员。参奏治罪。然业已稽迟。现惟设法董催。方可冀无误。此后务须派委妥员。上紧趱办。年清年限。俾各运铜船。如期迅进。源源接济。以供京局鼓铸。如再延迟逾限。惟该督抚是问。将此谕令知之。　　

