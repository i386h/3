<!-- { "loadSidebar": true } -->
○戊戌。谕总理事务王大臣。湖南明岁应运漕粮。已经截留、为黔省赈恤之用。定例漕船停运之年。给运丁一半月粮、以为养赡。朕思各船水手。俱该运丁雇募。多系别省民人、今湖南漕运既停。各水手等、在异乡乏业。未免归费无资。著湖南巡抚、于本年回空漕船抵次之日。就近查明各水手内、有别处民人。即行量给盘费。资助伊等、令回原籍。勿致逗遛滋事。　　

○又谕、登极仪注内开、是日停止举哀。朕思是日午刻以前、行告祭典礼。犹可以礼节情。若至午刻以后、则吉庆之礼已行。仍应举哀为是。总理事务王大臣寻议、登极之日。系万国臣民瞻仰欣庆之日。列祖暨大行皇帝在天之灵。必为愉悦欣慰。是以向来定例、停止举哀。奏入。报闻。　　

○已亥。上即皇帝位于太和殿。分遣官、祇告天、地、太庙、社、稷、是日。黎明、大驾卤簿全设。各官齐集于朝。上素服、诣梓宫前、行九拜礼。祇告受。命于大行皇帝。更礼服。奉皇太后御永寿宫。上行九拜礼。出。御中和殿。内大臣、执事各官、行礼。御太和殿。即皇帝位。升座。王以下、文武各官、朝鲜等国使臣、进表。行庆贺礼。不宣表。不作乐。诏示天下。诏曰、惟我国家受天眷命。太祖、太宗、创垂基绪。世祖统一万邦。皇祖圣祖仁皇帝享祚久长。重熙累洽我皇考大行皇帝绍承大统。御宇十有三年。夙夜忧劳。勤求至治。用康乂我亿兆臣民。盛德丰功。炳耀寰宇。恩膏洋溢。渐被八纮。薄海时雍。中外蒙福。方期永绥隆祚。仰荷鸿禧。何意奄弃臣黎。遽升龙驭。以宗庙社稷之重。属于藐躬。朕自冲龄即蒙皇祖抚育宫中。深恩钟爱。眷睐逾常。皇考顾复恩勤。圣慈笃挚。瞻依朝夕。祇受诲言。牖迪有加。宸衷默眷。朕自惟凉德。惧弗克胜。顾念神器不可久虚。勉抑哀衷。钦遵成命。于九月初三日。祭告天、地、宗庙、社、稷、即皇帝位。以明年为乾隆元年。仰惟上天笃祜之隆。皇考诒谋之重。抚躬乾惕。祇绍前徽。丕布新恩。聿昭锡类。所有合行事宜。条列于左。一、在京诸王以下、至九品官员以上。俱加恩赐。一、在外诸王以下、至公等以上。俱加恩赐。一、内外自公主以下、至格格。各加恩赐一、内外满汉官员。一品、封赠三代。二品、三品、封赠二代。七品以上、封赠一代。八九品、止封本身。一、除五旗包衣佐领下披甲人等不赏外。八旗满洲、蒙古、汉军、护军、披甲人、炮手、步军、各赏一月钱粮。一、八旗出征满洲、蒙古、汉军、绿旗兵丁、及蒙古兵丁。效力行间。劳苦堪悯。所借银两。尽与豁免。一、八旗官兵、旧日出征。少一功牌、不能得官者。皆系血战有功之人。殊可矜悯。交与该部。有少一功牌、不能得官者。著查奏。绿旗官兵、有类此者。亦著查奏。一、旧日效力兵丁。年老退甲。无钱粮、不能养赡者。殊可矜悯。除子孙有钱粮不查外。子孙若无钱粮。作何养赡给钱粮之处。著查明议奏。一、官吏兵民人等有犯。除谋反叛逆。子孙谋杀祖父母、父母、内乱、妻妾杀夫、告夫。奴婢杀家长。杀一家非死罪三人。采生折割人。谋杀、故杀、真正人命。蛊毒、魇魅、毒药杀人。强盗、妖言、十恶等、真正死罪不赦。及军机获罪。隐匿逃人。亦不赦外。其余自雍正十三年九月初三日昧爽以前。已发觉、未发觉、已结正、未结正、咸赦除之。有以赦前事告讦者。以其罪罪之。一、五岳四渎等祀。应遣官致祭者。照旧例举行。一、文官在京四品以上。在外三品以上。武官在京、在外、二品以上。各送一子入监读书。一、满洲兵丁。战功被伤。不能披甲。年老闲住者。俱加恩赉。一、会试额数。俟礼部临期请旨广额外。乡试、大省加三十名。中省加二十名。小省加十名。一、各直省儒学。无论府州县卫。俱于本年、以正贡作恩贡。次贡作岁贡。一、各省入学额数。大学加七名。中学加五名。小学加三名。一、凡文武官员。现在议降、议罚、及住俸、戴罪者、尽与豁免。及京官告假、告病、休致者。准其补用。一、每府州县卫。各举孝廉方正。暂赐以六品顶带荣身。以备召用。务期采访真确。毋得滥举。一、天下之本农为重。各府州县卫。果有勤于耕种。务本力作者。地方官不时加奖。以示鼓励。一、各省民欠钱粮、系十年以上者。著该部查明具奏。候旨豁免。一、历年驿站军兴、甚属劳苦。著名省督抚加意抚恤。一、年老之人。自古所重。满汉八十以上。除家奴外。作何给与品级之处。该部查议具奏。一、各处盗贼、或为饥寒所累。或为贪官所迫。实有可悯。如能改过就抚者。准赦其罪。一、凡各省侵贪挪移应追之项。查果家产尽绝、力不能完者。概与豁免。毋得株连亲族。一、八旗及内务府。并五旗包衣人等、凡侵贪挪移应追银两。实系本人、家产尽绝者。查明准与豁免。其分赔、代赔、以及牵连著赔者。一概豁免。一、应追军需钱粮。除本身不准豁免外。其弟兄亲族、以及指欠、开欠、有著落追赔者。著该部旗查明具奏。候旨豁免。一、军民年七十以上者。许一丁侍养。免其杂派差役。八十以上者。给与绢一疋、绵一斤、米一石、肉十斤、九十以上者、倍之。于戏。觐光扬烈。洁思负荷之维艰。建极绥猷。时励精勤于罔懈。诸王文武大小臣工。其共殚公忠。协心襄赞。懋图上理。祇迓洪庥。以光大我国家无疆之祚。布告天下。咸使闻知。　　

○总理事务王大臣、以本月初九日进本请。从之。　　

○庚子。命礼臣议、恭上大行皇帝尊谥庙号。谕曰、自古圣帝明王。功德大成。必有显号徽称。所以昭垂万世。典至钜也。我皇考大行皇帝乘乾建极。抚御万邦。锡福諴民。德化翔洽。虔恭寅畏。昭事苍穹。郊祀祈年。必亲必敬。钦承祖烈。光大前猷。至孝肫诚。千古未有。当皇祖上宾时。尽制尽哀。丧仪隆备。亲送梓宫。屡谒陵寝。岁时瞻拜御容。举念常伸孺慕。继显谟之盛。推锡类之仁。宸衷祇敬、则朝乾夕惕。历久弥勤。亲政忧劳、则盛暑祁寒。未尝稍间。整纲饬纪。明目达聪。施措咸宜。德威并用。笃宗室、则立学以隆教育。惠八旗、则赐帑以备吉凶。厚臣工而加俸养廉。眷忠良而建祠赐祭。励廉能以察吏。宏荐拔以罗才。广耕田以重农桑。定品式以崇节俭。重道则经筵岁举。爱士则科目频加。隆先师五代之王封。新阙里千秋之庙貌。修明典礼。怀柔百神。厚植纲常。旗扬节孝。蠲逋减贼。不惜亿万之帑金。开垦筑堤。永享万年之乐利。备赈则广行积贮。养兵则优赡身家。律例则厘定科条。谳决则持详咨酌。广开言路。详示朱批。洞瞩群情。虑周六合。大阅以诘戎兵。训练以修武备。睿谟独运。而小丑立奏荡平。圣武布昭。而荒檄永图绥靖。开天明道。圣学高深。觉世牖民。宸章炳焕。阐圣贤之精蕴。宣心性之圆机。函盖古今。彪烁宇宙。天心协应。有感必通。德盛化神。诸瑞毕至。古帝王之良法善政。至皇祖而集其大成。我祖宗之骏烈鸿猷。逮皇考而益彰善述。眇予冲子。寅奉丕基。仰惟功德之隆。宜备尊崇之典。敬循礼制。恭上尊谥庙号。尔部详察典礼具奏。礼部寻请、谨遵旧典。集诸王大臣、九卿、詹事、科道、文官六品以上。武官四品以上。详慎公议。以昭崇重。得旨、是、敬谨确议具奏。　　

○定庙讳字。谕曰、自古臣子之于君父。皆有讳名之义。载在礼经。著于史册。所以展哀慕而致诚敬也。雍正元年。皇考特颁谕旨。谨将圣祖仁皇帝圣讳二字。钦定避易书写。今朕绍承大位。哀恸方深。皇考圣讳。理应恭避。敬遵皇考从前钦定典制。嗣后凡内外各部院文武大小衙门、一切章奏文移。遇圣讳上一字、则书允字。圣讳下一字、则书正字。著总理事务王大臣、交部敬谨遵行。　　

○定三年丧制、却群臣以日易月之请。谕曰、诸王大臣奏称三年之丧、难以举行。请朕仍依旧制、以二十七日释服。朕受皇考顾复深恩。昊天罔极。中心哀慕。实不能自巳。所以欲行三年之丧。稍尽子臣之谊。朕承皇考付托之重。总期恪守贻谋。勉遵先志。使天下乂安。永享昇平之福。乃朕之孝。非以持服三年、遂为尽孝也。自古帝王、亦有行三年之丧者。今诸王大臣、所引杜预心丧之说。后人多议其非。朕自幼读书。与未尝披览典籍者有间。此等议论。岂可援以为据耶。若以遗诏有二十七日释服之旨。此乃为天下臣民而言。非指朕一人也。从前皇祖圣祖仁皇帝冲龄践祚。未得举行。而我皇考大行皇帝即位之时。军国重务。速应办理之处甚多。是以俯准廷臣之请。然素服斋居。三年如一日也。今经皇考十三年宵旰勤劳。孜孜图治。举凡大纲小纪。莫不悉有章程。今日遵守成规。一如皇考在日。朕亲承指授。一一奉行而已。辗转思维。三年之丧、在朕今日、实属可行。况昨日大学士等奏称、十五日以后。应照例进本办事。朕已允行。岂行三年之丧。遂不能办理一切事务乎。至于郊坛祭祀大典。原可并行不悖。诸王大臣所奏以日易月之说、断不准行。朕意已定。毋得再请。其如何行三年之丧。著详查典礼。确议具奏。　　

○命大学士朱轼、在总理事务王大臣处、协同办事。　　

○顺天乡试考官顾祖镇、戴瀚、以前列十卷进呈。得旨、朕当皇考大事。恸入五中。勉强料理军国要务。此十魁卷。著徐本、福敏、杨超曾、方苞、阅看。拟定进呈。　　

○辛丑。上诣梓宫前、行殷奠礼。陈大行皇帝冠服于几筵。大驾卤簿全设。王以下百官齐集。届时。上举哀。视馔。读文致祭。成礼而退。每祭送燎。礼臣循例奏遣大臣祭酒。上皆亲诣。　　

○命礼臣议、恭上皇太后尊号。谕曰、朕惟致治之本。孝道为先。尊养之隆。鸿称首重。钦惟皇太后顺德承天。坤元应地。温恭慈惠。懋著徽音。诞毓朕躬。恩深鞠育。兹者母仪万国。福履茂膺。当申显懿之隆名。以展尊崇之钜典。尔部详察典礼具奏。　　

○谕总理事务王大臣。前奉皇考谕旨。查郎阿回到西安之后。著史贻直来京。今因部中办事需人。西安巡抚印务、既有硕色管理。史贻直、著即起身回京。　　

○又谕、出征兵丁、劳苦效力。甚属可悯。现在军前之满洲蒙古汉军兵丁已各赏伊家一月钱粮外。著于军营、再加赏一月钱粮。其在军营之绿旗兵丁。亦加恩赏给一月钱粮。　　

