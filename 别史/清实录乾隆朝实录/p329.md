<!-- { "loadSidebar": true } -->
○吏部等部议覆、四川按察使李如兰奏称。吏目典史、专司监狱。例不调发。川省直隶绵州。辖五县。解审犯多。均吏目亲身照料。所兼辖之魏城驿。距州城七十里。势难兼顾。又雅州府属清溪县泥头驿。距城九十里。向系典史分驻管理。相隔监狱。尤为窎远。绵州吏目、清溪县典史、应各回本州县、专司所事。不兼辖驿务。又律载强夺良家妻女。已未奸占。均定有罪名。但止定为首之罪。而为从、未分别定拟。请嗣后遇有强夺良家妻女为从之犯。审系助势济恶。照为首者减一等定罪。如系逼勒随行。及被诱入夥者。再予酌减。均应如所请。从之。　　

○辛亥。孝端文皇后忌辰。遣官祭昭陵。　　

○壬子。豁免京口驻防兵丁未完生息银两。谕、查康熙四十六年。经镇海将军马三奇奏请。借给京口驻防。兵丁帑银四万五千两。以资生理按月一分起息。于月饷内扣除至康熙五十八年。经何天培奏请。以余利银九万一千九十两。作为帑本。照广善库之例。以五厘起息。奉旨允行在案。至乾隆元年。朕又降旨。嗣后免完息银。立限二十年。照数扣还原项。今又数年矣。尚有未扣完银六万七千四百九十两六钱。朕思此项银两。历年已久。兵丁多有更换。若仍按月扣除应领之饷。未免用度拮据。良可轸念。著将未完银两。全行豁免。该部可即行文将军王釴等、宣朕此旨。通行晓谕。务令兵丁等、均沾实惠。以副朕优恤戎行之至意。　　

○户部议准、给事中朱凤英奏、请于大兴县暨五城各处。分拨地亩。作为义冢。从之。　　

○兵部等部议准、闽浙总督宗室德沛疏言。宁波城守营所辖、鄞县塘汛五处。慈溪县塘汛一处。奉化县塘汛九处。各建营房三间。每塘抽拨兵丁三名。从之。　　

○刑部等衙门议覆、左都御史刘吴龙奏称。步军统领衙门、应差之番役人等。依势作威。查有白役圆扁子、假查缉之名。因而讹诈生事。虽经奉旨革除。仍复阳奉阴违。请令新任统领、将从前积弊。逐一清厘。河南道职司稽察。嗣后将正身审役、册开年貌籍贯。出具并无白役圆扁子印结。送河南道考核。至番役提拏人犯。不持差票。尤易逞恶作奸。嗣后每名各预备印票一张。于拏犯时发给。将应拏人犯姓名开明。持票带犯。赴该管地方。验明挂号。均应如所请。从之。　　

○以翰林院编修观保、为云南乡试正考官。吏部员外郎吴联珠、为副考官。内阁侍读潘中立为贵州乡试正考官。吏部员外郎黄兰谷、为副考官。　　

○癸丑。上诣长春仙馆、问皇太后安。　　

○奉皇太后还畅春园。　　

○礼部先期疏请。本年皇太后五旬圣寿节。恭行庆贺礼。得旨。是。奉皇太后懿旨。停止进献礼物。　　

○谕、前因贵州总督张广泗奏称。原任云南迤东道王廷琬、才具明晰。办事努力。因稍欠谨饬。是以前在云南管理铜务。致被参劾。等语。曾降旨调来引见。今闻王廷琬系贪劣之员。前经部议。有永不叙用字样。著将原案查明具奏。　　

○京察不谨官一员、罢软官五员、年老官二员、有疾官二员、才力不及官七员、分别处分如例。　　

○以年老告休云南大理府赵州望西岭。土巡检李绍庭嫡长子李廷枢、袭职。　　

○甲寅。上诣畅春园、问皇太后安。　　

○工部议准、安徽巡抚陈大受奏称。凤阳府属之临淮县、北关浮桥船、经暴风飘沈三十六只。请动公项饬地方官购料赶造。从之。　　

○乙卯。上御勤政殿听政。　　

○谕曰。舒赫德所办事务甚多。繙书房之事。著交与内阁侍读学士德通管理。　　

○户部议准、闽浙总督宗室德沛奏称。回例绿营兵饷。以钱文搭放。驻防满兵不搭钱文。现今满营生齿日繁。需钱之处甚多。请一律搭放钱文。俾得均沾实惠。从之。　　

○兵部议准、川陕总督尹继善奏称。四川安阜、马边、二营。向与普安营、同属永宁协管辖。续经普安游击。改设参将。归隶提标。而安阜、马边、仍属永宁。距永千有余里。较之距普安或一百余里、或三百余里、远近悬殊。且普安地据凉山之后户。乃众番出没之所。虽设有参将守备等员。营势尚觉孤单。请将安阜马边二营就近改隶普安。从之。　　

○以翰林院检讨钟音、充日讲起居注官。　　

○丙辰。谕曰。前贵州总督张广泗在京。密荐原任云南迤东道王廷琬。朕随降旨。令吏部调来引见。昨闻王廷琬当日作被参贪劣之员。前经部议。有永不叙用字样。特令查取原案具奏、今查得王廷琬任内。多收耗铜入己。律应治罪。援赦宽免。系贪官永不叙用。夫各省督抚、保题属员。乃众所共知。自不敢有所假借。至密行奏荐。则惟朕独知。若不其难其慎。则开幸进之门矣。张广泗将永不叙用之贪官保奏、纵其才有可用。亦非以人事君之意。著严行申饬。王廷琬不准引见。　　

○王大臣等议准、归化城都统玛尼等奏称。向例归化城命盗案件。逾限不获者。罚出牲畜。土默特蒙古官员等。向无俸饷。系自备资斧前往承缉。恐日久案多。罚项难支。请酌量轻重改议章程。嗣后命盗窃贼各案。初限不获。记过。二限不获。一年内停升。三限不获。应罚七畜者。改罚五畜。从之。　　

○兵部等部议准、云南总督庆复奏称。滇省新辟地方。未经设立铺司。公文往来。不无派累。除景东府原设铺司七名。又新设铺司八名外。镇沅、威远、恩乐、普洱、＜?石咢＞嘉、新平、宣威、陆凉、等府厅。共新设铺司九十八名。自乾隆六年为始。照例支给工食。从之。　　

○工部议准、浙江巡抚卢焯奏称。仁和、钱塘、萧山、三县江塘。经海沙北障。湖汐南趋。转北而西。多有顶冲坍塌之处。请拆修抢筑柴石各工。从之。　　

○戊午。户部议准、河南巡抚雅尔图奏称。各省社仓。立有社长。以杜官吏侵蚀。近因日久弊生。州县不加考核。社长久不更换。致将仓谷、花销亏缺。请定正副社长三年更换之例。从之。　　

○己未。户部议覆、闽浙总督宗室德沛奏称。闽省山海交错。向来内地所产米粮。不敷兵民食用。经历任督抚奏请。每岁台湾拨运谷一十六万余石。以为平粜及兵米眷米之需。内有五万石。须将出粜谷价买补。近年因丰歉不齐。压欠未运之谷。至二万五百余石。亟思变通之法。将应采买谷五万石。暂行停运。应如的请。至压欠之谷。请自本年为始。每年运谷六万七千石。限三年谷竣。从之。　　

○兵部等部议覆、甘肃巡抚元展成疏言。兰州府属之金县。地当孔道。请于临洮营酌拨把总一员。马兵二十名。守兵三十名。移驻发防。应建把总衙署一所。兵房一百间。应如所请从之。　　

○以通政使刘藻、为内阁学士、兼礼部侍郎。　　

○庚申。上诣畅春园、问皇太后安。　　

○工部议覆、四川巡抚硕色奏称。越隽营小哨汛城外大河。砂石壅塞。遇水发直冲汛城。致多坍塌。应价汛城西南水势直冲处、筑堤一道。又于堤之上流。挖开河路。使循轨而下。则河流渐徙渐远。又旧城狭隘。客店民房。无地添盖。应于汛城东北起、至西北止、接筑宽展。应如所请。从之。　　

○以故贵州印江县土县丞张洪酂弟张洪功、袭职。　　

○辛酉。旌表守正捐躯之广东河源县民黄德章妻、翟氏。　　

○壬戌。上诣畅春园、问皇太后安。　　

○谕、署广西巡抚杨锡绂奏、称。黔省黎平府属逆苗不法。据官兵活擒苗人供称、有广西七寨、与黔苗互相勾结。又据差往查探兵役禀称、探得首逆石金元、系广西人。带领大罗山猺人百余名、藏匿弄顶山内。与诸寨暗结生事。查石金元、系义宁庖田寨、有名恶苗。上年曾开单行知军有在事文武官弁、设法擒拏。据军前文武官弁报称、九月二十三日、在麻陇山箐。将石金元、用枪打伤。斩割首给。并取各苗头并无假捏甘结。申报在案。今又有石金元其人。则从前报斩石金元之处。或系假捏。或系漏网余孽。窜入滇境。复行生事。均未可定。等语。从来苗寨要犯。常有已报身死而逃匿他处。未几复行败露者。如广西之石金元。即目前显著者矣。此皆在事之官弁等。办理草率。希图了事。以致匪类漏网。仍为地方之害。此处甚有关系。著管理苗疆督抚提镇等。严饬领兵官弁。于剿捕恶逆时。务将正犯擒获。毋据假捏之报文。俾凶顽得以兔脱。并于各处交界地方。易于窜匿之处。严密稽查。不得彼此推诿。养奸贻患。倘先期不慎。日后发觉。责有攸归。　　

○户部议覆、署理贵州总督兼管巡抚事务张允随奏称。贵州遵义府牲畜一税。重徵累民。铜仁府之永安场、威州之蛇街、等处。并非有名市镇。征收无多。又安顺府属之清镇县、于鸭池河渡口设立税所、每年额征盐杂税银七百余两。又大定府之六归、黔西州之猓结、两河。各于渡口。重征税银。请行裁革。又铜仁府南门。前因城垣倾圯。民间造屋栖处。收纳地租。现议修城。即需拆毁。请免纳税。又遵义府桑木关靛税。缘该处种植不常。请照每年收成分数输纳。均应如所请。从之。　　

○刑部衙门议覆、吏部左侍郎蒋溥、右侍郎周学健、等奏称。刑部自雍正元年、设立现审左右二司。旋令右司专管直隶刑名。左司专管奉旨交办事件。查奉旨所交。皆京城内外之案。专属一司。易开交结串通之弊。请嗣后特交之案。分派十七司轮流掣签审办。如掣定司分或少谙练之员。刑部堂官酌委贤能司员协同办理。再山东一司。本省案件极烦。复兼管盛京地方宁古塔将军衙门事件。愈形竭蹶。请改左司为奉天清吏司。专办奉天府各州县、并宁古塔将军衙门事件。其右司专管直隶事件。即改名直隶清吏司。各颁给印信。俾名实相符。再右司改办直隶。较繁于各司司官六员。实属不敷。应将山东司员外一缺、不必裁汰。改妇直隶司。匀应如所请。从之。　　

○刑部奏、向来行围之处。窃贼俱较定例重惩。请嗣后拏获围场窃盗。罪应笞杖者。不分旗民。俱枷号一月。满日分别鞭杖。至徒罪以上。民人仍照律定拟。若系旗人。以徒罪折为枷号者。每等递加五日、至满徒者、枷号五十日、以流罪折为枷号者。每等递加十日、至满流者、枷号七十日满贯者仍拟绞候。至偷马二匹以下。罪祗杖责者。亦枷号两月。得旨。所奏甚是。依议。　　

○工部等部议准、御史禄谦奏称民人。典买旗地。例得赎取。查有不肖民人。潜来京师。贿嘱原旧地主。串通旗人。代为出名换契假买。昂增价值。以防日后赎取。应严行禁止。又八旗婚嫁之礼。向多縻费。至有用西洋轿迎娶者。亦应严禁。以杜奢靡。从之。　　

