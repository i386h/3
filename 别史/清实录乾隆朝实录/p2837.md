<!-- { "loadSidebar": true } -->
○命馆臣录存杨维桢正统辨。谕、元杨维桢著宋辽金正统辨。大旨以元承宋统。而排斥辽金。其文不见本集。惟陶宗仪辍耕录载之。今馆臣编辑四库全书。谓其持论纰缪。并辍耕录内所载者、亦与删除。且言隋先代周。继乃平陈。未闻唐宋诸儒。谓隋承陈不承周也。此语似是而非。盖尝论之。春秋大一统之义。尊王黜霸。所以立万世之纲常。使名正言顺。出于天命人心之正。紫阳纲目。义在正统。是以始皇之廿六年、秦始继周。汉始于高帝之五年。而不始于秦降之岁。三国不以魏吴之强。夺汉统之正。春秋之义然也。杨维桢撰三史正统辨。凡二千六百余言。义本春秋。法宗纲目。其欲以元继南宋为正统。而不及辽金。其论颇正。不得谓之纰缪。夫维桢身为元臣。入明虽不仕。而应明太祖之召。且上铙歌鼓吹曲。颂美新朝。非剌故国。几于剧秦美新。其进退无据。较之钱谦益、托言不忘故君者。鄙倍尤甚。向屡于诗文中斥之。而维桢正统之辨。则不可以人废言也。夫正统者。继前统。受新命也。东晋以后。宋齐梁陈。虽江左偏安。而所承者晋之正统。其时若拓跋魏氏。地大势强。北齐北周继之。亦较南朝为盛。而中华正统。不得不属之宋齐梁陈者。其所承之统正也。至隋则平陈以后。混一区宇。始得为大一统。即唐之未季。藩镇扰乱。自朱温以讫郭威等。或起自寇窃。或身为叛臣。五十余年之间。更易数姓。甚且称臣称侄于契丹。然中国统绪相承。宋以前、亦不得不以正统属之梁唐晋汉周也。至于宋南渡后。偏处临安。其时辽金元相继起于北边。奄有河北。宋虽称侄于金。而其所承者。究仍北宋之正统。辽金不得攘而有之。至元世祖平宋。始有宋统当绝、我统当续之语。则统绪之正。元世祖已知之稔矣。我皇祖御批通鉴。及朕向所批通鉴辑览。俱以此论定。盖春秋大义。纲目大法。实万世不易之准。我朝为明复仇讨贼。定鼎中原。合一海宇。为自古得天下最正。然朕犹于通鉴辑览内。存福王建国之号一年。使其能保守南都。未尝不可如南宋之承统、绵延不绝。而奈其当阳九之运。天弗与。人弗归。自覆其宗社也。此实大公至正。天下万世可以共见共守之论。然馆臣之删杨维桢正统辨者。其意盖以金为满洲、欲令承辽之统。故曲为之说耳。不知辽金皆自起北方。本无所承统。非若宋元之相承递及。为中华之主也。若以此立论。转觉狭小。天下万世必有起而议之者。是不可以不辨。朕以为不但辍耕录中、所载杨维桢之正统辨。不必删除。即杨维桢文集内。亦当补录是篇。并将此谕。各载卷首。以昭天命人心之正。以存春秋纲目之义。特谕。　　

○谕军机大臣等、步军统领衙门奏、山西定襄县民人赵银凤、呈控智愈愚等、诱伊堂弟赵全凤赌钱宿娼。控县、反将伊问拟枷责。并首告该县浮收社仓谷石。重惩蠲免钱粮等因一摺。内称、去年山西蠲免钱粮。知县仍然按照应交银两一两之家。派交大钱四百九十文。我也交过大钱四百九十文等语。该省钱粮。业经蠲免。该地方官自当遵照恩旨。令百姓均沾实惠。乃复行科派。按户歛钱。如所控情节属实。则该县之罪甚大。即雅德亦有应得之咎。此案犯证。俱在山西。不必解交刑部。山西距直隶甚近。著传谕袁守侗、带印前往。或即于巡边之便。就近驰赴山西。会同雅德。彻底查究。袁守侗、办事向属认真。自能秉公查讯。其案内犯证、及卷宗。并著袁守侗先行文雅德。令其提解齐集。俟袁守侗到时。即行会同审办。所有步军统领衙门原摺。著钞寄袁守侗阅看。将此由五百里谕令知之。定案即行摺奏。不必来京。　　

○旌表守正被戕山东郯城县民孟乐得妻吕氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十二



大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。十月。乙酉。上御乾清门听政。　　

○命馆臣重订契丹国志。谕、四库全书馆进呈书内。有宋叶隆礼、奉敕所撰契丹国志。其说采摘通鉴长编、及诸说部书。按年胪载。钞撮成文。中间体例混淆。书法讹舛。不一而足。如书既名契丹国志。自应以辽为主。乃卷首年谱。既标太祖太宗等帝。而事实内。或称辽帝。或称国主。岂非自乱其例。又是书既奉南宋孝宗敕撰。而评断引宋臣胡安国语。称为胡文定公。实失君臣之体。甚至大书辽帝纪元于上。而以宋祖建隆等年号、分注于下。尤为纰缪。夫梁唐晋汉周僭乱之主。享国日浅。且或称臣称儿称孙于辽。分注纪元尚可。若北宋则中原一统。岂得以春秋分国之例。概予分注于北辽之下。又引胡安国论断。以劫迫其父、开门纳晋军之杨承勋。谓变而不失其正。时承勋同父被晋围。虑祸及身。乃劫其父致被晋戮。而已受晋爵赏。夫大义灭亲。父可施之子。子不可施之父。父即背叛。子惟一死以答君亲。岂有灭伦背义。尚得谓之变而不失其正。此乃胡安国华夷之见。芥蒂于心。右逆子而乱天经。诚所谓胡说也。其他乖谬种种。难以枚举。朕详加披览。经指驳者数十条。馆臣乃请彻出此部书。朕以春秋天子之事。是非万世之公。昨曾著正统辨。论断甚明。今契丹国志。既有成书。纪载当存其旧。惟体例书法讹谬。于纲目大义有乖者。不可不加厘正。著总纂纪昀等、详加校勘。依例改纂。其志中之事迹。如祭用白马灰牛、氊中枯骨变形视事、及戴野猪头披皮之事。虽迹涉荒诞。然与诗书所载简狄吞卵。姜嫄履武。复何以异。盖神道设教。以溯发祥。古今胥然。义正如此。又何必信远而疑近乎。其余辽帝过举。如母后擅权诸事。足为后世鉴戒者。仍据志直书。一字不可易。该总裁等、覆阅进呈。候朕亲定。录入四库全书。并将此旨书于简端。以昭纲常名教。大公至正之义。特谕、　　

○又谕、京城广宁门外普济堂。冬间贫民较多。所有经费米石。恐不敷用。著加恩将仓内之小米。赏给三百石。以资接济。　　

○又谕、前经降旨、以内廷阿哥等、分封王贝勒贝子公爵。不必由各王贝勒等蓝甲内摊给。各按所封品级。添给蓝甲一分。但近派王贝勒贝子公等蓝甲。现俱多寡不一。相沿已久。无庸更改。嗣后阿哥等分封后。给予蓝甲。若不拟定数目。办理不能画一。嗣后阿哥等分封时。亲王、给蓝甲六十分。郡王、给五十分。贝勒、给四十分。贝子、给三十分。公、给二十分。著为令。　　

○军机大臣、会同兵部议覆、修理左右两翼前锋营军器银两。请于兵丁每月钱粮内坐扣。得旨、此项两翼请修军器银两。不必由兵丁钱粮内坐扣。著加恩在内库、照原定银数赏给六万五千两。交该部妥协修造。　　

○以侍讲学士刘跃云、为詹事。　　

○丙戌。上御懋勤殿。勾到江苏、河南、情实罪犯。停决江苏斩犯九人。绞犯七人。河南斩犯六人。绞犯十三人。余一百八十人予勾。　　

○谕军机大臣等、据鄂宝奏。仪工漫口下注东境。以致南阳夏镇一带。纤道淹漫。韩庄八闸。虽间有纤路。而金门溜急。粮船倒放。须由月河行走。台庄以南、至邳州一带。亦无纤路等语。粮艘如此。即往来船只羁阻可知。前因安南使臣回国水程。应由运河行走。即虑及该处恐有阻滞。曾降旨询问国泰。嗣据该抚覆奏、运河水势不甚溜激。舟行无阻。是以仍令该使臣、即由运河前往。今阅鄂宝所奏。济宁迤南一带纤路。俱被淹漫。行船自不能迅速。该使臣自八月十六日起身后。距今已及雨月。现在曾否出山东境。抑尚阻滞运河之处。何以未据国泰奏报。著即查明覆奏。并谕沿途各督抚、于该使臣船只过境。及有无阻滞之处。随时具奏。将此由五百里各传谕知之。　　

○以大理寺少卿肃普洞阿、为太常寺卿。　　

○抚恤直隶沧州、盐山、庆云、青县、四州县。严镇、兴国、富国、丰财、四场。本年被水灾民灶户。　　

○旌表守正被戕福建平和县民杨旺聘妻廖氏。　　

○丁亥。谕、据驻劄哈密办事大臣佛德、哈靖阿奏、查出冒赈案内之哈密通判经方、将库项二万三千余两。用去无存。讯据供称、在省还债使用。及不肖家奴书役花费等语。经方于冒赈之外。复敢将领存贮库正项。尽行侵用。非寻常亏空那移可比。佛德等近在同城。岂无闻见。乃直至此时查办。始行和盘托出。平日所司何事。佛德、哈靖阿、即著革去职衔。以示惩儆。　　

○又谕、昨阅绰克托、复兴、审拟德风、乌什哈达互控一案。所办究属含混。德风非乌什哈达可比。德风系进士出身。由司员擢用侍郎。旋因私委知县修理盛京官署革职。复经特恩赏给三品职衔。发往和阗效力赎罪。伊尚不自知已过。将回民偷卖玉石交出五百有余腾格钱。私自那用。修理衙署等项。又因与乌什哈达不睦。挟嫌编造款迹控告。绰克托、复兴、将德风拟绞。虽不为过甚。然其事尚不至如高朴私卖玉石肥己。即于该处正法示众也。已降旨交军机大臣议奏。但此事究系谁先起意。绰克托、复兴、摺内并未声明。著速将前后根由查明。或系德风先控、乌什哈达先控之处。即行奏闻。　　

