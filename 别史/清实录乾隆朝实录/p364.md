<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。十二月。壬辰朔。谕总管太监。昨颁赏太监等摺内。书写御前小太监。甚属错误。从前魏珠陈福、服勤日久。各有身分。称为御前太监。再、侍卫大臣。称为御前侍卫。至新进小太监等。如何写御前字样。伊等要称御前。即是狂妄。嗣后若有人如此称谓。即著伊等参奏、尔等严传禁止。如再有故意违犯者。定行究治。　　

○癸巳。上诣皇太后宫问安。　　

○谕、直隶、山东、河南、三省。有老瓜贼一种。狠毒异常。大为行旅之害。虽现在有司官设法查拏。而匪党甚众。行踪诡秘。究竟不能净其根株。况今节届严冬。正宵小窃发之际尤当加意防范。著三省督抚、各饬所属员弁稽查捕缉。严密周详。不使凶恶之徒、一名漏网。俾途次永远宁静。过客可以坦行。如再有疎虞。该督抚先行严参。毋得宽纵。　　

○户部议覆湖南巡抚许容疏称、湖南各属、制钱缺少。价甚昂贵。长沙一带。多使小钱。难以遽禁。设局鼓铸。已经咨询云督庆复。奏明金钗厂铜可以拨铸。应设炉十二座。每座一年需正耗铜三十一万八千五百五十斤零。红铜。白黑铅。如例搭配。委府佐一员杂职一员。往滇采买。并咨滇省将金钗厂每年储铜三十万斤。留为楚省源源接济之用。应如所请。并应行文钱法衙门式铸造青钱钱样。一面乾隆通宝汉字一面宝南清字。颁发该省照式鼓铸。从之。　　

○兵部议准、原署两江总督杨超曾等疏言。江宁府句容县云亭驿。为江苏要道。原设马四十五匹。承应不敷。请将江宁府属之江宁驿额马四十匹。六合县额马三十匹。龙潭驿额马三十五匹内。各拨马一匹、马夫三名。入云亭驿。于淳化、白堍、二处。各拨马十五匹。分立腰站。余马三十匹。留驿应差。再。龙潭驿东至仪徵。隔江并未设有站船。请于江宁府属之大媵驿站船十五只内。拨船二只、水手六名、在龙潭驿应差。又、高邮、州属之界首驿设马四十匹。亦不敷用。请于仪徵县额马四十匹内。拨马十匹。马夫六名。高邮州、宝应县、额马七十五匹内。各拨马五匹。马夫三名、入界首驿。从之。　　

○甲午。定考核关税赢余例。谕、各省关税。定有正额。而尽收尽解。自有赢余。此不过杜司榷者。侵蚀之弊。并无有累于商民也。但各省年岁之丰歉不同。货物之多寡亦异。其赢余原不能每年画一。近见各关报满之时。如赢余浮于上年。则部中不复置议。如减于上年之数。则部中即行驳查。司榷者惟恐部驳。必致逐岁加增。年复一年。将何所厎止。苦累商民。事有必然之势。朕思关税赢缩。相去本不致悬殊。若乙年所报赢余之数。稍不及甲年。原可不必驳查。若过于短少亦必有情由。惟应令督抚确查。则地方实在情形。自难逃于公论。总之查核过严。则额数日增。其害在于众庶。查核稍宽。则司榷侵蚀。其损在于国帑。此中轻重。固有权衡。况清廉之吏。断不肯侵帑肥家。而不顾行止者。终必败露。亦断无安享无事之理。海保辈。岂非其明验耶。其如何定例之处。著大学士会同该部详议具奏、寻议。凡各关赢。余。如与上年数目相仿者。户部即行考核具题。如本年所报赢余。与上年数目大相悬殊。令各该督抚就地方实在情形、详细确查。有无侵隐等弊。据实覆奏、倘该督抚查奏不实。与该监督、及委管关员等。扶同徇隐。别经发觉。将该督抚等一并交部议处。著为定例。从之。　　

○九卿议奏、左都御史刘统勋奏称、封奏之章。有令胥吏代作者。挟嫌怀私。党援报复。以及招摇漏洩等弊。皆从此起。查定例内、未见吏胥代作封章之条。是以未便参奏、请敕下吏部详悉定议等语。查臣工章奏、原宜各抒所见。毋得互为商酌。今左都御史刘统勋、请定令书吏代作以致洩漏之处分。应照漏洩应密公文例、重者降一级留任。轻者罚俸九个月。若致有怀私挟嫌党援报复之处。应照司道衙门一切案件假手书吏致蠹书作奸者照溺职例革职。仍将书吏分别按律治罪。得旨允行。　　

○礼部疏请、乾隆七年元旦行礼。得旨。是。照例行礼。奉皇太后懿旨。停止筵宴。　　

○兵部议覆、左都御史刘统勋奏称、直省督抚提镇。例设中军一员。承办公务。支发钱粮。以为各营领袖。原非上司服役之私属。窃见督抚提镇有事出署。中军跬步相随。夫马船只。皆亲身料理。督抚提镇。往往以柴炭米盐、付托中军代为筹画。道府州县等官至省。未悉督抚动履。则先往候中军。宴会往来。伺候消息。或藉端营私。广通声。气。又见外省、每遇岁时令节。督抚提镇衙门。张灯开宴。中军曲意经营。即以兵丁子弟、充优伶杂戏。至于医卜星相、棋师琴客、出入督抚衙门者。皆藉中军为梯援。种种弊风。宜行查革。应如所奏、令各督抚提镇、不得以奔走米盐之事、付托中军。如中军有宴会营私者立即指参。其中军有仍前曲事督抚、引进伶优等人者。即以不谨例议处。其中军缺出。除钦授推补外。其应行题补之缺。著各督抚提镇、务选端方劝练之人。如有不称。照滥举匪人例议处。从之。　　

○工部等部议准、署闽浙总督策楞疏称。瑞安营犁缯船一只。请改造赶缯船一只。赢余银两。添造快哨船二只。接编清字十二、十三、号。以资海洋巡哨。从之。　　

○工部议准、山西巡抚喀尔吉善奏称、请将归化城等处煤窰八十余座。尽行开采。其经管防范之处。遵照雍正二年。并乾隆四年、理藩院议覆归化城开采煤窰之例办理。应准其开采。或令两翼开采均分。或令蒙古开采之处。应令都统酌办。从之。　　

○乙未。上御乾清门听政。　　

○都察院左都御史刘统勋奏、伏见大学士张廷玉、历事三朝。小心敬慎。皇上眷注优隆。久而弗替。可谓遭逢极盛然大名之下。责备恒多。勋业之成。晚节当慎。外间舆论、动云桐城张姚两姓。占却半部缙绅。此盈满之候。而倾覆之机所易。伏也窃闻圣祖仁皇帝时。曾因廷臣有升转太速之员。特谕停止升转。原任大学士王熙之孙王景曾适在其内。臣愚以为宜仿此意。敕下大学士张廷玉、会同吏部衙门。将张姚两姓、部册有名者。详悉查明。其同姓不宗。与远房亲谊。不在此例。若系亲房近支。累世密戚。现任之员。开列奏闻。自命下之日为始。三年之内。停其升转。使望风逖听之人。知朝廷登进之无私。亦斯世受国恩之家。长享福禄于无尽。又奏、尚书公讷亲、未及强仕之年。统理吏户两部。入典宿卫。参赞中枢。兼以出纳王言。趋承禁闼。此外特交事件。尚有多端。即智力有余。亦苦分身乏术。如或精神劳惫。必至贻误。现今讷亲所管事务。何者可以量行省减。非臣愚所敢妄议但俾其才猷识力。常余于所办之事。则旷废之虞可免。又讷亲以一人之身。兼理数处。且时蒙召对。向用方隆。无论所属人员。奔走恐后。即同官寮审。亦皆敛手。虽未必至于开贿赂之门。窃威福之柄。然正谓事涉于因公。迹涉于任怨。或反覆驳诘。或寓目不留。出一言而势在必行。定一稿而限逾积日、以臣所闻。议之者曰、部中议覆事件。历来所奉谕旨。与题定成例、有皆可引用者。司官多两引以待其主持。又云、督抚题请事件。本属从宽。则吏户两部或改归从严。若督抚从严。部内必无改宽之事。皇上用人行政。无非出于至公。讷亲之居心行事。当亦极图报称。至其职任之繁简。气象之谦盈。尚望圣明裁度训示。两疏入、谕曰。左都御史刘统勋奏、大学士张廷玉、亲族居官人多、应请裁抑一摺。又奏、尚书讷亲、永办事务太多。并任事过锐一摺。朕思二臣若果声势赫奕。擅作威福。则刘统勋必不敢如此陈奏、今既有此奏、则二臣并无声势可以箝制僚审可知。此国家之祥瑞也。朕心转以为喜。且大臣办公。责任綦重。原不能免人之指摘。即伊等办事。亦岂能竟无差错。闻过而喜。古人所尚。朕君临天下。兢兢业业。如有能指陈阙失者。未尝不嘉纳之。大臣为众所观瞻。见人直陈已过。惟当深加警惕。所谓有则改之、无则加勉。若有几微芥蒂于胸臆间。则非大臣之度矣。大学士张廷玉、亲族人众。因而登仕藉者亦多。此固家运使然。然其亲族子弟等。或有矜肆之念。为上司者。或有瞻顾之情。则非大学士所能料及也。今一经查议。人人皆知谨饬检点。转于大学士张廷玉有益。刘统勋所请裁抑之处。著该部查议具奏、至讷亲身为尚书。若于本部之事。稍涉推诿。不肯担当。则模棱成习。公事何由办理。但所办之事。其中未协之处亦所不免。况朕时加教诲。戒其自满自足。年来已知恪遵朕训矣。今见此奏益当留心自勉。至于职掌太多。如有可减之处。候朕酌量降旨。近来参奏大臣者。每多过当。殊不知旁观责人则易。而亲身任事则难。今之指摘大臣者。若任用至此地位。正恐未必能及也。朕之为君。固不逮尧舜。诸臣亦远逊自□本夔稷契。若责诸臣以不如自□本。夔稷契。诸臣其奚辞。然朕自揣不能为尧舜。又安可徒责诸臣乎。但我君臣、又岂可因不能为尧舜自□本夔稷契。遂不加勉乎。是自弃也。然以今日之势言之。若有擅权营私者。朕必洞照隐微。断无不能觉察。而陷于不知之理。至于弹劾大臣有关国体。此等奏摺。若不发出。宵小无知者。必且以参大臣为幸进之阶。其为害于人心风俗。实非浅鲜。是以将二摺发出。并将朕意晓谕众人知之。　　

○太子太保尚书衔食俸徐元梦故遗疏闻。谕、徐元梦人品端方。学问优裕。践履笃实。言行相符。历事三朝。数十年如一日、著加赔太傅。入京师贤良祠。赏银二千两办理后事。并令和亲王、大阿哥、往奠茶酒。已有旨了。应得恤典。著察例具奏、该部知道。寻以礼部请。予祭葬如例。于本家赐祭一坛。赐谥文定。　　

