<!-- { "loadSidebar": true } -->
○又奏、恭查孝恭仁皇后梓宫。五月二十六日奉安寿皇殿。世宗宪皇帝、于二十七、二十八、二十九日、连诣三次后。六月初二、初三、初五、初六、初十、十六、十九、二十等日。皆间诣行礼。当日自因漆饰梓宫之故。兹皇上已连诣四次。今日初次漆饰梓宫。恳请明日暂停一日。报闻。　　

○又奏、大行皇太后安奉泰东陵。由黄新庄、半壁店、秋澜村、梁格庄、四处。黄新庄至半壁店。程站稍长。加添人夫行走。亦不至迟滞。其道路本应豫备两条。臣等奉谕、以彼时青苗在地。正当茂盛。若仍另开新道。恐于农亩有妨。旧路原有两条。并加修葺。即可敷用。应行知总督周元理、遵照办理。从之。　　

○壬寅。谕军机大臣等、上年金川大功告蒇。所有该处地界。经将军等绘图奏明。归入版图。安屯耕种。原应如是办理。兹朕检阅平定金川方略内。如从前绰斯甲布、布拉克底、巴旺、党坝等各土司。即有被金川侵占地方。此时以我大军之力。全境扫平。前金川所吞邻境。尺寸莫非我土。但念该土司等。数年以来。跟随打仗守卡。出于诚悃。其勤劳亦属可悯。所应特沛殊恩。示以奖励。现已面谕明亮、赍此旨、俟到川时。会同总督文绶、提督桂林、将绰斯甲布、布拉克底、巴旺、党坝土司等。被金川侵占地方。逐加详勘。查明无碍田土。可以取给者。绘图具奏。候朕降旨。酌量赏给。以示优恤远番。逾格加恩之至意。将此传谕文绶、桂林、知之。　　

○又谕、据国柱奏、惊闻皇太后宾天。将学政关防。暂交护理巡抚印务黄检。飞驰赴京等语。实属错谬之至。前经明降谕旨。令各省督抚。不必来京。昨山西巡抚巴延三、奏请叩谒梓宫。已降旨令其即行回任。正恐伊等不知事理。仆仆往来。转致贻误政务。至各省学政。不过司文之员。况有应办考试之事。何得辄将关防交出。即行起程。由此类推。则外省司、道、知府等官。亦将纷纷就道耶。至所称伊系内廷之人。更为不知分量。国柱不过在红本上当差。并非内廷行走大员。所见实属谬妄。国柱、著严行申饬。并令伊奉到此旨。不拘行次何处。即行回任。　　

○又谕、据黄检奏、恳请趋叩皇太后梓宫一摺。前经明降谕旨。令各省督、抚、闻信后。不必来京。恐于地方公务。转致贻误。昨山西巡抚巴延三、奏请赴京。又经谕其务遵前旨。不拘行次何处。即行回任。黄检系属藩司。更可毋庸前来叩谒。将此传谕知之。　　

○又谕、前曾降旨。著巴图于明岁木兰陛见。办理绵惠阿哥成婚之事。今遭大行皇太后大故。著巴图明岁不必前来。于四十四年再赴木兰。　　

○癸卯。上诣九经三事殿、大行皇太后梓宫前、行初祭礼。陈大行皇太后冠服于几筵。仪驾全设。陈楮币于大宫门外。王以下百官齐集。届时。上举哀。视馔。读文致祭如礼。　　

○遣官祭昭忠祠。　　

○谕军机大臣等、前据图思德奏、缅夷现有情愿还人纳贡之信。因令阿桂前往经理。并将筹办机宜。屡次详悉传谕李侍尧、图思德矣。此时得鲁蕴、当已办贡投诚。并将杨重英、苏尔相等。送还内地。兹阿桂因行至直隶境上。闻大行皇太后大事。进京叩谒梓宫。留住数日。今已于初八日出京。计算阿桂到滇时。得鲁蕴早可款关。李侍尧、图思德、应遵照前旨。将得鲁蕴所办贡物。及来使、并送还之杨重英、苏尔相等。即行接受。派委妥员送京。不必俟阿桂到彼。方接收办理。免使缅夷等心生疑惧。其派员送京时。途次迎见阿桂。所有办理情形。并沿途行走事宜。阿桂原可在途指示料理。毋庸等候。至杨重英、苏尔相等。派员伴送来京时。仍遵前旨。勿令惊惶。不必加以锁押。留心防范。勿稍疎懈。其余送回官员兵丁。俱遵照前旨。妥协办理。此次阿桂到彼。重在办理开关善后事宜。已详悉面谕阿桂。到滇时、与李侍尧相度机宜妥办。务使一劳永逸。以崇体制而重边防。此时阿桂现在起程。倘李侍尧尚未到滇。图思德意存观望。于办理此事机宜。大有关系。著再传谕李侍尧、图思德、令其遵照妥办。将此由六百里加紧传谕知之。　　

○甲辰。遣官祭先医之神。　　

○谕曰、军机大臣等查奏、二十七月内御殿视朝仪注。查乾隆元年元旦。已过百日后。奉圣母皇太后懿旨。以御极之初。应受百官朝贺。且朕应恭诣皇太后宫行礼。是以升殿受贺。至此后二十七月内。均未经举行。兹乾隆四十三年、四十四年、元旦。非元年可比。又尚在二十七月内。所有升殿受贺之处。不必行。至寻常御殿视朝。恭查皇考世宗宪皇帝时。曾于二十七月内。举行数次。盖寻常升殿。与御门听政无异。若隔至二十七月之久。于体制似有未协。自应遵照举行。所有百日后升殿之处。著该衙门届期奏请。候朕降旨。　　

○又谕、前因兵部议四川总督文绶奏、署川北镇标左营游击德胜。不识汉文。难堪绿营之任。呈请回旗当差一摺。朕以绿营员弁。不识汉文者多。恐其中或另有别情。因传谕文绶、将德胜因何呈请回旗之故。据实覆奏。兹据文绶奏称、面询德胜。据称、伊出兵三次。前因军营拣选。不敢规避。今军务已竣。自揣不能办理绿营事务。若勉强因循。恐误公获戾。是以情愿回旗当差等语。德胜、著准其回京。仍以副鸟枪护军参领补用。　　

○军机大臣等议覆、湖南巡抚敦福奏称、湖南粮船、进瓜州口后。必需纤夫。查江南瓜仪、及山东运河。前经该省督抚等、奏明添备短纤。设立夫头。其直隶省、由天津转卫。用夫多寡不等。亦经督臣奏明、只设夫头。临时雇觅。均议准在案。至该抚所奏、未过淮、责之道厅。既过淮回空。责之押领员弁。应如所请。从之。　　

○钦差吏部侍郎刘秉恬、四川总督文绶、覆奏。遵旨查参不俟大兵、先回达乌之知县张永升、典史冯世昌、除冯世昌业经身故。兹调讯张永升。据供、伊原系协办南路军营铸炮物料之员。三十八年六月、炮局裁彻。在营已无应办之事。适奉总理李藩司、委赴达乌。催趱夫粮接济。遵即星夜驰赴。密询原管总理李世杰。并验原札。皆属相符。自系实情。再该员居官勤妥。是以此次大计。文绶列入卓荐。恳免其参革。得旨、虽免参革。亦不宜卓荐。　　

○以户部左侍郎梁国治、充四库全书馆副总裁。　　

○乙巳。上诣九经三事殿、大行皇太后梓宫前供奠。　　

○军机大臣等议奏、恭拟御用服色。一、百日内。服缟素。百日释服外。二十七月内。素服。诣大行皇太后几筵前。冠摘缨纬。一、百日内。遇祭天坛。地坛。太庙。社稷坛。日坛。遣官行礼。斋戒日。素服。冠缀缨纬。带斋戒牌。百日外。亲诣行礼。斋戒日。常服。不挂朝珠。阅视祝版。先期宿坛。常服。挂朝珠。不御龙褂龙袍。祭日。朝服。作乐。还宫时。导迎鼓乐。设而不作。一、百日外。祭堂子。御龙褂。龙袍。一、百日内。祭奉先殿。戴缨冠。青褂。青袍。百日外。珠顶冠。金龙褂。蓝袍。一、二十七月内。祭月坛。历代帝王庙。先师孔子、先农等坛庙。俱遣官行礼。一、宫内祀大神。百日后举行。亲诣行礼。龙褂。蓝袍。挂朝珠。一、二十七月内。遇元旦前后七日。御貂褂。挂朝珠。一、御门听政。百日外举行。常服。不挂朝珠。一、二十七日外。召见臣工。及引见官。俱在便殿。服缟素。一、遇万寿节七日。常服。一、阅视大行皇太后册宝。素服。冠缀缨纬。先期斋戒三日、如之。带斋戒牌。一、阅视玉牒。朝服。一、十二月封宝。正月开宝。龙褂。一、传胪不升殿。一、经筵耕耤等礼。二十七月后举行。一、山陵礼成。二十七月内。前往恭谒。途中青长袍褂。不摘缨纬。还亦如之。谒陵时。青长袍褂。冠摘缨纬。一、内廷主位。二十七日释缟素。二十七月内。常服。遇元旦、前后七日。万寿前后七日。吉服。一、内廷主位亲蚕。百日内。奏派王福晋一人恭代。朝服。百日外。二十七月内。照常行礼。吉服。不用朝服。一、二十七月内。紫微周围。门上对联、门神。及宁寿宫各门殿。至太和门止。照旧张挂。余处、俟二十七月后张挂。酌议王大臣官员服色。一、王公文武大臣官员。二十七日内。服缟素。二十七日外。至百日。素服。帽缀缨纬。夏、戴雨缨帽。至大行皇太后几筵前。摘缨纬。百日外。至二十七月内。青褂。袍不拘色。夏、戴纬帽。诣大行皇太后山陵前。青袍褂。帽缀缨纬。一、百日内。遇祭天坛。地坛。太庙。社稷坛。日坛。遣官恭代。所遣之官。先期省牲。视牲。素服。斋戒。祭日。承祭执事官。朝服。作乐。百日外。恭遇上亲诣行礼。斋戒日。常服。挂朝珠。上阅视祝版。及先期省牲。视牲。宿坛。补褂。冬、貂褂。挂朝珠。不服蟒袍。祭日。朝服。作乐。一、百日外。祭堂子。执事随驾各官。补褂。蟒袍。朝珠。一、百日内。祭奉先殿。执事随驾大臣官员。青袍褂。百日外。补褂。朝珠。一、百日内。祭月坛。历代帝王庙。先师孔子、先农等坛庙。遣官致祭。承祭执事官。素服行礼。乐设不作。百日外。素服斋戒。祭日朝服作乐。一、二十七月内。元旦日。补褂。蟒袍。朝珠。前后三日。常服。朝珠。一、万寿前后七日。常服。朝珠。一、百日外。遇御门听政。常服。朝珠。一、二十七日外。百日内。引见人员。青袍褂。百日外。青褂。袍不拘色。一、百日外。二十七月内。遇升殿常朝坐班。朝服。一、百日内。雨衣雨帽。不论品级。均青色。百日外。帽按品级。衣青色。一、外省来京官员。赴天安门谢恩。朝服。遇乡试、会试、停止筵宴。内外帘各员。常服。谢恩。朝服。一、对联门神。二十七月后张挂。各衙门封开印告条如旧。从之。　　

○丙午。上诣九经三事殿、大行皇太后梓宫前供奠。　　

○丁未。孝康章皇后忌辰。遣官祭孝陵。　　

○上诣九经三事殿、大行皇太后梓宫前供奠。　　

