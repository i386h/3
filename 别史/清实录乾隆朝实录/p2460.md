<!-- { "loadSidebar": true } -->
○定西将军尚书阿桂奏、接奉谕旨。令臣凯旋时。带绰斯甲布、布拉克底、沃克什、明正、瓦寺、五土司来京。查瓦寺土司故后。伊应袭之子年幼。尚未袭封。布拉克底土司阿多、本系跛足。令人背负而行。自不能远赴京师。至番人有生身熟身之分。与蒙古无异。其未经出痘者。心多畏惧。请令明正、沃克什等先来。此后愿输忱瞻觐者。再行办理。报闻。　　

○命马兰镇总兵满斗、仍兼东陵总管内务府大臣事务。　　

○己巳。谕、据文绶奏、驿道杜玉林、在川省办理军报驿站诸事。俱能悉心经理。其总理南路粮运。亦奋勉急公。实心催趱。实为明干出色之员等语。杜玉林著加恩赏给按察使衔。以示鼓励。　　

○庚午。谕、宁寿宫地方紧要。若令内务府大臣公同管理。转无以专责成。著派内务府大臣福隆安、金简二人专管。所有该处轮值看管之内务府护军。未为妥协。及一切应办事宜。并著福隆安金简妥定章程具奏。务须留心经理。实力稽查。嗣后如稍有疏懈贻误。惟伊二人是问。将来福隆安、金简、二人。或有升迁出缺之处。著内务府大臣开列名单。请旨另行简放寻奏、酌议章程。一宁寿门、请派侍卫什长、带领亲军值宿。其余外围各门。派八旗内务府护军参领等、带领护军值宿。夜间周回传筹统交景运门值宿护军统领、顺贞明值宿内务府护军统领、严行查察。如有贻误。即行参处。一、后路东西角门。向未建值宿班房。应请增置。一、请于内务府司员内。遴选郎中员外各二员。主事一员。并该工监督等。派令专管。轮流值宿稽查。一、请添设档房笔帖式四员。择其兼通满汉文者。由各该处拣补。听事人八名于各管领下食钱粮之苏拉挑补。不须另给钱粮。如果勤慎。三年后、交各管领挑补甲缺。一、各处陈设。均造具清册二分。钤以广储司印信。其一、交总管内监。其一、交臣等存查。一、新派办事司员。于陈设事宜。未能熟习。请将原派查办司员。仍令兼办三年。一、皇极门外。有备用库房数间。敛禧门外。亦有备用余房。请作为官员书吏等办事公所。一、档房所需笔墨及纸。由广储司领用。一、宁寿宫外围。旧设内管领一员。专司扫除。请再添设内管领一员。一、案册文移。应用司印者。仍照旧钤用广储司印外如有应用堂印之处。请钤用总管内务府印。从之。　　

○谕军机大臣曰、三宝奏、嘉兴府海防同知舒希忠、签升广西柳州府知府。现已给咨送部引见。请仍发回浙江、以候补知府委用等语。此事不可行。已于摺内批示矣。外省官员推升别省。不许督抚奏留。曾经降旨饬禁。盖各省员缺。均需得人而理。若以驾轻就熟为词。则是稍能明干练习者。必须专在一省升转。而他省竟无可以办事之员。于事理未为平允。且恐此端一开。凡签升边省恶缺者。皆得藉上司奏留。免于远涉。此等趋避之风。尤不可长。三宝因舒希忠签升柳州知府。辄为奏留之处。殊属非是。三宝著传旨申饬。　　

○吏部等部议覆、户部侍郎高朴奏称、捐纳知县。向有准捐分发之条。惟此次川运例不准。请仍旧准其报捐。应如所奏。惟人数不得过多。大省分发十二人中省十人。小省八人。再候补知县。向例准过班加捐分发。今川运例亦不准。应一体准其报捐。又本年八月新例、以云贵铜铅、需员解运议将捐纳知县。准其加捐、分发云贵二省。今既各省准捐前议自无庸另办。惟是该二省解运铜铅需员较多若照小省应发人数而计。恐不敷委用。应请云南分发二十员。贵州分发十二员。令报捐人员通行签掣。其掣得云贵者。到省时。无庸拘定一年之限。该督抚即酌量题署实缺。令其承运铜铅。如办理无误。回任时。即题请实授。亦不拘年限。从之。　　

○辛未。上诣畅春园、问皇太后安。　　

○诣大高殿、寿皇殿行礼。　　

○还宫。　　

○兵部议覆、河南巡抚徐绩奏称、云贵文报至豫省新野县入境。向系襄城县递送、由许州至新郑。共一百八十里。查襄城另有由长葛县石固镇至新郑一路。共一百三十里。较近五十里。请改由石固镇。责成长葛县经管。应如所奏从之。　　

○壬申。孝慈高皇后忌辰。遣官祭福陵。　　

○谕、京师每届冬令。五城设厂。煮赈三个月。今岁因系闰十月。经都察院奏准、于闰月朔开赈。第念十月望日。已交立冬节。天气渐就冱寒。贫民口食未免稍觉拮据。所有五城煮赈。著加恩于十月十五日为始。俾得早资果腹。不致冻馁。副朕惠爱穷氓至意。各该衙门遵谕即行。　　

○谕军机大臣等、前据图思德参奏知府苏墧、于例徵关税外。数倍浮收。赃款累累等因一摺。韦谦恒虽亦会衔具奏。实系图思德、巡阅黔省营伍入境后、访查而得。并非发自韦谦恒。其情节已属显然。巡抚有察吏惩贪之责。镇远距黔省会城不远。耳目易周。今苏墧浮收关口税银。勒索客民船户。及得受本地乡绅馈金。赃私狼藉若此。韦谦恒近与同省。何竟漫无觉察。任其贪污无忌。而图思德一入黔境。便有风闻。即行访查参奏。则韦谦恒平日所司何事。且知府贪劣。本省巡抚不行查参。直待督臣访劾。巡抚虽同列衔。亦难辞咎。而韦谦恒、自与图思德会衔之后。若无其事者然。既不专摺特参。亦不自请议处。今日奏到各摺。谓必系补奏苏墧之事。乃竟无一字提及。实大不是。韦谦恒、著传旨严行申饬。并著明白回奏。　　

○是日起。上以孟冬享太庙。斋戒三日。　　

○癸酉。谕军机大臣等、伊犁、乌噜木齐、古城、巴里坤等处。设立驻防满洲兵。特派将军大臣管理。原期不失满洲本业。训练讲习。以成劲旅。该将军大臣等。宜仰体朕心。实力整顿。方为无忝厥职。若戏园酒肆。最为败坏风俗之端。尤宜严禁。乃近日新疆。屡有因酒后斗殴毙命之案。皆由平日漫无约束所致。此事甚有关系。著传谕该将军大臣等、嗣后务宜留心化导。随时简练。于聚饮演剧之事。严行禁止。以副朕造就满洲至意。倘视为具文。经朕察出。必将该将军大臣等治罪。　　

○甲戌。孝敬宪皇后忌辰。遣官祭泰陵。　　

○谕、现今大功指日告成。所有节次拨解银两。已足敷用。但平定金川后。一切善后事宜。不无尚需经费。储备尤当宽裕。著于部库内再拨银三百万两。仍照上年奏准之例。令经由各省督抚。派员承管。递行转解。交川省藩库存贮备用。该部即遵谕行。　　

○谕军机大臣曰、阿桂等奏、进攻西里碉寨。痛歼贼人。并过沟攻打科布曲山腿。将军等董率将领弁兵。奋勇出力。均属可嘉。看来西里、科布曲、两处。为贼人紧要险隘。是以悉力坚拒。今阿桂现躧路径。或从达思里、踰沟上攻。或抢上安布鲁木、顺梁绕截。仍一面在科布曲山腿。相机攻夺。如此多方布置。贼众自难处处堵御。可期迅速蒇事。至朕所最廑念者。以甲尔日磉桥。为通科布曲要路。恐贼众伺官军进攻后。过桥至勒乌围滋扰。所关非细。已屡谕阿桂加意严防。今据奏甲尔日磉桥。业经坍毁。此次往攻科布曲山腿。系潜搭浮桥而过。且于对岸施放枪炮击贼。所办甚好。甲尔日磉桥。想即系攻克勒乌围时。系巨索于桥柱拽倒。今桥虽拆断。仍防贼人泅水而来。额森特、现已回至勒乌围。丰昇额、亦往该处督办。自可放心。若遇伊等应往他处进攻时。勒乌围一带。必须酌留大员一人。如额森特、驻兵防守。方为妥协。又据长清等奏、由功噶尔拉进攻。抢获平卡二座。此一路官兵。久未攻打。今忽于此觅间进攻。贼众见之。必皆惊惶支抵。自足牵缀贼势。所办亦好。但其地险峻。贼人便于踞守。若官兵冒昧进攻。恐难得力。并恐贼计狡谲。让官兵深入。在后潜行邀截。甚有关系。长清等、此时不宜轻举妄动。或酌量于底木达等要处。带兵驻守。以防后路。且可使贼常闻官兵声息。不敢轻动。以掣其势。若阿桂处尚需兵力。或于长清处所有三千兵内。酌调一二千名。往彼助剿。亦无不可。著传谕阿桂、令其妥酌行之。　　

○吏部奏、贡监职员。遇铨选考试等事。不及回籍起咨。例得取具同乡京官印结。然必同系一省。体察方能确实。若江苏之与安徽。湖北之与湖南。陕西之与甘肃。业分两省。自非同乡。乃往往互相出结。恐滋朦混。请嗣后业经分省者。均不准通融出结。如该省京官稀少。或有京官而无印信。有印信而官阶在八品以下、例不出结者。仍遵向例。先取同乡京官图结。再加具邻省京官印结。报闻。　　

○湖北巡抚陈辉祖议覆、布政使吴虎炳奏称、定例南漕余剩耗米易谷、存贮各州县。附入常平额内。查湖北州县。有南漕者、三十三处。原额贮谷、及余剩耗米、易谷存仓。日积日多。甚至仓廒不敷。无南漕者、三十五处。仅止额谷存贮。遇有赈贷粜济等事。谷少处拨运为难。请嗣后查明各州县存仓谷少者。仍照旧办理。若存仓谷石已多。即令将余剩耗米。变价解司。派令无南漕州县、仓谷数少之处。赴司领价。买谷存仓。倘仓廒不敷。详请添建。如此二十年后。通省匀贮。则各州县均无不足之虞等语。该司所陈。自属因时调剂。惟必俟有耗米之州县。陆续变价发买。未免仓储额数无定。且二十年后匀足。亦觉纡迟。今拟核定石数。一百二十万为正额。余作附贮。于各州县中。择其正额外、附贮岁剩耗米过多者。将粜缺之价。分发谷少之州县购贮。一二年内。通省仓粮皆可齐全。得旨、如所议行。　　

○是月。直隶总督周元理奏、七月初旬、水势迅骤。永定河工。合龙后、又致漫口。所有用过工料银、八千二百九十两。请于一年内、缴归道库。得旨、此项永定河漫工银两。其初次堵筑、所用工料。仍应照销六赔四之例办理。周元理毋庸将销六之项独赔。至合龙后、又复漫开。自系办理不善之故周元理既愿认赔。著将此项银两。令其完交。　　

○又奏、原任贵州布政使张逢尧、应缴银钱。无从著追。可否照例豁免。得旨、所有张逢尧名下、未完银一万一千八百七十二两零。又钱九百五十三千一百余文。俱著从宽免其追缴。张逢尧、已经问流发遣。亦不必再行治罪。该部知道。　　

○两江总督高晋、会同河东河道总督姚立德奏、微山一湖。为东省漕运要区。原定水志一丈一尺。始足济运。现仅存水八尺三寸。兼以近日雨少。湖水难期增长。查上年臣等在江南黄河北岸潘家屯。开挑引渠。于霜降后开放。洩水入湖。颇资接济。今岁霜降后、自可仍前开放。一俟湖水足用。即随时堵闭。得旨、此亦一法。但此奏后。山东已得雨。或不致藉此也。　　

