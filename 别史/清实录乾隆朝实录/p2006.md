<!-- { "loadSidebar": true } -->
○又谕、近闻江西建昌府知府黄肇隆、不知安分。狐假虎威。倚恃上司声势。舆论啧啧。颇骇听闻。建昌离江西省城不远。而该抚吴绍诗、并未一言奏及。其中恐不无瞻徇姑容情事。江西亦高晋所辖。岂竟一无闻见。著传谕该督、令其悉心访察。黄肇隆平日居官若何。如查有劣迹。即自行具摺参奏。毋得瞻徇同官。以自取咎。　　

○又谕、据工部议驳陕甘总督明山、酌定新疆哈密、巴里坤等处。现行物料价值章程一摺。所办甚是。已依议行矣。新疆地方辽阔。一切物料价值。自不能尽与内地相同。然亦必按照各该处出产之多寡。道路之远近。就其等差。互相核校。一一酌定章程。方可垂之永久。即如哈密、巴里坤、与乌噜木齐等处。情形总难画一。但近日贸易交通。商贾往来不绝。所有物价。何至相悬数倍至十余倍之多。其尤不可解者。叶尔羌、喀什噶尔、阿克苏等处。地当极远。而册内所开铁器油麻。较之哈密、巴里坤等处、毗连内地者。价值转大有平减。其中必系承办之员。意存浮冒开销。豫留地步。遂为高下其手。以至支离舛谬若此。但属员固不足责。该督明山、职司总汇。何以并不留心稽核。一任伊等草率含糊。所谓章程者安在。著传谕该督、即将部驳各款。转饷各该员、将本处实在情形。另行详查确核。逐条据实册报。该督再就各处物价。一一核定。或派大员专司其事。务期立法允协。以便永远遵行。仍即行摺奏　　

○癸亥。谕军机大臣等、良卿奏二麦收成分数一摺。竟未经写列衔名。已用朱笔抹出矣。奏函入告。理应加意校阅。即书写出于幕宾之手。该抚岂竟不一寓目乎。良卿、著传旨申饬　　

○两广总督李侍尧疏报、本年电白县、电茂场、开垦生盐池＜?土屚＞六十八口　　

○甲子。谕军机大臣等、揆义奏广济县差役。于安徽怀宁县地方。盘获盗犯龚在山等十二名。黄冈县亦拏获刘二等六名。讯系湖广龚家庄窃劫正盗。并讯出各犯。曾于江西九江孤洲殴差逃逸。及夥窃巴河武穴客船。并在安徽繁昌、贵池等处。俱有犯案。已关查各该省等语。此等积盗。沿江行劫深为地方之害。江西既为盗船出没之所。且曾拒捕伤差。安徽则犯案累累。并经楚省在该处盘获。地方官岂竟不随时报闻。何以该二省巡抚、并无一字奏及。著传谕富尼汉、吴绍诗、即行查明据实覆奏。再此等稔恶贯盈之犯。自知罪不可逭。转以供出隔省旧案。往返行查。为狡展稽延之计。并恐押解质讯。易致中途兔脱自戕。已屡降谕旨、令所在地方。一经缉获。即审明正法。不必拘泥向例。辗转关移。现在传谕揆义、将已获之犯。就案讯明实情。速行定拟正法。毋致重犯久稽显戮。其供出他省犯案。止须再取确供存对。不必俟关覆齐全再办。致延时日。至案内未获逸盗。尚有多人。各犯往来江面。安徽、江西两省。必有窝留藏匿之处。著富尼汉、吴绍诗、即速饬属上紧严缉务获。毋致远扬漏网。该省如有续获逸盗。速行审明上盗情由。与湖抚原咨比对。按律定拟。即行奏闻。于该处正法。不必解赴楚省质讯。亦不必再为关查。致有疎误。并将此谕令知之　　

○旌表守正捐躯之安徽合肥县民王得贵妻赵氏　　

○乙丑。谕曰、梁翥鸿不宜漕运总督之任傅显著补授漕运总督。伊现在出差。著黄登贤前往署理。仓场侍郎事务。即著梁翥鸿署理　　

○又谕、昨阅明山摺奏、有甘省试用人员将次用完之语。因思上次拣选分发举人。各省人数额缺。多寡不一。其需次迟速。自亦参差不齐。随谕吏部、按省查检。据查现在甘肃、广西、云南数省。未补之人。仅止数人。其余各省。有多至十数员。或三十余员者。是分发已届三年。小省得缺者多。已有需人之意。而大省试用之员。尚不免经时淹积。待用无期。立法尚宜调剂。著该部通行核计。各就邻近省分。量为裒多益寡。俾益疏通无滞。其如何酌拟分拨事宜。该部悉心定拟具奏。寻议、统按各省人缺。先就邻省分拨不敷、再由隔省添拨。但现在未补缺者甚多。虽如此酌拨。恐尚补用需时。请嗣后遇有告病、休致、病故、三项缺出。令各督抚、在一等举人内拣选题署。从之　　

○谕军机大臣等、据傅恒等奏、接阅崔应阶奏稿。内称、水师二千赴滇。已于四月十九日。全出闽境。并可不误八月之期。但今岁进兵较早。若八月到滇。即不免贻误。现已知照经过各省、沿途催趱。叶相德既不带领水师。自可并站遄行。亦不必迟至七月间。方能到永等语。此次进兵时。即须派用水师。闽省所调之兵。必七月初全到永昌。方可无误。况水师所需器械。尚有应在滇照式制办者。则伊等到滇。愈早愈妙。且四月中已出闽境。自粤至滇。何至为期三月之久。水师各队。俱经崔应阶派有将领分带。则领兵各员。自当上紧催趱。毋任逗遛。著传谕李侍尧等、速查水师现至何处。即派委妥干大员。前往督催。速令出境。兼饬地方官、一切妥速豫备。勿使稍有稽延。并沿途谕知带兵将弁、加意催促遄行。务于七月初旬。全扺永昌。毋稍贻误。仍令该督抚、将水师全队于何日出何省境之处。迅速奏闻。至叶相德。既不领队同行。又系驰驿前往。且该提督尚应在军营奋勉自效。更不应略有濡迟。著叶相德星速兼程赴滇。无得稽延干咎。将此由六百里加紧。传谕各该处一体遵照。并谕令傅恒知之　　

○又谕、前因黄公缵投诚一事。曾令军机大臣、拟写移会安南国文稿。交明德派员。往边界交发。旋因明德奏到。复经传谕停其交发。今傅恒等覆奏。其时尚未奉到停止交发之信。看来滇省往安南路径。难以直达。所有前项稿文。可即缴回。俟将来广东省、有安南人来之便。令李侍尧。酌量发往。尤为妥协。至于黄公缵等人户。现在既于六困土司所属、那可乐地方安插。抚绥得所。自应饬令安静守分。毋致多事。但将来地方垦熟。亦当于一二年、仿照土司之例。量为升科输赋。以示控驭之道。著将此传谕傅恒等、饬属妥协经理。仍随时具摺奏闻　　

○又谕、近有人奏称、直隶景州地方。于麦收后。稍觉燥旱。曾经祈雨。旋即沾沛之语。今岁近畿各属。春夏以来。雨泽普遍优渥。最为应时。该督等节次奏报相同。即得雨分寸先后。间有不齐。何至景州一处。独至望泽祈祷。与毗连各处。迥自悬殊。询之南来之人。又云并无见闻。是其言本无确据。但既有此奏。自难置之不问。著传谕杨廷璋、将景州果否曾有祈雨之事。及现在禾苗雨泽实在情形。即行详查覆奏　　

○经略大学士公传恒等奏、粤东办送阿魏三千斤解腾。臣等统计兵数。概行散给。查沿边虽有瘴。气讹传太甚。人心遂因疑生畏。今使人人得有避瘴良药。不特实能避瘴。并可释其疑惧。于军营大有裨益。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十六


大清高宗法天隆运至诚先觉体元立极敷文奋武孝慈神圣纯皇帝实录卷之八百三十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。六月。丙寅。上诣畅春园、问皇太后安　　

○以洗马史贻谟、充日讲起居注官。　　

○广西巡抚宫兆麟疏报、乾隆三十三年分、兴安、奉议、博白、三州县。开垦过水民猺田二顷四十六亩有奇　　

○丁卯。谕军机大臣等、昨据揆义奏到、广济县差役。于安徽怀宁县地方。盘获盗犯龚在山等十二名。黄冈县亦拏获刘二等六名。讯出各该犯沿江行劫殴差逃逸各情节。现在关查犯案各省一摺。当经传谕询问吴绍诗、富尼汉、何以竟无一语奏及。并谕各该抚、就已获之犯审明。即于该处正法。今据富尼汉摺奏、饬属研讯已获之盗犯龚在山等十二名。俱已供认沿江肆劫拒捕伤人各情节确凿。应就现获省分关讯确供。分案定拟等语。此等稔恶贯盈之犯。理应立正典刑。以昭惩创。屡经明降谕旨。令各督抚、毋庸辗转关查解质。使凶徒久稽显戮。及中途乘间疎虞。今审讯各犯。既已供赃并确。案情更无疑义。自应即在获犯省分。定拟正法。著传谕富尼汉、将现获各犯。审明行劫殴差各实情。速行按律定罪完结。祇应讯取各犯确供。存案备查。不必因细微小节。无关罪名出入之事。彼此移查。致延时日。氖未获各犯。仍饬属一体上紧缉拏务获。据称、朱相周等、及窝家罗廷柱、俱籍隶湖广。并著传谕揆义、即速严行缉获究拟。毋致远扬漏网。至此案揆义初奏、称系广济县知县刘长灵、差役追至怀宁县地方盘获。而富尼汉摺奏、又称系千总王光国、在老洲头饭店内踪迹擒获。究不知首先缉获之人。实系湖北。抑系安徽。所奏俱属含糊。此等外吏模棱恶习。屡经降旨、谆谆戒饬。何全然不知悛改。揆义、富尼汉、俱著传旨申饬。仍将此案盗犯。究系获自何人。并何人先行知会。何人助力协拏之处。一一据实分晰声明。毋再仍前朦混。自干咎戾　　

○豁除甘肃高台县、水冲沙压地五十三顷九亩额赋　　

