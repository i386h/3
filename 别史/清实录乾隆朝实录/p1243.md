<!-- { "loadSidebar": true } -->
○又谕、据策楞等奏、伯什阿噶什等、将阿睦尔撒纳擒解前来等语。此次拏获叛贼阿睦尔撒纳。伯什阿噶什、巴图尔乌巴什、诺尔布、古尔班和卓、贝克等。洵属奋勉。朕甚嘉予。伯什阿噶什、朕前曾欲封以王爵。著策楞即传谕封为亲王。其余诺尔布等四人。孰为台吉。孰为宰桑。著查明即行奏闻。候朕酌量加恩。并先谕知伊等、大皇帝因未悉尔之等级。是以暂缓予封。现命我等查奏。奏到时、即有恩旨。今因路远、不能多赍赏赐物件。特命御前侍卫。送到恩赏伊等五人马褂朝珠等物。策楞等即行赏给。再库图齐、此次亦甚奋勉。著加恩授为内大臣。补授阿巴噶斯宰桑。至普尔普、因此事往返勤劳。今又与福昭、车布登、协同擒拏阿睦尔撒纳。著施恩授为内大臣。福昭、车布登、俱授为二等侍卫。鄂勒哲依、尼玛、哈萨克锡喇等、剿贼俱各奋勇。除尼玛前经封公外。鄂勒哲依、哈萨克锡喇、俱著加恩封公。吞图布、恩克博罗特、俱授为散秩大臣。此内鄂勒哲依年老。不必前来。令在彼同兆惠、玉保办事。尼玛、哈萨克锡喇、吞图布、恩克博罗特内、议留一人。在彼办事。余同策楞来京。再阿睦尔撒纳。今已就擒。伊姊德勒格尔之妻。仍遵前旨解京。伊妻敦多布巴勒桑。乃噶尔丹策零之女。著照依达瓦齐所请。赏交达瓦齐。令其养赡。将此谕令伊等知之。　　

○又谕曰、将军策楞等、此次自抵军营。办理一切。甚合机宜。始将阿逆拏获。自应酌量施恩。策楞著封为一等公。赏戴双眼花翎、宝石帽顶、并四团龙补服。玉保、著赏三等男爵。世袭罔替。扎拉丰阿、亦属奋勉。著施恩赏给亲王职衔。达勒当阿、富德、办理由珠勒都斯进兵妥协。达勒当阿、赏戴双眼花翎。富德所有降级罚俸革职留任之处。俱行开复。　　

○又谕曰、兆惠此次办理事务。俱合机宜。著加恩授为内大臣。　　

○又谕、据舒明奏称、将讷默库等属下之人。再四穷究。俱系刚多尔济、巴图博罗特、罗垒云端、布颜特古斯、乌巴什等所为。惟戕杀侍卫一案。尚未明白。现在上紧追究。至丹津首告一节。并未使讷默库等知觉。仍照料人众起程。前赴扎布堪等语。观此则讷默库之叛。又似微有可疑。然戕杀侍卫一节。必宜究明。现据策楞等奏称、业已拏获阿睦尔撒纳。讷默库即使蠢动。又将焉往。著将策楞所奏、拏获阿睦尔撒纳之摺。钞录发与舒明。令其晓谕彼众。此时阿兰泰、舒明、若遵朕前旨。业已将讷默库办理。则遵照前旨。若尚未办理。即行释放亦可。惟戕杀侍卫人犯。务必究出。从重治罪。使彼有所儆惧。以示炯戒。策楞等所奏、拏获阿睦尔撒纳之摺。并著钞寄纳木扎勒。明白晓谕辉特部落人等。　　

○参赞大臣达勒当阿奏、唐古忒、乃逆贼阿睦尔撒纳之族。游牧处有精兵五六百名。经将军派调。止带兵百名。驼马疲瘦。行五六日。即躲避观望不前。复探知阿睦尔撒纳入伊犁。欲由哈布塔克拜达克一路往从。诡传将军兵败。摇惑众心。应速行擒治。现派富德、莽阿纳、带噶勒藏多尔济。及厄鲁特兵往办。报闻。　　

○是日、驻跸黄新庄行宫。　　

○壬子。谕军机大臣等、三格自革职后。效力军营。尚属黾勉。著加恩赏给副都统职衔。以示鼓励。　　

○谕哈萨克特茏等、准噶尔地方。频年扰乱。厄鲁特等、莫不颠连失所。而车凌、车凌乌巴什、阿睦尔撒纳、率属数万归诚请命。朕统一寰区。中外不忍异视。因各加厚泽。逮其属下。悉令得所。更念准噶尔部众。皆罹水火。特发大兵平定。使彼众咸登衽席。且欲尔等相邻部落。同享安居之福。因命将军大臣遣使谕尔。尔亦远慕皇仁。遣使启请于将军大臣。愿奉诏守法。经将军大臣转奏。朕鉴尔诚悃。方欲加恩。不意逆贼阿睦尔撒纳。狼心辜德。于入觐时中途潜遁。是用未遑降诏。今逆贼阿睦尔撒纳、业就擒解京。额琳沁亦已为伯什阿噶什所杀。巴特玛车凌、出痘身死。贼之党羽。剿除净尽。地方肃清。准噶尔人众。悉属朕之臣仆。朕谕令各守疆土。久远安居。勿得肆扰邻部。尔亦当约束属下。一如前日不扰准噶尔之人。尔若仰企仁风。愿沾恺泽。朕当令尔不离故土。仍尔故俗。子孙乐业。尚有殊恩。若尔谓哈萨克。原属化外。不便内附。亦听尔之自便。朕不相强也。惟宜遵朕谕旨。严行约束属人。朕自加惠无已。用特遣侍卫宰桑、赍诏谆谕。尔奉到朕诏。宜体天朝休养群生之至意。以期永奉恩施。特谕。　　

○是日、驻跸半壁店行宫。　　

○癸丑。谕、上年江南歉收。屡经降旨截漕赈恤。并令酌拨江楚等省粟米。运往平粜。近闻该省米价。尚未平减。且南方全恃秋田将获。麦收亦属有限。其秋成以前。尚须筹画接济。去年豫、东二省收成颇好。麦价平贱。著河南、山东、巡抚酌量采买小麦数万石运江平粜。并各饬属晓谕商民。流通贩运。俾灾地民食充裕、以副轸念　　

○又谕曰、逸贼阿睦尔撒纳、现已就擒。军务告竣。军机大臣等遵朕谕旨。办理诸务。夙夜宣勤。著交部议叙。军机处行走司员。亦著交部议叙。　　

○又谕曰、逸贼阿睦尔撒纳。现已就擒军务告竣。黄廷桂、吴达善、办理一切军需。劳绩卓著。著交部议叙。和起、豆斌、从前虽经获罪。尚能竭力奋勉。其革职留任之案。著加恩开复至陕、甘、两省派办军需大小员弁。有实在出力者。著该督黄廷桂、查明奏闻请旨。　　

○又谕、去秋阿睦尔撒纳、负恩背叛。用兵剿捕。陕、甘、两省承办军需。甚为紧急。在事员弁。因办理不善。参革治罪者。前后数案。其中有情罪较重。无可宽贷者。亦有迫于时势。尚在可原者。情节不一。在彼时军务紧要。稍有宽贷众情益为懈怠。自不得不如此查办。今逆贼业已就擒。所有从前获罪员弁。应量为分别原宥。以示格外之恩。著黄廷桂、策楞、兆惠、查明。秉公酌议。奏闻请旨。　　

○是日、驻跸梁格庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百六


大清高宗法天隆运至诚先觉体元立极敷文奋武孝慈神圣纯皇帝实录卷之五百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。二月。甲寅。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、随行礼。　　

○谕曰、朕此次祭告阙里。恭谒祖陵。銮舆所至。一切供顿。皆动正项。丝毫不以累及闾阎。惟念安营除道。虽已计丁给直。终未免有资民力。所有直隶、山东、经过地方本年应徵钱粮。著加恩蠲免十分之三。其有上年秋收稍歉者。虽勘不成灾。而农民生计。究属拮据。著统前蠲免十分之五。该督抚其严饬属员。详悉查明。分别办理。毋致不肖胥吏。侵渔中饱。务俾小民得沾实惠。　　

○谕军机大臣等、据舒明奏、讷默库属人、沿途并无抢掠马驼之事。其戕害侍卫一节。未经查明此事若亦与讷默库无涉。则其叛迹尚无实据。著传谕阿兰泰、舒明、如未将讷默库擒治。讷默库亦未经知觉。暂行停其拏问。若已经拏问仍与丹津一并解送来京。再行查办。仍会同车凌、车凌乌巴什等、究出戕害侍卫之人。即行正法。以示儆戒。　　

○又谕、据哈达哈等奏称、遵旨询问、自伊犁来归之沙毕纳尔、沙喇哈什哈、巴尔沁等。原系班禅额尔德尼旧人。恳请仍往青海之柴达木居住等语。著照所请、移往安插。并传谕副都统德尔素、善为管辖。　　

○甘肃巡抚吴达善奏、巴里坤向无仓廒。将来设驻防兵。宜筹盖藏之所。查有将军旧廨二十三间。间架犹存。略加修整。便可囤贮。该处现有工料。匠人即用防兵。毋庸议给工银。加恩日增杂面四两。俟冻解兴工。得旨、好。　　

○是日、驻跸秋澜行宫。　　

○乙卯。遣官祭关帝庙。　　

○豁免山东海丰、利津、沾化、三县。潮淹鹻废地亩、六十八顷五十八亩有奇额赋。　　

○是日、驻跸涿州行宫。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、昨据达勒当阿等奏称、现在领兵擒治唐古忒。此时应已擒获。从前唐古忒、至额林哈毕尔噶时。曾告知策楞言哈萨克锡喇属人、盗其牲只。且称哈萨克锡喇。有依附阿逆之意等语。此等言语。哈萨克锡喇。今虽未知。日后岂无所闻若不明白晓谕。恐伊转生疑虑。策楞等、俟拏获唐古忒之时。即于众人前、指出其造言诬陷哈萨克锡喇之罪。因其言不足为据。是以未经奏闻。今果背叛。益信其从前所言之诈。俾哈萨克锡喇闻知。益生感激。仍将晓谕后、哈萨克锡喇言语情形奏闻。　　

○以湖北按察使清馥、为直隶布政使。候补道塔永宁、为湖北按察使。　　

○是日、驻跸紫泉行宫。　　

○丁巳。谕、江苏上年被灾地方。俱已加恩展赈。盐属场灶。坐落各州县。情形与地方贫民无异。自应一体加恩。著将淮属、被灾十分九分之板浦、徐渎、中正、莞渎、临洪、兴庄、六场泰属、被灾八分之庙湾一场。被灾六分之丁溪、小海草堰、刘庄、伍佑、新兴、六场。并未成灾之南五场、及通属十场。分别极贫、次贫、应展赈者。照例按月展赈。应借给口粮者。俟秋收徵还。所有赈粮。银米兼支。及赈银加增之数。俱著照地方灾民之例。一体办理。该督抚盐政。督率所属实力奉行。务令灾丁溥沾实惠。该部遵谕速行。　　

○谕军机大臣等、沙克都尔曼济、未至伊游牧之先。其弟明噶特、将伊游牧抢掠。沙克都尔曼济之子图们。尚在幼年。能率众由珠勒都斯、前来投顺。殊属可悯。著加恩封图们为贝勒。赏戴双眼翎。仍赏银一千两。为经理生产之资。以示体恤。并令图们即由额林哈毕尔噶、一路前往。赶赴沙克都尔曼济。令其父子完聚。明噶特、俟拏获时。即委员解赴京师治罪。　　

