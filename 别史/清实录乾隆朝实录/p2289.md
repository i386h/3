<!-- { "loadSidebar": true } -->
○丙子。定边右副将军尚书阿桂、领队大臣副都统衔明亮奏、查西山梁第三碉。山阴下有山腿一道。贼番据此地、架栅筑卡。一路直接山梁大碉。互为应援。系贼要地。初二日。分兵进攻。因雨大彻兵。初三日。有贼百余下压。我兵分两翼夹击。连毙数人。初五日。节届端午。乘贼不备进击。直逼碉根。侍卫科玛等、带兵用刀斧砍断木栅。推墙拥入。立将头人砍死。余贼尽歼。生擒六。杀死四十三。遂乘势攻扑连接石卡。又杀贼二十余。忽林箐中、有贼约三四百来援。俱被击退。窜入碉栅坚守。势难遽克。以次彻兵。随有二十余贼出碉。至濠边、计图冲压。被我兵枪箭击毙一半。贵州把总张顺、独自跃过濠沟。矛剌一贼。刀砍一贼。余俱遁入固守。此次阵亡者。虎枪营前锋官德一员。受伤者。蓝翎侍卫衮楚克。空蓝翎侍卫阿尔查、鄂勒哲依、贵州守备詹玉书、瑚图礼、共五员。谕曰、阿桂等奏称、此次带兵攻夺卡栅。戮杀贼众。所有出力奋勉之三等侍卫科玛、著补授二等侍卫。蓝翎侍卫衮楚克。著补授三等侍卫。空蓝翎厄鲁特阿尔查、鄂勒哲依、俱著补授蓝翎侍卫。至虎枪营前锋官德阵亡。著交该部、照蓝翎侍卫例议恤　　

○又谕曰、贵州把总张顺、于枪石如雨之时。踊跃濠沟。连杀二贼。实为奋勇出色。著即授为千总。又守备詹玉书、瑚图礼、因攻剿碉卡受伤。俱著加恩、以都司升用　　

○定边右副将军尚书阿桂等奏、遵查金川地方。产硝甚多。产磺颇少。前年金川侵占革布什咱境内之默资沟。为出磺之地。贼人刨挖甚多。自有积存。至屯练土兵。素习鸟枪。若遽令其不用鸟枪。不但番众生疑。即攻夺碉卡。难资得力。惟有严饬将弁防查。并禁默资沟地私挖。稍有透漏。严行治罪。谕军机大臣等、前此因军营火药。关系紧要。恐番众私相售卖。谕知各路将军。此后士兵。毋庸给与鸟枪。今据阿桂奏、所见亦是。此事原当慎之于始。从前既已遍给。此刻自难复改。温福等各路。均仍照旧办理。但须留心实力严查。不可泥于土兵爱惜铅药之一言。遂尔漫不经意。致令私售作奸　　

○以刑部侍郎袁守侗、兼署礼部侍郎。　　

○丁丑。上诣皇太后行宫问安　　

○谕、从前因乌噜木齐驻防满洲绿营兵丁。曾放参赞大臣管辖。俱听伊犁将军调遣。今乌噜木齐所属地方宽阔。而距伊犁遥远。兵民辐辏。应办事件甚繁。将参赞大臣一缺。改为都统一员。于管辖兵丁。办理诸事。尤为有益。而于体制亦属相符。索诺木策凌、在乌噜木齐。办事以来。尚属尽心妥协。竭力奋勉。即著补授乌噜木齐都统。嗣后作为乌噜木齐都统缺。仍属伊犁将军节制。听其调遣。所有应奏应办之事。一面奏闻。一面知会伊犁将军。仍著交该部、另行改铸都统印信发给　　

○又谕、前因刘秉恬奏、发川人员。心怀观望。不即前赴军营。此等恶习。不可不亟为整顿。因降旨令该督等查奏。嗣据刘秉恬、将取巧规避之知府石之珂、参奏革职。留于军营。自备资斧。效力赎罪。已降旨照所请行。兹据富勒浑覆称、奉旨拣发特交刘秉恬者。到川后即委署丞倅等缺。饬令迅速赴营。其节次发川人员。上年经军需。局司道、以新到无任之员。遽令出口办差。未免竭蹶。议将现任者、调赴口外。而以拣发各员、分别委署等语。显为庸懦各员。教以规避。所办甚属错谬。上年以来。因川省办理军需。一切军营台站粮运等事。差遣需员。是以每次引见时。视其尚堪驱策者。或降旨发往川省委用。以供使令。或降旨交刘秉恬办差。原属一致。并无区别。伊等到川后。自应一体遣赴军营。俾资差委。乃拘泥奉旨发川、及发刘秉恬字样。强为分别。已属不晓事体。甚至虑其竭蹷。为之鳃鳃过计。不励以趋事之勤。转开其规避之路。军需局员筹议及此。敢于藉公沽誉。其罪即难轻逭。彼时承办局务司道。俱系何人。其倡为此议、出自何人之意。现交刘秉恬、富勒浑、秉公确查。据实参奏。并将此通谕知之。　　

○又谕、据张光宪奏、不宜夤夜起卸漕米、及粮艘彻夜兼行一摺。所奏甚是。前此申保等奏、粮船有脱帮之事。自应即为查办。又奏南粮搀杂低潮。亦必须严查惩治。均已允行。至于起兑漕米。每日应收几许。催趱重运。通计定限若何。均有历来漕规可按。况今岁遇闰。较常年多一月之期。断不至于迟误。何必转行加紧。如亥子丑三时。向例不令船行。非惟休息丁夫。亦以保重漕运。如遇月明风静。旗丁自愿遄行。原不妨听从其便。设系黑夜有风。牵挽实多未妥。倘船只稍或漏损。转使帮丁等有所藉口。且日间按例催督各帮、衔尾而行。勿使停泊。自不致有阻滞。又岂争此中夜三时乎。至于起卸漕米。方今夏日正长。自寅至戌。过斛尽有余暇。若点灯起米。既不及白昼之易于查验。且必致乘黑之藉以作奸。搀抵朦混之弊。势所不免。更无庸急遽若此。该仓场等、固为急公起见。而流弊亦不可不防。此或申保意欲见长。倪承宽未经谙练。遂不免于过当。办理公事。固不可怠忽因循。亦不宜急遽无序。申保等、务须照例妥协办理。仍将此后如何妥办之处。据实覆奏　　

○谕军机大臣等、据富勒浑奏、酆都县民蒋正中、吴捷元等、商同捏词、阻挠军务。现在获犯审拟一摺。情节甚属可恶。大兵征剿金川以来。一切供亿储糈。皆官为经理。丝毫不以累民。至于挽运军粮。虽不无稍资民力。特于例给口粮之外。加给回空口粮。复叠次加恩蠲缓。所以优恤之者。无微不至。并非若前代之徒资力役。科派闾阎者可比。百姓具有人心。自无不感发天良。急公趋事。乃奸民蒋正中、吴捷元等、竟敢捏称谕旨。哄骗乡愚。倡率阻挠拨夫。图歛钱入己。藐抗已极。自应尽法惩创。以儆刁顽。国家不得已而用兵。原以绥边境而安黎庶。小民服劳执役。分所当然。其善良之踊跃奉公者。固宜加以体恤。而不法之徒。造言挠梗。必当立正典刑。俾知儆惕。断不可稍存姑息。所有起意为首之蒋正中、吴捷元二犯。审明之日。著即一面正法示众。一面奏闻。其余四犯。亦即从重定拟。赶入本年秋审情实。以示炯戒。著将此遇军报之便、传谕富勒浑知之　　

○又谕、前据各路军营。查奏节次逃兵。随交富勒浑、上紧查拏。兹据富勒浑奏称、现据各属拏获二十名。是各处逃兵。俱可陆续就获。断不致漏网稽诛。而已经弋获之犯。军纪所系。法在必申。亦不能因人数稍多。曲为宽减。随征兵众闻之。自应各知畏惧。现在各路、有无续报脱逃。温福、阿桂、丰昇额等、一并查明。据实覆奏　　

○戊寅。谕军机大臣等、各路军营随征土兵。虽亦常得其力。但究系番众。难于深信。伊等不过随官军一体出力。特以番人效力。因而逾格抚循。断不可稍露一切专仗土兵之意。使若辈骄矜。视官军为不足畏。况每次攻剿时。率众争先。原不专藉各土司兵练。将军分路派兵。须酌量配搭而用。勿使伊等自负其能。又不宜漏洩端倪。令涉疑猜。怠于勇往。此事甚有关系。不可不加意审慎。又前经降旨、将屯兵增给月饷。均知感激奋勉。伊等原系降番改隶。与两金川言语相通。何不于中择其晓事数人。谕将伊等受恩之处。作为屯兵之意。传播贼中。可以离散众心。俾无固守之志。或亦用间攻心之一策。著传谕温福等知之　　

○吏部议准、护陕西巡抚布政使毕沅奏称、长安县斗门镇、朝邑县大庆关镇、俱各离城甚远。地易藏奸。应各添设主簿一员弹压。凤翔、榆林、二府。案犯无多。请将凤翔经历、榆林照磨、各兼管该府监狱事。该二府司狱、应裁、即将衙署估变。改建新设主簿衙署。俸廉役食。按品改拨。员缺由外拣补。从之　　

○以詹事全魁、为通政使　　

○予故太子少傅工部尚书裘曰修、祭葬如例。谥文达　　

○己卯。谕、嗣后遣往新疆之废员内。若因公挂误革职者。如果行走勤慎。著该管大臣等、保送带领引见。俟朕酌量加恩。若原犯私罪。该管大臣等、止将伊年满情由奏闻。遣回原藉。毋得滥行保举　　

○谕军机大臣等、据彰宝奏、猛遮土目。管送宫里雁属下投诚之桂家头人叭立斋等、率领大小男妇、四百余丁口。恳求内附一摺。已于摺内批示矣。该夷等向与缅子为仇。今既穷蹙来归。自应准其投诚。无可疑惑。现在边内闲旷之地尽多。自可妥为安插。俾得安居乐业。但须与缅子地界隔远。不使交通滋事。至叭立斋等、在缅地稽滞多年。缅匪情事。自应略有闻见。彰宝可即询之叭立斋等、缅酋近日行为若何。内地前岁彻兵之后。彼有何议论。近日闭关不与交易。贼酋是否著急。其将诺尔塔彻回。差得鲁蕴至老官屯。究系何意。据称、闻缅子将各处土练彻回之语。缅酋遽尔尽行彻兵。又属何心。著彰宝逐一询问叭立斋等、令其详悉对答。再该夷众系投诚之人。彰宝务设法随常询诘。勿似审事之稍示恐吓。使无畏惧。庶可得其实情。仍将询明缘由、即行覆奏。再李湖前奏、彰宝染瘴病剧。甚为悬注。接彰宝四月二十八日所发奏摺。已在李湖具奏之后。见其办事尚能如常。所患自不至甚重。稍用慰怀。但摺内并未言及病体若何。仍然廑念。今据奏、病已渐减。始为欣慰。此时彰宝、谅已接奉初次所降谕旨。普洱现无应办之事。该督自必遵旨回省。务即善为调摄。以冀全痊。彰宝当卧病时。仍复力疾办公。具见留心任事。李湖一闻彰宝有病。即趋赴普洱。亦深知大体。均属可嘉。彰宝、李湖、著各赏小荷包四个。用示优奖。将此传谕知之。寻彰宝奏、叭立斋等投诚。暂令搬至思茅城内安置。臣回省时亲询。据供、我们与缅子有仇。逃在猛街萨芒山。躲避五年。常想投诚。因猛勇、孟艮、猛□□瓦、猛街等处。俱有缅兵把守。今年猛街土司传说。现在缅子彻回各处土练。攻打莫蓝、莫连、无人堵截。故趁此时内附。至阿瓦、隔萨芒山甚远。彼处情形。实不得知。即今缅子去攻莫蓝、莫连。亦不知因何起衅。臣以其新附。或未尽吐实情。当交迤南道贺长庚安置。今飞札贺长庚、令将叭立斋送省。再加详询另奏。报闻。　　

○庚辰。上诣皇太后行宫问安　　

○辛巳。孝恭仁皇后忌辰。遣官祭景陵　　

