<!-- { "loadSidebar": true } -->
○又谕、据梦麟奏、德州卫第三屯缺口。尚未堵闭。惟济南府知府洪肇楙、及该卫员弁、在彼料理。该处并无大员督率。且拘泥民筑民修之例。以致数日可毕之功。逾月未竣。再闻临清地方运河。决口百余丈。现犹抢筑未完等语。德州系南北往来通衢。而运河水势。又较黄河易于堵御。自应竭力儹办。以期速竣。卫弁微员。呼应自必不灵。民田既被淹浸。现经受灾。岂可责以修工成例。其临清决口未闭。则来水既多。景州一带水势。亦难消涸。昨阅鹤年摺奏、其任事甚为勇往实心。何以如此紧要工程。尚至经月未竣。著传谕鹤年、令其督率干员。竭力分段迅急抢筑。即行动项办理。不得拘泥成例。总之蒋洲一日未经接任。则东省之事。责在鹤年。未可息肩也。　　

○又谕曰、定长现在丁忧。例应即行离任。但滇省督抚、藩臬、俱经新换。此时尚未抵任。封疆职守綦重。不可暂时缺人。著传谕定长、当权事理轻重。以封疆为要。俟爱必达到滇后。再行起身。至所奏郭一裕款迹。较之恒文。尚有轻重之别。不当查封家产。著即行知原籍。其现在任所查封之项。即应给还。可将此传谕定长知之。　　

○又谕曰。刘统勋等查审郭一裕一案。讯明郭一裕诈伪贪鄙款迹。按律拟流。并请查封家产。此案情节。郭一裕与恒文、各自有应得之罪。而轻重不同。恒文赃私累累。众证确凿。家产自应查封。以惩贪黩。所查郭一裕各款。不过交属员代买物件。短发不及百金。更有将原物退还者。即其令属员修造花厅一节。亦祇数百金。较之恒文、情罪亦应有差等。若即一例办理。殊不足以服其心。已有旨传谕定长、将伊赀财照旧给还。不必查封。郭一裕现已在途。刘统勋应饬令委员妥协伴送。俟到京之日。另降谕旨。至恒文前已降旨拏解来京。滇省距京甚远。宜加意防范。严密关防。毋令伊家人窥探消息。致伊畏罪自戕。刘统勋即不得辞其咎矣。著一并传谕刘统勋知之。　　

○又谕、前据成衮扎布等奏称、沙喇斯宰桑三都克、将玛呼斯宰桑多尔济擒获。今奏到供词。有托伦泰令勿与三都克同行。已将此情节报知将军。自必转奏。后多尔济脱逃等语。多尔济本属可疑。三都克尚欲擒拏。而托伦泰令其独行。侍卫等如此举动。不惟有误公事。亦且贻厄鲁特姗笑。托伦泰既办理不善。以致脱逃于前。又推诿三都克于后。甚属无耻。不加惩创。百特无以服三都克之心。而侍卫等亦不知儆惧。可传谕成衮扎布、若对质果系实情。即将托伦泰正法。仍传谕两路军营各侍卫、伊等奋勉效力者。赐以巴图鲁名号。倘似托伦泰挟私取巧。必照例正法。断不姑贷。　　

○又谕曰。豆斌等奏称、额敏和卓呈报、伯克托克托所属玛木特、托勒岱等、男妇一百余口。自哈喇沙尔投来。或照厄鲁特等之例安插。或令与吐鲁番安插之回人同居等语。从前吐鲁番安插回人。系伯克托克托所属。此次投来之百余口。即准其同居耕种。著交与额敏和卓、留心约束。如有潜逃者、即行拏获治罪。　　

○定边将军成衮扎布等奏、臣鄂实等带兵办理克哷特游牧。追剿叛逆之各得沁人众。于七月十三日。追贼至哈什河。悉行剿杀。由乌纳哈岭回营。又因接应明瑞等、甚属紧要。臣鄂实派兵二百名。令巴图鲁侍卫济塞布等前往。复派兵率副总管莽苏尔等、将叛贼藏匿游牧者。悉行剿杀。查克哷特一鄂拓克。共十九得沁。除莽苏尔、根达什等、八得沁。移入内地外。其叛逆之各得沁。俱陆续剿灭。收获马驼三百余。牛羊五千余。又有暂委总管之阿咱喇、巴图巴拉、俱年未成丁。被迫从乱。随即投顺。协同剿贼。但伊等祖父、世为头目。未便仍居本地。或于军营正法。或赏给官兵为奴。至莽苏尔、根达什等、情愿内移。可否安插巴里坤附近。俱请旨遵行。谕军机大臣等、成衮扎布等奏、办理克哷特游牧内移之八得沁。俱送交巴里坤大臣办理。其阿咱喇、巴图巴拉、著便中解送来京。又奏称、鄂实派兵二百。交侍卫济塞布等带往等语。所奏究属含混。明瑞等办理绰和尔等鄂拓克。一月有余。何以并无信息。且鄂实即应带兵前往。而转派侍卫。著传谕鄂实、令其明白回奏。　　

○予故闽浙总督喀尔吉善、祭葬如例。谥庄恪。入祀贤良祠。　　

○甲子。谕、据御史汤世昌奏称、现河工急需干员。请敕任事诸大臣、各举所知。送部引见。发工委办等语。今日尹继善奏请拣发河员。已降旨交王大臣拣选发往。差委自不致乏人。至该处现任官内、谙悉工务者。亦不过如何煟、李宏等数员。已据该督等奏明、分工督办。此外如尚有才具出众、可胜河务之员。该督等自必酌调派委。否则虽令其各举所知。亦恐茫无以应。徒多一保举之虚名。仍不收保举之实效也。所奏不必行。　　

○两江总督尹继善奏、筹办疏洩湖水情形。查南阳、昭阳、微山等湖。众流所归。宣洩之路有二。一自江南小梁山、茶山、等处出口。由荆山桥至王母山。归入运河。一自山东湖口闸入运。由得胜、六里、钜梁、万年、丁庙、顿庄、候迁、台庄。等八闸、及江南之河清、河定、河成、三闸。经宿迁、桃源、过清河之双闸。以抵杨家庄。一由草坝归入黄河。一由盐河闸坝下注入海。此湖河之来源去路也。臣因湖口闸应添滚坝。已会奏酌办。又细加筹计。自湖口闸以下。各闸层层关锁。河身未免窄狭。水大时赖以宣洩者。全在各闸之越河。今查自湖口闸至黄林庄。山东运河长七十余里。得胜等八闸、各有越河。以闸门越河并计。较正河尚不甚窄。自黄林庄至猫儿窝。江南运河长八十里。现在水面宽二十三四五丈不等。河清等三闸、各有越河。以闸门越河并计。较正河窄至五六丈不等。今当急筹宣洩。现会商河臣白钟山、将河清、河定、河成、三闸越河。委员估计。再各挑宽五丈。则湖口闸、并荆山桥下去之水。更得畅流。再宿迁运河北岸。有王家沟草坝一处。现在骆马湖水。由坝口流入运河。虽系常年旧制。但此时以宣洩微山湖为要。有此王家沟之水。入运横截。未免上源来水被阻。已商之白钟山、速将王家沟相机堵闭。又查清河县之双闸。原系草坝。亦有正河越河。漕船过后。拆去草坝。已宽三十二丈。今又拆去四丈。共宽三十六丈。以达尾闾去路。目下杨家庄口门。出水甚畅。并有盐河闸坝一股。向东分流。运河下游。不至阻滞。至荆山桥一带。奉旨令梦麟再加开浚。臣当协同办理。得旨、此奏颇属尽心。如所议速行。仍恐疏洩不畅。应再悉心讲求。又谕、据尹继善奏称、湖口闸应添滚坝。及河清、河定、河成、三闸。应开挑越河等、各项工程。现已咨商白钟山、张师载等、次第筹办等语。所奏并图中所指工段。于该处情形。颇中肯綮。惟是近年受患。全因湖流宣洩未畅。所有关系宣洩机宜。既经查勘明确。该督即当会同钦差、及河督等、速行相度兴工。盖此数百里中。久遭泛溢。灾黎待拯。刻不可缓。虽筹画不厌精详。而兴作不容濡滞。咨商往返。坐耽时日。转不免筑室道谋。图中应举工程甚多。转瞬冬令。必须趁此时动工。庶可于岁前竣事。稍或迟延。则明年春水方生。又妨工作。且该处民田。久被淹浸。无西成可望。更无虑伤及秋禾。亦复何所瞻顾。而不亟亟为之耶。著裘曰修、梦麟、尹继善、白钟山、嵇璜、张师载、及各该抚等、凡有先后勘明各工。通盘筹算。权其轻重缓急。就中最要者。分任责成。速即同时并举。余亦次第兴修。均于岁内告成。以收实效。总之、各工早竣一日。则水患早弭一日。诸臣其同心协力。奋勉趋事。副朕奠安民生至意。　　

○乙丑。谕军机大臣等、近年山东频被水患。而今年南运河。更属异常泛涨。因思东省境内。如徒骇、马颊、及老黄河等、皆古九河故道。原为河水分注之区。其遗迹固在。特因循日久。遂致湮塞。若将南运河之水。从此宣洩。想当淌注迅速。方观承当往来德州一带。阅视堵筑第三屯决口。或即乘便前赴山东。会同鹤年、并将徒骇马颊等、旧日河身。循行履勘。核其现在形势。如可由此放运河之水。似亦一宣洩之法。但今昔异宜。亦不必存胶柱之见。现今秋分已届。海受众水之时。应酌量导之入海。俾有所归。天津一带。凡有可开支河分减水势之处。亦即相度情形。妥协筹议。一并具奏请旨。总期广为疏浚。俾尾闾通畅。则水患自可渐消。要在师古人之意而不泥其迹。斯得之耳。著将此传谕方观承、鹤年等知之。　　

○又谕、据方观承奏称、亲赴天津一带。雇备民船剥运。并于东西两淀。查办船只。期无迟误等语。所办甚妥。今岁粮船一路濡滞。现今到津之期。已较常年抵通。迟缓一两月。虽经剥船起运。若令旗丁运送到通。仍于回空有碍。且恐剥船未能同时毕集。运丁又不免守候。为今之计。莫若即在天津交兑。令漕艘及早南回。方不误明年起运。著传谕方观承、并行知仓场侍郎双庆等、即派委收粮员役赴津。照数收兑。除剥运脚费。自应照例听旗丁出给外。其旗丁将本船应交粮石。如数交卸。即速催趱回空。或剥船不能一时如数敷用。即在天津暂行兑收存贮。陆续运通。其如何设法稽察。俾旗丁不致弊混。民船不致侵蚀。该督等当悉心妥办。以杜弊端。此原属漕督杨锡绂职守应办之事。但伊不过寻常循分供职。于应机集事。即一筹莫展。方观承肆应裕如。可协助办理。总期于漕运有济。该督谅不存歧视之见也。寻奏、粮船在天津起卸。分别兑收剥运。其起剥脚费。按官定价值。每百石给银六两。例系旗丁出给。但常年在杨村起剥。视水浅深。所剥不过三四成。应需脚价。押运官每于旗丁名下。豫行扣存应用。今于天津全数起剥。所加脚价。几至两倍。应请准于司库公项内、暂行借拨。除常例应起之数。令旗丁现出一半外。地方官代给一半。移咨漕臣、于新漕内扣还。解直归款。得旨、甚好。如议速行。　　

○又谕、前据杨锡绂奏称、临清一带。运河水涨。漕船多有阻滞等语。此奏在朕未起銮前。早于伊摺内批饬。历今又几二十有余日矣。漕储所关紧要。办理漕运。乃该督专责。自应多方设法。及时趱运。庶不致贻误回空。何乃一筹莫展。惟坐守牌河。便为尽职催趱。现在已误抵通之期。若非朕早为批示。并饬令方观承督率协理。则将来必致贻误。杨锡绂既贻误于前。此时务须竭力筹办。俾粮艘衔尾遄行。赴津起剥。毋再拘牵需缓。墨守成辙。自取咎戾也。　　

