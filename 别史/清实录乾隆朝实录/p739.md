<!-- { "loadSidebar": true } -->
○又谕、朕览山东通志内。恭载皇祖谕旨。东省小民。俱依有身家者。为之耕种。丰年所得者少。凶年则已身并无田产。有力者流于四方。无力者即转于沟壑。此等情状。东省大臣庶僚及有身家者。若能轻减田租。亦各赡养其佃户。不但深有益于穷民。即汝等田地。日后亦不致荒芜。训谕谆谆。诚切中东省民生利弊也。今朕省方问俗。亲见民情风土。岁偶不登。闾阎即无所恃。南走江淮。北出口外。揆厥所由。实缘有身家者。不能赡养佃户。以致滋生无策。动辄流移。夫睦姻任恤。自古为重。利岂专在穷乏。富户均受益焉。转徙既多。则佃种乏人。鞠为茂草。富者不能独耕也。何如有无相资。使农民不肯轻去其乡。即水旱无虞大困。昨偶召见王柔。据奏往时东省贫民。称贷富户。虽加息四五分。尚肯偿还。是以小民那借有资。不致流离失所。今即取息二三分。借出不还。赴官告理。又以私债。置之不问有余之家。恐为所负。不复出借。亦无利息可生。往往中落。贫户仰叩无门。不得不求食他乡。以致富者渐贫。贫者益无所底等语。在王柔所奏。似为富者申其说。而朕不以人废言。因思小民坐困之由。亦未必不因乎此。总之贫固资富之食。富亦资贫之力。不计其食。而但资其力。穷民复何所图。继自今。该抚董率群有司。实力稽察劝谕。务使晓然于贫富相维之道。俾闾里通周急之情。斯黎民享安土之乐。朕于东省有厚望焉。　　

○谕军机大臣等、浙江陈学愈致死尼僧三命一案。朕已令司员前往、审出威逼毙命实情。今朕闻陈学愈、曾托伊亲金永成、贿通臬司幕宾谢仲可、捏款送访。差役误拏。陈学愈乘机吓逼。以致三尼投井殒命。事发之后。陈学愈用银二万余金。托巡抚幕宾田姓、广行贿赂。欲蔽其冤。各衙门官吏内幕。无不染指。事关三命。且赃款重大。未便率结。著传谕大学士公讷亲。令其即速提齐各犯。将种种情节。严审定拟具奏。再尼僧罗柴氏赴都察院具控。都察院未即奏闻。先为行查之处。闻亦别有缘由。将此一并详细查奏。寻奏。陈学愈托金永成贿通谢仲可、捏款送访是实。事发后。陈学愈托伊妻舅田积昌、转托料理各衙门房书差役使费。俱各分受。至院司府县各幕。俱经田积昌等贿嘱照应。其知县知府。并无纳贿。祇因抚院未将陈学愈咨革。是以不能审得实情。办理草率。臬司万国宣。亦并无受贿。实因尼姑三命。肇衅于访拏。遂不秉公办理。常安从宽批结。徇纵显然。亦审无得贿情弊。至陈学愈行贿之处。计赃不过三千余两。实无二万之多。至都察院未及奏闻。有无关说。讯据常安。语言躲闪。请派大臣就近询问。自难掩饰。报闻。　　

○又谕。原任辰沅靖道王柔。以疾在告前赴行在接驾朕因其曾于苗疆办理军需。降旨令赴军营听候委用。可传谕张广泗。俟伊到日。或令办理粮饷。或别有可任用之处。酌量调遣。伊所奏军前事宜一摺。著封交张广泗。如有可采择。阅看办理。前有旨谕张广泗。如有平素深知、可相亲信之人。一面调遣赴营。一面奏闻。今王柔奏荐冶大雄、刘策名、二人。皆张广泗所素知者。如果实在才具可用。于该处军务有济。即令调遣赴营。以资差委。　　

○是日驻跸东阿旧县。　　

○赐扈从诸王大臣币帛有差。　　

○乙亥。上诣皇太后行幄问安。　　

○谕、朕巡幸山左。驾过畿南。虽安营除道。丝毫不以累民。而闾阎望幸。宜溥恩施。著将直隶、山东、经过地方州县。本年钱粮。蠲免十分之三。山东值轮免钱粮之年。所蠲本年钱粮。例于明岁免徵。但念东省灾黎。待泽较殷。著于藩库地丁银内。照蠲之数。先行动项赏给。明年徵输归款。其作何分作远近。一仿直隶办理。该督抚各董率地方官员。作速查明蠲赏。务俾小民均沾实惠。　　

○吏部议、浙江按察使万国宣、应照溺职例革职。从之。　　

○兵部议奏、盛京将军达勒当阿奏称、牛庄、盖州、二处。每城仅兵四百名。无庸章京八员管辖。而掌印章京。与各旗章京品级相等。殊难管束。请每城添设四品防守尉各一员。裁章京四员。改设骁骑校四员。应如所奏。其防守尉。即所属佐领防御、及闲散官员内。拣送来京。交该旗带领引见补放。所裁之防御四员。俟缺出坐补。所添之骁骑校。俟裁汰之防御缺出后。将记名之领催、前锋、及应补骁骑校。拣选题补。从之。　　

○湖南巡抚杨锡绂奏、桂东县锡矿。在县城西三十里。旁近民田。山已开残。出砂有限。应封禁。报闻。　　

○四川副都统卓鼐奏、打箭炉系各番要隘。宜豫为固守。请于从前派备满兵八百名内。酌带五百名赴炉驻守。谕军机大臣等曰。卓鼐且不必带兵前往。著将伊所管之兵。立即豫备妥协。俟张广泗调取时。伊再带领前去。此时亦不必行文知会张广泗。　　

○固原提督瑚宝奏、固原见存马步新兵一千一百六十二名。每年粮饷。不下三万两有奇。若不设法筹办。不特帑项虚糜。亦于营伍滋累。计惟有标属附近协营。通融拨补一法。除远在八九百里外之协营不计外。今将距固五六百里并二三百里之庆阳协、及所属红德、平凉、长武、泾州、靖远协、及所属固原城守、下马关、西安州、芦塘、八营、芦沟、永安、西凤协、及所属凤翔城守、关山、十六协营。实在马步额兵二千二百二十六名。凡缺出。如本兵无子弟可补。即将新兵内、或籍隶彼处。或附近原籍。或情愿充补。查明检发。约计每年本标可补六。协路可补四。不特可节三四年之粮饷。而清厘新兵。亦不致旷日持久。惟是搬移不无所费。若照例在本兵饷内借给。则同一新兵。倘充补协路。未免向隅。查生息银两一项。积有余息。请每兵百里给银一两。得旨。此奏甚妥。知道了。　　

○是日驻跸凤凰台。　　

○丙子。朝日于东郊。遣裕亲王广禄恭代行礼　　

○上诣皇太后行幄问安。　　

○皇后千秋令节。赐扈从王公大臣等宴。　　

○山东巡抚阿里衮、漕运总督宗室蕴著、议奏、南漕截留之处。查沂州府属七州县。均被灾伤。郯、兰、二县尤重。请拨二十万石。于运河之徐塘口交卸。由支河换船。至郯城县马头镇地方车运。又兖州府属十六州县卫所、俱被灾。济宁、金乡、汶上、鱼台、尤重。请拨十二万石。在附近之台庄、夏镇、南阳、三处。各截留一万石。济宁截留九万石。又曹州府属十一州县。应拨四万石。在济宁州、张秋镇、水次。各截留二万石。交卸起运。济南、东昌、泰安、三府所属成灾三十二州县卫。请每府各拨五万石。泰安在张秋安山水次、东昌在临清水次、济南在德州水次截留。又武定府属十州县。应拨四万石。亦在德州截留。又青州府属十一州县。成灾九处。莱州府属七州县。成灾五处。应各拨二万五千石。俟粮船抵津。东省委员交兑管押。将青州所拨之米。由海运至昌邑县之胶河口交卸。莱州之米。由海运至掖县之海庙小石岛交卸。得旨。依议速行。　　

○是日驻跸河源屯。　　

○丁丑。上诣皇太后行幄问安。　　

○谕、朕莅止阙里。奠先师。祀少皞。夙诚申矣。惟是周公元圣。葆祠咫尺。不一瞻拜。于心歉焉。其致祭已照例遣亲藩行事。今朕欲至祠瓣香瞻拜。所司具仪以闻。且朕所重者道也。岂所论于位乎。　　

○御书元圣周公庙扁曰明德勤施。　　

○福建陆路提督武进升奏。续据刘启宗报称、守备任琦等在南窠带兵进山。于漈村等九村。获贼三十八名。各有印记包头布为号。十五日午后。贼毁邱岭民房四十余家。王孙墙民房二十余家。乡民杀死贼首二名。又房村街乡民打死贼首一名。执有令字旗。并各村获贼大小旗。上有书无为大道者。书代天行事者。书无极圣祖代天行事者。又有敕令元帅照才衡各字。并火药铅子图书腰刀等物。又至高窟厂内。获箱一只。内藏旗帜。及用印包头布。并大小图书四件。又无极圣祖图书一件。兵簿二本。一开副将吴日照、吴国用、参将葛亮志、守备饶志周、范朝有、饶上达、保人杨陈为。并开择十四日会齐。十五日攻破建宁府。带领兵丁。不得有误。依令施行等字。一本内未书写。又一小簿。内开游击萧北高、总兵谢维天、吴尧宾、并领兵人雷神孙、汪廷高、陈家发、及保人官月照等字。又白绸伪劄一张。上写无极圣祖。左写元帅觉发照。右写都司字手摺一件。写大乘正宗科教。并符式一张。又接刘启宗报称、守备任琦等捕获官月照等五十六名。俱有包头号记。内蓝绸包头者。系官月照、杨生、林文学、钟质明、四名。并查得蓝绸包头为贼首。蓝布者为战贼。绿布者为新夥。贼首魏现、王大伦、葛竟仔、俱被乡民打死。奏入。谕军机大臣等曰。闽省老官斋聚众谋为不轨一案。前已降旨谕喀尔吉善等。令其严拏各犯。从重办理。今武进升续奏拏获匪犯。及伪劄图记等物一摺。朕览此案情节。甚属重大。即如所奏之漈村、邱岭、王孙墙、房村街、高窟厂等处。同日焚掠。明有蔓延之势。非仅一处偶尔窃发者比。且勾结之人甚多。虽经拏获有人。群丑解散。而首犯尚未就擒。此案聚众如此之多。必有渠魁倡为逆谋。然后能分布党羽。煽惑奸徒。而武进升等所称为首之人。何以知其即系首恶。若谓受伪封者为首恶。何以拏获各犯姓名。亦复不对。而所有兵簿内、伪授各官诸犯。按其姓名。除官月照之外。并无一人现获。即乡民打死之魏现、王大伦等。遂称为首恶。又有何据。再摺内大乘正宗字样。是否即系张保太之余孽。上年通行查拏大乘教内各犯。何以尚容留于地方。俱当一一究明。可传谕喀尔吉善、新柱、武进升等。将种种情节。悉心研究。务必擒获元恶。搜尽余党。从严办理。以绝根株。寻奏覆、首恶确凿无疑。兵簿有名者。皆系紏邀入夥。大乘字样。出罗祖经。实非张保太所传之教。报闻。　　

○又谕曰。安西提督李绳武奏、夷使唵集等到卡。多带牲畜。欲在乌克图行走。责以违例。据称上年玛木特回时。并未传谕。此番初来。实不知定例。所带来瘦乏牲畜。恳在哈密变价。次日仍由东大坂过山。看其情形。尚属恭顺。著照上次加恩之例。准其将所带牲畜变价。但须晓以与例不符。姑因玛木特未经告知致尔等误带。此次暂准货售。乃系格外加恩。明白宣示。著传谕李绳武。一面办理。一面奏闻。　　

