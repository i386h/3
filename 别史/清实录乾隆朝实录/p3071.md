<!-- { "loadSidebar": true } -->
○甲申。谕军机大臣等、据管干珍奏、查催漕船。往来河干。诸湖堤堰闸座涵洞俱存。或湖深而支河不通。或湖中存水不多。亦有竟至于涸者。若不及时经理。脉络渐不疎通。恐支河不能达湖。以致不能入运。万一明年雨少。则更无济运之方。雨多、则无容水之地。所患又非止漕运一事。请令各该管地方、将旧有支河。随时疎导。无使堵塞淤高。据实勘估。分别官民。相机设法疎通。务令诸水汇流。由干达支。互相联络等语。所奏甚为近理。黄河以南之运河。恃洪泽湖汇淮抵黄以济。而射阳、汜光、甓社、邵伯、诸湖之水汇之。黄河以北之运河。恃骆马湖以为潴蓄。而台庄闸内诸泉、及河成三闸上下之蒙、沂、汶、尾、诸水汇之。向来俱藉以利漕济运。至于大江以南运河。则恃江潮往来吐纳。及太湖以为潴蓄。而练河东西氿、洮。滆、诸水。争流分注。汇为长渠。故南北运河数千余里。漕艘商舶。均资浮送。今诸湖堤堰闸座俱存。而支河往往不通。湖水竟有淤涸。虽因本年江省淮、徐、等属。东省兖、沂、曹等属。雨泽稀少。但此各处淤浅。尚非一年雨少所致。恐日久因循。疎导匪易。而既经浅涸。若任其年复一年。脉络渐不疎通。是雨少之年。既不能由支达湖以济运。而雨多之年。则又湖底于高。支河闭塞。难免无泛滥之虞。于漕运民田。大有关碍。现在南漕之趱入东境者。可遄挽抵通。其江西尾后各帮。亦已令该督等、酌量截留沿途水次。但距回空不远。而明年新运。又复接续而来。不可不豫为筹备。以期无误新漕。永资利济。著萨载。李奉翰、兰第锡、明兴、各就所属地方。派委大员。分头履勘。及此时湖河水浅。设法相机。尽力疎导。务令诸水汇流入湖。由干达支。节节联络。使水小之年。仍可济运。水多之年。不致少有泛滥。妨碍民田。方为妥善。萨载等、总宜及早办理。若至明年重运北上时。复有贻误。则是伊等筹办不力。咎无可辞。又据管干珍奏、靳家河等处。由苏家山引黄济运。若得水利充盈。似可不必更分黄水之势等语。本年因运河水浅。经萨载等于苏家山引黄济运。原属一时权宜之计。若果各处水泉疎浚。节节深通。则粮艘自可遄行。毋庸分黄济运。俾黄河全力下注。不致停淤。于湖河两有裨益。自属河工正办。将此传谕萨载、李奉翰、兰第锡、明兴知之。并著将如何勘估筹办之处。据实覆奏。　　

○又谕、据吴垣奏、湖北省被旱各州县仓谷。已减价平粜。并酌借口粮。将来赈济备粜。在在需用。查四川、江西、两省。向有米船运楚粜贩。现广为招商。饬令地方官给与照票。分往四川、江西、采买等语。湖北今年被旱较广。虽已分别平粜。借给口粮。民情究不免拮据。四川、江西、与湖北境壤毗连。且该二省上年秋成丰稔。今年雨泽调匀。丰收在望。自应令湖北商贾前往贩运。俾资接济。著传谕李世杰、舒常、务须帮同料理。即转饬产米地方、及关津隘口。遇有湖北商贩到境。毋稍留难阻滞。并出示晓谕该省民人。不可因此而遏籴居奇。倘商贩前往稍多。市集米粮。一时未能应籴。不妨即将常平义仓等谷。先行开粜。俾商贾等速运回楚。以济民食。俟米价平减时。再照数买补还仓。如此办理。则该二省粮价自不至骤加。而楚省又得源源接济。该督等、即当酌量情形。遵照妥办。并谕吴垣知之。　　

○又谕。据毓奇奏、酌定帮船米数。分派截留起卸一摺。自应如此办理。至所称、直隶截留米石。系派拨于大名府各属、收贮备用。现令尾后之抚州、吉安、南昌后等帮。挽至临清住泊。一面知照直隶。派员就近迎帮兑收等语。著传谕刘峨。迅派妥员。前赴临清水次。就近迎帮。上紧兑收。俾漕船迅速回空。而收贮米石。即可备冬春赈借之用。方为一举两便。至二进及三进在前之浙江帮船。既可于八月底趱过津关。其三进在后之湖广六帮。及江西渡黄在前入东各船。亦可于八月底赶入直境。著传谕毓奇、督押各帮。尽力日夜催趱行走。赶紧抵通。其尾后各帮。有实在迟滞。恐误回空者。并著毓奇、遵照节次所降谕旨。酌量情形。于直隶泊头、安陵、等处。截留起卸。该督等熟筹妥酌。一面办理。一面奏闻。总期无误回空。受兑新漕。方为妥善。　　

○乙酉。土尔扈特亲王车凌乌巴什等五人入觐。赏赉有差。　　

○谕、据留京王大臣奏、传询金简、德成。质对制造库改设匠役一事。彼此办驳。不能归于一是。惟当以所费之多寡为断。既据金简通盘核算。添设石、锯、二匠。不致空旷糜帑。添设瓦匠一项。较之外雇。更为节省。应如军机大臣原议。准其改设等语。著即照军机大臣原议完结。至金简系工部尚书。德成系工部侍郎。皆国家卿贰大臣。如果事关营私舞弊。原不妨互相纠劾。乃以此等改设匠役微细之事。竟至彼此争执。形诸奏牍。殊属失体。金简于军机处交查时。固不应一人独行咨覆。但该司员亦曾将覆片钞录禀知德成。德成果另有所见。必须商酌之处。应即令该司员转告金简。或面商。倘金简固执己见。决意不从。再行另议具奏。亦未为迟。而德成于当时并未明言其故。事后补奏。有类相讦。殊非和衷共济之道。金简、德成、均有不合。俱著交部议处。以为大臣不能同寅协恭。挟小嫌而失大体者戒。　　

○谕军机大臣等、本日据兰第锡奏、微山湖水势、入秋以来。仅长一寸。较定志尚少四尺有余。俟重运一过南阳。即将东岸独山湖、并鲁桥荆沟诸泉渠之水。由各水口单闸。转输微山湖内。以资收蓄等语。看来微山湖水势浅少。而江南洪泽湖底水。亦止存二尺六寸。目下清口尚然阻滞。漕艘浅搁。来往俱不能行动。朕于此事昕夕悬注。至河南卫辉一带。本属积歉之区。今年亢旱异常。秋成失望。虽经叠降恩旨。赈恤拊循。闾阎是否安全。不致流离失所。及续经得雨后情形若何。朕轸念灾黎。无时或释。现在留京无事。阿桂于八月十八日。当上秋审班。二十五六。已可办竣。著不必前来行在请训。即可于月内起程。先赴卫辉被灾各处。逐加覆勘。赈恤曾否普沾。民情是否宁贴。据实具奏。地方官若有办理不到处。即速奏闻。再至睢州工次。将高家寨北滩抽沟引溜之处。及从前修做挑水拦水各坝。与兰第锡、毕沅、悉心讲求。设法办理。务使大溜日渐北趋。新堤益加巩固。查勘完竣。即由豫省赴江南淮黄交汇处所。以及洪泽等湖。详悉查勘。洪湖底水、如何止剩二尺余寸。并清口因何屡形浅滞。究系因清水微弱。或因黄水倒漾。据实奏闻。会同萨载。李奉翰、设法筹办。务令清水畅出敌黄。冲刷淤沙。以期无误新漕。永资利济。其管干珍所奏、疎浚支河。令诸水汇流。由干达支。俾脉终贯通之处。亦即会同酌定章程。可行与不可行。交地方官实力办理。俟江南各事查办完竣后。回程顺道山东。会同兰第锡、明兴、将台庄闸内诸泉。及河成三闸上下诸水。详悉查明济运。至微山湖益当令底水充裕收蓄。以利新漕。永资利济。以及南阳、骆马、昭阳、等湖。有无淤浅。相机筹办。总之河工运务。关系国家大计。而民生疾苦。尤切朕怀。即如吴垣所奏、楚北歉收。藉四川、江西、两省米石接济一事。朕为之酌筹调剂。训谕周详。阿桂系受恩深重之人。自当仰体朕怀。不辞劳瘁。详查确勘。妥办熟筹。务期事事尽善。为一劳永逸之计。不必欲速。必须一路轻骑减从。留心和衷商搉。以期两有利赖。即至年底回京。亦不为迟也。将此传谕知之。　　

○又谕。据兰第锡等奏、河水续涨。工程平稳一摺。览奏稍慰。至摺内称、现在大溜经由北滩抽沟之处。河面益觉宽展等语。此地是否即系从前朕朱笔标识。令兰第锡抽沟使溜势全归正河处所。若能益加宽展。大溜经行。自属极好机会。摺内未经明晰声叙。著传谕兰第锡等、即行绘图贴说。据实奏闻。　　

○又谕、本日据特成额奏、湖南省粮价雨水情形一摺。内称、通省雨旸顺叙。早稻现已陆续登场。统计收成分数。实有八分有余等语。是本年湖广被旱灾区。专在湖北之武、汉、荆、襄、等府州属。而湖南一省。州县中不过有四五县得雨稍迟。其余七十厅州县。则已早庆秋成。米粮渐次入市。湖广虽分南北两省。实与同省无异。今因湖北灾区。赈粜需用米石较多。尚向四川、江西、二省越境采买。湖南境壤毗连。该处商民情同桑梓。著传谕特成额、即于湖南各属。出示晓谕。不论市集乡城。遇有湖北商贩入境。断不可居奇遏籴。并劝令该处商民。多运米石。到湖北被旱各府州属粜卖。似此以南省之有余。补北省之不足。于商贩民食。均有裨益。再本年江苏、安徽、二省。被旱地方较广。该二省地狭民稠。向来丰收之年。米粮仅敷本地口食。若稍遇歉收。即须仰给于四川、湖广、江西之米。其四川商贩。载米至安徽、江苏、粜卖者。必经由湖北。闻江西商贩。则由九江一带。顺流迳抵安省、江宁、苏州、等处。鲜有逆水载往湖北上游者。若因湖北现在采买。或将四川运往江南米船。于中路邀截。不令其东下。或将下游江西之米。令其逆流赴楚售卖。则在商贩既非所愿。而安徽、江苏、二省。现在年成歉薄。又无商贩接济。该处民食必至拮据。亦非通盘筹画之道。著传谕特成额、李世杰、舒常、吴垣、止须督饬所属。招商出示。一面给票采买。一面平价应籴。俾商贾等运回楚省。速济灾区民食。其四川省运往江南之米。断断不可于中途拦截遏籴。其江西下游商贩。亦难强令其逆挽入楚。如此通盘筹画。于湖北、安徽、江苏、三省民食。均匀接济。更属有裨。该督等务宜实力妥办。毋令不肖官吏奸商等、稍有遏抑拦阻。致滋弊窦也。仍将如何酌筹接济粜贩之处。会商妥协。迅速具奏。以慰廑念。　　

○又谕、据特成额奏。湖南桑植县民郭大至、妄编代宣圣谕广训一本。词语狂悖。并言湖北施南府属啯匪累民。现在逐加究讯。业据供认挟嫌诬控各情节等语。该犯郭大至、因迁居湖北恩施县地方。佃种谭心寅田亩。欠租退佃。辄挟嫌诬窃。并将口角争闹之唐享珍等、牵控多人。居心已属险诈。又胆敢编造公状。希图洩忿。并妄造序词。语多狂悖。实属目无法纪。该督既已审得实情。即应迅速定拟具奏。何尚悬案未结。有稽时日。著传谕特成额、即将该犯按律速行定拟具奏。毋任稽延。　　

