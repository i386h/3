<!-- { "loadSidebar": true } -->
○镶蓝旗汉军都统佛表参奏。革职长芦盐法道蒋国祥。于归旗后私回天津。又令伊侄蒋楷年、往湖南就亲。并不呈报。请交部治罪。得旨。蒋国祥前在长芦盐法道任内。劣迹昭著。经总督李卫题参革职。伊归旗之后。并不安分度日。擅敢私自将伊侄蒋楷年。令往湖南。其情甚属可恶。蒋国祥著照李禧之例。发往台站。令养蒙古。　　

○己酉。上诣畅春园。问皇太后安。　　

○户部议准。广西巡抚杨超曾疏称。粤西恭城县。上陡冈、伸家猺、禾木岭、莲花石、等处。矿开日久。垄深砂微。不敷支用。应请封闭。从之。　　

○辛亥。上御勤政殿听政。　　

○谕军机大臣等。朕闻得直隶乏食穷民。有散往邻近地方。以求糊口者。从前李卫为直隶总督时。每于接壤交界之处。委人防范。令其不得出境。是以不闻有散往他处之事。此乃迫以势力。勉强禁遏。非安辑贫民之正道。但百姓当歉收之际。而听其转徙他方。则庐舍田亩。必致荒弃。深可悯念。可寄信与孙嘉淦、留心稽查。善为筹画。务令此等贫乏之人。本籍可以自存。不致轻去乡井。以副朕爱养黎元之意。　　

○又谕曰、署福建巡抚王士任。特参福安县知县萧荃。违例擅行杖责生员郭向高。应请革职。与劣生一并严审定拟。又直隶总督孙嘉淦参奏昌黎县知县刘延泰。因该县生员赵汝楫。列款控告。又有邢谟烈等。率众拥集县署。声言垒门。该知县刘延泰、畏避不出。并不具详通报。昏庸不职。应请革职饬审。分别虚实。按律定拟。伏查皇考当日优待士子。原有不可擅加笞杖之恩旨。朕御极以来。谕令士子免派杂差。有因欠粮褫革者。完纳之后。准其开复。盖以胶庠多士。读书明理。谅能恪遵法纪。为庶民坊表。是以格外优恤之也。今王士任所参生员郭向高等。恃衿包抗。率众挟制。敢将文庙黉门。乘夜涂黑。孙嘉淦所参生员赵汝楫等。控告知县。而邢谟烈等。率众欲垒县署。此等均系青衿中之败类。为国法之所不容。乃该督抚遽请将知县革职。与劣生一同审拟。是县令官长之去留。劣生竟可操其权柄。将挟制刁风。日以滋长。县令必有不能约束士子之势。于人心风俗。大有关系。著大学士九卿。会同定议具奏。　　

○庄亲王允禄奏。雨泽愆期。臣忝窃要职。乞罢议政大臣。及理藩院内务府之任。得旨。览王奏。具悉悃忱。今岁入夏以来。雨泽愆期。朕为臣民之主。不能感召天和。宵旰殷忧。切加修省。王持躬恪勤。办事谙练。简畀重任。正资料理。著照旧供职。该部知道。　　

○吏部等部议准。副都统布兰泰疏称。各部所存八旗档案。请各派专员。分年贮库。该旗有应查事件。行文该管衙门。赍用印文到部。交八旗司员。会同堂主事查看。该司有应查档案之处。移文付档子房。会同查阅。至八旗存贮档案。亦按年编号。令笔帖式收掌。任满之日。该参领查明无失。出具甘结。参领等更替。一并查明交代。从之。　　

○户部议准。仓场侍郎宗室塞尔赫等奏。京通十五仓。满汉监督。共三十员。每员每年、请酌给养廉银三百两。至通州三仓监督。应得变卖麻袋白粮饭银。既给养廉。请将此项存贮通库。以作开放白粮办公之用。从之。　　

○刑部议准。本部郎中樊天游疏称。南北两监。各省解到军流人犯。妻孥并遣。饮泣吞声。殊堪悯恻。请嗣后强盗减等。及情罪重大者。仍全案发遣。其余军流人犯。或父母年衰。家无次丁。愿留其妻侍奉者。准其免佥。如父母已故。毋得概行准免。从之。　　

○以吏部左侍郎喀尔吉善。兼管户部三库事务。　　

○以散秩大臣永谦。为正黄旗蒙古副都统。　　

○转户部右侍郎王钧。为左侍郎。调刑部右侍郎梁诗正。为户部右侍郎。以都察院左副都御史田懋。为刑部右侍郎。　　

○赠故大学士嵇曾筠少保。予祭葬。谥文敏。　　

○壬子。礼部议准。云南学政孙人龙疏称。滇省府州县学。有未经开贡开廪者。宣威一州。赴考生员。约二百名。由威宁州拨归该学者。一百四十名。内廪生二十一名。除实食廪饩十名外。余以事故开缺后。难于补实。请照县学例。额设廪增各二十名。两年一贡。拔贡如之。又云州岁科两试。额取童生十二名。廪生三十名。惟出贡仍照县学。请改为州学。三年两贡。又威远土州。向附元江考试。额外取进童生二名。今威远改隶镇沅。请于镇沅额取八名外。仍准加取威远童生二名。又姚州白井。向系大姚县训导分驻。今户婚田土考试。俱属姚州。请将大姚县训导回本任。其白井一学。归姚州训导管理。从之。　　

○钦差总办江南水利事务大理寺卿汪漋奏。淮北雨泽愆期。盐城、阜宁、二麦歉收。查盐城新兴场河。阜宁庙湾场河。久经淤塞。请确估兴工。以济民食。得旨。如所请行。　　

○直隶总督孙嘉淦疏报。永平、天津、正定、宣化、四府。并易州属。于乾隆三年。开垦成熟水旱荒田。四百七十九顷九十二亩有奇。　　

○癸丑。上诣畅春园。问皇太后安。　　

○甲寅。吏部等部议。主事永泰、冒昧具结请旌。自行检举。将该主事降二级调用。该管之骁骑校、罚俸六个月。嗣后凡有冒滥具结。知情者。照徇情例。降二级调用。如不知情。事后检举者。照不行查明给结例。罚俸一年。该管官照不行详查。遽为转报例。罚俸六个月。载入律例。从之。　　

○巡视南漕监察御史钟衡奏。黄河水势奔腾。漕船经过。难免不虞。请设救生船二只。照例给与工食。下部议行。　　

○乙卯。谕、一甲进士三人。拣选一等进士三十人。拣选内文学入选者二十五人。著于十一日带领引见。其余于十二十三日。分作两班引见。　　

○以都察院左佥都御史王安国。为左副都御史。　　

○旌表守正捐躯之河南裕州民陈三妻、刘氏。　　

○丙辰。上诣畅春园。问皇太后安。　　

○谕曰、巡察归化城之员外郎色楞奏称、土默特蒙古等。怨恨都统塔勒玛善。于伊院内投帖控告。著将色楞奏摺抄录。俟将军王常奏事之便寄发。详细访查确实具奏。　　

○户部议准。仓场侍郎宗室塞尔赫疏称。和亲王条奏。仓廒贮米石数。查京通各仓。本年坐拨米石。分别正改二兑。均按洪斛。每廒贮米一万石。余剩尾数。另贮一廒。查算易清。载入漕运议单。从之。　　

○礼部议。遵旨查叙和通呼尔哈。打仗阵亡之护军校委署参领色楞。骁骑校八十一。为云骑尉。二等侍卫兼佐领都斯噶尔。为骑都尉。护军校瑚拉。为云骑尉。及贵州剿抚清江阵亡之千总周熹。云南剿除普思、元新、等处阵亡之守备胡世彦。署守备柏恒盛。守备昌新运。千总张朝辅。陶正明。把总潘元勋、李士美、李谦。千总朱元臣。把总聂光廷。十五员。一体设立牌位。列入昭忠祠。从之。　　

○刑部议覆。甘肃巡抚元展成疏称。凉州新驻防满兵。遇旗民互殴命案。或照西安不由府转。或照宁夏由府审转等语。查凉州驻防满兵。虽由西安分拨。然地方命案。知府有督催稽查之责。未便越府径转臬司。应照宁夏办理。从之。　　

○丁巳。停部属等官奏事。谕、朕御极以来。广开言路。扩充见闻。仿效古帝王询于刍荛之意。原期有益于国计民生。是以于大臣九卿科道外。并准部属、参领、及翰林等。俱得具摺奏事。以收明目达聪之效。乃行之一年有余。伊等条奏虽多。殊无可采。或迂阔而不达于事情。或琐屑而无关于治体。又其甚者。假公济私。挟嫌施巧。俱难逃朕之洞鉴。朕诚恐显加申饬。有妨言路。间或留中不发。而伊等每扬言于外。以为嘉谟硕画。惜未见之施行。甚且以朕所用之人。冒称为己之荐引。朕所斥之人。冒称为己之参劾。种种作威作福。摇惑众听。以致外间人言藉藉。科道等屡行奏闻。夫古人所谓询于刍荛者。盖以卑近之论。亦足以备采择。并非置是非公私于不问。而使之各逞臆说。无所忌惮也。即如今日。正白旗佐领鄂岱。本系不应奏事之人。越例言事。而所言又极卑鄙荒唐。朕已发与八旗大臣阅看。鄂岱摺内。有请瞻仰天颜之语。是伊本意不过以条奏为名。希图召见。以侥幸于万一耳。近来诸臣奏事者。其意大率类是。若行之日久。毫无裨于国政。徒有害于人心。不可不防其渐。著将部属参领及翰林等官条奏之处。仍照例停止。　　

○又谕、览户部议覆江苏抚臣张渠奏。请银米谷兼收。将捐输折色。赴邻省采买。俾仓储充裕。以为一时之权宜。照所议行。直隶上年被灾。仓储亦属空虚。尔部可即行文直督孙嘉淦。将直属捐监。可否照江省之例。酌量妥议。奏闻办理。　　

○又谕、据湖北巡抚崔纪奏称。今岁麦秋丰稔。又豫省河以南。麦已大熟。民间当此有余之时。恐以有用之物。造麴耗费。殊为可惜。必须酌盈剂虚。始于民生有益。直隶、江南、上年歉收。今岁麦秋。雨泽又愆。尔部可行文直督孙嘉淦。会商河南巡抚尹会一。酌量市价民情。委员采买存贮。如直隶需用麦石之时。以便拨运。至湖北与江南邻近。其应否采买接济。有便民食之处。亦行文江南总督那苏图等。会同湖北巡抚崔纪。商酌办理。即速奏闻。　　

○刑部议覆。奉天府府尹吴应枚疏称。奉天造办赌具案犯。向系枷责外结。并不具题。地方各官。亦无议叙议处之条。请嗣后年底汇题。仍将原委造册报部。旗民各官。实力查拏者议叙。疎忽纵徇者议处。应如所请。至盛京刑部。奉天将军衙门。亦应照该府尹所奏。一体遵行。从之。　　

○戊午。遣官祭关帝庙。　　

○谕大学士等。原任大学士二等伯马齐。在皇祖时。即简任机务。倚毗甚殷。及皇考即位。特命总理事务。嘉予劳绩。赏给伯爵。世袭罔替。朕即位之初。伊以年老力辞解退。朕重违其意。俞允致仕。颐养高年。以示优礼耆旧之意。念伊历相三朝。年逾大耋。抒忠宣力。端谨老成。领袖班联。名望夙重。举朝大臣。未有若此之久者。昨闻在家患病。即命太医加意调治。今闻病势沉重。朕心深为凄恻。本欲躬亲看视。祇因北郊在即。时值斋戒。不获亲往。特命和亲王。大阿哥永璜。公讷亲。前往代朕看视。望其痊可。倘病果不起。著赏银五千两。办理后事。其他加恩之处。再降谕旨。　　

