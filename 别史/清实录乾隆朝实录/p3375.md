<!-- { "loadSidebar": true } -->
○又谕曰、嵩椿等奏、奉天地方。本年六月内、雨水较多。自二十日以后。旋即晴霁。于田禾并无妨碍。虽低洼之地。间有积水未消。其高阜及平原地亩。现在禾稼均已结实。籽粒甚为饱满。可卜丰稔等语。览奏稍慰。奉天地方。今岁收成。既可不至歉薄。看来竟可无须接济。前谕令刘峨等、于北仓旧存米石、豫备拨运赈济之处。可以无须运往。省费实多。著传谕刘峨、苏凌阿等、所有上年截卸北仓米石。自可毋庸备运。以省烦费。穆和蔺到彼后。只须于地方事务。妥为整顿。毋庸办理拨运米石也。将此并谕嵩椿、宜兴、穆和蔺、知之。　　

○定沉溺铜觔每月奏报例。谕、据陈用敷奏报滇省铜船过境日期一摺。内称云南委员漆炳文、领运五十三年三运一起京铜七十六万一千七百九十三斤。在湖北归州沉溺铜七万斤等语。运京铜觔。事关鼓铸。沿途自应小心运送。今滇省领运之铜。在湖北归州地方。沉溺至七万斤之多。殊属可惜。著传谕毕沅、惠龄、即饬所属查明。务期捞获。并谕沿途各督抚。嗣后遇有铜船过境。沉溺若干。捞获若干。必须每月奏报。以便随时查验。庶督抚等实力督率地方官、认真查办。不致视为具文也。　　

○以山东临清协副将宁泰、为江西南昌镇总兵。　　

○壬子。谕、刑部侍郎穆精阿、年登八袠。精力未衰。历经出差审案、及办理刑名事务。均能勤慎妥协。兹于八月十二日。为伊八十诞辰。著加恩赏给都统衔。并赏戴花翎。届期。仍当照例赏赉。并亲书扁额以赐。用示优眷耆臣至意。　　

○又谕、据伊江阿奏、每年入觐之土尔扈特回子等、来往所经各城。该处大臣、不必特奏等语。所奏是。此等无关紧要事件。专摺具奏。徒劳驿站。著交新疆各处将军大臣。嗣后凡值应入觐之土尔扈特和硕特回子等起行时。该管大臣、仍照旧例具奏外。其经过各处。第照例加意照看。遇便咨报该部。迨其回归游牧处所。亦祇咨报该部备核。不必由驿具奏。　　

○癸丑。谕曰、汪如洋奏各属科试情形摺内、有东帝二童生钱汝宣、供出高凤鸣越号求倩等语。东帝二字。自系东文场帝字坐号。然此等字面。不宜编列号房名目。该学政何不检点若此。各省考试文场东西坐号。向例以千字文编排。相沿已久。如京师止用天地黄宇等字。而应避之字、向不列入。外省恐皆一律编写。殊失敬谨之道。但坐号有限。而千字文内字面甚多。尽足敷用。岂可将帝皇等字编列。即以天元等字排入坐号。均非所以昭祇敬。嗣后京师贡院。以及各直省考棚。所有天元帝皇等字样。俱不得概行编列。将此通谕知之。　　

○又谕、前因游击张殿魁、在大门洋面追拏盗匪。并持刀过船杀贼。致被戕害。尚属奋勇。曾降旨加恩照参将阵亡例议恤。本日据伍拉纳查奏、张殿魁在大门洋、遥见贼船六只。即令放炮。以致盗船逃遁五只。其落后一只。因近山折回。始与张殿魁巡船相遇。以致被盗匪拒捕、杀伤落水。如该游击果系将船驶近放炮。何以不能将贼船击破。反遭戕害等语。海洋捕缉盗匪。全在密速追擒。今张殿魁一见贼船。先行放炮。是与贼以退避之信。转令知所防备。得以肆凶抗拒。此等绿营恶习。最为可恶。使张殿魁尚在。必当治以应得之罪。岂可复膺恤典。所有交部将张殿魁照阵亡例议恤之处。著即停止。　　

○谕军机大臣曰、伍拉纳奏、会同设法截捕洋盗一摺。内称、该镇将道府等。若此时犹不妥为购线。上紧缉捕。稍涉玩弛。一经续获盗犯。讯出曾在该管境内逗留经过。定当严行参办等语。地方文武。如果不实力缉捕。任听盗犯在伊境内逗留藏匿。将来获犯审明后。自当将玩弛之员。查参示儆。然亦止可该督抚、默存诸心。随案酌办。若盗犯尚未就获。而即明定以章程。则此县获盗。审出曾在彼县容留。彼县既有处分。而彼县获盗。又审出曾在此县潜匿。此县亦有处分。外省官官相护恶习。牢不可破。势必各怀规避、消弭不办。该督等此奏、名为从严。竟是予以不捕盗之方矣。总之盗犯虽在洋面出没无踪。而销变赃物。必须登岸觅售。若果地方官留心购拏。原无难立时破露。其如地方官不肯认真躧缉。而督抚等又不实力督催。以致获犯稽迟。此案盗犯。胆敢纠集多人。拒捕伤官。情节重大。务须全数擒拏。尽法惩治。勿使一名漏网。该督抚等当董饬文武员弁。实心搜缉。以清洋面。非一奏所能了事。慎之。著再传谕伍拉纳、琅玕、陈杰、即遵照节降谕旨。会同上紧严缉。并将首犯曾否就获之处。迅速具奏。　　

○是月。直隶总督刘峨奏、肃宁县、近河洼地。被淹成灾。乏食贫民。现于义仓内、酌动谷二千石。每户借给三斗。批、竟当赏给。又称、被水地亩。应查明确数给赈。批、妥协为之。俾受实惠。又称、清苑等县间被淹浸。现饬属查勘。批、不可讳灾。详悉查办。　　

○两江总督书麟覆奏、睢宁漫口。堵筑已有端绪。毋须韩鑅前来帮办。得旨、览奏俱悉。勉为之。　　

○湖南巡抚。浦霖奏、楚南毗连川粤。为私盐出没之所。饬属严拏。于衡阳、清泉等县、缉获三起。从重办理。得旨、渐有起色。亦不问矣。但不可又怠。　　

○河东河道总督李奉翰奏、东省济运水柜。如微山蜀山等湖。最为紧要。今岁各河渠水势充盈除收入蜀山湖水。并将有余之水。串运归入南旺湖潴蓄。酌改芒生涵洞。令其下注。递达南阳昭阳等湖。汇入微湖。以裕济运之源。得旨嘉奖。　　

○河东河道总督李奉翰、河南巡抚梁肯堂奏、节届白露。河水安澜。得旨、览奏稍慰。总以敬慎防于事先为要。　　

○四川总督李世杰奏、马晏清即马波。遣令程宗圣、冒为伊子马攀凤。在密云县叩阍献策。并开列太平等州县、枉毙人命各案。臣逐一严查。尽属子虚。该犯马晏清在逃。现饬属侦缉务获。得旨、正犯今获否。似此余事。向谁问乎。　　

○贵州巡抚陈步瀛、以新授黔抚、奏请陛见。得旨、且赴新任。贵州政简民淳。如不自满。加慎。汝可称胜职。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十五


大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。八月。甲寅朔。谕军机大臣曰、嵩椿等奏、请将截留北仓粮米。动拨五万石。派员运至奉天牛庄海口。再雇拨小船兑收接运。将应需赈恤之处。及时分拨散给等语。昨据嵩椿等奏、奉天自六月二十后。旋即晴霁。于田禾并无妨碍。虽低洼之地。间有积水未消。收成稍薄。然通计不过一隅中之小隅。看来竟无须接济。已谕令刘峨等、无庸拨运。乃本日嵩椿等、复请动拨米五万石运往。又与昨奏不符。何乃自相矛盾。该将军等自以接奉谕旨。误疑朕既令截留米石。自系必欲运往。故有此请。岂知朕前降谕旨。原因奉天上年甫被水灾。又据宜兴奏、今年六月内、雨水较多。恐田禾不免损伤。将来勘明、赈恤需用米石。为筹画豫备之计。若不过一隅偏灾。即便有需接济之处。仓米尽可酌拨。或折给银两、听其赴丰稔地方买食。何必复由海运。徒滋劳费。嵩椿、宜兴、此奏。太属拘泥糊涂。不晓事体。著传旨申饬。其所请动拨运往之处。仍遵前旨停止。将此由五百里各谕令知之。　　

○礼部等部议覆、山西学政郑际唐奏称、大同府学。额进二十名。该府所属州县。文风平常。遵照原额取进外。再拨府学二十名。未免太优。霍州所属之灵石县。人文较盛。旧额十二名。未免稍少。请将大同府学、改为十七名。裁额三名、拨归灵石县学。作为十五名。武童亦请照文童例裁拨。应如所请。从之。　　

○旌表逼嫁捐躯贵州贵筑县民吴章妻刘氏。　　

○乙卯。谕军机大臣等、据阿桂、孙士毅、覆奏徐嗣曾请责成族正、举发族匪、酌给顶戴、及盗匪自首减等二条。其事实不可行两摺。此事祇可俟福康安奏到。再交军机大臣酌议、密交伍拉纳、徐嗣曾、董饬地方官留心妥办。若必明定章程。出示晓谕。使各族正闻知。又似地方官有所畏忌。转足以长其刁风。至孙士毅请遇有械斗案发。除本犯按律治罪外。将族正财产。一体入官。照本犯减等治罪等语。械斗案件。族正固不乏明知故纵之人。而其中亦岂无实不知情者。若概行查抄治罪。办理过当。将族正人人自危。尤恐别滋事端。所有阿桂、孙士毅摺、均著留交军机大臣存记核议。毋庸发钞。将此先行密谕知之。　　

○四川成都将军鄂辉、四川提督成德奏、巴勒布贡使。已于六月十三日。自该部落起程。查该外番、系初次入贡。经行内地。臣成德、请亲带领进京。以便长途照料。得旨嘉奖。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、据李世杰奏、遵旨酌赏赴藏协剿之屯练降番银两一摺。内称请将屯番兵丁、及行营外委、每名加赏银二两。额设千把外委、每名加赏银三两。屯备、每员加赏银四两。其行至里塘察木多之弁兵、七百九十四员名。系中途转回。毋庸给赏等语。此次调往后藏随征之屯番人等。因远赴口外地方。边境苦寒。别无得项。是以特加赏赉。其行至里塘察木多、即经彻回之弁兵、七百九十四员名。虽系中途转回。较之前抵藏地者。远近自属有间。但业已奉调出口。行至半途。究有跋涉之劳。著加恩酌赏一半。以示体恤屯番、恩膏周沛至意。　　

