<!-- { "loadSidebar": true } -->
○又谕、据海明奏称、布噜特冲噶巴什之五品顶带阿瓦勒比。来京入觐。回抵游牧。闻伊属人等抢掠安集延之物。即查出银两马匹等物交还。而安集延人等、反云尚短少银马若干。仍令阿瓦勒比、酌量办理呈报等语。阿瓦勒比、感激恩赉。查还抢掠邻封物件。甚属可嘉。著赏缎二端。至安集延人等、皆为臣仆。若果有银两马匹未获。即当再行查给。倘实系无有。则亦当告以阿瓦勒比、颇知守法。断不欺隐。且尔安集延附近。布噜特部落甚多。保无他处为匪之人。岂可尽责之冲噶巴什、尔等仍宜访察。至边卡以外之布噜特等。倘有互相抢掠之事来告。则不必如此办理。当云尔等散处边外。彼此盗窃。我处无凭稽察。但从尔等旧例办理。如此分别晓示。方为各得其当。著传谕知之。　　

○又谕、据阿桂等奏称、苏巴尔罕卡座。解到投诚之厄鲁特玛哈沁巴雅尔等、俱系数年前、被布噜特掳掠之人。现闻伊犁驻兵。逃出投顺。请即留伊犁、与兵丁一体支给口粮。以备差遣。所办尚是。但恐安插以后。不免逃窜滋事。著传谕阿桂等、令其严加约束。如有偷窃马驼逃窜者。即行拏获正法。　　

○壬戌。谕军机大臣等、陕甘各营承办军需马匹。所有垫用银两。自乾隆二十三年春季以前。屡经降旨加恩宽免。今询问蒋炳。据称、二十三年夏季起、至二十四年春季止。各营餧解官兵进剿马三万余匹。约有垫项八十余万两。又二十四年夏秋解送军需马匹。沿途餧解。亦不免有垫项。现在该督抚详查核减。会同具奏等语。此项垫用银两。前曾令该督等分别查奏。今军务久经告竣。所有满汉各营、前后办解马匹之借垫银两。或应行抵扣还项。或量予格外加恩。自当速为完结归款。著传谕杨应琚等、即将垫项实数若干。详悉查明。务于年内据实具奏。候朕降旨。　　

○癸亥。谕军机大臣等、杨应琚奏称、叶尔羌现在市价。每银一两。得钱一百二十文。而回人交纳钱粮。则每两七十文。兵丁之领饷亦然。及与回人交易。则不能不照市价。殊未画一。请照阿克苏等城之例。每钱一文。作银一分。百文为一贯。凡官兵回人银钱出入。一律办理等语。回城设局鼓铸钱文。自应与内地之出入一律。杨应琚此奏。或绿旗官兵等传说太过。亦未可定。总之官兵回人。俱不可有所偏徇。阿克苏既出入相同。叶尔羌等处、自应照例办理。著传谕舒赫德、新柱等、公同酌议。嗣后回人交纳钱粮。著以钱百文、为银一两。倘伊等为交钱不便。即著交银。务使市有定价。则公私皆获其益。并将原摺录寄阅看。　　

○甲子。上诣寿康宫、侍皇太后安。　　

○谕军机大臣等、书山奏、伊犁屯田回人。所需口粮、经阿奇木伯克鄂斯璊等办理。从库车、沙雅尔、赛哩木、拜、四城。共派出四万八千七百余觔。陆续送往等语。此项口粮、俱系各该伯克回人等捐助。急公可嘉。著舒赫德等、酌量奖赏。　　

○乙丑。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸静怡轩、重华宫、侍宴。　　

○丙寅。上诣皇太后宫问安。　　

○幸瀛台。　　

○谕、前据谢溶生参奏、阿思哈、收受属员馈送。赃款累累。朕意阿思哈、向来尚属谨慎之人。未必果有其事。是以遣刘统勋、常钧、会同尹继善、前往查审。今据奏到、该抚因生女收受司道金镯绫缎一节。证据已确。其他各款亦有端绪。是阿思哈收受馈送。已属显然。实为可骇。巡抚身任封疆。正已率属。尚虑属员巧为尝试。乃收纳苞苴。先自大吏。何以澄吏治而饬官方。且以阿思哈平日操守。尚似可信。而簠簋不饬。一至于此。在伊纳贿败检。自取重戾。固不足惜。而朕亦将何以用人耶。阿思哈、著革职。交刘统勋等、逐款严审。按律定拟具奏。江西巡抚印务。即著常钧、暂行署理。　　

○谕军机大臣等、据刘统勋等查奏、阿思哈收受司道金镯绫缎一节。证据已确。实为可骇。朕初意以为阿思哈为人尚属谨饬。未必实有其事。今此款既确。其余各款。料非子虗。自应逐一根究。务得实情。即如为原任道员董榕、弥补亏空一款。更有疑窦。董榕向来尚属小心谨慎。其经理赣关事务。不应至有亏空。或系阿思哈平日科派需索。以致赔累。亦未可定。尤当详悉确查者。现已降旨、将阿思哈革职严审。所有任所赀财。即著刘统勋等查抄。毋致隐匿。巡抚为封疆大吏。即屏绝苞苴。尚恐属员巧为尝试。乃簠簋不饬。一至于此。不可不重治其罪。以昭炯戒。著刘统勋等严审。按律定拟具奏。将此传谕知之。　　

○戊辰。谕、今日兵部带领引见人员内。其千总等、俱穿蟒袍。此等微弁、置办不易。嗣后文职自县丞以下。武职自千总以下。遇应服蟒袍之日。俱不必定行穿著。　　

○军机大臣议覆、定长奏、辟展等处屯田收获。较上届多一万余斛。将管辖官员分别议叙。兵丁酌量奖赏。应如所请。但从前进剿回部。辟展等处、俱系冲要之地。故屯田以资口粮。今军务告竣。屯田兵、节次奉旨发往伊犁。并遣归营伍。应交舒赫德、阿桂、定长等、详查辟展等处。何处系属要地。仍应存留官兵外。其年久老疾之人。遣归原营。余俱陆续发往伊犁屯田。将从前所垦地亩。酌留给兵丁耕种。余俱赏本处回人。至现收粮、足敷台站数年之食。请照数贮备。从之。　　

○移浙江青田县县丞、驻龙泉县安仁庄。从闽浙总督杨廷璋请也。　　

○己巳。上诣皇太后宫问安。　　

○谕军机大臣等、绰勒多等、遵旨查奏兵丁内有一家三人阵亡、及三人内两人阵亡各名数一摺。墨尔根城马甲喀喇勒岱等四十九人之子弟、著加恩各拣选一人。以骁骑校用。呼伦贝尔马甲塔尔吉察之子叶木伯讷衣、年甫八岁。著暂支马甲钱粮养赡。打牲马甲噶运察之子叶衣济木保、著加恩以骁骑校用。又据查奏、黑龙江等处陷贼未出、及伤发身故、并军前溺毙之署参领班第等一百八十人。尚未议恤。伊等均殁于王事。著照阵亡之例议恤。至陷贼被害之员。其人原与阵亡相等。又如三都布、豆斌等、临阵伤重。虽延至数日。亦何异于阵亡。惟守卡坐台人等。平时疏忽。遇贼仓卒被害。或得伤身故。岂得遽与阵亡同议。即减半赏恤。已属格外加恩。此次查奏人员。著该部分别办理。　　

○吏部等部议准、云南巡抚刘藻奏称、安丰井盐大使、向无衙署。请动项兴修。从之。　　

○庚午。以翰林院编修朱佩莲、提督广西学政。　　

○是月。署江西巡抚刑部右侍郎常钧奏、外省官员。自府州县以至佐贰杂职内。有记功记过一节。原以补加级纪录降罚所不及。而豫备考察也。臣在江西、接见属员。除分发试用州县、无旧事可查外。其复补人员。所呈履历。备陈前任事迹。有因奋勉议叙加级者。有因行走奖励记功者。惟缘事议处。免参记过之事。概不叙及。查复补人员。不乏阅俸年久、老成干练之人。旧任事迹。正可证新任优劣。若将从前功过。弃置不录。一切漫无考稽。殊于察吏之法未密。请嗣后将记有功过之员。遇事故离任回籍。或赴补、或送部引见、或推升别省、俱于咨籍、咨部、咨别省文内。将功过开列事由注明。如由部另补、或奉旨发往别省。亦俱于知照文内、逐一开载。得旨、此事琐细。察吏故不在此也。　　

○福建巡抚吴士功奏、台湾府属、承审命盗案件。向例限十个月完结。臣前奏于命案酌减两月。抢窃等案酌减三月。经部议准在案。但命盗案件、既经减定限期。则承缉、承追、承查、承变、承修、承造、及盗案疎防等事。俱未便仍照向例扣限。查承审命案。既减两月。则凡初参承缉、与承追承变等案。请一例减两月。限八月完结。承审抢窃杂案。既减三月。则盗案越狱疏防、及承查承修承造等案。请一例减三月。限七月完结。得旨、好。　　

○山东学政闵鹗元奏、按试东昌府属、据提调官知府吴承勋禀称、有府属应考童生倪诚、范兰芳、被撞棍李际龙等、冒充臣衙门书吏。指称买求入学。假造铅银。掉包诓骗。经本童窥破情形。索银声喊。被巡役拏获。随提该犯等严讯。均承认不讳。现将撞棍等、枷号示众。按律定拟。得旨、此非枷责可完之事。应将此旨、传谕阿尔泰、严审定拟。　　

○陕甘总督杨应琚奏、甘省肃州地方、界当边塞。地多荒畴。自开辟新疆以来。肃地为内外总汇。现在商民辐辏。查该州北乡一带荒土。界在边墙以内者。始则编户畸零。未及垦开。远在边墙以外者。又以地有禁限。未许越耕。但际此拓疆万里。中外一统。似不必区区以远边为限。请将肃州邻边荒土。尽令开垦。并为相其流泉。开渠引灌。于军需平余项下借支工需。令承垦人户、分限缴还。得旨、甚好。　　

○四川总督开泰奏、邪教流传。为地方大害。川省民鲜土著。风气不齐。尤易煽惑。奸民宋朝伦等、踵行无为教。诱骗更夥。且谬指从前刘奇案内早经正法之孙奎、谓其并未身死。以耸众听。总缘孙奎正法时。见之者少。故得妄行捏造。兹宋朝伦一案。现在案内拏至省城拘禁。拟以监候遣徒以下等罪人犯共百余名。若不使共睹宋朝伦等之死。未必知邪教作孽之深。随饬行按察使、会同督提标员、满城协领、派拨兵役。将众犯先押赴行刑处所。令其跪视。商民往观者。听其近立。始将宋朝伦等、分别凌迟处斩。并将奸邪恶迹、及犯严刑之处。通行出示。得旨、甚是。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十五


大清高宗法天隆运至诚先觉体元立极敷文奋武孝慈神圣纯皇帝实录卷之六百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

