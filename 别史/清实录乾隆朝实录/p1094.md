<!-- { "loadSidebar": true } -->
○谕军机大臣等、给事中朱若东巡漕回京。召见时询问沿途情形。据奏称东省至直隶一带。年景尚好。惟河间以北。良乡以南。夏秋雨水。多未沾足。田禾未经下种者。约十分之一。蝗蝻亦尚未净等语。南路蝗蝻。前据方观承奏称扑除净尽。何及今尚有萌生。应传谕该督、速行派员前往扑灭。务尽根株。勿使稍留遗种。至直隶今岁大田情形。方观承屡次奏报。称通省大局俱好。河间等处、既经被旱。何以并未奏明。看来一省之中。被灾者不过数邑。此数邑之中。又仅十分之一。尚属一隅偏灾。目今渐届秋深。一切杂粮。均已不及补种。只可待得雨后种秋麦耳。其间失收贫民。生计不无拮据。有应行抚恤者。自应查明抚恤。或借给耔种口粮。劝种秋麦。以为来岁接济之计。俱当善为料理。该督查办南和等属邪教。审明后、即著速赴河间一带。亲行查勘。一面抚恤。一面奏闻。以慰轸念。　　

○戊寅。谕曰、工部制造库郎中。员缺紧要。向例由吏部将六部俸深郎中、拟定正陪。带领引见。多系年老平常之员。往往不得其人。嗣后遇有缺出。著工部堂官。于本部司员内、拣选保题。引见补用。　　

○又谕曰、福禄在总兵之任。安逸日久。竟成懦弱。著以头等侍卫行走。果能奋勉。朕仍施恩复用。　　

○谕军机大臣等、开泰奏湖北应补常平额谷一摺。据称官仓买补。易致市侩藉口擡价。请早发价银。令地方官零星平买。或行户中、有情愿承买者。即豫行发给。于来春完仓等语。采买仓谷。在于酌量地方年岁情形。权衡贵贱。使囤积者不得居奇。即市侩无从藉口。豫将银两交州县收贮。设遇升迁事故。前后交代不清。必且滋弊。若豫行发给行户。谁不踊跃乐从。但行户之米。仍需于本地民间购买。徒多一转手。致令中饱欲壑。于调剂价值。亦未见有益。若发价民间。令于明岁完仓。在殷实者必不愿领。愿领者必致追呼。其滋扰正与青苗法等耳。该省仓谷应补之额。未为甚多。惟在督率地方官实心筹画。即照旧于丰收州县。酌量采买。奸贩亦不得藉口擡价。不在更张成法也。可传谕开泰知之。　　

○己卯。上御勤政殿听政。　　

○谕军机大臣等、直隶泰宁镇标中军游击李超等、亏那营项一案。传讯那亲。据称伊在泰宁镇任。闻营中生息银两。多有未清。随查得马世岱并营弁私那之弊。于离任时移交任澍等语。如此则马世岱舞弊情节。系那亲查明交办。任澍于详报该督时。断无敢于删除隐匿之理。方观承之不行叙入本内。一并题参。实出有心。益显然矣。总之方观承存一满员之见于胸中。且谓马世岱已经降调。是以取巧观望。并不据实办理。督抚统辖全省。一切皆资整饬。直属各标营满员甚多。方观承以此居心。营务将不可问。朕用人行政。一秉至公。岂肯于赏罚大权。稍示偏倚。方观承尤不应如此妄意窥度也。前已降旨。令其明白回奏。著再传谕令将任澍曾否咨明。及何以不行叙参情由。据实奏闻。督抚大员。不欲因此遽令来京质对。但经两次询问。如仍不过以含糊认罪为了事。是真自取罪戾。将不能承受恩泽矣。寻奏、查任澍报出马世岱、李超、亏那情弊。经臣委清河道前往查办。其李超等亏那营项一案。随经该镇查明揭报。是以先即题参。其马世岱一案。因所查银数牵混。复令覆查确实。是以题参在后。报闻。　　

○吏部奏、扬州府江防同知孔传橿、于乾隆十七年十月、部议革职。著该督抚出具考语。送部引见。其所遗员缺。该督抚自应于接准部文日。限一月内即行保题。乃迟至半年有余。俟孔传橿仍发江补用之后。将该员题请署理。其任意迟延。不无留缺待人情弊。得旨、降革人员。复特降谕旨。令该督抚出具考语。送部引见。此朕爱惜人材。不忍轻弃之意。已属格外加恩。及引见后。或发往他省。或仍发原省。或照部议降革。悉视其人之才具如何。酌量降旨。该督抚等、于该员奉文降革。即应照例出缺。乃高斌于孔传橿送部引见时。奏请仍留署江防同知之任。朕谕以引见时有旨。初未照所请行。今该部以迟延留缺查奏。而不知前奏即已错谬。特未经交部耳。高斌著察议具奏。各省督抚、于因公降革、送部引见人员。若概违成例。为属员奉请留缺。适以启市恩徼幸之弊。渐不可长。可将此通行传谕知之。　　

○以詹事府左中允积善充日讲起居注官。　　

○庚辰。谕曰、御史曹秀先、请颁发御制祭文。遇有蝗蝻郡县。即行誊黄告祭之处。所见甚为迂谬。蝗蝻害稼。惟当实力扑捕。此人事所可尽。至于祈神报赛。礼亦宜之。若欲假文辞以期感格。如唐韩愈祭鳄鱼事。其鳄鱼之远徙与否。究亦无稽。未必非好事者流。附会其说。朕非有泰山北斗之文笔。似此好名无实之举。深所弗取。所请不必行。余著议奏。寻议、该御史摺内、称旧时州县捕蝗。多系捐办。今奉旨许令动公。该州县意必报多。上司限以报少。驳诘往返。愈烦案牍。请嗣后捕蝗时。雇募夫役。并换易蝻子价值。动用钱粮。令同城教职佐杂。一面会同给发。一面佥书名押。开报该管上司查核。并严饬不得假手家人书吏。致滋混冒。应如所请。从之。　　

○又谕曰、任澍所奏、泰宁镇降调总兵马世岱、与游击李超等、通同亏那生息银两一案。传讯那亲。据称伊经查出。于离任时移交任澍等语。如此、则马世岱之通同舞弊。罪状显然矣。生息银两。原以惠济兵丁。若将备得以浸渔。则生计必至拮据。今泰宁一镇。近在畿辅。马世岱竟敢恣其贪蠹。其在他省。不问可知。即如张乃义离任时。那用存公银两至一千八百有余。是其明验。亦惟不顾情面之胡宝瑔。能不以其调任延绥。据实参奏耳。至各省督抚、遇有此等贪劣之员。或以提镇等、与已同为大僚。武职非文官可比。或经升迁降调。无妨阳为不知。不肯过为已甚。且生息银两。本非正项。营弁侵蚀。亦不比州县贪婪。有关民瘼。是以率皆苟且姑容。不行参劾。不知督抚统辖全省。病兵病民。不空歧视。苟有姑息。其贻害营伍者甚大。甚非朕畀任封疆之意。著该部通行传谕知之。　　

○谕军机大臣等、前因高斌奏到、湖河异涨。七月十二日、车逻坝过水情形。当经降旨令庄有恭、前赴高邮一带查勘。今据该抚奏称、于七月十六日。自苏前赴江宁。会同学臣考验拔贡等语。高邮等属、猝被水患。亟应查明抚绥。甚关紧要。该抚另摺中有高、宝、兴化、被水无多之语。当系七月十二日以前。此后车逻坝过水至四尺有余。则下游被水必重。田庐必有灾伤。著再行传谕庄有恭、遵照前旨。即速前往详悉查勘。加意抚恤。俾穷黎得沾实惠。毋致一夫失所。其淮海一带被水州县。已据该抚派委按察使许松佶查办。该司尚属能办事之员。将来高、宝、等处。有应行赈恤事宜。亦即令许松佶往来督率州县官实力奉行。严查胥役中饱等弊。务令无滥无遗。以副轸念。再庄有恭所奏、大江以南。自六月望后。雨未沾足。其于何时得有沾足雨泽。田谷收成分数。究竟有无妨碍。及现在民情若何。著一并速行据实奏闻。　　

○刑部议覆、云南总督硕色疏称、查何圣烈等猺匪。散劄招人。谋为不轨。业经访获确讯。即请正法。何圣烈、依律凌迟处死。杨起秀、李士明、马老四、权廷贵、斩决。盘金谅、绞立决。余犯照例分别办理。应如所请。从之。　　

○辛巳。上诣畅春园、问皇太后安。　　

○还宫。　　

○壬午。定科道及道员品级。谕、国家设官分职。期于有裨实政。若同一官而差分阶级。膺此任而兼带他衔。于官制体统。殊为未协。如翰林部曹小京官补用御史。既经简擢。同列课谏。即应无所区别。乃旧有五品六品之分。试俸不试俸之异。又如各省道员。例以布政使司参政、参议、按察使司副使、佥事、等衔。分别兼带。但道员职司巡守。以整饬吏治。弹压地方为任。至于钱谷刑名。则藩臬专责。各有攸司。且知府以下。悉其统辖。兼参议佥事衔者。阶秩反卑。其何以表率。此皆旧例相沿。宜为变通。以归画一而重职守。嗣后给事中、著仍为正五品。御史、俱改为从五品。不必试俸。直省守巡各道。著俱为正四品。停其兼衔。其道员俸深、应如何铨叙之处。该部定议具奏。寻议、查道员外升按察使。原不分参政、副使、参议、佥事、等兼衔。先尽即升。卓异人员。列名于前。次将俸深人员。任内无事故者。通行开列具题补授。仍应遵照办理。至道员内升京堂等官。向例兼参政衔者。升太常寺少卿、鸿胪寺卿。兼副使衔者。升太仆寺少卿、通政使司参议。兼参议、佥事衔者。升光禄寺少卿、鸿胪寺少卿。今道员既俱定为正四品。若仅以副使道所升之太仆寺少卿、通政使司参议升用。未免缺少人多。查太常寺少卿。鸿胪寺卿。向系从三品道升缺。光禄寺少卿。向系从四品道升缺。品级虽有稍异。而员缺并未裁减。升转未甚悬殊。应请准其一体升用。至鸿胪寺少卿一缺。系从五品。向为正五品道升缺。今道员既改为正四品。与鸿胪寺少卿。品秩稍殊。应毋庸以道员升用。从之。　　

○又谕、满洲等习俗纯朴。忠义禀乎天性。原不识所谓书籍。自我朝一统以来。始学汉文。皇祖圣祖仁皇帝。俾不识汉文之人。令其通晓古事。于品行有益。曾将五经、及四子、通鉴、等书。繙译刊行。近有不肖之徒。并不繙译正传。反将水浒、西厢记等、小说繙译。使人阅看。诱以为恶。甚至以满洲单字还音。钞写古词者俱有。似此秽恶之书。非惟无益。而满洲等习俗之偷。皆由于此。如愚民之惑于邪教、亲近匪人者。概由看此恶书所致。于满洲旧习。所关甚重。不可不严行禁止。将此交八旗大臣、东三省将军、各驻防将军大臣等。除官行刊刻。旧有繙译正书外。其私行繙写。并清字古词。俱著查核严禁。将现有者查出烧毁。再交提督从严查禁。将原板尽行烧毁。如有私自存留者。一经察出。朕惟该管大臣是问。　　

