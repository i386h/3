<!-- { "loadSidebar": true } -->
○丁亥。谕军机大臣等、前据全德奏、淮南纲引积压。淮北亦须调剂。自有私贩充斥。以致官引滞销。已有旨传谕舒常等、实力严缉矣。昨因伊龄阿久任两淮。向其询问积弊。据称、淮南私盐。惟在盐政督饬。留心稽察。淮北私盐。向由督臣派员巡缉。恐日久因循。必须地方州县。随时缉拏治罪。庶私销可以歛迹。又各商配运时。滚总乏人。往往不能及早行运销售。最为积弊。其盐觔运到汉口时。各店商、亦不无藉口缉私等事。私议出费。应严饬总商等、酌量调剂。并寄字汉口商人。不得任意糜费。致亏成本等语。伊龄阿在两淮年久。其所称盐务弊窦。自属实在情形。但尚恐不能详尽。全德系现任盐政。惟在其随时筹办。设法调剂。著传谕全德、即将伊龄阿指出各条、及此外尚有应行查办、可以杜绝私贩、减省费用之处。即悉心筹酌。妥协办理。以期纲引畅销。鹾务日有起色。至两江总督、本有节制盐务之责。且于州县各官。呼应较灵。并著书麟帮同严饬各属。实力查拏。如有奉行不力者。即参奏治罪。以除积弊。至两淮盐觔。向在汉口销售者居多。此次盐引积压。即由楚省节年以来。私贩充斥。地方官任意勒索。不肯认真查缉所致。舒常久任湖广。固有应得之咎。即姜晟到任业将一年。亦不应任其因循废弛。嗣后务须洁己率属。实心整顿。协力妥办。于缉私节费等事。痛加磨濯。实力查察。若既废弛于前。又复玩误于后。将来引盐仍有滞销。必将该督抚等、一并从重治罪。所有伊龄阿奏片、并著钞寄阅看。　　

○戊子。户部议准、前任四川总督保宁奏称、新疆五屯。兵民襍处。生齿日繁。现据茶商等、请由懋功厅。增给腹引一千张。于灌县采配茶觔。运至各屯售销。应徵课银三百七十余两。以乾隆五十二年为始。照例徵收。并于二道桥、达园、二处。各设书巡二名。分卡盘查。从之。　　

○礼部侍郎蓝应元、因病乞休。允之。　　

○己丑。谕军机大臣等、昨据刘峨奏、豫省漕船。因卫河水浅阻滞。现派员前往大名、元城等处。设法筹办等语。本日又据毕沅奏、直隶山东一带。天气乾燥。河流浅涩。德左等八帮。现尚在直东交界境内。已派员驰往。会同该二省各地方官。上紧催趱等语。此项漕船。系装载豫省粮石。其行走迟滞。系因卫河水浅所致。原与山东无涉。即经由直隶地方。亦不过两县。刘峨不及早筹办。直至接准兰第锡知会。始派员前往。已属迟缓。毕沅系本省巡抚。不能豫为设法办理。而转以直东二省、河流浅涩为词。尤不免意存推诿。毕沅、著交部议处。刘峨之过较轻。著交部察议。其押运迟误、暨不能实力催趱之地方官。并著该督抚、查明轻重。分别参处。仍督饬所属。迅速趱运。以期押帮前进。勿再延误干咎。至毕沅摺内。称卫河来源不旺。应将上流多为启导。并将旁流堵闭。以济运行等语。卫河之水。不但通济漕运。兼资灌溉民田。现在京通各仓存贮豆麦。尚有赢余平粜。非必专待本年运到豆麦。以为接济。即使该省漕船。抵通稍迟。亦无妨碍。况昨据长麟奏、先令东省漕船。越次先行。俟豫省漕船到境。即搀帮行走。本日毓奇、亦奏称计算时日。南粮船只。不致有拥挤阻压之虞。何必专以济运为急。若如毕沅所奏。将旁流一并堵闭。该省目下尚未据奏得有透雨。河北民田。将何以灌溉。是漕运稍迟。尚非刻不容缓之事。若民田失水。必至有妨种殖。关系尤重。毕沅所办。殊属错误。著传谕该抚、止须于卫河上流。多方疏浚。其旁流处所。向资灌田之用者。断不可堵闭。以副朕轸念农田至意。　　

○又谕、据永铎奏、为奴遣犯魏玉凯、因伊主博郭洛克、管束甚严。心怀忿恨。将伊主一家五命杀死。以图洩忿。讯据该犯供称、原籍直隶南宫县。祇有一子。名唤杨二。现年二十五岁。并无产业。已将该犯按律凌迟枭示等语。魏玉凯、系诬告良民李存仁、为王伦逆党。发往伊犁。给厄鲁特为奴之犯。胆敢逞凶洩忿。将伊主一家五命杀死。致令绝嗣。凶恶已极。按律俱应如数拟抵。虽据该犯供称、祇有一子。居住原籍。所供恐不足信。著传谕刘峨、即将该犯之子杨二、严拏务获。照例定拟。并查明该犯所供杨二之外。是否尚有隐匿。一并查拏。除将年已及岁者。照例办理外。其子孙内有年未及岁者。即解京加以宫刑。以供外围扫除之役。俾凶恶之徒。不得复留余孽以示除恶务尽。仍寓法外施仁之意。　　

○又谕、据孙士毅等奏、拏获抢劫盗犯。究出结会匪徒一摺。内称、据苍梧县孟照禀报访闻该县地方。有匪徒聚会踪迹。旋据县民李南茹等、具报被贼抢劫。现获抢犯陈兴远等十一名。讯系西宁县民仇德广起意。与高明县民梁季舟。商量纠人结拜弟兄。以牙签会为名。各人打造一副。并各佩银图书一个为记。希图卖给牙签图书。敛钱使用。嗣有苍梧县李继久、与陈兴远、邀合会匪。抢夺李南茹牛只。卖钱分用。复至严思任家。抢夺银钱并将严思任工人黎胜昌。割去右耳。现据供出会匪。除已获陈兴远等十一名。尚有未获首夥二十名。现在饬属严拏务获等语。仇德广、陈兴远等、胆敢纠约多人。结拜弟兄设立牙签会名目。甚至叠次越境抢夺行凶实属目无法纪。该督抚据该县禀报。即饬属拏获多人。悉心根究。所办尚好。虽讯明该犯等、尚非闽省天地会内夥匪。但始则设立会名。希冀诓钱分用。甚至持械抢人牛只。劫夺钱文。亦不可不防其渐。著传谕孙永清、即将拏获各犯。按律定拟具奏。仍饬属多派干役。将未获之首夥各犯。即行严拏务获。毋致远扬漏网。并著传谕图萨布、一体饬属访拏。勿使一名免脱。其访闻禀报之署苍梧县知县孟照、于地方事务。尚属留心。案定后。著给咨送部引见。　　

○吏部议奏、前准直隶督臣、以钜鹿县知县沉长春、调补大兴县。嗣据顺天府尹吴省钦奏准、以沉长春、系该府尹典试浙省取中举人。谊属师生。应令仍回原任。查定例、乡会考试官取中之人。毋庸回避。同考官、及受业师生。均应回避。如考官业师在下属。取中及受业之人。为督抚司道。应令官小者回避。如考官业师为督抚司道。其属员有系伊取中受业者。祇令咨部存案。但乡会考试官。与同考官。均系阅文取中。其情谊并无差别。考官业师。身任大僚。从前取中受业之人。在伊下属。亦难保无瞻顾狥情等事。请嗣后除京官一切考核纠参。均由各堂官、公同定议办理。毋庸另议外。凡外任官员。乡会试考官、同考官、及业师、为督抚司道等官。均令官小者回避。凡应回避总督者。俱于邻省改掣。其回避抚司、及统辖全省之道员者。俱令于总督兼辖之邻省改调。如无总督兼辖省分。即于邻省改掣。其回避分巡数府之道员、及知府以下等官者。令该督抚、即于本省内酌量调补。从之。　　

○庚寅。谕、刑部奏、山西省太平县祁闰月子、强奸雇主贾伯衡继母贾梁氏未成一案。该抚原拟。将祁闰月子、照强奸未成例。加等发黑龙江为奴。未为允协。请改依雇工奸家长妻女、强者斩立决一摺。已依议将祁闰月子即行处斩矣。强奸家长妻女。定例应行斩决。原以名分攸关。何得拘已成未成之例。此案祁闰月子、既受雇与贾伯衡家佣工。素有名分。胆敢图奸雇主贾伯衡继母。并用刀恐吓。逞淫犯分。不法已极。自应立寘重典。乃明兴仅将该犯问拟发遣。殊属轻纵。而明禄系由刑部司员出身。非不谙律例者可比尤不应错误至此。明兴、明禄、俱著传旨严行申饬。仍著将因何错拟之处。各行明白回奏。寻明兴奏、前据明禄审拟祁闰月子一案。仅拟发近边充军。经臣驳饬另拟。旋据详覆。以雇工强奸主母未成。并无作何治罪明文。因辑注内、载有强奸家长妻女未成。应比照亲属强奸未成拟军之语。仍请照情重军流例。加等改发黑龙江为奴。臣未能详究律例。斟酌重轻。遂据司招问拟咨部。应请旨严加议处。又明禄奏、并恳交部严议。均报闻。　　

○调镶黄旗蒙古副都统富昌、为密云副都统。镶蓝旗汉军副都统海宁、为镶黄旗蒙古副都统。　　

○辛卯。谕、据和珅等奏、此次巡幸天津。沿途各省督抚、盐政、织造等、呈进缎皮张荷包帽纬等项。除沿途颁赏随围王大臣、并直隶办差大臣官员人等外。其赏用余剩物件。请留备赏需之用等语。向来巡幸。各省督抚等、俱各呈进土物。以备赏需。今阅和珅等所开清单。此次赏用余剩物件。留存甚多。尽足备一二次巡幸颁赏之用。五十五年春。朕瞻礼岱宗。展谒阙里。沿途应颁赏赐。即以此次余剩物件。带往颁给。尚属宽余。该督抚等、若再备路贡呈进。不但徒滋糜费。且久经存贮。亦属无用。所有五十五年东巡。各该督抚等、著遵旨毋庸呈进路贡。并交奏事处。不准接收。　　

○吏部议准、江南河道总督李奉翰疏称、前准部咨、原设六塘水利同知。改为邳北同知。移驻邳州。原设邳睢同知。改为睢南同知。应请换给分管邳睢北岸河务同知、分管睢灵南岸河务同知关防。均照旧定为河工要缺。在外拣选。其原设邳睢同知岁支俸廉役食等项。俱归睢南厅支领。至新设邳北同知、应将裁汰六塘同知原设俸薪。照数拨给。又各厅旧有岁给经费银二千两。均因工段较多。费用难减。应令照旧支领。从之。　　

○调正白旗汉军副都统台费英阿、为镶蓝旗蒙古副都统。以署正红旗汉军副都统徐绩、为正白旗汉军副都统。　　

○壬辰。谕、户部议驳、两淮盐政全德、请将丁未纲未行纲引。提出六十万道。分年带运带徵一摺。固属照例办理。但念该处纲引。积压过多。有占新纲运行地步。若照例徵纳。商力不无拮据。著加恩照该盐政所奏。准将淮南丁未纲未行纲引内。提出六十万道。分作五年带运。所有正杂钱粮。亦准其分作五年带徵。以疏积压而纾商力。　　

