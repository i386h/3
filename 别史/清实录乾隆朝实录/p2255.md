<!-- { "loadSidebar": true } -->
○丁亥。谕、前据阿桂等节次奏报、攻克僧格宗等处。随营将佐中、奋勉者甚多。曾降旨令阿桂查奏。今据奏到、云南参将郝壮猷、前在甲尔木山梁、及美都喇嘛寺。俱督兵杀贼甚多。实为出力。又甘肃临洮营都司神保、于进攻甲尔木、及攻捣池木、美诺等处。亦俱奋勇。请赏给花翎等语。郝壮猷、神保、屡次领兵接仗。皆能奋勉。甚属可嘉。著俱赏戴花翎。以示鼓励　　

○又谕曰、塘古泰、年力就衰。盛京现有查办旗地事务。精神恐未能周妥。著来京候旨。盛京户部侍郎员缺。著瓦尔达补授。其东陵总管内务府大臣员缺。著满斗补授　　

○又谕曰、文绶、原系弃瑕录用之人。因其在陕西巡抚任内。办事尚属认真。加恩擢授总督。又以四川军务、为阿尔泰贻误。而文绶于军需向所谙习。特调为四川总督。令其整顿经理。乃伊闻命之初。尚似勇往。及到任以后。于各路粮饷。仍均有迟误。一切军营事宜。亦未见其实心妥办。甚至借军需名目。妄请开捐。竟为属员冒销地步。初不意其乖张若此。曾降旨通谕中外。并将文绶交部议处。尚欲视其向后是否能改悔奋勉。再为定夺。至今年七月内。闻阿尔泰在川。声名平常。并有纵伊长子明德布、向属员勒索之事。因传谕文绶、密行查访。及文绶覆奏、惟称明德布、与属员渐熟。往往进见。于是人言啧啧。虽勒索等事、尚无实指。而阿尔泰纵容干与。情弊显然等语。朕以文绶不过就旨敷衍。每事虽略有因由。俱无指实。若仅以人言啧啧为凭。即莫须有罪案。何足以服阿尔泰父子之心。朕从不肯以风闻无据之言、轻治臣下之罪。复谕文绶、于该省属员内、设法查访。据实覆奏。不得仍事含糊。乃阅数月之久。并未查明续奏。嗣因原任川东道托隆回京。传旨询以阿尔泰任内之事。据称、阿尔泰今属员承买玩器物件。短发价值。其办运楠木、杉木、派令重庆府多办帮木。运京售卖肥已。又龙安府知府马权卓异时。闻有馈送之事各款迹。一面传旨诘询文绶。明德布现在拘禁候讯。即命军机大臣、会同内务府大臣、详加研鞫。据明德布亲供、俱已直认不讳。并非得自刑求。岂有为子者捏词陷父之理。其非风影浮谈。已无疑义。阿尔泰在川狼藉若此。托隆系川东道。距省较远。尚能列款开出。则在省官员。尤当知之亲切。一经确切稽询。众人断不敢代为隐饰。文绶身任总督。奉旨密查。即应实力访察。据实覆奏。方不失为大臣秉公持正之道。乃竟意存袒徇。辄敢蹈官官相护之恶习。实出情理之外。后任督抚、该查前任之事。无难令其水落石出。似此肆行欺罔。于吏治人心。大有关系。若各省从而效尤。朕将何以任人。是文绶之罪。断难复逭。因命富勒浑、驰驿前往四川。将阿尔泰之案。详加严讯另办。乃文绶料明德布在京。定然供认。又见富勒浑将到。自揣事必败露。始将刘益前在藩司任内、为阿尔泰扣缴养廉、科派属员、苦累木商等事、查出参奏。则其从前之袒护欺饰。已属显然。业经有旨、将刘益革职。解交四川审讯。文绶、身为封疆大吏。如此居心。岂可不重加惩治。文绶、著革职。交与富勒浑、一并严讯。如有应行问罪实迹。即按律定拟。若尚无别项赃款。即将文绶发往伊犁。令其自备资斧。效力赎罪。以示炯戒。其四川总督员缺。著刘秉恬补授。仍在美诺、布朗郭宗等处。督办粮运。经理诸务。所有总督印务。著富勒浑暂行署理。留于省城。办理地方事务。至内地应运出口各路军糈。并著富勒浑悉心经理。毋使稍有迟误。不得以专办日行事件。稍存膜视。其湖广总督事务。仍著陈辉祖就近署理。俟剿平金川后。刘秉恬再回成都任事。富勒浑仍回湖广总督之任。将此通谕知之　　

○又谕曰、阿桂奏、前锋参领拉布东阿、随营打仗。实属奋勇等语。拉布东阿、著赏给多尔济巴图鲁名号　　

○又谕曰、富森布等奏称、希布察克部落布噜特阿森、冲噶巴什部落布噜特阿瓦勒比、奋勉当差。并无养赡之资。恳恩赏给等语。阿森、阿瓦勒比、前俱在军营出力奋勉。既无养赡之项。著加恩于喀什噶尔库贮赏余一百腾格普尔内、每年各赏给五十　　

○谕军机大臣等、前经降旨、将各路将军、参赞、及领队大臣等、均为派定。此旨于十二月十三日发往。计二十二、二十三等日。可至军营。其时温福如尚未起程。自当遵照派定各路同往。若已带兵分进。或程途相距较远。更换未免费事。不妨即令舒常为丰昇额参赞。海兰察、哈国兴、为温福参赞。阿桂一路。即令明亮为参赞。其领队大臣等、亦即照伊等所派、分队带兵。毋庸复照前旨更换。至阿桂奏称、安置降番一事。业据温福等奏、令董天弼、查礼、查办。尚恐未能周到。现调五福来营。分段稽查弹压。所办亦是。前因此事关系紧要。于温福等未奏之先。特派刘秉恬在美诺、布朗郭宗一带。经理抚缉。今已将刘秉恬补授四川总督。仍令其在美诺等处、董办一切事务。并令就近督催粮运。将此传谕知之　　

○又谕曰、文绶于交查阿尔泰款迹一节。敢于袒护欺饰。已降旨将伊革职。交富勒浑一并查审。其总督员缺。令刘秉恬补授。仍令在美诺、布朗郭宗一带。经理安置降番事宜。并就近督催粮运。该处曾经温福等、派有董天弼、查礼、又续派五福、在彼分段稽查。伊等虽悉番情。而于军务紧要机宜。未能明习。刘秉恬平日尚属晓事。近更觉其诸事留心。著董率该镇等、实力妥办。副朕委任。刘秉恬既在小金川地方、综理弹压。其总督任内常行事件。难以分心遥办。并有旨令富勒浑、在省暂行署理。代办一切事务。并督催内地续运粮饷。俟大功告竣。刘秉恬回至成都。富勒浑再回湖广总督之任。该督务实心整理。毋得视为五日京兆。稍有疎懈　　

○又谕、据温福等奏、泽旺一犯、已派员押解赴京。其安都尔、虎儿、阿克立、三犯。俱解成都监禁。亦勒、昂拜、伦真、三犯。俱在军营羁禁候讯等语。安都尔、虎儿、二犯。俱系逆酋任用之人。前已谕令解京。其阿克立、及亦勒等三犯。据奏亦关紧要。并谕令温福等、即将亦勒等解送成都。著传谕富勒浑、选办妥干员弁。将安都尔、虎儿、阿克立、亦勒、昂拜、伦真、六犯。分别管押解京。仍饬委员、沿途小心防范。毋致疎虞。计此时泽旺亦甫在成都起程。若能一同起解。更为妥便。将此并谕富勒浑、刘秉恬知之　　

○定边将军大学士温福、定边右副将军尚书公丰昇额奏、金川贼巢。惟噶拉依、及勒乌围、为心腹之地。其由功噶尔拉、至喀尔萨尔、系捣噶拉依正路。臣温福由此进剿。其自僧格宗、纳围、纳扎木、至当噶尔拉、亦系进攻噶拉依要路。臣阿桂由此进剿。至舒常、现由绰斯甲布进兵。其俄坡地方。系径攻勒乌围近路。前此仅有土练兵八千名。今酌拨汉土兵四千。臣丰昇额带领。由章谷、吉地、前赴绰斯甲布。与舒常合力攻剿。得旨嘉奖　　

○又奏、小金川演化禅师印。系康熙五年所给。现从泽旺处收取送京。又于布朗郭宗寨内、查出铜印三。一镌嵓州长官司印。洪武十一年造。一携杨塘安抚司印。永乐四年造。一镌别思寨安抚司印。宣德十年造。检查四川通志。并无此三土司之名。据土人称、小金川地方。原系五土司之地。被小金川吞并。别思寨一印。即系土舍安都尔先世之物。其余四土司。年远无从稽考。报闻　　

○戊子。以岁暮袷祭。遣官祭太庙中殿、后殿　　

○谕、现今川省军务。需员办理。文绶在川。已逾半载。诸事稍为熟习。如讯无别情。即将伊留于军营。自备资斧。效力赎罪。如催趱各路粮运。及安置降番等事。派令承办。倘再不实力奋勉。该督等、即据实严参。加倍治罪　　

○参赞大臣副都统舒常奏、本月初三日早。见有贼番五六百人。分为三队。从东涧密林、前来滋扰。臣即督同镇将、分路压攻。贼见官兵勇猛。仍由树林中窜回负险。次日、又有贼番潜从西涧林中、分队而来。臣同马虎等、率兵放枪迎击。毙贼十余人。余俱奔窜。此两次弁兵。间有阵亡受伤。谕军机大臣等、前此舒常一路。不过牵缀贼势。所派兵力。原觉稍单。今分路进兵。绰斯甲布一带。即为进攻勒乌围正路。昨丰昇额已奏、带绿营兵四千。土兵二千。前往攻剿。自能得力。但金川贼番。较小金川更为狡黠。而潜劫营寨。截掠粮道。尤其长技。著传谕三路官兵。安营设卡之处。豫为加意严防。设或贼众潜来劫掠。即奋勇歼戮。自不敢轻视官军。而后路粮道军台。并各派干练大员、往来迎护。方为妥善。至舒常所奏、截杀贼众官兵、及粮台兵丁内、有带伤及阵亡者。并著查明。报知丰昇额、咨部赏恤　　

○又谕曰、文绶奏、亲赴美诺、筹办粮运。安插番众一摺。所见已迟。文绶委任总督。一切粮运。乃其专责。而各土司番境。皆伊所管地方。今小金川全境俱已平定。其间应办之事颇多。文绶既见及此。何不于阿桂攻破僧格宗时。即前往相度筹办。直俟接到温福等札调查礼之信。始奏请前往。已属濡迟。前已降旨、令刘秉恬驻劄美诺。督办粮运。及安抚降番诸务。如文绶业已抵美诺。即著刘秉恬、传旨讯问文绶。伊既知分内应办之事。何不早为具奏。前往讯取切实确供奏闻　　

