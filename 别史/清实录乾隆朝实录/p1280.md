<!-- { "loadSidebar": true } -->
○谕军机大臣等唐开中奏、请各营招募虎匠一摺。所见鄙陋之至。营中现有马步兵丁。设值有虎。火器弓箭。皆可捕除。虎尚视以为难。则设遇盗贼。何以除之。岂有另立虎匠名目。专行召募之理。绿旗兵丁。软弱无能。即此可知。该总兵之平时不能加意训练。益复可见。著传旨申饬。　　

○以鸿胪寺卿储麟趾、为太仆寺卿。　　

○辛未。上御懋勤殿。勾到山东、河南情实罪犯。停决山东斩犯二人。绞犯一人。余四十八人、予勾。　　

○谕、此次勾到河南省情实人犯。内黄隆妒奸杀命。申玢贿卒越狱。赵保学强奸伤人。张二持刀奸污。宋恩拒捕杀伤。俱极凶淫残暴之徒。巡抚图勒炳阿、皆议入缓决。经九卿改拟情实。国家明罚敕法。贵得情理之中。若意存姑息。殊非辟以止辟之义。图勒炳阿、著传旨申饬。　　

○谕军机大臣等现在彻兵。暂且停止擒拏阿逆。所有厄鲁特各游牧人等。不能保无与阿逆同谋、潜通消息之事。从前降旨。令将伊等游牧。向内迁移。而驻劄大兵于各游牧之外。著密谕兆惠、遵照查办。并留心防范各游牧人等。倘有私自逸出。与阿逆往来者。即行查拏。务宜慎密。　　

○壬申。谕、从前富勒赫学习河务时。参奏南河积弊。尚似能实心任事。朕冀其有剔弊厘奸之能。是以即令署理河督。乃年来所办诸事。不过寻常供职漫无实在整顿。即如孙家集地方。向来不设堤工留为减洩黄水盛涨。冬令复行堵筑。历年俱如此办理。乃去岁旁溢之处。渐露河槽富勒赫并不先事豫防。及今秋水势冲漫大溜渐移。亦未将情形据实入告。不过含糊具奏。现据刘统勋参奏。交部严加议处。若仍留总河之任。于河防重务。恐有贻误。富勒赫著来京候旨。其河道总督员缺。著爱必达补授山东巡抚员缺。著鹤年调补。广东巡抚员缺。著周人骥署理。周人骥著来京陛见。即行赴任。鹤年现在奏请陛见。俟来京后。再赴新任。爱必达俟鹤年到任后。来京请训。再赴河道总督之任。爱必达未到任之先。刘统勋著暂行署理河道总督事务。　　

○又谕曰、尹继善著实授两江总督。爱必达新任河督。于全河形势。一切修防。恐未谙练。尹继善仍著兼管河道事务　　

○又谕、据爱必达奏称。有表弟董成咸。系正白旗汉军。突至衙门。请将武生吴梅等四名。求中武举。随饬按察使集犯。究出贿托各情由等语。科场乃国家抡才大典。岂容不法之徒。钻营舞弊。著该抚按律严行审拟。似此干谒贿嘱。督抚中之不识大体者。或且以为呵叱不行。亦足了事。爱必达能据实参奏。惩一警百。实于政务有裨。著交部议叙。董成咸既系旗人。何得私自出外生事。该管大臣、著明白回奏。　　

○又谕曰、朕向以满洲习气淳朴。骑射熟练。胜于汉人。且能耐劳苦。堪为绿营表率。是以加恩陆续擢用绿营。所用人员。理宜感激朕恩。各加奋勉。以为该管员弁模范。乃并不勤习骑射。惟眈安逸。甚至有不如绿营之人者。殊非朕擢用之意。朕前已降旨训饬。著交兵部将朕前谕、及此谕。刊刻宣示。所放绿营人员。俱各给一分。嗣后倘仍不知奋勉。朕必重惩不贷。　　

○又谕曰、王士仪不胜副都统之任。著仍在参领上行走。　　

○以江苏崇明镇总兵顾春、为镶黄旗汉军副都统。调浙江温州镇总兵林洛、为崇明镇总兵。以福建澎湖协副将林贵、为温州镇总兵。　　

○癸酉。上御懋勤殿。勾到直隶、山西、情实罪犯。停决山西绞犯二人。余五十七人、予勾。　　

○诣皇太后宫问安。　　

○谕军机大臣等、兆惠等奏称、厄鲁特人等生计甚艰。所有前赴巴里坤人等。请酌给口粮养赡。俟明春给与耔种。令赴廋集、额布齐布拉克等处。及巴里坤、诺尔、附近地方种地。秋收后、仍令各回游牧等语。此事甚与目前情事相协。前曾降旨、令将此项人等。谕令各回本游牧。因伊犁地方平定。如概留养赡于巴里坤。则伊等原游牧。转成弃地。殊为可惜。今看伊等情形。经阿逆蹂躏之后。谋生无策。若量给口粮。令其回至游牧。则所给之项。不过暂延数日。依然穷困。甚至流为盗窃。俱未可定。著传谕雅尔哈善等。即将近日前赴巴里坤之三都克所属人等。及向后仍有似此前来者。俱照兆惠所奏。暂留巴里坤。酌给口粮。仍令伊等、照达什达瓦人众。各自谋生。俟明春赏给耔种种地。秋收后、再令回至原游牧。不必拘泥前旨办理。　　

○又谕曰、成衮扎布等奏称、贝勒品级车木楚克扎布。前闻台站扰乱。即带兵接续。复自伊游牧解送驼五十只。马六百匹。羊一千只。赴军营交纳等语。车木楚克扎布、屡在军前效力。已加恩封授贝勒品级。赏戴三眼翎。此次交纳驼马羊只。甚属可嘉。著加恩于军需项内。将此项牲只。折价赏给。　　

○又谕曰、成衮扎布等奏称、博特巴达什、乌巴什等。管理牧放马匹。商同协理台吉班珠尔。欲将马匹带往青滚杂卜处。经章京巴颜岱、德勒格尔等夺回。即带马匹赴乌里雅苏台等语。章京巴颜岱等、甚属可嘉。成衮扎布查明。似此奋勉人员。奏闻加恩。班珠尔、及博特巴达什、乌巴什等。情甚可恶。著即严行审讯。究出首恶。正法示众。　　

○又谕、自平定伊犁地方以来。赏给厄鲁特等翎顶甚多。后又降旨。倘有仍愿穿戴伊等衣帽者听便。此乃因伊犁初定。是以加恩赏给。今据雅尔哈善奏称、伊等甚善赏给翎顶。殊不知顶戴特为品级而设。酌量伊等职分赏给尚可。翎乃特加旌奖。必实有功绩者。赏之乃当。若赏平等之人。何以示鼓舞之道。著兆惠查明、现在各鄂拓克等未授职之人若干。其应如何赏给职衔、并可否赏翎之处分别定议具奏。候朕酌量赏给。兆惠仍晓谕伊等。言赏给翎顶。乃系格外加恩。尔等素习尔之衣帽。可仍照常穿戴。非一经赏给。遂并尔等衣帽。悉令更换也。　　

○又谕曰、锡特库、自派往巴里坤以后。并不知奋勉。不胜都统之任。著降为副都统。所遗员缺。著满福补授。驻劄瓜州。管理屯田事务。满福所遗拉林副都统员缺。著舍图肯调补。　　

○军机大臣等议奏、据兆惠奏称。每台应派察哈尔兵十名。传递事务。厄鲁特人五十名。管理马匹牲只。绿旗兵五名种地。每十台、派绿旗官一员总领。办理台站及种地事宜。五台派笔帖式一员总领。每台派委署笔帖式一员。登记档案。现在大兵彻回。每台祇应设马四十匹。驼五只。兵丁每年给钱粮八个月。每月二两。茶叶四个月。每月一包。其种地收获粮石。即给为口粮。所有厄鲁特供应口粮之处。悉行停止。至驰驿官兵。马不得过五匹。驼不得过一只。跟随台兵。不得过二名。违者参奏。凡部限六百里紧要事件。专行递送。其寻常事件。俱交管台人员。于驰送六百里事件之便。一并递送等语。应如所请。交巴里坤办事大臣。及永贵、第鲁巴等办理。至噶勒藏多尔济、扎那噶尔布、及额林哈毕尔噶一带各台吉等。曾经供应台站人等牲只口粮。遵旨赏给缎疋。一并交兆惠查明分赏。从之。　　

○命内阁学士富德、在尚书房行走。　　

○以山西杀虎协副将和成、为直隶宣化镇总兵。　　

○甲戌。谕、上年江浙地方。偶被偏灾。曾经降旨。令将灾地漕粮。缓至今冬带徵。目下正值启徵之候。该二省秋收虽属丰稔。但民间元气初复。新旧并徵。民力不无拮据。朕心深为廑念。著加恩将上年被灾各州县、应行带徵漕粮。缓至明年麦熟后开徵。其被灾最重者。分作二年完纳。该督抚等查明。董率收漕各员。实心办理。以副朕轸恤闾阎之至意。该部即遵谕行。　　

○又谕、外省因公被议人员。令该督抚出具考语、送部引见者。原以其中或有可用之材。不欲以一眚废弃。今日引见之冯子式、朱元裕、二员。人俱平常。陈宏谋据实填注。乃高晋所出朱元裕考语。则故作浮泛嘉许之词。与其人全不切实。其意以该员引见时。去留自难逃朕洞鉴。而已经离任之人。不妨周旋。以邀属员称誉。此向来督抚中沽名习气。殊属不合。著传旨申饬之。并通行晓谕。　　

○吏部议准、山西巡抚明德奏称。蒲州府永济县。附府事繁。应添设县丞一员。查平阳府临汾县县丞。并无所司。应移驻永济。以要缺注册。嗣后缺出。在外拣调。书役照临汾原额。俸工养廉。在永济支给。从之。　　

○命翰林院侍读学士曹洛禋、在尚书房行走。　　

○乙亥。命传谕噶勒藏多尔济、沙克都尔曼济、巴雅尔等曰、尔等自上年前赴热河行在入觐后。即回至各游牧地方。已踰一载。甚劳远念。尔等遵朕谕旨。约束所属。守分安居。深堪嘉予。今届岁终。特遣侍卫第玛、部员巴哈达等。前往存问。并赍所赐食物荷包。以示优眷。俱各祇受。现在阿逆尚在哈萨克、苟延残喘。朕念官兵效力经年。时届寒冬。暂行彻回。俟明年领兵再往。第阿逆狡诈百出。倘遣人潜赴尔等游牧。诡计煽惑。尔等即行擒献。毋令脱逃。至沙克都尔曼济、遣人奏称、请于巴里坤附近地方游牧。已谕知雅尔哈善等。酌给口粮。暂为安插。俟明春赏给耔种。赴廋集、额布齐布拉克等处耕种。秋收后、再行回至原游牧。尔等仍善自谋生。永享昇平之福。朕有厚望焉。　　

○谕军机大臣等、黄廷桂奏、请派满洲兵二千名。驻劄瓜州。现在巴里坤已设库伦。其从前派往兵丁一千名。应行更替。著即于派驻瓜州满洲兵内。先派一千名。令往巴里坤驻防。其瓜州驻防兵一千名。著照黄廷桂所奏。俟戊寅年再行派往。所有此次拣选派兵事宜。著军机大臣议奏。寻议、派兵驻劄巴里坤。应设协领二。佐领八。防御八。骁骑校八。笔帖式一。俱由八旗应升人员内拣往。其兵由八旗前锋护军披甲人内挑派。于明年二月内起程。沿途折给车辆口粮草乾银。悉照西安兵移驻凉州庄浪之例。再官兵携眷前往。应酌给协领、佐领、整装银四十两。立产银六十两。防御、骁骑校、笔帖式、整装银三十两。立产银五十两。兵、整装银二十两。立产银三十两。其整装银、在京给发。立产银、俟抵巴里坤支给。巴里坤现有驻兵房屋。著黄廷桂派员修葺。从之。　　

○又谕、巴里坤驻劄满洲兵一千名。已经军机大臣等、议奏派往。其瓜州议设驻防兵丁。既经黄廷桂奏请。俟戊寅年移驻。为期尚远。该处远在边外。满洲兵丁。携眷前往。殊属未便。现在厄鲁特等、前赴巴里坤者甚多。伊犁等处、尚有散处厄鲁特人等。若择其年壮可任耕种者。或一千名。或数百名。移驻瓜州。伊等既获养赡之资。加以训练。更可收日后效力之用。似无庸再派满洲兵丁前往。著传谕黄廷桂、兆惠、雅尔哈善等。商酌办理。　　
