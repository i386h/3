<!-- { "loadSidebar": true } -->
○大学士等奏、陆续恭进明史纲目稿本。谨先纂辑明史前纪。自元至正十五年起。迄二十八年闰七月止。凡二卷。恭呈睿览。臣等愚见。以前纪之作。虽为明祖追叙。以著王业所由。实亦与续纲目并行。以补元纪之缺。事可参观。义须互见。兹于分书事迹。一一详核。行文用追叙体。总称明祖。若其始为大元帅。及自立为吴国公。大书皆从僭号之例。以其时元季玉步未改。天王正朔有归。明虽兴王。何逃名分。盖既别为一书。则体例无嫌小变。而不恕其僭号。则褒辞弥则大公。伏候圣明裁定。再自洪武元年以后。纲目正文。事关胜国遗踪。盛朝殷鉴。凡主德之隆替。国是之善败。物力之衰旺。民风士习之淳漓。纪载并务详明。褒贬尤宜矜重。查现在各分修官稿本。次第就绪。臣等递加点勘。陆续进呈。兹先具洪武元年八月迄十月止。拟定纲目凡三卷。并呈睿览。嗣后每次进呈。拟以十年、或二十年为率。缘臣等虽裁取众长。虚心檃括。而体追笔削。自信良难。惟我皇上远绍经心。夙精史鉴。增损予夺。随宜训示。俾得以次酌改。统归至当。用成完书。垂示无极。又史氏之疎。不惟挂漏。或冗或复。所在有之。故有一事当分见数条者。有数事当并入一条者。有后事当豫为立案者。有前事当从后追叙者。是必统观全书。乃可施以别择。臣等于陆续进呈稿本之外。倘有所见。另摺奏闻。得旨、朕材谢知古。学未通经。当此史笔之公。实恐目光之眩。至明祖前纪体例。诸卿所见。与朕意同。盖大君臣子。名分不可逃于天地间。僭号兴王。予夺严乎辞语内。敢曰继春秋之翼道。于此昭来兹之鉴观。我君臣其共勉之。　　

○又奏、土默特蒙古。生计艰难。多有典出地亩。应酌筹久远资生之计。从前喀尔吉善、请令民人纳粮。分给蒙古。并将未垦之地。招民耕种。经臣等议令该抚、会同该将军都统、妥议具奏。今该都统吉当阿等会议、以量徵官银。为数无多。不敷散给。转启民人久远侵占之弊。惟当定以年限彻还。使民人不致亏本。而蒙古得复原业。应如所议。按原价定限退还。均匀分给蒙古。自后不许复行典卖。违者按例治罪。再土默特地土。本系恩赏游牧。从前既未均派。任有力者多垦。则侵占既多。无力之人。不得一体立业。今吉当阿等、议以地多之人。酌量拨出。分给穷苦之家。据称官兵喇嘛等。俱各悦服。亦应如所议。令地多者量拨五千顷。将家口众而地亩少、及无地之蒙古等。按口分给。立业耕种。将来年满。彻回再行均分。至未垦草地。原恐其荒弃。是以招民垦辟。今既称土默特两旗蒙古。并各喇嘛沙弼那尔等。牧厂不甚宽裕。且各扎萨克游牧处之民人蒙古。及喀尔喀贸易之马驼牲畜。皆赖此牧放。若将草地陆续招垦。必致侵占牧所。于蒙古未便。仍当禁其耕种。亦应如所请。从之。　　

○兵部议准、署直隶总督史贻直奏称、天津镇标中军游击。兼管左营。并辖汛务。实属纷繁。其兵马钱粮。军火器械。应将左营夏口守备。彻回管理。所遗夏口河务漕务。令右营派出外委把总一员。并酌留夏口汛马兵五名。驻劄催趱。就近归并右营管辖。其余夏口汛马守兵三十三名。彻回天津差遣。至左营所属盐山、南皮、薛冯、等汛。拨归右营游击管辖。其右营原管之马厂、青县、兴济、三汛。拨归左营四党口守备。就近管辖。仍将各汛改归管辖事宜。造报备核。从之。　　

○停徵山东济宁、滕县、峄县、金乡、鱼台、邹县、临清、等七州县卫、水灾旧欠钱粮。其本年漕粮。及改徵黑豆。俱缓徵。　　

○加赈湖北汉川、沔阳、天门、荆门、云梦、江陵、监利、襄阳、枣阳、谷城、宜城、光化、等十二州县、水灾饥民。并酌借耔种。　　

○丁巳。户部议准、河南巡抚雅尔图奏称、本年起运明岁蓟粮。轮值山东。豫省若必拘泥向例。令东省运往。恐误江南民食。已檄饬粮道、在豫省运通漕粮项下。照应运蓟粮额数运江。并咨东省、将应运蓟粮。改运通仓。甲子年蓟粮。令东省补运。至蓟粮定额。每年四万七千二十余石。今运江四万石。尚存七千二十余石。若另运赴蓟。则款数畸零。且需专员押运。伏思江南赈济。需粮孔多。而古北口一带丰收。添买甚易。谨照原额。于运通粮石内。拨出四万七千二十余石运江。所有不敷陵糈七千二十余石。恳交古北口提臣买补。得旨、依议速行。　　

○兵部议奏、先经前任漕运总督常安奏称、应禁运丁收养军犯。以免累丁误运。并请敕下外省督抚、各就本省情形。将发配军犯、作何收管养赡之处。奏明请旨等语。臣部移咨有漕之江南、山东、河南、江西、浙江、湖北、湖南、等省督抚。令各将本省情形奏报。今据陆续覆到。查各省立法。互有同异。均未斟酌尽善。惟乾隆二年七月内。九卿议覆、原任福建巡抚卢焯条奏内称、嗣后收到军流等犯。不分新旧。均派各州县安插。如年逾六十。不能食力。拨入养济院。按名给孤贫口粮。或年未六十。成笃疾者。一体拨给。其挟有微资。习有手艺者。听各自谋生。交地保收管查点。若少壮军犯。实系贫穷。又无手艺者。初到配所。各地方官、就近酌量安插管束。按该犯本身及妻子女。每名每日、照孤贫例给口粮。以一年为止。于各州县仓谷项下支销。一年后、该犯于风土人情渐熟。不难自食其力。再此辈年力强壮。尽可使用。各州县有驿递之处。一切应用人夫。酌拨少壮、并无资财手艺者充当。给应得工食。交夫头管束。该管官仍行查点。无驿地之州县。公用夫役。均令一体充当。日给工价。毋许胥役克扣。如此、则安置得所。就近亦易稽查等语。覆准在案。是军流各犯。若何管束养赡之处。闽省例极周详。现在直隶省、已照此办理。而山东、河南、湖广、江西、江南、浙江、各督抚所议。俱有请照闽省之例之说。应即令仿照画一办理。其所需酌给米粮。有存贮仓谷者。在仓谷项下开销。无存贮仓谷者。在存公项下支给。并于每月朔日、该管官查点一次。则军犯既无失所。运丁亦不致派累。俟命下。移咨各省遵行。从之。　　

○戊午。御史熊学鹏奏、兵部常有大学士等封寄各省督抚书字。随到随发。仅该司员一登草簿。并不汇数稽查。日久恐滋弊端。请敕下该部、将每月寄书字若干件。某日某件。封发某处。或照常飞递。或昼夜兼行。逐月缮摺进呈。得旨、如所请行。下部知之。　　

○停徵奉天承德、辽阳、海城、锦县、广宁、等五州县、水灾额赋。　　

○停徵湖北沔阳、均州、嘉鱼、汉阳、汉川、黄陂、孝感、黄梅、广济、武昌、武左、蕲州、等十二州县卫、水灾额赋。　　

○赈浙江瑞安、平阳、二县。及温、台、玉环、沿海地方。双穗场荡地。水灾饥民。并借给耔种。其瑞安、平阳、双穗场荡地。田禾损伤。停徵本年地丁场课。及南米本折钱粮。　　

○加赈湖南湘阴、长沙、益阳、巴陵、华容、武陵、龙阳、沅江、安乡、等九县水灾饥民。　　

○己未。上诣皇太后宫问安。　　

○以广东按察使潘思榘、为浙江布政使。江苏粮道李学裕、为广东按察使。　　

○庚申。谕、国家设兵。所以卫民。而将弁则又管辖兵丁者也。各宜整饬营伍。操练骑射。修葺器械。精熟技艺。且时时训诫。俾之有勇知方。凛遵法度。一切地方事务。不得越俎干预。斯为能称厥职。乃闽省向来武备废弛。兵丁久染恶习。而武弁又复袒护姑容。遂至肆无忌惮。即如漳浦县杀死知县一案。子龙小刀会内。即有兵丁连结。此则干犯法纪之尤甚者。朕又闻得彼地积习。如会盟结党。逞凶聚殴。并造作匿名揭帖等事。或有兵丁串通。或系兵丁诬捏。凡属百姓之作奸犯科者。多有兵丁在内。至参、游、都、守、等官。并不将如何训练。禁约兵丁之处。禀报该上司。惟将地方琐屑之件。朦混具禀。以为挟制有司之具。无怪乎兵气日骄。目无国宪。重为官民之害也。著该督抚提镇等、严饬各将弁。自今以后。务令约束兵丁。申明条教。俾洗心涤虑。痛改前非。倘再有百姓不法之案。营兵在内指使牵连者。发觉之日。将该管弁员、即行紏参。从重议处。决不宽贷。该部即行文闽省。使众知之。　　

○太常寺奏、向例大祀圜丘坛。于祭期日出前九刻请驾。今十一月二十六日冬至大祀。前期一日。驾诣斋宫。祭日由斋宫诣坛。或于日出前三刻四刻请驾之处。请旨遵行。并拟于请驾前一刻。恭请神位。皇上由斋宫乘辇。不入更衣幄次。至铺设棕荐处。降辇升坛。祭毕。出昭亨门乘辇。得旨、南郊之日。著于日出前五刻请驾。即于是刻、恭请神位。朕于斋宫仍入更衣幄次。候安奉毕。诣坛行礼。余依议。　　

○辛酉。和硕庄亲王允禄等奏、太和殿、皇上升座。所设中和韶乐。祗有笙四。箫二。笛二。殿廷高敞。惟闻钟鼓之声。查明会典所载乐器。笙十六。箫十二。笛十二。较多数倍。虽损益随宜。不必举前代为例。但金革二音。独出众乐之上。余并不扬。应请笙用八。箫用四。笛用四。庶几克谐。歌工二名。亦似太少。请增为四名。并请宫内应用中和韶乐之处。一体添设。其乐器或交与造办处。或交与工部成造。即发与律吕正义馆、校正音律。现今尚未成造之前。内外互相借用添足。得旨、依议。乐器著律吕正义馆成造。　　

