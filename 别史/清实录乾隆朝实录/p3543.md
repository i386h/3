<!-- { "loadSidebar": true } -->
○谕军机大臣曰、福康安奏、附近廓尔喀之布鲁克巴、作木朗、披楞、三处部落。业经檄令发兵攻贼。又西藏帕克哩边外哲孟雄宗木等部落。现与廓尔喀打仗。将该二处地方奋回。并谕令该部落、乘胜直捣贼巢等语。布鲁克巴等部落。既与廓尔喀不睦。经福康安檄谕令其攻剿。不过如治病偏方。藉以牵缀贼势。原非仗其兵力。为捣穴擒渠之计。即欲用以攻剿贼匪。亦必俟大兵深入贼境。豫约各部落同时进攻。使贼匪猝不及防。方为得力。乃福康安于大兵未集之前。即檄谕前往剿杀。实属失之太早。嗣后遇此等紧要军机。必当熟思审处。慎之又慎。至所称帕克哩营官番众。将哲孟雄宗木收复。福康安俱加奖赏等语。营官番目等、能将远年被占之地。大半收复。尚属奋勉。著福康安传旨、再行酌量赏赉。并晓谕该营官番目等。大皇帝闻知尔等打仗奋勇。夺回廓尔喀侵占之地。特再加恩赏赉。俾伊等益知感奋图报也。再摺内称、屯留聂拉木贼匪。困守日久。谅不能窜逸等语。聂拉木贼匪。已据鄂辉等奏到。于正月二十四日。将贼匪全行轰毙。并将拏获活口。移交福康安审讯。分别办理。想福康安尚未接到鄂辉等咨文。故有此奏。又据福康安讯问保泰供称许银说合之事。我到藏时。原有所闻等语。保泰等既早有所闻。且贼匪所寄禀内。复提及此事乃保泰等竟敢徇隐不奏。节经降旨。将保泰雅满泰二人。枷责示儆。今据福康安奏、请将保泰再行重责四十板。另制重枷枷号。所办甚是。雅满泰与保泰、厥罪维均。早有旨将伊押回前藏。并著照保泰之例。再行枷责。以示炯戒。再保泰之名。与从前裕亲王相同。裕亲王系近支尊属。自宜敬避。从前纳木扎勒、旺扎勒、皆所知悉。乃并未更改。以致伊损福罹罪。现已改名为俘习浑。以后遇有询伊事件。即以此名书写。　　

○是日、驻跸半壁店行宫。　　

○己卯。谕曰、福康安奏、到藏后采办火药铅丸。以资应用。旋据济咙呼图克图。并扎萨克堪布喇嘛噶布伦等、查明布达拉现存火药二千四百余觔。铅子二万八千斤。并交出大小炮三十余位。听候运送军营。又据各寺喇嘛及噶布伦等。将自养马匹交出。经福康安选得健壮好马一百匹。一并先送军营等。语。此次征剿廓尔喀。原以保护黄教。辑宁、卫藏。前据福康安奏、达赖喇嘛、督率各呼图克图等。采办粮石牛羊。帮出乌拉。甚为踊跃。节经传旨奖谕。兹复据济咙呼图克图等。将布达拉旧存火药铅丸炮位。并畜养马匹。一并交出应用。足见急公忱悃。已降旨令福康安分别赏赉。用示嘉奖。火炮马匹。俱系行兵要用。现据福康安查明、藏地本产硝磺铅觔。一面就近采办。并添买良马数百匹。以备乘骑。所有达赖喇嘛处、及各呼图克图噶布伦等处。交出火药铅子炮位马匹等项。著福康安查明。酌给价值。以示体恤藏地。有加无己至意。　　

○又谕、此次直隶派出办差兵丁。著加恩赏给一月钱粮。　　

○又谕、嗣后驻劄陵寝办事王公宗室等。如有情愿将本身俸米。移于就近该州县仓内支领者。俱听其便。以省运费。并著为例。　　

○谕军机大臣等、前因德成勘估潼关工程。将不应添修之水关泊岸堆拨滥行浮估虚糜帑项。至一百三十余万之多。经和琳前往查明。因即降旨将德成革职、拏交刑部治罪。嗣经刑部定拟斩候。固属罪所应得。但念德成办理此事。祇系拘泥成见。藉以兴举大工。成其执拗之名。尚无侵肥入己情弊。且在工部向属奋勉。情罪尚属可原。著即加恩释放。至德成旧患目疾。并著留京王大臣察看。是否尚能通明辨物。抑或竟成盲瞽。即行据实覆奏。勿得稍存回护。候朕另降谕旨。　　

○又谕、据陈用敷将安南国王阮光平谢恩表文进呈、朕披阅该国王表内所称、节次祇领颁赐御制诗章书扇、及玉象荷包等件。具表恭谢。情词恳挚。感激实出至诚。深堪嘉奖。已于表内用朱笔批示。兹将原表发回。并赏给该国王玉暖手一件。寄信谕旨一道。一并发交。该抚接到后、即派委妥员、赍赴镇南关。交该国镇目、转交阮光平收领。将此传谕知之。　　

○又谕、朕本日行抵秋澜。有道旁叩阍贵州民人杨秀锦、随令军机大臣、讯取供词进呈。该犯系贵州镇远县人。素当本县董长。催取每年应徵钱粮。从前俱按亩徵收米石。自四十八年以来。改徵折色。每地一亩。徵银递年加增。因加徵银两太多。催交不齐。屡被责打。受苦不过。携带串票来京申诉等情。细阅该犯供词。折徵之始。每亩折银六钱五分。递加至二两一二钱不等。上年则仍徵一两二钱等语。地亩钱粮徵收米石。自有定例。何以改徵折色。且递年既经加多。何以上年银数又复减少。种种情节。自应彻底根究。以成信谳。但该县民人交纳钱粮者甚多。何独该犯一人。不惮远来。赴京控告。或另有唆使贿嘱之人。亦未可定。如该犯所供情节。竟属虚诬。自当治以应得之罪。以儆刁风。若该地方官果有加徵之事。更不可不严行查办。据实参奏。著传谕姜晟、于滇省民人那辉宗等控告争夺家产一案、审办完竣。即顺赴黔省。提集犯证。秉公严审定拟具奏。此系隔省之事。该抚自无所用其瞻徇也。　　

○是日、驻跸秋澜村行宫。　　

○庚辰。孝贤皇后忌辰。遣官祭陵寝。　　

○谕军机大臣曰、鄂辉等、筹办聂拉木等处分兵防守。并绘图贴说进呈。所办殊属非是。从来行军制胜之道。全在能得要领。若攻其腹心。捣其中坚。自必纷纷瓦解。况贼匪巢穴既小。兵自无多。合计不过万余。即使贼兵各路散漫而来。而巢穴既覆。则贼匪失所凭依。不攻自溃。岂有于通贼道路。一一派兵防御。转令进剿之兵。以分而见单。即如图内所绘萨喀地方。系在绒辖定结等处之后。贼匪又岂能越过各处。绕至萨喀。乃鄂辉等、亦派兵二百在彼驻守。其漫无措置。即此已可概见。看来鄂辉、成德、竟系胸无把握。心存畏怯。以致调度失宜。前此朕尚虑伊二人或有冒昧轻进之处。今则不患其不详慎。祇患其不奋勇矣鄂辉、成德、俱著传旨严行申饬。伊二人竟不可恃。虽据奏、鄂辉现自聂拉木起程。绕至拉子一带。前赴宗喀。成德亦由第哩朗古带兵前往。但伊二人既如此懦怯无能。亦未知何时能到。即使勉强到彼。带兵无几。亦难望奋勇攻剿。计此旨到时。福康安自早已驰抵边界。将屯聚之贼。全行歼灭。廓清后路。现在续调屯土官兵。及索伦达呼尔兵。亦已陆续齐集。福康安即统领五六千劲旅进剿。为捣穴擒渠之计。至大兵深入后。济咙、聂拉木、两处。为通贼要路。自应分兵驻守。但祇须每处派兵二三百名。足敷守御。其余各处。俱不必零星分布。将有用之兵。置之无用之地。　　

○又谕曰、奎林向来领兵打仗。不辞劳瘁。此次特派前往。原以伊系军营得力之人。足当一面。乃因头患热疖。日久未愈。精神实不能支持殊为轸念。著传谕奎林、在江卡安心调理。以冀就痊。不必过于焦急。转致增剧。　　

○是日、驻跸梁格庄行宫。　　

○辛巳。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○是日、驻跸、东北溪大营。　　

○壬午。清明节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○上命、皇十五子嘉亲王□□祭泰东陵。　　

○遣官祭。孝贤皇后陵、端慧皇太子园寝。　　

○是日、驻跸隆山村大营。　　

○癸未。谕、朕此次恭谒西陵。巡幸五台。经过直隶地方。已加恩蠲免本年地丁钱粮十分之三。惟念经过各州县、尚有节年因灾出借米谷各项。若仍令一并带徵。小民输将未免拮据。著再加恩将大兴、安肃、新乐、正定、定州、望都、清苑、新城等八州县、未完节年因灾出借米麦谷三万四千五百五十四石零。概行豁免。用示朕惠爱黎元。有加无已至意该部即遵谕行。　　

○谕军机大臣曰、书麟奏请修理江都等处营房一摺。据清单内所开、江都县孙基港等五汛营房。于乾隆四十八年五十年修理后。现已坍倒应修。又兴化县大团汛等十一汛营房。于五十三年修竣。现经倒卸。勘明应修等语。向来修理营房。俱有一定年限。如果修建已在十年之外。或有坍损倾圮。自应勘明照例请修。今江都县孙基港等处营房。自四十八五十年修理后。距今不过八年六年。亦何致即有坍损。至兴化县大团等汛。甫于五十三年修竣。距今祇有三年。为期更近。亦一并列入应修单内。明系营弁藉此为名。欲沾余润。而该县亦扶同朦混。彼此分肥。其弊显而易见。乃书麟并不亲身查验。又不派大员履勘。率据属员详请开单具奏请修。殊属非是。著该督将是否文武员弁、通同借此开销。及因何不遵年限、率请修理之处。据实明白覆奏。毋得稍有回护。致干咎戾。除原摺交部覆议外。将此传谕知之。　　

○又谕、朕启跸以来。连日途次天气颇觉乾燥。望泽甚殷。本日得有雨泽。云气宽广京师是否同沾。朕心深为廑念。著传谕留京办事王大臣。京城一带。是否已沐春膏。或亦觉有乾燥之处。如未得雨。照例于两处祈雨若业经得雨。即行迅速具奏。以慰廑念。　　

○是日、驻跸五郎村大营。　　

