<!-- { "loadSidebar": true } -->
○谕军机大臣等、京城初六、初七、两夜。雨势绵密。现尚未止。恐不免有过多之患。今岁大田禾稼。似可期望有秋。此次雨水稍多。低洼地亩。不致妨碍否。至永定河水势。虽已据该督、以时过处暑。奏报安澜。但连日之雨较大。永定河水。恐不免增长。是否顺轨安流。堤工足资巩护。朕心深为廑念。周元理、不可因已过防汛之期。稍存大意。致有疎虞。著传谕该督、即速查明。据实迅速覆奏。寻奏、保定省城。初七八两日。得雨旋霁。惟天津、静海、武清、三属洼地。间有积水。现设法疏消。于秋成大局无碍。永定河于初四日。长水一尺八九寸。亦即消退。堤工稳固。得旨、览奏欣慰　　

○又谕曰、萨载奏、各工水势长落情形一摺。据称、闰六月二十八日。黄河水势。加长至一丈四尺九寸。黄山坝、潘家屯、周家庄等处。俱有平漫之水。现在抢护。自二十九日至初三日。黄水共消四尺九寸。各漫工俱已化险为平等语。览奏以手加额。昨据姚立德等奏、仪封十六堡。漫口七十余丈。掣动大溜。是豫省漫口。黄河盛涨已洩。江南河工。自可冀平稳。但仪封漫口。甚关紧要。昨已谕令高晋、自行酌量。如可分身前往。即速带领谙习桩埽之将备等、驰往督助。今高晋谅已至清江防汛。务即自行审度。如江南现无险要之工。萨载在彼。足资防护。高晋可迅速带领将备等、即驰驿兼程。前赴豫省。上紧堵筑。期早合龙。以慰注念。至仪封漫口之水。据姚立德等奏、由贾鲁河至亳州达淮。其水必归洪泽湖。恐清水骤然加长。昨已谕令高堰一带。亦应留心。再清口坝今年未拆。亦应留心。该督等接奉前旨。自必悉心办理。但今岁清水甚弱。五坝并未过水。恐上游之水骤至。湖水陡增。高堰应行减放之水。一时未能宣洩。甚或水志已逾。而清口不及展拆。所关甚钜。著萨载、加意妥为筹备。宣节得宜。勿致临时措手不及。稍有贻误。著由六百里加紧传谕知之　　

○又谕曰、郑大进奏、仪封、考城、二县被水情形一摺。仪封十六堡。漫口至七十丈。且已掣动大溜。其势较甚。朕心甚为轸念。不可不上紧堵筑。至被水之州县。考城最重。其漫口之仪封、及黄水经过之宁陵、睢州、永城等处。村落田庐。恐亦不免淹损。该抚所奏、飞委荣柱、赍银驰赴各县。速为抚恤。并委员雇备舟筏。随带炒米炒面。分路济渡穷民。及搭盖蓬厂、以供栖止等语。所办尚好。其余凡属被灾之地。均宜切实查勘抚恤。毋使一夫失所。昨又截留江西漕米十万石。令豫省接运备用。以资灾民口食。但恐各处被灾人户。并应赈恤。需米较多。现已派尚书袁守侗、驰驿前往。会同查办。并面谕袁守侗、如约计两次所截米二十万石。尚不敷用。即再截留米十万石。一面飞札鄂宝、迅速派拨。一面奏闻。其仪封之十六堡。漫口夺溜。尤宜上紧堵筑。昨已传谕高晋、令其自行酌量。带领谙习桩埽之将备。迅赴豫省。督同调度堵筑。高晋能否前往。尚难遽定。姚立德等、务须即速上紧赶办。毋稍懈缓。其所需秸束檾料等项。郑大进、尤须星速调运。以济急工。今又派袁守侗驰驿赴工。会同该督、抚、迅速筹办。务使克期合龙。以慰悬注。将此传谕知之。仍将堵筑漫口情形若何。迅速由驿覆奏　　

○又谕、据郑大进奏、藩库章程一摺。已批该部知道。但郑大进此奏。殊属未协。前因孙士毅条奏。藩司寄库银两。分别款项。呈送督抚存核一事。朕以各省藩库情形。自亦大概相似。因谕令各省督、抚转饬各该藩司、查照核办。节据各省藩司、自行专摺覆奏者甚多。今郑大进、将荣柱详报库贮月册。及应拨领各款。覆加检核。代为奏闻。而不令荣柱自行奏覆。实属过当。前因该抚面奏荣柱、时露高兴。朕恐其自恃有才。目无巡抚。或于公事不免搀越。是以传旨训饬。俾其自知谨饬。并非令该抚概行抑置。不许藩司自达奏章也。藩臬两司。均有奏章之责。藩司总理钱谷。臬司专管刑名。其本职之事。原可直陈。朕亦得观其识见何如也。如藩库款项。乃藩司职掌。巡抚覆核。则与题本何异。郑大进岂可因朕曾经饬谕荣柱、遂抑之过甚乎。即荣柱遵朕饬谕。亦止须遇事收敛。不侵巡抚之分。今乃于职所应奏事件。亦详报巡抚转达。竟不免畏惧巡抚。更误会朕教戒本意矣。两司帮助督抚。办理地方公事。平日各当尽其分所应为。不稍侵与。亦不宜缄默不言。惟督抚之命是从也。设或督抚有赃私不法之事。两司原可据实密陈。若皆畏惧督抚。不敢一言。岂大吏劣迹。必待科道纠劾。及朕亲为访闻。则又何必有两司奏事之例。而两司瞻徇缄默之咎。又岂能轻逭乎。此风各省皆然。而直隶、湖广、广东、福建、为尤甚。今郑大进又欲效为之于河南也。若两司觊觎督抚之缺。妄思媒孽其短。原难逃朕之洞鉴。其取戾自不小。而今之两司内。则实无其人。朕整饬庶僚。一秉大公至正。不使稍有过不及之弊。督抚等各当善体朕意。为两司者。亦当各尽职守。将此传谕郑大进、并遇便谕令各督抚知之　　

○又谕曰、郑大进奏报、陕省铜铅过境被水情形一摺。所奏殊未明晰。荆紫关下、及史家店等处。既捞获沉溺铜船四只。且获铜六十擡。何以并无船户水手。是否溺毙。理应叙明。至白亭地方。查获铜八十一擡。尖角地方。查获铜八十七擡。据称、亦无船户水手。并不言有无沉溺之船。更不可晓。该抚既据淅川县禀报。即应确查因何并无船户水手、及有铜无船之故。明白声叙入奏。并应挨查此数项沉溺之铜。系何员领运。于何处被水冲溺。运员何往。其船户水手有无下落。移咨陕省查明办理。乃仅将捞获之铜。付便员崔象豫管解。余皆置之不问。郑大进何不晓事若此。著传谕郑大进、即速详悉查明。据实覆奏。毋再含糊塞责。寻奏、查据淅川县报称、史家店、白亭等地方。捞获铜觔。均系商南县冲下头二帮内船铜。并无船户水手。适运员崔象豫、亲押四帮铜船到淅川。随将捞获铜觔。交收解陕。报闻　　

○又谕曰、国泰奏、续获盐枭案内夥犯耀复义、即姚复义、拟发伊犁给厄鲁特为奴一摺。已批交该部议奏矣。姚复义系盐案夥犯。固应拏获治罪。而首犯孙大汉、至今已半载有余。何以尚未弋获。自系所属文武、不能实心缉捕所致。且据姚复义供、因事隔日久。回家看视。则孙大汉此时、或潜回避匿。亦未可定。著传谕国泰、务宜严饬所属。实力严密访缉。务使要犯迅速就获。早正刑诛。毋得怠玩从事。致令久稽显戮　　

○丙申。上御勤政殿听政　　

○谕军机大臣曰、高晋奏、黄河水势加长情形一摺。据称、广筹去路。以洩异涨之潘家屯、苏家山、等处。昨据萨载奏、业已漫水。并据称、二十九日至初三日。河水陡消四尺九寸。各漫水处俱已挂淤。工皆化险为平等语。高晋拜发此摺时。自尚未闻有消水之信。今上游之河南仪封、现已开口。掣动大溜。所以江南河水顿消。各工可保无恙。惟是河南之仪封漫口。甚关紧要。该省河工之将备兵丁。于下埽等事。素未习练。即姚立德、于堵筑大工。亦未曾阅历。恐其过于惊惶。不得主意。是以谕令高晋、自行酌量。如南河无甚险要工程。萨载在彼。足资防护。即速带领谙习桩埽之将备等、驰赴豫省。督助堵筑仪封十六堡漫口。以期迅速合龙。今据奏、已于初四日自江宁起程。遄赴河工防汛。此时谅已到清江。著再传谕高晋、即速酌量南河各工。有无险要之处。权其轻重。如可以分身。即将两江总督印务。交萨载署理。高晋迅速带领谙习埽工之将备等、驰驿遄赴河南。悉心调度。帮助堵筑漫口。俾得克期竣事。以慰廑念。高晋即一面起程。一面奏闻。至河南漫水。由贾鲁河达淮。其水必归洪泽湖。今岁清水微弱。五坝并未过水。清口东西两坝。尚未展拆。恐清水骤长。清口两坝开展不及。所关匪细。著萨载、留心筹酌。如或清水陡增。务使宣洩得宜。勿致贻误。此朕所深为悬注者。高晋如已赴河南。萨载尤当时刻留心。毋稍疎懈。著由六百里加紧传谕知之。仍将黄水清水现在情形。及高晋能否赴豫之处。迅速由驿覆奏　　

○军机大臣等会同户部议覆、闽浙总督杨景素奏称、酌筹疲商调剂事宜。一、闽省商力微薄。不能养灶。又收买迟滞。均需自备资本。致有抛弃盐埕、鬻私图价诸弊。请照粤省例。于该道溢额盈余项下。拨银十三万余两。分贮该道、及各府库。令各场员详领。责令养灶收盐。配商转运。一、盐觔价虽屡增。而近来钱价日减。经费日增。成本仍有不敷。应照粤省奏准例。遇阴雨过多。场盐少产年分。总埠量增盐价一二厘。子埠分别量增。一、宁德县属漳湾场、霞浦县属淳管场、罗源县属鉴江场、行销细盐二万五千余担。较晒盐多费。而柴本较前增逾两倍。请每担量加钱一百文。其行销细盐之宁德、霞浦、罗源、三县卖价。每觔酌增一文。均应如所奏。从之　　

○吏部议淮、江西巡抚郝硕疏称、江省旧有捉杀、磨刀、平头、等塞巡检。名目均不雅驯。查捉杀寨巡检、驻石城县城西赤江桥。应改为赤江司。赣县磨刀寨巡检、辖长兴等地方。应改为长兴司。雩都县平头寨巡检、管长兴安仁等乡。应改为兴仁司。从之　　

○三等男梁秉旸缘事革职。以其弟秉慎承袭　　

○命礼部尚书钟音、充经筵讲官　　

○宁夏副都统德尔赛、年老休致。调黑龙江副都统永铎、为宁夏副都统。以头等侍卫庆霖、为黑龙江副都统　　

○调直隶按察使达尔吉善、为甘肃按察使。以刑部郎中文禄、为直隶按察使　　

○予福建出洋遭风淹毙闽安水师左营兵林季、赏恤如例　　

○丁酉。孝懿仁皇后忌辰。遣官祭景陵　　

○谕军机大臣等、据保宁奏、石门地方。有神祠。俗名将军庙。祀汉灵帝时中郎将孟溢。至明嘉靖万历间。重修立碑。其文内多有妨碍本朝之字。随将此碑掩埋等语。明季碑碣。既有触碍字样。自不应复留。但掩埋仍在土中。久或经掘出。其字尚在。不如将碑字尽行磨去。另拟碑文刊刻。叙述其神之事迹。及土人立祠之意。既不使湮没无传。且不令字有违碍。方为两得。将此传谕知之　　

