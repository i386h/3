<!-- { "loadSidebar": true } -->
○广科举额。谕礼部、国家宾兴之典。原以遴拔俊髦。若学殖荒陋者。俱得厕名幸进。则玉石杂呈。主司因而迷目。自不可不严立限制。前此学臣科试之后。复取遗才。录遗之后。督抚又有大收。其取送甚滥。是以议有科举定额。每举人一名。大省录取八十名。中省录取六十名。小省录取五十名。其途本宽。果系真才。自不复有遗珠之叹。但近来士子。因科场剔除旧习。颇知自爱。有志读书。期以实应。又当稍展其额。以示鼓舞作兴之意。朕思前议、但就正榜定额。尚有副榜未经议及。著再加恩。每副榜一名。大省加取四十名。中省加取三十名。小省加取二十名。令各学政于考试遗才时。不论生员贡监。亦不拘县分大小。但就文理明通者。照数录送入场。此外概不许滥送。该部可即速行文知之。　　

○谕、上年山东被水各府州县卫。屡降谕旨。分别赈恤。朕又念歉收之后。宜加抚绥。复经降旨。令该抚将被水州县、于现在赈恤之外。酌量加赈。以资接济。今据阿里衮奏称、安邱、诸城、二县。原报被灾五分之各村庄。例不加赈。但今春雨水短少。米价昂贵。小民谋食艰难。其余原未报灾之各村庄。虽稍有收获。历今半载有余。穷乏户口。未免拮据。请加赈一个月等语。安邱、诸城、二县。无论巳未成灾。俱著加赈一个月。俾贫民糊口有资。勿致失所。该部即遵谕行。　　

○谕军机大臣等。安邑、万泉、二案。朕遣大学士讷亲、率领该抚爱必达查办。自起身之后。朕计日望其将办理情形奏闻。即爱必达到彼。与乌尔登等先到彼处。亦应即行奏闻矣。乃迟至今日。始据奏万泉一案。先后共获人犯一百一十四名。要犯俱巳全获。彼时官兵初至。各犯有闻风躲匿。百姓亦有搬移附近别村。要犯有巳逃被获。百姓旋经招谕。亦即宁怗等语。此案纠众不法。凶恶巳极。其辱官抢犯。把守城门。非寻常聚众可比。或有蓄谋构衅。勾结奸匪。另有别图。是以命大学士讷亲、前往查办。其该处监狱有无疎虞。仓库有无抢劫。即如固原兵丁纠众时。有抢夺当铺等事。此次万泉凶徒肆横。一应当商店铺。有无劫掠。良善有无扰害。彼蜂屯蚁聚之际。百姓若何光景。是否安堵如故。及罗俊带兵前往。不能弹压于前。今若何擒获凶犯于后。此中情事、最关紧要。大学士讷亲摺内、并未叙及。若以朕盼望之切。先为略陈大概。则此摺所奏情节。即初一日到彼之时。巳可发摺。今迟至初三日。自可细加查察。逐一奏闻。乃摺内不过笼统陈奏。何以慰朕西顾之念。尔等可传谕大学士讷亲。令其详悉速奏。再爱必达摺内、称知府朱发、因刁民簇拥出城。遂手书朱票。由蒲州府放还。现巳全拏监禁。朱发为一郡之表率。平日庸懦。酿成事端。乃临事为刁民迫胁。遂尔书票放犯。其罪不容于诛矣。应从重议罪。至于此案审结时。所有统辖专辖之文武员弁。应遵前旨。照苗疆失守例、从重办理。又大学士摺内奏称、于三十日途遇抚臣赍摺之人。询知奏报续获人犯。恐致行迟落后。不如由驿递送。更为便速。因令赍回等语。此摺乃爱必达于四月二十八日赍发者。即恐稽迟时日。带回由驿递送。亦当于初一日即为赍遣。即今初三日所发摺内。亦并无此摺。若云讷亲所奏。即爱必达摺内情形。彼摺可以无庸覆奏。即应将此情节声明。再此次来摺之密封。上面拆破。下面竟未封口。所包黄纸。亦未粘封。讷亲系最精细之人。断无此理。此中自有情弊。巳差员前往沿途一带挨查。大学士讷亲、应将封发奏摺之人。细加询问。可一并传谕知之。再事巳定局。所办者善后耳。可于众犯正法之后。押解别犯赴太原。可令太原之满兵。便路护送。若有应至太原商办者。即亲至太原。乌尔登等先令回京。沿途暑热。不必似去时疾行也。寻奏、查万泉刁民。欲将蒲州人犯、提至本县审结。因闻知府到来。恐人少不足挟制。是以纠集多人。又恐知府回去。人犯不能提回。派留徒党把守城门。乃其起事本意。所有仓库监狱。全未干动。城内并无丝毫侵扰。百姓亦无惊惶。至罗俊、因查阅营伍。亲至安邑。未经查拏人犯。即回平阳。后因万泉有哄闹之事。带兵至万泉。彼时知府业巳旋府。知县亦调赴临晋。在后方回。该镇到时。刁民巳散。陆续于各处查拏。凶犯俯首就擒。百姓闻官兵一到。便都惊避。此等情节。臣概未叙入。实增惭悚。再臣于万泉发摺时。所包黄纸。缘与抚臣奏报、同在一匣。是以用纸另裹。未经粘糊。至奏摺实系封好。其封口损伤。上面封口、因摺子添多。将黄褥改薄。装垫不实。以致沿途松动擦损。其下口本系旧糊。挨动自脱。报闻。　　

○丁酉。上诣畅春园问皇太后安。　　

○戊戌。谕、前因山西万泉、安邑、刁民抗粮拒捕聚众不法一案。特遣侍郎雅尔图、前往查审办理。乃雅尔图行至中途。向巡抚爱必达、告称患病沉重。不能前进。请医调治。近又称病势渐愈。缓缓回京。向来八旗大臣官员。均励忘私忘家之义。即遇用兵行围。若未经派出。无不痛哭垦求。以从王事。其或年老有疾。亦情愿捐躯于疆场。而以偃息在床。死于妇人女子之手为耻。此满洲之旧风。雅尔图身为大臣。岂不知之。至此案奉命查办。即使中途患病。理应力疾前往。果至不可支持。巡抚便至拦阻。而义在雅尔图、惟奋往巳耳。其不能审理案件。请旨派人代巳而巳耳。乃自称病势危笃。逗遛不前。究且此案查拏匪类、则有绿旗之兵弁在。定案参奏疎防、则有巡抚以下、不善经理之官员在。何至耽延观望。畏首畏尾。至于如此。较之从前八旗公忠勇敢之风气。大相迳庭矣。朕于是大为人心风俗虑。尚不为雅尔图一人而巳也。雅尔图现既患病。著解任调理。俟病痊之日。自行奏闻请旨。户部侍郎、著舒赫德调补。　　

○旌表守正捐躯之湖南石门县民冷上珍妻林氏。　　

○己亥。谕军机大臣等。各省督抚养廉、有二三万两者。有仅止数千两者。在督抚俱属办理公务。而养廉多寡悬殊。似属未均。著军机大臣等、酌量地方远近。事务繁简。用度多寡。量为裒益。定议具奏。寻议、查各督抚养廉银。现在湖广总督、一万五千两。两广、一万五千两。江苏巡抚、一万二千两。江西、浙江、湖南、湖北、四川、各一万两。不甚悬殊、无庸置议外。直隶畿辅重地。事务繁多。总督养廉止一万二千两。较各省觉少。请增银三千两。山东、山西、河南、三省。同属近地。事务用度。亦属相仿。且俱系兼管提督。而山东山西二省、各二万两。河南止一万二千两。请将山东山西二省、各减五千两。河南增三千两。各成一万五千两之数。广东巡抚、一万五千两。广西、止八千四百余两。虽广东用度稍多。然相去太远。请将广东减二千两。广西增一千六百两。以足一万两之数。再川陕总督、虽有节制边方。犒赏兵丁之费。然养廉三万两。较各省过多。而西安、甘肃、二省巡抚。西安居腹里。甘肃为边地。乃西安二万两。甘肃止一万一千九百两。请将川陕总督减五千两。西安巡抚减八千两。甘肃巡抚增一百两。以足一万二千两之数。闽浙总督、其道里远近。事务繁简。与两广相仿。而养廉二万一千两。未免过多。请减三千两。福建巡抚、养廉一万二千两。未免不敷。请增一千两。江苏巡抚、养廉银一万二千两。安徽则止八千两。云南巡抚、一万五百五十两。贵州则止八千五百两。亦属未均。请将安徽巡抚增二千两。贵州、增一千五百两。以足一万两之数。至各省督抚养廉。间有奇零。乃从前据火耗之额定数。今既经定制。零数应删。请将两江总督养廉银一万八千二百两内、去零银二百两。云贵总督、云南巡抚、各去银五百五十两。从之。　　

○又谕、山西万泉、安邑、二县匪类聚众抗官之案。特遣大学士讷亲、前往查办。所有造意为首。及附和逞凶各犯。现经分别惩治。以彰国法。朕思晋省风俗。向称淳朴。其民多勤本业而重犯法。乃不意近日刁民。竟至拆毁牌坊。塞堡守门。辱官索犯。种种猖獗。愍不畏死。至于此极。岂事理之所宜有。夫稂莠不剪。则嘉禾不殖。今首恶要犯。既各明正典刑。其林林总总之不为煽诱者。皆良民赤子。戴高履厚于光天化日之下者也。宜令大学士讷亲、宣布朕意。恳切训谕。俾共知国家立政。仁育义正。威惠兼施。彰善瘅恶。不容稍有假借。我朝德泽涵濡。覆露长育。百有余年。尔百姓保家室而乐盈宁。长子孙而安耕凿。刑辟何自而施。即使地方官政事少未妥协。督抚司道昭布森列。自当据实陈诉。静听申理。何至无所控吁。铤而走险。犯上作乱。凶暴公行。总缘愚民无知。易为鼓动。挟众人之势。以逞一巳之忿。遂至陷于大恶。罹于重辟。而不复顾。独不思身犯刑章。无所逃罪。父母妻子。不能相保。既罹重辟。又受恶名。其实不过一二首恶之人。挟私用诈。图快巳意。倡为邪说。而蚩蚩之众。贸贸从之。意谓此一二人。挺身以为众人。众人不可不出力相助。平日好勇斗狠之辈。不知大义。反若激于公愤。振臂而前。如飞蛾之投焰。赤子之入井。试令反而自思。有不痛自咎恨。追悔无从者乎。尔百姓于事过之后。覆念前此凶暴情形。与今日之安居乐业。孰得孰失。有不共斥其愚顽狂悖。转而自相庆幸者乎。嗣今巳后。务湏洗心涤虑。痛除恶习。毋恃朕保民若赤。过于宽厚。而冥顽不灵。以逞凶为得计。当共知尊卑之分。决不可踰。法度之严。决不可犯。父教兄勉。革薄从忠。力为良民。耻为匪类。以共享昇平之福。大学士讷亲、将朕此旨遍行晓谕。如尚在蒲州。即于蒲州剀切训导。如已至太原。即在太原宣谕。务令贤愚共晓。并颁发各府。令地方官转行化导。俾穷乡僻壤。咸共闻之。以化愚悍之积习。　　

○又谕曰、两广总督策楞等、题参电白营游击黄翔麟等因。本年二月内。提督林君升、饬查地方营汛情形。黄翔麟等违例出票。查点户口。以致乌石等三堡。男妇讹传。惊慌奔避一案。该督抚等从前为何并未摺奏。著大学士等寄信询问之。寻奏、乌石等堡、男妇讹言奔避一案。缘地方文武官、初意徇隐。故逃避招回复业。俱未禀报。直待镇道知府查出通禀后。臣等始知之。事隔经月。民咸复业安居。奏报无及。但营弁主事扰民。文武互相朦蔽。不禀不详。成何政体。是以将游击黄翔麟、守备施森、知县毛邑、逐一题参。报闻。　　

