<!-- { "loadSidebar": true } -->
○谕、守令以亲民为职务。必其与民相浃洽。然后能劝农桑。兴教化。非谓簿书期会无误。即云胜任也。迩来守土之官。不过奉行教令。于钱谷刑名是较。督抚以此课有司。部院以此课督抚。吏或拘牵文义。毛举琐细。往返驳诘。案牍滋繁。议者至谓地方有司。救过不暇。奚能留心民生休戚。斯言近是。然一再更张。将无藉口优游。其不留心民生休戚如故。则何以别有司贤否乎。然案牍繁滋。亦非敷政之要务也。应如何酌归简易。俾庶政不病琐屑。而亲民者有教养之实及民。则得矣。其令九卿、科道、直隶总督、及督抚因事在京者。详悉定议以闻。　　

○又谕、云贵总督硕色奏请、将签升奉天府治中之白盐井提举高锦、以升衔仍留原任。各省州县中。该督抚奏请升衔留任者。必因员缺果属紧要。人地实在相需。若提举一官。不过专司盐井。即易生手。何至遂难胜任。且盐井系膏润之地。而奉天道路较远。以此奏请。适以启属员规避恋缺之私。甚属不合。所奏不准行。仍著传旨申饬。　　

○谕军机大臣等、庄有恭题参董权文、管理扬州关税务、侵蚀弊混一案。于上年七月内。即经庄有恭密奏严查。虽题参在数月之后。而其中弊混情节。早已查察明确。非一时访闻可比。自可速为审结。何亦迟至半年。尚未具题。外省办理参案。或回护原参。或有意开脱。稽延岁月。前经明降谕旨。严立限期。著传谕庄有恭、令将董权文一案。现在如何查办之处。速行奏闻。鄂容安现署督篆。并谕令上紧严审。作速题结。不得任属员辗转延搁。并将至今未行审结缘由。一并查奏。　　

○又谕、李绳武所奏报雨一摺。殊属不实。已于摺内批示矣。即如登郡正在望雨。于五月二十四日。仅得雨四寸。岂遂可谓沾足。而摺内乃称秋成丰稔。已兆于斯。此等粉饰套语。最为外省陋习。地方大吏。或有奏报不实之处。尚冀伊等入告。有以得其实在情形。若亦如是。何必多此一奏耶。著传旨申饬。　　

○调直隶宣化镇总兵吴士胜来京。命吴进义、以提督衔署宣化镇总兵。　　

○庚申。谕曰、皇考世宗宪皇帝时。因朝臣与诸王交接往来。曾经降旨训谕。深戒党援。用以防微杜渐。垂示方册。最为深切著明。所当永远恪守。朕临御以来。意诸王大臣、自必凛遵圣训。慎持防检。是以未经特颁谕旨。乃诸王中一二节遴者。竟有招纳之事。而大臣中、亦有在王府往来者。如此因循。则皇考整饬风俗。防弊遏邪之苦心。及朕而即弛。朕甚惧焉。且如旗员素隶各王门下者。本自不禁。其非本门。及汉大臣。则全无交涉。设有政务。何妨公言朝省。奚仆仆私谒为耶。岁时投剌。即开促膝密谈之端。形迹未绝。保无掣肘显为之事。且其意将以此为荣耶。抑别有所为耶。甚无谓也。日久渐忘。人或藉口。其令各部院、及八旗衙门。各录朕此旨一通于壁。庶诸臣触目警心。远嫌自重。其或再犯。被人纠参。朕将执法从事。毋谓不教。　　

○谕军机大臣等、前闻江南一带。米价大势平减。今据庄有恭奏、江苏各属粮价单内。仍俱注价贵字样。或较从前市价腾涌时。则已为平减。而以平常价值论之。终未免昂贵耶。然此乃四月分、据各属所报者。目下各处米价若何。有无增减。著传谕庄有恭、令其作速确查。据实具奏。不得因有旨询问。稍存粉饰之见。其江宁、淮、扬、曾否报得透雨。秋禾情形如何。一并奏闻。以纾轸念。　　

○又谕、马燝奏称、香河县于本月初三日酉时。有飞蝗自县东南界飞来。落于李家洼等三处等语。已著李因培、驰驿前往扑捕矣。该邑距天津不远。天津一带蝻子。前已据方观承、吉庆、奏称扑捕净尽。何以又有生翅飞翔邻邑者耶。著传谕方观承、吉庆、令将津属遗蝗。务即速扑除净尽。此次起自何方。据实奏闻。不得稍存回护讳饰。　　

○以原任江南提督武进升、署陕西延绥镇总兵。　　

○辛卯。谕军机大臣等、据钟音奏、陕省今年二麦丰稔。山西蒲、绛、亦称乐岁。无须陕省接济。似应于麦登之后。暂行禁止出境等语。所奏非是。山西蒲、绛、二属。与陕省接壤。向皆仰资接济。从前陕省歉收。粮食止供本省。自不得不申明禁例。停止贩运他出。今该抚既称该省二麦丰登。则本地民食优裕。而晋省蒲、绛、等属。又当上年灾歉之后。该督抚等、正宜听其流通。惠济邻省。乃欲禁止出境。究之舟楫可通。商贾惟利是趋。未必不私通贩运。徒滋吏役查拏等弊。是官受遏籴之名。而民收居奇之实。于事理殊未明晰。非独分疆画界。厚陕而薄于晋也。此必系尹继善首倡此议。欲以市惠陕民。而怂恿钟音、为此奏耳。所奏不准行。著传谕该督抚知之。　　

○又谕、直隶天津、沧州、各属。蝻孽萌生。前据方观承、吉庆、陆续奏报搜捕净尽。昨据马燝奏、香河县飞蝗。自东南飞落。则是天津遗孽。尚未尽除。以致滋蔓邻邑。旋经传谕方观承、吉庆、令查明起自何方。务将遗蝗扑除净尽。现在该督等、如何查捕。曾否净尽。并此外有无查察未周。续报萌生之处。著即速据实奏闻。　　

○又谕、策楞会同方观承、查办御史陆秩、参奏长芦盐务一案回京。据策楞摺奏称、津邑向食牌盐。沿河额引壅滞。今停止盐牌。积引俱销。是杜一邑之私。已裕各邑之课。请将此项盐引。免其纳课。于四乡分设子店。毋庸限时定数。听民就便买食。其详细条款。听督盐二臣酌议等语。此虽策楞一人之奏。想在彼已有成议。伊等所见。是专为牟利计矣。甚属非是。鹾政原以通商便民。如盐臣办理不善。即善而挟行其私弊。均当从重议处。若能实力担当。致招浮议。则当为之主持。今因地方衿棍。散布流言。希图挟制。遽议蠲课减价。是国家之恩泽。直为若辈耸动挟要而得。不特无此政体。亦且易长刁风。且如滦州等八州县。自高斌等、奏停盐牌之后。不闻别有减彼处盐课之事。均一直省鹾务。自应画一办理。南省产盐之地。如淮安等处。岂尽食无引私盐乎。吉庆向管淮盐。自知成例。策楞所奏不可行。著传谕方观承等、遵旨妥议办理。　　

○又谕、迩日天气亢旱。直隶各属。待泽甚殷。虽据报五月十一等日、得有雨泽。俱未深透普遍。数日来密云为风所阻。朕心日夜焦劳。直属曾否有得雨之处。现在田禾光景若何。是否已成旱象。该督一并查明速奏。　　

○壬辰。谕、督抚参劾属员。发审之后。往往迟久不行题结。朕屡降旨明切晓谕。并交部严立限期。凡以励治体。销尘牍。俾官不留狱。而虚实速明也。审案迟久不结之弊。或于其人不无偏护。特以劣迹昭著。无能代为掩饰。不得已挂之弹章。虽款证确凿。而旷日经时。冀可巧为开脱。又或素所憎恶之员。及误听人言。既已列款纠参。而证据不实。不能成谳。则故使之羁候囹圄。不肯据伸其枉。此辗转迁延。由于不能秉公实心查办故也。今查各省督抚参案。自十四年至本年、未结者几及百余案。直隶、闽、浙、四川、等省为多。如准泰在东省题参案件。或因伊获谴去官。后任及承审属员。未免有心延玩。若方观承、喀尔吉善、策楞、皆现任地方。自应督饬所属。速行查审。何致积案累累。逾限许久。著伊等三人、各自将逐案不能审结缘由。速即明白回奏。　　

○谕军机大臣等、策楞所奏、将津盐免纳引课一摺。昨已降旨谕其非是。诚以为政当知大体。若因浮言挟制。轻议更张。则莠民之刁风。渐不可长。但思天津向食贱盐。今令官商、一如私价发卖。则病商。若因输课。而令与他处官价同。则病民。吉庆所办。压派商人。则不便于商。限时限觔。则亦不便于民。皆非经久可行之道。著传旨询问方观承、令将津邑现在鹾务。如何善为调剂。使商无亏成本。而民间亦不致贵食之处。与吉庆妥商覆奏。再滦州从前如何亦食牌盐。因何禁革牌盐。旧价几何。现定官价几何。又吉庆向任两淮盐政。如淮安等滨海地方产盐之地。闾阎系食牌盐。抑食引盐。著一并详悉查明具奏。　　

○又谕、刑部核拟浙省命犯汪武德一本。此案因该犯小功服兄汪武喜、图奸伊妻起衅。该抚原题。将汪武喜之妻。自言其夫平日人伦不正一语。叙入本内。欲为汪武德末减地。所办非是。服制攸关之案。其中或有因奸情末减者。必系实有证据。方可援引声叙。今汪武喜调奸一节。出自汪武德夫妇之口。安知非伊夫妇、见汪武喜已死。捏造此语。希图脱罪。承审官员。又将汪武喜之妻、略涉影响一语。援以为证。若以此即减凶犯之罪。岂可以为信谳乎。向来外省承办命案。率多市惠姑息。于凶犯则任其狡饰。装点情节。牵引质证。以为开脱之计。于尸身则听凶犯之诬诋。坐以罪状。迨爰书既定。虽仍按律问拟。而所有起衅情节。即为法司核拟声请。及秋审分别矜缓地步。此各省相沿陋习。甚非除暴安良。辟以止辟之义。著传谕各省督抚、嗣后办理命案。如因奸起衅等情。无实在凭据者。不得于看语内。混行声叙。即别项情节。苟非供证确凿。亦不得听该犯畏罪捏供。将无作有。以致案情失实。难成信谳。可于各督抚奏事之便。将此通行传谕知之。　　

○吏部议奏、前经给事中朱若东奏、查新设地方。领凭程限。当经咨查各省。兹据江苏、福建、广东、各该抚、咨覆到部。查文武官自京领凭赴任。应分别限期。江苏省之徐州府、海州、均定限四十日。通州、五十日。太仓州、五十五日。福建省之永春州、定限九十日。龙岩州、一百日。广东省之嘉应州、连州、均定限一百日。罗定州、一百五日。饬行遵照。并载入现行例册、及会典。从之。　　

○改直隶满城县方顺桥巡检、为管河县丞。其原设巡检。移驻三座塔地方。管理土默特两旗事务。铸给印信。从总督方观承请也。　　

○癸巳。上诣畅春园、问皇太后安。　　

○谕、现在天气亢旱。天津一带。河流未免浅涩。重运维艰。著将南漕尾帮。于抵津时、截留二十万石。存贮天津水次各仓备用。该督等、即遵谕妥协办理。　　

○谕军机大臣等、御史陆秩参奏长芦盐务弊窦。朕未将该盐政等、降旨解任质审。但特派大臣前往、会同总督方观承查办。吉庆理应具摺奏谢。乃览伊摺内。并未奏及。是伊渐染外官习气。自谓一经奏谢。反似不能无过。是以不行陈奏耳。伊系内府世仆。岂宜如此居心。著传旨申饬。　　

