<!-- { "loadSidebar": true } -->
○是年、追予出师征缅阵亡之副前锋校神保住等七员蓝翎长叶楞额等三员前锋广宁等鸟枪头目对齐等护军策楞必哈等九十名祭葬恤赏如例。俱入祀昭忠祠　　

○旌表孝子湖北等省向宏材等二名孝女江西曾氏一口守节合。例八旗满洲巴克唐阿妻于氏等七十九口蒙古德住妻刘氏等二十八口汉军苏殿祐妻宋氏等十七口。内务府段三泰妻赵氏等四口盛京等处驻防姜品妻张氏等六十一品。直隶等省黄士凯妻王氏等三百二十七口夫亡殉节江苏等省陈铖妻王氏等十四口未婚守志浙江等省卢枝长聘妻徐氏等十二口百岁寿民妇江西等省黎先极等二十三名口各给银建坊如例　　

○一产三男直隶等省于邦朝等七家　　

○会计天下民谷数各省通共大小男妇二万一千八十三万七千五百二名口各省通共存仓米谷三千九百九十六万九千七百四十一石六培三升六合四勺

大清高宗法天隆运至诚先觉体元立极敷文奋武孝慈神圣纯皇帝实录卷之八百二十五


大清高宗法天隆运至诚先觉体元立极敷文奋武孝慈神圣纯皇帝实录卷之八百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。春正月。乙酉朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御乾清宫。赐宗室王公等宴　　

○丙戌。上奉皇太后幸重华宫侍宴　　

○谕、云南省兵行所过地方、及永昌、腾越、普洱、三府州。地丁钱粮。频年降旨加恩蠲免。其非经过地方。亦节次宽免十分之五。今念该处军务、尚未告竣。若即照例徵输。闾阎未免拮据。著再加恩、将云南一省兵行所过之地。及永昌、腾越、普洱、各府州本年应徵钱粮。仍照前两年之例。全行蠲免。其非经过地方。并免十分之五。至湖北、湖南、贵州、三省。兵行经过处所。前已两次缓徵。今再行加恩、将本年地丁钱粮。蠲免十分之三。俾免按年带徵。以纾民力该督抚等、其董率所属实心经理。务令小民均沾实惠。副朕轸念群黎至意。该部遵谕速行　　

○又谕、直隶各属。上年间被水灾。业经加恩分别赈恤。现在时届东作。尚恐被灾贫民。际此青黄不接之候生计不无拮据。著再加恩、将霸州、保定、安州、文安、永清、东安、宁晋等、七州县。被灾六分之极贫。及七八九十分之极次贫。均加赈一个月。其大城、静海、二县。虽有代赈工程。尚恐不敷接济。又灾分稍次之任邱、肃宁、庆云、三县内、成灾九分村庄极次贫民。均著于停赈后、各加赈一个月。该督其务董率属员。实力查办。无任胥吏中饱。俾小民均沾实惠。副朕加惠黎元至意。该部遵速行　　

○丁亥。上诣皇太后宫问安　　

○御紫光阁、赐蒙古王公台吉、及回部郡王等宴　　

○召大学士、及内廷翰林等茶宴。以冰床联句　　

○谕。江苏各属。上年得雨稍迟。收成不无歉薄。业经分别蠲赈。第念被灾稍重之区。际此青黄不接。民力尚多拮据。著再加恩、将盐城、泰州、东台、兴化、四州县。被灾九十分之极贫。各加赈一个月。该督抚等。其董率属员。妥协经理。俾穷黎均沾实惠。不致稍有失所。该部遵谕速行　　

○又谕、安徽各属。上年因得雨稍迟。间被偏灾。业经加恩缓徵。并分别赈恤。现在时届东作。距麦秋为期尚远。际此青黄不接之候。生计尚多拮据。著再加恩、将合肥、凤阳、定远、霍邱、泗州、盱眙、天长、滁州、来安、全椒等、十州县内。被灾十分之极次贫。及九分之极贫。各加赈两个月。其被灾九分之次贫。及八分之极贫。各加赈两个月。其个月。庐州、凤阳、长淮、泗州、滁州等五卫。并照屯坐州县。一体查办。该督抚等、其董率属员。实心经理。务俾闾阎普沾闿泽。以副朕轸念灾黎至意。该部遵谕速行　　

○又谕曰、三格、年力就衰。不必管理热河总管事务。永和、驻打牲乌拉。已越数年。著加恩赏给总管内务府大臣职衔。在热河总管上行走。其打牲乌拉总管员缺。仍著索柱补授　　

○谕军机大臣等、征剿缅匪。由水路进兵。必需船只。令派出署副都御史傅显、护军统领乌三泰、令其驰驿前往云南军营。监造船只。著传谕高晋、将湖广善造船只匠役。多为挑选。妥协豫备。俟傅显、乌三泰到日。即行交与伊等、由彼带往　　

○军机大臣等议奏、定边左副将军成衮扎布奏称、前自乌里雅苏台、运送伊犁绵甲内、补造损坏甲六百九十副。承办官员。多用银两。系因军营从前无成例可遵。随按时价办理。查该处虽系边方。现值无事。嗣后应行修补工作。应照内地之例估办。从之　　

○戊子。谕、豫省光州等七州县。上年被旱成灾。业经降旨分别蠲缓。并先行抚恤一月。仍照灾分轻重。加赈一二三月。第念该地稻田居多。收成较晚。青黄不接之时。民力未免拮据。著再加恩、将光州、光山、固始、息县、商城、信阳、罗山等、七州县。被灾九分之极贫。加赈两个月。被灾九分之次贫。及七八分之极贫。各加赈一个月。仍减价平粜仓粮。水田借给稻种。俾小民生计裕如。米价不至昂贵。该抚其董率所属。实力查办。毋使吏胥稍有浸渔扣克。副朕加惠灾黎至意。该部遵谕速行　　

○又谕、湖北省安陆、云梦等州县。上年得雨稍迟。收成不无歉薄。已分别加恩蠲缓。照例赈恤。即勘不成灾之州县卫所田地。亦经将应徵钱粮。缓至麦收后启徵。今念该省尚有京山、随州、二处。虽俱勘不成灾。而高阜之区。秋收颗粒。不及往年。小民口食。未免仍多拮据。著再加恩、将京山、随州、应徵乾隆三十三年、屯饷钱粮。一体缓至麦熟后徵收。并酌借耔种口粮。以纾民力。该抚等。其即率属妥协经理。俾穷黎均沾实惠。副朕轸念闾阎至意。该部遵谕速行　　

○又谕曰、湖广总督吴达善、著驰驿速赴新任。　　

○是日起。上以祈谷于上帝。斋戒三日　　

○己丑。谕、前军机大臣、会同刑部、审奏僧人普阔一案。该僧并非割辫正犯。系黄冈县用刑逼认。而巡抚程焘原奏。有不事刑求、即行供吐之语。因降旨令其明白回奏。今据奏覆、多方回护支离。更不成话。已于摺内批谕。普阔垒经受刑。其桚夹伤痕。显而易见。岂军机大臣等能辨之于解京之后。而程焘转不能辨之于解抚之时。摺内乃云该僧到案。所有受刑诬服缘由。匿情不吐。试问过堂覆讯。该僧虽则无言。程焘岂竟无目者。咎将谁归。封疆大臣。遇有重案。虽情词暧昧。尚须研穷得实。若人犯曾否受刑。其迹岂复更须推勘。乃犹不能明其黑白耶。程焘、著交部严加议处　　

○庚寅。上诣南郊斋宫斋宿　　

○谕军机大臣等、缅匪乃蕞尔蛮夷。朕原无意取彼土地。因近年辄敢越境骚扰边氓。始不得已派委兵弁办理。朕意缅匪本无知蠢愚。倘畏威悔罪。倾心投诚。尚可加恩曲宥。彻兵停剿。今及年余。缅匪虽曾投款。并未遣其大头人前来。且书词多不恭顺。阿里衮、阿桂、去岁屡次遣兵、毁其卡座。擒其活口。并未深入其境。痛加惩创。是以特遣傅恒前往总理其事。阿里衮、阿桂、均系副将军。而阿桂任兼总督。未免分心。即同阿里衮办事。亦属掣肘。著卸去总督。与阿里衮同心协助傅恒、办理进兵事宜。委军机章京舒斌、赍送副将军印二颗前往。伊等接受后、惟办军营事务。再绿营兵甚属无用。除前调索伦兵二千名外。再调索伦、吉林兵、各一千名遣往。著该副将军等。即将所调湖广等省绿营兵、多为裁彻。并将此际应备办者。妥为备办　　

○又谕、据李侍尧覆奏、广东香山协副将魏文伟、顺德协副将余大佐、堪胜总兵一摺。魏文伟、余大佐、均著送部引见。但伊等营伍。各有应办之事。不必同时催令进京。著李侍尧随宜酌量。令各该员从容前后分班、给咨送部引见　　

○又谕曰、杨廷璋摺奏、估修盘山各庙、及独乐寺、工程九处。共银四千八百余两。所费均属浩繁。内如独乐寺一处。需银一千三百余两。尤为未协。该寺工程。修葺未久。一切尚为坚固。即加黏补油饰。工料有限。何至估修如许之多。必系该督。甫经到任。属员欲借此为兴作开销地步。遂为怂恿朦蔽耳。今年或前往盘山、汤山、此寺并非必由之地。即使先事豫备。寺宇大体完好。其涂塈不能周遍。亦断不加之责备。可传谕杨廷璋、独乐寺一处。今年竟可无庸筹办。其别处即有酌修之处。目下尚未春和。虽有功作。恐亦不归实济。此时亦可不必汲汲从事　　

○辛卯。祈谷于上帝。上亲诣行礼　　

○世祖章皇帝忌辰。遣官祭孝陵　　

○诣皇太后宫问安　　

○谕、进剿缅匪一事。今年必须合力大举。昨岁已派京城健锐火器营。及成都、荆州、各驻防兵。陆续前往云南。兹复添派索伦、吉林兵。前赴军营。厚集其力。听候临期进发。大学士公傅恒、前已降旨授为经略。俟应行启程时。择日前往。总统一切进剿事宜。阿里衮、阿桂、昨俱已授为副将军。现在派员赍送印信前往备用。阿桂既应统兵同进。其总督事务。不能兼顾。且将来进兵时。永昌等处。亦需总督大员。调度策应。明德、著补授云贵总督。驻劄永昌。办理一应军务。兼辖通省事宜。其云南巡抚员缺。著喀宁阿补授。驻劄省城。专办通省地方事务。喀宁阿、现在差往湖南。著即驰驿前赴新任。不必来京请训　　

