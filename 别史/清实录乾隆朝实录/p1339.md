<!-- { "loadSidebar": true } -->
○丁丑。谕军机大臣等昨据梦麟奏、开浚微山湖积淤一摺已有旨谕矣。湖身既属仰侧。致金乡一带之水。不能归入荆山桥自应于霜降水落之后。设法挑浚。以期畅流无滞。但向来未闻有治湖之法。即朕昨所谕及铁扫帚混江龙等器具。亦或祇宜于黄河挟急溜之势可以刷沙而于积年淤塞之河身。未必有效现今微湖填淤既多。若于水落时。先就仰侧处开浚河身仿洪泽清口之意。逼令自为汕刷似属善策。其余一应湖中淤积。广为开浚支河以引迤北之水。一律归入荆山河当可源源宣洩。著传谕梦麟等察勘情形。酌量定议具奏办理。奏中所称、今年十一月内不能完工。不但金乡一带乾涸无望并碍明岁粮艘。其言切中在事诸臣。均当以此为程奋勉趋事积水灾地庶有起色。至梦麟所奏黄河中泓刷深二尺四五寸之语从前黄河停沙淤至五尺今春朕南巡时。已刷去三尺。七月中。又据尹继善、白钟山等奏、刷深二尺。是现在河身。已复其旧今梦麟又奏、刷深二尺四五寸。此所刷深之数。是否于河身复旧之后。更加刷深二尺有余。若果如此。则更善矣。仍著查明详悉奏来。以慰廑念。至下河一带今岁秋成俱稔。朕心深为慰藉。此皆由归海归江之路各得畅流可见果能实力筹办。自有裨益也寻奏铁扫帚混江龙等器。虽旧治河一法但湖水平缓积淤已成板沙此等器具。恐难见功或于自湖入河相近口门沙松之处顺流拖刷。使水随沙滚。不致停淤似亦可使湖水畅达现调兵驾船试验再行奏闻一面俟水落后就湖身仰侧处间段抽挑。引微湖迤北之水。归入荆山河。畅为宣洩。至黄河中泓水势。本年七月内。已刷深二尺。嗣又刷深六寸至八寸。共二尺八寸。查今春正值桃汛水长后。河底已刷去三尺。今又刷深二尺八寸。前后共五尺八寸。不特新淤五尺悉去。河身已复其旧。并于复旧后加刷深八寸。得旨、览奏稍慰。　　

○是日、驻跸张三营行宫。　　

○戊寅。上诣皇太后行幄问安。　　

○行围。　　

○是日、驻跸阿贵图大营。　　

○己卯。定边将军成衮扎布等奏、据明瑞咨报、七月初二日。擒获厄鲁特等、令其引路。至布昆哈玛尔。问知绰和尔等、渡库克乌苏、纠合昂吉岱、杜尔伯特、乌喇特等、盘踞阿圭雅斯山中。伏密林以待。因派兵截其去路。贼见即逃。尾追至业克特里克岭。攻夺一寨。至第二寨。石峰林立。冰雪堆积。马乏不能夺取。臣等因贼踞险阻。明瑞等暂驻、以息马力。是以亲往策应。相机办理。谕军机大臣等、成衮扎布奏称、众贼合兵守险。明瑞等力不能取等语。将军等自应前往策应。但贼众乌合。皆伊等玩忽所致。若从前到伊犁时。能候贼出入。即行剿杀。亦不至会于一处矣。况伊等前奏、昂吉岱系一微未台吉。今绰和尔乌喇特人等、皆相附和。可谓无关紧要耶。明瑞等领队前行。不能破贼。已属选懦。若将军参赞亲往。更难以力弱自解。且有带去炮位。正可攻坚。伊等务宜尽剿群贼。乘胜擒拏巴图尔乌巴什。及搜剿阿巴噶斯。哈丹等游牧。勉之勿怠。　　

○是日、驻跸拜布哈昂阿大营。　　

○庚辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、据鹤年奏称、疎防限满、留于地方协缉之革职知县何志倬、现在患病。请如部议高晋摺、令回籍等语。阅之颇觉不当。因令详查原案。乃知雍正六年定例、重犯越狱。州县官限满不获者。革职。仍留地方协缉。以惩疎玩。此实整饬吏治之道。法至善也。乾隆二年。嵇曾筠、尹会一、先后奏停协缉之例。其时朕御极之初。于庶务情弊。实未周悉。遂依部议停止。今春高晋奏请仍复旧例。所奏甚是。朕令部议。该部自应准行。乃遽以乾隆二年业有成例议驳。得旨允行。此朕日理万几。一时疏忽之误。此本既下。不肖劣员。益得恃为护符。以致鹤年亦复援例为该革令奏请。不知监狱系地方有司专责。若重犯脱逃。迄无弋获。一经离任。辄得晏然以去。其何以儆玩纵而重职守耶。若谓留于地方。恐致滋事。则是以废员而重干法纪。益当重治其罪。岂可转以此为开脱之路。嗣后州县官疎防限满。著仍照雍正六年定例、革职留于该地方协缉。其朦胧议驳高晋摺之该部堂官。著交部严加议处。鹤年并不权事理之轻重。遽尔奏请。亦属不合。著一并交部议处。　　

○是日、驻跸呼鲁苏台昂阿大营。　　

○辛巳。上诣皇太后行幄问安。　　

○行围。　　

○谕曰、兆惠、富德等奏称、俄罗斯转告、叛贼阿睦尔撒纳仅二人徒步至河津。称伊系阿睦尔撒纳。于是俄罗斯即遣一人前往迎接。俱无踪迹等语。再四思维。此事毫无影响。即如俄罗斯所告之言。看来伊等亦未见阿睦尔撒纳。则此事岂可信以为实。昨奏到此摺。朕即详细降旨指示。今思当德既已领兵前往。著尽力搜查。兆惠亦著尽心缉访。仍严交哈萨克、催促查拏。但叛贼阿睦尔撒纳、性极诡诈。伊断无仅二人徒步前往之理。此或伊仍稍有力量。特遣二人徒步前往。伊暗带数人。潜藏哈萨克俄罗斯交界之处。或将俄罗斯拏获。探问俄罗斯之留伊与否。或伊仍回哈萨克。藏匿僻处。其坠河殒命之语。直属荒唐。再即如俄罗斯闻阿睦尔撒纳投往亦必多遣数人岂有仅遣一人驾船往接之理。依此言看来。即可知其未确。兆惠、富德、知此。务极力搜查。则叛贼阿睦尔撒纳、虽百出巧计。亦断不致令其兔脱。即阿睦尔撒纳殒命属实。亦必尽力访查。务得实迹。始可相信。不可因此荒唐一语即信以为实。阿睦尔撒纳、罪大恶极。岂有如此了事之理。此处诸人闻知。尚属不信。况兆惠、富德、系承办此事之人。岂可遽信耶。此又必阿睦尔撒纳生计。欺诳我等。诡称此言。仍在哈萨克俄罗斯准噶尔之间隐匿。或投入俄罗斯。令俄罗斯声言伊溺死。暂留伊在彼。此等事容或有之。总而言之。兆惠、富德等、搜查逆贼阿睦尔撒纳身死实据。尚非紧要。察访阿睦尔撒纳投入俄罗斯与否。并在各僻处搜查。乃为紧要。兆惠等当益加奋勉。断不可轻信一面之词。妄生懈惰。今若懈惰。日后倘阿睦尔撒纳复经败露。伊等不能承此罪也。　　

○谕军机大臣等、据兆惠等奏、顺德讷擒获集赛之厄鲁特等供称、巴图尔乌巴什、本年四月前往伊犁。及巴什罕、沙尔罕等处居住。又巴尔达穆特之厄鲁特来告云、巴图尔乌巴什、六月间收取我等游牧。往来于勒布西、察罕乌苏等处。闻大兵相近。向伊犁、沙喇伯勒而去。又据图伦楚报称、沿途捉生询问。哈萨克锡喇、未曾逃往鄂什。由布勒哈齐、向博罗塔拉、前往伊犁。已行文唐喀禄、令其速往接应等语。巴图尔乌巴什等去向。正与成衮扎布军行相值。自可堵截擒剿。但伊等现往特克斯、明布拉克等处、接应明瑞等。必谓兵少力弱。不能兼办。不知力弱之故。皆由伊等急于彻兵。今雅尔哈善等、已派三格、往剿巴图尔乌巴什。而唐喀禄等、亦接应图伦楚。若两队会合。兵力自强。可传谕成衮扎布等、将绰和尔昂吉岱等办理后。即前赴伊犁。与三格、唐喀禄等、协力擒剿。不得推诿因循。仍蹈前辙。并传谕雅尔哈善知之。　　

○叛贼巴雅尔、阿睦尔撒纳之侄达什车凌、俱于行在审明正法。　　

○是日、驻跸准乌拉岱大营。翼日如之。　　

○壬午。世宗宪皇帝忌辰。遣官祭泰陵。　　

○署广东巡抚周人骥疏报乾隆二十一年分、肇廉、二府属、垦复额内迁移税、三十二顷有奇。广、惠、肇、廉、罗、嘉、六府州属、开垦水田二十九顷有奇。广、潮、二府属沙坦、二十二顷有奇。　　

○癸未。上行围。　　

○升任山东巡抚鹤年奏、德州四屯漫口。于十四日堵筑完固。地亩已渐涸出。惟三屯决口。水深溜急。骤难合龙。查德州之北哨马营。有滚水坝一。计涵洞三十孔。孔宽一丈。原以洩运河异涨。由钩盘河入海现深通者仅五孔。随饬募夫挑挖。自初十兴工后。运河水、较前已落二尺余。即三屯水亦渐落。然口门极深处。尚二丈余。今堤身已筑三十余丈。未能下埽者三丈余臣札商漕臣杨锡绂、飞调德州卫回空粮船二十只。于河内一字排列。以御水势。视其波回溜转。择稍浅处。昼夜赶筑拦水月堤一道长九十余丈。于十九日工竣。既绝来源。其下游被淹地亩。渐将涸出。再查德州之南、四女寺地方亦有滚水坝一。金门宽八丈。遇运河盛涨。由减水河递入老黄河归海今淤久应逐段开浚。估计兴工谕军机大臣等、鹤年所奏堵筑三屯决口。及挑浚支河一摺。内称四女寺、哨马营、二处。皆运河归海之路。现已兴工挑浚等语。朕前以运河异涨非洩之入海不能消减。是以降旨方观承、鹤年等、令于徒骇、马颊、等处。相度归海之路。设法疏浚。原非欲复九河故道总期于洩南运河之水。使之入海。今鹤年所奏、四女寺、哨马营等处既为洩运尾闾此即朕谕中所及该抚等自当及时开浚。以收疏导之益至此外或尚有可资宣洩者。亦应留心查勘。次第办理总之多一入海之路即多一洩运之路不必拘泥也寻鹤年方观承会奏臣等两接廷寄会勘运河宣洩事宜查山东境内。自德州至南旺七百余里内有德州哨马营四女寺、减水坝各一堤外老黄河一道。即古钩盘河也博平县马颊河、设有减水坝一。减水闸二涵洞一聊城县徒骇河、设有减水坝一减水闸二至东阿县属之张秋镇、旧有五孔三孔桥各一。两桥之间。乾隆十九年、复建减水闸三。今年盛涨时。俱过水自三四尺至一丈五尺不等。现在尚一尺至六尺不等。合计闸坝各口门、共宽八十六丈三尺。皆以宣洩运河入海。其马颊河河身。宽自二十丈至一百余丈。容水为多。老黄河次之。徒骇又次之。此皆运河旧有途径。兹哨马营坝口。并坝下引河。业奏明挑挖深通。其四女寺坝外十二里。有德州三十里铺大桥。横亘高埂之上。桥内深外浅。而自严家庄至玉泉庄。中间四十里。并无河身。应一律挑浚。吴桥以下。老黄河、及马颊、徒骇、二河。均于乾隆十四年挑浚。今淤垫颇多。均应彻底疏通。又马颊河、于海丰境内将近入海处所。有羊沽桥支河一道。现为居民筑堰断流。应拆毁。又各河所经桥座。两头土坝甚长。束水不能畅流。并须拆改展宽。添设木桥。臣等已派明白河员、每处二人挨查。直至海口。逐段测量水势。分晰开报。俟水消覆勘。分别工程难易。或劝用民力。或动帑兴修。会同河臣、次第酌办。得旨、览奏俱悉。　　

○是日、驻跸都穆达乌拉岱大营。　　

○甲申。上诣皇太后行幄问安。　　

○行围。　　

○遣官祭贤良祠。　　

