<!-- { "loadSidebar": true } -->
○谕军机大臣曰、海成奏、据新昌县民王泷南、呈首举人王锡侯、删改康熙字典。另刻字贯。实为狂妄不法。请革去举人。以便审拟等因一摺。朕初阅以为不过寻常狂诞之徒。妄行著书立说。自有应得之罪。已批交大学士九卿议奏矣。及阅其进到之书。第一本序文后凡例。竟有一篇将圣祖、世宗庙讳。及朕御名字样开列。深堪发指。此实大逆不法。为从来未有之事。罪不容诛。即应照大逆律问拟。以申国法而快人心。乃海成仅请革去举人审拟。实大错谬。是何言耶。海成既办此事。岂有原书竟未寓目。率凭庸陋幕友。随意黏签。不复亲自检阅之理。况此篇乃书前第十页。开卷即见。海成岂双眼无珠。茫然不见耶。抑见之而毫不为异。视为漠然耶。所谓人臣尊君敬上之心安在。而于乱臣贼子人人得而诛之之义又安在。国家简用督抚。厚给廉俸。岂专令其养尊处优。一切委之劣幕。并此等大案。亦漫不经意。朝廷又安藉此辈尸位持禄之人乎。海成实属天良尽昧。负朕委任之恩。著传旨严行申饬。至王锡侯身为举人。乃敢狂悖若此。必系久困潦倒。胸多牢骚。故吐露于笔墨。其平时所作诗文。尚不知作何讪谤。此等悖逆之徒。为天地所不容。故使其自行败露。不可不因此彻底严查。一并明正其罪。著海成、即速亲身驰往该犯家内。详悉搜查。将所有不法书籍字迹。即行封固进呈。若再不详查。或有隐饰。是与大逆同党矣。一面选派妥干大员。将该犯王锡侯、迅速锁押解京。交刑部严审治罪。务于十一月内解到。其犯属应行缘坐之人。亦著查明。委员分起解京。仍饬该员等、沿途小心管押防范。如途中或有疎虞。致令自戕。及兔脱等事。恐海成不能当其罪也。至书中所有参阅姓氏。自系出赀帮助镌刻之人。概可免其深究。朕于诸事不为已甚。此亦一端也。至所有书版。及已经刷印成帙者。并著查明解京销毁。并恐此书、或有流传各省者。著各督抚留心访查。如有此书、刷印本。及翻刻板片。均著即行解京销毁。将此由六百里传谕海成、并于各督抚奏事之便。谕令知之。　　

○旌表守正捐躯广东和平县民陈再玕妻叶氏。　　

○甲寅。上御乾清门听政。　　

○调刑部侍郎雅德、为工部侍郎。以刑部员外郎喀宁阿、为刑部侍郎。　　

○以原任顺天府府尹刘纯炜、为光禄寺卿。　　

○以吏部侍郎王杰、充四库全书馆、三通馆、副总裁。　　

○以故多罗淳郡王弘暻子永鋆、袭封贝勒。　　

○乙卯。谕军机大臣等、据弘晌奏、盛京神杆石座。渐至朽坏。神杆年虽久远。不可轻易。石座中安放神杆处。虽少有朽坏。或接或补。将杆斗裂处。略为修理完全。石座虽旧。亦无关碍。惟宜将破损处修补。无庸改作。著传谕德保、与弘晌会同查勘。若杆斗石座。尚属可用。即无庸修补。若朽坏过甚。即遵旨敬谨修理。毋得轻易改作。此时德保若已起程。至二三站。接到此旨。即回盛京。会同弘晌办理。　　

○又谕、朕前至盛京。见宫殿内、均置桌案笔砚等物。今已年久。恐不适用。德保尚属谙练。著伊查看。或有应添应换之项。著明白记载。俟其回京时。再行选择发往添换。著传谕德保、遵照办理。　　

○谕军机大臣等、昨惠潮嘉道刘世宁请训时。朕见其不过中才。且前在惠潮嘉道任内。系告终养回籍。似不免有所规避。因其原系李侍尧属员。是以传旨询问。今据李侍尧覆奏、该员才具中平。与之议论公务。不过随声附和。无所短长。遇事亦毫无决断。因屡加教诫。该员情不自安。遂请终养等语。果不出朕之所料。此等中平才具。于监司恐非所宜。著传谕杨景素、李质頴、留心察看。该员到任后。如仍前拘谨游移。于道员不能胜任。即行据实覆奏。毋稍瞻徇。李侍尧摺。并著钞寄阅看。　　

○又谕、昨海成奏、逆犯王锡侯、妄作字贯一书。仅请革审。其书内大不法之处。并未查出。错谬已极。实为昧尽天良。随即传旨严行申饬。并谕令各省督抚查明。如有此书。及翻刻版片。即行解京销毁矣。因查海成节次奏缴应毁各书单内。并无此书。朕令各督抚查办应行销毁书籍。原因书内或有悖理狂诞者。不可存留于世。以除邪说而正人心。是以旧人著作。尚且应查。岂有现在刊行者。转置不问之理。况逆所刊字贯。悖逆不法之处。显而易见。何以海成查办各书时。并不早为查出。及至为人首告。始行具奏。可见海成从前查办应毁书籍。原不过以空言塞责。并未切实检查。且摺内尚称其书并无悖逆之词。是海成视大逆为泛常。全不知有尊君亲上之义。天良澌灭殆尽。著再传谕严行申饬。仍将此案。遵奉昨降谕旨。实力速办。毋再稍存欺饰。更干重戾。将此由五百里发往。并此外恐有流传他省。应一并查缴销毁之处。并遇便谕令各督抚知之。　　

○理藩院奏、额敏和卓郡王爵。应令伊子降等承袭。得旨、额敏和卓郡王爵。虽应降等承袭。但额敏和卓、前在军营。甚为出力。著加恩令伊子素赉璊、仍袭郡王。　　

○丙辰。上御懋勤殿。勾到河南、山东、情实罪犯。停决河南斩犯十人。绞犯五人。山东斩犯二人。绞犯三人。余八十七人、予勾。　　

○谕、上年因长淮卫、宿州、二帮漕船。在洪泽湖漂没二十五只。丁力疲乏。购造无赀。曾降旨加恩。于道库赏借银一万两。给发各船。购料赶造。分作五年归款。第念各该丁等办运。岁需费用。若扣项稍多。丁力未免拮据。著再加恩。于原定五年之限。加展三年。俾丁力宽纾以示体恤。　　

○丁巳。赈恤江苏阜宁、安东、大河、三县、卫、本年水灾贫民。并予缓徵。　　

○旌表守正捐躯江苏丹徒县民张永敦妻刁氏。　　

○戊午。谕、前经海成奏、王锡侯妄作字贯一书。请革去举人审拟等语。朕阅其进到之书。第一本凡例。竟有一篇、将先师孔子讳、圣祖、世宗、庙讳。及朕御名字样。全行排列。实属大逆不法。已谕令海成、将该犯王锡侯、拏解来京。交刑部严审治罪矣。庙讳、御名、凡为臣子者。皆所敬悉。至先师孔子之讳。尤众所共知。何至遍为告语。乃该犯胆敢逐一罗列。笔之于书。实系有心显斥。反明列先师之讳于前。以遁其迹。此非大逆不道而何。其妄作字贯驳书之罪。转不足论矣。况此篇系序文后之凡例。开卷即见。海成岂得诿为不知。乃摺内尚称其无悖逆之词。是真视大逆为泛常。全不知有尊君亲上之义。实属昧尽天良。海成、著交部严加议处。　　

○己未。谕军机大臣等、据伊勒图奏、该处穵□□铅遣犯裴老五、刘三魁、于本年九月脱逃。已逾二旬。尚未拏获。现在严饬查拏等语。已交军机处、照例行文各犯原籍。及经过省分查缉矣。此等遣犯。在配脱逃。自系潜回原籍。否或沿途逗留。希图匿迹幸免。乃节年行文查缉以来。经各省拏获奏报者。甚属寥寥。可见各省督抚于此等查拏遣犯。全然不以为事。所谓派役严缉者。亦不过以空言塞责。毫无实际。著传谕各督抚、即行查明此等脱逃遣犯。共有若干。务宜严饬所属。选派兵役。实力严缉务获。毋得视为海捕具文。仍将有无弋获之处。附便覆奏。　　

○旌表守正捐躯四川苍溪县民薛登俊妻戴氏。　　

○庚申。上御懋勤殿。勾到山西、直隶、情实罪犯。停决直隶斩犯二人。绞犯十人。余七十五人、予勾。　　

○设密云县驻防。谕、现在八旗满洲。生齿日繁。若不稍为酌办。伊等生计日蹙。密云县地方。密迩畿辅。彼处城邑亦大。尽可建盖兵房。安插兵丁一二千名。一转移间。既于新驻兵丁有益。且京城出有多缺。又可补挑闲散壮丁。于八旗满洲等。大有裨益。著军机大臣、于八旗满洲兵内。挑选二千名。派往密云县驻防。至于管辖此项兵丁。著设副都统一员。其如何建盖兵房。料理起程。并设立官员。以及到彼如何安插之处。著即行妥议具奏。寻议奏、请照张家口之例。于两旗合设协领一。每旗佐领二。防御二。骁骑校二。住房。协领、十六间。佐领、十五间。防御、十二间。骁骑校、八间。兵每人二间。并副都统衙门。两翼办公所。及演武厅。一切房屋。共计五千余间。应令直隶总督、派员赴密云。详度地势修盖。再张家口、因驻兵设理事同知一员。今密云亦应仿办。查古北口理事同知。与密云相隔较近。或即令兼管。或另设。并各官饷米如何支放。统令直隶总督详查议奏。从之。　　

○又谕、京城兵丁。每三年举行军政。技艺较优者。列为头等。赏给银两。劣者革退。所以示惩劝也。独健锐营、外火器营、圆明园兵丁。并无考验之例。嗣后著将健锐营、外火器营、圆明园兵丁。亦照京城兵丁举行军政。派出王大臣考验。一体办理。　　

○又谕、据曾学闵奏、磨勘试卷诗内。间有平仄失粘。例应罚科。大抵北五省。及云贵小省之人居多。请将一二字偶然失粘者。姑免置议一摺。所见亦是。北省及边省士人语音。限于风土。试帖内、平仄未能悉叶。自所不免。若因此即行停科。致伊等往返徒劳。情亦可悯。但试帖著于功令。且诗韵具在。士子如果留心学习。断无终于不能之理。曹学闵仅将本科免议。尚恐未能遽改。著从宽予以十科之限。令此等省分科举之人。于声韵加意讲求。以期通晓。俟十科后。仍有失粘者。照大省一体停科。计十科已阅三十年之久。如此宽其程限。若再不能改。则是伊等故违功令。终于不学。其处分实所自取。不能复为之原谅加恩矣。将此通谕知之。　　

○辛酉。都察院奏、已革浙江、归安县县丞孔鹏、呈控知县刘均、浮收折色。纵令蠹书。于灾赈案内舞弊。得旨、此案著派尚书袁守侗、驰驿前往。秉公查审具奏。　　

○又奏、四川大足县民黄玉芳、呈控知县赵宪高、与管柜绅约、侵蚀津帖银钱。得旨、此案著派侍郎周煌、阿扬阿、驰驿前往。秉公查审具奏。　　

○壬戌。上诣奉先殿、寿皇殿、行礼。　　

○谕、据萨载奏、俸满之淮扬道松龄、保列一等之河营参将李永吉、现委查办淮扬运河事宜。俟工竣后。于来春再行送部引见等语。著照所请行。至所称河标中营副将徐建功、年逾七旬。自请休致。但察其精力未衰。且一切河务。均属谙练。实为河工得力之人。仍请将该员留任。其上年保列一等之处。请敕部注销等语。徐建功在工年久。熟悉河务事宜。系朕素知之人。本年办理陶庄引河坝工。亦甚为出力。著仍留河标副将之任。并加恩赏给总兵衔。以示奖励。毋庸送部引见。　　

