<!-- { "loadSidebar": true } -->
○直隶总督方观承奏、逆词案犯。已获李朝界。王成龙。王思公。关禄。曹宽。阎发。六人。由此根究首恶。当即就擒。将来获犯审实之日。请钦派大臣监看行刑。得旨、不必派人前往。卿自尽法处置可也。又谕军机大臣等、昨方观承奏到。正定兵丁拾获逆词一摺。未见逆词。祗以为或系捏造陷人。如指称马朝柱散布匿名帖之类。是以照摺内情节。传谕该督查办。今阅所进逆词。乃横肆狂悖。从来未有大逆之尤。看来传播确有其人。并非造词嫁祸他人之案。该督既经见逆词。宜当即推究其理。于拾获兵丁。更复何涉。何以不一体会。辄即加之刑讯也。现在捕获已有六人。自可按其端绪。并文义印封踪迹。逐一严行搜查追究。必得首逆党羽。当照今夏办理逆民之案。尽法处治。毋令稍稽显戮。方为允协。再词内有四月十五出令。五月端阳聚会之语。按其时。正当前此逆犯刘起凤肆横治罪之际。则该犯必系此案党恶之人。而蠡县又与该处壤地相接。此皆朕审度而得者。该督从此悉心体勘。尤易得其端倪。至该兵以检呈逆词。此案实系因之而发。乃转罹刑讯。固由审官粗率所致。而其屈抑之情。亦可悯念。并令该督酌赏银二三十两。量拔外委等官。以示优恤。再昨发朱点名单。以其别字错出。因批示该督查究。尚应随摺附奏。以便检核。余已于摺内批谕矣　　

○又奏、逆词内首先开出之王太。尹文英。高得贵。三犯。现俱拏获。据供有彭城镇李怀林。阎景成。惯造匿名歌词。或挟仇陷害等语。随添派标员速拏务获。讯供具奏。得旨、此事似近。然总宜详尽真情。不可有就案了事之心。夫以怀恨平人。而忍心为大逆不道之言。为人臣者。宜何如视之。尚可存他计虑乎。又谕军机大臣等、今日方观承奏、查获逆词案内六人一摺。即有旨传谕该督。严速办理。封发后。复据奏到。讯出彭城镇李怀林。阎景成与案犯王太等、素有嫌怨情节。其事谅属近似。已于摺内详悉批示。此等非常大逆。从来未有。凡为臣子。无不发指。该督自当屏去成心。悉力根究。尽法治罪。毋令首从各犯稍有漏网。至所奏逆词。凡有人心。不忍寓目。已令军机大臣烧毁。所存印迹。及附印年月姓名赵李字样。大小具在。可即封寄该督核。对笔迹。以成信谳　　

○又谕曰、方观承奏到。正定府兵丁拾获逆词一案。已谕该督迅即严行根究。并据现在查拏获有六人可以逐一穷治矣。但阅词内有清茶教字样。及做买做卖人不见。与到北京之语。此等大逆肆恶。多系树立会教。散布谣言。其间不无先遣党羽。于近京地方潜行鼓煽情事。可密谕舒赫德令其悉心设法躧访根究。俾逆犯即行就获。以正典刑虽此案罪大恶极。更尚非前此胡二引进等、专用邪教惑人可比。然因此等在近京设教聚会之类。详细体察。未必不可得其端绪。著将原词一纸并密寄舒赫德。使知就中踪迹。以便寻踪接缉。看毕即行烧毁。毋涉张皇。毋稍疎懈。一面即行严速查办　　

○又谕、今日方观承奏、查获逆词案犯一摺。即有旨密谕舒赫德。顷复据该督奏到。讯出李怀林父子。与案内王太等素有嫌怨情节。已谕该督实力根求。尽法治罪。可将此摺及朱批。一并钞寄舒赫德阅看。俾寻踪体访。更得其详。而支流余孽。间有窜迹别处者。亦可务尽根株也　　

○是日、驻跸常山峪行宫　　

○癸酉。谕军机大臣等、昨方观承奏、王太等供出彭城镇李怀林。阎景成。素行奸恶。惯造匿名歌词。且与伊等素有嫌怨情节。但思李怀林居住磁州。既欲造词陷害。何不即于本处附近地方传播。而必远赴正定抛掷。此中情事。殊不可晓。其或遣人潜投。或正定本有逆党散布。均须悉心研究。务在情真事确。勿得稍存迁就了案之见。著将此传谕该督。并将前此批谕。节次逐一根求。慎勿稍有疎漏。将正犯即委妥员。解至行在军机处　　

○又谕曰、永德在乌噜木齐有年。著派讷苏恳往代。永德即著来京　　

○军机大臣等议覆、陕甘总督杨应琚等、奏办沙州一带移设事宜。据称、沙州在安西府西南二百余里。气局团聚。土沃产饶。其他利形势。非安西可比。查自肃州出关至玉门县属之靖逆营。即系分途前往安西沙州之总路。由靖逆自沙州抵哈密。较之靖逆历安西至哈密实近一百六十里。且水草丰裕。道路平坦。应请令安西知府。带同经历教授。俱移驻沙州。酌议靖逆以西。沙州以东。于八道沟、秃葫芦、忒布忒沙、挠丝、兔树沟、沙州、共设军台六处。沙州以西至哈密。于可可沙石、青墩、硖井子、博罗特口大泉、酤水、哈什布拉、柳树泉、共设军台七处。统计移设军台十三处。较行走安西。计少军台一处。应裁塘递马二十六匹。第自沙州至可可沙石之八十三里中。有砂碛三十五里。恐马力不继。应于适中之黄墩堡设腰站。又自酤水至哈什布拉一百三十里。亦应于适中之红柳硖设腰站。除以天生墩腰站原设马骡移拨外。尚应安设马五匹。即于应裁塘马内酌拨等语。均应如所请。从之　　

○是日、驻跸喀喇河屯行宫　　

○甲戌。上诣皇太后行宫问安　　

○哈萨克汗阿布赉。遣陪臣苏勒统。都勒特克哷等入觐　　

○兵部奏、山东省各营钱粮马匹。年终一并保题。查各直省于年底将存贮军器取结保题。其经管钱粮马匹。向未开载。请嗣后俱照山东省一体办理从之　　

○旌表守正捐躯之河南新野县民张希胜媳信氏　　

○是日、驻跸避暑山庄。翼日如之　　

○乙亥。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕军机大臣等、方观承奏、讯明逆犯李怀林等供词确凿一摺。其造词狂逆情事。已无疑义。案内所有逆党人等。自应尽法治罪。以正刑章。至首犯罪恶贯盈。前已有旨。令于质审定案之日。即行解交行在军机大臣办理。今该犯年逾七十。该督遴员押解在途。尤宜从容妥协。毋得以催趱约束过急。以致道毙。幸逃显戮也。前降谕旨已详。该督可即遵照妥办。将此传谕方观承知之　　

○又谕、前因方观承摺奏、逆词案内有清茶教及买卖到北京字样。是以传谕舒赫德。令于近京地方。悉心设法躧访根究。今方观承奏到。究出正犯李怀林等讯供明确。现在定案治罪。可传谕舒赫德。无庸复于京城附近寻缉查办致众人观听生疑也　　

○又谕曰、永贵等奏称、额德格讷阿济毕。所属鄂斯等处。为额尔德尼占据。亲来恳请遣使持书。往谕。因酌给印文。令其自行传送等语。额尔德尼。自恃力强。侵扰邻部。若将额德格讷所属。占据不还。未免滋事。永贵等、措词未为严厉。伊等岂能警动。此时额尔德尼。若将所据之地给回。固善。如稍涉游移。永贵等即派干员。谕以致书系我等私意。欲保全尔等游牧。尚未陈奏。今欲视为无足重轻。则当奏闻请旨。夫以强凌弱。乃大皇帝所深恶。万一天威不测。命我等兴师问罪。虽后悔无及矣。似此剀切晓示。伊等自必信从。所遣使人归日。即将该部落情形具奏　　

○又谕、自达什达瓦属人。移驻热河。牧养为生。去年因滋生牲只不敷。加恩赏给羊三千只。近日伊等生计。较前颇有起色。若再加恩赏赉。则更当饶裕。著传谕巴尔品。于牧厂内挑拣羊三千只。解送热河。交副都统额勒登额。分给厄鲁特三旗。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十六


大清高宗法天隆运至诚先觉体元立极敷文奋武孝慈神圣纯皇帝实录卷之六百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。七月。丙子。上奉皇太后自避暑山庄启銮。幸木兰　　

○诣皇太后行宫问安是日、驻跸中关行宫　　

○丁丑。谕军机大臣等、海明奏称、员外郎夔舒。在新疆行走四年。本年十一月。又一年届满。主事七十一等、从乾隆二十五年正月。扣至本年十二月。亦满三年。请豫派人员更换等语。夔舒已满四年。自应更换。至七十一等、又何必亟为奏请。派遣伊等办事。特予以奋勉之路。以臣仆之义论之。虽多驻一二年。本情理之常。原不必计算年限。即限年更换。亦必计其任事之日月。乃并奉派起程之时。俱行算入。则往还即满三年。又何暇办理公事。若司员等有意请求。即系顾恋私家。不知大体或大臣等为之陈奏。更属沽名邀誉。致长浇风。甚觉纰缪。著传谕各该驻劄大臣等、凡派出人员。必任事三年。再行奏请更换。不得似此豫行具奏　　

○吏部议准。山西胺察使梁翥鸿奏称、近见办理盗案。率多迟延。请嗣后盗犯到案。供确赃明。无论首从缉获几名。即以到案日起限。不得俟续获始行起限。亦不得以逸犯无获。就现犯审结日起限。若承审期内。遇有续获之犯。在五个月限内。即一并审拟。毋庸展限。在限外。另行完结。稽延照例参处。从之　　

○是日、驻跸波罗河屯行宫　　

○戊寅。上诣皇太后行宫问安　　

○谕军机大臣等、永宁在巴里坤。和其衷在阿克苏。办事均逾三年。著德福往代和其衷。钟音往代永宁。曹瑛仍回西安副都统任。其协办伊犁事务。著伍弥泰前往　　

○是日、驻跸济尔哈朗图行宫　　

