<!-- { "loadSidebar": true } -->
都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。六月朔。癸酉。谕军机大臣等、通州捕蝗一事。已降旨方观承、令其速行追缉飞蝗所由。一面力捕净尽。一面即行摺奏。何以迟至数日。尚未奏到。方观承身任总督。地方乃其专辖。何得诿为不知。况今年蝻子萌生。即上年顺义、怀柔、密云、等处。留遗余种。其地在通属中尤为至近。又安得仅付之员弁询访。坐待迁延。自古螟螣为灾。急畀炎火。如果实力搜捕。早净一处。则一处受福。而邻属不致蔓延。纵使稍有躏践。而于晚禾栽种。并无贻误。岂该督久任封疆。犹未见及此乎。此时如不严速查办。使根株永杜。不特目前雨水均调、丰收可望之年。必致减损分数。而遗孽在地。亦难保后此不再生发。该督以地方民生为职。自问能任其咎乎。著再传谕方观承、即将督捕追缉情形。据实速奏。倘再意存观望。以致滋害他处。则惟该督是问。　　

○参赞大臣阿里衮奏、奉到谕旨。令派人看守回部旧和卓木坟墓。随宣示各回人。无不感激顶礼。当委提督董孟、公茂萨等查办。据称、回部喀什噶尔、旧和卓木坟墓。原有三十帕特玛地亩钱粮。看守回人十二户。仍照旧管理。以供祭祀修葺。余为伊等养赡。报闻。　　

○湖广总督苏昌奏、辰州协兵粮。例放折色。每石六钱。又经奏准、于湖南省停运黔米项下。派给十四标营。辰协兵每年每名、额领一石四斗零。又准豫给次年一季折色五钱四分。其所领本色。止敷四月有余之粮。折色合之市价。购米无多。实不敷口食。请于藩库朋银项下。动借一千五百两。每岁秋成。赴产米处买运。俟停运米项支完之后。陆续搭放。所借朋银。作分五年、于该协兵饷内、扣还归款。得旨、如所请行。　　

○甲戌。内阁、翰林院、带领新进士引见。得旨、新科进士。一甲三名毕沅、诸重光、王文治、已经授职外。曹文埴、王燕绪、王显曾、童凤三、钱受谷、宋铣、刘权之、裘麟、张世渌、唐淮、金士松、孟超然、赵升、李瑞冈、刘墫、李孔阳、张光宪、王中孚、芮永肩、陈本敬、沈咸熙、萧芝、冯晋祚、刘经传、福兴、姜锡嘏、蓝应元、李台、蒋曰纶、张翯、达椿、孟邵、谢敦源、张廷桂、俱著改为庶吉士。程之章、王曾翼、张敦均、陆燝、姚左垣、李廷扬、熊启谟、汪献芝、姚翀、邹梦皋、陈用敷、尹文泽、许宝善、朱岐、黄世枢、吴璜、孙录、刘人睿、董之铭、俱著分部学习。魏廷煓、褚启宗、欧阳立德、金光斗、吴肇煜、翟大程、孙维龙、陈奉兹、林人櫆、倪廷模、崇士锦、潘经驭、蒋一璁、戴望峄、罗均、折遇兰、王纪曾、徐祐彦、杨企曾、赵维翰、黄楚彦、潘祁、陈世荣、王瑶、刘雁题、俱著分发各省、以知县用。刘谦、储宝书、段廷遴、李花芳、周嗣绂、马庆余、雷文辉、俱著以教职即用。余著归班铨选。　　

○谕军机大臣等、据钟音奏、乡试动用银两。原系核定章程之数。今岁恩科。系连年举行。其一切修理及器具等项。自必较往科减少。饬令撙节办理。事竣造册报销等语。所见甚是。上年办理正科。至今岁恩科。甫及一年。所有贡院号舍。不过量为苫补。无庸大加修葺。一切器具。可以存用者尚多。亦不必通行置办。较之三年一次章程。原可节省。司场务者。均当据实支用。毋任经手员役。藉口成规。恣行浮开。糜费帑项。将此传谕各督抚、并顺天府、一体遵照办理。　　

○河东河道总督张师载奏、五月以来。汶河、赵家口、大泛口、山河。节次水长。诚恐去路未畅。应豫筹宣洩。现经委员、将济宁以南各闸月河。及两岸单闸桥坝。一律开放。并将湖口滚坝之内土坝南裹头全拆。令水分入昭阳、南阳、微山、等湖。即从湖口闸两路畅洩。一面将济宁以上之寺前、柳林、二闸。日互启闭。使汶水全向北流。上源南旺以北。汶水与沙赵二河。并入运道。有八里庙滚坝、及徒骇、马颊河、分路畅洩。入海甚近。惟卫河水势日长。业已派员带领桩埽河兵。会同州县民夫。分股巡防。再东省运河。水长时应筹宣洩。浑流一过。又应将清水收入各湖水柜。蓄以济运。秋汛后仍酌情形。早为贮蓄。得旨、具见留心。　　

○乙亥。谕、甘省乾隆二十三四两年耗羡。业经降旨缓徵。其二十五六两年应徵耗羡。该抚吴达善、奏请带徵。朕念随徵耗羡。向遇蠲免正供。例不应停缓。但甘肃自办理军务以来。小民急公趋事。诚朴可嘉。业已叠次加恩。凡属缓带及一切正杂钱粮。无不破格豁除。以示抚绥。今军需告竣。幸遇旸雨应时。秋收可望。正宜益加惠养。俾蒙乐利鸿庥。著将该省二十五六两年应徵耗羡。概行豁免。用彰优恤编氓、格外加恩之至意。该部遵谕速行。　　

○丙子。谕军机大臣等、阿桂奏称、领兵搜捕玛哈沁。至阿圭雅斯等处。据侍卫翘苏勒等、于呼尔岱、见有贼踪。收获男妇二十六名口。又至都木丹济尔哈朗。侍卫硕通等、搜剿树林贼众。收获马匹。旋有藏匿贼匪。前来争夺。奖赏蓝翎铁柱等、沿途共杀贼三十余名。得马三百五十余匹。察哈尔署参领车凌旺布、及兵丁三名阵亡。又得伤兵丁四名等语。此次搜捕玛哈沁官兵。甚属奋勉。侍卫硕通、前曾赐卓哩克图巴图鲁号。著再尝银一百两。翘苏勒、著赐锡勒哈达克巴图鲁号。仍赏银一百两。健锐营奖赏孔雀翎护军校达什欣巴图鲁沙尔瑚善、著授为三等侍卫。侍卫上行走奖赏蓝翎前锋护军铁柱、著授为蓝翎侍卫。仍赏给孔雀翎。索伦署参领骁骑校乌尔库勒图、察哈尔护军署章京扎布、俱赏给孔雀翎。健锐营前锋护军诺海、察哈尔护军车凌多尔济、索伦署领催玛塔木保、三世保、厄鲁特兵丁和通、俱著奖赏蓝翎。阵亡得伤官兵。俱著造册送部。议叙议恤。再乌什之噶匝纳齐伯克默特、阿克苏之都管伯克题尼、阿珲阿布都噶普尔、照看回人屯田。著加恩赏给阿布都噶普尔、缎二端。伯克默特、孔雀翎。都管题尼、蓝翎。至阿桂等既经捉生询问。仍领兵与安泰同往阿勒坦特布什、阿呼喇哈尔海、搜捕抢掠布噜特马匹贼人。及在库车抢掠台站、戕害德舒之贼人色布腾、霍济格尔等。著给发孔雀翎五枝。蓝翎十枝。以备奖赏。仍暂停搜捕玛哈沁。即巡查塔尔巴哈台。驱逐哈萨克人等。又据奏、此行未设台站。俟事竣奏报等语。未免闻信迟缓。可传谕舒赫德、著丰讷亨选派干员。领兵二三十名。前往阿桂处通信。所有办理情形。阿桂即令赍回奏、闻。　　

○又谕、刑部议驳、吴士功条奏械斗案件。请分别户族强弱办理一摺。部臣所见甚是。已降旨依议。闽省地处海滨。民风刁悍。聚众械斗。最为向来恶俗。该抚身任封疆。正当执法锄奸。务在安善良而移风俗。乃欲将族大族小。分立科条。使械斗者得以趋避其词而司谳者因而高下其手。是欲博莠顽之浮誉。而不知守弼教之常经。法司所指。伊尚能置喙乎。吴士功自任巡抚以来。办理事件。时露沽名习气。非明切训示。恐日久竟成锢疾。悔之已晚。试思朕慎持国宪。臣工内有能假条奏敷陈。巧为尝试者耶。著将此传谕该抚、令其刻自提撕。慎毋故智复萌。自贻伊戚。　　

○刑部议奏、安徽巡抚高晋疏称、民人邱锐、谋死婶母魏氏、依律定拟凌迟。应如所请。得旨、此案邱锐、因婶母魏氏、与道人明远通奸。一时愤激。商谋致死。法司依谋杀期亲尊长律。拟以凌迟。揆其起衅之由。尚可量从宽减。但邱锐既邀同邱元祥、棒殴魏氏骨折。复褫及亵衣。扎伤下体殒命。情甚凶暴。亦难以致死有因。遽为末减。但魏氏犯奸属实。邱锐著改为应斩立决。邱元祥依拟应绞。著监候秋后处决。　　

○丁丑。上诣畅春园、问皇太后安。　　

○谕军机大臣等、伊犁、叶尔羌、喀什噶尔、阿克苏、库车、等处驻兵。应即计其地之所入。以定章程。不可致烦内地民力。今各该处约有满洲、绿旗、官兵若干。屯田收获、及回人等一年所纳贡赋若干。足敷官兵俸饷与否。可传谕舒赫德、查核具奏。今年屯田收获。回人贡赋。未免不齐。官兵等自不敷用。来年经理就绪。公私租税。全行输纳。则经费即可从此核定。并著豫为酌议奏闻。　　

○又谕、伊犁等处屯驻事宜。所有屯田收获粮石。及回子所交税粮。约足供屯兵若干之用。已降旨舒赫德、令其详查具奏矣。至甘省经费。有较从前未用兵时。不惟不加多。且更加减省者。从前黄廷桂、以绿营兵内、借支银两。至数十万。一时难于扣还。因奏请凡遇兵丁缺额。不复挑补。以其名粮抵还帑项。已经数年。昨岁据杨应琚奏称、业有成效。将来扣清之后。其兵丁缺额。自不必再补。是此项名粮。较未用兵之前。已多减省。且甘省各营缺额马匹。若由内地购补拴餧。其费自多。今各营额马。除本省足敷应用外。其余既可不必汲汲买补。而屯田所用马匹。现又取给于哈萨克贸易。其价值较之甘省购办。已属悬殊。兼就水草牧放。更非内地拴餧、需用刍豆可比。是马匹一项。较前又可大省。合此数者。前后通计。则军兴数年。所费虽繁。而将来该省经费。日就减省。在疆土既经增扩。而财用仍可不致虚糜。著传谕杨应琚等、令其将此数项减省之处。通盘筹算。所用银两。较未用兵以前。约余若干。或现在办理伊始。所省尚少。将来行之既久。自必渐次增多。此时亦可豫行核计。详悉具奏。　　

○又谕曰、冯钤所奏、沅陵县知县周升、不能胜任一摺。内有请将该员彻回之语。甚不明晰。周升既不胜首邑繁任。自应以简缺调用。该员既无别任可回。该抚彻将安用。或者周升系由别缺调至沅陵。现在应回原任。则前此由简调繁。系何任巡抚之事。亦应一并查明。何得置之不问。著传谕冯钤、令其即行覆奏。或但因幕吏行文不通。竟尔率用无指。亦即据实奏闻。　　

