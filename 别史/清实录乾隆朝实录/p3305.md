<!-- { "loadSidebar": true } -->
○谕军机大臣等、本年江南豫省河工。夏秋以来。湖河涨盛。节据该督等奏、各工水势。随长随消。堤工俱归巩固。现在节候已逾霜降。秋汛安澜。此皆仰赖河神灵佑。各工得臻平稳。允宜酬答鸿庥。用昭妥侑。著传谕该督等、于各该处河神庙。敬谨拈香致祭。以答神贶。　　

○又谕、昨据户工二部管理钱法衙门具奏、宝泉、宝源、二局。自乾隆四十九年查办铁砂铜觔后。陆续挑出不堪鼓铸低铜、共一百四十余万斤等语。特命军机大臣、带同滇省道员贺长庚、眼同煎铸。并询据该监督等称、向例每礶用铜铅锡共二十七斤。铸钱四十枝。每枝钱四十四文。共应得钱一串七百六十文今将挑出低铜。照例配用。宝泉局仅铸得整钱一百五十四文。宝源局仅铸得整钱二百四十文。就两局现在情形而论。其未成钱文之低铜。几至十之八九。何至折耗如许之多。因思京中炉头匠役。鼓铸钱文。从中舞弊。势所不免。即监督等亦恐未能尽烛其情伪。但户工二局。自五十年后。挑出低铜。积至一百四十余万之多。若遽行着落赔补。在炉头匠役等、必以为铜色低潮。而办铜之员。又以为弊在铸局。且委员运到铜觔。如果不堪鼓铸、原准随时驳回。势必彼此互相推诿。不足以折服其心。著传谕富纲、谭尚忠、即派委经理厂务钱局之道府二员、带领本省熟习铸钱匠役四名。驰驿来京。赴户工二局。眼同鼓铸。如所铸钱文。较本局多至几倍。是京中炉头等铸钱积惯舞弊。即当重治其罪。若该省匠役所铸钱数。亦与京中相仿。则是该省铜色本低。历来办铜之员不能辞咎。而运铜至京交收时该侍郎监督等、并不验明是否足色。滥行收兑。亦有应得之咎。自当著落分别赔补。以示惩儆、而昭平允。其道府带铜匠。即著速奏。将此由五百里谕令知之。寻奏、臣等即遴选熟悉厂务迤东道恩庆、永昌府知府宣世涛、二员。带铸匠四名。并添带煎匠二名。克日驰驿起程。得旨、知道了。此一试。两处之弊。皆明白矣。　　

○是日起。上以孟冬享太庙。斋戒三日。　　

○丁亥。孝敬宪皇后忌辰。遣官祭泰陵。　　

○谕、步军统领衙门奏、据原任员外郎杨枢、中书李瀚、呈称、山东盐运使、指伊等故父之名。令其承办南路盐引。无力承充。求免认办等语。此案前经长麟、穆腾额、具奏、山东行运南引。每多竭蹶。请将当商李岱源、杨伯儒接办。原系就该处情形。通融筹办。是以部覆上时。暂予准行。并非令纷纷派累。致启佥商弊端。今既据杨枢、李瀚、呈称伊等之父物故后。家道零落。不能承充。事关运课行销。是否系实在情形。必须彻底查办。如杨枢、李瀚、家道丰盈。有心推诿。自应仍令充当。治以捏饰之罪。倘杨枢等实系无力行销。亦未便令其领运。致误引课而滋佥商流弊。著派伊龄阿、带同杨枢、由驿前往山东。就近传集李瀚。会同长麟、穆腾额、秉公查办具奏。　　

○谕军机大臣曰。李世杰奏、维州协副将那苏图、所领屯练五百名。前经鄂辉奏明、暂留炉城。相机减彻。现准庆麟咨送摺稿。内称列子地方。有贼千余人。接续过河。来近萨喀。贼既渡河而来。自必尚需兵力。已饬该副将、将所带屯练。即于打箭炉驻劄。一俟得有实信。如果无庸前往。再行遣回。较为妥协等语。所办甚是。正与朕旨相合。其粮石一切。此时自未便一律转输。致滋糜费。该督就近随时探听。审度情形。如有需用之处。再加紧运供。无虞缺乏。办理轻重得宜。既不致稍涉张皇。亦不致临时贻误。诸凡妥当之极。从前庆麟等、不将该处情形咨会内地。以致该督不得确信。难于豫筹妥备。今庆麟等已将摺稿随时咨送川省距彼较近。该督系能事之人。早得信息。自更可相机妥办。以副委任也。　　

○户部议覆两江总督书麟、江南河道总督李奉翰、漕运总督毓奇奏称、淮关捐造拨船各事宜。一、船身长四丈五尺。宽九尺二寸。板厚一寸三分。并一切料物工价。每只共需银一百六十六两零。船三百只。银五万两。委里河、外河同知、淮安府军捕通判、每员造一百只。完竣查验。毋得偷减草率。一、某厅承造之船。即以某字编号。自一号至一百号。并书船户姓名。其船户召募诚实者。各给腰牌。交河厅与清河县分管。起拨时头工水手。令船户雇觅。每只以三名为率。一、头工一、水手二、并船户各日给工食银七分。每船月需银八两四钱。运料时出自运员。拨漕时出自旗丁。俱免议动钱粮。惟油艌零费。每船每年需银六两。共一千八百两。又每船小修银十五两。大修银三十两。按五年摊算。每年需银二千七百两。通计共四千五百两。请照东省之例。在司库借拨银五万两。交两淮商人一分生息。每年可得银六千两。除用賸银一千五百两。存河道库内。遇有风损。即动此项官办。再借司库银四万两。一并交商营运。十年可得银四万八千两。即将本银九万两归款。而以息银四万八千两作本生息。永资经费。一、该船应饬承管厅员。督率船户。小心撑驾。些小渗漏。随时粘补。如有逃拐情事。令船户出结地邻赔缴。如无力完交。令该管官代赔。一、逢运漕之时。如需装料。应仍雇用民船。请嗣后祗准将装五百石以内之船。照民价雇用。其五百石以上载货船只。均不得雇用。即饬淮扬等道、并厅员等稽查。毋使胥役仍前混行封固索诈。以裕商税。均应如所请。从之。　　

○戊子。谕曰。海宁奏、山西大同、朔平、二府属、上年被旱成灾。收成歉薄。今岁虽获有收。若将新旧钱粮。并出借谷石。一并催徵。民力恐有未逮等语。大同、朔平、二府。上年被旱成灾。收成歉薄。屡加赈恤。蠲缓兼施。并酌借口粮耔种。以资耕作。本年秋禾成熟。本应一律徵收。但念该处甫当灾歉之余。其新旧钱粮。及所借谷石。为数较多。若同时输将。民力恐不免拮据。所有大同朔平二府属、丰镇、左云、右玉等、十一厅州县、新旧应徵、并出借耔种、共银十九万三千四百七十余两。谷豆二十一万二千二百余石。俱著加恩分作两年徵收。以纾民力。又各厅州县、尚有应行买补平粜谷六万六千七百四十余石。亦著分作两年买补。俾民间易于完纳。盖藏益资宽裕。该部即遵谕行。　　

○是月。钦差大学士公阿桂、工部侍郎德成、湖广总督毕沅奏、荆州满城营房。应新盖一千五百三十四间。添料补盖者、一千五百三十一间。量加粘补者、三千五十七间。补筑院墙者、一千六百七十间。并补砌门楼三千八百九十六座。又筑墙凑长二万三千三百七十六丈。共估银十二万二千九百八十二两零。又办事公所。并演武厅。步营堆拨房、一百七十五间。内新盖、补料、砌墙、揭瓦、并院墙凑长、共估银四千九百五十三两零。均请动项官修。至协领等各衙署。应建盖粘补者、计一千十五间。共估银三万九百七十三两零。虽俱经邀恩赏俸一年。而被冲之重轻不一。扣还之多寡不齐。请将协领应扣之三千两、即于该十员中摊扣。佐领应扣之一万一千两、即于该四十六员中摊扣。防御、骁骑校、俱照此办理。惟笔帖式每年得俸二十一两。尚不及披甲钱粮。该三员衙署。共需费四百六十二两零。请照兵丁恩赏。免其扣还。其将军、副都统、衙署。业奉旨借项兴修。地方文武衙署亦先予借项。于廉俸扣还。又仓廒监狱。已据革职知府俞大猷、知县屈振甲、呈请赔修。均毋庸估计。得旨、如所议行。　　

○又奏、荆州旗民。叠蒙赏赈兼施。房屋渐次修理。现俱宁辑安居。元气可复。至应修城垣。查明冲坍无存。并闪矬应补砌者、四十七段。惟小北门迤东、西门迤南两处。坍入护城河内。根基不固。拟向里收筑。余仍照旧址。又城身临近护城河者。应包砌砖石泊岸九段。又西门水洞、冲刷宽深。拟改为水津门。外用闸板。并门台、门楼、应补砌九座。共估银二十万。由臣德成详核。开具做法清册。移交臣卑沅照办。报闻。　　

○福建灾抚徐嗣曾奏、台湾内山各社生番。于八月上旬到郡。共计头目四名。番目二十六名。通事四名。社丁八名。委在台办事福州同知杨绍裘、带同义民首曾中立、黄奠邦、张维光、叶培英、王松、护送。于八月二十八日。自鹿耳门登舟候风。约十二月望前。可以抵京。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。冬。十月。己丑朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆五十四年时宪书。　　

○顺天府行乡饮酒礼。　　

○谕曰、刘峨奏宣化府属蔚州北门子等九十九村、西宁县石宝庄四十村、怀安县西阳河等十五村、于八月初旬、雨中带雹。田禾间有折损。未能一律成熟等语。蔚州、西宁、怀安、三州县所属村庄。田禾被雹受伤。虽系一邑中之一隅。不至成灾。但念该处上年甫经受旱。今秋又复被雹。收成歉薄。若将新旧钱粮一例催徵。民力恐未免拮据。所有该三州县被雹之一百五十四村庄。应徵新旧钱粮仓谷。俱著缓至次年麦熟后徵收。以纾民力。仍著该督酌量情形。借给口粮耔种。俾资接济。该部遵谕即行。　　

○庚寅。上御乾清门听政。　　

