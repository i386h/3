<!-- { "loadSidebar": true } -->
○丙子。赐扈从王公大臣、及江南官员等食。　　

○谕。昨绰克托奏、接得霍罕伯克那尔巴图呈文。内称、伯尔克既逃在彼处。即请留住等语。此案从前那尔巴图、遣都官伯克和卓赉木。来禀保成等云。伯尔克如果到彼。必逐回原处。又云、伯尔克实系伊之仇敌。断不肯收留等语。今复代伯尔克乞请免罪。前后所呈。全然不符。那尔巴图、非有意尝试而何。著传谕伊勒图、速发严谕索取。但那尔巴图初次呈文。并无不给伯尔克之语。实因绰克托等后谕之言过软故那尔巴图辄敢如此尝试。朕料那尔巴图、若再遣使。自必遣其信任之人。若已送出伯尔克。则已。倘复闪烁其词。或遣使人、如前岁入觐之鄂布勒克色木等大头人来见。则绰克托、保成等、可谕以伯尔克之事。尔伯克那尔巴图、并不恭顺献出。我等亦不得专办。今将汝送至伊犁将军处。俟将军酌定办理。即派委干员。迅速解往伊犁。伊勒图接到时。即将该该使留住。并仍令留跟役一二名。派委干员管束外。再缮写严饬谕文。令其随从人带回。谕以尔负大皇帝之恩。并不恭顺送出伯尔克。今以尔使为质。尔若献出伯尔克。不独遣回尔使。并将尔恭顺之处。奏闻大皇帝。仍可格外施恩。今不过索取伯尔克一人。其余属人物件。皆归于尔。于尔甚有利益。尔何故坚执不给。以致自取罪戾。大皇帝现在所以不即从重办理。但向尔索取者。不忍因一逃遁之伯尔克。扰累布噜特全部人众耳。尔乃受大皇帝重恩之臣仆。何故行此不知理之事。如此。则那尔巴图、断无不送出之理。倘仍不遵行。或竟敢领众前来索取。则伊犁等处大兵。足以剿办。伊等岂能徼幸乎。著传谕伊勒图、绰克托、保成等、接奉此旨。乘机妥协办理。毋得稍事姑息。将此由六百里加紧发往。　　

○补行吉林乾隆四十七年军政。卓异官三员。罢软官二员。有疾官一员。才力不及官四员。分别议叙处分如例。　　

○是日。驻跸陈家庄行宫。　　

○丁丑。谕、前因江浙为人文渊薮。特降谕旨。发给内帑。缮写四库全书三分。于扬州文汇阁、镇江文宗阁、杭州文澜阁、各藏庋一分。原以嘉惠士林。俾得就近钞录传观。用光文治。第恐地方大吏。过于珍护。读书嗜古之士。无由得窥美富。广布流传。是千缃万帙。徒为插架之供。无裨观摩之实。殊非朕崇文典学。传示无穷之意。将来全书缮竣。分贮三阁后。如有愿读中秘书者。许其陆续领出。广为传写。全书本有总目。易于检查。祇须派委妥员。董司其事。设立收发档案。登注明晰。并晓谕借钞士子。加意珍惜。毋致遗失污损。俾艺林多士。均得殚见洽闻。以副朕乐育人材。稽古右文之至意。　　

○谕军机大臣等曰、音吉图为国捐躯。深为可悯。伊子英贵、虽现承袭骑都尉。年齿尚幼。仍在官学行走。著传谕恒秀、查音吉图家中现在胞兄弟内、有情愿效力者。今年令其随往木兰。　　

○是日、驻跸杨家庄行宫。　　

○戊寅。上祭河神。渡河。诣陶庄河神庙、风神庙、行礼。　　

○命皇十一子永瑆、祭河渎之神。皇十五子□□祭淮渎之神。皇十七子永璘、祭顺黄坝河神庙。睿亲王淳頴、祭杨庄金龙大王庙。　　

○遣官祭故河道总督靳辅、齐苏勒、嵇曾筠、高斌等祠。　　

○谕、江浙两省。文风素盛。前次翠华临幸。曾降旨增广试额。兹举六巡庆典。允宜特沛恩施。所有江苏、安徽、浙江、三省。本年应试文童。府学、及州、县、大学、著增取五名。中学、增取四名。小学、增取三名。各该学政务宜遴拔真才。副朕嘉惠胶庠。乐育甄陶之至意。　　

○又谕、朕清跸巡方。顺时行庆。而矜恤庶狱。廑念尤深。宜沛德音。用敷恺泽。所有江苏、安徽、浙江、三省。军流以下人犯。俱著加恩各予减等发落。用昭肆眚施惠至意。　　

○是日、御舟驻跸直隶厂大营。　　

○己卯。谕、据恒秀奏、墨尔根城副都统公景惠、现患痰疾等语。景惠患病。不能办事。著回京调治。墨尔根城副都统员缺。著僧保补授。　　

○是日、御舟驻跸平桥大营。　　

○庚辰。遣庄亲王永瑺、祭宝应县湖神。　　

○谕、据富勒浑等参奏、江山县知县王昭麟、于该县生员毛德聪、呈首郑涛等延请吴文世在家。著造云氏草书本语多悖逆一案。并不详报严办。教谕邹启耀、训导施凤起、典史姚承华、扶同隐匿。请旨一并革职审办等语。此案吴文世、编造逆书。发往江西进贤县售卖。除就近谕令郝硕、回任查办外。所有王昭麟、邹启耀、施凤起。姚承华、俱著革职。交与该督等提同案内人犯。一并严审定拟具奏。　　

○谕、军机大臣等。据佛喜保奏、济宁卫前帮旗丁。呈控头丁吞帑累丁一案。抚臣明兴。因差在即。未及会审。饬委知州王道亨等查审。尚未讯出实情。应俟抚臣到济。会同严审定拟具奏等语。明兴现已差竣回省。所有此案应讯各款。著传谕该抚、即赴济宁会同佛喜保、秉公审讯。迅速定拟具奏。毋任支延牵累。并谕佛喜保知之。　　

○是日、御舟驻跸海棠庵大营。　　

○辛巳。谕军机大臣等。据刘峨奏、保定省城。于二十一二等日。雨雪兼施。共有三寸。地气润泽。麦苗大有裨益等语。览奏深为欣慰。前渡黄之日。见西北云阴远布。朕意直省一带。自必得有雨泽。兹刘峨奏报雨雪情形。虽未能沾足。而麦苗濡润。于农功自为有益。现在曾否续沛甘膏。及别府州属。是否一律均沾。著传谕刘峨。据实迅速奏闻。以慰廑注。再保定迤北。距京师不远。所有雨泽、京城是否同沾。著留京王大臣、及山东巡抚明兴、即将现在情形。查明具奏。并将此由四百里谕令知之。　　

○是日、御舟驻跸崇家湾大营。　　

○壬午。孝昭仁皇后忌辰。遣官祭景陵。　　

○谕、朕巡幸江浙。已降旨将经过地方本年额赋。蠲免十分之三。而省会驻跸之地。恩膏更宜优渥。著将江南之江宁、苏州、浙江之杭州、所有附郭诸县。本年应徵地丁钱粮。概予豁免。俾近光黎庶。无事输将。益享盈宁之福。该部即遵谕行。　　

○又谕、此次南巡。所有江宁京口、杭州乍浦。等处驻防之老人、老妇。著加恩一体赏赉。用宣庆泽。　　

○又谕、朕翠华南幸。取道维扬。两淮商众。踊跃抒忱。自应特沛恩膏。俾沾庆泽。所有该商等未完提引余利银一百六十三万二千七百七十四两零。著加恩全行豁免。俾淮扬商众。益资饶裕。该部即遵谕行。　　

○是日。驻跸天宁寺行宫。至甲申皆如之。　　

○癸未。赐扈从王公大臣、及江南官员等食。　　

○吏部等部议准、署河东河道总督兰第锡、奏定河南新筑堤工、移改文武各员划汛管理事宜。兰仪通判、都司。管兰阳、仪封、及睢州上汛、共三汛。其兰阳一汛。自旧堤头堡、至睢宁界止。兰阳县丞一员。陈兰分防外委一员、改为专管兰阳分防外委。其陈留境内堤工十九里零。改归祥符下汛把总、同陈留县丞经管。又仪封县丞、及上汛把总、下汛千总、睢州州同、及上汛千总、各一员。文武七汛兵丁堡夫。俱归管辖。考城南面地方。作为睢州下汛。同宁陵界内堤工。俱属新设睢宁通判、及协办守备管理。自睢州下汛、至宁陵商邱界止。睢宁县丞、睢州下汛分防外委、宁陵主簿、把总、文武四汛兵丁堡夫。俱归管辖。其商邱新堤。仍归商虞厅营经管。以上除厅员都司守备、有钱粮册籍。准附村居驻。其汛员千把外委。均移驻堤顶。再考城县城、移建北岸、该县主簿、应改归北岸。移驻顺黄坝适中之地。归曹考厅管辖。其北岸新筑堤坝。自兰阳六堡、至李六口大坝迤北止。拨归兰阳上汛、主簿、千总、同管。自李六口大坝迤北、至土山、及东南二坝。马家店迤东、拨归兰考巡检、同兰阳北汛外委经管。又自兰考巡检交界、至新筑横堤山东交界止。归考城主簿、千总、同管。自考城主簿汛、至曹县主簿汛止。归曹县巡检外委经管。统计南岸属南河者管河道统辖。北岸属河南者、河北道统辖。属山东者、兖沂曹道统辖。至祥符县县丞、移驻北岸陈桥、改设兰阳县县丞、应驻劄北岸铜瓦厢、从之。　　

○甲申、遣官祭贤良祠。　　

○赐两淮盐政伊龄阿等食。　　

○谕、朕此次南巡、勤求民隐、翠华所莅。庆典时行。因念两淮灶户。僻处海滨。亦应一体加恩。俾得均沾渥泽。所有乾隆四十五、四十六等年。各场因灾带徵递缓未完银七千九百余两。著加恩全行豁免。以广惠泽。　　

○户部议准、山西巡抚农起奏称、遵旨查晋省各营弁兵。向无盐规。亦无需索商人之事。惟河东盐池禁墙外。设三十六铺。分隶三巡检管辖。前抚臣和其衷、因原额弓兵、议栽一百四十余名。不敷巡缉。奏拨运城、平垣二营兵六十名。分驻巡防。查所拨兵、虽有都司督率稽查。但离汛窎远。巡检因事权不一。每致办理两歧。请将此项兵、彻归本营差操。其巡防禁墙事宜。饬各商自雇巡役。协同弓兵巡缉。统归巡检管辖。从之。　　

○以少詹事朱圭、为内阁学士兼礼部侍郎。　　

○以翰林院侍读学士吴省钦、为光禄寺卿。　　

○乙酉。春分。朝日于东郊。遣豫亲王修龄恭代行礼。　　

○谕军机大臣等、李侍尧奏、茶务商人苏允恭、差商夥刘洪志、至泾阳县配茶。日久、茶引尚未到泾。复差商夥。访至陕西长武县之亭口地方。闻河滩内、有尸身在彼。据刘洪志之弟刘洪恩、认系伊兄身尸。随身衣物盘费。俱未遗失。惟所带引张三千七百八道无存。现饬属详细根查办理等语。此项茶引。现在尚未查明下落。自应由部补给。以便该商配销交课。除将原摺、批交该部速议具奏外。所有苏允恭具报、遗失引张三千七百八道。著传谕户部堂官。即行议覆补给。交该督转发该商承领。至商夥刘洪志、在陕西亭口地方身死后。衣物盘费俱存。何以茶引独至遗失。茶引与盐引相同。非本商自行配领。虽有引张。亦属无用。其中恐有别项情节。著传谕毕沅、饬属详细根究。并查明引张下落。据实具奏。将此由四百里并谕李侍尧知之。寻奏。刘洪志委系堕水淹毙。并无别故。所有茶引。已于下游沙泥中捞获。虽被水浸。尚属完好。报闻。　　

○是日、驻跸高旻寺行宫。　　

