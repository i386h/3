<!-- { "loadSidebar": true } -->
○又奏、据管理夷务各员禀报、金川郎卡。节次查出递年抢掳南路各土司人口。一百三十三名口。并前掳革布什咱人口八名。及革酋之母。均情愿送还。经各委员眼同该土司收领。郎卡并将伊女。许配小金川土司泽旺之子僧格桑为婚。得旨、此又伏一衅端矣。当留心。不可隐讳。又奏、郎卡与邻封各土司。现俱严戒番众。安分住牧。其前恳赏还金川喇嘛七人。已由维州发交领回。至请领新印一事。俟开印后。郎卡另选亲信大头人赍领另报。得旨、览　　

○广西巡抚宋邦绥议奏、布政使淑宝奏称、广西四十七土司。例以巡道总理。知府兼辖。除庆远府属之永定、永顺、正副长官。及思恩府属九土巡检。因职微地狭。未经设有流官。又镇安府属之小镇安。现已改土归流外。余俱分驻佐杂弹压。其命盗重案。均归州县厅员承审。而失察疎防。仅将道府佐杂议处。致承审各员。以案件无关考成。常怀观望。而近年土官懈玩。率委土目经理。其逞刁唆讼。扰累土民。佐杂书役。多系土目戚族。难于稽查。而兼辖知府。相距窎远。耳目更难周遍。请嗣后各土司地方。均归承审州。县厅员就近兼辖。遇有参处事件。照例题参。其该管知府。以统辖议处。仍令各州县厅员。率同土司。及分驻佐杂。先将各土目逐一查验。有曾经滋事玩法者。悉行革除。另选安分土人。取结充补。并令佐杂会同土司。将外籍流寓民人。一并清查造册。送兼辖官稽察。如土目容留匪类。立拏重惩。佐杂土官。藉端滋扰。亦即严参治罪。若兼辖官有意瞻徇。一并参处。仍于每岁冬季清查一次。造册结报。其向无佐杂同驻之永定等十二土司。应令知府委员一例查办。均应如所奏。至巡道原系亲辖上司。土司承袭。及巡查边隘。均由加结转报。自应留心考察。嗣后有应行议处事件。请仍将该管道员职名。一并开参。得旨、如所议行。

大清高宗法天隆运至诚先觉体元立极敷文奋武孝慈神圣纯皇帝实录卷之七百七十七　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。二月。乙未朔。谕军机大臣等。福灵安奏、据御医李彭年、诊视杨应琚病势。尚未痊愈等语。是杨应琚等节次所奏、办理缅匪。种种错误之处。皆因该督病中神志恍惚。不能主持。致听将弁捏饰谎报之词。复为李时升等所愚。遽尔入告。否则杨应琚平昔。颇为历练老成。何前此担任勇往。忽图草率完结耶。现在征剿缅匪。关系紧要。杨应琚病既未痊。惟为众所欺哄。经理恐难妥协。伊子杨重英。向来尚属明干任事。不失世家旧族之风。著即令其驰驿迅往永昌。省视伊父。并勷助一切军务。杨应琚复得一子在侧。病体自更易就痊。且调度有未当之处伊子亦可从旁代为筹画。于公事自属有益。并可令其随杨宁前往军营。仿古来监军之意。协同办事。则彼处实在情形。杨重英皆得备知。可以转告伊父。并可一面据实奏闻。从前杨应琚。因病躯未能亲莅行间。边外确情。未经目击。故领兵将弁。得而朦蔽之。遂致有捏报杀贼万余。荒唐不可信之语。然在旁人。或可粉饰虚词以欺杨应琚。致杨应琚误信。亦以饰词妄奏。今杨重英亲往。断不肯稍欺其父。亦复不肯更欺朕。以致其父仍蹈前此虚谬之愆。即朕亦得灼知阃外切实形势。得以指示裁度。谅杨重英所奏必不敢稍涉虚浮也所有前后寄信杨应琚谕旨。并著钞寄杨重英阅看。伊现在江苏。著传谕明德接到此旨。即令其迅速前往。所有江苏按察使员缺。著明德另委妥员。暂行署理。并将此寄与杨应琚知之　　

○又谕、据冯钤奏、拏获行窃解京缎箱贼犯王福尹等。讯供。俱系甘肃回民。有该处贼首马得鳌。为积年巨窝。现在飞咨该督查拏等因一摺。马得鳌、纠合匪徒。资其盘费。肆出行窃。坐地分赃。大为民害。实属匪党首恶。非寻常窝贼可比。著传谕吴达善。即速妥选弁员。严密上紧缉捕。务期迅即弋获。以正刑诛。倘不实力查拏。致该犯闻风兔脱。惟该督是问。所有王福尹等供出各犯。并著一并躧缉。毋使漏网。即就近严行究讯。分别定拟具奏。冯钤原摺。并著钞寄　　

○又谕、前据永泰奏、解京缎疋。于宿州地方被窃。经亳州知州潘振莹。缉获贼犯王福尹等一摺。曾经降旨。令高晋等将失察之地方官。照例议处。其拏获正犯之官役。酌量鼓励。今据冯钤奏称、潘振莹将贼犯等解送宿州收审。经该州知州李允升。究出巨窝马得鳌。在甘肃留藏匪党。出外肆窃等情。已降旨令吴达善严缉务获矣。该州李允升。前于境内被窃。例有应得处分。但其详悉严讯。审出巨窝。并党夥多人。尚属能事之员。州县若果如此悉心根究。务得根株。奸宄何患不除。地方何患不靖。该州前此。虽有失事之咎。功过正不相掩。著传谕高晋冯钤。将是否果系李允升究出之处。查明据实覆奏。候朕再降谕旨　　

○长芦盐政高诚疏报、丰财场乾隆三十一年。开垦官滩余地一顷十亩有奇　　

○是日起。上以祭社稷坛。斋式三日　　

○丙申。谕、前开馆续纂文献通考一书。并添辑本朝一切典制。分门进呈。朕亲加披览。随时裁定。全书现在告竣。经该总裁等奏请将馆务停止。因思马端临通考。原踵杜佑通典。郑樵通志而作。三书实相辅而行。不可偏废。曩因旧本多讹。曾命儒臣详为校勘。镌刻流传。嘉惠海内。今续通考。复因王圻旧本。改订增修。惟通典通志。向未议及补辑。士林未免抱阙如之憾。著仍行开馆。一体编辑。所有开馆事宜。著大学士详悉定议具奏。其修书义例。有应仍应改之处。该总裁等。务博稽前典。参酌时宜。而要之以纪实无讹。可垂久远。至现辑续通考一书。从前所进各门。仅载至乾隆二十五年以前。而陆续呈进者。并纂入三十一年之事。先后体制。尚未画一。著交新开书馆。将所纂二十四考。概行增辑。编载事实。悉以本年为准。增添各卷。即速缮呈览。以便刊版颁行。其通典通志二书。亦以三十一年为限。以期画一。至于朕之敕修诸书。固以阐往开来。备乙览而牖后学。亦使词馆诸臣。得效编摩之职。且于常俸以外。复叨月给餐钱。用示朕体恤之惠。承办各员。自当悉心搜考。无漏无讹。以期完善。所有节次缮进各书。皆经朕详加厘定。其间字句差讹。及文义错谬者。即为指示改正。不一而足。诸编纂者。亦当知愧改过。实心校录矣。而兹阅舆地考内。所载南海子一条。言自万泉庄汇注于此。试思万泉庄水势南高北下。从清河一带。迤＜?辶里＞通行。即有涓流旁溢。亦当入长河以达会通。与南海子无涉。而该纂修竟以旁近之万泉寺。误为万泉庄。此系目前易考之地。何以不加详核。疏略若此。著将该纂修交部议处。嗣后在馆诸臣。务益加意参稽。勿得率尔操觚。致贻讹谬。以副朕典学右文之意。寻大学士等议奏、一、通考馆、旧派总裁三员。今新开三通馆。请简派正副总裁各三员。一、通考馆、向在宣武门内。地处西偏。往来未便。现在三书并纂。册籍繁多。纂修等应与总裁面同商订。请将午门内迤西旧给国史馆房屋。给与藏书编纂。一、各馆课程。规条不一今增纂通考。自应速缮成编而通典通志。纂排伊始。尤在严其考课。应令派出之总裁。分别先后。酌定限期。交与稽察上谕处。照例按季汇奏。一、增纂通考。均系二十五年以后事宜。应于各部院稿案。分晰详查。俟咨取到日。即行趱办。其通典通志。原有史书志传。可凭采辑。即令一同编撰。分门按次进呈。一、通典通志。凡唐宋以来典间制度。均须详加辑录。至通志内之六书金石草木虫鱼等略。又宜博采旁搜。除将通考馆现有书籍移交外。其应用各种书。应于武英殿内阁等处。酌量取用。一、纂修官十员。仍由翰詹选派。与提调官二员。将掌官二员。均照旧支领公费。至原设誊录十二缺。不敷缮写。应酌添四缺。供事、匠役、亦应各添二名。其工食钱粮。均照例支给。一、需用心红纸张等项。行文户部支取。归于年终核销。其应用什物。除通考馆移交外。如有不敷。应于各衙门随时咨取。得旨允行　　

○命大学士傅恒、尹继善、刘统勋、充三通馆正总裁。吏部尚书协办大学士陈宏谋、兵部尚书陆宗楷、刑部尚书舒赫德、充副总裁　　

○丁酉。祭先师孔子。遣和亲王弘昼行礼　　

