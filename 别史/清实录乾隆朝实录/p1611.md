<!-- { "loadSidebar": true } -->
○谕军机大臣等、据方观承奏顺义县革后张全家拏获聚赌。领催和隆阿不服拘拏持刀行凶一摺。和隆阿身系旗人与县役等聚赌。已为无耻。乃于查拏时。复敢持刀肆横。砍伤兵丁。甚属不法。著传谕方观承。令其即速严审从重定拟。不得仅照赌博拒捕之案办理以昭炯戒　　

○礼部议覆云南学政李中简奏称、滇省各郡向因入试童生不多即以府属教授考试送府。今人文渐盛。应试较增。关防自宜加密。应如所请。将昭通、东川、二府。照开化、广南、等府例。归府城二县考试。其广西、元江、鹤庆顺宁、镇沅、五府。不与州县同城。应于县试时。饬调所属最近州县。赴府考试。永北府童生。归同城之同知考试。丽江府童生。令不同城之同知、通判、赴府考试。照州县例造册送府。至景东、蒙化、二府。系以同知掌府印。无府佐州县可委。照直隶州例。令掌印同知考试。申送学臣。无庸调取别属。从之　　

○陕甘总督杨应琚奏、请自哈密至乌噜木齐各处军台。添盖塘房。羁守遣犯。报闻　　

○以故一等男六十五子福伦。袭爵　　

○壬午。谕军机大臣等、朕前者载举南巡。问俗省方无非民事。而河工海塘。尤为捍卫民生之重计。是以淮徐一带。临视不惮再三惟尖山塘工跸路稍纡。未经亲勘。比年以来。中亹潮势渐次北移殊萦宵旰。已拟于明春赴浙时。详阅情形。与地方大吏讲求规画。适览庄有恭奏、现在攒办工程。俟来年临阅请训一摺。意似待朕巡浙。已届回銮。始于该处豫备者然。果称则是朕于西湖左右。游览既毕。乃旋旆及之。于勤民之义谓何。在该抚昕夕侍朕。断断不设是想。即江浙士庶。亦不皆好生议论者。然此既非朕心所能安即非巡典所宜有。今定于初抵杭州行宫次日。朕即前往阅塘。圣母皇太后留憩省城。先可近览吴山仰承慈豫。不越三昔。朕即回奉安舆。幸西湖行宫。则于典礼人情。均为允惬而自杭城之海宁。水陆皆通行之路较之原议由石门何家桥过坝取途周折尤为近便。著传谕庄有恭知之　　

○又谕曰、淑宝等奏哈密办事之宁夏防御双明等年满。请再留一年。以应升之缺即用等语。昨据永庆奏请将随伊行走之前锋广保等即用一摺。朕曾谕以大功告成伊等所办事务。非军前效力可比。且三年更换。与内地各员。劳逸适均。不必过于优叙。著酌量给予升转之途。以示鼓励。今淑宝所奏与前事一体。双明等、著再留一年。酌示鼓励不必以升衔即用　　

○癸未。谕军机大臣等、此次入觐之伯克阿里玛和卓等、甚属奋勉。阿里玛和卓。特穆尔逊都拉和卓。素勒坦和卓著赏戴孔雀翎。阿布都赉赏戴蓝翎。古尔班和卓。阿布都拉墨墨氐敏伊斯迈勒等、著交与永贵等以应升之缺即用　　

○户部议准、山西巡抚鄂弼奏、大青山十五沟。垦熟地四百四十三顷七十五亩零。请每年编徵粟米拨充绥远城满营兵粮从之　　

○兵部等部议覆、四川总督开泰奏称、石砫一司界在川楚间。与内地州县接壤幅员千余里土著流寓错杂。经臣前议暂移同知驻劄。官民究不无观望。不若竟设流官俾归画一应如所请将该土司改为直隶石砫同知。量设佐杂汛防分管其应袭世职。照苗疆例改授土通判。不许干与民事。该土司原有另徵草耔秋粮等银即定为正额。以抵同知增添养廉从之　　

○以平郡王庆恒。为宗人府右宗正　　

○予赍敕哈萨克迷途被害之把总秦子云等十员议恤如例　　

○甲申。机大臣会同刑部奏、马甲佟铭。盗用都统印文冒领宗人府生息银参领王士仪。不即拘拏。致令逃脱。应请革职。照应捕人知罪人所在不即捕律。拟加号。得旨、王士仪。曾任副都统。乃于此等要犯。不即据报拘拏。延挨驳诘以致远扬情属可恶。著发往吉林披甲当差　　

○兵部议覆、山海关副都统富当阿奏称、旗人进关向无印票。稽察无由恐有逃匪混入。查吉林黑龙江拉林。阿勒楚喀等处旗人进口。俱有该管官印票关防请画一办理。应如所奏。嗣后盛京旗。人进关附近省城居住者。用将军印票在各小城居住者即用该管官关防图记。从之　　

○刑部议覆四川总督开泰疏称、参革川北镇总兵觉罗西琳。任内勒借属员银两。又为债主销售私货贪黩不法。请照枉法八十两律。拟绞监候应如所题。得旨、西琳依拟应绞。著监候秋后处决　　

○以上驷院卿九十七、为镶黄旗蒙古副都统　　

○赈湖北汉川县武昌左卫、本年水灾饥民。并缓勘不成灾之黄冈云梦京山。公安等四县额徵　　

○铸给江南江宁府茶引所兼官都税司印。从总督尹继善请也　　

○乙酉。上诣皇太后宫问安　　

○谕工部奏各省卓异官引见后。向例文职赏给朝衣。武职赏给蟒袍。由工部领银制造转发。该员等不能久候亲领易致书役等、冒领隐匿诸弊。嗣后请停止赏给一摺。卓荐人员。旌以章服。虽沿仿车服以庸之义。第行之日久。渐成具文。司事官吏等领值既有虚浮。工料又非精好。及由提塘分发辗转弊生。不惟本员实用无禆。且恐转致勒索。停其制给。实属允当。但遽请议裁。伊等循绩既昭。虽回任候升。自应即示奖劝。嗣后著加恩。循照内官京察一等者。令于引见准其卓异时。各准加一级。仍注册回任候升著为例　　

○军机大臣等议覆、吉林将军恒禄疏称、拉林。阿勒楚喀地方。原设副都统二员。驻劄分管第相距百里。文移会商诸多不便应如所请。令该副都统二员按左右两翼管理各设协领一员。副协领一员。佐领八员。管兵四百六名。再于拉林笔帖式四名内拨二名。移驻阿勒楚喀。即以阿勒楚喀协领旧署作为副都统衙门。并添给阿勒楚喀副都统印协领等关防。从之　　

○丙戌。谕军机大臣等金辉奏、估修天津船坞一摺。此项工程。年久倾圯。自应照例修理。但据摺内所开物料工价等项。不下一二万金即非寻常粘补可比。向来地方官往往藉端兴工以为冒销之地。徒致虚糜帑项于工程毫无实济著传谕金辉令其留心实力稽查。将来倘有草率浮冒之处。该盐政不能辞其咎也　　

○又谕曰、阿桂等奏称、乌里雅苏台。送到孳生羊二万只。若令兵丁等牧养。或因更换有期。不甚爱惜。请分给居住伊犁之厄鲁特回人等、令其加意照管。计羊十只。每年取孳生三只。有余者量加赏赐。不足则令其赔补。其续送牛羊。俱一体派拨等语。办理甚属妥协。著照所请行　　

○丁亥。谕军机大臣等、托庸奏请兴修临淮西坝桥工程一摺该处既系九省通衢。行旅往来。刻不可缓。自应及早奏明修葺。乃称二十五年夏间雨水冲损。直俟一载有余。始行具奏。已属迟延。原摺交部速议。第此等要工非专派大员责成经理。有司胥吏等、即不免乘间草率冒销。事无实际李永标。现授庐凤道该地正其所辖。已令即速赴任专司此项工程。著传谕该抚督率妥办。无任滋弊。仍将因何请修迟延缘由。查明随便奏闻　　

○戊子。谕曰永贵在外年久。应遣员更换。纳世通现照料入觐回人。著俟明年。即带领伊等、前往喀什噶尔。更换永贵回京　　

○吏部议覆、直隶总督方观承奏称、东安县知县张俨。系臬司王检。中表兄弟。向无回避之例。第外官上下衙门。事多关涉。设为寮属。不免瞻徇。嗣后外官职司考核衙门。遇有内外兄弟。为其属官。令官小者回避。应如所请。从之　　

○己丑。孝庄文皇后忌辰。遣官祭昭西陵　　

○上诣皇太后宫问安　　

○军机大臣等议准、盛京兵部侍郎果尔敏奏、小凌河驿站地洼遇河水涨溢。站房被冲。请将该驿移设双杨店地方。从之　　

○庚寅。正白旗蒙古都统奏进呈承袭佐领家谱得旨、这四姓轮管佐领。前因世系莫考作为公中佐领。但此内有承袭数代者若概作为公中佐领殊无分别嗣后此等佐领内。如有承袭五代者。遇有缺出。不论同族有无官职。与该旗应补人员。一体拣选数人。带领引见。其未及五代者。均著作为公中佐领遇有缺出。将族人中之主事。骁骑校等六品以上官员。一并拣选。带领引见。如无六品以上等官。止选旗员补放。下次出缺时其族人内。如有官至六品者。仍一并拣选。带领引见补放。将此通行八旗遵照办理。永著为例　　

○是日起。上以岁暮祫祭太庙斋戒三日　　

○辛卯。河南巡抚胡宝瑔奏中牟县境内贾鲁。惠济。二河。均逼近杨桥。经黄水下注合龙。贾鲁旧河淤平。黄水初冲时。即将河身南徙现自郑州交界灰池口。经白沙十里铺绕城南至祥符县时家冈仍归贾鲁故道。抽刷成河宽至二十余丈不等。祗须疏浅使深再就两岸挑渠。纳民田积潦。其祥符紧接处不须大工。自成河道。至惠济河自两闸至冈头桥淤断。冈头桥迤下至祥符县。间段尚有新冲河形。应挑淤筑堰。使入故道。并于十里铺建滚水坝。以备节宣。分贾鲁河之势。请动项儹办。得旨、事半功倍之为甚妥　　

○壬辰。以岁暮祫祭。遣官祭太庙中殿。后殿　　

○谕、向来巡幸所需车辆。例由顺天府。用官价豫为雇觅应用。其中胥役人等、多有乘机藉名抑勒需索诸弊。为累闾阎。此次南巡。启銮伊迩。顺天府自己照例豫备著步军统领衙门。简派员役查察。如有滋事情弊即行拏究。以儆刁猾。嗣后有应备车辆。著交内务府总管大臣交会计司所属大粮庄头等、设法官办。既可供应无误。又可永断因差滋弊根株。其悉心妥议具奏　　

○谕军机大臣等、兵部奏称、来京候旨之察哈尔总管色楞。系骑都尉职衔。衮布车楞系世管佐领。高亮。系骑都尉职衔。兼世管佐领。请以本身职衔。在该旗效力等语。色楞等、系加恩补授察哈尔总管之员。自应实心供职训练所部。乃嗜饮偷安。若所属群相效尤。有关该旗风俗。因谕令来京。其员缺已另行拣选补授矣。伊等既不胜总管之任若令其仍在该旗行走。则适如所愿。转得家居安乐。非所以示惩创。但其罪尚不至革职。色楞衮布车凌高亮。著分发伊犁。阿克苏。喀什噶尔三处。效力行走以赎前愆　　

○癸巳。祫祭太庙、上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○军机大臣等议准、乌什办事副都统永庆疏称、乌什每年应供阿克苏鼓铸铜觔。地不产铜。须派人往拜城刨挖。道远妨农。应请轮派。从之　　

○甲午。上诣皇太后宫问安　　

