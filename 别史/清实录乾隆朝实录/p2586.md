<!-- { "loadSidebar": true } -->
○谕军机大臣等据国泰奏、济武兖东等属雨泽缺少。二麦未能全种。粮价不无少增。请将歉收之历城等十九州县。民间春借社谷。一律缓至来岁徵收。并请将各年民欠常平仓谷。一并缓徵。以纾民力等语。如果小民因缺雨艰于种麦。自应如此筹办。已批有旨谕部矣。随复接据国泰奏报、省城已于九月十九日夜起、至二十日辰刻。澍雨未止。入土已五寸有余。现在云阴广阔。得雨之处必多。民间得此时雨。即可补种二麦。并称前请缓徵之十九州县。如果此内尚有未普者。再行奏恳天恩等语。所办甚是。览奏为之慰怀。东省气候。较直隶稍暖。若霈泽均沾。自尚可赶种宿麦。但未知此次之雨。曾否普遍沾足。著传谕国泰、即将该省得雨种麦情形。详悉查明。据实具奏。如尚有未能普沾之处。仍须量为缓徵。迅速确查。分别覆奏。候朕另降谕旨。　　

○丙戌。谕、据伊勒图奏称、办理伊犁屯田事务总兵官。请照领队大臣。一体颁给印信等语。著照所请。铸给印信。　　

○丁亥。谕、理藩院奏、喀尔喀郡王车布登扎布等、将伊阖部王公扎萨克台吉等、公进皇太后斋醮九九马驼。交公丹巴旌准、扎萨克台吉乌巴什、恭送前来等语。车布登扎布等、感戴朕恩。公进皇太后斋醮马驼。长途远涉。意甚诚敬。朕悉鉴及。今皇太后大事已过。伊等所进马驼。无庸收受。仍交伊等领回。公丹巴旌准、扎萨克台吉乌巴什、著加恩各赏八丝缎二疋。五丝缎二疋。令回游牧。　　

○又谕曰。敦福、著赏给三等侍卫职衔。前往喀什噶尔。换申保回京。　　

○谕军机大臣曰。刑部议驳、钟音具题杨晋致伤胞叔杨娘身死。声明救父情切。并非逞凶干犯一案。细核供词。于事理均难遽信。恐非当日实在情形。应令该抚研审确情。详晰声叙到日再议。所驳甚是。已依议行矣。该部所称、杨传跌地喊救之时。正杨娘持刀欲砍之候。情形危急。此时杨晋在园工作。必不能闻喊即至。而杨娘既欲砍其兄。其势间不容发。又岂能擎刀不动。以待闻声趋救之人。此情理之显而易见者。该省审讯定案时。如能以此等情节诘讯。即甚狡黠。亦断不能托词。以避重就轻。乃钟音不加深察。仅据该犯父子一面之词。竟以闻喊奔至。夺刀致伤为实情。辄谓杨晋系救父而非逞凶。务为姑息而不顾是非。岂成信谳。钟音平日办事。尚属认真。何办理此案。舛谬若此。钟音、著传旨申饬。所有杨晋一案。并著钟音虚公覆讯。悉心勘鞫。务得实情。定拟具奏。朕于贴黄内折角之处。并著钞录一分。照式折角。寄令阅看。　　

○又谕、前因豫省秋间未报得雨。恐不能及时种麦。曾降旨询问。嗣据该抚奏、该省望雨甚切。现在设坛祈祷。朕心深为轸念。此月十九日。京师得雨四寸。昨据国泰、由五百里驰奏、山东省城。亦于十九日夜至次早。得雨入土已五寸。势犹未止。且称云气浓厚。沾被必广朕于山左稍为慰怀。因思齐豫连疆。谅必同沾渥泽。计程途远近。豫省亦不过迟一两日。即将奏达。今日始据徐绩奏、河南省城。于二十日子时、至次日辰时。密雨连绵。入土四寸。可以赶种宿麦。朕心稍慰。然其奏到。距山东已迟三日。朕又多数日萦怀。该省正当望雨亟切之时。且经朕两次谕询。今既得甘膏。即应由驿驰奏。以纾朕宵旰系怀乃徐绩仅照寻常事件。遣人赍奏。因致到迟。何不晓事若此。至另摺奏称、河北汲县、临漳、二县。秋禾歉收。小民无力购种。应酌借耔种银两。俾民间及时播种。并请俟奉到谕旨、再于司库拨借等语。更不知事理缓急轻重。汲县、临漳、秋禾既已歉收。且未经得雨种麦。经朕两次谕询。徐绩即应及早筹办。况十九日雨势自北而南。迤南更优于北。省城既经得雨。汲县、临漳、断无不沾被之理。尤当早为借给耔粮。俾小民得以及时赶种。自应一面拨借。一面奏闻如此等恤民之事。朕从来有不允其所请者乎。乃尚欲请旨遵行。尤太不晓事体。徐绩、著传旨申饬。仍即将该省曾否均沾。及作何筹办情形。迅速覆奏。将此由四百里传谕知之。　　

○戊子。谕军机大臣等、据吴虎炳奏、续获偷窃臬署之黄喜虞、谢任华审拟谢仕朋等供出、节次偷过臬司道府学政等各衙署衣物等项。恐该犯等另有强劫等案。飞咨广东原籍彻底查究等语。谢仕朋等、系积年猾贼。行窃七案。且惯偷衙署衣物。情罪甚为可恶。若俟广东原籍咨覆到日。始行定拟具题。未免需时。而计赃满贯。定罪止能拟以监候。若过今年勾到之期。须待明年秋审。此等匪犯。转得久稽显戮。不足示惩。而窃盗案情。又不值加重问拟立决。今要犯业已到案。且人赃并获。更无可疑。毋庸辗转行查。致延时日。著传谕吴虎炳、即就各犯现在供出各案。迅加确核。分别首夥罪名。照满贯律定拟。由五百里驰奏。虽广西省勾到已过。该抚迅速奏到时。即交三法司速拟。不拘勾到何省。仍可一同奏进予勾。彼时由驿发往该省。尚可于冬至前赶办。使积匪早正刑诛。宵小咸知儆戒。其未获各犯。该抚仍即严饬各属。上紧查拏务获。另行严审定拟具奏。　　

○己丑。孝慈高皇后忌辰。遣官祭福陵。　　

○谕曰。永平所遗镶白旗满洲副都统员缺。著塔永阿调补。塔永阿所遗正黄旗汉军副都统员缺。著存泰坐补。　　

○谕军机大臣曰。高晋、萨载、覆奏查勘淮扬运河。酌筹办理情形一摺。自应如此随宜妥办。至所称西岸宝应诸湖。较低运河水面数尺。拟添修闸座。以备水大时分洩入湖。又称、应将西堤之通湖港堵闭。使湖水由靠里之二河、分流入运归江等语。所奏殊未明晰。宝应诸湖。在运河西岸。本为潴水之区。且高堰五坝减下之清水。亦必归入湖内。设遇涨盛之时。不能不有所宣洩。势必由运入江。并无径行归江之路。今称宝应运河。转高于湖。水大时、并须洩入湖内。竟似以宝应诸湖。为运河洩水之地。又云湖水由靠里之二河、分流入运归江。则是湖水仍不得不由运入江矣。何以在宝应、则河高而湖低。转藉湖以纳水。又至何处。复湖高于运。湖水得以由运归江。其故殊未深晰。或向日情形。即系如此。抑系近年来。宝应运河。独自淤高。故为此通融迁就之计。均未详悉声明。难以悬定。朕已于摺内、用朱笔点记。著传谕高晋、萨载、即将淮扬一带河湖高低形势。确切绘图。并将某处运河深浅若干丈尺。及何处洩运入湖。何处引湖入运以归江之路。逐一详细黏签。据实覆奏。寻奏、查西岸宝应诸湖。周围三百余里。湖面宽阔。水势一律相平。而运河自运口至瓜洲。计高十四丈有奇。地形北高南下。势若建瓴。是以三沟闸外。未设堤防。下游邵伯一带。湖河相通。向来形势。即系如此。目下宝应运河。水深八九尺、至一丈一二尺。河面较高湖面一丈二寸。汜水汛运河。水深六七八尺。河面较高湖面六尺七寸。永安汛运河。水深六七尺。河面较高湖面五尺五寸。迤下六满闸、至万家塘一带。河面较高湖面四尺五寸。及二尺九寸、一尺八寸不等。迨至高邮一带运河。水深五六尺。河面与湖面相平。惟露筋闸迤下、至三沟闸、通湖港一带。湖面高于河面。自二寸四寸、及一尺不等。此高邮以上。河高而湖低。高邮以下。湖高于运河。实在情形。至宝应西岸。修建闸座。因淮扬运河。绵长三百四十余里。遇水势盛涨。运河下注。不能迅速。未免壅盛。查运河东岸。闸座涵洞。运河水小时。应须蓄水济运。即下河民田需水。亦祇量为挹注。以资播种。若运河水大。下河民田。形如釜底。未便将河水洩入。致淹民田。是东岸闸洞。不过资农田灌溉。不能分洩运河盛涨。惟西岸宝应临湖一带。河面高于湖面。尽可宣洩。从前原有竹络坝、三里沟滚坝。及减水闸等处。分洩运河有余之水。以减上游暴涨。近因该闸坝年久损坏。请于三里沟上下、修建石闸二座。以备减洩入湖。得旨、自是如此。尔等奏未明。此奏甚明晰。知道了。　　

○河南巡抚徐绩疏报、内乡县、劝垦民田旱荒地一顷九十八亩。　　

○以故喀尔喀亲王齐巴克雅喇木丕勒子齐巴克多尔济、袭爵。　　

○庚寅。上诣大高殿、寿皇殿、行礼。　　

○还宫。　　

○是日起。上以孟冬享太庙。斋戒三日。　　

○辛卯。孝敬宪皇后忌辰。遣官祭泰陵。　　

○恩赏新疆举子驰驿。谕、向来云南、贵州、举人。进京会试。一路赏给驿马骑坐。所以体恤远方寒畯者。至优极渥。本年陕西乡试中式第二名举人黄斌、即系新设迪化州阜康县人。可见关外人文渐盛。殊属可嘉。第念该处进京道里。较云贵等省更远。即每科新疆士子。赴西安乡试。路亦不近。而新疆车马等项。雇觅维艰。殊堪轸念。嗣后嘉峪关以外士子。赴西安乡试。及进京会试。并著加恩。照云贵之例。一体赏给驿马。以示优恤边陲寒士之至意。　　

○谕军机大臣曰。富察善奏、宁远州民张汝振、嗔母冯氏、将所剩之酒取饮。出言唐突。复殴伤伊母额颅。旋拨医调治。伤痕平复。请将张汝振照律拟斩。俟奉旨到日。即行正法一摺。所办非是。向来各省遇有蔑伦之犯。将父母伤害致死者。实为天地所不容。曾谕令各督抚等、于审明时。一面奏闻。一面即将该犯凌迟处死。以快人心而维风化。其奏摺概不予批。诚以此等凶恶逆犯。行同枭獍。非盛世所宜有。而司明刑弼教之责者。方且引以为恧。不欲污及丹毫。朕此意自应共喻。今张汝振、辄敢用拳殴伤伊母额颅。虽未至于死。按律即当斩决。自应照例绑赴市曹。即行处斩。俾众共知惩儆。又何必俟得旨后始行办理耶。富察善等、殊不晓事。著传旨申饬。仍著将张汝振、即行正法。毋使稍稽显戮。并将此通谕各省督抚知之。　　

