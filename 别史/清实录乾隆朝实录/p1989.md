<!-- { "loadSidebar": true } -->
○蠲免直隶霸州、保定、文安、大城、永清、东安、武清、宝坻、蓟州、宁河、清苑、安肃、新城、博野、望都、蠡县、雄县、束鹿、安州、高阳、新安、河间、献县、肃宁、任邱、天津、青县、静海、沧州、盐山、庆云、正定、晋州、藁城、南和、平乡、任县、成安、曲周、广平、丰润、玉田、冀州、武邑、衡水、赵州、隆平、宁晋、深州、武强等、五十州县。并津军、张家口、二厅。乾隆三十三年分、水灾额赋　　

○丙戌。谕曰、福隆安扈从前往盘山。其理藩院印钥。著交官保。其步军统领衙门印錀。著交英廉。暂行署理　　

○兵部尚书管理国子监事务陆宗楷奏、查臣监文庙、向设祭器。皆木磁等物。贮南北围房。有庙户十三名看守。今自发帑兴修。复颁周朝法物十件。玉磐二件。及添修礼器、乐器、以至杂项等物。均金银铜锡。计数千余件。敬贮库藏惟庙户看守。实不敷用。应请添设步甲十二名。每日四名轮班巡逻。不力、臣等即行咨换。并请交提督衙门、饬令步军校等、巡查堆拨。严管行人。及附近旗民。墙垣栅栏。勿得伤损。以肃观瞻。报闻　　

○丁亥。上耕耤。诣先农坛行礼。更服。至耤田所。躬耕三推。复加一推。御观耕台。命简亲王丰讷亨、裕亲王广禄、愉郡王弘庆、各五推。吏部左侍郎何逢僖、户部右侍郎范时纪、礼部左侍郎金甡、兵部右侍郎觉罗奉宽、刑部左侍郎钱维城、工部左侍郎刘星炜、左都御史范时绶、通政司副使吉梦熊、大理寺卿长福、各九推毕。顺天府府尹、率农夫终亩。赏赉耆老农夫如例　　

○谕军机大臣等、前据傅恒等奏、请令陕西等省。采办骡三四千头。解赴滇省。所有原买价值。及沿途支应草乾。扣算明确。令滇省官兵等出资认买。已依议行矣。近据明山、文绶、先后奏到、陕甘二省。共采办骡六千余头。鄂宝亦奏、山西省采办骡二千二百头。现在陆续起解。计七月内可到永昌。此次骡头。既备滇省官兵自买驮载之用。自应将各该省采买价值。及解官盘费、牵骡夫役口食。并餧养各杂费。统计每匹为数若干。令其按数交买。方于官项无亏。但此项骡头多至八千余。齐解滇省。一时拥挤难消。且归并各项核计成本。未免稍重。官兵或因价重认买不前。临时未能迅速销售。殊属无益。现已谕令鄂宝、将山西所办之骡二千二百头。概行停止。并谕文绶、将陕西所办余骡一千余。亦停其办解。计解滇之骡。尚有五千。亦足敷用。著传谕傅恒、俟解到时确实核计。务酌量情形。妥协筹办。俾成本无亏。而官兵等仍得踊跃认买。方为尽善。并传谕明山、文绶、及解滇经过各省督抚、将办解各项杂费。统行知照滇省会核。并饬承办各员、据实开报。毋稍浮冒　　

○又谕曰、杨廷璋奏、羊贩回民、践食麦苗、持械行凶一摺。所办尚未甚合。已于摺内批示矣。此等不法回民。敢于结夥多人。驱羊恣食麦苗。村民出与理论。輙行持械凶殴。致伤多人。迨官役往捕。又敢不服拘执。情罪甚为可恶。仅拟外遣。不足蔽辜。著传谕杨廷璋、即速严行审鞫。将起意拒殴为首重犯。应照光棍例拟罪。其擅驱羊群食麦、及动手伤人之犯。并发往伊犁厄鲁特为奴。即在场随从情节较轻者。亦应发往烟瘴地方。如此分别严惩。庶此等凶徒闻之。各知炯戒。如案内尚有未获逸犯。务即上紧缉拏。全行弋获。按罪究治。毋任一人漏网。其余各州县、如有似此凶横羊贩。不法滋事者。并著照此办理。至该县刘毓德、平时既不能早为严办。禁于未发。及同营员带领兵役查拏。又止将跪地就縳之犯带回。其余夥犯羊只。悉任远扬。其为选愞无能。已可概见。并著杨廷璋即行参奏　　

○调山东兖州镇总兵解逊、为江南狼山镇总兵。以湖北黄州协副将明喜、为兖州镇总兵　　

○戊子。上诣畅春园、问皇太后安　　

○幸圆明园　　

○谕、据高晋参奏、安徽道沈清任、办理秋审。罔遵定例。并不亲赴县城覆勘。輙令旌德县知县张天佑、将人犯解至途次审办。以致重犯汪必受脱逃。请旨革职协缉。知县张天佑、迎合上司。违例解犯。又不亲身管押。致令疏纵潜逃。并请革职拏问等语。沈清任、著革职。仍留该地方协同府县严缉逃犯。如届限无获。即行奏请治罪。张天佑、著革职拏问。并解役人等、一并交与该抚、严审究拟具奏　　

○军机大臣等议、副将军阿里衮等、办理马匹不善。应革职。得旨、阿里衮、阿桂、明德、著从宽各留本任。看其如何出力。俟军务告竣。再降谕旨　　

○己丑。上御勤政殿听政　　

○谕、著派伊尔图、前往乌里雅苏台。更换常复。舒泰、前往英吉沙尔。更换德福。舒泰所遗正黄旗蒙古副都统员缺。著福森布补授。兼署伊尔图所遗镶红旗满洲副都统事务　　

○谕军机大臣等、昨据良卿奏、曾将黔省地方事务。应否移交之处。札商新任督臣明德。覆称恭膺制篆。与兼将军者不同。一切应照旧例办理等语。此非明德欲急公办事。不过欲办总督之事。而卸军务之责耳。试思军储要务。与寻常云贵总督之事。孰繁孰简。孰重孰轻。正欲传旨申饬。今日据明德奏到各摺。则荒唐之处更多。明德向来尚属能事。何以近日顿不如前。殊不可解。已于摺内详细批抹矣。如所称军需一切奏销。例应抚臣主稿等语。其意竟欲以奏销重务。专诿之新任巡抚喀宁阿。而彼直如置身局外。试问明德由滇抚升授总督。屡降谕旨。令其专心督办军储。自去年至今。一切皆其经手。将来销算军需。非彼之责而谁责。乃转以不敢岐视为词。豫为后日推卸地步。是诚何心。明德向随黄廷桂办事。岂竟懵然毫不记忆。黄廷桂当日承办西陲军务。何等尽心。伊竟全然不思效法。尚有何颜面见黄廷桂于地下乎。又另摺内称、上年霜降后。京兵前赴沿边防守。其语更属悖谬。殊出情理之外。去年调集京兵赴滇。原为征剿缅匪之用。因诸事尚须从长筹备。是以暂停进剿。并非为沿边防守计。且缅匪敢于抗拒天朝。不可不整师剿灭。以存国体。实有难于中止之势。凡具人心者。宜无不共知。以我堂堂大清。时当全盛。集中国之力。何事不可为。何惮此么＜?麻骨＞缅贼。而调八旗劲旅。远赴防边。乃明德竟靦颜作此等语。恬不为怪。不但毫无羞耻。即天良亦澌灭殆尽矣。至于马匹一项。尤为军行第一要务。滇省现存马匹。餧养已及一年。而海兰察等所骑之马。甫五六日。即已疲乏不堪。是伊等全然不以为事。深可痛恨。今尚加恩将伊等从宽留任。以观后效。此时各省采办解滇马骡。几及五万余。以资秋间进剿之用。伊等若尚知畏惧。痛自悔悟。即上紧加意饲餧。令其一律膘壮。以利军行。或可稍赎前愆。今阅明德所奏。惟以派令提镇大员。督率经理。便欲了其餧马之责。竟不议及如何实力筹画。亲身董察。不致虚糜贻误。如此重务。仅责之数提镇。则朕委任总督何为。至述朕旨、阿里衮、阿桂、不得推诿于彼之语。为自行解免张本。独不思阿里衮、阿桂、不可诿之明德。明德又可诿之彼二人乎。总之此事固明德专责。万无可诿。即阿里衮、阿桂、又岂能輙思卸担。倘仍彼此观望。不知协力同心。筹办妥协。岂能逃朕洞鉴。伊等即不能为身家性命计。独不为其子孙计乎。此次严切训谕之后。今秋应用马匹。若再有疲乏贻误之处。伊等三人。即不必复思见朕矣。明德、著传旨严行申饬。并令阿里衮、阿桂、一体凛遵。并谕经略大学士公傅恒知之　　

○两淮盐政尤拔世奏、泰州分司所属十一场。海州分司所属三场。俱因灾后粮价昂贵。请于各场附近之盐城、板浦等、盐义仓内。拨谷平粜。报闻　　

○河南巡抚阿思哈奏、光州等各属。上年收谷无多。现值青黄不接。米价翔涌。应多减价值平粜。请将被灾极重之光山、固始、息县、商城、每石在九钱八钱以上者、减二钱。七钱以上者、减一钱五分。被灾次重之信阳、罗山、每石八钱以上、减一钱五分。得旨嘉奖　　

○命礼部左侍郎金甡、为会试知贡举。协办大学士吏部尚书刘纶、为会试正考官。吏部左侍郎德保、为副考官　　

○以户科给事中觉罗明善、为内阁学士、兼礼部侍郎　　

○以前任工部尚书嵇璜、为左副都御史　　

○予故正黄旗汉军都统齐斌、祭如例　　

○庚寅。上诣畅春园、问皇太后安　　

○自圆明园启銮。幸汤山、盘山　　

○谕曰、四达等、审拟山东寿光县民人李丹木、控告非刑毙命一案。全属虚妄。著交该部核拟具奏。至李梅冬、霸地唆讼。审讯时狡不吐供。并敢指官辱骂。承审知县。予以杖责。并非过当。且经讯出实情。并据四达等查审该县等、又实无非刑毙命情事。所有历城县知县胡德琳、章邱县知县万绵前、俱著免其议处　　

○是日、驻跸汤山行宫　　

○辛卯。谕军机大臣等、昨曾传谕文绶、将陕西所办余骡一千余头。停其办解。今思滇省地方。办理草料非易。现计该处官餧马骡。已不下七万余。再添此项骡头。饲秣更多糜费。若并餧养所费作价。令官兵如数售买。计值更多。恐众人观望不前。急难销售。于事仍属无益。现已谕令傅恒、悉心筹画。将陕西所购骡头。实应需用若干。不致耗费草料之处。即速覆奏定夺。著传谕明山、将甘肃省采办骡一千头。即行停办。至陕西所办骡头。已经起程者。仍令解往滇南。其未经起解者。暂停解送。俟傅恒一面覆奏。一面行文该督抚、遵照办理。将此并谕文绶知之　　

○又谕、前据明山、文绶、鄂宝等奏、共办骡八千余头。曾经降旨、减去山西二千头。陕西六千头内、再减一千。今据傅恒奏、军需马匹。请全在进兵附近地方餧养。设法运送草豆等语。看来办理此事。大费周章。再加售卖骡头。亦须动用官运草豆。必至分费正项军需。且作价既昂。官兵安能购买如许。若著落令买。复不成事体。况今年进兵。俱系轻骑。驮载无多。即使各省送往马匹内。间有倒毙。以骡补额。复难用之战阵。今愈思此项骡头。所办不妥。是以降旨明山、令于所办五千骡头内、再减一千。其余暂停起程。著速寄信傅恒、此项骡头。约须几千敷用。现办四千头内。仍应酌减若干之处。令其熟悉筹画。酌定额数。一面奏闻。一面行文明山知之　　

○是日、驻跸三家店行宫　　

