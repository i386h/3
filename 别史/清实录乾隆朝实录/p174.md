<!-- { "loadSidebar": true } -->
○癸未。以举行仲秋经筵。遣官告祭奉先殿。传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人、出就讲案前。行一跪三叩礼。复位。直讲官三泰、任兰枝、进讲论语宽则得众。信则民任焉。敏则有功。公则说。讲毕。上宣御论曰。夫子历论尧舜禹汤武王授受之旨。而统之曰宽则得众。信则民任焉。敏则有功。公则说。宽信敏公。乃圣王治世之大本。而必以宽居首者。盖宽者仁之用。仁者元之德。元者善之长。故惟宽然后能兼容并育。而群生之众。有所托命焉。左传记夫子之言曰。宽以济猛。猛以济宽。政是以和。盖因一时为郑而发。此补偏救弊之说。若夫圣王出治。舍宽其何以为敷政宁人之本哉。讲官暨侍班官、跪聆毕。兴。直讲官雅尔呼达、史贻直、进讲尚书兢兢业业。一日二日万几。讲毕。上宣御论曰。兢兢业业。一日二日万几。是言人君主敬之学也。蔡傅以为一日二日之间。事几之来。且至万焉。是犹在事为边说。易曰。几者动之微。吉之先见者也。是知人主一心。一日二日之间。万几伏乎此。若不以戒谨危惧持之。则败度败礼之事。因是而起。虽有瞽史之谏。执□目御之箴。而几微之间。理欲之战。人所不知。而已所独知之地。非兢兢业业。慎之又慎。则天命民岩。有所弗保矣。讲官暨侍班官、跪聆毕。大学士鄂尔泰等、奏曰。皇上治崇宽大。学本主敬。圣训精微。独阐帝德王道之原。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官、侍班官、宴于协和门。　　

○录用入贤良祠诸臣子孙。谕曰。皇考酬庸念旧。特立贤良祠于京师。俾我朝宣劳辅治。完名全节之王大臣。永享禋祀。垂誉无穷。实自古未有之旷典也。贤良大臣之子孙。已登仕籍者固多。其中或有不能自振。渐就零落之人。亦属可悯。朕仰体皇考厚待耆旧之盛心。加特恩一次。除现在入祠诸臣之子孙。有文官七品以上武官五品以上。已经录用。无庸查奏外。如子孙并无仕宦。或有品级而甚属卑微者著该部行文各旗都统、及直省督抚、查系嫡裔。择其品行材质。可以造就者。给咨送部。带领引见。候朕酌量加恩。　　

○又谕、朕此次恭谒泰陵。著平郡王、大学士鄂尔泰、张廷玉、在京总理诸务。　　

○工部议准、直隶河道总督朱藻奏称、南运河、自全漳入运。水势激湍。河堤被水冲洗。如沧州之盈字等号。交河县之日字等号。东光县之宇字等号。故城县之地字等号。各处缕堤。非外势毕险。即内地低洼。或应加帮缕堤。或添建月戗。又吴桥县黄字五十五号。白衣庙、上堰北、崔家楼后、一带河岸。居民稠密。近年水势搜刷。民舍堪虞。漕运纤道尤窄。请建迎水草坝二座。至故城县地字三号堤工。紧靠城下。近年溜逼尤甚。并请建坝五座。以资保障。从之。　　

○甲申。谕、江南下江地方。五六月间。雨泽短少。及至得雨。已在立秋之后。且淮安所属。蝗蝻为害。田禾亦不免被伤。朕心忧虑。已屡降谕旨。令该督抚悉心区画。预筹民食。并将额徵漕粮。暂停徵收。查明是否成灾。或应蠲免。或改折色。分别办理。今思江南户口繁庶。需米甚多。此番被旱。歉收之处似广。闾阎必至艰难。著该督抚查明成灾地亩。将应徵漕粮。照条银之例。按其分数。悉予蠲免。其被灾分数之外。仍有应徵漕米。著缓至次年麦熟后。改徵折色。如此则各属多留米谷。而民力无事输将。于地方自有裨益。至于查赈之方。在于无遗无滥。所有极贫之户口。应于冬初先行赈济。其次则俟寒冬。又次则待明春青黄不接之候。总在该督抚以实心实政。督率有司。视百姓之饥寒。如己身之疾苦。多方计议。殚力图维。俾乏食之众。尽得安全。不至流离失所。此则封疆大吏之责。无容旁贷者。倘经理不善。将来责有攸归。闻上江亦有缺雨歉收之处。可酌量照此办理。该部遵谕速行。　　

○又谕、御史王峻、参奏彭维新一案。经九卿两议上。请朕交与大学士等议。今议称彭维新身在制中。闻命之后。违制到任。应照后议革职等语。彭维新朕素不知其人。御极之初。曾有言其人材可用者。朕因伊系皇考旧臣。所犯罪案。尚有可原之情。与涂天相、张楷、俞光晟等、俱加录用。未几伊即以亲丧回籍。近因左都御史缺员。朕以彭维新服制已满。例应起复原官。是以降旨补授。亦未有在朕前荐扬之者。今经御史参奏。大臣等议以革职。乃属循照常例。但当时大臣官员。在任守制者颇有之。即如彭维新此等情节者。亦不止伊一人。可将大学士九卿等所议原摺。暂行存贮。至彭维新之为人。朕究未甚知。其从前丁忧后到任之处。朕更无从得闻。仍著来京。候朕召见。再降谕旨。　　

○吏部议覆云南巡抚张允随奏称、广南府新设之宝宁县、既与土同知同驻府城。共管地方。凡命盗案件。请令宝宁县移会土同知。一体查缉。限满无获。将知县与土同知一并揭参。至土富州、与宝宁县分管地方。命盗案件。亦令将移解承审之处。分别考成。应如所请。从之。　　

○乙酉。上诣皇太后宫问安。　　

○谕曰。御史穑鲁奏称、八旗生计艰难。请每旗各设一库。每库用银五十万两。借与本旗官员。以及包衣兵丁。每月每两令出利银二分。计年终之时。每库可得利银十二万两。以五万两归还库帑。余银七万两。散与本旗兵丁。十年以后。帑银归完。即将此项银两。永作八旗公库等语。朕御极之初。加恩借给旗人库银。本期有益生计。乃迩年以来。细加体察。知伊等所领银两。随手花费。而每月扣除额饷。于生计转觉艰难。是以降旨豁免未完之项。停止再借。所降谕旨。至为明晰。而穑鲁复有此奏。是诚何心。且资本必须营运。方能获利。旗人办事当差。日不暇给。何术而能坐获二分之厚息乎。原不过随手花销。而按季按月。交纳利银。将受永远无穷之剥削。是非欲以厚其生计。而转以朘其脂膏。此乃富豪盘剥小民之计。而穑鲁反以为养赡资生之良策。悖谬极矣。又奏称八旗生齿日繁。与其多设养育之方。无如广开登进之路。凡近京省城府、道、州、县、副、参、游、守、等官。俱宜参用满洲。京营游、守、千、把、俱以满洲补用。满洲之人。农工商贾。俱非所习。除居官为兵外。别无资生之策等语。国家分职授官。量材器使。必其人之克胜厥任。方可擢授。年来满洲中堪任外官者。朕未尝不量行擢补。然不可定为成例。盖八旗官员。文则六部院寺。武则都统参佐。员缺甚多。材略尽可施展。遵循旧例。为官择人。尚恐人材不足。何必更开外用之一途。且其意以登进之路。为养育之方。尤不可训。文武员弁。原藉以分猷宣力。为国为民。今曰资生无策。优以官爵。将居官者惟利是图。安望其洁己奉公。实心任事乎。况员缺有限。而生齿日繁。以此为养赡之法。岂非妄乱之甚乎。又奏请铸当十钱。每钱一文。重四钱。当小钱之十。现今制钱之五。大钱四十文。得铜一斤。则钱价浮于铜价。盗销之弊。可不屏自除。并请复设钱行经纪等语。钱法一事。屡经条奏定议。自当渐次清楚。若改铸大钱。铜质轻而获利厚。盗铸之源。自此而开。奸民私毁制钱。改铸大钱。盗销之弊。自此益炽。于钱法有益乎。无益乎。至经纪蠹役。经御史条奏革除。穑鲁又请招募。此招募之人。能必其即愈于所革之人乎。彼所奏三摺。持论悖谬。妄欲变乱成法。今略撮其大要。宣示于众。穑鲁著交部严加议处。　　

○户部议覆、山西巡抚石麟奏称、归化城、与镶蓝旗察哈尔连界之察汉库仑等处地亩。原系召民认垦输租。虽坐落土默特界内。不便改归土默特。请仍令宁朔卫管辖徵收。解交绥远城充饷。其坐落察哈尔界内地亩。本系土默特巴特马孟克等七户业地。未便归公。请亦令宁朔卫照例收租。解送归化城。散给原管业主收领。其两旗交错地亩。均画界立石。毋许越种。应如所请。从之。　　

○是日起。上以祭社稷坛。斋戒三日。　　

○丙戌。谕太常寺。乐舞生等俱系供应祭祀之人。伊等所得米食。虽足食用。但每月支领钱粮银仅三钱九厘。不敷用度。今特加恩。每月每人给与钱粮银六钱。　　

○谕管理八旗米局大臣等。米局之设。原在悉心筹画。妥协办理。如以多贮米石为事。争相采买。既有官局争买收贮。商民百姓又复偷籴积囤。米价何由得平。米局虽各有分司。而所办之事则一。今米局复设之初。办理自必维艰。惟在该管大臣等详悉商办。不许争相采买。凡收发米石。籴籴价值。彼此酌定画一。妥为调剂。务使米价平减。俾兵民均沾实惠。至旗人支领米石。不准卖于民人。准其卖于官局者。原为禁止民人囤积居奇之弊。以平市价耳。官局收买米石。酌令兵民籴买。均有裨益。若不严禁偷卖于民。则官局米石既少。不但市价不能平减。转使奸商得以囤积居奇。而于兵民均无益矣。从前关米时。俱派该旗章京带领兵丁。查拏偷卖米石。今竟不行查拏。现届关米之时。著交管理米局大臣等、照例查拏外。并著步军统领衙门。亦仍照常查拏。　　

○又谕、朕闻本年七月十四、十六、十七、等日。有飞蝗从江南海州礼堰集。飞入山东郯城县界。约长四五里。宽二三里不等。山东官员督率民夫。竭力扑捕。旋即飞去。未曾伤及田禾。朕思飞蝗成阵。至数里之广。既从江南飞来。而总督那苏图、并未具摺奏闻。则地方官之怠于扑捕可知。可即寄信询问那苏图、令其明白回奏。凡督抚膺封疆之重寄。原以惠养百姓。为地方第一要务。若舍此而言办事。则其所留心者。不过末节耳。今年江南久旱不雨。计地亦广。朕心忧灼。无一刻去诸怀抱。屡降谕旨。多方筹画。而总督那苏图、并未先期经理。亦未将实情详悉奏闻。今具摺为朕躬祝寿。又无一语及地方情形。其玩视民瘼。显然可见。朕以乂安万姓为心。岂有因寿诞之月。而暂忘闾阎休戚之理。如果经理得宜。民人得所。则仰慰朕怀。所以为朕祝厘者。莫大于此。若或以万寿届期。不肯奏及旱潦等事。以为宽慰朕怀。则尤不知朕心。不识大体之甚者矣。似此识见。朕深为两江地方忧虑。可将此一并晓谕那苏图知之。　　

○广西巡抚杨超曾疏报、浔州等五府州属、桂平等五州县、并镇安、郁林、二府州、首报垦熟民猺地六顷三十九亩有奇。田四百八十九＜?土韦＞。　　

○赈湖南石门县、本年水灾饥民。　　

○缓徵四川射洪、遂宁、三台、中江、蓬溪、铜梁等六县、本年水灾额赋有差。兼赈饥民。　　

○赈甘肃武威县本年水灾饥民。　　

