<!-- { "loadSidebar": true } -->
○又谕、前因甘省逆回滋事。所过地方。百姓田庐牲畜。被其劫掠。及闻信惊避。迁徙流离者。均为可悯。已谕令福康安、到彼即行查明。酌量抚恤。第念该省现在调集官兵。会剿贼匪。一切军粮料草。虽均系地方官发价购办。而沿途挽运。未免有需民力。是未经被贼滋扰之处。百姓共效供输。亦宜一体加恩。均施惠泽。所有该省本年应徵钱粮。著概行豁免。如有本年业经徵收者。著详悉查明。于下年豁免。该督务宜董率所属。实力奉行。俾闾阎得沾实惠。以副朕优加轸恤、普沛恩施之至意。此旨到甘省。福康安、即誊黄普谕各属。并著该部遵谕速行。　　

○又谕曰、福长安、著加恩补授内大臣。　　

○又谕曰、李文英年力就衰。一切差务。不能奋勉。著以原品休致。其銮仪使员缺。著刘峻德补授。所遗福建海坛镇总兵员缺紧要。著富勒浑、于通省总兵。内拣选一员调补。其所遗员缺。著何俊补授。　　

○谕军机大臣等、向来水师、陆路总兵。令各省总督、出具考语。密摺陈奏。乃近年以来。各省总督、陈奏总兵贤否者寥寥。即文员司、道、知府贤否。经各督抚奏到者亦少。殊非整饬戎行、鼓励人材、以备拣择之意。总督统辖通省文武。于各该总兵贤否。自应随时举陈。即提督职分虽大。谊属平行。而一切操防事宜。仍归总督节制。亦宜一体留心。密行入告。嗣后著各省总督、于每年将该省提督是否胜任、及总兵能否整顿营伍、防范地方之处。留心体察。据实密奏一次。若河南、山东、山西、巡抚兼管提督省分。即著该抚、将该省总兵贤否之处。据实密奏。其两司、道、府、贤否。亦著各该督抚、每年陈奏一次。将此遇便传谕知之。　　

○又谕曰、原任云南腾越镇许世亨、前在金川。曾著劳绩。今愿赴军营效力。著即准其驰驿。前往甘省。听候阿桂、福康安调遣。　　

○军机大臣议奏、据察哈尔都统乌尔图纳逊奏称、阿尔台台站。所有紧要报匣。令该官兵驰递外。其余差务。派察克达官兵协济等语。查台站官兵。俱有饷银。察克达官兵。应于察哈尔右翼牧厂租银内。每年赏给官一员、银十八两。兵一名、银十两。得旨、察克达官兵。得银较少。若与台站官兵。一体当差。未为平允。此后差务。著派台站官兵、十分之六。察克达官兵、十分之四。余依议。　　

○辛卯。谕曰、永铎现在鹿鹿山等处。剿办回匪。且年力强壮。即著调补西安将军。傅玉著调补杭州将军。俟甘肃事竣。再赴新任。　　

○谕军机大臣曰、明兴奏、据新泰县知县禀报。该县佥派马夫朱贵等。驰递闵鹗元四百里报匣。于城西四槐树岭坡。马滑惊跌。磕伤报匣。经该县驰验加封。另派马夫飞递。并声明朱贵伤重。俟调治痊愈。另行责革。知县佥差疎忽。请旨交部议处等语。此有何罪。所奏又属糊涂。已于摺内批示矣。驿站驰递文报。州县官固当慎选马夫。俾无贻误。至于泥泞惊跌。亦非得已。若果系藉词捏饰。又非责革所可蔽辜。今明兴既查明马夫朱贵、实系坠马伤重。何得仍请俟其伤痊责革。且将知县议处。试思马夫背负报匣。自不肯有意跌伤。即该县佥差时。何由知马之必无惊跌。殊堪一哂。明兴不晓事若此。著传旨严行申饬。其知县江乾泰、马夫朱贵、俱著宽免。　　

○又谕、据何裕城奏、彰卫、等属被旱之封邱、汲县、获嘉、新乡、陈留、五县。内汲县、新乡、二县。于五月二十九日。得雨四五寸不等。晚秋杂粮。俱可补种齐全。其获嘉、封邱、陈留、三县。得雨仅止二寸。尚须甘＜雨澍＞续沾。方资接济等语。览奏稍慰。已于摺内批示矣。前因彰、卫、等属五县。未得透雨。屡经降旨询问该抚、并令其体察情形。加意抚恤。今汲县、新乡、既已续沛甘膏。晚秋悉可补种。著传谕何裕城、仍遵照前旨。其有应行借给耔种口粮者。分别酌量。借给。至获嘉、封邱、陈留、三县。得雨较少。若日内续有得雨佳音。是否尚可赶种荍麦等项杂粮。著何裕城一面抚恤。一面查明。据实奏闻。不可稍存讳饰。　　

○又谕曰、李世杰奏。拏获彭县私贩拒捕伤人之伍长子等。分别斩枭发遣一案。已批交该部议奏矣。此案虽非该省啯匪。抢劫滋事可比。但伍长子等。越境私贩盐觔。经官商雇人巡查盘获。辄敢起意拒捕。杀伤数人。其凶恶实与匪徒无异。该省经查办啯匪。大加惩创之后。为时无几。乃复有此等盐枭拒捕之案。自系该督办理稍懈。不能如前加意整顿地方所致。乃仅将疎懈之咎。诿之该管地方官。岂不思彭县地方。独非该督所管辖乎。李世杰、著传旨申饬。嗣后务宜督率所属。于地方事务。实力整顿。如或因有此旨、将来遇此等案件。遂意存隐饰。不行奏闻。则获咎更大也。　　

○又谕、据伍岱等奏、伏羌贼人。经官兵两次剿杀。远近逆回。自必闻风胆落。而官军自有起色。已觉旌旆改观。计此时福康安、早抵隆德。而宁夏满汉官兵。据陈步瀛奏、于二十六、七、等日。业经到彼。现在贼人屯聚隆德境内。福康安、与海兰察、巴图鲁侍卫等。尤当趁此军容振作之时。将隆德等处贼匪。以次剿捕净尽。如贼畏惧先逃。仍必窜入石峰堡内。福康安可遵照前旨。必剿清后路。然后带兵前往该处。设法四面堵截攻围。但仍宜严防后路为要。至陈步瀛节次所办。俱合机宜。颇具识见。殊属能事可嘉。现据该臬司奏称、即日驰赴隆德。将贼匪情形。面禀福康安等语。陈步瀛来往安定、隆德一带。于该处贼情、及路径夷险。自能熟悉。伊既亲赴隆德。福康安得一能事之员。面加详细询问。于剿贼事宜。更为有益。再据陈步瀛奏、固原州回匪马昇贵、城外靠城屋内。挖有地窖。可容数百人。伊子马汉龙、城内靠城屋内。亦挖有地窖等语。地窖可容数百人。必非马昇贵父子数人。所能开挖。亦非朝夕所能猝办之事。是蓄谋已久。于城墙内外暗通。欲为破城之计。逆迹显然。李侍尧平时。竟漫无觉察。以致养痈贻患。其罪实无可逭。而知州、应知一州之事。逆回如此近城掘窖。肆行无忌。何至毫无见闻。如马昇贵开挖地窖。系前任知州任内之事。而该州王琮、能盘获奸细。是不但无过。而且有功。即应专治前任知州之罪。如王琮已经抵任。而马昇贵犹公然开挖地窖。事后方被查到案。其功过尚两不相掩。若竟系该州任内之事。贼犯又非其所盘获。即应将王琮、严参治罪。著福康安、详晰询明年月。核其功罪。据实具奏。　　

○又谕曰、伍岱等现在剿办贼匪。渐有起色。贼人经官兵两次歼戮。已有五六百名。三德现又带兵到彼。遏其前路。与伍岱等两路会剿。是伏羌贼匪。不满千名。无难迅速歼除。该处贼匪剿捕净尽。官兵无庸兼顾南路。更可专心进剿。石峰堡之贼。由邹家河、赴隆德县之潘陇山。勾合底店各处回匪。直扑静宁州城。经该府王立柱等。督率兵民。击毙贼人甚多。贼退至离城三里之翠屏山。是隆德、潘陇山、等处贼匪。此时竟专在静宁滋扰。福康安至隆德时。如侦探该县。并无贼匪。自必与海兰察、巴图鲁侍卫等。带兵速赴静宁。计福康安此时。早抵该处。剿办贼匪。将次完竣。已可往石峰堡。与伍岱等设法会剿。石峰堡地形。虽属险窄。然现在大兵云集。四面堵截攻围。并寻躧路径。据其高处。建瓴而下。势如破竹。即可得剿贼净尽之喜音也。至贼营内。器械马匹齐备。又于上年纠约。订期起事。并修理石峰堡。是该处竟系贼人豫营巢穴。以为退守地步。蓄谋已久。必非朝夕所能猝办。其修石峰堡时。附近居民。既已共知。而文武员弁。何以竟至毫无闻见。任贼如此肆行无忌。若文武各员弁。曾经具禀总督。提、镇。而总督。提、镇等。竟置之不办。其罪自专在总督、提、镇。或系该管之知县。闻知信息。曾禀知道、府。该管之营员。亦曾禀知专辖之副、参。而该道、府、副、参等。竟敢沉匿不为转禀。或竟系州、县、营员闻信。并不禀报各该管上司。以致酿成事端。其罪更不可逭。前已有旨、令阿桂、福康安到彼。一并查明参奏。著传谕阿桂等、务宜逐层详细查明具奏。至伍岱等所奏、生擒之马玉华、系贼人头目。所有贼中情形、及起事根由。马玉华自必知其详细。伍岱等何以未经奏及。著即速讯供具奏。如尚未正法。即将马玉华、派委干练员弁。妥慎解赴热河。豫备讯问。　　

○壬辰。谕、本日据伊星阿奏到、五月二十四日。有发配烟瘴之甘省邪教回匪马五一等三犯。解抵长沙。另有文牌无名、跟随到楚之河州回民丁正祥、马三格、马五十一等三犯。讯系马五一等亲属。一路跟随做饭。所过州县盘诘。俱称起解时。回明跟来。并搜获各犯等。随身俱带有银两、帽缨等物等语。马五一等三犯。因坚守邪教。恐其煽惑人心。复为滋扰。是以免其一死。发往琼南百色烟瘴地方安插。与寻常军流人犯不同。地方官于起解时。自应详细检点。慎重佥差。并知照沿途经过地方。一体慎密护送。乃马五一等。竟敢于皋兰本地。即带丁正祥等。一路行宿。藉称自造饭食。以致沿途逐站递送。并不盘诘来历。此总系李侍尧平日办理邪教。漫不经心。押解官员。于起解时。一任该犯等。招同党类。一路随行。疎踪已极。且各犯随身携带银至二百余两。帽缨至六百余头之多。到配时。仍得贸易多赀。安居乐业。势必故智复萌。又于该处倡兴邪教。煽诱良民。更属不成事体。所有甘省押解马五一等之员。已有旨令福康安查明。拏交刑部治罪。嗣后遇有此等免死发配紧要重犯。各督抚、务宜饬属严密检查。并饬解员。沿途小心管押。毋得得似此玩忽干咎。但不得因有此旨。将寻常军流人犯。亦一律查点。不准其携带亲属银物。致令到配。无以自存。是又非朕法外施仁之意。总之朕办理庶狱。宽严适中。务期情理之平。内外问刑衙门。其各仰体朕意。毋或畸重畸轻。以成弼教协中之治。将此通谕知之。　　

