<!-- { "loadSidebar": true } -->
○辛未。吏部奏、八旗文职官员。丁忧服满。往往报部迟延。请嗣后令本人于亲故闻讣。并服阕之日、即呈明该参佐领。该旗确实查明。将现任笔帖式。并现任候补文职各官。于每月三十日以前报部。其事故在三十日以内。未及册报者。亦于下月初五日报齐。考试取中。并各项候补笔帖式。现在注册应用人员。于每月十五日以前报部。其事故在十五日以内。未及册报者。亦于本月二十日报齐。至盛京陵寝等处。及驻防所属文职旗员。如有亲丧并服阕者。亦令本人即呈明该管官。限十日内出咨报部。如本人不即呈报。照丁忧呈报迟延例。罚俸一年。若该管官转报迟延。交部照例分别议处。从之。　　

○户部议覆给事中朱凤英奏、现在直隶、河南、山东、等省。间产蝗蝻。宜乘未生翅翼之时。先事扑灭。应如所请行。令各该督抚。查明有蝗地方。严饬文武官弁。尽数扑除。有董率不力者。据实题参。严行议处。得旨。依议速行。　　

○理藩院奏、哲卜尊丹巴呼土克图。恳来京请安。得旨。呼土克图所奏、知道了。呼土克图。明年前往伊奔地方去。若又来京。必至过于劳苦。著先至伊奔地方。将一切事务料理毕。养息一二年后。再行请旨。　　

○以兵部右侍郎阿里兖。兼理户部右侍郎事务。　　

○壬申。工部等部奏、向来京城采办工程物料。于隐匿赢余等事。未曾定有处分。请嗣后承办官侵蚀赢余。照冒销例参处。或有匠作搬运等费。许将缘由呈明。以听核夺。如并不呈报。一经查出。交吏部照应申上而不申上私罪律。罚俸九个月。从之。　　

○镶白旗满洲副都统巴尔岱故。致祭如例。　　

○旌表守正捐躯之直隶安州民刘明德妻、凌氏。　　

○癸酉。上诣畅春园、问皇太后安。　　

○调江苏巡抚张渠、为湖北巡抚。以江苏布政使徐士林、为江苏巡抚。苏州织造安宁。为江苏布政使。命署广西巡抚安图来京。调署四川巡抚方显、为广西巡抚。山东巡抚硕色、为四川巡抚。以河南布政使朱定元、为山东巡抚。起革职刑部左侍郎金鉷、为河南布政使。寻吏部奏、金鉷已于本年四月内病故。请另行简补。以甘肃按察使赵城、为河南布政使。浙江杭嘉湖道吕守曾、为甘肃按察使。　　

○三等男刘保住。缘事革退。以其从侄刘章武袭职。　　

○予和通呼尔哈阵亡之骑都尉。兼骁骑校、委署前锋参领。又授为云骑尉颜济那。祭葬如例。　　

○旌表守正捐躯之河南永城县民汤黑妻、徐氏。　　

○甲戌。禁八旗私行典卖承买地亩。谕、朕为八旗人等生计。叠沛恩施。复为伊等谋永远之益。将赏作公产地亩。准令贫乏旗人承买。以为恒产。今闻不肖之徒。承买此项地亩。祗图目前微利。竟有私行典卖与旗民者。朕将作为公产地亩。降旨准令无产贫乏之人承买者。原欲令伊等得永远生业之资。理应仰体朕为伊等详筹之至意。各自图维。将承买地亩、不至花费。即作恒产。以为生计。若祗图目前之利。辄将地亩私行典卖与旗民。则不能获永远之益。殊违朕为旗人详筹永远有益之深心。伊等纵不念及永远生计。亦当思朕施恩之处。不应如是忍为也。外省地方官。事务繁冗。尚知爱养百姓。保如赤子。旗人无多。管旗大臣。所办事务。亦复甚简。惟教养旗人。是其专责。宜如父兄之爱子弟。于伊等生计。留心筹画。以期永远裨益。朕为旗人筹算。无微不至。而管旗大臣。反视为膜外。此事朕已闻知。伊等尚若罔觉。有是理乎。若云并无此事。朕何由得闻。如将私卖地亩之人。降旨指出。则必将售买者。俱以违制治罪。并及该管大臣官员。是欲求有益。而反因此以治伊等之罪。转非朕施惠轸念旗人至意。著通行晓谕八旗。务令伊等仰体朕心。各图生计。将承买地亩。断不可顾目前之利。私行花费。作为恒产。并交与该管大臣官员。将此等私卖地亩不肖之徒。严加查禁。若禁而不遵。奏明治罪。务将旗人视如子弟。留心管养。不时教训。俾令各知永远生计。以至丰裕。断不可仍前漫不经心。苟且怠忽。　　

○暂停查阅喀尔喀四部落、豫备兵丁。谕、内扎萨克六盟长、所豫备之兵丁器械。连阅三年。因伊等实心办理。训练有方。此次奉派之王。贝勒。台吉。及官员兵丁等。朕悉加恩赏赉。现今噶尔丹策零革心归顺。一切恪遵朕旨。边境无事。若仍每年派员往喀尔喀阅兵。各蒙古须储备牲畜。往来承应。不无劳费。嗣后将每年派员查阅之处。暂行停止。俟二三年后。令理藩院请旨奏派前往。著传谕王、贝勒、台吉、官员等。其仰体朕轸恤蒙古至意。将各属兵丁。仍不时操演。整顿军械。勿因暂停阅视之故。遂至懈弛。倘平日怠忽从事。兵不训练。器不完好。致阅视大臣参奏、朕断不宽贷。可谕令知之。　　

○户部议准、浙江布政使张若震奏、浙省地丁钱粮。存留项下。支放官俸役食。一概给银。而奏销册内、向以钱一银九搭放造报。实属虚捏。请嗣后统以银数开销。不必作钱。从之。　　

○工部等部议覆、直隶河道总督顾琮等奏、静海、青县、两主簿。向系分管子牙河东堤。近因淀水倒漾。堤内外皆水。无裨捍御。现于阎留二庄。议挑引河。由朱家洼等处。会新河归淀。此引河请归静海子牙河主簿管理。青县张洪桥民埝。已议自官堤头。戴家园起。至金家小营。建筑新堤。滹沱河下游自。流来堂以北。至鲍家嘴河口。亦挑淤筑堤。黑龙港支河。亦现议挑浚。皆无河员。请归青县子牙河主簿专管。两县主簿、向归永定道统辖。查静海、青县、俱属天津府。而两主簿所管堤河。与永定道相隔甚远。请均归天津道辖管。应如所请。从之。以吏部左侍郎阿克敦、吏部右侍郎留保、充经筵讲官。　　

○旌表守正捐躯之江西会昌县民林展也妻。钟氏。　　

○直隶总督孙嘉淦疏报。香河、宝坻、文安、大城、遵化、安州、易州、承德、卢龙、静海、井陉、西宁、保安、延庆、等十四州县卫。乾隆四年分。开垦水旱荒地一百一十顷三十一亩有奇。　　

○乙亥。赐准噶尔台吉噶尔丹策零敕。谕噶尔丹策零。尔使莽鼐赍至奏章。言哈柳奉到敕书内。有云原议以阿尔台南、哈布塔克、拜塔克、乌兰乌苏、罗布诺尔、噶斯口为界。今既一切俱遵朕旨。更无可议之事。是以蒙谕旨见许。但敕书内、系蒙古旧语音。未能尽解。是以屡次遣人入奏、讫未定议。恳再降旨明示等语。朕为大君。不分内外。一体爱恤。欲边界民人。不起争端。长享安乐。所以前岁敕书中言罢兵息民。永归和好。则定界与否。亦非要事。惟厄鲁特毋过阿尔台游牧。卡伦设立如旧。科卜多不更驻兵。每年应略地时。止遣二三十人巡视。彼此既无牵掣。亦可释尔疑惑。谕旨甚明。以此台吉亦喻朕旨。即此定议。去年哈柳来。朕甚嘉之。特以前者赐尔敕中。原有令游牧人等、各安所居之言。及尔还奏、并未言及阿尔台南游牧人等之事。此事虽非紧要。但前既议及。后不一一指明。恐彼此游牧人等不知。或妄行踰越。致起争端。有乖和好。故朕之大臣。面询哈柳。据云以阿尔台山为界。业已指明。山南游牧之人。仍居旧地。自不待言。复有何议。因此朕亦就此完结。惟谕喀尔喀等。自今无得过扎布堪、齐克济、哈萨克图、库克岭、等处游牧而已。今台吉又复怀疑。祈朕明降谕旨。朕为天下大皇帝、岂肯食言。台吉固无容过虑也。又称进藏之人。若由肃州赴东科尔。其人悉未出痘。又道远。恐乏水草。请自备牲畜路费。由库克、沙什、西喇、喀勒占、前进。至进藏时。或马匹瘦乏。尚恳加恩接济。尔前请进藏熬茶。百人不敷。乞用三百人。朕已允行。至一切所需。尔本以尊崇佛教。修行善事之故。致诚前往。此事固未便朕为资助。亦于台吉声名有关。但既经奏请。倘由东科尔进藏。及由藏回时。途间果有匮乏。量为接济。在朕固所不吝也。至请路由库克、沙什、等处。朕边境大臣。已详询习知道路者。俱言此路既多戈壁。又缺水革。行走甚难。但尔来人未出痘者。道经内地。诚属可虞。朕已饬令边境大臣。择戈壁少。水草好。有益于尔人畜者。详悉勘明。导引尔之人赴东科尔。到时、朕大臣当已豫为之备矣。随敕赐各色缎十端。加赏玻璃磁器四十事。大缎六端。　　

○刑部奏、扬州盐商曹翰思。贿求御史褚泰。条陈盐务。已将褚泰拟绞监候。今据褚泰限内完赃。呈请照例减等。查褚泰、以言官得财渎奏、不应议减。得旨。褚泰身系言官。与寻常婪赃者不同。不准减等。　　

○免浙江钱塘、永康、建德、三县。荒废冲坍。田地山荡。无徵银、四百七十四两有奇。米、二十三石三斗有奇。并减免乌程县、土松渗漏积荒田额徵银米。　　

○浙江巡抚卢焯疏报。镇海、定海、象山、太平、江山、常山、永嘉、平阳、云和、等九县。乾隆四年分。开垦荒地二十顷有奇。　　

○丙子。上御勤政殿听政。　　

