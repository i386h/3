<!-- { "loadSidebar": true } -->
○户部议准、山西巡抚明德奏称、汾州营料豆。向领折色。近年粮贵。所领不敷。应将太原理事通判等仓内、米一百四十八石。易豆二百二十二石。再加建旷收租豆六十石。留支半年马料。余照数拨给汾营。再汾州离省稍远。领费跋涉。文水县距省一百六十里。距汾止八十里。应划出仓豆二百九十五石。就近交纳汾州府仓。从之。　　

○癸丑。上诣皇太后宫问安。　　

○幸瀛台。　　

○甲寅。谕、策楞身为将军。将前队之兵。委弃而回。是阿睦尔撒纳、明系伊所纵放。非寻常之罪可比。著将策楞即行拏问。牢固看守。解送来京。其定西将军印信。著达勒当阿管理。兆惠已授定边右副将军。即将定边右副将军印信。送交兆惠管理。　　

○又谕、前因玉保并未力追阿逆。即行彻兵。罪不可宥。曾降旨拏解来京。嗣因玉保遵朕训饬之旨。即赴哈萨克地方。途遇贼匪。互相争战。朕特加恩免其治罪。并赏给头等侍卫。不料玉保至哈萨克地方。并未擒拏阿逆。亦无奋勉出力之处。从前疎纵贼匪之罪。与策楞同。著仍拏解来京治罪。至扎拉丰阿、前赴哈萨克。朕曾降旨封公。后又封为贝子。今扎拉丰阿、既已深入。乃接奉谕旨。竟行退回。伊盖见事势难成。故借此以为自全地耳。似此迁延观望。殊属负恩。著降封为公。　　

○直隶总督方观承奏、云南铜船。在天津关口遭风沉溺铜十万二千五百斤。查系船漏被沈。铜包并无遗失。现捞获八万五千八百斤。饬将数目逐一登记。如溢原报之数。即系夹带私铜。报明入官。若捞获已完。适符所报之数。即不许船户人等。再于原处私捞。嗣后俱照此办理。则借沉溺为偷漏之计者。无所施其狡狯。报闻。　　

○乙卯。谕军机大臣等、钟音奏、请降级留任人员。分年开复一摺。业经该部议驳。降级留任之案。比罚俸处分较重。若如该抚所奏。则降一级与罚俸一年者。同得一年销案。而一则无俸可食。一则仍食降俸。是降级留任。转优于罚俸。岂非轻重倒置耶。如以干员未经开复。有妨迁转。则员缺紧要。人地相须者。例准该督抚专摺奏请。原无格碍。钟音此奏。不过欲博属员称誉。遂将历久相沿成例。遽议更张。实外省沽名陋习。甚属不合。著传旨申饬。　　

○又谕曰。成衮扎布等奏称、遣往晓谕青滚杂卜侍卫巴图孟克。及晓谕旺布多尔济之罗布藏阿扎喇等。回至军营告称、和托辉特人等。皆知青滚杂卜负恩叛逆。并不附从。青滚杂卜、现带兵前往托济乌梁海等语。成衮扎布、派员先往晓谕。办理甚合机宜。著赏给荷包鼻烟壶。以示优眷。侍卫巴图孟克、著有勤劳。著赏给副都统职衔。并银一百两。罗布藏阿扎喇等。俱著赏戴孔雀翎。和托辉特人等。既知大义。不附逆贼。青滚杂卜、随从不过四五十人。此时或已被旺布多尔济擒获。亦未可定。著即行进兵剿捕。并晓谕乌梁海等。协同擒献。逆贼即可指日就俘。至所奏图布慎、赤伦、明噶特、特楞古特、所属人等。至克木克木齐克、偷窃牲只。请旨各遣回游牧等语。此时阿逆尚未就擒。伊犁地方。亦多匪窃。若遽将此等人遣回。势必互相抢夺。殊属未便。计其人数无多。或分给喀尔喀等为奴。或陆续解至察哈尔安插。著成衮扎布酌量办理。　　

○命吏部侍郎裘曰修、驰赴西路军营。办理事务。　　

○丙辰。谕军机大臣等、昨据雅尔哈善等奏、布库努特得木齐多尔济等告称、哈萨克锡喇、尼玛等。负恩谋叛。现拟领兵抢掠巴里坤。并擒拏噶勒藏多尔济等语。朕尚疑为未确。降旨谕雅尔哈善、李绳武等。带兵访查。会同兆惠、相机办理。适又据和起、遣人告知巴雅尔、哈萨克锡喇、尼玛、莽噶里克等、同谋为逆情由。事已属实。厄鲁特等、似此辜恩背叛。必应尽行剿灭。雅尔哈善等、毋庸领兵前进。第定安辑巴里坤地方。毋令众心摇惑。并派兵加意防守。著传谕哈达哈、即由北路军营。驰驿来京。面聆训示。再往办理。哈达哈所领索伦兵丁。现留乌里雅苏台。著博勒奔察、前往带领。由阿济必济一带、速赴巴里坤。听候调遣。军行应需马匹。著黄廷桂速行解往。雅尔哈善等、应即选精兵二三百名。驰赴兆惠处。告知现在情形。并令兆惠即率所部兵丁。回至巴里坤。沿途遇背叛贼人。悉行剿灭。倘哈萨克锡喇、尼玛等。并未与巴雅尔同谋。或旋行改悔。自陈罪状。雅尔哈善等、即善为慰谕。派委妥员。解送来京。再沙克都尔曼济等、现在巴里坤居住。其情形如何。亦应详加体察。如无别情。即派伊等同往剿贼。倘稍有可疑。亦当乘其不备。先行剿灭。雅尔哈善等、务宜详慎办理。　　

○又谕、额林哈毕尔噶等处厄鲁特等。同谋叛逆。已派兵办理。著传谕成衮扎布等、现在达什达瓦属人等。住居鄂尔坤地方。如果安静无事。毋庸办理。倘稍有可疑。即著成衮扎布、发兵前往剿灭。其子女等、俱赏给喀尔喀等为奴。成衮扎布、务宜详慎办理。　　

○又谕、巴雅尔等、现在背叛。巴里坤地处边要。宜派兵前往驻劄。前令派安西绿旗兵一千名。交傅魁带领前往。著再派一千名。令马得胜即随后起程。如兵尚不足。黄廷桂仍豫为派定。以供临期调遣。所有现在办理机宜。已命裘曰修驰赴肃州。面为宣谕。黄廷桂即遵照办理。　　

○又谕、前命何国宗等、赴伊犁测量。并绘舆图。今大段形势。皆已图画。其余处所。可以从容再往。是此事已属完竣。何国宗及西洋人等。现已回至肃州。闲暇无事。可即令其乘驿来京。著传谕遵行。　　

○丁巳。上诣寿康宫、侍皇太后膳。　　

○谕军机大臣等、据瑚图灵阿等奏、会同俄罗斯毕尔噶底尔、雅古毕等。定议边界事务。业经办竣。其俄罗斯奈玛尔等。入巴尔虎等界内、偷盗马匹一事。应俟俄罗斯萨纳特衙门查办等语。瑚图灵阿等、守候伊等萨纳特衙门、查办盗贼。为日尚久。毋庸在彼久待。即著晓谕伊等萨纳特衙门。查办明白后。行文理藩院。再行办理。瑚图灵阿多尔济、即会同集福、查办齐木齐格特人等事务。至俄罗斯奈玛尔等、越境偷窃。前降旨伊柱、领呼伦贝尔兵丁五百名。驻劄边卡。听候调遣。即著伊柱加意稽查。并著传谕黑龙江将军绰勒多、派兵巡防。严缉匪窃人等治罪。毋得任其脱逃。　　

○又谕、西路现需兵丁调遣。著传谕吉林将军额勒登、选派兵丁一千名。交满福带领来京。并著察哈尔总管等、选兵一千名。交端济布、敏珠尔多尔济等、带领来京。分起驰赴巴里坤。听候调遣。　　

○又谕、博勒奔察、带领索伦兵前往巴里坤。听候调遣。著加恩授为内大臣。同侍卫顺德讷、驰驿前往。　　

○军机大臣等议奏、察哈尔、吉林、兵到京时。不必候至明正。随到随即前往巴里坤。五百名一次。交该管官头目。带领行走。仍知照各督抚等。或站马。或车辆。豫先设站。得旨、直隶著清馥专办。方观承总理。河南即著图勒炳阿专办。陕西著塔永宁专办。陈宏谋总理。甘肃著黄廷桂总理。　　

○命甘肃巡抚吴达善、赴巴里坤承办军需事务。　　

○戊午。皇太后圣寿节。遣官祭太庙后殿。　　

○上诣寿康宫。行庆贺皇太后礼。王大臣于慈宁门、众官于午门、行礼。　　

○奉皇太后幸重华宫、侍宴。　　

○谕军机大臣等、卢焯奏、请定边等七州县。准令外省商贾。报捐本色。以实仓储一事经部议驳。今卢焯复请试行一年。如于民食有碍即行停止。著交与陈宏谋酌量本地情形。是否可行。如果有裨仓储。无妨民食。即行奏闻。候朕降旨谕部。并传谕卢焯知之。　　

○又谕、现在派拨察哈尔、吉林、官兵二千名。前往巴里坤军营。由直隶、河南、经行赴陕。马匹最关紧要。所有沿途地方。应给与各兵车辆。以息马力其备车并口粮等项。著照二十年原议。一体妥协豫备。如车辆难行之处。即酌雇驴骡接替。毋致临时贻误。将此传谕方观承、图勒炳阿、陈宏谋知之。　　

○又谕、前派兵擒拏青滚杂卜。降旨令罗布藏多尔济豫备兵丁、听候调遣。嗣因北路兵丁已足敷用。传旨停止。今西路尚需派兵。仍著传谕罗布藏多尔济、于所辖兵丁内。选派五百名。驰赴巴里坤。其沿途应给车马口粮。著黄廷桂等妥协豫备。　　

○大学士管陕甘总督黄廷桂奏、据扎萨克公额敏和卓呈称。奉将军和起檄调兵四百名。于十一月初一日。由鲁克察克起程。随同将军行走。初六日莽噶里克、尼玛等。率兵抢掠。将军和起被围。莽噶里克、向众厄鲁特言。额敏和卓、原系回人。暂令回至鲁克察克。莽噶里克、随遣人令其赴吐鲁番。额敏和卓、不甘从贼。托病未往。又据哈密副将祖云龙禀称。贝子玉素布、接额敏和卓来信。知莽噶里克背叛情形。莽噶里克之子白和卓。现在内地。适于是日由京抵哈密。未便遽令回巢。现在拘留防守。谕军机大臣等、据额敏和卓、具报莽噶里克背叛情形。甚属可恶。著传谕雅尔哈善等、即选派妥员。前往晓谕额敏和卓。伊系输诚最久之人。感激厚恩。遣人报信。朕甚嘉予。伊身在贼中。实深轸念。现在甫从瓜州迁至彼处。诸务未经整理。岂有擒拏逆贼之力。如能诱擒莽噶里克。固属甚善。俟奏凯后。其地方悉交伊管辖。倘力有不能。惟将驻劄地方、严加防范。静候内地大兵前往。即可戡定。现在调集各路兵。克期前赴。著额敏和卓、遵照办理。至祖云龙、将白和卓羁留防守。甚合机宜。著传谕黄廷桂、遇有总兵缺出。即行请旨补授。　　

○己未。上诣皇太后宫问安。　　

○幸瀛台。　　

○谕军机大臣等、图勒炳阿、已有旨调任湖南巡抚。但现在派往巴里坤之察哈尔、吉林兵。由直隶、河南、赴陕。其应豫备车辆口粮。关系紧要。著传谕图勒炳阿、此时即督率员弁。先期妥协料理。不可以已经调任。呼应不灵为辞。俟蒋炳到任时。将所办事宜。详悉交代。再赴新任。此时若有所误。惟图勒炳阿是问。　　

○命河南布政使崔应阶、暂护河南巡抚。　　

