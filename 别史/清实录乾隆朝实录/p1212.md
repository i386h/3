<!-- { "loadSidebar": true } -->
○谕军机大臣等、据莫尔浑等奏称、贝勒齐木库尔、普尔普、贝子德济特、克什克台吉鄂尔参等、将阿睦尔撒纳私遣至游牧之们都。及二仆人拏获。询知阿睦尔撒纳通信游牧人等。先行起程。伊即从阿尔台一路来迎等语。昨额琳沁多尔济奏报、阿睦尔撒纳中途逃遁。甚属含糊。朕尚未深信。今伊私遣属人通信游牧。以冀潜逃。种种逆迹。俱已败露。实为深负朕恩。齐木库尔、普尔普等、不顾弟兄私情。将伊所遣之人拏获送到。深明大义。实可嘉予。齐木库尔等、所属户口。仍令伊等自行管辖。俟擒治阿睦尔撒纳后。即将阿睦尔撒纳户口产业。分别赏给伊等。以示鼓励。仍俟来京入觐。另行加恩。著传谕阿兰泰等、降旨晓谕伊等知之。　　

○是日、驻跸依逊萨尔巴里大营。　　

○丙子。上行围。　　

○谕、淮扬各属被水成灾。朕屡降旨加恩抚恤。并截漕备赈。尹继善等现今查办。但念该处叠被灾祲。民情艰苦。著将江苏省本年应运漕粮。再行截留二十万石。为赈粜之需。并著河南巡抚图勒炳阿、拨豫省粟麦二十万石。遴委妥员。速行运至徐邳等处。就近交收。以备赈恤。尹继善等、务董率属员。实心办理。以副朕轸恤灾黎之意。　　

○又谕曰、卢见曾奏、本年七月。淮属被水。房舍坍倒。秋禾淹漫各情形。灶丁猝被潮灾。深堪轸念。著即速查明乏食穷丁。先行抚恤一月口粮。所有修葺殓埋之费。速行查明动给。毋致稍有失所。其本年灶户应徵钱粮。并著分别蠲缓。极贫户口。再行加赈。该督抚盐政、率属实力办理。务俾均沾实惠。至通属之石港等十场。及泰属之富安等南五场。虽被水较轻。而值此风潮。灶户未免拮据。其无力穷丁。并著一体赏给一月口粮。新旧欠项。概缓至来年徵收。以纾丁力。该部遵谕速行。　　

○谕军机大臣等前降旨缓办阿睦尔撒纳游牧。特欲安慰阿睦尔撒纳。令伊前来。再行办理。此旨到时。已将伊擒获。一切办竣。即不必施行。若仍相撑拒。伊游牧人众。或相恐惧。即先为晓谕。至一切应办之处。朕命扎拉丰阿前来。公同商办。著密谕阿兰泰等知之。　　

○又谕、据永常奏称、阿巴噶斯、哈丹等将西路台站抢掠。夺取官茶等语。前班第等、将阿巴噶斯、哈丹等。与阿睦尔撒纳互结党援。谋为不轨情事。曾经奏闻。昨额琳沁多尔济又奏、阿睦尔撒纳于中途逃遁。伊已带兵追逐。今阿巴噶斯等、抢掠台站官物。则伊等党恶为奸。迹已彰著。阿睦尔撒纳受朕厚恩。尽丧天良。谋为叛逆。实天理人情所不容。必应擒获治罪。永常此次办理。尚属勇往。接到此旨。即将索伦兵调回。带领前进。其各队彻回兵丁。如有应调者。亦即就近调取。彼处现既有马七千余匹。酌量调用。策楞、三格等、带领驻防满洲兵一千名。奋勇前进。或应剿除。或应安抚。公同妥协办理。如有必需留待之处。占据形势。以待后队兵至。并力进剿。现在噶勒藏多尔济等、俱赴热河入觐。恐阿逆捏造妄言。煽惑伊等游牧人众。特命噶勒藏多尔济、沙克都尔曼济、巴雅尔等、寄信晓谕伊等游牧人众。由驿递寄。永常接到日。即委妥员递交伊等游牧。再伊等已派出各宰桑等。令玉保带同驰赴军营。噶勒藏多尔济等、亦不日即令其回至游牧。一切应行办理事宜。已降旨与玉保。俟伊到时。永常策楞等、会同详细商酌筹办。永常仍著办理定西将军事务。策楞、玉保、扎拉丰阿、俱著在参赞大臣上行走。　　

○又谕、前已降旨、令哈达哈回京。今阿睦尔撒纳现在潜逃。西路复有阿巴噶斯等抢掠台站之信。哈达哈毋庸来京。著仍留彼处。会同阿兰泰等办事。其所带往之根敦扎布。系阿睦尔撒纳信用之人。断不可留。此旨一到。即著于彼处正法。　　

○户部议覆、大学士管四川总督黄廷桂疏称、平武县天台山黑铅厂。矿砂旺盛。应准开采。从之。　　

○是日、驻跸哈达图扎布大营。　　

○丁丑。上诣皇太后行幄问安。　　

○上行围。　　

○谕军机大臣等、阿兰泰奏称、已将阿睦尔撒纳妻子。及班珠尔等收获。派侍卫富廉等解送来京。并派兵将伊游牧人众。迁至塔密尔等处等语。阿睦尔撒纳妻子等。即饬侍卫等、中途小心管解。速行来京。至伊等所奏、阿睦尔撒纳之妻。并不听从潜逃。此特见我兵已至。无可逃遁。故为此饰辞。岂可凭信。如果诚心不肯潜逃。则阿逆之诡计。伊妻早已闻知。何不先行陈诉。著将此情节。另行详悉具奏。阿逆游牧人众。不特不宜仍在原处居住。即迁至塔密尔、鄂尔坤等处。尚属未协。从前曾令查勘通肯呼裕尔地方。为安置伊等游牧之地。即著哈达哈、阿兰泰等、将阿逆游牧人众。马驼器械。尽行收取。惟留口粮羊只。派出兵丁。严行防护。移至通肯呼裕尔安置。俟齐木库尔等入觐后。察其情形。即将阿睦尔撒纳人等。令其管辖。所获阿逆遣回游牧之们都等。审讯明白。即在彼处正法。或于乌里雅苏台地方。严行看守。俟擒获阿逆时。一同献俘。阿兰泰等、现将满洲索伦兵丁。暂在扎布堪驻劄。俟游牧迁定后。令在库克岭。那木岭二处防守。此项兵丁。与其在彼二处防守。不若接应额琳沁多尔济。并力前进。更为有益。然或相离已远。或马力不足著阿兰泰等查明奏闻。阿逆逃窜后。额琳沁多尔济、即领兵前进。擒拏自易。且伊属下人。怨恨者多。心已离散。阿兰泰等、应遣人知会额琳沁多尔济。设法晓谕阿逆所属人等。令其自行擒献。永受重恩。伊属下人等。必自内生变。逸贼更易弋获。将此详悉传谕阿兰泰等、遵照办理。　　

○又谕曰、阿睦尔撒纳、包蓄异志。敢为逆乱。实由和托辉特郡王青滚杂卜、逢迎怂恿所致。又承阿逆风旨。将派出入觐之诺尔布、丹津、带往乌梁海地方。情罪断难宽宥。著传谕哈达哈、将青滚杂卜、从容令至军营。即拏解来京。并晓谕和托辉特人众。青滚杂卜获罪擒治。与尔等无涉。青滚杂卜原系贝勒。因著微劳。晋封郡王。今既获罪。理应削其贝勒。朕姑念伊祖勋。著加恩将贝勒令伊子承袭。诺尔布、丹津、如仍在青滚杂卜处。或去尚未远。一并拏解送京。如去已甚远。即可不必。　　

○又谕、据阿兰泰奏、扎萨克林丕勒多尔济等、为阿睦尔撒纳所困。伊等各发矢突围而出。旋遇阿睦尔撒纳辎重。夺取白纛盔缨等物等语。林丕勒多尔济等、奋勇可嘉。速行送至热河。其兵丁等各赏银二十两。以示奖励著传谕哈达哈等知之。　　

○命传谕准噶尔部众。尔准噶尔部落。频年骚乱。悉皆流离失所。朕统御寰区。罔有内外。一视同仁。轸念尔等艰厄。欲出之水火。是以命两路大兵。略地安抚。西路将帅。咸体朕意。于尔等游牧。丝毫无扰。惟北路向导阿睦尔撒纳。纵属肆掠。诸大宰桑尽为抄没。是荼毒汝众。非朕矜恤安全。登诸衽席之意也。今朕甫平准部。方庆汝众由此得安居乐业。乃阿睦尔撒纳负德辜恩。心同枭獍。妄思雄据一方。并吞汝众。似此狂悖之人。天理人情。实所不容。若置而弗除。汝等必重受其荼毒矣。朕心不忍。特遣大兵进剿。克期擒获。与尔等丝毫无扰。一如曩日。至阿睦尔撒纳。亦系尔等深讐。此际如逃入尔等游牧。即宜并力擒献。如不在尔等游牧。亦当各振兵力。协同领兵大臣。奋力缉获。果能擒献阿逆。无论台吉宰桑人等。朕必封以崇爵。锡以殊恩。尔台吉宰桑及部众人等。各宜仰体朕意。黾勉图功。著有成绩。以膺懋赏。其共知之。　　

○定西将军永常奏闻扎那噶尔布、已与阿巴噶斯等会兵抢掠。阿睦尔撒纳领兵直犯伊犁。并欲骚扰巴里坤。臣一面传知乌里雅苏台大臣。复传知巴里坤大臣。将彻回兵丁停止。报闻　　

○是日、驻跸乌兰哈达大营。　　

○戊寅。上行围。　　

○是日驻跸阿贵图大营。　　

○己卯。上诣皇太后行幄问安。　　

○赐扈从王公大臣并蒙古王公台吉兵丁等食。　　

○谕军机大臣等、览阿兰泰等屡次奏摺。竟以交办阿睦尔撒纳游牧一节无误。即可苟安无事。如所奏第四十站以往。台站断绝。已行文将军班第。转饬台站章京永泰速为办理等语。所称行文班第之语。甚属糊涂。现在台站已断。作何传送。著即明白回奏。伊等尚未知西路阿巴噶斯等抢掠台站之事。著将永常所奏。钞寄伊等阅看。又如接济额琳沁多尔济追擒阿逆之处。竟全不置议。夫桑寨多尔济、一少年耳。尚能出兵分路堵截。伊等身为大臣。何至一筹莫展。著传谕哈达哈、阿兰泰于彻回索伦察哈尔兵丁内。如何调遣接济额琳沁多尔济之力。并通信班第。作速筹画办理。再玛木特之孙扎木禅、人尚可用。或令伊拣选扎哈沁兵丁。前驱侦探。或于伊等内、拣选熟悉道路之人。径达伊犁。通知班第等协力相助。一面办理。一面将现在情形。及陆续信息即行奏闻。　　

○又谕曰、永常奏摺。可即钞寄玉保等。给与同行各宰桑等阅看。奏内所称阿睦尔撒纳领兵直犯伊犁。及班珠尔普尔普抢掠台站之言。显系虚捏。但伊等竟见如何。阿逆现在情形。果能直抵伊犁生事与否。大兵或宜速进。或俟明年整顿前行。方为有益。将伊等意见告知玉保等。转行陈奏。再伊等前赴军营。由阿济必济一路前往。此时情形。恐中途与贼相遇。众寡不敌。殊属未便。著由乌里雅苏台。带兵一二百名同行。更为妥协。若不便取道阿济必济。即就近进口。由内地前往。虽较迟数日。亦属无碍。并著询明商酌具奏。　　

○又谕曰、永常奏、阿巴噶斯、哈丹、带兵抢掠扎那噶尔布游牧。扎那噶尔布。因力弱不能抗拒。勉为服从等语。是其心本无他。情非得已。朕已洞悉。著传谕扎那噶尔布、此时但约束游牧。整顿兵力。以待大兵前进。共歼逆贼。毋致惊惶扰乱。事定后自当永受殊恩。若扎那噶尔布、果能奋力自拔。即束身归命。倘或不能。惟宜安静自守。断不得因已同阿巴噶斯等。形迹交通。妄生疑惧。致贻后悔。著详悉晓谕知之。　　

○又谕据阿兰泰等奏、拏获阿睦尔撒纳遣往游牧之阿穆尔济尔噶勒等七人。解送乌里雅苏台。交永贵、麒麟保、严审等语。所获皆系重犯。何不即行审讯。且永贵等、又岂能究出端末。著传谕阿兰泰等。此际如已审讯。一面取供具奏。一面遣妥员解送热河。沿途严加防范。如未审讯。亦即解来。再阿逆之子。断不可留。即解送至京。阿逆之妻。系讷默库之姊。伊二女朕降旨赏给讷默库。著哈达哈、阿兰泰、即交彼处。　　

