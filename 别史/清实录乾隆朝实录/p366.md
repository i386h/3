<!-- { "loadSidebar": true } -->
○工部等部议覆、直隶总督高斌奏称、永定河机定。惟在使尾闾通畅。自然安流循轨。而下口之路。必令直达大清河。顺溜急趋。始可收通畅之效。请于三角淀旧淤稍浅处。挖成引河。上接郑家楼水口。下接大清河之老河头。共长十八里。将郑家楼水口堵闭。换北折之水。乘建瓴之势。直注大清河。水无缓散。沙无停滞。即涨发出槽。而正溜仍行地中。可免透淀穿运之患。所挑之土。即于北岸废埝之南傍安光一带。圈筑坡埝。以防北轶。南岸之尾。亦量为接筑土埝。以遏南溜。此疏畅下流之道也。至其上游。应筹分洩。南岸金门闸石滚坝金门宽五十六丈。因由身太高。数年以来。并未过水。请将两头各除十八丈不动外。中抽二十丈。落下一尺五寸。常汛则从中减洩。盛涨则普面漫水。南岸、长安城。曹家务。北岸、求贤村。半截河。四处滚坝。由身俱较石坝尺寸为高。常汛俱不能过水。请于南岸六工之双营。北岸三工之胡林店。七工之小惠家庄。三处。各添建三合土滚坝一座。由身俱较石坝减落。尺寸稍低。金门均宽十二丈。又南岸郭家务。旧有草坝。下接现成引河。亦应照新添三滚坝、一律修筑如式。以备滚洩出槽汛涨之水。其长安城等四坝。各仍其旧。以备滚洩陡发盛涨之水。通共估计需银五万五千两。应如所请办理。惟所请挑挖引河。深处止一丈四尺。未足以行溜刷沙。再三角淀之南。去隔淀坦坡、不过六七里。清水盛则踰埝。浑水盛则透淀。今仅于王庆坨堤尾接筑小埝。恐仍不足以遏南溜。应令该督再加详度议办。从之。　　

○赏南掌国贡使召达先如例。筵宴二次。　　

○蠲免甘肃武威、古浪、二县。被水旱灾田、乾隆五年应徵钱粮。　　

○除山西宁乡县、雍正十年、报垦不实地四百顷二十七亩有奇科赋。　　

○旌表守正捐躯之山西永济县民吉无伪妻李氏。浙江临海县民陈子功妻章氏。守正被戕之湖南祁阳县民何文如妻李氏。　　

○壬寅。世宗宪皇帝实录、圣训、告成。上于保和殿恭受行礼。御中和殿。内大臣、侍卫、及内阁、翰林院、詹事府、礼部、都察院、各官行庆贺礼。御太和殿。诸王大臣。进表行庆贺礼。制曰。皇考世宗宪皇帝。盛德大业。至治光昭训谕周详。经纶明备。普天率土。涵濡圣泽。莫不尊亲。朕嗣绍丕基。仰体皇考之心。监于成宪。夙夜祗承。爰命大学士等、恭辑实录圣训。兹者纂修告竣。得敬谨率由。用资化理。亦俾子孙臣庶。世世钦遵。以臻郅治。朕心欣慰。与卿等同之。　　

○谕军机大臣等、尚书来保奏、请先期派拨官兵。以备不虞。其言颇能虑远。经尔等议奏、谓遽行派拨。恐无知之人。声张揣度。摇动人心。大有关系。亦甚合宜。然兵可不用。不可不备。现今虽无用兵之事。倘适有调取。刻期可集。自当筹画于事先者。著行文绥远城将军大臣等。令其密为整备。勿似出师之状。伊等久在行间。其统兵情形。尤所稔悉。一切如何修整、如何豫备之处。苟留心经理。自可不数日而定。必朝受命而夕可办装。方无负边阃重臣之寄。著将办理缘由。详悉晓示。并谕官兵等共知之。　　

○谕、江南淮徐等属地方。今年被灾歉收。朕已谕食该督抚加意赈恤。无使穷民失所。今闻江浦、六合、海州、沭阳、清河、桃源、安东、铜山、沛县、宿迁、此十州县。民情甚为艰窘。而其中江浦、六合、海州、沭阳为尤甚。此处饥民。明岁开春之时。非赈抚以糊口。著将此四州县极贫饥民。从来年正月起。至二月止。加赈两个月。次贫者加赈一个月。其清河、桃源、安东、铜山、沛县、宿迁、六县。将极贫饥民。加赈两个月。该督抚可督率有司。实力奉行。务令小民均沾实惠。该部即遵谕行。　　

○癸卯。上诣皇太后宫问安。　　

○谕、钦惟我皇考世宗宪皇帝。至德鸿猷。超踰往牒。临御十有三年。殚朝乾夕惕之圣心。备制治保邦之成法。贻谋悠远。美不胜书。朕嗣统之初。即命大学士等督率官员。敬谨纂修实录。昭示万年。用展衣德绍庭之志。迄今六载。编辑告成。所有在馆人员。允宜加恩议叙。以奖勤劳。以称钜典。监修总裁官、副总裁官、暨提调、纂修、收掌、繙译、誊录等员。与执事人等。作何议叙之处。著该部查照旧例斟酌妥议具奏、其筵宴赏赉。亦著该部查例具奏、寻体部奏请、监修总裁官、副总裁官。各赏鞍马银缎。提调、纂修、收掌、繙译、誊录、供事。各赏银缎。纸匠、皂役。各赏银布。有差。礼部筵宴一次。俱照雍正九年之例。从之。　　

○甲辰。谕、国家设立平粜。乃惠济贫民第一要务。但恐发卖官谷之处。与乡村相隔遥远。则小民搬运为难。是以乾隆二年。因直隶、山东、平粜济民。曾降谕旨。如离府县城郭路远乡村。有司当设法运至。倘脚价无出。或动存公银两。或开销正项钱粮。皆所不惜。今年江浙地方。有被灾之州县。明年麦秋以前。非年粜不能接济民食。该督抚务饬有司、查明道路之远近。将仓米四路分粜。以就民便。著各该督抚妥协办理。至于胥役有克减升斗之弊。家丁有得钱私粜之弊。奸民有冒滥贩卖之弊。均当严行。查察。有一于此。法在必惩。毋得姑纵。　　

○议政王大臣议奏、宁古塔将军鄂弥达奏、请暂将奉天府属之永吉州、归宁古塔将军管辖。得以就近督办编审事务。其理事通判。原系办理将军衙门事件之员。请一并归隶。至副都统哲库讷、请裁知州、州同、并通判改设同知之处。俟地方事办理稍有效验之时。应裁应留。另摺请旨。查永吉州系地方有司。若径归隶将军管辖。于体制不符。但现在编设保甲、清理民籍等事。系交该将军办理。文移往返稽迟。实于公事无济。应将永吉州暂归该将军兼辖。所有查给印票编设保甲、清理民籍、丈量地亩等事。令该州径行申报将军。不必申详府尹。至地方一切事件。仍遵旧制。申详府尹办理。至理事通判。原为办理旗民互控事件而设。亦不便专归将军管辖。但现今需人之际。如有应行委办之处。听从该将军差遣。其一切考成。仍由府尹查核。至原议知州、州同、通判、裁留改补。应如所请。俟地方事件办竟另议。从之。　　

○监修总裁官大学士伯鄂尔泰等奏、在馆人员。恭校三朝实录。兼补行编次世宗宪皇帝上谕。陆续告竣。例应议叙。祗因现在恭修世宗宪皇帝实录。未便遽请。今世宗宪皇帝实录告成。在馆人员。应否加恩一并议叙。得旨。在馆人员。校对缮写三朝实录圣训。未与恭修世宗宪皇帝实录者。应交部议叙。若与恭修世宗宪皇帝实录。现在加恩议叙。不必重复。　　

○兵部等部议准、绥远城建威将军补熙等奏称、口外地势辽阔。盗贼易于潜踪。杀虎口至绥远城。计程二百二十里。深山旷野。奸宄出入。请于大路设汛拨三十六处。每处设马兵三名。步兵三名。照内地冲汛之例。挈眷久住巡防。自新店子至杀虎口、四十里。五松秃路至新店子、三十里。各设把总一员。马战兵三十名。步战兵五十名。分管汛拨七处。二十家子。系适中地方。离杀虎口一百里。去绥远城一百二十里。至五松秃路三十里。现有通判一员驻劄。设都司一员管辖千把。应支钱粮。设千总一员马战兵五十名。步战兵一百三十名。分管汛拨八处。沙儿沁至二十家子、五十里。大黑河至沙儿沁、五十里。去绥远城二十里。各设把总一员。马战兵三十名。步战兵五十名。分管汛拨七处。共设都司一员。千总一员。把总四员马兵一百七十名。步兵三百三十名。请将大同镇标四营。每营各抽马兵二十名。步兵三十名。杀虎口协标左右两营。各抽马兵四十五名。步兵一百五名。拨往巡汛。宁武营属之八角营都司一员。新平路把总一员。得胜路千总一员。平鲁路属之威虎堡把总一员。东路营属之水峪口把总一员。偏关营属之楼沟堡把总一员。拨往新设塘汛就近归杀虎协统辖。从之。　　

○又议准兵部左侍郎步军统领舒赫德奏称、内外城各门大小炮位一千九百余座。残缺不全者居多请逐一查点修整。酌量安放。并于八旗演放之时。将各城门炮位。装载至卢沟桥验放。八旗步军营。旧无帐房。请给满洲二十架。蒙古汉军各十架。巡捕三营。马兵盔甲旗帜多缺。步军并无盔甲。请修理增造。并请每营设鸟枪一百杆。帐房八十架。三营马匹草料。向由五城坊官采访时价。呈报户部支放。其中不无高下之弊。请折中核定。每月以二两五钱为准。户部按月支放。实数核给。免扣存加一节省。从之。　　

○蠲免湖南湘乡、临武、二县、被水灾田本年应徵钱粮。除水冲失额。田二十二亩有奇额赋。　　

○旌表守正捐躯之湖北松滋县民张泰一妻陈氏。　　

○乙巳。谕、今岁夏间。台湾地方。因米价昂贵。曾借拨潮州仓谷六万石。运台接济平粜。俟闽省秋成丰足。买谷还粤。朕闻闽省目今谷价仍昂。尚须购买于邻省。若再买运还粤。恐一时艰于采买。著将借拨潮州仓谷六万石。免其买运还粤。其平粜谷价。即留闽买谷。以备仓储。至潮属因借拨闽省所缺谷数。著将该处收捐之项。照数补足。　　

○户部议准、河南巡抚雅尔图奏称、各省乡镇村落、贸易集场。每有集主名色。并非领帖办税之牙行。又南省地方。零星口岸。未设牙行者。客商雇船觅夫。船户脚夫。勾结土棍。朋比攘据。谓之包头、揽头。甚至投托绅衿。议给陋规。至今尚未尽革。殊为商买之累。请行令各省督抚通查禁止。从之。　　

