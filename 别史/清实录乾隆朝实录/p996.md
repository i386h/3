<!-- { "loadSidebar": true } -->
○又谕、湖北巡抚恒文奏到、查拏伪造孙嘉淦奏稿逆犯。已将滇省咨查之陈俊臣等、拏获到案。并飞咨江西抚臣舒辂、密拏江锦章等语。此等悖逆诬谤之词。肆行传播。实为风俗人心之大害。既经犯出。不可不痛绝根株。该抚查办此案。迅速严密。深属可嘉。至案内搜出逆书之金汝政一犯。其罪又不仅在传钞伪奏。盖此案捏造首犯。固为罪魁。其辗转传钞。罔识天高地厚。已非我国家豢养黎民之所应有。但其罪较之造谋诬谤首犯。自属有间。若借此煽惑愚民。别有情节。又当从重办理。至金汝政钞藏妖妄逆书。显系幸灾乐祸。不逞凶徒。更当以谋逆首恶入罪。而不宜入于传钞伪奏、为从之犯而论也。将此传谕恒文知之。　　

○又谕、据湖北巡抚恒文摺奏、查拏滇省传钞伪撰孙嘉淦奏稿逆犯。逐一根究。云系江西天一堂铺内江锦章所寄。已用日行六百里公文。咨江西抚臣舒辂、密拏江锦章到案。究出捏造首恶等语。恒文办理此案。迅速严密。甚属留心。其移咨舒辂、自早已接到。著速行传谕舒辂、看其如何办理。倘谓不由江西发觉。置之膜外。或因已调任豫抚。稍存诿卸之见。则有准泰之炯鉴在。其自审度之。　　

○江苏巡抚王师故。以户部侍郎江苏学政庄有恭、为江苏巡抚。调浙江学政通政使雷鋐、提督江苏学政。以吏部侍郎彭启丰、提督浙江学政。　　

○壬戌。上幸瀛台。　　

○谕、本年六月廿五日御殿。因行礼之大臣官员等。朝服遇雨沾湿。加恩赏给正俸之半。今据通政使傅森参奏、该衙门参议福登额。双鼎、杨如松、但经投递职名。并未到班行礼。辄行冒领恩赏。殊属无耻。视朝大典。因遇雨而托故不到。已非敬尔在公之义。至领赏造册之时。即应据实扣除。乃复靦颜冒领。毫不知愧。身列班联者。岂宜出此。通政使既已查出。恐其余冒领者。未必止此三人。著都察院、会同礼部、鸿胪寺、按册通行查核领赏人员内。有但交职名。实未到班行礼而领赏者。即行指名具奏。　　

○又谕军机大臣等、江苏巡抚员缺。已降旨令庄有恭补授。江苏为封疆最繁之缺。庄有恭由朕特达之知。迭加超擢。又因伊两任该省学政。士习民风。谅所谙晓。是以特行委任。伊当倍加感奋。实心实力。以副任使之意。下江俗尚浮华。其人文而少实。此朕南巡时、得之亲见者。庄有恭到任后。宜悉心振刷挽回。毋令趋于浇薄。至积欠一项。王师尚肯任事。所办已有端绪。庄有恭应力为担荷。接办妥协。不得稍涉因循。瞻顾绅士。蹈沽名邀誉之陋习。朕于该抚有厚望焉。　　

○又谕、原任江苏巡抚王师、著加恩给与伊祖父母、父母、封典。　　

○户部遵旨议覆、四川总督策楞奏称、滇黔办运铜铅。川江水急滩险。大船转运不灵。向用夹＜舟秋＞秃尾中船。恐满载太重。每船约载七八万斤。以八分为度。若改用小船。所载不及此数。而船多雇觅维艰。必致违限。不如照旧为便。应如所议。仍用夹＜舟秋＞秃尾中船。运员不得减少船只。额外装载。并私带货物。经过地方。有司实力稽查。从之。　　

○又覆、西安布政使张若震奏称、陕省商贩鲜通。米粮从无外至。乃小民不知务本贵粟。将膏腴地亩。广种烟草。以图微利。废农业。请嗣后除城堡内闲旷之地。及城外奇零菜圃。仍听种烟外。其四乡平原沃壤。宜五谷者。如有种烟一亩至三亩以上。分别轻重治罪。有司失于稽察。每案罚俸一年。查雍正五年。世宗宪皇帝谕旨。惟饬有司勤加劝谕。而不遽绳之以法者。诚以愚民仅顾目前。不知久远。欲骤挽图利之习。必滋纷扰。况地方辽阔。查勘难周。不肖乡保。借端需索。所奏立法治罪议处。实于公事无益。无庸议。从之。　　

○兵部议覆、湖广总督阿里衮奏称、湖南洞庭一协。以水师营分。兼应陆路差务。战少守多。请于通省营伍中。战粮数多者。照战三守七之例拨换。业咨商提臣、于步战较多之常德、汉阳、荆州、岳州、水师四营内。共裁步兵五十六名。改拨洞庭协。应如所请。将洞庭守兵五十六名。改为步兵。于常德等四营。各裁步兵十四名。改为守兵。所余之饷。拨给洞庭协改步之饷。从之。　　

○癸亥。上幸瀛台。　　

○谕、八旗米局。原因铺户乘贱收买。居奇擡价。有妨民食起见。但现设二十四局。不能尽得妥协之人。经理其事。以致办理多有未善。或任听奸民赴局私买。囤积渔利。转滋弊窦。应将现在米局。酌量裁并。或八旗共立八局。分为左右二翼。特派大臣总理。其在局办事人员。亦俱慎为遴选。所有一切收支数目。俱由该处自行销算。于年终奏明。交部查核。责成既专。自可随时调剂。以平市价。于京师民食。似为有益。其应如何裁并之处。著八旗大臣详议具奏。寻议奏、京师地广民繁。官局米需多贮。一局地窄。收贮无几。且籴米人众拥挤。恐奸商混杂私贩。从前办理不善。原因每局分隶一旗。经管多员。责成未专所致。今分为左右二翼。特派大臣总理其旧设之局仍存。惟按该局坐落地方。需米多少。不必拘定原额。其八旗总理大臣。请旨简用。一切粜籴平价。及岁底销算。令其酌办。至管理人员。亦候旨简派。令专司米局。不必更兼旗务。三年期满。分别议叙处分。现存米石。旧管大臣出粜将原价一并交代。从之。　　

○又谕、前因浙省办理赈务需米孔殷。曾经降旨。令本省捐输生后。及附近之江南。江西、赴浙报捐者。俱交纳本色。以资赈恤之用。第念该省现在歉收。生俊因上捐一时争先购买。恐米价益致昂贵。于灾地转属无益。应量为通融调剂。所有浙江士子。在本省援例者准其照在部报捐之数。收纳本色。其江南、江西、赴捐生俊。有情愿交纳本色者。照该督抚现在议减之数报捐。但应于各该本省。自行备谷运往。不得就浙省购买。其愿捐折色者。亦照户部定数交纳。该部遵谕速行。　　

○又谕军机大臣等、览山西巡抚阿思哈、所进王肇基书一本。颠狂悖谬。竟是疯人所为。与滇省伪造奏稿一案。并无关涉。但此等匪徒。无知妄作。毁谤圣贤。编捏时事。病废之时。尚复如此行为。其平昔之不安本分。作奸犯科。已可概见。岂可复容于化日光天之下。著传谕该抚阿思哈、将该犯立毙杖下。俾愚众知所炯戒。其母妻现在晋省。亦著该抚严加讯问。是否知情。如果不知情。饬令押解直隶原籍。交地方官安插。至滇省伪造奏稿逆犯。该抚应仍遵照前旨。速行密饬严查。不得稍有疎纵。　　

○户部兵部议覆、漕运总督瑚宝条奏、一、江省起运白粮船。向例五年调换。查漕船抽选运白时。虽止经二三运。迨加运白五年。已至七八运。丁即殷实。而船不尽坚固。请照漕船三年抽调例。定以运白三年。即行另选。应如所请。于通省漕帮内。挑选丁殷船固。及未经运过白粮者。三年抽换兑运。一、领运千总。帮缺繁简有分。升用自应区别。请嗣后将繁缺千总。推用二人后。再将简缺应升者。推用一人。查铨选若区缺分繁简。则将来卫守备缺。多归繁缺千总升用。而简缺千总。益致升用无几。应毋庸议。一、随帮武举。于掣定帮次后。如有捏病回籍调理者。病痊后、仍令守候原缺。不得改掣别帮。查随帮捏病之弊。皆缘向无坐补原缺例。致开趋避之端。应如所请。毋许另掣帮分。从之。　　

○以兵部右侍郎汪由敦、为户部右侍郎。詹事府詹事裘曰修、为兵部右侍郎。　　

○以陕西按察使吴士端、为甘肃布政使。河东盐运使武忱、为陕西按察使。　　

○豁免甘肃平凉、泾州、安化、西宁、肃州、五州县。乾隆十五年。被雹被旱成灾地亩。额徵地丁银四百八十两有奇。起存粮九百七十石有奇。草五千七百束有奇。　　

○是月。两江总督尹继善奏报、江南下江之铜山、邳州、宿迁、睢宁、丰县、沛县、萧县、砀山、八州县。徐州一卫。或因雨水过多。或因湖河盛涨。田禾被淹。其上元、江宁、六合、江浦、高淳、溧水、金坛、溧阳、宜兴、荆溪、等十县。及上江之绩溪、歙县、宣城、南陵、泾县、宁国、旌德、太平、贵池、青阳、铜陵、寿州、广德、建平、当涂、合肥、和州、十七州县。并宣州、新安、建阳、凤阳、四卫。俱被旱灾。宿州、灵璧、虹县、并宿州一卫。又被水灾。第伤于涝者。惟极洼积水之区。而高阜并无妨碍。伤于旱者。惟依山傍麓、无水可戽之田。而平原禾稼。均系畅茂。其余各属。雨旸适均。一律丰稔。现赈恤事宜。按被灾轻重。饬属实力办理。得旨。是。其有成灾者。善为抚恤。毋致失所。　　

○湖广总督阿里衮奏、据郧阳副将详称、该协原领生息本银二千两。岁获息银三百五十两。每年赏兵需四百余两。其不敷者。于道库领余息添补。郧阳离省颇远。与其赴道请领。不若酌拨余息。添作本银营运。俾兵随时济用。查旧例各营余息。存贮司库。不准复行作本生息。然听其不敷赏给。赴道请领。恐不能随时济用。并有未领本银之各营。赴道请领者。今议得未经领本之蕲州、安陆、道士洑、荆水师、四营。安陆附近德安。荆水师与荆城守营同城。该二营即于德安、荆城守营、余息内支领。其蕲州、道士洑、二营。俱黄州协所属。即于该协支领。均不必远赴道库。但黄州协余息。添拨二营。恐致不敷。应再拨本银一千两。郧阳协亦添拨本银六百两。即于督抚二标。谷城一镇。余息稍充处拨出。得旨。如所议行。　　

○湖南巡抚杨锡绂奏报、本省七月中旬。连日大雨水涨。长沙府属之茶陵州。衡州府属之酃县、郴州属之永兴、兴宁、二县。及该州之西凤、永丰、二乡。间有塌房损禾之处。被灾尚非深重。业经动支公项。赈恤得所。得旨。览。其应行抚恤者。妥协为之。　　

○陕甘总督黄廷桂议奏、陕省生息银两。如督抚二标、固提所属、及兴汉各营现俱交商领运。以一分五厘取息。惟延绥镇、本息银二万二千一百余两。该镇地处极边。商贾罕至。承领乏人。又不便令营中自行开当。致启官兵私借。及以贱质贵等弊。查西安省会。商贾骈集。请将延绥本息银。拨给西安属之咸宁、长安、咸阳、富平、泾阳、三原、等县。募商领运。以一分二厘取息。按季解司。以备兵丁赏需。得旨。如所议行。　　

○调任陕西巡抚陈宏谋奏、陕省水利。如富平县之大水峪古渠。鄂县之吕公渠。郿县之斜峪关渠。宝鸡县之利民渠。蒲城县之漫泉渠。兴安州之万工垱。现皆谕民兴修。疏浚淤塞。并酌定民间分水日期。以杜讼端。期于利垂经久。得旨。此皆利民之事。最宜行之。然要于不扰民而得实惠。则善矣。　　

