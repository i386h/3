<!-- { "loadSidebar": true } -->
○又谕、前因阿睦尔撒纳宰桑阿穆尔济尔噶勒告称、班第、萨喇勒、参奏阿睦尔撒纳之时。青滚杂卜、私告阿睦尔撒纳。以致潜逃。朕因降旨拏问。令其质对。今阿穆尔济尔噶勒、已经正法。无从质对。即青滚杂卜、果有此事。亦不过一时愚昧。伊因与阿逆同在一处。恐一并参处。私相告语。初不料阿睦尔撒纳之奸恶。至于此极也。即如色布腾巴勒珠尔。信阿睦尔撒纳之言。代为陈奏。色布腾巴勒珠尔。岂有附逆之事。此皆伊等不知事体。受其愚弄耳。青滚杂卜、自去年领兵以来。甚属奋勉。从前罪愆。著加恩宽免。伊能感戴朕恩。勿稍疑惧。益加奋勉。朕尚将施恩封为亲王。此际如已拏问。即传旨释放。如未拏问。即可无庸办理。将此传谕哈达哈知之。　　

○又谕、据策楞奏称、提督豆斌咨报、游击王国士、解运军粮驼一千只。除在途倒毙六十只。所有驼九百四十只内。挑出堪用驼四百余只。其次稍堪备用驼二百余只。此外驼只。或疲瘦已极。或系驼羔。不堪应用等语。运粮驼只。关系紧要。豆斌所报。如系拨用孳生驼、内有驼羔。尚无关弊窦。如系采买之驼。必应挑选购买。何致以驼羔充数。且倒毙疲瘦。至于如此之多。不无解员等中途抽换。或冒滥收买情弊。可传谕吴达善、豆斌、令其据实查奏。至方观承甫到肃州。于一切军需事宜。尚未深悉。一并传谕知之。寻奏、因军需紧急。就近在哈密牧放驼内挑解。原将驼羔凑数。并无滥买抽换情事。得旨、军机大臣查奏。　　

○以故奉恩将军绍德子多龄阿、袭爵。　　

○以吉林正红旗满洲协领巴岱、为拉林副都统。　　

○予故太子少保内大臣户部尚书革职留任海望、祭葬如例。谥勒恪。　　

○甲戌。上御太和殿视朝。文武升转各官谢恩。　　

○遣官祭先医之神。　　

○谕军机大臣等、据哈达哈等奏、各队兵丁。于紧要隘口驻劄。伊等于布延图地方过冬。俟明年草萌之时。会兵额尔齐斯。并力进剿等语。哈达哈所奏尚是。但由北路进兵。路较远而部落亦少。由额林哈毕尔噶进兵。路途既近。且经由噶勒藏多尔济等各部落。诸事可以策应。是以此次进兵。专赖西路。北路不过遥为声援。哈达哈等、应遵朕屡次所降谕旨。即令达勒当阿、领兵由西路前进。哈达哈等、于北路形胜处驻劄。牧养马匹。壮军威而分贼势。仍将厄鲁特乌梁海等游牧防守、以御逆贼乘虚扰乱。如阿睦尔撒纳掩袭前来。则以逸待劳。擒获甚易。现在达勒当阿、带往兵一千名。北路止留兵七千余名。如不足用。即著哈达哈、于喀尔喀兵丁内、就近调取。再汗哈屯乌梁海等、系新附之人。若如所奏、于伊等地方采买马匹。或生疑惧。郡王青滚杂卜。深知伊等情形。可否采买之处。著会同酌量商办。如有不便。即行停止。　　

○又谕、此次进兵伊犁。俱由西路进发。策楞等携带口粮。不甚充裕。进兵后、不惟路远难于转运。且沿途亦须防护。现在准噶尔地方扰乱。互相劫夺。若令伊等自行抢掠。则敌势转盛。一时难以剿灭。官兵前进之时。必须因粮于敌。以壮兵力。则贼势空虚。不难即破。而大兵亦可藉饱腾。倘尚不足。或于厄鲁特等、及噶勒藏多尔济等部落内。将口粮牲只。暂为支用。事定后、运内地缎疋茶叶。照价还给。策楞等相度机宜。妥协办理。　　

○又谕曰、鄂勒哲依、哈萨克锡喇、尼玛、吞图布、恩克博罗特等。已俱命前往西路军营。听候调遣。鄂勒哲依、哈萨克锡喇、著授为参赞大臣。尼玛、授为内大臣。兼图什墨勒。仍授为参赞大臣。吞图布、恩克博罗特、俱著在领队大臣上行走。策楞进兵之时。扎拉丰阿、达勒当阿、在额林哈毕尔噶驻劄办理军务。尼玛、著即在扎拉丰阿处、管理台站。稽察奸细。遇奏事时。参赞大臣等、俱著一体列名。　　

○又谕、据策楞奏称、诺尔布琳沁。派出兵二千名。合之现在带往兵丁。共计四千。足以剿灭阿巴噶斯、哈丹等。但闻阿巴噶斯等、迁往伊犁。现派索伦兵丁。前行哨探。大兵暂住乌噜木齐、候信办理等语。阿巴噶斯、哈丹。闻我兵前进。而台吉诺尔布琳沁、又带兵会合。闻风远遁。迁往伊犁。情形属实。然伊等带领户口。势必不能遄行。若由径路发兵堵截。必易擒获。倘至伊犁后。贼势会聚。转来抗拒。亦未可定。应晓谕诺尔布琳沁等。阿巴噶斯、哈丹、虽畏威远去。略得安息。即将窥窃汝等游牧。须及时剿灭。以杜后患。如已入伊犁。毋庸过急。俟噶勒藏多尔济等到时。会同前进。方为妥协。再策楞驻兵乌噜木齐。与回人游牧相近。或贼人暗生奸计。诱令回人等、不行换给官兵口粮。或借换给口粮之时。乘间扰乱。策楞应密行防范。至诺尔布琳沁等宰桑台吉。感恩奋勉。派兵随征。每兵著赏银三两。以示鼓励。　　

○湖南巡抚陈宏谋奏、前抚臣杨锡绂、奏准动库银十万两。买谷协济邻封。其时谷价平减。两月来商贩云集。日渐昂贵。现于溢额谷内。奏动二十万石碾米。运赴江南。各处仓谷。足供平粜。杨锡绂所奏。请暂停办理。得旨嘉奖。　　

○蠲免云南剑川州。本年地震水陷损折常平仓米一千三百三石有奇。　　

○乙亥。上诣皇太后宫问安。　　

○御懋勤殿、勾到朝审情实罪犯。缓决斩犯三人。绞犯一人。余二十九人、予勾。　　

○幸圆明园。　　

○谕大学士等曰、吉住等四案。朕案其情节。姑予免勾。尔等若误会朕意。谓朕办理官犯。概从宽典。各存姑息之见。此大不可。至顺爱一犯。果罪在应勾。朕亦不以年老而废国法。妇人之仁。朕不为也。尔等宜知之。　　

○谕军机大臣等、据达勒当阿、哈达哈等奏称、闻西路大兵。一切俱已整备。于明岁草萌时再行进发等语。此奏甚属错误。昨命达勒当阿、领兵前往西路。哈达哈、留于北路驻劄。因北路地势空旷。俱无游牧。不若西路之便。随时可以进兵。屡经明白传谕。计达勒当阿、领兵至西路时。噶勒藏多尔济等、亦陆续可到。一切会同商酌。速奏肤功。方合机宜。现在冬令进兵较难。人人所知。即尔等亦不无所见。然愈迟缓。则贼党愈固。贼力愈强。办理更费周章。所谓兵贵神速者此也。以冬令进兵为难。将军大臣、尚因此退缩。何以鼓士气而振戎行。即如台吉沙克都尔曼济、宰桑鄂勒哲依等。伊部落与伊犁密迩。今伊犁信息未通。伊等尚奋往前进。若噶勒藏多尔济之部落。业已保护。一闻此语。势必退后。又将何以集事。此时惟马匹极宜筹画。策楞、扎拉丰阿、玉保等。即仿照木兰行围时。向蒙古换马之法。通融办理。以疲乏马匹。换易肥壮马匹。酌量给以缎疋银两。此项疲乏之马。善为牧放。转瞬即成膘壮。是不但无损于彼。而且大有裨益。噶勒藏多尔济等部落马匹。照此交易。谅无不欣然乐从。且今岁春间进兵。阿睦尔撒纳屡次陈奏。以迅速为善。玛木特亦以为然。倘我兵缓行前进。真不出叛贼所料。而贼愈得以逞其负固抗拒之力矣。明岁进兵之言。西路军营诸臣。并未陈奏。达勒当阿等所奏。因北路已停止进兵。朕是以不行深究。若达勒当阿至西路时。亦出此言。必至摇惑军心。所关非细。断不姑贷。现在沙克都尔曼济、鄂勒哲依等。已至西路。如何商议进兵之处。策楞等速行奏闻。　　

○又谕、据策楞等奏、诺尔布琳沁附近游牧等处。查出喀尔喀二百三十余人。各台吉宰桑等、情愿资给口粮。送回原处等语。众台吉宰桑等。输诚效顺。将众鄂拓克所有之喀尔喀查出给与口粮。送回原处。办理甚属可嘉。著策楞酌量将缎疋茶叶赏给。以示鼓励。再唐古忒、查出办理台站之察哈尔、喀尔喀人等。即照策楞所奏、仍令办理台站。唐古忒亦著奖赏。　　

○丙子。命刑部左侍郎秦蕙田、充经筵讲官。　　

○以故四川松茂道属阿思洞寨土千户拆加笑子阿双、故建昌道属暖载土千户岭崎居族侄岭崇峻、各袭职。　　

○丁丑。谕、江苏被灾各属。现已加恩赈恤。而例不给赈之在城无业贫民。当此歉岁寒冬。糊口维艰。实堪悯恻。除淮、扬、二处。业据该盐政普福奏称、现据商捐煮赈外。其余被灾各属。著交与尹继善、庄有恭、分别灾地重轻。在于各城设厂煮赈。所需米石。照乾隆十八十九两年之例。于截漕项下不给丁五米内动支。该督抚等其董率属员。加意经理。务俾穷黎均沾实惠。该部遵谕速行。　　

○又谕、前据尹继善等奏、请将上江之凤、颍、泗、滁、和、下江之江、苏、常、镇、淮、扬、徐、等处。被灾地方。驿马草料。每日暂行加给二分。业经照请准行。其庐州府属。亦有被灾之处。所有驿站草料。亦著一体加给。　　

○谕军机大臣等、据策楞奏称、布噜古特台吉诺海奇齐克、呼尔璊台吉萨喇勒、自伊犁前来告称、阿睦尔撒纳未至伊犁。彼地欲内附者甚众等语。看来与阿逆党恶者。不过阿巴噶斯、哈丹、乌勒木济、敦多克曼集、约苏图、克什木、图布慎、锡克锡尔格、巴苏泰等数人。即阿逆亦自知伊犁众心离散。疑惧未往。若于叛贼未至之前。速行进兵。众必迎降。策楞此时。想已将阿巴噶斯、哈丹、部落剿灭。贼众自必畏惧。其马匹牲只。分给兵众。以益兵力。速即进兵。即可平定。噶勒藏多尔济等。陆续将到。策楞俟其到时。会合进兵。直入伊犁。固属甚善。但时不可失。惟在相机办理。毋庸过于拘泥。贼党乌勒木济等。罪不容诛。断难宽贷。即前来投降。亦拏解来京治罪。其户口人等。尽行剿灭。以示惩创。惟伊犁附近。有喇嘛六千余人。若一体办理。不但失众蒙古之心。其真伪亦无从区别。策楞务加体察。其实系聚众党恶者。即行诛戮。如系威逼相从。量从宽免。一切俱遵前旨办理。诺海奇齐克、萨喇勒、自伊犁前来。输诚相告。甚属可嘉。昨诺海奇齐克之弟珲齐、萨喇勒之兄鄂勒椿、弟洪郭尔等入觐时。已施恩俱封为扎萨克台吉。今特加恩封诺海奇齐克为公。萨喇勒为扎萨克头等台吉。伊等果能奋勉效力。朕必更加恩重赏。著策楞传谕伊等知之。　　

○以故广西思恩府属古零司土巡检覃绩成子廷玺、袭职。　　

○豁除山东新城县不毛地四十亩科赋。　　

