<!-- { "loadSidebar": true } -->
○乙丑。谕、昨因尚书房阿哥等师傅。自二月三十、至本月初六。七日之久。无一人入书房。殊出情理之外。已降旨将总师傅嵇璜、王杰、交部议处。刘墉、胡高望、交部严加议处矣。刘墉、系大学士刘统勋之子。朕念伊父宣力年久。特加恩擢用。其在府道任内。颇觉黾勉。及为学政。即不肯认真。逮授湖南巡抚。声名亦属平常。因内用尚书。其办理部务。更复一味模棱。朕曲赐优容。未加谴责。伊自当感激朕恩。亟思愧奋。益矢勤慎。今阿哥师傅等不到书房。至七日之久。刘墉身为总师傅。又非如嵇璜年老。王杰兼军机处行走者可比。乃竟亦置若罔闻。似此事事辜负溺职。于国家则为不忠。于伊父则为不孝。其过甚大。岂可复邀宽宥。且伊系大员。亦不必再俟部议。刘墉著降为侍郎衔。仍在总师傅上行走。不必复兼南书房。以观其能愧悔奋勉否。所有吏部尚书员缺。著彭元瑞调补。兵部尚书员缺。著孙士毅补授。孙士毅未到之前。其兵部尚书事务。仍著彭元瑞兼署。至协办大学士。本系可有可无之缺。现在内外汉大臣内。一时亦不能得人。此时且毋庸补放。至皇子等年齿俱长。学问已成。或可无须按日督课。皇孙、皇曾孙、皇元孙等、正当年幼勤学之时。岂可少有间断。师傅等之任意懈弛。皆由总师傅不能稽查督饬所致。嵇璜年力衰迈。王杰兼军机处、南书房行走。既不能随时查察。即不必复兼此虚名总师傅之职。著改派阿桂、李绶、为总师傅。以专责成。王懿修现实患病。竟毋庸交部。亦不必在尚书房行走。著总师傅等、另选人品端方。学问优长之员。带领引见。候朕简派。谢墉在学政任内。声名平常。本系获咎之人。前京察议处时。经吏部议以革职。念其学问尚优。是以从宽留任。仍令在尚书房效力。伊更当知过感奋。乃亦复偷安、七日不到。更属有乖职守。谢墉著降为编修。革职留任。不必复在尚书房行走。著在武英殿修书处。效力赎罪。其余各师傅等、统俟部议上时。再降谕旨。　　

○谕军机大臣曰、巴延三奏、前此喀什噶尔等处。拏获私贩大黄人犯。一俟解到。即当审办。现抵兰州后。又接哈密大臣咨会。盘获大黄五千余觔。将讯出私贩商民。解送甘省。现已檄行肃州。将该犯等速行解省严办等语。前已有旨令将此等解到人犯。严加看守。俟勒保陛见回任后。再行审办。今勒保业已到京瞻觐。初十日朕启銮临幸盘山。该督即于送驾后、起程速行回任。所有前后拏获各案人犯。巴延三此时且不必审办。俟勒保回任后。再行详细讯鞫。从重治罪。将此传谕巴延三知之。　　

○又谕、据尚安奏、接准伊桑阿等查出由肃州运贩大黄、至乌噜木齐万昌号等三处铺面。并查拏乌噜木齐开铺民人文移。即将郭相秦等拏获。解送勒保等语。又据福崧奏、请将安集延回民喀哈默特等七人。重责逐回本地。其喀什噶尔地方回民爱依特、并赛哩木地方回民迈玛第敏等、各枷号两个月重责等语。前因俄罗斯、并不遵行两边所定旧例。始行禁止恰克图交易。至大黄乃俄罗斯地方、必用要物。从前禁止交易时。俄罗斯不得大黄。颇觉惶恐。今闻新疆地方。屡经从贸易回民。并安集延回民内。搜出私贩大黄至数千万斤。特因奸商明知安集延、布噜特、哈萨克等、常在俄罗斯地方贸易。遂贪利自内地将大黄运至新疆。由安集延回民。又转发俄罗斯地方。今恰克图虽行禁止交易。由新疆仍通大黄。是与未行禁止无异。故俄罗斯不至窘迫。若不从重治罪。无以示惩。著将此等偷贩大黄商民等、即照窃盗偷获财物数目例治罪。并将尚安拏获商民郭相秦等审办之处。俱面交勒保外。仍令新疆各处将军大臣等、嗣后若系安集延回民。即重责逐回本地。交该伯克头目等严行约束。其喀什噶尔、叶尔羌、乌什、阿克苏等城回民。皆与内地商民相等。此等地方回民。俱应解送勒保。从重治罪。今即将福崧所奏喀什噶尔地方回民爱依特、赛哩木地方回民迈玛第敏等、解送勒保治罪。　　

○以正白旗蒙古副都统扎郎阿、为正黄旗护军统领。　　

○丙寅。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、上命皇十五子颙炎祭皇贤皇后陵。　　

○遣官祭端慧皇太子园寝。　　

○谕、行在兵部印钥。最关紧要。其带管之人。向俱奏请特派。非若别部院印钥。照例奏闻。交扈从之各该堂官、自行带管者可比。此次行在兵部印钥。仍著和珅带管。　　

○又谕、据德勒格楞贵奏、拏获偷窃回部之土尔扈特托辉、拉口□赖、博勒泰、分别定拟请旨等语。凡偷窃马匹十匹以上者。罪即应绞。今土尔扈特托辉等、偷窃回部马三十余匹。理应一面正法。一面奏闻。况新疆法禁。尤宜严肃。乃德勒格楞贵、具奏请旨。殊属拘泥不谙事体。土尔扈特托辉、拉口□赖、著即行正法。以示惩儆。余著照所请行。嗣后遇此等案件。俱著照此办理。不必候旨。土尔扈特汗策凌纳木扎勒、遵即将偷窃马匹盗犯。全行拏获解送。实属出力可嘉。业经谕令寄赏大缎二匹。大荷包一对。小荷包四个。德勒格楞贵接到时。著即赏给策凌纳木扎勒、并将朕欣慰嘉予之意晓谕。令伊嗣后愈加奋勉。　　

○谕军机大臣等、昨据孙士毅奏、阮惠差人将未回官兵。先行送出。即日可以到关。已有旨谕令福康安檄知阮惠、并恐福康安未到之前。孙士毅先将表文奏到。复谕令将檄谕暂停发往。以俟后谕。今孙士毅于该夷目到关时。令汤雄业谕以孙士毅已奉旨回京。福康安即日可到。俟福康安到彼。再代为恳求转奏。尚与昨降谕旨相合。至阮惠所进表文。措词恭顺。尚知畏惧悔罪。但伊连次乞降。相隔未久。自应示以迟难。以坚其畏罪内附之诚。若孙士毅业已允为转奏。则摺到时。即应降旨。今孙士毅系令汤雄业谕以俟福康安到彼。再为恳求代奏。是此次回覆该夷目。不过作为汤雄业之意。自行办理。孙士毅尚未闻。知具奏。所办颇是。即其表文。亦系孙士毅拆阅副表。不值特降谕旨。著福康安仍遵照昨旨。檄知阮惠。以尔本安南土酋。乃敢抗拒官兵。戕害提镇大员。其罪甚大。今虽三次乞降。并将未回官兵送出。尚不足以赎尔之罪。且尔所称已将抗拒官兵之人正法。此言亦不足信。本部堂不便代为具奏。如尔果诚心归附。将戕害之人缚献。本部堂方可代为转奏。尔若不能遵奉献出。惟有统率大兵。分路进剿。不将尔等尽数诛夷不止等语。即行向其严切檄谕。俟阮惠遵檄呈献。福康安再允为具奏。届时酌量情形。再行降旨指示办理。至送出官兵内。游击张会元、历经出师缅甸金川等处。打仗受伤。今又因为贼戳伤倒地不能退出。情殊可悯。著福康安于该员伤患平复后。给咨送部引见。守备劳显、亦因受伤被留。讯无卑屈情事。著准其回任。其余送出官兵。并著福康安遵照前旨。分别办理。　　

○兵部刑部议准、江南提督陈杰奏称、营员捕获盗犯。若俟定案后。再将供出逸犯侦缉。恐余匪闻信。先行远扬。请嗣后营弁拏获盗犯。即解交该管地方文员。讯明首夥姓名。立即移咨严缉。又营员承缉盗犯未获。如有能拏获邻境盗犯二案。准其抵销本任一案。俟抵销完后。有能多获邻境一案者。给咨送部引见。从之。　　

○陕甘总督勒保奏、土尔扈特、和硕特台吉等、每年入觐。由宁夏、榆林、沿边行走。应于万寿节前。赶至热河。十一月内。回至嘉峪关。其回疆各城伯克、应于十二月二十以前至京。正月分出京。臣谨酌定限期。土尔扈特、和硕特台吉、限五月内抵肃州。七月初三四等日出甘境。七月十六七等日出陕境。回疆各伯克、限十月二十日以前抵肃州。十一月二十一日以前出甘境。十一月二十九日以前出陕境。如有迟逾。嘉峪关以外。咎在各该处大臣。嘉峪关以东陕甘境内。咎在该省地方官。分别议处。并请敕下山西、直隶、一体遵照。得旨、如所议行。　　

○丁卯。上自圆明园启銮。幸盘山。　　

○谕、朕此次巡幸盘山。所有沿途经过地方。本年应徵地丁钱粮。著蠲免十分之三。　　

○是日、驻跸汤泉行宫。　　

○戊辰。孝贤皇后忌辰。遣官祭陵寝。　　

○谕、上年奉天所属广宁等七城。被水成灾。曾经降旨交庆桂等、查明被灾旗民人数。应行酌借口粮蠲赈各事宜。妥为办理矣。本日雅朗阿复命。询以该处情形。据奏米粮价值。尚未平减等语。广宁等七城。上年被有水灾。现届青黄不接之时。米价较昂。民食究恐不能充裕。著加恩将广宁、承德、辽阳、开原、海城、凤凰城、牛庄等七城。再行展赈一月。即可接至麦收。口食有资。以示朕轸念陪都有加无已至意。该部即遵谕行。　　

○谕军机大臣等、奉天所属广宁等七城。上年被灾。经庆桂查奏。业已加恩展赈一月矣。至锦州所属地方。虽询据庆桂、该处上年并未被灾。但向来锦州等处。所产米粮。俱贩至永平售卖。今据刘峨奏、永平地方。因上年盛京贩运稀少。市价稍昂。永平商贩。转有载米出关之事。可见锦州宁远一带。户鲜盖藏。民食究不能充裕。著传谕都尔嘉、宜兴、奇臣、即行体察情形。如果民力拮据。应须赈贷。或酌量接济之处。即行据实奏闻。勿得稍存讳饰。寻奏、锦州、宁远二处。上年虽未成灾。而秋收仅止六分有余。市集粮石稀少。已饬该处地方官。将实在贫难户口。不论旗民。动支存仓米石。借给一月口粮。分作二年带徵完款。并不拘常例。再行减价平粜。报闻。又谕、据福康安覆奏接奉节次谕旨、摺内称、闽省地方之事。大约难于粤省。文武废弛。亟宜大加惩创。起行时已谆切告知徐嗣曾、务须振刷精神。加意整顿等语。闽省人情。素称犷悍。亦由地方官平日因循废弛。必须实力整顿。方可日有起色。现在福康安已调任两广。伍拉纳系新任总督。所有地方事件。皆其专责。务宜一切振作精神。与徐嗣曾商酌妥办。以重海疆。伍拉纳离该省藩司未久。徐嗣曾在闽有年。一切未能早为整顿。朕今不加深责。已属格外施恩。若再不实心办理。稍存疎懈。致有仍前玩误。恐该督抚不能当其咎也。将此各谕令勉力为之。　　

