<!-- { "loadSidebar": true } -->
○又谕、据额尔景额奏称、现在将军明瑞、办剿乌什回匪。奴才将叶尔羌事务。交玉素布、富明阿、汪腾龙等。拟轻骑前往。协同明瑞、办理一切等语。乌什逆回。朕已交明瑞办理。明瑞接旨。谅能办理完竣。额尔景额。不必前往。又近因纳世通等、办事不妥。朕降旨命额尔景额、往喀什噶尔办事。但叶尔羌地方。亦属紧要。喀什噶尔。朕已另派永贵前往。额尔景额、仍著在叶尔羌驻劄办事　　

○谕军机大臣等、据明瑞查奏、素诚、纳世通、卞塔海等情事。朕已节次鉴悉。故一切专委明瑞办理。又命阿桂、前往协办。阿桂至乌什。即同明瑞传旨。将纳世通、卞塔海、于军前正法。看来乌什回人。虽罪在不赦。亦大臣等扰累所致。自宜分别办理。著传谕明瑞、此时如尚未克城。即将查奏情事。宣谕招抚。若抗拒如前。仍尽行剿杀。至善后事宜。已派永贵前往喀什噶尔。将来陆续续办理。阿桂著速赴乌什。一切事宜。与明瑞会议具奏。明瑞先回伊犁。阿桂留乌什数月。俟事定后。与永贵交代。再往伊犁。接办明瑞所管事务。明瑞于来年回京亦可。俱著传谕知之　　

○是日、御舟驻跸韩庄闸　　

○癸卯。上至河岸、祭河神。渡河　　

○谕曰、礼部尚书永贵、现在出差。其缺著阿里衮兼管。阿里衮未到京以前。著托恩多暂行署理。纳世通工部侍郎员缺。著官保补授　　

○又谕曰、苏昌等参奏、福清县知县程廷栻。误拏浙省逃凶。不能体察得实。率意咨解邀功。请交部严加议处一摺。程廷栻尚无大过。且由误信本犯自认。尚未定罪。并苏昌、定长、俱著免其交部议处　　

○谕军机大臣等、昨据明瑞奏称、从前卞塔海。领兵策应乌什时。为贼所乘。失陷步兵一百余名。并炮三座。赖侍卫数人。带领马兵断后。将步兵救出一半等语。此数侍卫。甚属奋勉。著传谕明瑞、将各该侍卫名姓。并实有几员之处。查明遇便奏闻　　

○升任江南河道总督高晋奏、徐州毛城铺迤东之唐家湾引河。外滩因沙淤高。河岸袤延二三十里。不加修治。势必渐徙渐止。且逼近蒋家营、傅家洼等处。过水较多。恐致掣溜。请以二十七年、钦定徐城水志尺寸为准。将该处河滩新淤铲平。遇水长逾志。即开放引河宣洩。报闻　　

○以总管内务府大臣四格、为镶白旗汉军都统。调镶红旗满洲副都统鄂宁为正红旗汉军副都统。镶白旗汉军副都统赵启、为正蓝旗汉军副都统。以镶白旗汉军都统王进泰、署镶红旗汉军都统。镶白旗蒙古都统扎拉丰阿、署镶黄旗满洲副都统　　

○是日、驻跸云龙山行宫　　

○甲辰。上至河岸。祭河神。渡河　　

○诣皇太后御舟问安　　

○谕、昨据苏昌。定长等奏、福清县知县程廷栻、误拏天台县逃凶丁钦显经解浙审明。请将该县程廷栻、及该督抚、交部分别议处一摺。朕已将该县及督抚等、俱免其处分。又明德回奏、陕省盘获胡中藻之子胡得玉。经刑部审系错误。自请交部议处等语。亦经批示宽免矣。州县官寻常误拏案犯。原有应得处分。朕于此二案。特降旨宽免者。盖以地方遇有隔省逃犯、及盗匪逆犯。有司果能留心盘诘缉拏。使凶徒无从窜逸漏网。本属能事。是以迩年。或降旨咨送引见。或交部议叙。以示奖劝。若以偶尔错讹。转即因此获咎。则必皆自畏处分。孰肯复行留心缉匪乎。第无识之辈。或以地方有司。因有获犯擢用优叙之例。未免喜事邀功。及误拏人犯。又不予以议处。恐启轻累无辜之渐。则人不达事理矣。不知州县膺百里之寄。境内钜细。孰不当实力体察。其有能诘暴烛奸。申国宪而除民惠。岂可不奖录以励庶僚。若畏谬悠之口。凡有见闻。概置不问。于邻封过分畛域。奸盗将托为逋逃薮。则是因噎废食。国家亦安赖此庸碌无能者为耶。至历来所办盘获案犯。皆系反覆穷究。使无枉滥。并未尝一就拘执。即寘重典。即如闽省拏获之丁钦显。到案自行供认。及移解浙省。经讯明实系云和县之刘年学。而非天台县逃凶丁钦显。即予省释。陕省拏获之胡得玉。亦系该犯自认不讳。随即行查江西。则该犯所供姓名事迹。尽属子虚。旋经刑部审明、实系山西民人张机。而非逆犯胡中藻之子。亦不复拟以缘坐。皆未尝波及无辜也。是惟在各省督抚。凡遇此等案件。必详悉根究。务得确情。使实者不致幸逃法网。虚者亦不令误罹刑书。而有司复随时实心体防。奋勉有为。毋或稍怀瞻顾。庶吏治民生。均有裨益。设有不肖州县。以毫无影响之事。罗织平民。妄希进取。一经审实。是自速罪戾。又不得以闽陕二省之案藉口也。朕办理庶务。劝惩一秉至公。从不稍存成见。所望于各直省大小臣工。善体朕意。交相勉之耳。可将此通谕知之　　

○辅国公多尔济车登故。致祭如例　　

○开除江西广昌县报垦水冲屯地。六十九亩有奇　　

○旌表守正捐躯之广东镇平县民王超元妻古氏　　

○是日、御舟驻跸韩庄闸　　

○乙巳。谕、安徽修理城垣。俱经报竣。所有该省收捐监生等项银两。除拨协江苏城工外。尚有余剩。现在直隶城工。亦有应修葺之处。著该督等、即于此内拨银二十万两。解交方观承备用　　

○谕军机大臣等、朕巡幸徐州。阅视河防工程。见荆山桥石工过长。未免混行糜费。询之大学士尹继善。奏系参革淮徐道张宏运、前任铜山县令时承修。共报销银五万两。荆山桥当民人捐建时。祇费银二万余两。而承修之员。报销至加倍有余。其中显有浮冒情弊。因事属已往。姑弗深究。又据尹继善奏称、张宏运在淮徐道任内。尚有张家马路漫工一案。应追分赔银两。除将任所赀财抵赔外。所有未完之项。业将张宏运解回湖北。交原籍地方官。严查家产。勒限追赔。此案漫工银两。系贻误工程。应行追完之项。不便听其任意拖延。著传谕吴达善、李因培、即将张宏运监追。并将伊原籍产业。尽数查抵。毋得令其稍有隐匿拖欠。以为承办工程、任意冒销者戒。俟帑项全完再奏　　

○调任河东河道总督李宏等奏、永济神白英、导汶济运。功垂不朽。请选嫡派子孙。给八品顶带。承袭奉祀。从之　　

○是日、御舟驻跸常家口　　

○是月。署江西巡抚印务江苏巡抚明德奏、臣面奉谕旨。辅德办理参革吉南赣道素章阿一案。其参劾官员内。或有冤抑之人。令臣查奏。参道素章阿。逼死知县唐开道。辅德初恐干不能约束之咎。欲寝其事。嗣因唐开道之妻控告。始行参奏。及降旨训饬。辅德恐惧。恣意苛求。辗转纠参。拖延半载。终未归结。臣抵南昌后。饬两司勘转。即亲讯具题。得旨、所奏公。又批。竟不料其如此。然已故。祇可不问而已　　

○浙江巡抚熊学鹏奏、仁、宁、二县境海塘。西塘翁家埠、海中新涨嫩沙。较前刷低。间有竹篓边篾破损。及石块卸落者。业经修筑完整。东塘陈家坞外。海中涨沙。较前缩短。北岸无虞冲激。其余通塘一切柴土石工。俱各平稳。再宁海县绕城石塘外。添建三层坦水。四百六十五丈七尺。现于三月初旬开工。四月望前可竣。得旨、览奏俱悉　　

○闽浙总督苏昌奏、浙江定海镇三营。额设头号水艍大船十四。巡船三。钓船十二。大船每年分巡统巡。及运载饷米。应用有余。可裁二。巡船不若钓船驾驶便利。请裁去巡船。添造钓船六。于各处沿边口岸。防防巡缉。得旨、如所议行　　

○又会同福建巡抚定长奏、琉球国贡带土物。自乾隆二十八年。准岁买土丝五千斤。二蚕丝三千斤。兹该国王尚穆、咨请于岁买丝肋数内。量买绸缎二千斤。每绸缎千斤。扣抵丝一千二百斤。请旨施行。得旨、此何不可之有　　

○湖广总督吴达善奏、江夏县监狱。在该县大门之东。紧连马号。与该典史衙署。相距窎远。请以现在马号。改为典吏衙署。以县署余基。改为马号。再查该县有县丞旧署。因坍卸。县丞赁住民房。其旧署物料。尽敷典史衙署之用。请拆建。典史现在衙署完好。即令该县丞移驻。得旨嘉奖　　

○四川总督阿尔泰奏、保宁府属南江县北大坝地方。东西计长九十里。南北长五十里。四面山环。中有龙塘、大坝、南坝、后坝、大元坝、小元坝、□□聊叶坝等处。多系平衍荒畴。地颇肥厚。且上流有溪河两道。筑堰开渠。皆可营治稻田。请招民试垦。得旨奖奖　　

○云贵总督刘藻奏请陛见。得旨、云南路远。何必以来京为请。如卿之素履。亦毋庸屡训也。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十三


大清高宗法天隆运至诚先觉体元立极敷文奋武孝慈神圣纯皇帝实录卷之七百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。夏。四月。丙午朔。享太庙。遣怡亲王弘晓恭代行礼　　

○上诣皇太后御舟问安　　

○礼部议覆。四川学政博卿额奏称、夔州府学。岁科取进童生二十名。廪增缺各四十名。后经学臣隋人鹏题请。童生进额裁拨梁山学四名。达州学二名。廪增原额并未议及。近年廪增额缺。多不过补至三十四名。其余应请裁等语。查该府历年学册。充补廪增实缺者。不过三十四名。其余六缺。向俱虚悬。应如所请。准其裁廪增各三名。又据称、府学廪增四十名。一年一贡。州学廪增三十名。三年两贡。今夔州府学。既定为三十四名。若仍旧一年一贡。未免太优。亦应请照州学例三年两贡等语。查府州县学岁贡。原视廪额多寡。酌定出贡年分。今该学廪额既减。亦应如所请。照州学例出贡。从之　　

○赈恤甘肃河州、渭源、陇西、会宁、安定、漳县、通渭、平凉、静宁、华亭、隆德、泾州、灵台、镇原、庄浪、固原、张掖、山丹、平番、灵州、花马池州同、巴燕戎格厅、西宁、碾伯、三岔州判、高台等、二十六厅州县。乾隆二十九年分、雹、水、旱、霜、灾民。粮一十二万四百八十石。折赈银二十七万六千一百七十两有奇　　

○旌表守正捐躯之安徽太和县民张三女张氏　　

○是日。御舟驻跸新挑河　　

