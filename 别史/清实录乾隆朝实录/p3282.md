<!-- { "loadSidebar": true } -->

○旌表守正捐躯直隶冀州民刘俊德妻张氏。　　

○庚申。谕、据伍拉纳奏、上年办理军粮。需用船只较多。派令巡检江大复封雇。并令主簿谈汝霖、会同办理。讵江大复得受番银。私将已封之船卖放一百三十余号。经谈汝霖禀府查办。并经该督等访闻。将江大复咨部斥革究审。嗣据刑部咨会。令该护抚提犯研讯。兹审明江大复得赃属实。依律拟绞。请旨即行正法。巡书、家丁、拟杖一百。流三千里。船户、拟杖七十等语。江大复虽不过一微末佐杂。但维时正值办理军务之际。兵粮最为紧要。乃江大复胆敢以待运各船。得赃卖放。情罪实为重大。李侍尧、伍拉纳、一经究出。自当立时奏闻。即行按律从重速办。俾众知儆惕。乃仅照寻常案件。咨部斥革究拟。殊属未当。李侍尧、伍拉纳、俱著饬行。刑部于接准该督咨会时。亦当将此事一面奏明。一面饬交该督等速行究办。乃仅咨行该护抚提犯研讯。办理亦属非是。至江大复于承办待运军需船只。私行卖放。实出情理之外。著依该护抚所拟。江大复、即行处绞。余并照所拟完结。其主簿谈汝霖。于江大复私放船只。不但无分肥情事。且能据实禀明。尚属体面。著该督抚即出具考语给咨送部引见。　　

○户部奏、捐纳贡监。请将廪、增、附、武生、京外现任官员子弟、及独子、亲老、年幼、有疾、丁忧守制者。准其差人。或转浼至亲赴部。具呈报捐。得旨、现任官员丁忧者。尚应回籍守制。其报捐俊秀。既系服制不满。有何迫不及待。而必欲差人报捐。该部一并列入应准条内。未为妥协。嗣后丁忧人等。俱不准其报捐。俟服满后。仍令本人亲身赴部具呈。始可准行。余依议。　　

○是月。钦差内阁学士管干珍、巡漕御史和琳奏、卫汶二河水长。漕艘行走畅顺。江广各帮。起拨亦属无几。请将直省官拨船。暂留一百只。其余三百五十只。押赴直省交收。以备杨村通州拨运。报闻。　　

○河南巡抚毕沅奏、怀庆府关圣帝君。素昭灵应。迎至卫辉府城叩祷。旬日内各属普被甘膏。当遣官送回怀庆。闻庙址湫隘。殿宇倾颓。现拟捐俸重修。得旨、好。并书扁文发去矣。御书扁曰、沛霖孚佑。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊申。秋、七月。辛酉朔。享太庙。遣豫亲王裕丰、恭代行礼。　　

○谕曰。孙士毅、孙永清、先后奏到。接据太平府知府陆有仁禀称、有安南国牧马镇夷官阮辉宿、带同男妇老幼数十人。至龙州斗奥隘地方对河求救。询据该夷官口称、该国被土酋阮姓攻破黎城。嗣孙黎维祁出奔。伊与夷官黎＜亻冋＞等、保护王母王子等、避兵博山社。被寇追杀。逃至河边。无计可脱。求救入隘。经守隘弁兵。向其询问。遥望隔河有百余人。似系前来追赶。及见河北现有兵勇。不敢过河。随即退去。该夷官等、即同男妇过河。查点老幼共六十二名口。即收入隘内。拨房栖止。经陆有仁面向夷官阮辉宿等、逐加详询。因该国土酋阮岳、恃强构兵。攻占黎城。其黎城西南及迤北各府。俱不肯从贼。嗣孙先已避赴山南等处。调兵征讨。现无消息。阮岳一味犷悍。该国人心戴旧。若嗣孙乘隙而动。阮岳即可一举成擒。阮辉宿等、护送王母王子、避难内投。仍情愿回国找寻嗣孙。俟剿平阮岳后、再迎嗣孙之眷属归国等语。安南臣服本朝。最为恭顺。该国王黎维＜礻耑＞病逝。长子早故。黎维祁例应承袭。前因该国遗失印篆。仅备文申请补给。并未遣官告哀。于体制不合。经该督抚等奏闻。已据例复行檄询。原俟该国再遣使恳请。即准其补给敕封。今据孙士毅等奏、黎城地方。竟被阮岳占据。黎维祁赴山南等处调兵。尚无消息。而伊母及子、几被贼抢劫。踉跄内投。自当妥为抚恤。加意防护。现在该国眷属、以及随从人等、业经地方官拨房安顿。孙士毅、孙永清、已先后驰赴龙州。著传谕该督等、务宜就近亲加照料。优给廪饩。俾无失所。并传知该嗣孙之母。以该国虽被阮岳攻破黎城。嗣孙出奔。伊等惧被贼辱没。率众内投。现既来至内地。各关隘均有重兵防守。断无虞贼匪阑入内地。伤害伊等。督抚已将此事奏闻大皇帝。随奉旨、安南臣事天朝。素为恭顺。著该督抚妥为安顿保护。优给廪饩。该嗣孙之母等、可暂在龙州居住。不必过于忧念。现在该国境土。并未尽归贼匪。且人心戴旧足恃。内地各关隘。又已檄调重兵。助其声援。伊子黎维祁、趁此招集义兵。无难灭贼恢复。俟其国内稍宁。即可迎伊等回国等语。向该嗣孙之母、详细传旨告知。使其安心居住内地。将来护送归国。以副柔远字小至意。至该国眷属被追内投时。势在窘迫。若地方各官、办理拘泥。不即收入隘内。必至被贼戕害。今该府陆有仁、一闻对河夷官等率众求救。即令移入隘内。并派兵防护。俾该国眷属人等、不致为贼劫留戕害。又面向该夷使等、询得详细情形。禀明该督抚等具奏。实为能事可嘉。陆有仁已升擢道员。著该督抚于事竣后、给咨该员送部引见。仍著先行交部议叙。将此通谕知之。　　

○又谕、据兴兆奏、伊接任后。同副都统敷伦泰等、察验各兵技艺军械马匹饷银一切均须筹议等语。各省将军大臣。理宜实心任事。若有相沿陋例。必须变更者。固宜办理。若因甫经抵任。辄将旧有章程。骤议纷更。以为见长地步。未几遂又因循怠忽。此等恶习。朕甚恶之。即如兴兆前任荆州。又何尝善为整顿。加意训练。以伊办事而论。尚不如长清。今乃初至西安。即为此奏。不过欲显前任未周之处。以见己之留心耳。至敷伦泰、从前与长清相处最久。兴兆此奏。若以为必宜更张。则敷伦泰前此所司何事。今又会同具奏。殊属可笑。兴兆、敷伦泰、俱著传旨申饬。并晓谕各省将军副都统等、嗣后必须实心任事。毋蹈沽名见长之咎。　　

○壬戌。予大学士双俸双米。谕、向来六部尚书侍郎、每年俱给予双俸双米。而大学士之兼管部务者。则照尚书例俸米俱属双支。其不兼部务之大学士。每年系双俸单米。大学士领袖班联。职分较大。所得俸米、比尚书转少。殊未允协。嗣后大学士之不兼部务者。亦著加恩给予双俸双米。以符体制。　　

○谕军机大臣等、据富纲奏、六月初十。行抵顺宁。察看缅甸来目等、情形极为诚敬。并据耿马土司禀报、听闻缅甸已将杨重英送出。富纲恐在彼坐守。或致该头目等重视居奇。又生更变。查大理亦系必经之路。较顺宁程站亦无纡折。现将来目人等、并象只什物。先行带赴大理。妥为安置。恭候谕旨遵行。又另片奏、来目内业渺瑞洞一名患疟。令回耿马居住调理等语。实属糊涂已极。缅甸此次差人进贡。情词极为恭顺。系属好事。况经派委副将等员、验询已属确实。尚复何所疑虑。乃富纲前接禀报时。即以无关紧要之杨重英、向其根究索取。已属不晓事体。今据耿马土司、探闻该国将杨重英与原留云南兵丁四名、广东客民七名送出。而富纲又虑该头目等重视居奇。将其来人并贡物象只带赴大理。候旨遵行。用心太过。总不著要。试思杨重英为何物。富纲遽以为宝。欲待其送出。始将贡目人等、一同护送来京。若系富纲被缅甸裹去送出。或须如此办理。然亦当将贡目人等先行送京。其续行送出之人。何妨随后派员护送。断无等齐起程之理。现在业渺瑞洞等、染患疟疾。未必不因在彼久耽时日所致。富纲何不晓事之轻重缓急。至于此极。真乃下愚不移。可恨可笑。著再传旨严行申饬。将此由六百里加紧传谕知之。仍将接奉前旨、于何日派员护送贡使人等起程之处、据实明白回奏。　　

○又谕曰。杨重英、从前系被缅甸裹去。原与叛逃者不同。今经缅甸送出。伊系无罪之人。将来送到时。不必加以锁炼。并著富纲向其传知。以伊前被缅甸裹去。闻其到阿瓦后。总在寺庙寄居。并无娶妻生子之事。从前苏武被匈奴羁拘。即在匈奴娶妾生子。及其归汉。仍用为典属国。如杨重英果无其事。是尚比苏武为胜。即或亦经娶妻生子。不过与苏武相等。亦无大过。虽伊回京后。自无颜复望如苏武之得邀录用。然亦不至治罪。该督传知后。即令杨重英将有无在缅甸娶妻生子之事。自行据实说出。并派员带同在后起程回京。谕令沿途安心行走。不必疑惧。　　

○刑部奏、遵旨议官员奉差出使。赴任赴省。及迎送眷属。陆路有住宿公馆。舟行有旗号官衔。其服物被窃。自与齐民有异。向照寻常窃盗律办理。殊无区别请嗣后俱加寻常窃盗一等。分别首从治罪。至一百二十两以上拟绞。秋审列入情实。若现系职官。寓居民房。或租赁寺观店铺。贼匪无从辨识者。不照此例。又盗仓库钱粮。旧例三百两以上绞候。新例为首一百两以上绞候。前后参差。或恐引用错谬。应删旧文并入新例。再窃盗漕粮。向有入己数满六百石者拟绞之例。亦请照盗仓库例。一百石以上拟绞。其一百石以下。亦仿照一百两以下律办理。从之。　　

○湖北巡抚姜晟覆奏、长阳县被水。据藩司陈淮勘禀。水已涸退。计共被灾男妇一万五千余名口。塌房八千二百余间。已提荆州道府库银五千两、仓谷三百余石、散给口粮修费。民情安帖。报闻。　　

○广西巡抚孙永清疏报、乾隆五十二年镇安府小镇安通判、天保、奉议、三属。共垦旱田四顷三十亩有奇。水田六十亩有奇。水田＜土韦＞一百三十＜土韦＞有奇。　　

