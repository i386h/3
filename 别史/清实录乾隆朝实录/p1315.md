<!-- { "loadSidebar": true } -->
○乙未。谕军机大臣等、碣石镇总兵杨启忠、前来陛见。看其年力虽未甚衰颓。而胸次似不明白。其在总兵任内、已经五年。是否尚能胜任。著传谕杨应琚。令其据实明白具奏。不可稍有瞻顾。寻奏、杨启忠累任三十余年。于港澳岛屿风潮情形。俱所谙习。尚堪胜任。得旨、终宜留心。恐非能胜任。若因陛见回而志满。则更不可姑息矣。识之。　　

○又谕、据卢焯奏、请严钱局炉匠一摺。亦属严禁私铸之意。未为无见。但如所奏定为章程。未免立法太繁。且奉行不善。转有滞碍难行之处。除弊之道。只在随事经理。毋庸多设科条例目。今钱价并不昂贵。若交议喧传。恐奸商反致居奇。然此等退役炉匠。若竟漫无稽查。则奸民私铸之弊。亦所不免。可传谕各督抚。令其各就地方。留心查察。以杜弊端。若有似卢焯摺中所指情形。不妨酌办可也。卢焯摺并钞寄。　　

○又谕、据阿里衮奏、巴罕库苏台站。遇贼抢掠。已遣员前往安设等语。此等贼人。非沙克都尔曼济逃窜属人。即系附近之玛哈沁等。现在巴里坤无应办事务。即著阿里衮选派兵丁数百名。往来巡查搜捕。台站自可肃清。俟雅尔哈善、哈宁阿等到日。交与伊等办理。阿里衮仍回至巴里坤办理事务。　　

○定边将军成衮扎布等奏、从前遣往回城之五十六、托伦泰等。经臣等带至军营。酌量遣往。今据沙喇斯宰桑三都克、恳请随营效力。查沙喇斯、玛呼斯、两鄂拓克人众。并未从贼。而三都克、甚属黾勉。是以准其随营。所有遣往晓谕回人之员。即令其从三都克等游牧处起程。直库车等处。并令托伦泰、五十六等、带领霍集占来使沙呢雅斯等、前赴回城晓谕。报闻。　　

○丙申。夏至。祭地于方泽。上亲诣行礼。　　

○幸圆明园。　　

○谕曰、哈达哈等奏、杜尔伯特汗车凌等、恳请移游牧于和通呼尔哈诺尔等语。前因车凌等生计未能充裕。曾赏给耔种。并令赴乌里雅苏台。支领口粮三月。以示体恤。今请移驻和通呼尔哈诺尔游牧。著即照所请行。车凌乌巴什、如愿同往居住。或就近在科布多、布延图游牧。亦从其便。伊等迁移后。已逾耕种之期。前次所赏耔种。著即作口粮赏给。如尚需接济。即于科布多等处存贮粮饷内。酌量赏给。　　

○又谕、据车布登扎布等、遣员押解逆贼青滚杂卜幼子巴里、及伊媳二人来京。伊等皆系逆贼亲属。律应正法。第念青滚杂卜祖母。原封贝勒博贝之妻巴勒津。年逾八旬。孤苦无依。博贝为曾著劳绩。不忍令其绝嗣。著加恩将巴里等免其正法。仍著车布登扎布、传谕巴勒津。如情愿赴京。即将伊孙、及孙媳等、交伊同住。以示格外优恤之意。　　

○丁酉。上诣蓝靛厂。恭迎皇太后銮舆居畅春园。　　

○吏部议准、云南巡抚郭一裕疏称、归远同知所管接板、恩耕、二井盐场窎远。请归镇沅府知府就近管理。从之。　　

○戊戌。上诣畅春园、问皇太后安。　　

○谕军机大臣等、据三泰等奏称、至彭家屏家查看。并无三种逆书。彭家屏之子、现在归德。除移咨图勒炳阿、就近询问外。一面奏闻。一面回京等语。三泰、苏勒德、未能查出。何得即行回京。自应一面行文归德府。严讯彭家屏之子。一面将所有家人。严加审问。倘不能查出。即向方观承详悉商议。实不能得。方可回京。三泰、苏勒德、于何处接承此旨。即由该处回程至豫。遵照办理。　　

○又谕、前据彭家屏供出。伊家旧有明末野史等书。开具名目。是以令三泰前往查取。今据三泰回奏。布政使刘慥、已于四月二十六等日。往彭家屏家查办家产。有衣物四十余箱。书箱未经查阅。三泰至彼遍查。并无前项所开书籍等语。前因段昌绪家中、搜出吴逆伪檄。彭家屏系伊同县。未必无此等钞存逆迹。是以命方观承往夏邑查办。如已在彭家屏家中、搜得逆书。则查办家产。自不待言。不知刘慥前往时。系出自己意。抑方观承、图勒炳阿、令伊前往。是否搜出悖逆书籍。若未经搜出。而遽先查什物衣装。则全不知轻重。办理殊谬。至所开明末野史诸书。并不由他人首告。乃彭家屏亲自供出。自必伊家所有。何致全无踪迹。彭家屏之子、虽在归德府。三泰亦可就近会同图勒炳阿。严行追讯。伊家人众多。俱可隔别研究。务得实在藏匿处所。乃遽交与图勒炳阿。而三泰辄自先回。亦属错谬。已令三泰复往。会同查办。可传谕方观承、图勒炳阿、将伊子及家人严行审讯。明白开导。令知系彭家屏亲自供出。无可狡赖。速行据实呈出。尚有可宽之路。如坚执不认。即当照律缘坐。立行正法。不能为伊宽贷也。　　

○又谕、据成衮扎布等奏、乌噜特宰桑锡克锡尔格属人等禀称。锡克锡尔格、及巴图尔乌巴什等、知阿逆现在博罗塔拉。拟即领兵擒献。大兵亦即迅速前进等语。成衮扎布等、闻锡克锡尔格等、有擒贼自效情形。即日领兵前进。甚合机宜。逆贼穷蹙已极。官兵到彼。自可立即擒获。若俟锡克锡尔格等、擒贼来献。则伊等系效力之人。应行加恩。不便一体办理。但亦不得仍归原地方居住。俱著迁至内地安插。以杜后患。即三都克、亦并未从贼。今复在军营效力。俟事竣后。亦令伊等属人。迁入内地。或在通肯呼裕尔、或在察哈尔。酌量安插。其老幼人等。不必悉令迁移。著同内地派往驻劄兵丁同住。酌量授总管职衔一二员约束。毋庸照从前留各鄂拓克旧名。及补放宰桑等职衔。成衮扎布等、即遵照办理。　　

○己亥。谕、据伍龄安奏、请整齐仪仗一摺。所奏甚是。丹墀仪仗之后。两旁派官员侍卫等稽察。阶上两隅、派护军参领等管束之处。俱著照所奏行。交各该处遵照办理。阶上递茶、原有派出之侍卫。著交五福等按数酌派。不必多人。王公等跟随。著于伊等护卫内。每人各派一人。携持坐具。亦不必多人。即太监等亦不得容一人。著值班护军统领严察。如违即行参奏。　　

○礼部议准、御史刘宗魏疏称、直省乡试内帘。向无内收掌官。请添设一员。于举贡正途出身之佐贰遴用。从之。　　

○以大学士来保、陈世倌、鄂弥达、蒋溥、工部尚书秦蕙田、吏部右侍郎裘曰修、户部左侍郎刘纶、礼部左侍郎介福、兵部左侍郎观保、刑部左侍郎蔡新、刑部右侍郎书山、刑部右侍郎王际华、工部左侍郎董邦达、工部右侍郎钱维城、为殿试读卷官。　　

○以陕西按察使汤聘、为江西布政使。浙江金衢严道杨缵绪、为陕西按察使。　　

○庚子。策试天下贡士蔡以台等、二百四十二人于太和殿前。制曰、朕缵承大统。临御万邦。宵旰忧劳。勤求民隐。惟恐一夫失所。有负上天为民立君之意。是以二十二年以来。兢兢业业。罔自暇逸。亟欲登斯民于衽席之安。措天下于荡平之路。此固宫廷寤寐所堪自信。亦薄海所共见闻者。顾臣邻尚少笃棐之忱。士子犹多嚣凌之习。四方之风俗。未尽淳庞。两河之疏筑。尚烦区画。皆朕所念兹在兹者。多士对扬休命。何以副朕之虚怀采纳乎。书曰。无旷庶官。天工人其代之。盖庶官所治之事皆天事。必夙夜匪懈。无旷废之职。斯可以凝庶绩而熙帝载也。朕日理万几。不遑暇食。所冀公孤卿尹。下逮庶司百职。各矢靖共之义。君臣交勉。上下志同。以臻郅隆之治。今朝庙之地。未必尽矢寅恭。曹署之间。或至相安逸豫。敬尔在公之义谓何。夫纪纲不肃。何以振颓靡。率作不勤。何以戒丛脞。砥砺官方之道。将何从与。士也者、四民之首。如表臬焉。表正则影正。斯其所系非浅鲜也。朕屡降明诏。谆谆以勤励纯修、精研实学为务。乃今者读书敦品之士虽多。而标榜声华。追逐时好者。尚未尽绝。其故何欤。夫心术不正。则聪明才智。适以助其波淫邪遁之资。虽文彩可观。而本根已拨。曷足重乎。自科目设而流弊渐滋。然朱子学校贡举私议有曰。非科举累人。人自累科举。盖梯媒幸进。原非设科本意。未可因流弊而追咎立法之不善也。将欲拔本塞源。使华士诎而真儒出。其何道而可。制治之原本莫重于人心。转移则由乎风俗。礼曰。司徒修六礼以节民性。明七教以兴民德。齐八政以防淫。一道德以同俗。古之化民成俗。如此其至也。是以风俗醇厚。民生乐业。奸宄不生。讼狱衰息。为不善者惟恐人知。休哉、何风之隆也。我国家承平。百有余年。教养倍至。令行法立。纲举目张。其所以纳民于轨物之中者。亦綦备矣。然而民心未底于淳。民习未归于厚。武断乡曲。讦告长官。甚至顽梗不驯。罔顾大义。恩已厚而不知感。法已极而不知畏。何教之不先。率之不谨欤。程子云。教人者善养其心。治民者导之敬让。必如何而革薄从忠。以臻道一风同之盛也。国家岁漕东南四百万粟。以供天庾。必取道于黄运两河。而滨河州县。民生安危系焉。则宣防底绩。其首务也。朕昼夜廑念。忧之至深。筹之至熟。兹者、亲莅河干。自维扬上溯徐邳。畴咨荒度。凡河臣思虑所未及。经理所未善者。朕详悉指示。并分命大臣督率缮治。或增筑堤堰。或疏导淤沙。或开浚支渠。或添建涵洞。近江者引之入江。近海者纳之归海。俾烝民早离阽危一日。则朕乃稍释殷忧一日也。然堤防虽设。而修守者或不能因时趋事。物料虽齐。而抢护者或未必咸归实用。大吏或安于因循。漫不省视。汛弁或狃于旧习。竞相侵渔。近虽竭力整饬。渐知法守。然何以使疏瀹各合机宜。堤防悉皆巩固。上以裕节宣之方略。下以尽董筑之实心欤凡此数事。皆班朝莅官之要道。兴行育才之訏谟。型方训俗之良规。运道民生之至计。多士学古入官。讲求有素。其剀切详明以对。朕将亲览焉。　　

○以故一等子和起子和德、袭爵。　　

○旌表守正被戕之直隶安平县民张聚公妻王氏。　　

○辛丑。上诣畅春园、问皇太后安。　　

