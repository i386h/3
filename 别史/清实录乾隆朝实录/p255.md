<!-- { "loadSidebar": true } -->
○甲子。谕、雍正三年定例。湖广地方。每年派往巡察御史一员。专司稽察盗贼。巡视驿站烟墩。操阅民壮等事。嗣因盗案减少。于雍正十二年。奉旨停止。朕看得湖北襟江带汉。素称四达之区。且幅员辽阔。薮泽弥漫。盗贼易于于藏匿。近日河南盗案繁多。众论颇以为邻近楚省之故。朕思此时若专遣御史巡察。恐地方又添供应之烦。该省原设有守道巡道三员。平时有督缉之责。事发有处分之条。应于每年冬月。各出巡一次。轻装减从。遍历所辖州县。稽察保甲。操阅民壮。即顺便验视烟墩。点查汛兵。如有疎懈。即移知营员。照例究治。至于驿站夫马。原系驿道职掌。亦应每年巡查一次。如有马匹疲瘦。排夫缺额。以及骚扰驿递。滥应夫马等弊。即行详揭请参。以肃邮政。该督抚可遵旨酌派施行。著为定例。　　

○尚书海望等奏言。臣等见准夷使臣哈柳等。以所议贸易事宜示之。哈柳言我等曾恳取道喀尔喀。未蒙许可。今议由肃州西安。至肃州贸易者甚便。其至京者。若悉由内地。未免需费较多。今业已定议。乞缮列条款见付。以便持归告噶尔丹策零。臣等谨录议札呈览。札云。大清朝大臣等、与准噶尔来使哈柳等、定议贸易事宜。尔等贸易。一如俄罗斯例。定期四年。自备资斧。由内地至京。贸易一次。人数毋过二百。其至肃州贸易。亦定期四年。毋过百人。还期悉定限八十日。凡贸易之年。先期以起程之日、与何日可入境。报知驻边大臣。转达部院。奏拨章京笔帖式等。照看料理。其来京者、令自肃州经西安一路。凡贸易除禁物外。俱听其买卖。不得强抑。其年期不可与俄罗斯同。致货物堆积减价。按定例、俄罗斯以子辰申年来。尔等宜以寅午戌年来。其至肃州者、则令于子辰申年来。若噶尔丹策零、别有具奏事件。遣使来京。令减仆从。由驿站递送。不得私携货物。为此定议。寻军机大臣等议覆、准噶尔部人。性本狡诈。不肯安分。若路经喀尔喀。恐日久生事。故与哈柳等定议。令由内地。但至京道远。或马力罢乏。若彼更以请。应否酌量加恩。得旨。喀尔喀之路。勿令行走。若伊等从内地来京贸易。马力不足。恳恩奏请酌量赏给马匹之处。再行办理。　　

○乙丑。谕、国家一应赋税。无论正杂羡余。凡徵之官府者。均系出之闾阎。究其实、乃以天下之物力。供天下官弁兵民之用。为上者不过为之权衡调剂于其间。若经理其事者。稍有纤毫假借。则大不可也。前此各省臣工。不能砥砺廉隅。取之民者。既极烦苛。而侵于官者。又多亏空。计其赃私。动逾累万。以致身罹法网。贻害妻孥。仰蒙皇考世宗宪皇帝、圣慈矜悯。提撕警觉。厘剔肃清。所有一切陋规。悉行裁禁。以纾民困。俯允直省督抚所请。将旧有耗羡一项。酌定额数。用资各官薪水。及地方办公之需。名虽提解耗银。而较之从前私派私收。固已轻减数倍矣。自奉行之后。官员无拮据之忧。百姓免需索之累。吏治民生。称为两便。此实中外所共知共见者。朕御极之初。曾降谕旨。饬令督抚。毋得重耗浮徵。致困闾里。凡赋多税重之地。屡加宽减。民捐官垫之款。悉动存公。乾隆三年。又将解部减半平余一项。扣存司库。以备荒歉应用。盖因各省公用甚繁。而耗羡无几。惟恐所入不敷所出。是以不惜部库之赢余。留备地方之不足。各省督抚藩司、皆当加意慎重。不时查核。减官吏一分之浮费。即留百姓一分之实惠。此理显然可见。乃比年以来。或无关紧要之事。递行动用。即例应支给之项。亦有浮开。部驳核减。时见章疏。其扣存备赈平余银两。各省有已经报部者。亦有未经报部者。遇有应办赈务。仍多临时请拨。由此类推。则司库所存公项。未必尽归实用。雍正十三年六月内。曾奉皇考谕旨。将各省耗羡存公银两。敕令清查。原属防微杜渐之至意。朕嗣位之初。念耗羡不同正项。从前原未定有章程。且历年已久。各省规条不一。官员更换亦多。况复恩诏屡颁。纵有拖欠。亦当在宽免之列。是以谕令暂行停止清查。今看各省情形。渐滋冒滥。若不早加整顿。立法防闲。必致挪移出纳。弊窦丛生。一经败露。国法难宽。揆之朕爱养教诲之心。固有所不忍。即经办各员。噬脐知悔。已属难追。是及今综核清理。亦豫为保全之道也。户部可行文各省督抚。将地方必需公费。分晰款项。立定章程。报部核明。汇奏存案。嗣后务将一年之内。额徵公费。完欠杂支。同余剩未给各数目。逐一归款。各官养廉。照依正署起止月日、应得分数。并扣除空缺。详悉登记。其收数内、有拖欠未完者。分别应否著追。其支数内、有透动加增者。分别是否应给。有无挪移亏缺之处。俱于岁底、将一切动存完欠确数。及扣贮减半平余银两。造册咨送户部核销。如此年清年款。则民力输将。均归地方实用。而经理之员。亦免罹于参处矣。　　

○丙寅。调原任浙江金华府知府马日炳、引见。寻命、交与直隶河道总督顾琮、以河员委署试用。　　

○丁卯。谕、前日御史朱续晫奏称、督抚举劾。不能弊绝风清。所举不尽循良。所劾不尽贪昧。又其狡者。循良本不必举。而举之中、必间以循良以塞人口。贪昧本不必劾。而劾之中、必间以贪昧以厌人心、等语。朕以此处甚有关系。想伊必有实据。令其逐一举出。指实具奏、今朱续晫奏称、安庆府知府郭朝端。衡永郴道许登瀛。皆大计卓异之员。而又以贪婪被劾。滦州牧朱煌。保题方及数月。而以贪革。静海令刘浩基。保题甫经一载。又经贪革。等语。朱续晫之意。即以此为督抚举劾不公之明证耶。殊不知居官之人。初终改操。前后易辙者。往往不免。书云。惟圣罔念作狂。惟狂克念作圣。固未可以一时之操履。而遂定其生平也。是以各省督抚、考察属员。有先举而后劾者。又有前后督抚、此举而彼劾者。若谓一举之后。不可复劾。其势必至于回护本身。瞻顾他人。置公道于不问。岂非导天下以徇情怙过之大弊乎。其所见甚属鄙陋。朱续晫又称、风闻现审未结事件内。如王德纯一案。有与督抚关涉之处。虽风闻未可据以为实。而有心与无心。有不敢遽信者。又称臣所愧者。学识鄙浅。言辞拙滞。徒抱献纳之志。无能效一得之愚、等语。朱续晫前日条奏、其中或是或非。朕皆一一指示。至称督抚举劾不公。所关綦重。岂可徒托空言。而不究其实事。是以令其明白阵奏、此正谆切求言之意。伊乃奏称徒抱献纳之志。无能效一得之愚。竟似朕不采纳其言者。朕深鉴拒谏之非。是以即位以来。虚怀纳善。研求治理。惟恐涉于偏倚之心。人所共知。自有公论。岂因朱续晫一人巧语微词。欲自盗忠直之名。而天下臣民。遂疑朕为不受谏之主乎。朕若因是而将彼交部议处。未为不可。但朕听此等狂瞽之言。实不介意。而巧诈讥剌者。亦不可不明白指出以示人耳。至王德纯一案。据伊所奏、颇有关系。著伊即驰驿前往福建。会同督抚详确审明具奏、如能审出实情。则伊为行顾其言之人矣。　　

○礼部题。朝鲜国王李昑、遣使表贺万寿冬至。元旦三大节。及进岁贡方物。赏赉筵宴如例。　　

○戊辰。江南寿州麒麟生。总督郝玉麟等绘图入告。报闻　　

○己巳。理藩院奏、本年年班庆祝来京之外藩王公等。应照例赏给折色银两。从之。　　

○辛未。军机大臣等奏言、此次准噶尔夷使哈柳等至京。一切并遵旨定议。惟进藏熬茶。以百人不敷。奏请用三百人。蒙恩允行。其来时、请令理藩院拨章京等二员。前赴哈密军营。令提督李绳武、拨兵五百名。遣官率领。与章京等协同办理。令由扁都口边界、前至东科尔贸易。事毕。即由彼处护送至藏。沿途有司、亦令照管。至入藏之人。非奏事使臣可比。无庸换给马匹。其经过青海等处。一应蒙古游牧及各台站。豫令移置妥协。俟使臣还。安设如故。其应拨满洲兵护送。请就近于庄浪、凉州、酌拨五百名。与李绳武处所拨官兵。以大臣一员总领。至藏时、有应办一切。令驻藏副都统、与郡王颇罗鼐、公同核议。妥协办理。得旨、依议。著将军乌赫图。副都统巴灵阿、领兵护理。各赏银五百两。凉州将军印务。令副都统黑色、暂行署理。巴灵阿所遗员缺。著莽鹄赉驰驿前往西宁办理。　　

○是月。江南河道总督高斌奏、清口北岸陶庄、旧涨沙滩。黄溜南逼清口。若清水稍弱。易致倒灌。前大学士鄂尔泰议奏、复开陶庄引河。并于南岸再筑挑水大坝。现察看情形。因汛水消退迅速。沙滩停淤卑洼。滩形较前低五六尺不等。将来水长易漫。引河难望成功。臣数次履勘。无术可施。有效力州同李昺。曾得秘传木龙之法。请于南岸造木龙数架。则大溜自可挑开。黄河移趋北岸。功效甚速。其法系用木簰。置于迎溜之处。挑溜使北。南岸自涨沙滩。此理势之必然者。查宋史、陈尧佐造木龙以杀水怒、当时赖焉。是木龙原属旧法。臣即于十月内。令李昺先试造木龙一架。在圣祖仁皇帝指授建筑御坝之下。捆扎木龙。长三十六丈。又于头上扎龙盘十六丈。其安设木龙。顺河挑溜。盘盖以护龙头。升关以撑龙尾。生动不滞。以渐而进。中间下障逼溜。或起或落。次序井井。具有条理。自安设以来。河溜自行开去。从未一傍龙身。甫及两月。现在黄河大溜。竟行北岸。木龙以下头二三坝。至清口西坝。南岸一带。渐次沙淤现滩。已有明验。臣审察情形。一龙之力不足以远挑黄溜。尽使避南趋北。尚应于西坝迤上。再设木龙一架。以相关应。必能大得其力。随动支河库银采办木料。务于桃汛长水以前。添做赶完。但属初次试行。容试看数月。经汛水加长之后。再奏请圣训。得旨、且试行之。俟再有效。则甚美事也。　　

○总办江南水利工程大理寺卿汪漋、通政使德尔敏、等奏、协办水利副使道王鸿勋。系初到候补之员。并无本任养廉。一切盘费。在所必需。恳照臣等于本案平余款内支给之例。每年亦准给养廉二千四百两。得旨、览。如此。则王鸿勋、与汪漋、德尔敏、无分。又出一钦差矣。著给一千两。　　

○安庆巡抚陈大受、具摺谢恩。得旨。以实心行实政。则将来庶其有成。朕将拭目以观之。　　

