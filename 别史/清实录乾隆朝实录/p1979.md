<!-- { "loadSidebar": true } -->
○又谕、户部摺奏。滇省上年额解京铜。据该督咨请展限。现在户工二局。核计本年鼓铸余铜。为数无几。请行令该督、将上年头运第二起、二运一二起铜觔。务于年底赶运到京。其三运加运铜觔。务于明年二三月到京。方可无误。仍请饬令将三十四年应运京铜。务遵定限、委员起程解京。毋再延缓等语。已依议行矣。铜觔关系鼓铸。自应依限解运。未便稍有迟误。明德昨岁在京时。曾以办运铜觔一事。谕令实力妥筹。一切惟彼是问。今虽已擢任总督。而办铜始终是其专责。且喀宁阿初任巡抚。承办亦未能谙习。著传谕该督、此事仍专交伊督办。务照该部程限。依次催趱运京。毋得以新抚有人。稍存推诿之见。再现在办理兵差。马骡牛驴等牲只。自难分头驮运。但或留心设法。雇觅民夫。扛擡背运。亦未始非权宜之策。即所给工值。较原定脚价。略有加增。亦不妨奏明通融筹酌。期于办运有裨。并谕该督。按照该处情形。悉心经画。是否可行。即行据实详议具奏。此摺著一并寄令阅看。不必发钞。所有案内延玩各员。并著明德查明。用摺参奏。亦毋庸缮疏具题　　

○又谕、据温福等奏称、乌噜木齐携眷屯田兵、三千六百余名。内除三千三百余户口粮盐菜银两、业经陆续裁汰外。其三百余户。不日亦届应裁之期等语。此等屯兵。系新移携眷往驻该处。尚未服习。遽将口粮盐菜银全裁。恐于生计有妨。所有屯田兵三千六百余名口粮。毋庸支给。其盐菜银、仍著照旧赏给。一二年后。生计宽裕。该大臣等具奏。再行裁汰　　

○调吉林将军恒禄、为盛京将军。绥远城将军傅良、为吉林将军。福州将军常在、为绥远城将军。以福建巡抚鄂宁、兼署福州将军　　

○丙申。上御同乐园。赐阿布勒比斯子卓勒齐、及年班回部伯克阿瓜斯伯克等食　　

○谕曰、黑龙江副都统瑚尔起。著留京师。俟续派索伦兵一千名到京。令其带领前往云南　　

○谕军机大臣等、据阿里衮、阿桂等。将贼匪莽列焦红、布普喇送来之书译出。并将送书之犭□罢夷噶表、讯供呈览。又称、收留由戛鸠、南底坝、来归之犭□罢夷一百七十余口。与瑞团一处安插等语。老官屯贼匪布普喇、敢为不逊之词。致书与我中国大臣。情殊可恶。即从前准夷回子。现今俄罗斯。并未敢为此言。此事岂得置而不问。阿里衮、阿桂、亟宜筹办剿贼方略。乃前此一二次进兵。不过草草塞责。并不认真办理。且年余餧养马匹。甫行五六日。即形疲乏。阿里衮在彼年余。所办何事。此皆由伊等意图草率完结。是以缅匪敢为不恭。伊等尚能恬若无事耶。伊等饬谕为布普喇送书之野人官曹都山之言。亦俱非是。此项人等。俱系中间居住之人。我今欲收其用。理宜抚慰招降。使之内附。若谓其附贼。欲加剿办。亦宜不露形迹。岂转有明白宣示之理。不惟野人无所畏惧。且反使之知觉。显系破坏事体。糊涂不堪。阿里衮、阿桂、著严行申饬。再摺内称来归犭□罢夷。系戛鸠以内一台远近居住人户等语。伊等昨进兵时。由戛鸠至南底坝。何以未与之相遇。摺内殊不明晰。又供词内有结些人等、为缅匪所败。窜奔回子地方之语。彼处何以又有回子。著阿里衮、阿桂、一并查明具奏。此事不可专赖伊二人。朕今已定遣傅恒前往。此际伊等如何办理。贼匪情形如何。仍速奏闻　　

○丁酉。上御山高水长大幄次。赐蒙古王公、及阿布勒比斯子卓勒齐、年班回部伯克阿瓜斯伯克等宴。并赐卓勒齐等银币有差　　

○赐正一真人张存义冠服　　

○谕、滇省地方。上年雨泽沾足。高下田亩。一体丰收。惟大理府属之邓川、浪穹、二州县。鹤庆府、并所属之剑川州。因夏间雨水过多。低洼地亩。不无涨漫。业经该督抚题明。降旨善为赈恤。但将来三四月间。例赈已停。而麦秋未届。当此青黄不接之时。穷黎难免拮据。著再加恩、将邓川州、浪穹县、鹤庆府、剑川州、被水极次贫民。俱加赈一个月。该督抚等、其董率属员。实力奉行。毋令胥吏从中侵蚀。务俾贫民均沾实惠。副朕廑念边氓至意。该部遵谕速行　　

○谕军机大臣等、去岁曾经降旨、令该督酌派福建水师兵三千。前赴永昌备用。旋因为期尚早。是以传谕暂行停止。现在增派索伦、吉林等处兵丁。以备今年合力大举。并命经略大学士公傅恒、自京择吉起程。临时水陆并进。必须拣派水师应用。向来闽省水师。最为精练。著拣派二千名。前往滇省。以备策用。总兵叶相德、素属能干。此时所办台湾逆匪。已有端绪。且有吴必达在彼办理。此项水师。即令叶相德回至内地。悉心挑选。不论何镇所属。惟取人材技勇。素娴水面操驾攻击。及能伏水潜取贼船之人。毋使稍有草率充数。挑定之日。即令该总兵统领起程。务于七月间至滇备用。其所需战船攻贼器械。如火箭火为罐之类。亦先期部署携往。或长途不多带。即酌备样式。兼带妥匠数人。到彼豫行置备。其经过之广东、广西等省程途。已将该督前奏。传谕李侍尧等豫备。该督可即酌量何路最为妥速。将必经之路。于兵丁起程。先行知照。令各该督抚妥协办理。叶相德、著加恩赏给银一千两治装。其所派弁兵等、并著该督从优酌量加赏。俾得从容宽裕。将起程时。即以此旨宣示。使之踊跃从事。台湾总兵一缺。现在尚未得人。其印务即交吴必达兼管。候朕简员前往时。吴必达与之协同办事。即匪案已经完毕。仍须协驻。数月后再行回任。并将此谕令吴必达、叶相德、知之　　

○又谕、征剿缅匪一事。今年必须合力大举。水陆并进。现在降旨、令台湾镇总兵叶相德、挑选福建水师兵二千名。前往滇省备用。前据崔应阶查奏、闽粤洋面毗连。由厦门上船。即抵广东。水路至广西。经由梧州府、柳州府等处。直至贵州。又查备陆路一处。自漳州府山路。前赴海阳县上船。直至广西。容俟临期酌办等语。已谕崔应阶、酌量何路最为妥速。即飞咨该督照办。著传谕李侍尧、于崔应阶知照到日。即按所开程途。先期部署。一俟叶相德将次起程。即速饬属妥协经理。以利遄行。可将此传谕李侍尧、钟音、宫兆麟、及良卿、明德等、知之　　

○又谕、闻药材内有阿魏一种。善能避瘴。番舶多有售者。粤东省自易于购觅。但假造乱真者不少。该督可即悉心备办真正阿魏。务在多多益善。就近委员送往云南。交与该督明德、收贮备用。著将此传谕李侍尧知之　　

○又谕曰、鄂宁、吴必达奏、现在搜捕黄教。并闽粤庄民互斗情形一摺。已于摺内批示矣。逆犯黄教。不过么＜?麻骨＞窃匪。皆由王巍、张珽等、因循观望。不即立时剿捕。以致贼势蔓延。尚稽显戮。今既交吴必达专办此事。且添调水陆官兵。现在兵力不为不多。自应速即设法搜擒。务期首夥各犯。早就弋获。以申国法而靖海疆。吴必达到台湾后。为时已久。若黄教一犯。淍听其駾匿逋诛。致重案不能速结。实于吴必达颜面有关。断不可不上紧办理。至黄教祇一地方小窃。岂能煽诱多人。随同济恶。其中必有匪党代为纠约。遂尔联结成群不法。将来获犯定拟时。必须严切根究一切党羽。尽法惩治。净绝根株。不可使一人漏网。再闽粤庄民仇杀一案。据鄂宁奏、现已具结平息。而吴必达则称尚未尽行解散。其说两歧。此案前已传谕该督抚等、各庄民能遵奉训饬。不敢滋事。即无庸深究。若不听约束。即属乱民。自当查缉首犯。重加处治。目下如果具结平息相安。原可无事急惩。但闽粤两省人民。侨寓海外。彼此构衅。亦不可不加以整理。现在台湾镇道俱经更换。且不必遽办及此。俟诸事办妥后。再迟一两月。务确访该处为首互斗之一二人。遣往他处安插。不得令其仍留故地。再生事端。鄂宁现在兼管将军事务。如崔应阶已到厦门。鄂宁即回至省城。将闽海关税务一案。迅速秉公查讯定结。将此传谕崔应阶、鄂宁、吴必达等、知之　　

○戊戌。上奉皇太后幸同乐园、侍早晚膳。至辛亥皆如之　　

○御奉三无私殿。赐皇子诸王等宴　　

○军机大臣等奏、定例载、凡有将制钱翦边、镕销图利者。照私销例治罪。查私翦之犯。或自行镕销。或转售他人。同归销毁。是一经私翦。即应照例治罪。因例内有镕销字样。致各省将已翦未镕之案。声请量减。殊属两歧。请交部刊正条例。得旨。著交刑部查明刊正画一　　

○己亥。上诣安佑宫行礼　　

○御正大光明殿。赐朝正外藩等宴。召科尔沁和硕达尔汉亲王多罗额驸色旺诺尔布、和硕亲王固伦额驸色布腾巴勒珠尔、巴林多罗郡王巴图、辅国公和硕额驸德勒克、喀喇沁多罗都棱郡王喇特纳锡第、固山贝子多罗额驸扎拉丰阿、镇国公丹津达尔扎、翁牛特多罗都棱郡王布达扎布、鄂尔多斯多罗郡王车凌多尔济、郡王品级多罗贝勒栋罗布扎木素、敖汉多罗郡王巴特玛喇什、固山贝子固山额驸垂济扎勒、镇国公固山额驸罗布藏锡喇布、喀尔喀亲王品级郡王车布登扎布、多罗贝勒丹津、浩齐特多罗郡王齐苏咙多尔济、绰罗斯多罗郡王罗布扎、哈萨克阿布勒比斯子卓勒齐、回部郡王品级贝勒霍集斯、辅国公图尔都、和什克等、至御座前。赐酒成礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百二十六


大清高宗法天隆运至诚先觉体元立极敷文奋武孝慈神圣纯皇帝实录卷之八百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。正月。庚子。上御正大光明殿。赐大学士尚书等宴　　

○谕曰。大学士忠勇公傅恒、前往云南经略军务。今择于二月二十一日起程。所有应行事宜。各衙门察例办理　　

○又谕曰、管围场翼长鄂呢济尔噶勒、经历战阵。著来京。授为领队大臣。带兵前赴云南　　

