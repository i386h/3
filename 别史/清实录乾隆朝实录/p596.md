<!-- { "loadSidebar": true } -->
○又谕、朕闻今岁、浙江收成丰稔。米粮价值。与当年甚贱之时相等。乘此有秋。正可及时买备仓谷。从前部议。将采买之处暂停。今复酌议采买。可寄信与常安。令其转饬各属。即时采买。以裕仓储。再该省米价。果如朕所闻。与当年贱时相等。其收成实在几分。亦著据实奏闻。　　

○户部议覆、两江总督尹继善疏称、近年场灶。产盐颇旺。请将淮北加带余盐引、二万七十道。作为定额。自甲子纲始。汇入奏报。其带乙引内、加带余盐引二千七道。俟带行乙卯引目运竣。即行停给。应如所请。惟停给带乙引内。加带余盐。恐误民食。未便遽议停给。从之。　　

○工部议准、浙江巡抚常安疏称、海宁县观音堂、老盐仓、二汛柴塘。上年秋雨连绵。塘身间段冲陷。请分别修理。从之。　　

○以刑部左侍郎钱陈群、兼礼部侍郎事务。　　

○甲戌。上诣皇太后宫问安。　　

○遣官祭先医之神。　　

○谕军机大臣等、江南海州、沭阳、一带。频年被灾。水患迭见。今年仍复被淹。朕询问巡抚陈大受。据陈大受奏称、海州之水。下苦于盐河之南北横截。使六塘南北潮河之水。不得东流。上苦于沭河之水。尽由沭阳、海州、入海。宣洩不及。以致为灾。欲治海州之水。下当去盐河横截之积弊。令地方官视水大小。一面及时开坝。一面报明盐院。又令民各处俱依高处、修筑圩围。广留水道。则海州之南。可以无灾。上则当分洩沭河之源。令于大山头北四里沟八里湖地方。正马陵山腰断处。开一河、引入赣榆之大兴镇河。又于下流、各引一河。南入新河头。北入围子河。则上流既减。下流自无四溃之虞。再赣榆之三公河。旧为洩水之道。前因堵塞。苟一挑浚。积潦可消等语。陈大受所奏如此。尔等可寄信与尹继善、白钟山、令其委员查勘。悉心筹画。其应作何开通疏浚之处。妥酌办理。具摺奏闻。务使水患悉除。民不罹灾。以副朕痌＜?疒众＞民瘼之意。　　

○九卿议覆、江苏巡抚陈大受奏、请将殴死胞兄、应拟斩决之钱永兴。援例留祀。经部以肆殴多伤。非邂逅失手议驳。而御史孙灏等。又以衅由兄起。且家无次丁。议请准其承祀。奉旨著九卿议奏。查弟杀胞兄。大伤伦纪。且逞凶叠殴。法尤难贷。钱永兴、应照刑部等原议、拟斩立决。该抚所请、暨御史孙灏等所议承祀之处。无庸议。得旨。钱永兴、著即处斩。余依议。　　

○加赈两淮庙湾场、水灾贫灶。并蠲缓本年压徵。及上年折价钱粮。　　

○缓徵湖南桃源、武陵、等县旱灾本年钱粮。　　

○乙亥。上御懋勤殿。勾到朝审情实罪犯。停决斩犯十人。绞犯三人。余二十三人予勾。　　

○谕军机大臣等、奉天将军达勒当阿、所奏莽牛哨等处。请派官兵巡察一节。据部奏请、俟咨问朝鲜国。再行定议等语。从前以此事讯及朝鲜。因伊等不愿。是以停止。今纵复行咨问。彼一小国。思利其属下。势必仍以不便奏请。此事果于该国地方有碍。自当停止。以示宽洪。倘与伊境内地方。本不相涉。仅止巡查边境。以期地方清肃。该将军即应随时察办。何必咨问为也。是以将部议驳正施行。朕意巡察、乃地方官分内之事。况自有旧典。惟能尽力以事为事。则善矣。何必增设哨汛。尔等将此情节。寄谕达勒当阿知之。　　

○又谕、九卿所议钱永兴、致死胞兄一案。大学士陈世倌奏称。钱永兴、十世单传。兄弟二人。一死一抵。宗祀断绝。情殊可悯。应否改为应斩监候等语。朕思从前所办弟殴胞兄致死之案。许其存留承祀。原属法外之仁。但必其情罪甚轻。实无干犯抵格情形。而邂逅致死者。方许酌量拟议请旨。则罪当而恩不滥施。若但因家无次丁。不论罪案之重轻。概准承祀。则将来独子有犯。皆不得治罪。借如独子不孝父母。致殴其父母。父母亲告。亦得谓延其宗祀。而竟置之不问乎。盖承祀之条。所以重绝人之嗣。而此等凶恶之徒。弗念天显。于情理万无可恕。国家宽大之恩。本不为若辈而设。即令殄绝宗祀。亦彼自绝于天。而非国法之绝之也。况伊古以来。史册所载。圣贤卿相。无后者不一而足。海内良善之人。亦不能使之人人有后。而独于罹捍重辟之辈。转辗委曲。废国家一定之法律。为之请命。独何心哉即以彼一家而言。其兄之无罪而死者。既无后矣。厥弟逞凶应死。反必为之立后。于情亦殊为不平。如钱永兴、十世单传。至伊始有兄弟两人。实亦形影相吊。苟稍有天良。念先世嗣续之重。不特弟不可干犯其兄。兄亦当友爱其弟。今使钱永兴所犯、即属殴死乃弟。亦不可不绳之以法。而况殴兄致死。尚何一线之可原哉。若谓活一二凶恶之命。即为阴德。此所见与妇人女子何异。就使果有阴德。而戴德者、不过一二凶恶应死之犯。将来愚不肖相率效尤。身陷大戮。皆斯言实阶之厉。流祸之与种德。果孰轻而孰重耶。朕于刑名重案。慎之又慎。必求其生而不得。方置之典刑。而于情罪重大者。不敢违道以干誉。至于伦常所在。关系天理民彝。饬纪明刑。岂可任情姑息。总之因物付物。不设一毫成心。未尝有意从宽。亦未尝有意从严。钦哉惟恤。所望诸臣、共襄明允之治。尝闻皋陶曰杀之三。尧曰宥之三。皋陶不专指刑官。凡议狱者。皆有皋陶之责。若下有宥之三之皋陶。则为君者、亦不得不为杀之三之帝尧矣。此案已照九卿所议完结。因大学士陈世倌之奏。宣谕此旨。使中外司刑者共知之。　　

○又谕、今年上下两江。有被灾之州县。朕心甚为轸念。屡颁谕旨。令该督抚加意赈恤。无使乏食。其室庐坍塌、无所栖止者。官给盖房银两。未免不敷。亦令加意料理。顷尹继善奏称、旧例官给修房之费。上江、瓦房每间四钱。草房三钱。次贫者、各减一钱。下江、瓦房每间七钱五分。草房四钱五分等语。朕思时届三冬。小民被水之后。不复宁居。寒苦可悯。著于瓦房草房定例之外。每间加增银二钱。俾穷民力量有余。及时缮完屋宇。以昭朕格外加恩之意。民灶亦一例加增。该部即遵谕行。　　

○又谕、朕闻吕炽、在直隶学政之任。所用夫马。多于往时之学臣。有应发价者。俱不发价。以致每州县、赔垫银四五十两之多。且馈送食物等件。亦多收受。朕得之传闻者如此。可密寄信那苏图。令其确查、据实具奏。寻奏。直隶学政。按试诸郡。所有夫马车辆。向系沿途州县、雇备接替。应给价者。该学政自行发价。亦有不发者。学政吕炽、往来需用大车。自十余辆至二十辆不等。俱先行发价。经各州县缴还。未曾复给。其车数与往时相彷。惟州县各赔垫银二三十两不等。至考时日用食物。向即各州县匀摊供应。并不发价。吕炽照旧而行。计每日费银十余两。又今秋考竣发案后。有正定、顺德、等属新生。公制扁对。悬挂察院。并送杯缎靴帽等礼仪。亦曾收受。至在任声名。俱称关防严密。取士公平。得旨。以后仍应不时留心查访。若有甚不妥处。即行奏闻。　　

○驻藏副都统傅清奏、遵旨饬令郡王颇罗鼐。于今年卡隘处、派素所深信之人。远出侦察准噶尔踪迹。十月初三日。据颇罗鼐呈称。本年三月二十日。派深信之萨嘉达克齐、博尔博等三十名。探望准噶尔做善事回巢踪迹。据伊等回告。越过阿哈雅克卡座。到噶斯路上。探得准噶尔人等回巢。路上人畜。多有死伤。情形甚属艰窘。又据颇罗鼐呈称、拉达克汗策卜登、那木扎尔等寄信内称。从前叶尔羌人等。每年到我所属地方贸易。自准噶尔熬茶以来。一年有余。不见有人来此贸易。因遣二人、前往萨纳珠口探信。据伊等回告。探得准噶尔部内。墨得格齐巴图鲁宰桑等。出痘死者十三人。其属下出痘死者甚众。噶尔丹策零畏惧。向从前夺取哈萨克游牧之北地方藏避。又、准噶尔所属吉尔吉尔、头目二人不和。内头目甘班图伯克、杀死一头目。并据其地。修造萨瓦尔格里雅城。截夺往来买卖人等。后噶尔丹策零、避痘回巢。派兵三千名。进征吉尔吉尔、萨瓦尔格里雅城。将吉尔吉尔之甘班图伯克杀死。属下人等。俱带至厄鲁特地方居住。又、噶尔丹策零。遣宰桑数人。向查汗萨瓦尔部落讲和。其现在信用之大宰桑二名。一系巴图尔之子拉沁。一系策零敦多卜之子扎克巴。又有阿木宾禅汗。强暴有力。占据四处部落。所属有阿卜都尔噶里木部落。中途又有博洛尔汗部落。博洛尔汗部落内无汗。系哈屯楚哈尔办事。噶尔丹策零、在阿卜都尔噶里木。看视行兵之路。遣回子巴克达呼雅逊都喇呼沙、巴勒宾等四十人前往。彼处人猜疑。杀死三十三人。惟七人遁归。噶尔丹策零愈怒。派厄鲁特兵二万四千。哈萨克兵四千。吉尔吉尔兵二千。令伊族台吉策卜登图拉尔、满积图拉尔、衮都尔图拉尔、于今年正月内起程前往。但闻阿卜都尔噶里木汗。力量充足。兵丁强健。胜负未知如何。报闻。　　

○户部议覆、福州将军新柱奏称、福州驻防官员。遇有丧事。请照在京旗员例。借四个月钱粮。查各省驻防。均无借支俸银之事。所请应无庸议。得旨。看来在京八旗官员。遇有丧事。准借四个月俸银料理。甚属有益。福州驻防官员。著照将军新柱所请。准其借给。其坐扣之处。亦照京师一体办理。至各省驻防官员。亦照此施行。若藩库相隔遥远。或将该处存贮别项银两。或将钱粮衙门存贮银两。即行动拨借给。余依议。　　

○调绥远城副都统舒明、为右卫副都统。正蓝旗蒙古副都统布延图、为绥远城副都统。以原任正白旗护军统领殷扎纳、为正蓝旗蒙古副都统。　　

○安徽布政使李学裕故。调贵州布政使陈德荣、为安徽布政使。以吏部郎中爱必达、为贵州布政使。　　

○丙子。谕军机大臣等、通仓拨运宣化等处米石。需用车辆甚多。遂致百物腾贵。已降旨直督。分别缓急。饬属善为办理。朕思此项米石。已运过一万有余。其未运粮石。尚须陆续挽运。仍恐车户闻风不前。查通州至宣化、一带附近州县。驿递皆设有站车。过往差使。近亦无多。可以通融酌拨。协济递运。庶车户不致畏避。商贩可以流通。更为妥便。可寄信与那苏图。令其筹酌经理。　　

