<!-- { "loadSidebar": true } -->
○谕军机大臣等、据舒赫德等奏、将盛京等处地名。另行展绘全图。标题纪载。并将各事迹。兼清汉字。依次附载图后。用备稽考。绘图呈样。自应如此办理。此图绘成刊刻时。应将朕前日所降谕旨。列于图首。以昭久远。至皇舆原图。盛京仅有两排。止须将新查地名。添入原图。照旧标识地名。毋庸纪载事迹。将此传谕知之。　　

○又谕、据巡视中城御史敦岱等奏、六月二十二日。有山西监生杨亨昇、控告开貂皮铺之孙宏亮、诓骗本银六千八百余两。清钱五百余千。本月初六日。又有山西民人曹盛德、控告孙宏亮、欠银五千两。俱批交兵马司指挥查讯。初八日左都御史素尔讷进署。即传指挥缪永垣、问及此案。提查原讯供词。并云孙宏亮不应锁押。又言此系民间浮债。何须如此催追。伊既开有皮铺。不必管他。但令自行清理等语。此事为向来所罕见。杨亨昇等、控告孙宏亮、负欠不还。至万余两。先后俱在该城递呈。批交该指挥查讯。孙宏亮既系被告。自应拘提锁押。该都御史何以进署辄行问及。转以锁押为非。且孙宏亮竟负欠至如许之多。既经控告在官。岂可不官为审断。即或原告诬赖。明亦有应得之罪。未可一概付之不问。乃素尔讷、意指为浮债不必官追。而欲听其自行清理。实非情理所应有。素尔讷偏向孙宏亮若此。恐其中或有请托别情。不可不彻底查办。著将此案。交留京办事王大臣、秉公查审。务得实情。并传素尔讷询问。因何开脱被告缘由。并切讯孙宏亮、有无钻谋贿嘱情弊。先行据实覆奏。　　

○以江南寿春镇总兵李化龙、山东登州镇总兵李奉尧、对调。　　

○戊子。谕曰、热河道库存贮银两。每年有放饷、及应需备赏之项。著于户部库银内、拨三十万两。发交存贮备用。　　

○工部左侍郎德成奏、京通各仓、每年修理事宜。得旨、所奏是。嗣后各仓廒座。应行拔草修理时。即著工部堂官。拣派司员。带领工匠。前往妥协办理。无庸交各该仓自雇匠役。至所奏太平万安两仓。地形稍窄。嗣后如遇工程。即将拆下渣土。随工出运。仍造册送部查核之处。亦著照所请行。　　

○己丑。土尔扈特郡王舍楞、台吉伊班、入觐。　　

○建甘肃奇台厅仓廒二十间。从署陕甘总督毕沅请也。　　

○庚寅。上奉皇太后幸卷阿胜境。侍早晚膳。　　

○谕曰、杨景素奏、回空漕船在夏津县油坊被盗一案。请将废弛讳饰、纵盗不职之夏津县知县范君僎、武城汛把总王培进、一并革职等语。范君僎、于旗丁具报失事之后。辄敢意存讳捏。删改各供。并抑令事主自认妄报。种种巧诈情节。甚属可恶。更非寻常讳盗为窃可比。仅照讳盗常例革职。未足蔽辜。范君僎、著革职。发往军台。效力赎罪。王培进、著革职。至油坊汛兵。并不支更防护。及闻鸣锣往看。诿称旗丁并未告知。又不登时协力追捕。绿旗兵玩弛积习。殊可痛恨。所有该处汛兵。著查明姓名。于失事地方。枷号一年。满日发往乌噜木齐种地。以示惩儆。其专辖统辖各员。并著查明参奏。　　

○谕军机大臣曰、文绶奏、据阜和营游击等禀报、打箭炉一带。连日大雨。六月二十六日亥时。明正司地方海子山。大水陡发。冲倒南门。城内文武衙署。监狱兵房。冲去数百间。化为石滩。淹毙兵民甚多。又据荣经县详称、六月二十七日。山水暴发。沿山沟河。多被冲压。即日自省起程。亲往查办等语。看来此次打箭炉被水情形较重。文绶既亲身前往。即著查明。实力抚恤。毋致失所。至打箭炉城内、存贮钱粮军火器械甚多。其炉关税务。亦属紧要。文绶到彼。应将钱粮军火器械。及关税库贮、衙署等项。作速清理。其存贮米石内。查明如有被水浸湿者。即行捞取。亦可酌量搭放赈恤。至该处系通藏冲途。及赴番地要路。其城垣、仓库、官署、营房、均宜速行修葺。但炉城旧基。适当山水顶冲。虽水发非常有之事。但既修葺城垣。自应悉心相度。择其地势较高。不当山水顶冲处所。将城垣另行移建。为一劳永逸之计。并著文绶、妥速筹办。将此由五百里传谕文绶知之。仍将作何办理情形。迅速覆奏。　　

○又谕、前据荆州将军兴兆奏、此次往四川军营之荆州驻防兵丁。内有委署官八十余人。其原给顶带。应否仍令其戴用等语。朕因此项委署官员。何至如许之多。谕令阿桂、丰昇额、查奏。并传谕吉林黑龙江等处将军。将有无似此委署人员。及作何办理之处。一并查明具奏。兹据阿桂等奏称、此等委署官员。除缺出挨次补用外。亦有参赞大臣等。在前敌见有出力兵丁。偶然赏给空翎顶者。彻兵时、应行摘去。从前办理准噶尔、回部。有似此者。彻兵时、俱即摘去。此次自应一体照办等语。此次在军营之驻防满洲兵内。既有委署人员过多之事。绿营谅亦有之。彻兵后如何办理。未据各该督抚等奏及。著传谕各该督抚、将此次派往四川各营。有无似此委署之人。及是否戴用顶带之处。遇便覆奏。　　

○又谕、前因甘省皋兰县等属。夏禾被旱。节经谕令该督等、上紧查勘抚恤。并将各处曾否续得雨泽。据实奏覆。今据勒尔谨奏称、七月初四日。省城及巩昌、平凉、凉州、秦州、阶州等、六府州属。俱陆续禀报得雨二三四五寸。至深透不等。确查各属。凡平川洼地。稍可薄收者。现在尚敷糊口。其夏禾无济。可以翻种晚秋者。借给耔种等语。所办恐属无益。得雨已届七月初旬。即亟亟补种。六十日成熟之晚禾。亦须再迟两月。方能收获。计彼时已届九月初旬。边地气寒霜早。岂能结实收成。所云借耔补种。仍属有名无实。看来该省今年已成旱灾。各处惟当加意抚恤。转不必稍存讳饰之见。著传谕勒尔谨、即速董率各属。实力妥为抚绥赈恤。务使边地灾黎。均沾实惠。毋致一夫失所。将此由五百里传谕知之。仍将如何办理情形。迅速奏覆。　　

○又谕、据明山奏、科布多所用之斛。大小不同。已另制木斛收粮。较部颁铁斛微大等语。收放米粮。斗斛宜归画一。收粮之斛。即应为放粮之斛。毋得大小两歧。以致丰取克与。著传谕明山、诸事宜得大体。勿以琐屑事件。更改滋弊。　　

○辛卯。谕军机大臣曰、勒尔谨奏、此次平定金川。所有甘省绿营调往马步兵丁借支行装等项。应扣追银十五万余两。请代完银三万两。布政使王亶望、代完银二万两。余于总督、提督、至道、府、参、游等员。各照养廉摊扣。以清款项等语。此项应扣银两。昨已降旨加恩。照从前平定伊犁回部之例。分作十年坐扣。兵力自可不致拮据。毋庸代为完缴。将此传谕知之。　　

○壬辰。谕军机大臣等、前据阿思哈等奏、回空漕船在油坊被劫一案。已屡谕杨景素、上紧查拏。务获各犯。从重定拟。兹杨景素奏称、据东昌府知府赫绅泰、临清州知州李涛、于沿河当店。查起原赃。于郑家口缉获盗犯王二、沈二、供出首夥各犯姓名。现在多钞年貌清单。飞饬沿河文武。迅速严拏。并饬该府、州、会同营员。押解盗犯王二、沈二、赴省研讯等语。所办未为妥协。此案盗赃。系知州李涛、于临清附近之河边当店查出。且该州牧、又同知府赫绅泰、查获盗犯王二等。讯取供词。现在分头严拏。是赫绅泰、李涛、为此案专司缉盗之人。自应饬令上紧躧缉务获。毋任远扬。何以转令该府州押犯赴省。则现在追缉首夥各犯之事。又责之何人。办理殊属疎略。且该抚于此等劫盗重案。闻信后、理应亲身驰往查拏。庶所属文武。咸知实力奋勉。群盗或可及早弋获。昨已饬令杨景素、即速亲往督拏。该抚接奉前旨。谅已往彼查办。所有此案已获之王二、沈二、止应就近在临清州严行监禁。遇有续获之犯。可以随时质对。俟盗首弋获。质讯明确。即当在失事地方。一面传旨正法。以示惩儆。一面奏闻。不应照寻常盗案例。解省审讯。以致辗转稽时。杨景素平日尚能认真办事。何以办理此案。不谙事体轻重若此。再据盗犯王二等供称、将劫得衣服。拏到吉安帮十三号排子船上。卖获银钱分用等语。粮艘被劫。前后各帮。自无不知。该帮旗丁、于盗犯卖赃时。应将其人扣留。报官拏究。乃竟图利私买盗赃。非寻常不知情买赃可比。所有原买赃物之人。及本船旗丁。俱应查明。从重究治。其该管之押运千总。及吉安帮之管运卫守备等。均难辞咎。并著阿思哈、查明参奏。至杨景素知有帮船买赃之事。自应彻底严究。不应仅以委员查起原卖赃物完结。阿思哈于粮船被劫之后。即应飞饬前后各帮。留心侦缉。及闻有卖赃之事。尤当严查参处。不应仅以曾经奏报。而置诸事于不问。阿思哈、杨景素、办理此案。均未能周到。著传旨申饬。其未获盗犯。仍著杨景素、督率文武。严缉务获。毋使一名漏网。仍将续获要犯审讯情由。迅速覆奏。将此由五百里传谕杨景素、并阿思哈、知之。　　

○吏部议准、大理寺少卿江兰奏称、嗣后州县自理词讼。除责成道员按例稽查外。应并饬令该管知府、直隶州、实力查催。倘州县任意稽延。该管府州、漫不查催。即令巡道揭参议处。从之。　　

○癸巳。谕军机大臣等、据留京办事王大臣覆奏、询问素尔讷因何开脱被告孙宏亮之处。传集素尔讷、及该御史、指挥、逐加质询。素尔讷称、孙宏亮已愿将铺货抵欠。该指挥勒限五日清结。限期过迫。恐指挥偏向原告。是以当堂嘱咐。及研讯孙宏亮、亦坚供弟兄俱被禁押。并无请托情事。现将该指挥原差。孙宏亮铺夥人等。拘传详鞫等语。此案孙宏亮即有钻营请托情事。此时自断不肯承认。其原差、铺夥、谅亦相同。竟可无容追究。至素尔讷称、该指挥勒限过迫。恐有偏向原告之处。所言亦未尝无理。但素尔讷以指挥将被告办严。疑为偏袒原告。然则素尔讷欲将被告从宽。独非偏袒被告乎。此理之显而易见者。朕亦不欲复究其事。姑置不问。并非素尔讷之强辩所能混饰也。王大臣等、止须将本案讯明。照例办理具奏。将此传谕知之。　　

