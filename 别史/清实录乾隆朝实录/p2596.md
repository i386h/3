<!-- { "loadSidebar": true } -->
○谕、据刑部奏、直隶省斩犯王克均之同案流犯王小五病故。该司书办樊承先、并不详看原文。辄以王克均亦已病故。赶办付子。送司员葛鸣阳画押。移付秋审处开除。恐其中别有情弊。请将该书办审究。并将堂司官严处等语。秋审情实人犯。最关紧要。乃该书办等、混付开除。致重囚得稽显戮。该堂司官、漫不经心。未即查出。咎实难辞。著交部分别严加议处。至该书办樊承先、有无弊混。不可不彻底根究。该犯王克均、现在南皮县监禁。即欲速置于法。亦不争此数日。自当提到质审。令其事水落石出。著按察使达尔吉善、星速驰往该处。即将王克均、亲押解京。如途中或有疎虞。恐达尔吉善、不能当其罪也。解到时。交军机大臣、会同刑部。严行鞫讯。并将该犯与樊承先、用刑质对。务得实情。如讯有贿嘱舞弊情事。则樊承先自当立正典刑。即或审无情弊。而以应勾人犯。稽诛二十余日。樊承先之罪。亦非寻常错误可比。统俟审明定夺。至秋审勾到时。情实人犯。己未勾决。均列于榜示之内。直隶省于二十八日勾到。该督周元理、臬司达尔吉善、接到部文。因何不行细查。将遗漏王克均一犯之处。及早据实具奏。其咎亦无可解免。著周元理、达尔吉善、即行明白回奏。　　

○谕军机大臣等、昨据勒尔谨奏、河州奸民王伏林、倡教聚众一案。已获犯七名。所办尚好。业经谕令分别妥办矣。此案幸发觉在该犯等未经举事之前。较之山东逆犯王伦等不法一案。事后查办者。自为省力。勒尔谨现在调兵擒剿。或全行获犯事竣。固属甚善。设因人众尚未办完。亦未可定。但思王伏林等、聚集之众。至二千余人。其中情罪重大。难以宽宥者固多。而为贼迫胁强从。急切不能自脱者。谅亦不少。一经官兵进剿。则临阵歼戮。既难分别。及被获后。以二千人概予骈诛。亦觉不忍。自应一面督兵剿捕。一面宣示朕谕。明切晓谕该犯等聚集之村。以此事昨经本督部堂奏闻。皇上以王伏林、敢于倡立邪教。纠众抗官。扰害良民。实非光天化日之下所宜有。其罪为覆载所不容。自当尽法严惩。以除民患而申国法。但甘肃百姓。素属淳良。且所聚至二千多人。必非尽皆逆匪正党。自有被贼逼胁。勉强随从在内者。若不豫行开导。致被获后。悉骈首就戮。其情亦觉可悯。从前山东王伦之案。其众执迷不悟。官兵围剿时。不但夥犯诛杀无遗。即随贼同行。擒获后亦尽杀无赦。此尔等所闻者。现今官兵进剿。其实系逆匪王伏林正夥要犯。自属法所难逭。如胁从在内之人。有能各发天良。将此内正夥要犯。设法擒获。到官呈首者。不但可免尔等之罪。并当加以重赏。即或自知畏罪。豫行脱出。赴官呈首者。亦可稍减其罪。若此番晓谕之后。仍复执迷。不知悛改。官军剿捕。玉石俱焚。则是尔等自取其死。虽欲施恩。亦无从原谅矣。祸福惟尔等自择。勉之毋忽。如此晓谕百姓。或果能擒贼送官。尽行解散。其事更可速蒇。实为事半功倍。但投出之犯。必须分别办理。即不加诛。亦不可留于内地。再不可改发乌噜木齐等处。恐伊等到彼。又复蛊惑新疆人众。更属不成事体。只可酌发云贵川广等省烟瘴地方。如因人数太多。即改发东三省。给索伦为奴。亦可。勒尔谨务须妥协速办。不可稍存姑息。此旨著由六百里加紧传谕知之。仍将现在曾否全行获犯完案情形。迅由六百里加紧覆奏。　　

○豁免遭风漂没江西铅山帮旗丁孙云保漕米一千一百四石有奇。　　

○乙酉。谕曰、郭尔罗斯台吉济木巴等、以民人梁依栋违例放债酿酒。占河捕鱼。又将台吉之女。私娶为妻等情。呈控盟长王齐默特多尔济。经齐默特多尔济等、请将梁依栋、解回内地治罪等因。具报理藩院转奏。朕派侍郎博清额、贝子罗布藏锡喇布、前往审办。今据博清额等审明。梁依栋所放帐目。并未违例取息。占河捕鱼。系扎齐鲁克齐达尔玛等、立给字样。以捕鱼还欠。并非私行占据。惟酿酒、及聘娶台吉之女。有干例禁。而酿酒一事。每年给伊等银三十两。聘娶台吉之女。亦系两相情愿。并非逼勒聘娶。是台吉济木巴等、负欠梁依栋银两。不能偿还。遂尔造言抵赖。以图诬陷。内地民人。居住蒙古地方。原以蒙古人等。全赖耕种为生。或招募民人。为伊开垦。或雇觅佣工。或民人携带货物贸易。以资生计。是以民人居住蒙古地方贸易。原所不禁。今台吉济木巴等、所控之事。如果属实。则梁依栋欺压蒙古。自当解回内地。从重办理。而一切在彼居住之人。俱应逐回。但台吉济木巴等、因欠梁依栋银两。无力偿还。即肆行抵赖。以图诬谄。是民人尚未欺压蒙古。若不论是非。将彼处居住民人。全行逐回。将来耕种乏人。必致失业。且商贩不通。伊等日用无资。转于蒙古无益。况此案现已审虚。梁依栋虽属违例。而济木巴等、图赖负欠。肆行捏控。殊失蒙古旧习。若不力行整饬。将来更不知何所底止。著该院行令各处盟长、转饬众台吉等。嗣后伊等蒙古地方。所居内地之人。有滋生事端。欺压蒙古者。即据实呈明盟长。咨院严行审办。至蒙古人等。亦必加意约束。务使伊等互相和睦。断不可如济木巴等之抵赖帐目。造言捏控也。　　

○又谕、昨据勒尔谨奏、河州邪教匪犯王伏林等、聚众念经。署牧前往查拏。该犯拒捕伤差。当即督率司道等、带领官兵。前往剿捕。随将其四教主石忠信、教师郝天祥等拏获。本日又据奏称、官兵并力剿捕。生擒匪犯五百二十二名。其为首教主王伏林、张志明、王九儿、均经歼毙。现将生擒各犯。带赴省城严审。分别定拟等语。此案匪犯等、设立邪教。竖旛念经。聚集多人。敢于显抗兵役。实为不法已极。该督一闻该署州禀报。即亲往该处。带同文武。飞调官兵。直抵该犯巢穴。奋力剿戮。一日之内。已将逆众就擒。渠魁歼殄。所办甚为妥速。勒尔谨、及李本、蒋全迪、西德布等、俱著交部议叙。其余在事员弁。或尚有出力者。著该督查明具奏。一并交部议叙。至摺内所称把总杨化禄、勇往被伤。殊堪嘉尚。俟其调理痊愈时。即行送部引见。或因伤重身故。亦奏明交部、照阵亡例议恤。　　

○又谕、河州逆匪王伏林等。设立邪教。惑众造逆。事体甚大。若办理不合机宜。则贼党蔓延。地方受害。勒尔谨闻信。即亲自驰往。将探信贼匪。擒获七名。旋即领兵、将贼匪生擒五百余名。甚属可嘉。著将朕所用珊瑚朝珠一盘。大荷包一对。小荷包四对。发往赏给。以示嘉奖。　　

○谕军机大臣等、前据勒尔谨奏、河州逆犯王伏林等、倡教聚众。拒捕伤差一案。恐其恃众不法。不能速完。曾经传谕三全、选派宁夏驻防兵一千。索诺木策凌、选派乌噜木齐驻防兵二千。迅速挑备。候勒尔谨之信遄行。并谕图钦保、驰赴河州。帮同法灵阿、办理剿捕。兹据勒尔谨奏到、官兵已于十三日、抵其巢穴。将贼众生擒五百二十二名。首犯王伏林等、业俱歼戮。事已完结。顷据法灵阿奏、闻信后即行驰往。想闻勒尔谨办完此事之信。自即仍回甘州。著传谕三全、索诺木策凌等、所有满洲官兵。均无庸挑选豫备。图钦保、亦即可回镇。　　

○又谕曰、勒尔谨奏、河州逆匪王伏林等、倡教聚众一案。已于十三日带兵至王家坡地方。将各犯或杀或擒。立即完结等因一摺。所办极为妥速。甚属可嘉。已降旨交部议叙矣。阅前此奏到供单内。据石忠信供称、陆续入教来到者。共二千多人。今所获仅五百二十二名口。其余众犯。或于官兵剿捕时。并经歼戮。抑或尚有四散窜逸者。摺内未经叙及。著勒尔谨、即行查明。此案匪犯。除现获外。其经官兵剿杀者。共若干人。或尚有畏罪逃窜者若干人。详晰查明。及官兵如何进剿。如何杀戮。及获贼各确情。据实具奏。至首犯王伏林、及张志明、王九儿、三犯。俱经歼毙。未能碎磔伏法。实属幸免。其党恶逆犯。不可不严切根究。勿使得逃显戮。昨石忠信供词内。又称王伏林手下。尚有十二人。封十二星。又封二十八宿。尚未封全等语。应即详细查讯。所封俱系何人。即将现获之五百二十二犯。逐一严讯。如有曾受伪封之人。俱应立时正法。其随贼持械。抵拒官兵之犯。亦当立就刑诛。总之此案完结时。必须多办数人。方足以示惩儆。不可稍存姑息。其余胁从之犯。并著讯究明确。遵照前旨。改发云、贵、川、广、烟瘴地方。及发东三省、给索伦为奴。其发遣时。并当分起派委妥员管押。并行知沿途各督抚。一体添派员弁防护。勿使稍有兔脱。至此案王伏林倡立邪教。必非始于此时。今获犯甚多。无难细讯。著勒尔谨、查明该犯等所立邪教。倡自何年。及节年如何惑众纠夥。详晰确查。并将历任失察职名。及现署知州之杨赓扬。因何得以先事发觉。一并查明具奏。　　

○理藩院议覆、侍郎博清额等奏、审拟民人梁依栋、聘娶台吉海青之女为妻。应令离异。得旨、梁依栋、不知民人不准与蒙古结姻之例。礼聘海青之女为妻。系台吉达玛琳为媒。两家情愿。与因债逼勒谋娶者不同。民间违例聘娶蒙古之女为妻。固有应得之罪。而蒙古收受聘礼。愿结为婚。岂得无罪。蒙古、民人。均系朕之臣仆。今梁依栋、既以礼聘。并非强娶。著不必令其离异。　　

○蠲免甘肃宁夏、宁朔、盐茶、安化、合水、环县、古浪等七厅、县、本年夏秋雹水霜灾额赋有差。并予赈恤。缓徵洮州、岷州、伏羌、宁远、宁州、平罗、清水、礼县、崇信等九州、县、新旧额赋。　　

○丙戌。谕、前因四库全书馆呈进各书。每多稽缓。经总裁等议设总校六员。分司校勘。各总裁仍随时抽阅。以专责成。本日召见程景伊。据奏、应进各书。经总校阅看后。如总裁等全为检阅。不特耽延时日。且总校等、转得有所推诿。若不将如何抽看之处。定有章程。亦非核实之道。此后总裁等、于每十本内。抽阅二本。黏贴总裁名签。其未经抽阅者。于书内黏贴总校名衔。如有错误。各无可诿等语。所奏自属可行。嗣后四库馆校阅各书。即著照此办理。各总裁等、务宜悉心校勘。毋致再有舛误。　　

