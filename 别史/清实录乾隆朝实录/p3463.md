<!-- { "loadSidebar": true } -->
○又谕曰、伍拉纳覆奏、筹办浙省瑞安洋面盗匪拒捕一摺、内称本拟于冬间赴浙巡阅。今俟抚臣回任交卸抚篆后。即先由福宁一带。前赴温州等处阅兵。就近会同提臣陈杰、妥筹办理等语。浙省瑞安、及淡水洋面、盗匪劫夺军械之案。节据陈杰奏报、已降旨令福崧驰往温州。驻扎该处。会同陈杰、督率文武各员。严密缉拏。以专责成。今伍拉纳拟俟交卸福建抚篆后。亦前往会办。因思福建地处海疆。洋盗及械斗等案。较之浙省。更为难办。调任巡抚浦霖、虽任巡抚有年。但甫调闽省。于该处情形。诸未谙悉。伍拉纳此时未可遽离福建。著传谕该督、俟浦霖到任。将该省地方一切情形。与之讲求熟习。俟一二月后。伍拉纳再往浙省阅兵。会办盗案。亦不为迟。至瑞安洋面逸盗。及淡水洋面盗船拒捕之案。前已降旨令福崧、陈杰、严速查拏。并令将查办情形。迅速覆奏。现在曾否获盗。及督缉查办情形。究竟若何。未据该抚等奏报。并著传谕福崧、陈杰、遵照前奉谕旨。将是否擒获匪犯。迅即覆奏。寻福崧奏、盗匪拒伤弁兵。实属不法。臣现于十八日由尖山星夜起程。驰赴温州。会同提臣严行查办。得旨、宜速往严拏。今获几犯否。　　

○以故贵州思南府印江县属土县丞张洪功子希贤、袭职。　　

○己亥。谕、昨据尹壮图奏、各省督抚派交罚项。亏空仓库。而商民等蹙额兴叹。不能乐业。因两次明降谕旨。令其指实覆奏。并将朕用人行政大端。剀切晓谕。尹壮图亦自认措词失当。实不能指出确据。奏请治罪。是其逞臆妄言。陈奏不实。自问亦难以解免矣。朕之简用督抚。凡弃瑕录用者。或因一时不得其人。或所获之咎。并非侵贪骫法。始加恩量予从宽。以观后效。但以其素餐尸位。亦不可不予以薄惩。故令罚出养廉充公。以赎其虚糜廪禄之罪。若如尹壮图所奏。概免罚赔。则邀恩起用督抚等。如书麟之失察属员。长麟之恃才任性。既得免罪复官。又可坐享丰厚。使曾获罪戾之人。无所儆惧。何以饬吏治而肃官方。若从前王亶望等之侵贪罹罪。实由自取。何尝因有罚项。始致藉词婪索。在尹壮图之意。实亦知此。苐欲督抚等见伊此奏。以为见好市惠之地耳。至于天下官吏。自督抚以至州县。人数众多。贤愚不等。若谓其中竟无一贪婪玩法之人。朕原不敢深信。即小民等爱憎之口。或因吏胥侵扰。或因偶挟微嫌。间有一二人怨其守令。亦属事所难免。若谓普天之下。民不堪命。竟至疾首蹙额。互相告语。怨及朕躬。则断断无此情理。朕实不肯受其咎。我朝自定鼎以来。深仁厚泽。浃洽人心。朕览国史。顺治年间、睿亲王摄政。曾欲于边外筑城避暑。加派直隶等省银二百四十九万余两。以输工用。逮世祖章皇帝亲政。即降旨将所加赋税。尽抵是年额徵钱粮。概免派累。圣祖仁皇帝御宇六十一年。德政及民。恩周寰宇。曾免天下钱粮三次。漕粮二次。稽之史册。隆古未闻。我皇考爱养黎元。整肃纲纪。十三年中。惠民实政。不能殚述。朕诞膺景命。丕绍宏图。保赤诚求。无时不以爱民为念。普蠲天下钱粮者四。普免各省漕粮者二。偏灾赈恤。蠲贷兼施。以及修筑海塘河工。为民御灾捍患。为数何止数千万万。今已年跻八旬。励精图治。孚惠益下。犹日孜孜。罔敢暇逸。敬惟我国家圣圣相承。前猷式廓。惠此兆民。有加无已。朕自缵绪以来。益隆继述。凡泽民之事。敷锡愈多。恩施愈溥。此不特胜国所无。即上溯三代。下讫宋元。亦复罕有伦比。惟愿我万世子孙。以朕之心为心。以朕之政为政。勤求民瘼。益广仁恩。于惠民之政。总能有增无减。俾我大清亿万年景祚绵长。天下臣民。亦永荷无疆之福。此实朕之深愿也。夫以朕之爱养斯民。如此其厚。天下万民。无不身被醲膏。共知感戴。尹壮图于朕爱民勤政之意。懵然罔觉。忍为此蹙额兴叹之语。几于摇惑人心。岂伊自外生成。独非大清之民乎。且如迩日各省叩阍呈控者。不一而足。无不钦差大臣。前往审办。皆因朕平日爱民如子。未尝加派一县。枉刑一人。即民间鼠牙雀角之争。亦不令稍有冤抑。故赴愬求理。接踵而来。曾有人言。朕于此等小民不啻如慈父之养骄子者。是愚民感激深恩尚能咸喻朕意。尹壮图身为大员。曾乡曲小民之不若矣。今已令侍郎庆成、带伊前往所指书麟管理之山西省、切实盘查。若果有仓库亏缺。即当追问亏缺之由。严加究办。倘有代完巡抚罚项情弊。朕必将书麟、及佽助之属员、从重治罪。若所盘查仓库。毫无亏缺。则是尹壮图以捕风捉影之谈。为沽誉邀名之举。不但诬地方官以贪污之罪。并将天下亿兆民人、感戴真诚。全为泯没。而朕五十五年以来、子惠元元之实政实心。几等于暴敛横征之世。试令尹壮图清夜扪心。亦何忍为此耶。著将朕办理庶务之苦心。及尹壮图莠言乱政之处。通谕知之。　　

○又谕、本年齐齐哈尔田苗。被旱歉收。著加恩照都尔嘉等所奏、官屯人等欠交仓谷七千五百石。免其补交。　　

○庚子。以左赞善裴谦、充日讲起居注官。侍讲吴省兰、署日讲起居注官。　　

○辛丑。上诣寿康宫行礼。　　

○谕曰、伊犁屯田。每名收获细粮九石零之花五等、二十七名人犯、著每日各加赏面半觔。该管官员、及收获十八石以上之绿营兵丁。各赏给一个月盐菜银两。收获二十八石以上之官员、著交部加倍议叙。兵丁等、著各赏给两个月盐菜银两。总兵德光、著一并交部议叙。　　

○旌表守正捐躯陕西渭南县民乔民节妻李氏。　　

○壬寅。上幸瀛台。　　

○谕曰、惠龄奏、审拟昌邑县民人隋必?、杀死无服族叔隋有喜等一家六命一案。已批交三法司核议速奏矣。此等凶犯。不法已极。照例问拟凌迟。即应一面奏闻。一面恭请王命。先行正法。若照寻常案件之例。等候部覆。设或疎于防范。越狱脱逃。或竟染患病症。瘐死狱中。使凶犯幸逃显戮。且百姓日久或不知为何事。惠龄审拟隋必?一案。不即正法。殊属拘泥。著传旨申饬。此等凶徒害命。众证可据。岂尚虑及地方官冤彼乎。嗣后各直省、凡杀死一家三命以上凶犯。审明后均著即行正法。以儆凶残。因思愚民无知。轻于罹法。往往以细故微嫌。逞忿毙命。与其犯案后示以惩创。莫若平时切实化导。俾知畏罪保身。勉为良善。督抚等身居省会。且所属地方宽广。或不能亲临训诲。其知州知县等、均系亲民之官。于听断词讼、收纳钱粮之时。皆得与所部民人相接。自应随时随事。将天理国法之宜畏。身家性命之宜保。剀切宣谕俾共知晓。庶使暴戾之气渐消。而民俗敦庞。可收默化潜移之效。朕办理庶狱。每见此等逞凶案犯。不能道之以德。不得不齐之以刑。方且引以为愧。地方官皆有训迪斯民之责。尤当于风俗民情。加之意也。　　

○谕军机大臣等、据盛京将军嵩椿等奏、佐领王尚赉、骁骑校范建保、带领水师弁兵、在洋面躧缉盗匪。八月十二日至兔儿岛。有盗犯李佩等来劫。该员等直前擒拏。贼犯带伤落水者六七名。余贼跳入水内。除入水擒获四名外。余俱漂流无踪。又在船中水柜内获贼一名。讯据供称、李佩同首盗华官等二十七名。自七月至八月在锦州、盖州、一带盗窃五案。并伤毙事主等语。盗犯华官等纠集多人。在锦州等处肆行叠劫。并胆敢伤毙事主。实属目无法纪。不可不严拏迅办。该犯等籍隶福建。或因在该省洋面犯案。查拏紧急。是以窜入奉天地方。复纠众为匪。此次行劫脱逃。或仍潜回本省。并或在附近沿海各省分逗留藏匿。俱未可定。著传谕各该督抚。一体派委员弁。严密查拏。毋使一名漏网。至该犯等所得赃物。若即在奉天一带上岸变卖。则就近缉拏。尤易为力。并著嵩椿等饬属留心躧缉。毋令稍有疏懈。以致盗犯远扬。　　

○吏部议准、两江总督孙士毅奏、请将徐州府盐捕通判裁汰。改为丰砀北岸通判。专管北岸工程。所有原管盐捕事务。改归铜沛同知兼管。原设丰砀通判。改为萧砀南岸通判。专管南岸工程。原设丰萧砀守备。改为萧砀南岸河营守备。专管南岸工程。其安阜营守备请裁汰。改为丰砀北岸河营守备。专管北岸工程。原设安阜营经管工程。归并山安营守备兼管。其徐州府通判。原系简缺。今改为江工丰砀。北岸通判。定为要缺。在外拣调。从之。　　

○甲辰。上幸瀛台。　　

○谕军机大臣等、据步军统领衙门奏、湖南民人蒲太沂呈控、前在湖南永明县、因控告徐士贤等贿买武童案首等事。本省审系诬告。发配河南新乡县充军。今在配所脱逃来京。申诉前案。并控新乡县民人张兆等、欠钱不还各等情。蒲太沂前在湖南所控各案。经该省总督、审系诬告。且又有教唆词讼之案。将该犯问拟军罪。发配河南。乃于在配四年后、胆敢潜逃赴京。以从前楚省所办负屈。复行翻控。如该省前此审办之案。果有屈抑。自应秉公研究。倘该犯以逃军赴控。妄希诬捏翻案。更当严行治罪。以儆刁风。现将蒲太沂一犯、解交湖南。著传谕吉庆、王昶、于湖南审办长沙县保正王泽远呈控仓书勒派采买一案之便。就近提集犯证。悉心研审。毋任狡展。至该犯所控新乡县民人张兆、欠钱不还一案。并著吉庆等于回程过豫时。一并严讯明确。定拟具奏。　　

○又谕曰、孙士毅奏、宝山县江东海口外沙滩上。于潮退时。起获铜炮一位。铁炮四位。并无锈蚀痕迹。亦未铸有年月字样。自系沿海各营汛之炮。被匪盗偷窃。经弁兵追寻。匪盗等携带不及。弃掷水中。现饬总兵魏辙、知州西琳、亲往查验等语。此项炮位。在海口外沙滩起获。该处并无民居。自系盗船弃掷。该督恐沿海各营。有遗失炮位之事。现在通饬严查。绿营向有讳盗捏报恶习。其弊或不出此。但思炮位并无锈蚀痕迹。尚系新铸之炮。抛入水中。当亦不久。而各炮未铸年月字样。又似非各营所安设者。且起出之炮。系县役会同营兵查获。若果营中遗失。讳匿未报。岂肯自行出首。或系出洋商船。在外国贸易。置买炮位。防御盗贼。回内地后不便携带。弃掷海滨。或系盗匪劫夺商船炮位。在沙滩私行藏匿。均未可定。著该督即会同提督陈大用、通查沿海附近各营。安设炮位。是否齐全。式样是否相同。抑或此项炮位。竟属商船遗失之处。详悉查明。据实覆奏。至炮位为军火要需。民间原不应私行制造。即商船在外夷置买。以为途中御盗之用。亦当于进口时报明呈缴。地方官酌量给予价值。分拨各营备用。方为妥善。著该督申明例禁。酌定章程。一并具奏。所有沿海各地方。并著各督抚严饬所属。一体照此稽查收缴。　　

