<!-- { "loadSidebar": true } -->
○甲辰。谕、今年秋审册内、刨坟之案。奉天、江南、江西、陕西、山西、湖广、福建、云南、诸省皆有之。而山东、河南、较多。直隶为尤甚。此等人犯。按其情节。法所难宽。查雍正年间。凡为首一次者。俱行正法。近年以来。朕办理稍宽。实出一时不忍。不意掘坟之案。数倍于前。是此等凶恶之徒。不可以德感。或且因宽而启玩法之心也。夫愚民即为饥寒所迫。不免作奸犯科。何遂以贪取财物。而残及枯骨。惨毒至于此极。此虽人心之无良。或亦由平素未知国法。视发掘为行窃之常。以至干犯严条。断无可贷。著奉天府尹。及各该省督抚、通饬地方有司。留心开导。谆切劝戒。以感动其天良。并将律文于各处明白晓示。俾知刨坟之情罪。如此其重。一犯此律。即不免于死。则奸徒畏法。故习不敢复萌。而薄俗可因而止息。该部即传谕。各该督抚知之。　　

○大学士等遵旨议奏、黑龙江将军博第、呼伦贝尔副都统玛尔拜等、奏请将呼伦贝尔地方之喀尔喀巴尔虎官兵。仍留驻劄。查前因军务。调拨东三省兵。额缺俱已挑补。由打牲处索伦、达呼尔内、挑一千名。添驻博尔德。挑三千名。添驻呼伦贝尔。至喀尔喀贝子彦楚卜多尔济属下、逃往俄罗斯之巴尔虎等。该台吉出银赎回。编为佐领。挑取二千四百名。亦移驻呼伦贝尔。此项兵皆非额设。特为训练。以备军营更调。数年来军务告竣。大兵俱已彻回。若仍留驻劄。与旧索伦、达呼尔兵、一体当差。碍难裁减钱粮。且巴尔虎等性多狡滑。难保必无猜忌。臣愚以为驻台。用官兵六百余名。为数较多。请将防边兵核减足用。除呼伦贝尔旧索伦、达呼尔一千余名外。仍需新巴尔虎兵若干之处。交博第、玛尔拜等、公同核议。酌定额缺。其额外新巴尔虎兵。仍给食钱粮。照彻回打牲处之旧索伦、达呼尔例、缺出。陆续裁汰。庶额外兵渐次核减。钱粮不致虚糜。巴尔虎等亦无所猜忌。将来设立马厂。需用蒙古。即由此项人等内。分别移驻。亦属妥便。从之。　　

○户部议准、江西巡抚陈宏谋奏称、仓谷空虚。买补甚难。请将本省捐监谷价。每石加增一钱。并请本省纳谷。不许赴部纳银。从之。　　

○礼部奏、朝鲜国王李昑咨称、该国民人金时宗、西嫩达伊牟、郑世弼、等三案。越境犯法。屡荷宽典。感戴天恩。咨请转奏。得旨、所奏知道了。朝鲜国民人。越境犯法。屡荷宽典。乃朕格外柔远之恩。若无知之人。见朕屡次从宽。而渐流于纵肆。则犯法者转多。非朕保全外藩民人之本意矣。该国王当严加约束。不时稽查。俾各安分。不致再罹法纪。该部即行文该国王知之。　　

○兵部议覆、陵寝总管贝勒允祜奏称、喜峰口、罗文峪、冷口、等处。附近陵寝。恐有不肖官兵。行窃为匪等事。请将该三处驻防官兵勤惰。令副都统富和、一人查办。庶责成专而防护愈密等语。查该三处驻防官兵。于雍正十年议定。交与该大臣总管、巡察管辖。业经十有余年。原因此三处边口。俱附近陵寝地方。关系风水。今若因该三处官兵。已改归山海关管辖。凡一应防护风水。稽察勤惰。该大臣总管、俱置不问。设有事端。殊非慎重防范之道。酌议嗣后该三处官兵。凡遇军政之年。一切考察贤否。填注考语。分别去留。俱交副都统办理具题。毋庸会同该总管。至事关防护风水。稽查勤隋之处。俱令该大臣总管、就近办理。从之。　　

○左都御史刘统勋等奏。考试拔贡。公同校阅。分别进呈。其山西毛清奇、误认题指。应不准拔贡。得旨、山西毛清奇。不准拔贡。发回本学肄业。该学政交部严加议处。余依议。此番进呈各省拔贡试卷。朕看取在一等者。文理即属平常。则其余更可知矣。至毛清奇、将论语本文。竟尔错记。尤为荒谬。夫拔贡乃造就人才之典。今各省所取。浅陋如此。何以振起文风。司衡鉴者不得辞其责。嗣后务须矢公矢慎。遴选出众之材。以鼓励多士。毋得苟且塞责。自干严谴。　　

○以直隶提督塞楞额、为陕西巡抚。调广东提督保祝、为直隶提督。以广东琼州镇总兵武进升、为广东提督。　　

○以湖南按察使王玠、为四川布政使。山东粮道明德、为湖南按察使。　　

○乙巳。谕广东水师战船舵工。准给随粮一案。系皇考格外之恩。乃当时各员。办理未协。于未经定例之先。即行支给。实属错误。理应扣追还项。但事隔八九年。现在充役之人。多非昔日领粮之人。若于各官名下。责令代赔。伊等又甚艰窘、可为悯恻。用是加恩、将粤省应追舵工随粮银一千三百九十七两零。米四百三十二石零。悉行豁免。以示优恤。该部可即行文该督抚提镇知之。　　

○又谕、提督永常、任内应得之项。仅足供伊日用之费。若所给夷使缎匹茶布等物。皆出己资。未免拮据。著照北路军营之例。准其动用公项。　　

○礼部奏、本年十一月二十五日。皇太后圣寿节。次日适届冬至。皇上先期躬诣斋宫。所有庆贺典礼。请于十一月二十二日豫行。从之。　　

○工部议准、江苏巡抚陈大受奏称、华亭县金山嘴一带。外护土塘。前经督臣杨超曾、奏请于土塘湾突之处。接筑玲珑石坝六十一丈。加桩工四十二丈。再帮筑土戗三十丈。部议、令查明果否有益。再行奏报。今查玲珑石坝。外钉密桩。中填石块。无虞潮水冲入。久则沙泥壅塞。益得坚固。洵可保护塘基。应即照此修筑。从之。　　

○命署户部左侍郎三和、实授。　　

○丙午。策试天下中式武举等一百十人于太和殿前。　　

○谕、闻得八旗阅兵。该管大臣等、俱支搭凉棚阅看。若不亲临队内操演。则进退之节。不得谙习。嗣后阅兵该管大臣等、著轮班入队。亲身督率操演。　　

○大学士等议覆、甘肃巡抚黄廷桂奏称、前买支河西满洲粮草。系照部价、每粮料一石。估银一两。每草一束。估银一分。但各属时价不一。计自乾隆二年冬季起。至六年底止。共不敷银十一万七千五百七十七两零。内官垫银、三万二千七百四十二两零。民垫银、八万四千八百三十五两零。屡请找给。俱经部驳。百姓大半畏缩。承办不前。恳将不敷之数。概行补给。嗣后采买永著为例等语。应如所请。著照甘、凉、西、肃、各镇协营之例。每粮料一石。折银一两者。加增二钱。其从前采买之项。俱照此补给。得旨、依议速行。　　

○兵部议覆、宁古塔将军鄂弥达等奏称、嗣后三姓、八姓、地方二十佐领下前锋领催缺出。请照船厂、宁古塔、之例。将各佐领下旧满洲披甲、一体挑取。如骁骑校缺出。亦将三姓、八姓、珲春、等处之旧满洲领催前锋。一并拣选。豫行保举。引见记名补用。至补用骁骑校之后。遇各处防御缺出。亦准一体拣选升用等语。查挑补旧满洲过多。恐有碍本处兵丁升转之路。今酌议三姓、八姓、二十佐领下之旧满洲。挑补骁骑校。不得过四员。珲春、三佐领下之旧满洲。准补骁骑校一员。如拣选不得其人。仍于三姓、八姓、珲春、各本处兵丁内、拣选升用。从之。　　

○以福建提督苏明良、新授广东提督武进升、对调。　　

○丁未。上诣皇太后宫问安。　　

○御紫光阁。阅中式武举骑步射。　　

○驻跸瀛台。　　

○戊申。上御紫光阁。阅中式武举技勇。　　

○驻跸瀛台。　　

○户部议准、江西巡抚陈宏谋奏称、通省孤贫口粮额数。请量为增减。计南昌、新建、高安、庐陵、吉水、安福、永新、临川、南城、贵溪、赣县、等十一县。原额一千八百八十七名。共应裁一百七名。所裁口粮。解司归入起运。奉新、宜春、万载、峡江、龙泉、宜黄、广昌、泸溪、玉山、广丰、都昌、彭泽、上犹、崇义、雩都、信丰、龙南、瑞金、石城、长宁、等二十县。原额二百六十七名。共应加一百七名。所加口粮。以癸亥年为始。即于各该县地丁银内动支。造入该年地粮奏销册内。具题查核。从之。　　

○己酉。上御紫光阁。覆阅中式武举射。　　

○诣皇太后宫问安。　　

○还宫　　

○赈河南永城、鹿邑、夏邑、柘城、上蔡、新蔡、西华、商水、郾城、郑州、新郑、淮宁、沈邱、等十三州县。水灾饥民。其不成灾之新野、汝阳、西平、遂平、项城、扶沟、等六县、俱缓徵钱粮。　　

○旌表守正捐躯之直隶省定州民张文臣妻王氏。　　

○庚戌。上御太和殿传胪。赐中式武举一甲贾廷诏等三人。武进士及第。二甲周廷凤等十人。武进士出身。三甲张珍等九十七人。同武进士出身。　　

○辛亥。上视顺懿密太妃病。　　

