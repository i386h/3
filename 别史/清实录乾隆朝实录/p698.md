<!-- { "loadSidebar": true } -->
○山西巡抚爱必达奏。晋省墩兵从前因边方紧要。每墩设兵一二名今各墩在腹里。自应因地制宜酌量彻留除楼子营、所管石城等、墩台一十六座。俱设在边墙。或与边垣附近。并保德营、所管孙家梁等、墩台八座。附近黄河。商贾往来。自应照旧。毋庸议彻外。其偏关等营所管虎头楼等、墩台八十七座。老营营等营、所管左火□□寺墩台六十四座。水泉营所管护营山□卯等、墩台三十座河保等营、所管护城等墩台二十六座。共兵四百二名。或偏僻山头商贾不通。或在腹里、附近塘汛。实属虚设同老营营原设巡边兵二十名。及五眼井、边外侦探兵五名。全裁仍归本营差操。再河会营、沙沟滩、至河曲县土沟七十里。未设塘汛。该处山路崎岖。行人络绎。应于适中之寺墕庙、山□卯子台、子梁、三处。各设兵五名。添建塘房官厅、墩台、望楼、牌坊、烟墩、令该兵携眷驻劄巡防。下部议行。　　

○以福建福州城守营副将茹鈗、为广东高廉镇总兵。　　

○戊午。上诣畅春园问皇太后安。幸静宜园。驻跸。至六月庚申皆如之。　　

○谕军机大臣等。据海亮奏、正定地方、已于五月二十五日得雨四寸。即高地亦可播种等语。看此、彼处得雨未为沾足。连日浓云时布。未知二十六七间。曾否得有透雨。直属迤南各府雨泽田禾、情形若何。可传谕那苏图、据实确查。即速奏闻。寻奏、查迤南之大名、顺德、广平、赵、深等属高田五月二十日前、有未经遍种者。自五月下旬、陆续得雨。俱已播种。尚有大名、元城、东明、等县。未经报到。现在饬查。得旨。览奏俱悉。　　

○兵部等部议覆、四川巡抚纪山疏称、金川军务机宜。全期传递迅速。请加增马匹。添设驿站。南路自新津起、至打箭炉止。现存驿马十匹。其自雅安分路至芦山县、自芦山至卬州、均无驿马。西路自成都至旧保县、松潘至新保县、并无驿站。按道路之平险。文差之多寡。酌量于各路增驿马。应如所请。南西两路。增设马、五百五十四匹。雇夫二百七十七名。所需马价、工料、鞍屉、棚厂、倒马分数。均照所请办理。事竣栽报。并将马匹鞍屉等项。变价还项。得旨。依议速行。　　

○署广西巡抚鄂昌奏。准刑部咨、议覆升任贵州按察使孙绍武条奏、黔属地方狭隘。苗多汉少。军流人犯、聚集太众、与苗往来、所关非细等因。窃思汉土人情。原有区别。且犯军流者。本非善类。若将此辈拨发土司。或土司不能钤束。或与土民交结。致生事端。粤黔逼近。风土略同。请嗣后各省发遣广西军流等犯。统于汉属州县内、照该犯应配道里之远近。酌量安插。又军流虽同为遣犯。军犯、则有附近、边卫、边远、极边、烟瘴之别。而流犯、并不论有无烟瘴。止按道里拨发。该犯一至烟瘴之地。触染毒气。多致伤生。请嗣后发遣广西流犯。免其分拨宁明等五州县安置。其余烟瘴少轻各州县。仍与内地州县、一例拨发。下部议行。　　

○己未。军机大臣奏。据侍郎玉保等奏称、乾隆八年。准噶尔入藏熬茶。由噶斯路行走。来使到时。将伊克柴达木、得卜特尔、两卡座。展设于哈济尔察罕乌苏。派西宁绿营兵一百名。今年来使、仍由噶斯路。应照八年例办理等语。应如所奏。交西宁总兵官张士伟、派兵一百名。与蒙古兵、同在哈济尔等处、展放卡座。再乾隆八年。玉保带领准噶尔人赴藏。因沿路未设台站。凡奏摺传事。俱从四川驰递。路途迂远。若有候旨办理之事。必致迟误。今次应请于现派出卡伦蒙古缘营兵丁内。酌派五六十名。交玉保于进藏时带往。自哈坦和硕、至喀喇乌苏、暂安台站。遇紧急事务。沿途递送。俟准噶尔人、回巢后彻回。从之。　　

○是月。奉天将军达勒当阿奏。现在雨泽稀少。觉有旱象。请豫筹接济。得旨。览奏俱悉。若再不得雨泽。夏禾或致成灾。有应筹接济者。速行奏闻。毋致后时。但奉天向为产米之乡。迩年收成颇好。何偶一旱歉。便至拮据。夫未雨之绸缪。固宜早为留意。而镇静安详、以定民志。尤根本之地最先务也。　　

○钦差大学士高斌、奏报经过直隶、山东、河南、江南、一带地方。得有雨泽。麦禾丰稔情形。得旨。卿去时此间雨旸时若。夏仲望雨甚殷。今于五月二十二日。甘霖优渥均沾。始谓麦收较胜去年。今则仍不及去年。但愿此后雨旸应时。大田或可希冀如旧岁耳。　　

○两江总督尹继善、奏报各属雨水调匀。二麦丰稔。惟徐州府属之铜山、沛县、被雹伤麦。现饬查勘。一面照例资给口粮。借给耔种。得旨。览奏欣慰。其被雹虽属一隅。亦当加意抚恤。　　

○安徽巡抚潘思榘奏。凤、颍、泗、三属。上年被水。蒙恩赈济。有应调剂者数条。一、劝农桑以警游惰。凤颍一带。男妇惰窳成习。鲜勤耕作。丰稔则仰食于天。灾歉则待给于官。所赖地方官时时劝戒。或艺桑麻。或植蔬果。勤者奖之。不率者惩之。即以民情之勤惰。为劝课之优劣。一、疏沟洫以备旱潦。凤颍一带。地有三等。一为岗地、最高。一为湖地、稍低。一为湾地、最下。湾地接连大河。人力难施。湖地外高中低。如于下流疏渠导水。即可涸出栽种。岗地绝少沟池。惟傍山麓、为坡塘以蓄水。夏秋缺雨。俾得引水灌田。一、稽流移以正风俗。凤颍民风。乐于迁移。稍遇灾歉。携老挈幼。潜往邻境。更有向系出外趁食之人。一闻本地灾歉。即捏称灾民。滥邀赈给。嗣后请严饬州县。悉心查察。除实在灾民外。如有冒领口粮者。严行究惩。再资送流民、至三十名口。即作一起。不许过多。庶不致沿途生事。得旨。此乃根本之务。历来安省巡抚。无言及此者。朕观此奏。甚嘉悦焉。勉力妥为之。以俟汝三年之成也。　　

○湖北襄阳镇总兵官齐大勇、奏谢、请训。得旨。诸事实心办理。酌中措施。而不存满假之念则得矣。为人为官。不过平易之道。何精微之有。　　

○湖南巡抚杨锡绂奏。本年四月内。衡州府属耒阳、衡阳、衡山、安仁、暴水冲倒民房二千四百余间。淹毙男妇十二口。田禾亦有损伤。现饬各属确勘。照例动项抚恤。得旨。知道了。督率属员加意赈恤。毋遗毋滥可也。　　

○山东巡抚阿里衮、奏报各属雨水情形。得旨。看此则仍属望雨也。即如京畿。高粱有二三尺高者。尚属望雨。而况一二寸之雨。其何能接济耶。一切留心体察。断不可存讳灾之意。　　

○山西布政使朱一蜚、奏报各属得雨情形。得旨。览奏俱悉。晋省吏治颇属废弛。又以巡抚屡更。恐属员不无观望。汝其加意整饬之。　　

○川陕总督张广泗奏。臣到川后。备知大金川贼酋莎罗奔、凶横不法。官兵屡次失利。现调汉土官兵、虽有二万余名。但土兵各怀二心。非逡巡观望。即逃匿潜藏。此土兵之不足恃也。而官兵又单弱。将来深入贼巢。或攻剿碉寨。或押护粮饷。或沿途防守。断难支持。窃念兵多固能糜饷。兵少难于速竣、亦糜饷也。臣与大学士庆复、及抚臣、提臣、酌筹。于近省贵州上游各协营内。抽调兵二千名。以备调拨。得旨。览奏俱悉。又批。甚通之论。足见干济。今照汝等所请。但既已添兵。惟应克奏肤功。仍当以班滚为戒。　　

○广东巡抚准泰奏。粤东滨海环山。民稠土狭。产谷稀少。每藉广西接济。三水县毗连西省。雍正十年。建有广益仓。西谷价贱时。收买存仓。少昂则开仓发粜。向例收粜。并责广州府粮捕通判专管。但通判驻劄省城。距三水一百七十里。诸多未便。且现在省城仓谷七万余石。均系通判经理。近又兼管钱局。广益仓势难兼顾。请就近改归三水县知县管理。盘查统辖、交代奏销、仍责成驿粮道。得旨。著照所请行。　　

○贵州安笼镇总兵官崔杰奏报、遵旨振刷营伍情形。得旨。实力行之。况张广泗久在黔省。今升任他往。恐兵丁以及苗民。皆不无观望。汝等宜留心也。此旨不可宣露。密寄孙绍武、丁士杰、知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十一



大清高宗法天隆运至诚先觉体元立极敷文奋武孝慈神圣纯皇帝实录卷之二百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年丁卯。六月。庚申朔。谕、朕幼诵简编。心仪先圣。一言一动。无不奉圣训为法程。御极以来。觉世牖民。式型至道。愿学之切。如见羹墙。辟雍钟鼓。躬亲殷荐。而未登阙里之堂。观车服礼器。心甚歉焉。仰惟皇祖圣祖仁皇帝、巡幸东鲁。亲奠孔林。盛典传于奕禩。皇考世宗宪皇帝、崇圣加封。重兴庙貌。尝遣朕弟和亲王、恭代展祀。未以命朕。意者其或有待欤。朕寅绍丕基。抚兹熙洽。思以来年春孟月、东巡狩。因溯洙泗。陟杏坛。瞻仰宫墙。申景行之夙志。复奉圣母皇太后懿旨。泰山灵岳。坤德资生。近在鲁邦。宜崇报飨。朕不敢违。爰遵慈训。亲奉銮舆。秩于岱宗。用答鸿贶。旋跸青齐。观风布泽。以昭崇圣法祖、教孝省方钜典。所有应行典礼。大学士会同该部、稽考旧章。详悉具仪以闻。其应预备之各衙门。查察事宜。先期请旨。至行在一切所需。悉出公帑。无得指称供顿储偫。丝毫贻累闾阎。羽林卫士、内府人役等。各该管大臣严行稽查约束。并令扈跸文武臣僚。严饬傔从。无或侵践田畴。致妨宿麦。如有骚扰地方、指名需索者。立即参奏。从重治罪。通行晓谕知之。　　

