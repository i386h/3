<!-- { "loadSidebar": true } -->
○谕总理事务王大臣。治道贵乎得中。矫枉不可过正。前已屡降谕旨。训迪廷臣。近见八旗办事情形。及诸臣条奏事件。尚有未合大公至正者。如八旗事务。头绪繁多。章程不一。朕是以略加斟酌。去其繁冗。俾从简易。而都统副都统等、竟于会议之时。多不到班。更有乾清门奏事亦不到者。且有交办事件。迟至一年半年而后议奏者。有朕面询所奏之事情节。而茫然不能应对者。如此、则日渐废弛。鲜能振作。岂朕料理旗务之本意乎。又如诸臣条陈关税者甚多。而皆未得其枢要。夫钞关之弊。如额外巧取。违例横徵。奸胥猾吏。多般需索。自当严行禁止。违者重治其罪。故乡村落地税。苛累细民。已经特谕革除。若将关税正项。概行议减。不过官吏中饱。上有损于国课。而下无益于商民。乃事理之显然可见者。又如有请除学校烦苛之弊。欲更成例者。在国家养育人才。士子原当优恤。倘学臣等约束规条。过于严厉。俾多士有束缚之苦。而无优游之乐。固不可行。若一味宽纵。不绳以礼法。则荡检踰闲。如前明之绅衿。武断乡曲。凌虐庶民。贻害于风俗人心。而本身亦罹法网。岂国家优待士人之道乎。其他矫枉过正。与此相类者。不一而足。是皆狃于一偏。而不知其流弊者也。大抵皇祖圣祖仁皇帝时。久道化成。与民休息。而臣下奉行不善。多有宽纵之弊。皇考世宗宪皇帝。整顿积习。仁育而兼义正。臣下奉行不善。又多有严峻之弊。朕缵承统绪。继述谟烈。惟日孜孜。正欲明作有功。以几惇大成裕之治。近觇诸臣奉行。渐有错会朕旨。而趋于怠弛之意。朕滋惧焉。天下之事。有一利、必有一害。凡人之情。有所矫、必有所偏。是以中道最难。先儒谓子莫所执、乃杨墨之中。非义理之中也。必如古圣帝明王。随时随事。以义理为权衡而得其中。乃可以类万物之情。成天下之务。故宽非纵弛之谓。严非刻薄之谓。朕恶刻薄之有害于民生。亦恶纵弛之有妨于国事。尔诸臣尚其深自省察。交相劝勉。屏绝揣摩迎合之私心。庶几无旷厥职。而实有补于政教。戒之慎之。　　

○礼部奏册立皇后典礼。得旨、著遵前旨。于二十七月后举行。　　

○甲戌。遣官祭先医之神。　　

○遣官祭昭忠祠。　　

○谕总理事务王大臣。礼部奏请二月十三日御门听政。朕思百日之后。虽阅两月。位皇考梓宫。现在雍和宫。朕即御门听政。心实不忍。可俟梓宫奉移山陵后。再行请旨。　　

○定江南佐杂养廉。谕曰、闻江南佐杂等官。向来未议养廉。该省事务繁多。差遣络绎。倍于他省。微员俸少力薄。未免衣食艰难。查江苏有不充饷之盐规银两。安徽司库。有存公耗羡银两。著总督赵宏恩、巡抚顾琮、赵国麟、公同查核。仿照江西湖广之例。酌定数目。每年赏给以为养廉示朕体恤微员之至意。　　

○遣准噶尔来使吹纳木喀起程。召入乾清宫。谕曰、此次尔等来时。朕未曾派出大员。与尔等议定疆界者。非朕不受尔等请和。意欲兴戎也。以尔台吉噶尔丹策凌、未能遵奉皇考谕旨。酌定疆界。且又假词陈请。朕虽派员定议。亦属无益。况疆界一事。尔等岂可专主。是以未经定议。将谕旨命尔等赍回。噶尔丹策凌、又奏请遣使。先是皇考轸念黄教众生。曾经遣使。尔等并未遵奉定界。今朕遣使何益。噶尔丹策凌、诚能遵奉皇考谕旨。酌定疆界具奏。即一言足以蒇事。不然。虽往返遣使何为且定界之事。不过从尔所请。于我天朝无涉。朕惟仰体皇考圣心。阐发黄教。安养众生。断无与尔兴戎用兵之事。今将官兵彻回。各归本处。惟少留弁兵以卫疆圉。想尔等亦有所闻。此等守卫疆圉之兵。无论与尔和好与否。防守地方。在所必设。朕为大君。既经降旨。断无复改之理。谕旨内俱经备载。噶尔丹策凌接奉此旨。诚能遵奉皇考谕旨。留意黄教众生。酌定疆界。遣使具奏。抑或遵照谕旨指示。止以喀尔喀游牧。不过哲尔格西喇呼鲁苏一事为请。亦属可行。朕自降旨指示。尔使臣惟思玉成此事。始属有益。亦不致徒劳往返。朕两次所降谕旨。尔须谨记。俟去时谕噶尔丹策凌。当思久远之策。勿顾目前小利。噶尔丹策凌、系一部落为首台吉。岂不知此。且尔等激朕兴师。不过希图小利耳。今不出师。祇守内地边疆。尔等何利之有。总之和则于尔有利。否则于尔无利。此皆事之显然者。将此晓谕噶尔丹策凌、一切利害。详细酌定。　　

○户部遵旨议覆都察院左都御史孙嘉淦、山西巡抚觉罗石麟奏称、平蒲解绛等处。地窄人稠。向赖陕省商贩。小民不致艰食。自西陲军兴。陕省禁籴。加以上年歉收。粮价日长。今大兵已彻。军需自少。请敕下陕西抚臣。停其禁籴。俾晋属民食有资。应如所请。又议山西巡抚觉罗石麟奏请、于平蒲解绛等处。开仓借粜。以济民食亦应如所请。得旨、依议速行。　　

○礼部议奏、崇庆皇太后曾祖父额宜腾。祖父吴禄。俱追封为一等公。妻俱追封为公妻一品夫人。应照例致祭。立碑修墓从之。　　

○河南学政邹升恒奏、直隶陕州、并所属灵阌二县生童。以赴河南府考试不便。情愿捐资、于陕州建立考棚。每年修费。请于该州县养廉公费动用。下部议行。　　

○以鸿胪寺少卿晏斯盛、为安徽布政使。　　

○乙亥。孝康章皇后忌辰。遣官祭教陵。　　

○谕内阁、大学士张廷玉处。有写字监生吴自高。缮写奏摺多年。为人慎密。朕所素知。查翰林院有待诏二缺。因不得能书之人。久悬未补。著将吴自高补授一缺。令其照旧缮写效力。　　

○又谕、八旗大臣。有教育旗人之责。本应将该管官兵。不时教训。令各循分守法。不得滋事。近闻八旗人等。每遇年节。有在街市纵酒妄为者。此皆由八旗大臣等。平时并不留心教管。遇此不肖之徒。又不拏获惩治。肆意妄为。成何体统。著交八旗大臣、如何严查管束之处。详议具奏。寻议、嗣后旗人。有纵酒骚扰街市者。令堆拨官弁。就近拏送。官、则查参交部治罪。兵丁、则就其情由轻重。分别惩治。从之。　　

○户部议覆湖南巡抚钟保疏称、黔苗滋事以来。辰州商少粮贵。请发常平仓谷。并拨运截漕项下余存二耗米。里纳加一耗米。减价平粜。乾州向无积贮。请拨粜桃源县仓谷二千石。应如所请。其里纳加一耗米。先经该抚请定价折银充饷。应于彼案查明报部再议。从之。　　

○广东广韶学政王丕烈疏请、裁惠州府学文武童生进额各三名。归新隶嘉应州之兴宁、长乐、二县。裁潮州府学文武童生进额各二名。归新隶嘉应州之平远、镇平、二县。统拨州学。裁潮州府学武童进额二名。拨归嘉应州。裁广州府学文童进额一名。拨归直隶连州。下部议行。　　

○丙子。上诣雍和宫梓宫前供奠。　　

○户部议拨浙江省雍正十三年分地丁银十万八千八百余两。从原任贵州巡抚元展成请。解往黔省。为新募兵丁粮饷。并制造器械之用。得旨、依议速行。　　

○予前任福建总督范承谟、入祀浙省贤良祠。　　

○丁丑。上诣皇太后宫问安。　　

○谕总理事务王大臣。人臣陈奏事件。理宜慎密。若有参劾。既非露章而用密摺。尤不当漏洩于外。以自作威福。前给事中曹一士纠参王士俊。用密摺封奏。朕念君不密则失臣之义。未尝向一人谕及。乃数日之后。外间已共相传播。若非曹一士自向人言。则众人何从而知之。似此轻浮躁妄。自取过愆。深负朕求言之意。著交该部察议。以为密奏而漏言之戒。此正所以教勉诸臣。而非以阻塞言路也。可一并晓谕知之。寻部议、降三级、抵销一级。仍降二级调用。得旨、著照部议所降之级。从宽留任。　　

○又谕、仲春以来。农事方兴。雨雪时降。麦秋有望。殊属可喜。但群士入闱。衣履未免沾溅。在群士学古入官。上焉者可服在大僚。其次亦将膺民社之寄。自当以天下之乐为乐不以沾溅为苦。而朕心不免轸念。著即发库帑。各赐白金三两。为修整衣履之用。　　

○设沁河堤工长夫。谕、朕闻河南武陟县木栾店沁河堤工。关系民居庐舍。每年派民夫修筑。以防水患。里民按亩派钱。约计二千四百余两。颇为地方之累。若设立长夫三十名。岁支工食三百六十两。即可省民间二千余金之帮贴。著该部传谕河南总河白钟山。照此办理。其设立长夫、每年应领工食。即动豫省存公银两给发。不得丝毫累民。永著为例。倘胥吏土棍等。仍有借名科派者。交与该管官严查。从重治罪。　　

○总理事务王大臣等奏筹军营贮米事宜。大将军庆复前奏鄂尔昆等处、现贮米二十万余石。军营将军大臣员弁等。每月需米七千余石。办给彻兵行粮。需米五万余石。余存米石。以为臣等议留兵丁、喀尔喀兵、及守卡伦兵支食。又喀尔喀兵三千。于鄂尔昆附近屯驻。一年需米五万石。计军营存米。益以归化城尚书通智、商人范毓馪、运致米石。足供四年支用。至每年留新出陈办理之处。应行文庆复详议具奏。从之。　　

○礼部奏、朝鲜国王李昑、补进方物。照例移准三节外。尚余黄细苎等物。应于今年贡内移准。从之。　　

○兵部议奏、河东总督既裁。照旧设立巡抚。其督标中军副将。应改为抚标中军参将。副将中军都司。应改为参将中军守备。山东兖州镇总兵。先因总督驻劄缺裁。今应照旧设立。其镇标各员。皆如其旧。得旨允行　　

○戊寅。定大学士迈柱行走班次。在张廷玉之后。朱轼之前。　　

○吏部议、云南道监察御史卢秉纯奏请、科目出身之县令。经以不能胜任改教。如有实心训课。振兴士习之员。应仍准督抚会同学臣、于大计俸满年分。保荐升用。应如所请。从之。　　

○协理陕西道御史福德奏、亏空案内。不得冒开欠项抵偿。下部议、寻议、亏空人员。有借欠可抵。必实系近年债负。力能交纳者。方准追抵。地方有司。或徇听开欠。妄追无辜。或受贿得赃。各依律究治。上司议处。其有因规避处分、指引开欠。及朦胧开报。混行追抵者。与该管上司、并照例议处。从之。　　

○福建巡抚卢焯奏、闽省同知通判额徵屯粮。其地坐落各州县。兼有隔府隔省者。请将福州等处屯田。查明坐落州县。有田归民耕。而仍列故军老户者。即行更正的名。分归州县徵收。下部议行。　　

○署黑龙江将军那苏图奏、出征打牲兵丁。多系单妻幼子。散处山谷。将发遣人犯。拨给为奴。恐难管约。墨尔根地方。霜降较早。添设官庄。于积贮无益。前副都统多奇那所请。均不便。下部议如那苏图所奏。从之。　　

○以镶黄旗汉军副都统策楞、銮仪卫云麾使福清、俱为銮仪使。　　

