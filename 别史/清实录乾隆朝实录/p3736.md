<!-- { "loadSidebar": true } -->
○大学士署四川总督孙士毅奏、难民王合伦、至平块营投顺。当经赏给银牌诱使立功。王合伦将楚匪大头目龙长固、设法诱降。讯据该犯供称首逆吴老岩、率领手下苗匪。入寨烧抢。杀死伊母。胁令顺从。授为大头目。把守河口。复调至黄瓜寨。豫备抗拒官兵。情罪重大。但该犯曾亲至黄瓜寨。见过吴老岩、石三保等。将来有须该犯质证之处。因将该犯监禁。调任两江总督福宁奏、永绥围城已解。防御更宜严密。现饬副将庆溥等、严守要隘处所。谕军机大臣曰、龙长固、系属苗民。乃顺从苗匪。抗拒官兵。情殊可恶。孙士毅因将来有需该犯质证之处。将该犯严密监禁。此等匪犯。此时自不便办理。致阻效顺之心。但俟事定后务须从严究办。以净萌蘖又楚民王合伦、能将苗匪头目设法诱致。颇为出力著即照良苗石老三等之例。赏给六品职衔。以示鼓励。又据福宁奏、永绥围解一摺。殊不知耻。福康安、和琳、一抵楚境。即能连次克捷。复将永绥贼匪剿杀。福宁在彼日久。株守空城。毫无展布。今尚靦颜为此奏耶。惟所称乾州保靖。均有投诚苗人。固不可阻其向化之心。亦不可遽为轻视。现饬镇将等阳示羁縻。阴为防范等语。所虑尚是。现在福康安、和琳、已于永绥乘胜进剿。直捣贼巢。声威壮盛。福宁惟当奋力自效。并力夹攻。将首恶等帮同拏获。稍赎前愆。勿再仍前一筹莫展。致干重咎。　　

○旌表守正捐躯福建侯官县民郑学书妻应民。　　

○辛卯。谕、向来南粮余米。俱准在通州变卖。以资食用。今南粮既已抵通。旗丁于交足正供之外。所有多余米石。愿出售者。仍著加恩、准其就近于通州粜卖。在旗丁等既所乐从。于郊畿市价民食。亦有裨益。该部即遵谕行。　　

○又谕曰、伊辙布、著来京候旨。所有福建布政使员缺。著田凤仪调补。田凤仪接奉此旨。即著驰驿速赴新任。　　

○又谕、昨据伍拉纳、哈当阿等奏、台湾贼匪陈周全等、纠众滋事。已有旨令该提督等速往查拏。兹又据伍拉纳等奏、该处漳泉、广东、各村庄俱起义民。贼匪多被抢获。余党纷纷窜散。陈周全等三月十五日、攻扰民庄。有义民首杨仲舍、许畅舍、施迈舍、金铺观等。招集义民二千余名。假意投入贼夥。与贼饮酒。出其不意。杀死贼匪百余人、将贼首陈周全拏获。装入木笼等语。览奏欣悦。台湾自林爽文滋事之后。大加惩创。乃为时未久。陈周全等复敢聚众戕官。不法已极。实属罪不容诛。该处义民帮同杀贼。而义民首杨仲舍等、能招集多人。诱获贼首。实属可嘉之至。除杨仲舍等四人。交伍拉纳等查明照从前义民黄奠邦、郭廷筠等之例。超擢官职。优加赏赉。俟事定后送部引见外。所有义民首、及义民等、查明广东是何村庄。福建是何村庄将本年应纳钱粮。均著该督抚详查。分晰住址。概予宽免。以示朕嘉惠善良。恩施逾格至意。　　

○谕军机大臣等、据浦霖奏、闽省米价昂贵。委知府石永福、同知舒庆云等分赴浙江、江西二省。各采买米十万石。所需价脚即于该二省藩库、就近借支发给、解还归款等语。闽省漳泉一带。因上年被水。今岁春收。又未能一律丰稔。米价腾贵。小民觅食维艰。朕心深为轸念。虽业据浦霖、委员分赴邻封采买。诚恐耽延时日。缓不济急。著传谕吉庆陈淮、先期遴选妥员。一俟闽省委员到日即速帮同分赴米贱地方。按照市集时价。如数买足。克期运往。以济闽省民食。毋得稍分畛域至此项米石。若由陆路运往。中隔大岭。山路崎岖。所费不赀。如由海道运往。较为捷速。但有无格碍难行之处。并令吉庆、陈淮、各就地方实在情形。定议具奏。　　

○又谕曰、魁伦奏闽省各州县仓储、多非实贮一摺。该处米价昂贵。仓谷亏短。虽不能及早上闻。但此时据实直陈。尚属可原。该省究竟何处亏短若干。如何设法弥补。著即详悉据实具奏。不可周旋督抚。含糊混过。将此传谕知之。　　

○又谕、据魁伦奏、闽省各州县仓储、多非实贮等语。业经降旨令伊辙布、来京候旨。其福建布政使员缺。已令田凤仪调补矣。各省仓储。俱系实贮。岂容丝毫亏短。乃闽省各州县仓储多非实贮。因何该督抚等、并不奏闻。此事关系不小。不可不彻底查办。业已降旨令魁伦查明参奏外、并传谕田凤仪、接奉此旨。即起程驰驿前赴闽省。随同魁伦、将该省各处仓储。何处亏缺若干。是否系州县任意侵那舞弊抑或上司通同弊混之处。逐一查明。据实联衔具奏。该司向来办事结实。是以特行简调。伊系新任。无所用其回护。务当认真查办。以副委任。　　

○旌表守正捐躯湖南湘潭县民张某妻马氏　　

○壬辰。谕、本日召见总兵穆尔松阿观其人糊涂。清语平常应对迟钝。且历任以来并未著有劳绩。不胜专阃之任。著在头等侍卫上行走。所有闽粤南澳镇总兵调补遗缺。著富森布补授。　　

○改直隶大名县县丞分丞漳河并请改铸关防。从总督梁肯堂请也　　

○以故諴郡王弘畅子永珠、照例袭封贝勒。　　

○癸巳。上幸静宜园驻跸。至乙未皆如之。　　

○谕、朕办理庶务往往天牖朕衷几先洞烛。本年会试榜发。第一名王以铻系浙江人。二名王以衔、亦系浙江人。朕披阅之下。以各直省应试举子、不下数千人。岂无真才足拔。王以铻、王以衔、同籍联名。俨然兄弟。恰居前列。殊觉可疑。兹据钦派大臣将覆试各卷。分别等第进呈。第二名王以衔、覆试列在二等第四。高下尚不相悬。其王以铻、竟列在三等七十一名。朕亲加披阅。疵颣甚多。派出大臣。校阅甚为公当。且据磨勘大臣奏称、王以铻会试中式之卷。第二艺参也鲁比内用一日万几一夜四事等字样。于先贤身分尤为引用不切似此肤泛失当之卷。何以拔置第一。且所拟策题。纰缪处甚多。该考官等于抡才大典。漫不经心。殊非慎重。衡文之道窦光鼐人本拘迂。不晓事体。朕夙闻其于时艺一道。尚能留心讲习是以派为正考官。不意其糊涂错谬。一至于此。且初九日主考出闱复命。召见时、窦光鼐不特奏对不明跪起兼至倾跌。是其年老昏愦。岂可复膺风宪之任。除副考官刘跃云、瑚图礼、及荐卷不当之同考官等、即照和珅等所请。交部严加议处。余著照所拟分别办理外。窦光鼐、著即解任听候部议。所有都察院左都御史员缺。著朱圭补授。广东巡抚员缺。一时尚未思得其人。朱圭著暂留巡抚之任。其未回京以前。著纪昀兼署左都御史事务。俟朕简放巡抚有人。到广东任。朱圭再行来京供职。　　

○以故奉恩将军明赞子宜贵、顺玉子祥璧、及病休之奉国将军永育子绵沄、各袭职。　　

○甲午。谕曰吉庆奏、台湾匪徒滋事、飞咨提臣、及沿海各镇多拨船只。拣派官兵。在交界洋面截拏防范。而成德复奏、豫备满兵千名。马二百匹听候调拨各等语。台湾贼首、业经就擒完事。此等匪徒纠众滋扰。本处官兵。尽敷剿捕。浙省相隔较远。何至虑及贼匪窜入。纷纷调拨。又湖南剿办苗匪。大功指日告蒇。广西附近楚南。前已拨解火药。乃本日据长麟奏、又有广东省筹备拨济。亦未免过当。外省督抚。办理地方事件。非失之太过。即失之不及。往往意存畛域。于邻省事务。或竟置之不问。否则过涉张皇。不顾事体缓急轻重。惟知一味见长。更或并未筹办。徒以空言入奏。即此等奏章。亦不过听之幕友胥吏。率意胪陈。该督抚未必细心检点。殊涉张皇。嗣后各督抚等、务宜加意斟酌。权衡轻重。固不可漫无措置。亦不得过事铺张。方为允当。至吉庆奏、闽省漳泉一带米价昂贵。现饬沿海各县。遇有闽商来浙采买。无许居奇阻遏。并将各州县仓谷碾米十万石雇船运往等语。此事昨据浦霖奏、请赴浙采买。已有旨令吉庆等帮同办理兹该抚尚未接奉谕旨。即豫先筹备。所办尚是。惟当督饬所属。迅速运往。以济民食。方为妥善。　　

○举行乾隆六十年山西省军政。卓异官三员。年老官二员。有疾官一员。罢软官一员。才力不及官一员。分别议叙处分如例。　　

○乙未。谕、前交各省大臣等、将民欠各项银两查明。奏到时、经朕概行宽免。兹据舒亮。查奏自五十四年起、至五十九年、因灾支借齐齐哈尔打牲旗下兵丁、黑龙江打牲官庄丁驿夫等、尚未缴完谷七万二千三百余石。银十万四千六百九十余两等语。著加恩概行宽免。以示朕体恤旗下世仆至意。　　

大清高宗法天隆运至诚先觉体元立极敷文奋武孝慈神圣

纯皇帝实录卷之一千四百七十六


大清高宗法天隆运至诚先觉体元立极敷文奋武孝慈神圣纯皇帝实录卷之一千四百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六十年。乙卯。四月。丙申。上回圆明园。　　

○以大学士和珅、王杰、吏部尚书刘墉、户部尚书董诰、礼部尚书纪昀、吏部侍郎金士松、礼部侍郎铁保、工部侍郎吴省钦、为殿试读卷官。　　

○丁酉。孝端文皇后忌辰。遣官祭昭陵。　　

