<!-- { "loadSidebar": true } -->
○调办理归化城事务兵部尚书通智、回京。命副都统瞻岱、前往归化城。与丹津商办垦地建城事务。　　

○旌表守正捐躯之河南南阳县民周正海妻、季氏。陕西淳化县民张汉兴妻、陈氏。　　

○庚戌。宗人府进呈玉牒。上于中和殿恭览。　　

○诣皇太后宫问安。　　

○辛亥。追谥明建文皇帝、为恭闵惠皇帝。　　

○户部议覆、江苏布政使张渠奏、江浙二省海关、额办铜一百万斤。定限每年六月起解、十二月到部。如逾限不解、承办之员、照例革职留任。该管上司、降二级留任。展限四个月、戴罪承办。如限内完至三分之二者、免其革任治罪。再宽限四个月、照数办足解部。如限满未完、即将承办之员革任、交刑部从重治罪。另委贤员接办。查有亏空、著落家产追赔。该管上司、降二级调用。再令分赔完结。如参后六个月内、将铜觔交完者。准予开复。如此略为酌更、则于定例之外、再得展限四个月、自可从容办理。若二参限满、完不及三分之二者、仍照旧例议处。至江浙二省海关所办铜觔、既数倍于前。承办之员、能依限全完者、该抚核明报部。臣部咨吏部量加议叙。又各省解部铜觔、每百斤例给水脚银三两。前因各省铜觔、归并江浙二省分办时、据原任苏抚吴存礼、节省银八钱。嗣于雍正三年、仍归各省分办、各省已照旧全支。惟江苏浙江、尚扣节省。承办之员、实多赔累。今归并海关、铜且数倍、运费益多。一员之力、岂能赔垫。应令海关所办铜觔、起解之日、即将所需水脚银两、除解部饭银外、其余俱照数全支。完解之后、据实报销。倘有侵隐情弊、指名查参。从之。　　

○壬子。镶黄旗汉军都统纳穆图奏、遵旨查崇祀昭忠祠官员子孙。今查得尽难之原任骁骑校李有功曾孙、马兵李荣。人甚平常。伊孙马兵李如勋。曾孙李朝林、李朝凤。现在西安驻防。李朝鼐、现随伊族叔京口参领李琮任。应行文各该将军、拣选送旗、带领引见。得旨、此次所查、特为忠义之臣子孙内、现在并无居官之人。其材具尚可录用者、查出俟朕酌量录用。并非不论其材具、概行录用。今若将外省居住人等、调取来京。其不可用者、再令回原处。往返徒费盘缠。外省居住人等、不必调取来京。八旗大臣、仍遵照原降谕旨办理。　　

○以户部侍郎杨汝谷、署兵部侍郎。　　

○赈江南宿州萧砀等州县卫、水灾饥民。　　

○癸丑。上诣皇太后宫问安。　　

○定已旌寿民恩诏加赏之例。谕总理事务王大臣、闻各直省老民老妇、从前已经旌赏者、遇有恩诏、不得再行给赏。即如豫省新乡县老妇刘氏、今年一百十五岁矣。因雍正十二年间、年登一百十三岁时、曾经题准建坊赏赐。此番恩诏、不得入册。朕思刘氏跻此罕有之贞寿。自应一体沾恩、以昭旷典。著该地方官、仍造入恩赏册内。使伊得被光荣。各直省老民老妇、凡年登百岁、从前已蒙旌表者。俱照刘氏之例、仍加赏赐。以示朕优待寿民之意。并将此永著为令。　　

○赏故直隶提督宗室章格、银五百两。并照例予恤。　　

○议叙西北两路彻回之京城、奉天、船厂、右卫、黑龙江、察哈尔、西安、宁夏、巴尔虎、等处弁兵。分别升赏有差。　　

○山东巡抚岳浚疏报、雍正十二年垦旱田地、十顷有奇。　　

○甲寅。谕、陕甘两省钱粮耗羡。向系加二徵收。前已降旨令该督抚等于乾隆元年为始、减去五分。示朕轸惜民力之意。现在雍正十二年以前钱粮、俱已蠲免。其雍正十三年分、该省尚有未完民欠。恐官吏仍循旧例。小民一时未能分晰。以致混冒收纳。亦未可定。著将雍正十三年分未完钱粮应徵之耗羡、一并减去五分。该督抚即通行出示晓谕、咸使闻知。　　

○兵部覆准、原任黑龙江将军那苏图奏、齐齐哈尔所属、乌阑诺尔驿站起、至呼阑地方止、应设六站。每站派兵十名。给马五匹、牛五只。所有倒毙马牛、并草料公费等项、照茂兴驿站例支给。其丁于旧站余丁内挑选。每丁给银七两。又驻兵之呼伦贝尔、虽于波尔德兵一千名内派往百名、设十台。但波尔德兵已操练数年、应停其分拨。将伊等之缺、于打牲索伦达呼尔内、挑取无牲畜之丁六十名。免其交纳貂皮、设六台。再于呼伦贝尔兵丁内、挑选四十名。设四台。每丁赏马二匹、乳牛三只。永远坐台当差。每马折给银六两、牛五两。自行购买。每台给车十辆。其往返差送公文之人、每台年给米二仓石。从之。　　

○乙卯。上诣雍和宫梓宫前、行月祭礼。　　

○诣皇太后宫问安。　　

○总统驻防哈密官兵陕西固原提督樊廷奏、接管驻防事务一摺。得旨、知道了。极边要地。唯在汝等。和衷共济。先事预防。不可少懈。若驻防无事。边宇宁康。其功与效力疆场等也。　　

○换铸通政司大理寺银印、从通政使满色请也。　　

○命五城各拨空闲官地、掩埋无名胔骼、从巡视东城御史萧炘请也。　　

○福建巡抚卢焯疏报、各属州县、开垦雍正十一年分民田、园、地、四十三顷有奇。屯田、一顷有奇。雍正十二年分民田、园、洲、四百七十顷有奇。屯田、五十七顷有奇。　　

○山西巡抚觉罗石麟疏报、阳高县阳和牧马厂、垦复雍正十二三等年分地亩、二十五顷有奇。　　

○丙辰。谕曰、固原提督印务、前已降旨令柏之蕃前往署理。今柏之蕃到京、看来不胜固原提督之任。著查郎阿、刘于义、于陕甘现任总兵内拣选一员、令署固原提督印务。其所遗总兵印务、即令柏之蕃署理。仍留心试看。　　

○广西布政使张钺、因病回籍。以广东肇罗道杨锡绂署理。　　

○旌表守正捐躯之直隶民陆自全妻、陈氏。　　

○丁巳。总理事务王大臣议覆、刑科给事中陈履平、疏请酌定律例、四款。一事主报赃失实之条、宜酌改。一、捕役误伤杀死罪人之条、宜仍照本律定拟。一、仇盗未明之案、请将武职一体处分。一、发冢盗贼、请更定承缉接缉官之处分。所奏各条中、似有可采。请交律例馆、会同该部详酌妥议。从之。　　

○吏部议准、盛京户部侍郎官保奏、盛京户部所管官屯。请照礼工二部之例、添设六品官二员专管。令户部堂官会同将军、于各该衙门有顶带笔帖式内、拣选四员送部、引见补放。从之。　　

○定边副将军额驸策凌奏、六月二十八日夜、忽有贼至沙扎海卡伦、盗马一百二十五匹。护军熙卜求等迹之、逃去。本月初八日清晨、有贼百余、来窥卡伦。熙卜求率蒙古兵、登山据险、鸟枪齐发。贼绕山远伺、日昃始去。臣等伏思贼两次潜至沙扎海卡伦、或未知我彻兵虚实、辄来探听。或将大队设伏、先以少兵诱我。均未可定。已令哈岱、于乌里雅苏台等处豫防。贼即猝至、无轻与战。臣等亦率兵由鄂尔坤出屯塔密尔等处、严整以备。得旨。知道了。凡事俱宜深思、应机从事。慎勿轻举。又谕总理王大臣、额驸策凌此奏、可抄示查郎何、刘于义、常赉、樊廷、等知之。令其防范准备。　　

○赈陕甘陇西、伏羌、河州、碾伯、西宁、等州县、水灾雹灾饥民。　　

○戊午。定给穷苦佐杂回籍路费。谕曰、向来各直省县丞、主簿、典史、巡检、等微员、革职解任。或告病身故。无力回籍者。令该督抚设法料理。令得早还故土。此国家轸恤下僚之至意也。在督抚办理此事、自应妥议捐助。俾穷员家口、得沾恩泽。乃闻各省督抚、吝惜巳赀。而于通省各微员俸银养廉内扣除、以为资助之用。夫微员俸少禄薄、岂可再行扣减。大于情理未协。嗣后微员离任身故、实系穷苦不能回籍者。著该督抚于存公项内、酌量赏给还乡路费。每年造册报销。不得派及现任之微员。将此通行各省、一体遵照办理。　　

○兵部奏、署宁远大将军查郎阿、遵雍正十一年谕旨、将西路军营之奋勉出力开档领催马甲、造册送部。定边大将军平郡王福彭、将北路军营开档领催马甲、分别头二三等送部。查西路册送西安开档兵、二百九十名。北路列为头等京城开档兵、二十三名。右卫、奉天、宁古塔、黑龙江、等处开档兵、三十九名。俱系倍加奋勉。应准作为另户。由臣部行文八旗及各该处、令报明户部。再北路列为二等之京城开档兵、三百三十六名。右卫等处开档兵、二百三十二名。应否作为另户之处、伏候命下施行。得旨、列为二等之开档兵丁、亦作为另户。俟出派归化城戍守兵丁之时、该部具奏请旨。余依议。　　

○给山西省司府经历、照磨、并州判、县丞、等官、二十员。吏目、典史、巡检、驿丞、仓库大使、一百六十八员、养廉、兼署之员、支给署任一半养廉。从侍讲学士杨椿请也。　　

○铸给淮安府粮捕通判关防。从两江总督赵宏恩请也。　　

○实授鄂善为吏部左侍郎。　　

○调署湖南巡抚钟保、为湖北巡抚。湖北巡抚高其倬、为湖南巡抚。　　

○赈湖北汉川、江陵、二县、荆州等三卫、水灾饥民。　　

○旌表守正捐躯江苏某县民沈运妻、袁氏。　　

○己未。上诣皇太后宫问安二次。　　

○湖南巡抚钟保奏、沅州地处边隘。最关紧要。今镇道俱移驻镇筸地方、沅城内、仅副将知州两员。似觉单薄。请以沅州改为府治。设知府一员。通判一员。经历一员。附府设知县一员。县丞一员。典史一员。将现任之知州、州同、吏目、裁改。其附近沅州之黔阳、麻阳、二县、改归知府管辖。并铸给印记、添建衙署。得旨允行。　　

○旌表守正捐躯山西某县民史恩妻、王氏。　　

○庚申。上诣皇太后宫问安。　　

○诣雍和宫梓宫前供奠。　　

○吏部议准、办理归化城事务兵部尚书通智奏、清水河善岱等处、添设协办同知事务笔帖式各一员。管理开垦田亩、办理地方事务。应给与衙署、人役、养廉、图记、从之。　　

○又议覆、经略苗疆贵州总督兼巡抚张广泗奏、遵义县小洪关铅厂、硐老山空、开采无益。应准封闭。从之。　　

○礼部议覆、顺天府府丞周绍龙疏请、顺天府文庙祭器、乐器。应照额设原数、依式成造。并通行直省、有未经制造者、令该督抚查明咨部。陆续成造。敬谨收贮。从之。　　

○工部议准、奉天府府尹宋筠奏、新设熊岳理事通判、尚未设有衙署、请将陈仓之屋修改。从之。　　

○两广总督鄂弥达疏报、惠州府属垦筑盐町、三十二漏。　　

