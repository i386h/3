<!-- { "loadSidebar": true } -->
○谕军机大臣等、今日奉移大行皇太后梓宫、于畅春园之九经三事殿。妥侑圣灵。盖缘畅春园乃皇祖旧居。雍正九年。皇妣孝敬宪皇后丧仪。即在此安奉。朕恭奉圣母皇太后颐和养志。四十余年。于畅春园神御所安。最为怡适。是用易盖黄瓦。敬设几筵。奉移成礼。所谓礼缘义起。行乎心之所安也。若圆明园之正大光明殿。则自皇考世宗宪皇帝爰及朕躬。五十余年。莅官听政于此。而门前内阁、及各部院朝房。左右环列。规模远大。所当传之奕禩子孙。为御园理政办事之所。恐万年后、子孙有援九经三事之例、欲将正大光明殿改换黄瓦者。则大不可。且观德殿、及静安庄、所建殿宇宫门。体制闳整。以之移奉暂安。足以备礼尽敬。何必别议改作乎。至园内之长春园。及宫内之宁寿宫。乃朕葺治。为归政后所居。将来我子孙有绍美前休、耄期归政者。亦可留为憩息之地。均不宜轻事更张。若畅春园、则距圆明园甚近。事奉东朝。问安视膳。莫便于此。我子孙亦当世守勿改。著将此旨录写、封贮尚书房、军机处、各一分。传示子孙。以志毋忘。　　

○大行皇太后大事。阿桂得信。即星驰来京持服。现在滇省尚无紧要应办之事。且一切事宜。前已详谕图思德、无难遵办。阿桂既已来京。著过二月初七日初祭后。再行驰驿前往。将此传谕图思德、并令李侍尧知之。　　

○是月、署湖广总督陈辉祖奏、乾隆三十七年、两湖军政。经督臣富勒浑奏请展期。嗣因官弁多出兵金川。经臣将应行斥休各员。先行劾奏。军政大典。请俟凯旋举行。计至四十年。届二年半举劾之期。又经奏请一并展期。自上年凯旋后。臣等逐加考验。两湖地方辽阔。目下将次考竣。惟是本年十月。又届军政之年。请统于三月内、合并办理。下部知之。　　

○贵州巡抚裴宗锡奏、从前试采铅厂、奏明在案。兹查松桃厅属巴坝山一处。即名大丰厂。地近楚省。遵义县属新寨一处。地近川省。所产纯系白铅。矿砂盛旺。足资拨运。请以大丰厂铅、全拨楚省额运。新寨铅、酌拨京运一百余万斤。较莲花、福集厂。办理既易。兼可节省水陆脚费四万余两。其莲花、福集、二厂。减运铅觔。仍照数积贮。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。二月。丁酉朔。上诣安佑宫。于圣祖仁皇帝、世宗宪皇帝、神御前行告哀礼。　　

○祭先师孔子。遣协办大学士程景伊行礼。　　

○諴郡王弘畅等奏、请将泰陵侍卫营房。空闲房间拆卸。建造泰东陵内务府营房。以备应设官员兵丁人等居住。得旨、现在陵工甚关紧要。理宜趱办、先行告成。其拜唐阿太监等房间。即一时修盖不及。彼处现有拜唐阿太监等住房。令其暂行通融居住。其查出有侍卫等空闲房间。毋庸拆卸。即可修理。令其居住。想为路亦不甚远。即或窎远。须行拆卸。另为盖造。亦祇须缓办。何必急欲办理。寻奏、除查有空闲房屋。拨给居住外。其应添建房屋。俟本年秋冬。在本地烧造砖瓦。购办物料。明春兴修。从之。　　

○戊戌。祭大社、大稷、遣简亲王积哈纳恭代行礼。　　

○上诣九经三事殿、大行皇太后梓宫前供奠。　　

○居无逸斋苫次。　　

○谕、朕从前原欲于皇孙内。遣派一人。恭赴泰陵承祀。因仰体皇太后高年。以孙曾绕膝为乐。圣意不欲令其远离。是以未经办及。今遭大行皇太后大事。现在敬办泰东陵工程。即日山陵礼成。著封绵德为镇国公。前往泰陵、泰东陵、侍奉。贝子弘昽、著即回京。所有弘昽住宅。原系官为建造。应即给与绵德居住。绵德系朕长孙。兹令其祇奉皇考皇妣陵寝。于理为宜。至伊昨岁曾获罪愆。因将伊王爵、令绵恩承袭。今赏伊公爵。仍系推圣母慈爱之心。伊务宜倍加敬慎。承受恩泽。毋负朕教育成全至意。　　

○又谕、朕于百日释服后。坤宁宫每日照常祭祀外。所有春季礼、立杆大祭之处。另选吉期致祭。　　

○谕军机大臣等、据弘畅等奏、泰东陵工程。须于五月告竣。其应行置办物料各项。请暂向户部支领银三万两等语。泰东陵工程、关系紧要。昨已添派德成、和尔经额、前往帮办。弘畅、刘浩、务须与之和衷确商。妥速经理。以期及早集事。今蠲吉于四月内、安奉山陵。尤须上紧速办。刘浩勿复存五月完工之见。再刘浩办事。每多胶柱鼓瑟。而于关系钱粮之事。尤拘泥不肯轻发。今泰东陵工程重大。所有应发银两。交户部即日发往。伊等于领到银两时。工匠遇有应行支领之事。俱应公同商核。随时支发。勿稍稽误。将此谕令知之。　　

○又谕、泰东陵工程。自宜上紧办理。但地宫内有无积水。甚关紧要。急宜详细查看。从前孝贤皇后梓宫。安奉地宫。竟有积水。三和等皆不得其解。朕细思系地宫低于宝城。其工两层成做。不能不渗水。后乃补成一层。费无数工作。始得坚妥。今泰东陵地宫工程。未识如何。闻泰东陵之工。系照孝东陵一层成做。果尔可以无水。著即传谕弘畅等。迅速将泰东陵地宫工程。敬谨阅看。如乾燥无水。自属最妥。即地气稍潮。非有水可比。亦属无妨。可即赶办工程。以副四月吉期之用。若有水。又非可以猝办。必须妥酌施工。方能完固。弘畅等、尤当即行查明。据实由驿覆奏。勿致稽误。此旨著由四百里发往传谕知之。寻奏、详细察看。乾燥坚妥。并无潮湿。报闻。　　

○显亲王蕴著、大学士舒赫德、率同宗室王公、满汉文武大臣等奏、无逸斋屋既无多。且俱浅窄。皇上诚孝纯笃。固不肯自求安适。惟圣寿已高。实不可不加意调护。今初二日已在无逸斋居住。圣心亦可稍安。仰恳上念圣母慈旨谆谆。养身即所以尽孝。于初三日朝奠后。仍回圆明园居住。得旨、王公大臣等屡奏、劝朕仰体皇太后圣心。善为调摄。朕不得不勉从所请。于初三日朝奠后。仍回圆明园。　　

○办理丧仪王大臣奏、漆饰梓宫。钦天监择二月初五日己时吉。臣等会同工部堂官。敬谨监视。得旨、是。　　

○己亥。上诣大行皇太后梓宫前供奠。　　

○回圆明园。　　

○谕军机大臣等、据陈辉祖奏、接敦福札称、恭请陛见。已奉旨俞允。所有巡抚事务。应交何员护理。以便起程等因。查湖南藩司白瀛。尚在四川。署藩司事永庆。调任浙江。新任臬司梁敦书。陛见尚未回任。即使将抚篆交署藩司暂护。一时亦少递署之员。可否俟白瀛到任后。再令敦福入觐等语。敦福上年奏请陛见摺内。已据声明俟白瀛到任后起程。何以甫经批准。辄向署督商请委员。殊不可解。且巡抚印务。委藩司护理则可。若因委臬司署理藩司。遂令并护理抚篆。则阶级相隔更远。于体制大有未便。现今藩司白瀛、在川未回。臬司梁敦书、亦未到楚。敦福乃急急向陈辉祖札商委人。岂欲将巡抚印务。交道员护理耶。敦福所见如此。甚属不知事体。著传旨申饬。并谕陈辉祖知之。　　

○又谕、据巴延三奏、惊闻皇太后大事。即于二十九日星奔赴京等语。昨已明降谕旨。令各省督抚得信后。不必陈请叩谒梓宫。因各省俱非如直隶之距京。甚近者可比。往来仆仆。转于地方公务。或致贻误。巴延三此奏。自尚未接奉前旨。著再传谕巴延三。务须遵旨不必来京。不拘行次何处。接奉此旨。即速回任。　　

○又谕曰、土尔扈特自归附以来。各授地方安插。耕作均已得所。此内率先来归者。系渥巴锡、策伯克多尔济、二人。今渥巴锡已故。伊子策凌纳木扎勒、已锡汗爵。策伯克多尔济、锡封亲王。伊志愿已满。甚属安静。且伊等俱系倡始来归之人。即回俄罗斯。俄罗斯亦不肯收纳。伊等必无异志。惟默们图、既非率先来归之人。且人亦诡诈。微有伎俩。倘伊奔回俄罗斯。必谓初来时非其本愿。特为渥巴锡等迫胁所致。则俄罗斯未必即将伊办理。默们图念及于此。恐即生无厌之想。蓄意投回。虽未必实有其事。但亦不可不虑。伊现在伊犁塔尔巴哈台境内居住。彼处驻劄之大臣。防范甚严。断难越过。但竟置之度外。则甚为不可。朕豫料及此。著传谕伊勒图、庆桂、令其切记在心。尤须严密。不可稍露形迹。致生疑惧。　　

○大学士九卿等、恭拟上大行皇太后尊谥曰、孝圣慈宣康惠敦和敬天光圣宪皇后。得旨、是。依议。　　

○理藩院以郭尔罗斯公锡喇博第旗分蒙古等、勒索民人一案。奏请查办。得旨、著派侍郎博清额、驰驿前往郭尔罗斯。会同昭乌达盟长侍郎贝子罗布藏锡喇布审办。　　

○庚子。上诣九经三事殿、大行皇太后梓宫前供奠。　　

○谕军机大臣等、降谕阿布赉敕书。已钤宝发付伊勒图。令俟鄂托尔齐到伊犁时。交伊等赍回、传谕阿布赉矣。兹大行皇太后大事。亦宜晓谕伊等知悉。著传谕伊勒图、俟其至伊犁时。即谕以现因皇太后大故。奉大皇帝谕旨。在伊犁居住之土尔扈特、和硕特等。明年俱令停止入觐。尔等回告阿布赉。此时且不必遣人请安进贡。即使遣人。天朝制度。大丧期内。亦不筵宴举乐。尔等使人。亦不能瞻仰天颜。如阿布赉等感戴深恩。不遣人请安。于意不惬。必欲遣人进京请安。亦当于后年年终遣人。由此处料理赴京入觐。将此明白宣谕知之。　　

○王公大臣等奏恳、间一二日亲诣梓宫前奠祭。得旨、所奏不准。　　

○辛丑。上诣九经三事殿。大行皇太后梓宫前供奠。　　

○遣官祭关帝庙。　　

○军机大臣等议奏、大行皇太后梓宫。谨择于四月二十五日、奉安地宫。如照钦天监所定。四月十七日恭移梓宫。于二十一日始能至陵。其奉安致祭、奉移迁奠之礼。俱不能行。因交钦天监另择。于四月十四日卯时、恭移梓宫。则十八日可以至陵。十九日、行奉安致祭礼。二十一日、行百日致祭礼。二十三日、行奉移迁奠礼。二十五日、奉安宝城。诸礼俱可从容办理。得旨、是。依议。　　

