<!-- { "loadSidebar": true } -->
○谕军机大臣曰、长麟奏、查勘范公塘一带石坝。系沉船载石为基。堆积石块。增高出水体重根牢。即遇风潮汹涌。不过顶上木柜。及浮置碎石冲损。断不能摇动坝基。若改作柴工。一遇风排浪涌。拔桩走埽。漂荡无存。似应仍用石坝等语。此事于乾隆五十四年四月内。据琅玕奏、范公塘一带所筑挑水石坝。碎石堆积。不能排钉木桩。易于坍卸。不若柴盘头一项。可以钉木作桩。根脚坚固。彼时朕以琅玕所奏情形。尚属可行。本年二月内。据福崧奏、以此项石坝基址。尚属坚固。废弃可惜。若改筑柴坝。不特需柴甚多。且挑溜不能得力。现将石坝如式捐修。以资捍卫等语。与琅玕所奏情形互异。朕以两说皆各有理。但不能遥定。因令长麟前赴杭州范公塘一带。逐细履勘。究竟石坝柴坝两项。孰为有益秉公据实覆奏。今长麟既偏主福崧之说。以石坝为是。则琅玕所议改筑柴坝。所见即属错误。前此朕令长麟前往海塘履勘。原欲于福崧琅玕两人所议、孰得孰失之处。确切指陈乃长麟摺内、祇称宜用石坝。将柴坝无庸置议。而于琅玕原办错误之处。并未逐细声叙。意存回护调停。殊属非是。至琅玕于五十四年四月内。奏请改用柴坝后。迄今已及三年是否将此项柴坝。开工修筑。福崧于五十五年秋间抵任。至本年二月亦已过年余。如何始将应行修筑石坝之处具奏。其五十五六两年。是否照琅玕所办。将柴坝仍行修理。若云此项坝工。全为挑溜护塘所筑。则无论用石用柴。自应随时修整。何以两年任其坍卸。若系无关紧要之坝。又何必多此一举。徒滋糜费。殊不可解。著传谕福崧、即将此次柴坝是否业经修筑。被水冲坍。抑竟未动工。所请改作石坝。现在曾否修建。据实覆奏。再细阅图内挑水坝基。上窄下宽。堆作坦坡。周围系属圆形。尽可藉以挑溜。又何须于坝顶安设木柜。此项木柜。旧制本属方形。今长麟又欲改作三角。虽长麟所奏。侧身让水之言。尚属近理但设此木柜。究系何用。亦著福崧一并覆奏。至柴工自不如石坝之坚固经久。况每年坝工多费一万柴觔。民间即缺少一万柴觔之用。柴价不无稍增。于小民日用。多有未便自应照长麟所议行。并著福崧悉照所议妥协修办。以副朕慎重海防、保护民生至意除另降谕旨传谕琅玕回奏外。将此谕令知之。　　

○河南巡抚穆和蔺覆奏、豫省民情质朴。向无私销私铸。复奉恩旨、于呈缴小钱数目稍多之户。量给价值。俾无赔累。小民具有天良。自必争先呈缴。惟与各省水路毗连处所商贩流通。易于夹襍。现饬地方官、实力稽查可期收缴净尽。报闻。　　

○蠲奉天锦县、乾隆五十六年旱灾额赋。　　

○旌表守正捐躯河南扶沟县民陈巩妻李氏。山西襄陵县民席善禄妻崔氏。　　

○是日、驻跸白云寺行宫。　　

○辛卯。谕、据德勒克扎布奏称、和硕特原任四品台吉楚噜木、罗藏之妻等。现在孀居。无可依倚。应每年各赏银十两。以资养赡等语。前以和硕特之原任四品台吉楚噜木艰窘。曾经降旨、挑在乾清门行走。俾得俸饷。以资生计。讵楚噜木行至多伦诺尔地方身故。现在伊妻及罗藏之妻。孀居无靠。安忍听其养赡无资。若照德勒克扎布所请。仅赏银十两。未免较少。著加恩楚噜木、罗藏之妻等。每年于房租内各赏给二十两银普尔钱。俾伊等终身得有养赡之资。以示朕体恤蒙古世仆至意。　　

○谕军机大臣等、朕此次巡幸五台。于二十日过长城岭。风日暄和。跸途极为顺适。即扈从人等。行走皆各安稳。本日已抵台怀。即诣菩萨顶殊相寺拈香瞻礼。天气犹觉晴朗。迨至未刻。祥霙飘洒。沾渥甚为优厚。特此随报。谕知。现在京师一带。正值望泽之际。是否一律均沾。抑或得有膏雨之处。著留京王大臣据实覆奏。以慰廑怀。将此谕令知之。　　

○是日、驻跸菩萨顶行宫。至乙未皆如之。　　

○壬辰。赐扈跸王公大臣、蒙古王贝勒贝子公额驸台吉、及山西官员等食。　　

○谕、成都将军奎林、秉性肫诚。持躬端谨。久经行阵。为国宣劳。实为奋勇出力。上年以廓尔喀滋扰卫藏。特授奎林为参赞。命其驰赴藏地。会同福康安等、带兵剿捕贼匪。昨据孙士毅奏称、奎林行至江卡地方。因头患热疖。精神委顿。当经降旨慰谕。令其在江卡地方。安心调摄。不必过于焦急。并赏给荷包奶饼。用示眷注。冀其速痊。兹据孙士毅奏、于江卡身故。闻之深为悼惜。奎林虽系因病身故。究属没于王事。著加恩赏给银二千两。办理丧事。伊子崇伦。现已驰抵江卡。即令沿途照料。入城治丧。仍著入祀贤良祠。所有应得恤典。该部察例具奏。　　

○谕军机大臣曰、福康安等、奏到详察贼匪情形各摺。贼匪当肆行滋扰之后。仍不知悔惧。其所寄各禀信。尚敢逞其诡谲。总藉索欠为词。意在归咎唐古忒人等。胁诱说和。情殊可恶。而沙玛尔巴给噶布伦信内。竟敢张大贼势。虚声恫噶。此贼罪大恶极。实不可恕。但所寄各禀信。特藉欠项为名。以见曲在唐古忒人等。豫为卸罪乞降地步。是贼匪禀信内。虽未露服罪之意。而中情恇怯。已属显然。福康安等、惟有坚持定见。勉奏肤功。现已行至朗噶地方。计日内早已直趋宗喀。将擦木济咙贼匪。痛加剿洗。再行厚集兵力。直抵贼巢。惟伫俟捷音驰至耳。又福康安、现在檄谕喇特纳巴都尔萨野、令将沙玛尔巴、玛木萨野、缚送军营。如果能将此数贼。设法生擒。厥功不小。若贼匪怀疑观望。不即投赴军营。福康安等、即当统兵深入。直捣贼巢。以期一举集事。再此次进剿贼匪。成德尚属勇往。鄂辉未免巧于趋避俟伊二人宗喀会集后。进攻擦木济咙贼匪时究系何人出力。著福康安秉公具奏。　　

○癸巳。谕、朕此次巡幸五台。所有直隶、山西、驻跸行宫。虽俱系从前发帑修建。但自上届巡幸以来。已阅数年。不无粘补湖饰之费。著于长芦运库应解广储司项下。各赏给银一万两以示体恤。　　

○安徽巡抚朱圭覆奏、安省向无鼓铸钱局。私筹私销之弊。较他省尚少。惟沿江水陆通衢。商贾夹带小钱。积少成多。前经勒限二年收缴。兹各属陆续解缴者。已有三万余觔。现仍饬属依限收缴。并责成芜湖关口查船委员。实力稽察。得旨、为之以实。持之以久。　　

○甲午。谕、据保成奏、喀喇河屯满洲马甲和楞额、因酒醉在街滥行酗骂。当经佐领福山保、防御崇额、将马甲和楞额、责打三十余板。和楞额、即于次日殒命。请将福山保、克崇额、交部治罪等语。马甲和楞额、酒醉酗闹。其该管官员等。理宜教训责处。若因其身死。即将官员治罪。则此风一长。官员等将至难于约束兵丁矣。但仅责三十余板。亦断不至于身死。必其非法责打。和楞额始至殒命。保成所奏。不甚明晰。著将保成申饬外。佐领福山保、防御克崇额、著交部议处。　　

○兵部等部议奏、难荫员弁。于乾隆四十年。奏准发标学习。限年甄别。定例惟严。惟是补缺年限。未经酌定。人多壅滞。候补无期。嗣后应令各督抚、以该员弁等到营学习之日为始。统限五年期满后。人材弓马可观。仍按照各员到营日期。挨次题补。如有始勤终怠。前后异辙者。不拘年限。即行勒休。其自揣才力不及。或以窘乏呈请告退者。亦无论年限。准其告退。倘考拔不公。准令据实呈明各该提督、及督抚等。严行究办。至科布多、乌里雅苏台、换防屯田兵丁。系由直隶宣化镇属。酌拨二百九十名。山西大同镇属。酌拨三十名。五年一换。其奋勉者。由该管大臣保列一等。行文该督抚。以应拔之缺酌补。惟是保送过多。漫无限制。日积日众。候补需时。嗣后应令该管大臣。详加察核。每处每次。核计原派额数。准于二十名内、保送一名。宁缺无滥。从之。　　

○乙未。谕曰、秦承恩奏、陕西办理盐务情形一摺。据称、该省遵照新定章程以来。西安同州两府属盐价。较往日每觔约减钱二文。兴安商邠等府州属。程途较远。盐价亦有减无增。各粮户以买盐所减之钱。完纳所增些须之额。课有赢余等语。览奏嘉悦。河东盐课改归地丁一事。原期商民两便。利归于下。使贫富均沾实惠。自改行以来。陕省西安等府州属、盐价即已减落。可见调剂得宜。其效立应。况盐觔为闾阎每日必需之物。价值既减。则小民每日皆有节省。而应摊盐课。每年祇纳交一次。以日日节省之数。完一年应摊之课。其赢余不可胜计。昨经面询冯光熊、蒋兆奎、佥称本年晋省自弛盐禁后。察访各行盐处所。价值俱已减落。民间毫无摊课之累。而有食贱之利。今秦承恩所奏、陕省情形。又复相同。是盐课改归地丁。洵属有利无弊。豫省州县内。亦有行销河东盐觔之处。自己一律奉行。何以穆和蔺并未将该省情形。据实具奏。即前日该抚来行在迎驾召见时。因加恩宽免展限积欠。未暇问及此事。著穆和蔺、将豫省盐价、现在如何减落。及商民均有利益之处。确切查明。即行明白奏覆。以慰廑注。　　

○谕军机大臣等、前据长麟奏、查江苏上元等九县沿河官塘。于额设驿站夫马之外。又有站船一项。奏请裁彻一摺。已经该部议准。行令有站船省分查明覆奏矣。驿站经费。攸关国帑。江苏省上元等九县。既有额设马夫。接递文报。是此项站船。洵属虚设无用。书麟在两江总督任内已久。自应早为奏请裁彻。何以从前并未具奏。可见书麟于此等事件。漫不留心。致留此虚设之船。任听属员等浮冒开销。殊属非是。著传谕该督。将因何不将此项站船。奏请裁彻之处。据实覆奏。至长麟于地方事务。应行陈奏之件。自当留心办理。书麟亦不可因有此旨。稍存意见。与该抚不和。以致办公掣肘也。　　

