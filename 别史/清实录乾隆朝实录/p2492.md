<!-- { "loadSidebar": true } -->
○甲辰。以举行仲春经筵。遣官告祭奉先殿、传心殿。上御文华殿。讲官、暨侍班之大学士、九卿、詹事等、行二跪六叩礼。分班入殿内序立。直讲官四人。出就讲案前、行一跪三叩礼。复位。直讲官永贵、曹秀先、进讲论语百姓足、君孰与不足、二句。讲毕。上宣御论曰、后儒解此章者。率以深言君民一体。什一天下之中为言。而戒夫横征暴歛以虐民耳。夫。横征暴歛。自非大无道之君。与夫极孱弱之国。孰肯为之。彼其剜肉补疮。胥沦于亡。有如哀公所云二犹不足之叹耳。余则以为为人君者。当常存百姓不足而欲其足之心。而此心常不足也。盖贵为天子。富有四海。岂有不足之理。但四海之内。百姓众矣。其皆足乎。若但知己之足。而不知百姓之不足。视己之足。即以为百姓亦足。则是孤为君之职。背天理而失民心。必在此矣。然百姓之足。岂易言哉。水旱之不齐。贫富之不等。非轻徭薄赋之。所能及也。一人向隅。仁者有所不忍。而况向隅者众乎。此予所以宵旰祈年。令各省无匿灾伤。而亟为赈恤缓贷。补偏救弊之为。夜以继日。犹不足也。讲官暨侍班官跪聆毕、兴。直讲官景福、蔡新、进讲书经君子所其无逸一句。讲毕。上宣御论曰、无逸一篇。凡七发端、而皆以呜呼始之。所以长言咏叹。戒宴安。励祗惧。三致意焉。而开章即曰君子所其无逸。实挈通篇纲领。夫所者。处所也。即地也。盖人昼而作。夜而息。皆必有所处之地。不能离也。为人君者。果能以无逸为所处之地。作焉息焉。语焉默焉。动焉静焉。无不以无逸为所焉。则何私欲之侵。而怠惰之萌哉。召诰王敬作所。益相发明。而著诫深矣讲官暨侍班官跪聆毕、大学士舒赫德、于敏中、奏曰钦惟皇上大德天覆。圣敬日跻。恩施每洽于闾阎。咨警弥殷于夙夜。洵说侔巽益健协乾行。臣等幸聆御论敬体圣衷曷胜钦服奏毕、诸臣出就拜位行二跪六叩礼。礼成上御文渊阁、赐茶还宫。复赐讲官暨侍班官等宴于文华殿东庑之本仁殿。　　

○遣官祭先医之神。　　

○谕军机大臣曰、李侍尧奉、审拟李阿集等、在洋抢夺杀人一摺将汛兵郭英里、及衙役许阿启等、仅拟外遣又刑书禁卒林耀等五名拟以军罪千总范简选、拟以革职。办理均属宽纵。经法司核覆改拟已依拟行矣。兵丁系应行捕盗之人。郭英里、乃敢受贿包送畨妇。实属骩法之尤。许阿启等、身充官役。胆肆隐匿寄顿。并代正犯料理家务。均属法所难贷。即林耀等五名、以刑书禁卒。勒索得赃。军罪岂足蔽辜。千总范简选、失察贿纵重犯。又岂得仅以革职了事乎。李侍尧平日办事。颇知轻重。何于此案问拟、率意若此。李侍尧、著传旨申饬。　　

○乙巳。谕军机大臣等、前月二十八日。据阿桂等奏、现用大炮攻击贼寨。不过十日左右。可以得手。本月初一日。复据奏、拏栅进逼。加炮轰摧。旬日之间可得。以其拜摺之期计之。正月底即应蒇事。是以连日盼望捷音尤切。但官兵如此奋力攻打。屡次破其碉卡。歼其丑类。逆酋等势已穷蹙。早应畏避求生。乃犹负嵎抗拒。实非情理。看来贼人等固属护死迁延。亦其诡智欲多迟时日。以疲我兵力。糜我粮饷。实为可恶可恨。现在官兵布围严密。且层层逼近。自不虞尚有疎懈。惟是各路官兵之应先彻者。阿桂俱经酌量减彻。而现在攻剿之兵。为数尚多。所需军食。应复不少。近日承办粮站之大臣等。节次具奏。或酌停粮运。或酌彻粮台。俱因军营克期蒇功。豫为筹办。但阿桂等、自旧岁腊月十九日、攻围贼巢以来。距今已一月有余。尚未能奏扫穴擒渠之绩。今各路所备粮石。俱属有限。设军务未能速竣。现有之粮。不敷供给。所关甚大。著传谕阿桂等、速即上紧攻打。务期迅奏肤功。并著阿桂通盘熟筹。或有可减之兵。再行酌减。以省糜费。若现兵不能再减。而存粮或尚不敷。即速行知会富勒浑、文绶、及管理粮饷大臣等、迅速筹办赶运。期无贻误。此一节、并谕富勒浑等知之。朕因盼望红旗。每致夜不成寐。兹偶念及。甚为悬注。阿桂等、务当善体朕意。即为努力速办。以副殷怀。此旨著由六百里加紧发往。惟盼红旗及早驰奏。　　

○户部议覆、云南巡抚裴宗锡疏称、云南复隆盐井。向未建仓。煎出盐觔。均暂贮灶户家内。难免挪掩透漏之弊。请建盖仓房二十间。官为收贮。从之。　　

○督理粮饷四川总督富勒浑、山西巡抚鄂宝、河南布政使颜希深奏、此时北路军粮。应归并西路。但西路台站新安。以之分运两营。恐不足深恃。拟于北路未彻站之先。赶办二千石、运赴大营。即西路拨运米偶有不敷。已可添补。其北路彻站后。所有后路官兵。即调赴大营。其未调营之前、所需军粮。拟令驻甲杂以外者、在大营支领。甲杂以内者、在牛厂支领。牛厂存贮军火、粮石。现饬运赴勒乌围。运竣、亦可裁彻。报闻。　　

○是日起。上以祭社稷坛。斋戒三日。　　

○丙午。遣官祭历代帝王庙。　　

○谕曰、台吉苏克都尔所属八个半佐领之人。原系苏克都尔之妻、进献皇祖。是以从前不属扎萨克管辖。今旺楚克多尔济、私戴翎顶。妄行滋事。皆因无人管束所致。恐此后再生事端。苏克都尔虽无子嗣。亦有兄弟族人。俱可管理。著德福、驰赴土默特、会同该盟长喇特纳锡第、查明苏克都尔弟兄有无子孙。如无子孙。即查其族人。将此项人等、附隶伊等当差。令其约束。　　

○谕军机大臣等、据吴嗣爵奏、新岁以来、河湖消存水势情形摺内称、引河五道内、惟张家庄河尾、水深二尺一二寸。又裴家场河、水深二尺二三寸。应即先为挑挖等语。洪湖蓄水。全赖引河深通。方足以敌黄济运。今张家庄、裴家场、二引河。仅水深二尺一二三寸不等。必因黄水倒漾。以致引河淤浅若此。倘听其愈积愈深。于清口甚有关系。不可不亟筹挑挖。虽据吴嗣爵、派委副将徐建功、驻工督催。尚恐未能妥协。高晋自京回程。道经徐州。前往筹办甚便。著交高晋、即至该处。会同吴嗣爵、悉心筹办。设法疏浚。务期一律深通畅达。切不可稍存迁就因循之见。致有贻误。仍将如何筹办情形。先行覆奏。将此传谕高晋、并谕吴嗣爵知之寻奏、张家庄河尾、裴家场河身、现经疏浚。深至四尺五六寸。惟河头尚浅。现饬接续疏治多添器具。刨挖爬捞。总以水深五尺为度。再查湖水已长。所有清口口门、原宽二十五丈。并遵照定制、将东坝酌开五丈。以资宣洩。得旨、览奏俱悉。　　

○命编修郑际唐、在尚书房行走。　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例。　　

○丁未。祭先师孔子。遣协办大学士程景伊行礼。　　

○戊申。祭大社、大稷。上亲诣行礼。　　

○诣畅春园、问皇太后安。　　

○幸圆明园。　　

○己酉。谕曰、文绶、著实授四川总督。其湖广总督员缺、仍著富勒浑调补。俟大兵凯旋后。即行赴任。　　

○又谕、昨日朕恭祭社稷坛。德明赞礼错误。德明平日唱赞妥善。经朕加恩擢用侍郎署理副都统。自宜感激。益加敬谨。乃屡次错误。殊属不堪。无福承受朕恩。著革去侍郎、及署副都统。在赞礼郎上行走。伊此次派出扈从。仍令其随往。　　

○定西将军协办大学士尚书公阿桂、定边右副将军尚书公丰昇额、内大臣明亮奏、臣等派兵于二十二日夜、分攻贼巢左手两寨。未能即克。因于二十五日夜、攻克其东北之木工寨。并附近石卡四座。现督兵赶拏木栅。运炮轰击。又绰窝土司彭楚克喇布坦来营。称愿随同入觐。实为效顺。可使霍尔各部土司、闻风兴起。臣已赏给花翎鼓励。谕军机大臣曰、逆酋当此穷蹙之时。尚敢负嵎抗拒。实为可恶。阿桂等、惟当一意轰击贼巢。速期摧破。毋致羁延。又阿桂奏、绰窝土司彭楚克喇布坦、愿随各土司入觐。番众之性。不耐炎热。所有轮班入觐之土司等、已许其十一月起身。于岁内到京。绰窝土司、亦应一例妥办。　　

○又奏、据逆酋令头人将张坤忠送出。系属要犯。兹派解赴京。谕军机大臣曰、张坤忠以内地兵丁。甘心投降贼番。为之助恶。自应解赴行在。严审治罪。著传谕文绶、即速檄饬川省委员沿途小心管解。遄程行走。　　

○督理粮饷吏部侍郎刘秉恬奏、臣前奏汶川存米、就近拨往草坡。今草坡一路。兵数渐少。而汶川为楸砥一路必由之径。取用较增。因即饬令粮员、将前项米石停运。并令保县至楸砥各站内、有存米较多处。俱赶运萨拉。以便分拨。人夫一项。向来里夫不足。多系雇募贸易之人。充当客夫应用。近来凯旋在即。商运既停。贸易小民。颇有散归者。恐以后各站雇夫短少。因派员于关隘要口。谕以新得之地。均须设镇安营。口外尚有买卖。不必急归。各站贸易人。渐已安心乐业。夫力自可裕如。报闻。　　

○署云贵总督觉罗图思德奏、新改腾越镇、龙陵协、添拨兵丁。及永昌协应留驻防兵。均系新移。未谙边营兵制。必须将应习马步弓箭、鸟枪、藤牌、杂技、分别定期。令该营备弁、督率操演。至上年提督彻防后。派驻曩宋。今南甸安设重兵。又在曩宋以外。应令署提督锦山、移驻南甸。总兵吴万年、兼署腾越镇。仍令该提镇于适中之地、半月会操一次。其龙陵兵、即令驻守镇将合操。报闻。　　

○庚戌。谕曰、侍郎袁守侗、现派随往山东。所有顺天府府尹事务、著胡季堂暂行兼署。　　

○又谕、社稷坛之有拜殿。原以备致祭之日。或有风雨也。今年偶值风雨。所司移拜位香案于殿中。余仍列于坛上。是朕独得蔽栋宇。而神位牲醪。并皆露设。非所以昭妥侑。朕心深切不安。虽社稷之制。不设栋宇。以承天阳。是乃就坛壝而言。至神牌平日原系尊藏神库。未尝不在屋宇之内。则祭享时、偶因风雨移奉殿内。又何嫌忌乎。且拜殿甚宽。想当缔造之初。未必不豫为临时移奉计。祗以未尝经之事。所司遂依例陈设。不知所据。嗣后祭时、或遇大风雨。所有神位、祭品、乐虡、应如何移就拜殿之处。著大学士九卿、会同太常寺、敬谨详议具奏。寻奏、临祭时、如请驾前十刻、或值风雨、及阴云、太常寺即将祭品、乐虡、移设拜殿。恭请神位于殿内致祭。如不及十刻。仍照旧例行。从之。　　

