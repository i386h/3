<!-- { "loadSidebar": true } -->
○谕曰。阿里衮、鄂容安、查审唐绥祖原参各款。审无得赃分肥情事。惟任听炉头。私买铜铅添铸。实属违例故纵。议以革职。严瑞龙余罪皆轻。惟轻出重入一款。入已赃至四千八百两。议以斩监候。若论按律问拟。亦祗可如此归结。而殊未得此案办理之正法也。盖永兴、严瑞龙等。参奏唐绥祖摺内。有婪索邱鉴赃银。数至钜万一款。情罪最为重大。乃系此案关键。朕以唐绥祖身为巡抚。如果婪取属实。即使立行正法。亦所应得。今阅唐绥祖供词。既称毫无影响。而严瑞龙亦供系唐绥祖授意陶士偰。向邱鉴派捐。夫派捐与婪取。大相径庭。是严瑞龙已与原参予盾。使初参时。本无此种贪纵重情。朕亦岂有即将唐绥祖革职拏问。并查封家产之理。今既审无实据。则严瑞之怂恿永兴。驾词诬捏。永兴之轻信严瑞龙。率入弹章之处。按律自应分别反坐。总因唐绥祖生平居心巧诈。器量不能容人。严瑞龙意恐为其所制。而适值永兴之易被其愚。是以多方耸动。成此大案。至唐绥祖多支养廉之处。更无足深罪。即严瑞龙侵用余平一项。亦系各省藩司。相沿陋习。况伊在任多年。所积数止于此。是其操持尚知谨慎。以此定其罪案。反使彼得以有辞。即永兴于送京银两。既查明未经收受。其因家眷回京。收取司道银两。在永兴系内廷行走之人。固不应有此。然因丧事而赆赙外省亦所不免。朕惟惩狼藉。亦虑鱼无。著该部将旨内情节。分别定拟永兴、严瑞龙、罪状奏闻。唐绥祖婪索属虚。失察之罪本轻。所有原封家产。著查明给还。来京候旨。酌量加恩录用。朕办理庶务。一秉大公。有罪者法在必行。无罪者自当昭雪。从无丝毫成见于其间也。将此晓谕中外知之。　　

○以翰林院侍读学士陈兆仑、充日讲起居注官。　　

○己酉。上幸瀛台。　　

○遣官祭关帝庙。　　

○以左副都御史广成、为正黄旗满洲副都统。　　

○庚戌。上御养心殿。召读卷官入。亲阅定进呈十卷甲第。　　

○谕、据直隶总督方观承奏称。霸州等处。上年勘不成灾。及歉收各村庄。所有借给耔种口粮。例应按期催追还仓。但现在各处麦收。虽属可期。而米谷无出。民力不无拮据等语。著照所请。将霸州、涿州、宝坻、蓟州、丰润、清苑、雄县、完县、祁州、容城、河间、肃宁、任邱、天津、青县、静海、定州、曲阳、宣化、怀安、万全、蔚县等二十二州县内。从前借给各村庄米谷。无论加息免息。俱缓至本年秋成后。照数完交。以抒民力。该部遵谕速行。　　

○又谕曰、直隶总督方观承摺奏。参革永定河道英廉捏饰误公一案。辗转翻变。延挨日久。请特遣大臣查审完结等语。著尚书舒赫德驰驿前往保定。会同该督方观承。查审定拟具奏。其步军统领事务。著哈达哈暂行兼管。　　

○又谕、据直隶总督方观承摺奏、永定河道白钟山之子白永淳、现在赴部候补州同。未得及时报效。请准其在直隶河工补额效力等语。白永淳从前既于南河河东二处。久经委用。著照所请、将白永淳发往直隶河工。于永定河道本属之外。令该督酌量派委效力。　　

○以凤凰城城守尉达色、为盛京右翼副都统。　　

○辛亥。上御太和殿传胪。赐一甲吴鸿、饶学曙、周沣、三人。进士及第。二甲沈栻等七十人。进士出身。三甲印宪曾等一百七十人。同进士出身。　　

○诣畅春园、问皇太后安。　　

○幸圆明园。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十八



大清高宗法天隆运至诚先觉体元立极敷文奋武孝慈神圣纯皇帝实录卷之三百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。五月。壬子。旌表守正捐躯之湖南襄阳县民王思昌妻晏氏。　　

○癸丑。谕军机大臣等。据尹继善奏称、川省乐山县老洞沟铜厂。自清厘之后。每年可获铜六七十万斤等语。所办甚为妥协。向来京外鼓铸。洋铜而外惟仰给滇铜。艰于采运。诚令多得数处旺厂。广资接济。地方穷民。亦得藉以佣工觅食。于民生大有裨益。若谓川省向有啯噜子为地方之患。恐开采铜厂。或致滋事。不知此等匪徒。即不开厂。任其流荡失业。尤易为匪。惟在经理有方。善为弹压。不致生事滋扰。俾铜觔充裕。鼓铸有资。将来钱价亦可渐平。此摺已交该部速议。可传谕尹继善。令其加意经理。将来策楞回任。亦告知之。　　

○豁除。福建闽县、候官闽清、并福清、平潭县丞地方。建宁府崇安县。乾隆十五年。水冲沙压地。三十四顷有奇额赋。　　

○甲寅。吏部议覆、御史恒光奏称、从前设立国子监八旗官学。觉罗学生。亦附于内。本旗库使缺出。向俱考送。每缺四名。吏部严试补放。嗣因觉罗另立一学。止将八旗学士考送。今请照旧例。遇缺出。令国子监会同该管学大臣。将觉罗学士仍行考送等语。查觉罗学士。凡考试。与满洲无异。库使一项。自应准其考试。但令国子监会考。未免纷繁。再觉罗学生。视八旗人数较少。请嗣后凡各部寺库使缺出。国子监三人。宗人府二人。咨送臣部考试。一体咨补。从之。　　

○豁除福建建安、瓯宁、松溪、三县。乾隆十五年。水冲坍陷寺田。一十六顷有奇额赋。　　

○乙卯。皇十子生。逾二年而薨。未命名。　　

○上诣畅春园、问皇太后安。　　

○幸静宜园。驻跸。翼日如之。　　

○阅健锐营兵。　　

○谕、浙江温、台、等属。米价昂贵。本地存仓米谷。不敷平粜之用。民食未免拮据。朕心深为轸念。著交与江、浙、二省督抚。于浙省及江省稍近州县。常平仓谷内动拨。酌量应需数目。作速碾米。运往温、台、等属。接济平粜。其常平所缺之额。即于浙省冬间兑运漕粮内。照数截留拨补还仓。该部遵谕速行。　　

○谕军机大臣等。永贵所奏上年被灾之黄岩、永嘉、太平、等县。男妇赴县署请粜各情形。该属被灾。米价昂贵。去冬既未先事绸缪。今春仍不过照常办理。以致民情喧动。迨闻信之后。派员查办。已经迟缓。所有疎忽之处。该抚无所辞咎。姑念春间承办大差。精神不及照料。加恩免其察议。嗣后如仍前疎忽。必从重加以处分。至于此事。看来皆由地方守令。全不留心民瘼。办理不善。以致于此。所派塔永宁。虽办事尚属勇往。但伊护理道员。恐一人亦未能独任。永贵或应亲自前往弹压。否则再派一大员。协同绥辑。务令民情安帖。地方宁谧。可传谕该抚知之。　　

○又谕、永贵所奏温、台、二属。平粜亟需米石。现札商闽、江、二省。通融办理。倘有不敷。或动帑委员采买。或动拨邻仓接济等语。闽省处万山之中。本地即已仰给外来客米。若再接济邻省。转恐有妨本地。今据该抚潘思榘奏到。已拨谷二万石。派委员弁。运赴浙省。自可稍资接济。而亦难望其再行拨运矣。至江省督抚。岂肯顾及浙属之偏郡。此时温、台、既需米孔殷。著于本省。及江省稍近州县。常平仓谷。碾米运往温、台、接济平粜。于浙省冬间兑运漕粮内。截留照数拨还各仓。一转移间。可济急需。以裕民食。已降旨谕部。可传谕喀尔吉善永贵知之。　　

○丙辰。谕军机大臣等。浙省黄岩、永嘉、太平、等县。因米价昂贵。民人赴县请粜喧闹情形。虽由地方官办理不善所致。但该处地属黄岩、温州、两镇。总兵大员。实有弹压地方之责。乃施廷专等。仅以具摺奏闻了事。不知现在能否悉心弹压。记在浙时。喀尔吉善曾奏两镇总兵。俱逊于高琦、陈鸣夏。朕看来邱策普。从前在总兵中。似尚知黾勉。近在黄岩镇。办理此事何如。施廷专于温州镇任内。尚能胜任与否。著传谕该督喀尔吉善。令其一一据实奏闻。寻奏。温、台、两府属县。于漕米粜完时。然后部署接粜。致黄岩、永嘉、等县民人。求粜喧闹。实是办理不善。至黄岩镇臣邱策普。温州镇臣施廷专。当各县民情纷扰之时。均已分派员弁。巡查弹压。并亲与地方官商酌接运。究其办理实情。施廷专平日原未见所长。惟此番实竭力会同文员筹画。并督弁兵弹压擒拏。即臣有询问地方情节。亦毫无隐讳。尚属切实。若事事皆能如此。洵堪胜任无误。邱策普、臣初见其老干明白。似在诸镇之上。自到黄岩后。竟不见整顿。三四月间。黄岩、太平、等县。民情喧闹滋事。伊虽禀委弁查拏。而太平县鬨闹县署一案。当时并无一人拏获。且知县刘居敬讳匿不报。守备潘有成通同隐讳。经臣与署抚臣永贵访查严参。始终未接邱策普禀报。实属有乖职守。再近闻其饮食间。两手发颤。晕船不能出洋。似难胜海疆重任。得旨。邱策普著来京候旨。黄岩镇总兵印务。著苗国琮前往署理。俟伊服阕之日。该部请旨实授。　　

○丁巳。上自静宜园、幸静明园。　　

○诣畅春园、问皇太后安。　　

○回圆明园。　　

○蠲免广东海康、遂溪、文昌、海阳、潮阳、揭阳、澄海、饶平、惠来、普宁、丰顺等十一州县。乾隆十五年。风灾额赋。　　

○予故大学士张允随、祭葬如例。　　

○谥文和。　　

