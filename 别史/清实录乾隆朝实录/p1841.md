<!-- { "loadSidebar": true } -->
○以镶红旗蒙古副都统永德、为正蓝旗护军统领　　

○乙丑。谕、八旗兵丁等。本年十二月。次年正月。应扣库银。著展限两个月　　

○军机大臣等奏、查官员子嗣。挑养育兵者。八旗满洲。每旗二三十名。蒙古、汉军。每旗约十名。此内有泥于甲喇佐领分数挑取者。或因家口众多挑取者。或因赔补官项挑取者。但有系外任官。并参领等大员。部院章京等子嗣。挑补者甚多。伊等俱现任职官。该旗大臣等。竟将伊等子嗣。挑补养育兵。甚属不合。请将伊等养育兵革退。并从前验放之各旗都统等。交部查议。再此内向系微员兵丁。将伊子挑补后。经陆续升任者。其养育兵。亦请革退。此项革退之缺。俱交各该旗大臣等。遵旨于应得人等办给。再步军尉、云骑尉、虽系五品。但差务殷繁。所得无几。请将伊等子嗣。所挑养育兵。俱照骁骑校、护军校、笔帖式等、微员之子。仍留本身。从之　　

○户部议覆、江苏巡抚明德奏称、奉准部议。酌定采办铜铅限期。请嗣后。委员领银。自江苏至云南省城。定限一百八十二日。及领运铜觔。自广西全州以下至苏州。应行九十六日等语。应如所请。至委员自云南领铜。运至剥隘地方。酌定限期之处。听云贵总督定议外。其自剥隘至百色。百色至全州。先据湖北巡抚定限九十四日。应令该抚遵照办理。至该省委员。在湖北采买铅锡。运回苏州。亦应如所奏。定限四十日。其自该省领银至湖北。亦如之。从之　　

○命吏部尚书托恩多、兵部尚书陆宗楷、工部尚书董邦达、俱在紫禁城骑马　　

○丙寅。上诣奉先殿。寿皇殿。行礼　　

○命礼部尚书张泰开、在紫禁城骑马　　

○是月。盛京将军舍图肯等奏、军机大臣等议覆。奉天府府丞李绶奏、请设沈阳书院一摺。令臣等会议。查沈阳书院。始于乾隆七年。前任府尹霍备。劝捐修建。向缘经费无项。未经办理。今即就旧有书院。延师慎选生徒。勤加训诲。实于文风有裨。至奉天州县。每学设立学田一千亩。每年可得租银七百余两。此项租田。原以养赡贫士。令其力学。应即以此作束脩膏火之费。余银仍酌给贫士。其一切应行事宜。责成治中总理。府丞专司考察。从之　　

○直隶总督方观承奏、武清县属范瓮口一带。旧有淤滩苇地。四十七顷八十六亩零。内除河身起土坑荡。并堤坝占压。及栽柳空隙等地。八顷九十一亩零。实存地。三十八顷九十四亩零。近因积次受淤。已成高滩。非苇性所宜。应交地方官丈明。召垦改种禾稼。初种之年。稍宽租数。一二年后。渐成熟地。即可普定租额。以每亩租银二三钱计。每年可收银一千余两。除岁需河神各庙香火之用。余银存贮永定河道库。遇有河堤等公务动用。得旨、如所议行　　

○江苏巡抚明德奏、常熟县福山塘一河。为苏州等处。入海之要津。长三十余里。两岸支河汊港。八十余道。其间数万顷民田。缺雨之时。全赖此河灌溉。祇因海潮带沙而入。河底常有淤塞。节经借项挑浚。自二十六年开浚后。现又淤壅。请于司库借支银九千七百四十余两。乘时挑浚。所借银。分作两年。于得沾水利各民田。按亩徵还。得旨、如所请行　　

○陕甘总督吴达善等奏、军机大臣等议。以乌噜木齐添兵屯粮。是否有益。并有无糜费。令臣等酌议。查乌噜木齐等处。多有可耕之地。招民耕种。莫如兵屯为善。多一屯兵。即多得一兵之粮。而积贮亦得充裕。就现派兵六百名筹算。官兵往返支领。暨在屯五年所费。共需银。五万六千四百七十余两。粮。一万五千六十余石。按屯粮五年。约收粮。四万二千余石。除抵用外。尚存粮。二万六千九百余石。以每石。银一两六钱计。共值银。四万三千九十余两。又加以马步兵各半派拨。内扣缺马三百匹。停支料草乾银五年。节省银。二万一千五百两。共银六万四千六百五十两零。除抵用外。尚余银八千一百八十余两。即内中或盈缩。亦不甚悬殊。如再拨兵一千。或二千名。便可照此递算出入。至陕甘逼近边塞。兵额较多。今口外已成内地。即多拨几千名。办理亦易。惟乌噜木齐。现在存粮未裕。若骤拨多兵。恐有不给。俟现拨兵六百名。耕种一年。获有余粮。拟于乾隆丁亥年。派赴兵一千名。戊子年。再派一千名。此后尚需屯兵若干。臣等酌视情形奏拨。得旨、如所议行　　

○又奏、从前陕甘出征马兵。其料草乾银。仍给该兵家属。嗣经臣权其道路远近。将在库车以东。差屯马兵。除本身月饷外。其家属应得料草乾银。概行停支。现在伊犁等处。俱成内地。其库车以西。差屯马兵。应请一并停支。报闻　　

○四川总督阿尔泰等奏、查布拉克底。与巴旺争界。郎卡帮兵。据占卡卡地方。兹郎卡。经臣等亲至夷巢宣谕。当即退还党坝额碉。及灭金岭。并遵从差遣头人。跟随委员。前至布拉克底夷巢。彻退防兵。劝令退还卡卡。布拉克底土舍安多。见郎卡不能为力。又经委员严切责谕。遂将卡卡地方。退还巴旺收领。并求准其盟誓和好。报闻。高宗法天隆运至诚先觉体元立极敷文奋武孝慈神圣纯皇帝实录卷之七百七十一　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。十一月。丁卯朔。谕、省会首县。代各上司衙门。备办铺设宴会等项。实为陋弊。前因舒赫德奏及此事。特降旨、令各督抚查明禁革。并将各省有无赔垫之处。据实覆奏。旋据陆续奏到。悉称并无其事。朕此时亦姑不深究。止将覆奏各摺。俱批交该部存案。今吴达善奏称、皋兰县向有垫买什物。及代办筵席等事。此不过因甘省积习。经舒赫德奏明。难于掩护。不得不略陈梗概。可见各省督抚所奏、皆非实在情形。莫谓朕果信各省之皆无其弊。而甘省独有也。但经此番严饬查禁后。谅必实力厘剔。不敢复蹈故辙。倘仍阳奉阴违。将来别经发觉。或被言官纠劾。不特将本任上司属员。严行惩治。即原奏不实之督抚。亦不能曲为宽贷也。著再通行饬谕知之　　

○陕甘总督吴达善奏报、巴里坤屯种官田。本年共收小麦、六千七百六十五石。豌豆、一千九百八十石。青稞、四千五百四石。下部知之　　

○戊辰。上诣畅春园、问皇太后安　　

○幸圆明园　　

○刑部议准、广西巡抚宋邦绥奏称、桂林府属全州所辖西延镇。设有州同分驻。离州窎远。请嗣后该处村庄呈报命案。如去州治一百里者。仍令该州亲往相验。如在百里以外。准令该州同相验。填格取结录供。移州审详。从之　　

○以三等辅国将军都祥孙德海、照例袭封三等奉国将军　　

○己巳。谕、前因已故云南提督李勋、办事出力。曾传旨杨应琚。询其有无子嗣。曾否出仕。今据奏到。李勋有子李逢尧。现年十四岁。并未随任。著传谕该督。俟其年至十八岁。即行送部引见。该部知道　　

○又谕、前经降旨。将各省漕粮。分年普免一次。期使海宇黎元。均沾闿泽。但闻漕粮款内。尚有例徵折色。及民户输银。官为办漕者。虽徵收银米不同。其为按田起漕之例。则一也。若仍令其照漕项一例输将。不得与交纳本色民户。并邀旷典。未免独切向隅。著申谕办漕各省州县内。有徵收折色者。一体概予蠲免。督抚等务董率所属。实力经理。再行明白晓谕。毋任胥吏藉名滋弊。副朕嘉惠闾阎。普施膏渥至意。该部遵谕速行　　

○谕军机大臣等、杨廷璋奏、粤东总兵副将贤否一摺。单内所开副将孙宗夏一员。据称晓畅水师。熟习船务。但阅其履历。该员籍隶陕西。何以遂能熟谙水师营务。著该督查明具奏。至总兵欧阳敏。前因失察洋盗案内。率转降调。缘伊事属因公。是以降旨从宽留任。嗣经碣石总兵员缺。一时乏人。以其久任水师。必能练习。遂行调补。并非特加简擢之员。今据称、该员心多城府。目无泾渭。赴任过省。面加谆嘱。冀其奋勉振刷等语。所奏甚是。碣石为濒海要区。倘欧阳敏莅任后。于诸务不知实力整饬。该督即行据实奏闻。著将此一并传谕知之　　

○庚午。上诣畅春园、问皇太后安　　

○还宫　　

○辛未。谕、湖南省现有应行查审案件。著侍郎期成额。带同郎中吴坛。驰驿前往湖北。会同总督定长审理　　

○谕军机大臣等、据常钧奏、桂阳州民侯岳添被殴身死一案。情节殊属含混。已降旨、派侍郎期成额。率同郎中吴坛。前往湖北。会同定长秉公查办。所有应行质讯人犯。即著宫兆麟。亲身带往湖北。交与期成额等审拟。途中须严加查察。隔别押解。毋任该犯等串供狡卸。著将此传谕宫兆麟知之　　

○又谕曰、常钧所奏、覆审桂阳州侯岳添被殴身死一案。甚属含混。此案服制攸关。或弟或兄。定拟生死悬殊。断不宜听其稍有疑窦。前因李因培原奏、情节游移。是以谕令常钧悉心研究。务得实情。乃该抚委派司府会审。案情反覆无定。且会审之员。各存意见。持议参差。尤属不成事体。该抚如果见侯七郎。侯学添。翻供之处。实有可据。何妨将宫兆麟指参。乃摺内惟称、会讯之时。宫兆麟在坐默无一言。则该臬司之是否中心折服。无可置辩。抑或另有所见。不随同附和。俱未可定。此等关系伦常重案。司府等既不能审讯得实。该抚即当亲提严鞫。使之水落石出。以昭平允。乃复委之一府一县会审。安见此所委之员。必能尽无枉纵乎。看来此案。非是钧等所能定谳。现已派侍郎期成额。前往湖北。会同定长审理。并令宫兆麟。将应行质讯人犯。隔别解往湖北。毋得令其串供狡饰。可将此传谕定长。及常钧知之　　

