<!-- { "loadSidebar": true } -->
○户部议覆、大学士管理浙江总督兼管两浙盐政嵇曾筠、疏陈盐务六条。除请发帑银四万两、分给各场。收买余盐、交贫难老少货卖一条。毋庸议外。一、将临海等四县贫难老少。照黄岩等三县成规。给牌卖盐糊口。一、将商人私设商捕。报明地方官、造入卯簿。以便约束。一、紧要隘口。必需巡船地方。令有司会同营汛确查。责商修理。编列字号。造册通报存案。以备巡缉之用。所获私盐船只。俱变价解抵功绩。不必令兵役自备。致滋藉词需索之端。一、巡盐兵捕。能拏大号海船。人盐并获者。将盐船入官。私船变价。即于变价银内。赏给十分之四。船盐已经拏获。人被脱逃。或未全获者。减赏一半。小海船盐。并内河整船载运。及商人假公行私。与大夥挑贩。盐数甚多。拏获者、私盐变价。亦于变价内赏给十分之三。获盐不获人、与人未全获者。减赏一半。人盐虽获、盐数无多者。亦于变价内赏给十分之二。获盐不获人者。赏给十分之一。倘兵捕图赏。混拏诬指。并见有私枭、不行上前追获。以及受财卖放。按例究治。一、令本地文武印汛官弁。互相查缉。如奸徒抢夺盐店。及鬨闹场灶等事。文武官弁、获犯不及一半。或不获首犯者。照盗案例参处。平时漫无约束。临事不即擒拏。有意姑息。致长刁风者。题参革职。该管官不行揭报。一并查参。如整饬有方。盐引疏销。私贩歛迹。一年之内。无应参之案者。纪录三次。三年者、准加一级。遇大计之年。必查明无盐案参罚。方准卓荐。均应如所请。从之。　　

○乙亥。革提督衙门白役。谕总理事务王大臣。据都察院审讯李长泰首告刘四、因事行贿。刑部司官周琬、得银五百两一案。全系步军统领衙门番役等。夥同匪类。捏词诬陷。供证确凿。又称番役私用之白役人等。俗名圆扁子。并非额设衙役。亦无定数。每借番役名色。吓诈生事。若遂其所欲。则将事件消弭。否则告知番役捕治。得受赏银。饱其溪壑。且往往出银设计。诱人犯法。民间甚为扰累等语。向来提督衙门番役。及内务府番役。恣行不法。往往遇事生风。戕贼良善。其索诈骗害之恶。不可枚举。是以我皇考特派王大臣等。不时约束稽查。比时稍知畏法歛迹。今则日久废弛。复逞故智。如李长泰首告一案。即目前之显然败露者。其他更不知凡几。朕又闻得番役等。竟将京城内外地方。各人私自分管。且将六部等衙门事件。各派一人访查。此则可恶之尤甚者。从来番役之设。不过查捕潜藏之盗贼。逃窜之罪人。与赌博宰牛等类。至于部院之事。自有该管之大臣。与职司稽察之官员。番役何人。而敢于私自窥伺、以持其短长乎。著步军统领、严行禁止。并将白役圆扁子之类。尽行革退。不许私留一人。致滋闾阎之扰。嗣后倘有被番役等骗害者。准本人赴刑部、都察院、控告。该部院即据实奏闻。朕必将番役严审治罪。不稍宽贷。　　

○又谕、从前八旗亏空著追人员。荷蒙皇考格外隆恩。屡颁谕旨。令各该旗查明奏请豁免。嗣经臣工条奏。请将欠帑人员之家产等项。已经开报者。不准宽免。而八旗大臣及参领佐领等。又复办理不善。种种纷扰。以致恩施不能下逮。此朕所深知者。即位以来。旗人生计。时廑朕怀。著将八旗应入官之房产地亩。虽经报部、而尚未估价。及八旗已经估价。而尚未交部者。照前所降谕旨。分别情罪。令各该处查明。给还本人。俾其执业。　　

○又谕、户部查奏、八旗复令入官之房屋地亩。共七十二案。俱系从前钦奉皇考恩旨。已经宽免者。后因该旗大臣。不能仰体圣意。复令交官。今既查明造册具奏。著仍给还本人。令其执业。再此项房地内。有于交官后、已经估变认买。及赏给兵丁官用者。若复行彻出。未免滋扰。著该部查明。已经估变认买及赏给兵丁官用之房屋地亩。将别项入官之房屋。比照间架。地亩比照等次。赏给。倘有不公不均。藉端作弊者。一经察出。定从重究治。余照所奏行。　　

○礼部议覆、刑部奏请、如有派委旗员地方官办理公事之处。按照品级。议定仪注。一体颁行。按会典文武相见仪注参酌。凡一品精奇尼哈番。与府厅州县相见。照总兵例行。二品阿思哈尼哈番。照副将例行。三品阿达哈哈番。参领。照参将例行。四品拜他拉布勒哈番。副参领。佐领。照都司例行。五品拖沙拉哈番。并五品官。照守备例行。骁驳校。护军校。与千总品级相等。随从差委。自有派往正员。毋庸另议。从之。　　

○丙子。上诣雍和宫梓宫前供奠。　　

○命恩赦后速行结案。谕总理事务王大臣。明罚敕法。国之大典。而肆赦所加。原以昭法外之仁也。恩诏之颁。期以息事宁人。使远迩咸知迁善改过。共为良民。以成太平之治。闻各直省于一切案件。仍行提审驳审。严行酷夹。恣意株连。使无辜之人、困于囹圄。细微之事、刻为鍜炼。含冤称屈。所在多有。夫罪名未定。案情未协。或仍有须审详者。但既非犯在不赦。则断谳亦易成招。若使合于赦款之人。不得即邀赦免之泽。而以酷刑毙命。或因拖累破家。则后即审明。援赦亦已无及。是朝廷已生全之。而有司故戕害之。藐视功令。残虐民生。莫此为甚。且颁诏之后。已逾半年。而题结咨结批结之案。尚属寥寥。迟玩已极。著刑部即行文各该督抚。速行严饬各属。立即详慎查明。逐一详报、归结省释。如有仍前滥刑扰累、及担延滋弊。以阻抑国家德意者。一经察出。罪有攸归。断不轻贷。即刑部所有案件。亦应速为剖晰。勿致沉搁。以副朕哀矜庶狱之意。　　

○赠故河南河北镇总兵胡杰、为都督佥事。　　

○丁丑。上诣皇太后宫问安。　　

○署川陕总督兼甘肃巡抚刘于义、疏请增陕西省聿丁字号中额一名。从之。　　

○顺天府府尹陈守创、条奏科场事宜。一、乡会试期。大宛两县。先查明各项食用等物时价。造册报部。承办之员。照时价采买。一、场内举子食用。悉按人数报销。其每场早饭午粥、开米十石之数。应行加增。一、场内支取食物。开具清单。送提调官钤盖关防。令内委官登号。仍令内外监试查验。交总理供给所收发。一、内委官二员。先期领发银两。临时关防场内。外委官呼应不灵。应将内委官移出一员。在场督催供给。仍将外委官移调一员。入场协理。下部议行。　　

○兵部议准、山西巡抚石麟、奏请省南大路。平定州与直隶井陉县交界起。至永济县与陕西潼关县交界止。省北大路。天镇县与直隶怀安县交界起。至保德州与陕西府谷县交界止。添设墩台七十八座。营房六百七十三间。烟墩三百八十五个。牌坊七十七座。从之。　　

○直隶河道总督刘勷、奏请天津、大名、清河、永定、通永、五道所属河道堤埝民修工程。于每年霜降后。责令厅汛各员。同岁修工程。据实确估。发价兴修。下部议行。大清高宗法天隆运至诚先觉体元立极敷文奋武孝慈神圣纯皇帝实录卷之二十



大清高宗法天隆运至诚先觉体元立极敷文奋武孝慈神圣纯皇帝实录卷之二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。六月。己卯。命纂三礼义疏。谕总理事务王大臣。昔我皇祖圣祖仁皇帝。阐明经学。嘉惠万世。以大全诸书。驳杂不纯。特命大臣等。纂集易、书、诗、春秋、四经传说。亲加折衷。存其精粹。去其枝蔓。颁行学校。昭示来兹。而礼记一书。尚未修纂。又仪礼、周礼、二经。学者以无关科举。多未寓目。朕思五经乃政教之原。而礼经更切于人伦日用。传所谓经纬万端。规矩无所不贯者也。昔朱子请修三礼。当时未见施行。数百年间。学者深以为憾。应取汉唐宋元以来注疏诠解。精研详订。发其义蕴。编辑成书。俾与易书诗春秋四经。并垂永久。其开馆纂修事宜。大学士会同该部、定议具奏。　　

○命选颁四书文。谕、国家以经义取士。将使士子沉潜于四子五经之书。含英咀华。发摅文采。因以觇学力之浅深。与器识之淳薄。而风会所趋。即有关于气运。诚以人心士习之端倪。呈露者甚微、而徵应者甚钜也。顾时文之风尚。屡变不一。苟非明示以准的。使海内士子。于从违去取之介。晓然知所别择。专意揣摩。则大比之期。主司何以操绳尺以度群才。士子岂能合矩矱以应搜罗乎。有明制举之业。体备各种。如王、唐、归、胡、金、陈、章、黄、诸大家。卓然可传。本朝文运昌明。英才辈出。刘子壮、熊伯龙、以后。作者接踵。莫不根柢经史。各抒杼轴。此皆足为后学之津梁。制艺之科律者。自坊选之禁。垂诸功令。而大家名作。不得通行。士子无由睹斯文之炳蔚。率多因陋就简。剽窃陈言。袭取腐语。间或以此幸获科名。又展转流布。私相仿效。驯至先正名家之风味。邈乎难寻。所系非浅鲜也。今朕欲裒集有明及本朝诸大家时艺。精选数百篇。汇为一集。颁布天下。以为举业指南。学士方苞、工于时文。著司选文之事。务将入选文、逐一批抉其精微奥窔之处。俾学者了然心目间。用以拳服摩拟。再会试乡试墨卷。若必俟礼部刊发。势必旷日持久。士子一时不得观览。嗣后应弛坊间刻文之禁。倘果有学问淹博。手眼明快者。不拘乡会墨卷房行试牍。准其照前选刻。但不得徇情滥觞。及狂言横议。致酿恶俗。朕实嘉惠士子。望各精勤厥业。以底大成。尚悉敬体朕意。共相黾勉。　　

