<!-- { "loadSidebar": true } -->
○谕总理事务王大臣、同办理苗疆事务王大臣据张广泗奏抵黔省镇远地方。查询苗疆情形。虽用兵数月仍茫无头绪。大路虽可行走。而逆苗时出烧劫生苗。内为首大寨全然负固从前起事之时元展成以熟苗必不致反。哈元生又以为苗人不难扑灭而张照立意阻挠。以巧诋为能而置应办之事于不理。及调集各省兵丁数万余名。哈元生但于大路沿途密布。而所用以攻剿之师不过一二千人东西奔救。顾此失彼董芳驻守八弓仅以招抚为可了事。较之哈元生更全无实际张照于董芳所办之事。极口赞扬于哈元生所办之事。痛加丑诋分兵分地以致哈元生束手无措。张照倚董芳为援董芳以张照为可恃。文移往来互相攻讦一切军机事宜皆各行其意从无一字相商此所以大兵云集已经数月而毫无成效等语。张照受皇考深恩。伊又自请前往苗强办事效力乃居心深险。行事乖张种种挟诈怀私。扰乱军务昨已交刑部严讯今据张广泗参奏。前来张照著革职拏问将前后事情及张广泗摺内、所参各件一一严审定拟具奏董芳自请前往黔省领兵效力蒙皇考赐以副将军职衔厚加赏赉令其与哈元生同心共济。早奏肤功。乃伊以张照为可恃与哈元生有意龃龉事事各行其意并不彼此相商。且驻守八弓。临敌不前仅以招抚为可了事董芳著革职拏解来京严审定拟元展成身为巡抚亲在地方不能抚绥得宜以致猖獗且文武不和互相推诿、及至逆苗全煽。黔民受其荼毒。皇考及朕先后屡降谕旨令其不可惜费不可苟且务须殚心竭力抚绥安插昨伊。奏报已经赈恤难民。事竣回署。被难穷民皆不至失所今览张广泗所奏是难民并未安顿就绪。元展成耽玩公事。轻视民命甚负皇考倚任之恩元展成著革职挐解来京候审其巡抚印务即著经略张广泗兼管哈元生身为黔省提督军务是其专司乃逆苗蠢动不能防患于未萌及至调集大兵又不能即行进剿。迟回观望用兵半载有余。尚毫无就绪。应与元展成一并加以严惩。姑念现在领兵进剿。著革去扬威将军。蹔留提督之职。交与张广泗差遣委用。听其指示调度。若能奋勉效力尚可稍赎前愆。若再有怠忽贻误及刚愎自用之处著张广泗严参将前事一并治罪。德希寿与张照同奉差委。膺兹重任。乃张照如此狂悖。乖张。伊但随声附和。今又与张广泗、一同列名。陈奏事件。竟似张照之罪。与伊毫无干涉者。德希寿甚属无耻。亦著革职挐。解来京。一并审拟。至张广泗所奏苗疆情形。及办理机宜。甚为明晰其料理赈恤事宜。亦甚属妥协。各项动用钱粮。准其报销。俱著照张广泗所奏办理。王大臣等、可传谕。知之。　　

○命太子太保都察院左都御史兼管翰林院掌院学士福敏、吏部右侍郎兼管翰林院掌院学士邵基詹事府少詹事福什宝、翰林院侍讲学士世臣、侍讲张若涵、蒋漙、编修余栋、检讨常保住、俱以原衔充日讲起居注官。　　

○庚申。皇太后圣寿节。上诣皇太后宫行礼。　　

○谕奉天陵寝。每年祭祀典礼。关系重大。向例止遣侍郎行礼。朕思世泽虽远。祖孙一脉相承。必子姓虔奉明禋。而后精诚可格。嗣后当于宗室中。派公三人前往。行祭祀礼。其应即在奉天居住。或应每年轮班派往之处。著总理事务王大臣、会同五旗王公等。定议具奏。　　

○以领侍卫内大臣阿思海、满洲都统宗室弘昇、护军统领马呢、汉军都统觉罗伊礼布兼管火器营事务。　　

○兵部议江南提督补熙奏称。青村柘林南汇三营原设把总一员不敷弹压。请各添设千总一员。应如所请。从之　　

○辛酉。上诣雍和宫梓宫前供奠。　　

○总理事务王大臣。查奏犯法欠帑人员。得旨。这查奏人员内与赦相符及情有可原之明亮等五十九名与赦不符人员内。觉罗查克散等十名名下应追各项银两。俱著豁免。仍照施世骅等之例。或已经充发。或监候、枷禁、或扣俸扣饷及妻子家属。已入辛者库。等罪概行宽释其与赦不符内之吴海等十名不准豁免　　

○壬戌。谕总理事务王大臣、直隶营田乃皇考教稼养民之至意。但事关地方。必须本地方有司实力奉行始有禆益朕意将营田观察使彻回。专交地方官管理其如何派道府大员。督率稽查之处著总督李卫详悉妥议具奏　　

○恭上世宗宪皇帝孝敬宪皇后尊谥礼成。遣官颁诏朝鲜　　

○癸亥。命督抚实心爱民。谕曰、朕闻之元后作民父母。朕实代天以子民。督抚大臣又代朕以子民均有父母斯民之任者也。为治之道莫切于爱民。其余一切察吏理财。明刑禁暴特教养民之余事其本总归于爱民而已天以爱民之职畀朕天下之民皆以朕为必能爱。而民或失所。民其何望。朕以爱民之事分寄督抚大臣。亦以督抚大臣为必能爱民。而民或失所朕更何望督抚大臣之不能体朕心以宣德意。即朕之不能答天心以恤民依也尔督抚能知爱民之为称职始不负朕委任之心。他若钱粮不敢侵欺。请托不敢假借弊窦不容毫发羡余不隐分厘此不过一端一事之才能。以矫饰夫外貌又安足副封疆重寄哉夫朕一人之心思。不能周知天下之利弊。故有赖于督抚督抚一人之耳目。不能遍悉地方之情形。故有资于良有司。是又在有司之各爱其民。而仍藉督抚之倡率鼓励之耳。设督抚之于有司。举劾不当。弃取失宜。其害不在于有司。仍在于百姓彼有司之实心惠民不规小效所谓安静之吏。悃愊无华。日计不足。月计有余者。督抚将无以为迂拙而罢之。至于以苛为察。以刻为明。以轻为德。以重为威此则拂人性逆人情者。督抚将无以为干济而举之如此。则吾民失其所依怙。朕何赖焉盖治天下者。在于治天下之人心。必使民气和畅。民情豫顺。快然知有里井之可安恬然知有室家之可乐。斯为无象之太平闾阎实被其泽此必直省中息事宁人安全休养。道在乎优柔驯致。而非可取必于旦夕间也。朕每与诸王大臣。及督抚大吏。经理庶绩。必宽之岁时。无事乎督责之严程期之迫诚以欲速则不达久道乃化成也。况郡县长吏其才力远不逮于诸大臣。欲以责效数月期年间此中万无速化之理亦惟有迎合意旨涂饰观听。以博才能之名。登报最之牍而民不堪命矣夫移风易俗者。郅隆之上理也然必渐民以仁摩民以义使民日。迁善而不自知。倘为督抚者。一有移风易俗之见存之于心宣之于口。朕知其不但不能移易乎风俗。而风俗且受其敝。何者。彼盖不知因民之道而日事驱民之术。势必更张成法烦扰地方为吾民之苦他如献祥瑞报羡余。匿水旱。奏开垦改土归流。改隶州县所云揆之人事则悦耳。论之阴阳。则伤化其不以此也欤。即据河南一省论之田文镜匿报灾荒于前王士俊浮报垦田于后小民其何以堪。各省督抚大吏。其尚自省其有不务实心实政。而邀近功小利者。必涤虑洗心董率属僚。兴其天良。以为民劝。务底惇大成裕之治。　　

○禁溢收耗羡。谕曰、向来州县。徵收钱粮。因银色有倾销之耗折。解送有路途之盘费。故于正项之外。徵收耗羡。原无定额。其廉洁者。尚知自爱。不肖者任意徵求而督抚以至道府等员于中收。受节礼陋规互相容隐。弊难究诘。嗣经巡抚诺敏田文镜。倡为提解归公之法。各该督抚。就本省情形。酌定分数徵收。以为各官养廉。及地方公事之用。除所定分数外。丝毫不许溢徵。盖以耗羡原属格外之项与其听地方官私行徵取。不如明定分数。使有节制不敢违越也然在未提解以前。尚为私项。既提解以后。或恐不肖官员。视同正课。又得于耗羡之外巧取殃民从前皇考洞见流弊。屡降谕旨。欲俟将来亏空全清。府库充裕之日。渐减渐革。圣心廑念。未或忘之朕绍承大统。切念民依。孜孜轸恤。日与王大臣等。悉心筹画期使吾民于正项之外。丝毫无扰。而一时势有未能。尚须从容计议惟是提解耗羡之法行之已十有余年。恐日久弊生。奸吏夤缘朘削羡外加耗重困闾阎。不可不为深虑。著各该督抚。严饬有司咸体朕意知耗羡、一项可减而决不可增。可于格外从宽。而断不可于额外多索倘于所定分数之外。或又借估色添戥为名。多取丝毫者。该督抚即行题参重治其罪倘督抚狥隐不举。或经科道纠参。定将该督抚等。一并严加议处。再各省耗羡分数。率在加一上下。然江南赋重之区。如苏松常镇四府。额赋较之他省。几及数倍。雍正六年以前。每两加耗仅五分。雍正六年以后。增至加一。且有司又复巧取苛索民何以堪。其令江南督抚。详加酌定。量减分数徵收。不得仍前重耗困民。倘敢阳奉阴违。朕必于该督抚是问。　　

○除山西偏关等三汛徭银。谕曰、朕闻山西大同偏关、老营、水泉、三汛兵丁。向有交纳徭银一项。该汛兵丁并无承种田地。一经充伍。即按名额徵悉在饷银内扣交。每年约徵收徭银六百八十两有奇。相沿已久至今未革。朕思三汛营兵。既无管业地亩而派纳徭银扣除月饷。未免减其养赡之资朕心轸念。著从乾隆元年为始。将此项蠲免该部行文晋省巡抚提镇。遵照朕旨永著为例　　

○给事中永泰等刻奏。会议阿其那塞、思黑子孙给与黄带红带之处九卿等旋画旋改据实参奏一摺。得旨、从前阿其那、塞思黑不孝不忠。思乱宗社获罪皇祖我皇考万不得已止令削籍离宗。此乃至仁至厚之宽典。实不足以蔽。其辜今朕即位。仰体皇考当日委曲保全之至意。念伊等子孙皆圣祖仁皇帝之支派。若屏除宗牒之外。恐将来日久。则与庶民无异。应作何办理之处。著诸王大臣九卿官员。各抒已见。或两议三议。皆准陈奏今据科道等奏称。九卿等始初议给黄带。继又议给红带。旋议。旋改。胸无定见等语。科道参奏之处是。著将前后互异之九卿等交部察议。朕思此事。关系重大。廷臣难于定议。是以众论游移。谨查康熙五十四年。增修玉牒时。圣祖仁皇帝。将从前革去宗室。莽古尔泰德克类、阿济格、等之子孙。加恩给与红带。收入玉牒之内。此即皇祖加恩之成宪也今应遵照此例。将阿其那、塞思黑之子孙。给与红带。收入玉牒。其应归并何旗及拨给产业养赡之处著宗人府另议具奏。　　

