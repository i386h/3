<!-- { "loadSidebar": true } -->
○工部议准、江苏巡抚陈大受奏称、松、太、海塘各工。与前估各异。有宜停止者。有宜酌办者。一、宝山县杨家嘴等处。前请接筑二层坦水石坝。及原筑坦水两头石坝等工。准修在案。今该处续被风潮。原坦桩石。愈见外欹。水深四五六尺不等。难以签钉施工。应将此项工程。请即停止。一、杨家嘴采淘港月浦塘、应建护塘单路石坝。并该工段落零星处所。一律接筑完固。其外无土塘。内逼城坦之处。应斜填土坡。夯硪坚实。漫以碎石。即将前停修之工价改建。一、华亭县金山嘴、漴缺、胡家厂、林家湾、蔡家马头、五处。塘身逼近海洋。最为紧要。先宜加高二尺。均及水涸之时办理。以防春汛。从之。　　

○是日、驻跸五里河。　　

○丙申。驻防哈密安西提督李绳武奏。准噶尔使臣吹纳木喀、于正月十八日入境。二十二日到哈密。据云、赴京进贡。并去岁蒙恩许熬茶。齐默特等、去藏不远。中道而返。恐天朝见责。故遣使谢罪。并恳仍许熬茶。得旨。朕已料彼必为熬茶之事。再来陈请也。　　

○以礼部左侍郎张廷璐、为会试、知贡举。大学士鄂尔泰、刑部尚书刘吴龙、为正考官。兵部左侍郎汪由敦、副将御史仲永檀、为副考官。　　

○是日、驻跸半壁店。　　

○丁酉。祭先师孔子、遣怡亲王弘晓行礼。　　

○吏部议淮、四川巡抚硕色奏称、绵州属之魏城驿。为西北要冲。原设驿马三十匹。该州统辖五县。实难兼管。州判分驻丰谷井。距驿百里。鞭长莫及。应添设驿丞一员。专司驿务。州属绵竹县同城主簿。所管盐茶事务。知县可以兼管。请即裁改为魏城驿驿丞。从之。　　

○礼部议覆、吏部左侍郎蒋溥奏称、会试同考官精神不振者。并不加意搜罗。辄于额满后。取佳卷未荐者、添用荐字图记。掩人耳目。嗣后请将图记交内监试御史。庶同考官不得任意补用。于校阅益加详慎。应如所请。顺天乡试一体遵行。从之。　　

○又议准、佥都御史彭启丰奏称、近日学政与督抚相见。不遵会典仪注。几同属官。甚至谄拜门生。督抚观风取录。与州县前列童生。辄不论文之佳否。暗记坐号。拔录结欢。以致孤寒屈抑。士怨沸腾。查学政与督抚仪注平行。奏得专达。毋容贬损。且文章有一日短长。尤宜屏私采录。请饬学臣、遵仪制。励丰裁。不得自损名节。并饬督抚、不论学政是何出身。但当以公正廉明相勖。不得以势位相凌。从之。　　

○工部议覆、河南山东河道总督白钟山奏称、山东运河内。南旺西湖堤工。原以逼水济运。现在东省濒河地方。年谷顺成。小民足食。无藉佣工。反以为苦。且运河水巳富有。漕船往来迅速。若能以时节宣。可无阻滞之患。此项工程。不特重劳民力。抑且虚费帑金。应请停止。俟水旱不齐之年。资工代赈。再令河抚二臣。会勘估题。应如所请。仍令饬道厅等、不时查察。蓄水济运。无致阻碍漕路。从之。　　

○礼部题、朝鲜国王李昑、遗使表贺万寿、冬至、元旦、三大节。及进岁贡方物。赏赉筵宴如例。　　

○是日。驻跸黄新庄。　　

○戊戌。祭大社、大稷。遣諴亲王允秘、恭代行礼。　　

○上幸南苑行围。　　

○是日、驻跸南苑。至辛丑皆如之。　　

○已亥。上具摺遣太监诣皇太后宫问安。　　

○琉球国中山王尚敬、遣紫巾官翁鸿业等。表进正贡。赏赉筵宴如例。　　

○庚子。上诣永慕寺行礼。　　

○礼部议覆、贵州学政邹一桂奏称、永丰州学系新开。未设廪增。每届科考。诸生试居优等。无以劝勉。且亦无人辨认童生顶冒。应如所请。额设廪增二名。稽查童试。但必俟食饩十年。方准出贡。以后四年一贡。廪饩照例拨给。从之。　　

○缓徵安徽凤阳、颍州、泗州属。乾隆六年水灾额赋。兼带徵银米。　　

○辛丑。孝康章皇后忌辰。遣官祭孝陵。　　

○补行乾隆四年分大计。山东卓异官四员。不谨官一员。罢软官二员。年老官九员。有疾官四员。才力不及官一员。浮躁官一员。分别升赏处分如例。　　

○壬寅。上自南苑还宫。　　

○癸卯。命定汉军考职就铨例。谕、国家定制汉军人员。俱归并汉缺。一体录用。其另置有汉军额缺者。虽选用之法。微有不同。亦仍由汉缺升转。惟外官主簿以下等微员。旧例不用汉军。故贡监考职。至县丞而止。朕意嗣后汉军贡监。应一体准其考取主簿吏目等职衔。有愿改降各项杂职者。亦准改降。其如何另立班次、分别铨选之处。该部酌议具奏。　　

○大学士等议覆、御史薛澂奏请、于会试下第举人内。择其明通者。取用教职。不必更派阅卷官。即令总裁先录荐卷。不足。再挑备卷。大省六十名。中省四十。小省三十。与正榜同揭。敕下礼部。拣选引见。到官六年。优者准督抚保用知县。应如所请。从之。　　

○户部等部议准、黑龙江将军博第等奏。呼兰官庄粮石。原以备黑龙江等处兵丁接济。今黑龙江仓贮不敷。于呼兰拨谷一万二千五百石运贮。从之。　　

○调天津府同知杨灏、来京引见。　　

○甲辰。遣官祭黑龙潭昭灵沛泽龙王之神。　　

○定拔贡十二年举行。并饬科举毋冒滥。谕、国家于科目取士之外。又有拔贡一途。所以收未尽之人材。以广备用之数也。我朝教泽涵濡。人文日盛。又复屡开恩科。加添中额。是以所取进士。济济多人。而举人则日积日众。竟有需次多年。而不得一官者。此亦事势之必然。无足怪者。朕为此时廑于怀。屡筹疏通之策。若又添取拔贡。以分其缺。数年一次举行。则人愈多而缺愈少。举人铨选。更遥遥无期矣。朕思拔贡乃系生员中之优者。夫既为文学华赡之青衿。则应科举时。自能脱颖而出。又不专藉选拔以为呈身之路也。查从前选拔。或十数年一举。今则六年一举。为期太近。理应酌量变通。嗣后著定为十二年选拔一次。永著为例。再者、各省应试生员贡监。由学臣录送入场。向例每举人一名。额取科举三十名。嗣后加至一百名。亦不为不多矣。乃学臣等博宽大之名。于科举之外。遗材大收。一概录送。且有督抚好行其德。普收送考者。以致文理荒疎之人。皆得滥冒入场。试卷太多。不但试官于仓猝之中。难于别择。而浮薄之士子。将以观光为游戏。而不复攻苦于寒窗。于宾兴大典。甚有关系。嗣后学臣各宜留心。慎重办理。毋得滥溢。永著为例。　　

○户部议覆、湖北巡抚范璨奏称。湖北州县常平仓谷。多寡悬殊。平粜时。此丰彼啬。价有昂减。应于捐监项下。酌盈剂虚。以符定额。但本色报捐之例。奉文三载。捐者寥寥。实缘本色重于折色。请将原例所称百石之数。准以九折报捐。其苗疆与不产谷处。准用杂谷。从之。　　

○工部议准、直隶总督高斌奏称。北运河杨村厅所属。砖厂、郭官屯、曹家园、沈家工、各堤。均属紧要。卑浅残缺。请急加高培厚。以资巩固。从之。　　

○四川巡抚硕色奏。重庆府渝关木税。与杂税不同。大木伐自深山。水溢顺流而下。水涸则积于深沟浅溪。未能抵渝。木筏多寡既悬。税银盈虚亦异。乾隆三年四年。短税银三百两有奇。五年、额外余银三千八百余两之多。管关知府。不敢匿报。禀请扣盈补乏。臣恐涉扶同徇隐。许其全解请豁。格于部议。现已准咨转饬补解。但恐臣言不足取信于属员。无以责其洁已奉公。仍恳免赔解。得旨。如所请行。　　

○乙已。春分。朝日于东郊。上亲诣行礼。　　

○谕兵部。原任广东左翼总兵官章隆、现在来京引见。著兵部存记。有事简总兵缺出。将章隆请旨。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十


大清高宗法天隆运至诚先觉体元立极敷文奋武孝慈神圣纯皇帝实录卷之一百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。二月。丙午。上御乾清门听政。　　

○遣官祭关帝庙。　　

○遣官祭昭忠祠。　　

○谕、朕爱养黎元。旰食宵衣。惟恐薄海内外。有一夫不获其所。边徼疲乏之地。尤所廑念。不惜沛恩于常格之外。固已屡降谕旨矣。顷思甘肃一省。地处西陲。民贫土瘠。前此频岁军兴。嗣后连遭亢旱。虽去年各属内有收成稍稔之州县。而民间元气未能遽复。加意培养。正在此时。查自雍正六年起。至上年春夏止。各属民欠借粮。积至一百一十四万余石。例应按数徵收。以清公项。但思小民当积困之后。若将新旧粮石。一时并徵。恐因竭蹶输将。以致生计窘迫。非朕抚绥培养之本怀。著将雍正六年至十三年借欠之项。一概蠲免。其乾隆元年以后借欠之项。从壬戌年为始。分作六年带徵。至凉州、西宁、二府所属之武威、平番、永昌、古浪、西宁、碾伯、等六县。乃甘省最寒苦之区。上年又被旱灾。深可悯恻。昨已降旨。将此六县民欠额粮草束等项。分作三年带徵。今既加恩通省。将雍正十三年以前旧欠。悉行蠲免。此六县民欠。虽在雍正十三年以后。而彼地民力艰难。甚于他邑。著将此带徵之项。一并蠲免。以示朕加惠边氓之至意。　　

○又谕。江南庐、凤、宿州、淮、徐、等处。上年遭值水灾。黎民乏食。朕已屡降谕旨。多方赈济。期苏闾阎之困。近闻百姓糊口无资。仍不免于流离艰苦。盖由该地方屡年叠遭饥馑。督抚等虽照例办理。但不能沦洽普周。登之衽席。当此春耕之时。黎民苟失其所。秋成何望焉。用是深为轸念。著刑部侍郎周学健、驰驿前往。会同总督那苏图、巡抚陈大受、张楷、实心体察。和衷筹昼。务使朝廷德意。得以下逮。无致一夫失所。至于此等地方。屡被水患。必有致此之由。不可忽视。即如陂塘沟洫之类。亦当加意讲求。使除其害而收其益。著周学健会同该督抚一并悉心妥议具奏。　　

