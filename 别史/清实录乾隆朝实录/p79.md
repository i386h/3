<!-- { "loadSidebar": true } -->
○赈两淮分司所属板浦、徐渎等场、水灾灶户。并停徵本年分额赋有差。　　

○是月。盛京工部侍郎希德慎奏、原任侍郎对琳。委派管千丁之四品官王世奇等、修理鹿角工程。其节省银两、不以实奏。又不饬令贮库。任王世奇私行收存。事在恩赦以前、已经援免。可否仍令在原任行走。得旨、似此犯法之人。幸遇恩赦。宽免其罪而已。奏请留于原任、甚属非是。希德慎、著该部查议具奏。　　

○直隶总督李卫、遵旨议驳顺天府府丞周绍龙条陈内、称平粜无益于国计民生。请停止直隶买谷籴麦。得旨、此一条原不合宜。部议即欲准行、经朕谕令改为发交督议者。卿所奏是。知道了。　　

○又奏、请豁冀州衡水等县、盐＜?土兼＞地亩额赋。正定府城河、稻谷租银。及易州山厂、大兴县裁革之丁课。得旨、是。应行逐一查明、次第请旨者。　　

○署江苏巡抚顾琮等奏、请酌减苏松太三府州浮粮。得旨、此事久在朕计虑中。欲俟一二年后、再行酌量降旨。卿等到彼时、再行题奏。　　

○江南苏州按察使郭朝鼎、密陈苏松浮粮之原委。原旨、此事久在朕计虑中。但行之须有次第。而经费亦不可不算。所奏知道了。　　

○江西巡抚俞兆岳奏、赣县两次火灾情形。得旨、地方灾异、岂能保其必无。省愆修行、在所当先。而赈恤难民、勿致失所、尤不可缓。至于神明之佑、系必有之事。当令属员致祷、以为民祈福。而民间火烛之事、尤宜严谨、不可少纵者也。　　

○闽浙总督衔专管福建事务郝玉麟等、会奏台湾土番射死兵民。逃往生番山内。乌牌等情愿擒拏送究、以赎前愆。得旨、知道了。拏获凶犯、严审定拟、固所当然。至弁兵生事、亦不可不究。其乌牌遵守法纪、亦所当优劝者也。　　

○户部尚书署湖广总督史贻直、具摺谢恩。得旨、览卿奏谢矣。近日有人议论卿操守一节。谓今年春夏之交、颇有风声。近则稍收敛云云。朕风闻如此。岂可因此而责卿。且信卿亦断不敢为。抑亦断不忍为。但朕有所闻而不以告卿、反非君臣一德同心之意。或卿家人故吏、瞒卿否耶。若然、则当重处、以明白自已心迹。使阖省之人、诚心悦服者也。　　

○又奏、杨凯不胜提督之任。请将彝陵镇总兵王进昌、为湖广提督。得旨、朕因杨凯不胜其任、甫降旨调来引见。尚未颁发。而卿奏适至。可谓千里同心。但因军前回京、无任可到之提督颜清如、汉仗颇好。亦出过力。若弃置而不用、殊为可惜。是以命彼前往署理。但伊才具、看来尚未十分练达。卿其试看。如不胜任、再行奏请。至于王进昌、著实去得。将来自然是一提督器局也。　　

○湖南巡抚高其倬奏、办理绥宁、城步、苗猺。现与督臣史贻直、提臣杨凯、商定。以多方缉擒为先。至必不得已、必待奏明、方行用兵。其应建卡房、了楼、及城步城垣、查明筹办。得旨、好。应如是徐徐次第料理者。又批、杨凯自升用提督、大不如先。可传此旨教饬之。又批、此事汝与史贻直任之。不可委杨凯。　　

○河南巡抚富德、遵旨覆奏粮价。得旨、知道了。闻汝家人汝子、瞒汝而收受门包。汝实不知乎。抑作为不知乎。汝操守二字、朕于汝临去时、即不敢深信矣。汝其慎之。以贪而致富、又能长久保守者、其谁耶。且不至于连旧有之资皆倾弃者、又几人耶。独此惩贪一节、朕实时时欲效法皇考者也。汝其识之。　　

○山东巡抚岳浚、奏报各属秋收分数。得旨、通省收成。七八分者居多。而至少者、亦系六分。且不过十数州县。则东省今年可谓丰岁矣。曷胜忻悦之至。　　

○山西巡抚觉罗石麟奏、清查保甲之时、分别填注户口。遇当赈之际、仍挨户确查。得旨、知道了。自应因地制宜、如是办理者。　　

○大学士仍管川陕总督查郎阿等奏、遴选监司牧令。得旨、诸道员有旨谕部。照卿等所奏行。至州县诸缺、毋乃太不循资格乎。具本来、听部议。　　

○又奏、革职留任之凉州总兵杨＜?王宏＞、请追赠祖父。伊子杨世璋、请赏给差使。得旨、杨世璋、送部引见后有旨。余违成例、不可行也。　　

○吏部尚书署川陕总督兼甘肃巡抚刘于义、奏报巩昌秦州等属雹灾。赈恤情形。得旨、览。被灾贫民、加意抚恤。毋致失所。　　

○经略苗疆贵州总督兼管巡抚事务张广泗、奏清理内地熟苗情形。自本年八月以来、各路官兵、暨各该地方文武员弁、搜剿查拏。共斩获逆苗、一千三百八十余级。生擒苗犯、并逆属男妇、二千四百余名口。现在新疆剿抚事宜、俱已全竣。所有内地余孽。惟附近八弓、黄平、一带、尚有十余寨、未尽清理者。现有提镇王无党等、在各该处清查办理。指日可竣。得旨、知道了。苗疆一事。卿料理得宜处、朕笔不能宣。惟有深庆得人耳。至于善后事宜。惟期一劳永逸。不在匆忙就绪也。　　

○贵州按察使陈德荣、具摺谢恩。得旨、勉力为之。一切事、以安民无刑为念。必哀务而勿喜、方称明刑弼教之意。若存观望之念、必失宽猛之宜。此系初任。此去前程、总在此卜之。不可不慎也。　　

○定边左副将军额驸策凌奏报、准噶尔逃出来降之厄鲁特台吉车林、并妻子四人。及厄鲁特巴颜等。照例分别赏给口粮衣物、由驿送至京城。其由贼营逃出贝勒车德恩扎布旗下之喀勒喀博罗扣、照例赏给安插。报闻。大清高宗法天隆运至诚先觉体元立极敷文奋武孝慈神圣纯皇帝实录卷之二十七




大清高宗法天隆运至诚先觉体元立极敷文奋武孝慈神圣纯皇帝实录卷之二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。冬。十月。辛酉朔。享太庙。上亲诣行礼。　　

○诣大高殿、寿皇殿、行礼。　　

○遣官祭永陵、福陵、昭陵、昭西陵、孝陵、孝东陵、景陵。　　

○遣官祭孝敬宪皇后。　　

○颁乾隆二年时宪书。　　

○壬戌。上诣雍和宫梓宫前供奠。　　

○诣皇太后宫问安。　　

○谕总理事务王大臣、据湖广署总督史贻直奏、湖广提督杨凯。局量褊浅。居心诡诈。自恃粗知文墨。遇事率意妄为。以矜才使气为能。以训练士卒为耻。调度布置。种种乖方。若令久于其任。必致军务边防。均有贻误等语。杨凯、朕亦闻其办事不妥。不胜湖广提督之任。著解任来京。候朕再降谕旨。其湖广提督印务。著颜清如前往署理。　　

○定月选官亲老改近之制。吏部引见月选官。得旨、掣得贵州平远州之李治国。奏称伊母年老。难以远离。著以近地知州补用。所遗平远州员缺。尔部另行拣选。此等掣得远缺人员。既奏称亲老不能远离。若不令其改补近地。非朕以孝治天下之意。但其中有因远缺不愿前往。而借端规避者。亦未可定。嗣后有似此等、奏称亲老不能远离者。仍准其改补。俟将来丁忧服阕之后。仍令补授从前所掣之远缺。如此、则目前既可遂其养亲之念。亦可杜不肖规避之端。永著为例。并晓谕伊等。于掣签后。将亲老缘由、具呈吏部。引见时、该部奏明请旨。李治国即照此例行。嗣于八年四月、内阁交出李治国原奉谕旨一道。奉旨、此旨内丁忧服阕四字。著改为养亲事毕四字。应行处、通行文改正。又于十三年九月、奉朱笔改正、并传旨嗣后俱著写应补之日。　　

○户部等部议覆、吏部右侍郎阿山等疏言、清丈张家口外东四旗地亩。除应得赏给外。所有太仆寺马厂驼马牛羊群等、开种地一千五百九十一顷九十三亩有奇。赏给一半养赡。余照例纳课。又千家店驻防兵、多开种地二十九顷六十七亩有奇。独石口驻防兵、开种地二十一顷九十七亩有奇。各村庄香火地、八十五顷一十三亩有奇。石窰子、六间房、东沟门、等处。班第佐领下、地一百四十七顷七十亩有奇。杨木栅子、怡亲王府枪手地、三十七顷八十二亩有奇。胡素台、韩庆坝、三道营、等处。色楞家人地、一十三顷三十一亩有奇。俱照例纳课。于乾隆三年起科。并禁种地民携带妻子。及多雇人、越界耕种。又设立领催四名。分管新营、六间房、太平庄、西峰砦、各路。每路给兵四名。协同同知差役。催交钱粮。稽查奸匪。分别月给银两。归理事同知管辖。又查丈出西四旗余地、五百七十二顷四十八亩有奇。一并照例起科。应如所请。从之。　　

○又议准、署江苏巡抚顾琮疏言、江宁、溧水、高淳、六合、四县。有田地坐落江宁、高淳、而完粮在溧水、六合者。应将坐落区图田亩清查。改隶入额。从之。　　

○刑部议覆、内务府遵旨查奏、入辛者库安插屯庄。及汉人入旗。共一百十案。内情罪稍轻之阿尔邦阿等、一百五起。核与恩诏相符。应请宽释。其原获重罪之雅图二海等五案。本犯或经正法。或已身故。其妻子可否释归。伏候钦定。得旨、依议。雅图二海、佟吉图、巴达子、多尔吉、李维钧之妻子等。从宽准其释归该旗籍。　　

○以吏部左侍郎邵基、为江苏巡抚。　　

○命大学士张廷玉、仍兼管翰林院掌院事务。　　

○癸亥。谕总理事务王大臣、据张广泗奏、川省瓦斯木坪土兵。共一千名。自本年二月内。调赴黔省以来。不避艰险深入搜剿。实为土兵之最。今因不服水土。染疫身故者。共二百九十余名。又云南沙练一千名。来黔协剿。亦甚为出力。今已彻回。沿途病故者。三十余名。可否仰恳天恩。准照土兵阵亡例。减半恤赏等语。此等土兵远调到黔。奋勇宣力。因染疫病故多人。深为可悯。著照张广泗所请赏恤。　　

○大学士鄂尔泰等、阅取博学鸿词优卷进呈。得旨、考取博学鸿词一等五名二等十名。应如何授以官职之处。尔等查例具奏。寻奏、查得康熙十八年。考取博学鸿词四十九人。分别授以翰林官。臣等谨拟、一等授以翰林院编修。二等内由科甲出身者。授以翰林院检讨。未经中举者。授以翰林院庶吉士。带领引见。允行。　　

○工部议覆、河南山东河道总督白钟山疏言、运河之阿城、荆门、梁乡、土桥、四闸。建置年远。坍损过甚。亟须拆修。共估需银二万三千两有奇。应如所请办理。从之。　　

