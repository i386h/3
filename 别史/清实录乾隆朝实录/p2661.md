<!-- { "loadSidebar": true } -->
乾隆四十三年。戊戌。十月。壬申。上御懋勤殿。勾到河南、山东、情实罪犯。停决河南、斩犯十人。绞犯五人。山东、斩犯六人。绞犯一人。余九十人、予勾　　

○谕军机大臣等、本日勾到山东省情实人犯。有峄县盐枭拒捕案内之余犯范二麻子、虽随同在场。并未助势。核其情节稍轻。是以未勾。此案枭徒纠众私贩。持械拒捕。伤毙兵役。不法已极。不可不尽法处治。以示惩儆。所有为首纠夥。及同恶相济。动手各犯。均经陆续审明。在该处正法示众。至范二麻子一犯。虽经随众同行。临时并未动手。尚可量从末减。故未予勾。但该犯究非安分之徒。若仅令久系囹圄。恐众人不知畏惧。著传谕国泰、于接奉勾到部文后。将未勾之范二麻子一犯。与勾决各犯。俱行绑赴市曹。俟他犯行刑毕。即集众宣谕朕旨。以该犯固属罪由自取。因念其未敢随同动手。不即予勾。系朕法外之仁。并将该犯绑押。游示四门。委明妥之员。到处明白晓谕。今年既不勾。明年亦不勾。总令牢固监候。每年皆当如此办理。仍著每年奏闻。庶刁民久而知畏。未始非辟以止辟之意也。昨江苏勾到时。所有盐案内、在场而不助势各犯。未经予勾者。曾谕杨魁、遵旨办理。著传谕国泰、亦遵照妥办。　　

○又谕、据军机大臣审讯高朴家人李福供称、从苏州起身时。曾持高朴名帖。并高晋所给护牌。到织造衙门。舒文代为上税过关。至由闸、扬关。亦皆验放。到淮关盘获。寅著、将护牌查出收去。萨载审问时。并将情节供明等语。外省官官相护恶习。固结不解。实为可恨。李福过淮关时。高朴之事。业经发觉。寅著既将李福等盘获。即当将其持有护牌情节。据实奏闻。乃寅著、辄敢将高晋所给护牌收去。意欲消弭。实属徇情胆大。至萨载、尚属晓事之人。既经李福、供明寅著收去伊护牌之事。即应向寅著取讨。据以入告。乃竟匿不上闻。止顾袒护同官。不复知有国法。初不料萨载竟至于此。且萨载岂不虑及李福到京。经军机大臣讯问。必然和盘托出。军机大臣。自必据供具奏。岂敢似伊等之徇私忘公。代为隐匿乎。萨载、寅著、此事实属昧良负恩。非寻常袒护可比。著传谕萨载、寅著、即自行议罪具奏。并著寅著、将所收高晋原给李福护牌。即行缴出呈览。夫似此给发护牌。亦外省常有之事。朕不苛察至此也。但若高朴、以大臣而敢于明目张胆。偷盗官玉。与奸商合夥贩卖。此而尚相容隐。推此量也。虽谋叛亦可矣。朕之所以恨汝等以此。至高晋身为大学士。受朕厚恩。既给与李福护牌。朕屡次传谕询问时。即应据实陈奏。乃竟敢隐瞒欺罔。其心实不可问。况高晋、于李福到署时。询知高朴差其往苏州办贡。并不穷诘查察。又不立时参奏。实系知情容隐。其获罪本属不小。即将护牌一并奏出。又岂肯因此、即将伊革职。拏交刑部治罪乎。高晋宁不自计。既给李福护牌。断无不破之理。外省恶习。或竟代为护庇。及李福解京。一经军机大臣研讯。必得实供。一得实供。必然具奏。朕命军机大臣问事。焉敢看高晋情面。于朕前稍有欺饰。若军机大臣。亦如萨载等之偏袒同官。朕复有何人可用。为君不更难乎。高晋久任封疆。简畀阁务。宠荣已极。且朕平日之所以倚畀高晋者。因其公正自持。尚得大臣之体。乃护牌一事。前此胆敢涉欺。今仍不免于败露。高晋闻之。能不惭愧无地乎。且问心亦何以自安乎。著高晋即行明白回奏。其过浒墅关时。李福持帖及护牌。告之舒文。因何令其开单代为上税。及李福单内所开。俱系何物。亦著传谕舒文、令其明白回奏。其过由闸、扬关。是否如李福所供情形。并著萨载查明具奏。将此由六百里传谕知之。李福供单。并钞寄阅看。仍各由驿即速覆奏　　

○又谕曰、鄂对前在军营。曾赏给贝勒职衔。授为阿奇木伯克。理宜感激朕恩。实力报效。如高朴扰累回人。偷贩玉石。自当劝阻。不然。亦当如色提巴尔第、据实控告。乃反扶同附和。给与高朴金五十两。玉二千余觔。令其带回内地售卖。看来鄂对、从前亦有私采玉石之事。实属昧良负恩。伊若尚在。亦当正法。今虽已故。伊子鄂斯璊、所袭贝勒职衔。著传谕永贵、传旨革去。鄂斯璊、未随伊父同居。此事尚无干涉。著加恩授为散秩大臣。仍留喀什噶尔阿奇木伯克之任　　

○赈恤河南仪封、考城、宁陵、商邱、睢州、祥符、陈留、杞县、柘城、鹿邑、永城、淮宁、太康等十三州县。本年水灾贫民。并予缓徵　　

○旌表守正捐躯广东南海县民陈景和妻黄氏　　

○癸酉。赈恤湖北汉川、沔阳、潜江、荆门、江陵、监利等六州县。并沔阳、荆州、荆左、荆右等四卫。本年水灾贫民。并予缓徵　　

○旌表守正捐躯广东英德县民莫某女莫氏　　

○甲戌。谕军机大臣等、据德成奏、勘估奉天等处各属城垣。迈拉逊、但图节者。反欲将凤凰城等处城坦。减至一文。苟且塞责。其事实所难从。不得不据实陈奏等语。迈拉逊、与德成承办此事。朕早知二人必不睦。屡经训谕。当和衷共济。今仍如此各持己见。实属可笑。迈拉逊、德成、俱传旨申饬。至盛京为根本重地。所有应修各城垣。自应一律修筑。整齐巩固。以壮观瞻。况现今府库充盈。此等工程。即多用帑金。亦所不靳。但不可从中侵冒耳。若专以节省为事。岂为善体朕意乎。但迈拉逊、德成、同办一事。而各执己见如此。岂能妥协。著传谕弘晌、即将各处城垣。应全行修葺。或稍加黏补之处。详加斟酌。另行妥议具奏。寻奏、臣现遵旨、清查盛京银库。事竣。即同德成等、亲往各城。勘估议奏。报闻　　

○又谕曰、徐述夔逆词一案。蔡嘉树、在陶易处、呈控徐食田、藏匿其祖逆词。并摘其狂悖语句。黏单具控。陶易并不立时禀详严办。转批其呈词云。与尔何干。又于行扬州府文内。有搜罗书籍。原为明末国初。有著作悖谬诗章讽刺。实有违碍者。俱应收解奏缴。至讲论经传文章。发为歌吟篇什。如只有字句失检。并无悖逆实迹者。将首举之人。即以所诬之罪。依律反坐。著有明条。倘系蔡嘉树、挟嫌妄行指摘。思图倾陷。亦即严讯拟议等语。俱于原稿内改定。字迹显然可据。朕初阅之。即疑必系劣幕有心袒护开脱。而陶易与之商同舞弊。欲图消弭。今陶易解到。朕亲加鞫讯。据供此稿、系幕友陆炎所改。伊并未寓目。即果如所供。陶易之罪。亦不能稍减。而陆炎敢于舞文玩法。有意消弭。情节可恶。其罪亦断难轻逭。兹并讯据陶易供、陆炎、系浙江石门县人。伊或已回本籍。或尚在江宁。均未可定。著传谕萨载、王亶望、迅即查明陆炎现在何处。派委明干大员。密速查拏。并即遴干员。将该犯严行锁押解京。勿致疎懈。并查其家内、有无违碍不法书籍字迹。一并封缴　　

○又谕、据舒文议罪覆奏一摺。种种谎饰。有心欺妄。已于摺内详悉批抹矣。舒文身任织造。非若督抚关防衙门。不能悉知外间细事者可比。况伊承办玉器。常有玉匠往来。若辈声息相通。断无不言及高朴差李福等、在苏松卖玉器之事。舒文本不能诿为毫无见闻。乃摺内尚称李福、张銮等、夥贩私玉来苏。诡秘掩藏。零星分售。所以被其蒙蔽等语。似此巧词饰辩。实属胆大。况李福解到时。经军机大臣讯问。据供、曾将高朴名帖、及高晋所给护牌。到织造衙门。舒文令其开单。代为上税。供词确凿。昨已谕令舒文、明白回奏。今此摺乃称止令完税放行。将李福曾持牌帖前往。及舒文代为上税之处。仍敢隐匿不奏。更属有心欺罔。其罪更重。伊已自认昧良负恩。当得何罪乎。舒文之意。必以为织造之任。非伊莫能办。设舒文病死。将不办此事乎。且满朝大小臣工皆如此。朕并非专藉一二人办事。舒文虽任织造日久。又何足恃乎。至舒文在京陛见。曾经内务府大臣。派令库长同德、前往织造衙门学习。其人亦未必有益。朕看全德、人尚结实可信。已降旨赏给主事衔。令其前往苏州。帮办织造。及关税事务。其同德、即著彻回　　

○刑部奏、书吏冯士杰、挖改城票。骗钱脱逃。应照例拟遣。缉获办理。得旨、此案冯士杰、敢挖改城票。串通沈裕功分用。复行乘间脱逃。情罪甚为可恶。仅照本罪拟遣。尚不足以示惩。著交步军统领、及五城、顺天府。即将该犯速行严缉务获。著该部将伊犯罪私逃之处。另行从重定拟具奏。又谕军机大臣等、本日刑部奏、书吏冯士杰、挖改城票。骗用钱文。事甫发觉。即行逃避。已谕步军统领、及五城、顺天府、严缉务获矣。冯士杰、身为刑部书吏。胆敢改票骗银。乘间脱逃。情罪甚为可恶。未便任其幸逃法网。伊籍隶浙江绍兴。自必逃回原籍。著传谕王亶望、即速派委明干大员。前往该犯原籍。严密查拏。务即就获。即派妥员、解送刑部。从重治罪。毋致疎懈　　

○又议奏、兵部郎中宋国瑽、从高朴出差时。借给银两。应照例杖徒。得旨、宋国瑽、以兵部司员。乃敢借给高朴银两。明系因其为兵部堂官。藉端交结。实近来少有之事。不可不严加惩儆。宋国瑽、著改发军台效力赎罪　　

○旌表守正被戕江西萍乡县民易文祥妻刘氏　　

○乙亥。上御懋勤殿。勾到山西、直隶、情实罪犯。停决山西、绞犯一人。直隶、斩犯二人。绞犯九人。余一百一人、予勾　　

○谕曰、萨载等奏、据淮安府通判奎光禀称、七月间随同藩司陶易勘灾。伊有玉器八件。托为觅匠装潢。今闻查封陶易任所赀财。理合禀缴。查奎光接收上司玉器。代为装潢。甚属不合。请交部严加议处等语。奎光身系满洲。乃染外省习气。为上司装潢玉器。意图交结。深为可鄙。其罪实与宋国瑽无异。著交部严加议处　　

○谕军机大臣等、据常永等供称、高朴于补放伯克时。有索取银两之事。且称本年正月内。在叶尔羌地方。演戏听曲。高朴系钦派大臣。今孝圣宪皇后大事。未满二十七月。乃敢肆行取乐。实出人伦之外。仅将伊正法。不足蔽辜。著传谕永贵、于高朴正法后。尸骸不准携回内地。其馈送高朴银两之五品伯克阿布都拉阿济斯莫扪、及和阗阿奇木伯克迈底雅尔、俱著永贵一并查办　　

○刑部议、已革江苏布政使陶易、于徐述夔逆词一案。意存徇纵。拟斩立决。得旨、陶易、著加恩改为应斩监候。秋后处决　　

