<!-- { "loadSidebar": true } -->
○又奏、南宁、太平、镇安、三府属。紧接交夷。原设三关、百隘、经原任抚臣金鉷题定。平而、水口、二关。许商民出入。镇南一关。为该国经贡道。其余百隘。悉行封禁。惟三关、百隘之间。皆有小径。瘴深雾毒。人迹罕到。而土苗生长彼地。惯于越山踰岭。巡查偶疎。奸徒即已偷越。数年来安南内讧时。经前署督臣策楞。奏请严禁汉奸出入。不许商贩到夷交易。逗遛番地。私娶番妇。及臣抵任后。检阅案牍。见司道从前会详。各隘用甎木堵塞。设立卡房。多拨兵勇。并于沿边村寨。编立保甲。嗣又请将太平府明江同知所管之由村一隘。开放出入。以便商民。又据会禀、沿边一带。万山矗立。袤长千有余里。在在可攀藤附葛而过。实难堵塞。似此前后详禀互异。漫无定见。臣复留心体访。缘由村隘距宁明州。一百一十里。宁明商贩。愿从出入。盖因由村隘、系通交趾禄平、文渊、驱驴、等处。为货物聚集之所。若从平而、水口、两关出入。必须绕道数百里。计程十余日。不如径从由隘出口之便。虽经封禁。踰越终不能免。且明江五十三寨土民。原系思明土府管辖。因恃顽藐法。土府黄观珠不能管束。分土归流。于雍正十年归并宁明州管辖。此等土民。全赖挑贩营生。若将由村隘封禁。恐失业者聚而为匪。必百计包货偷越。转于边防无益。又访得交趾滨海。产盐最多。且无私盐之禁。听夷人自晒自卖。贩卖者纳官钱二十文。即尽力挑运。及挑回内地。每觔可得银一二分。至五六分。交趾万宁州。与内地南宁府地方。只隔土名十万山。沿边之民。贪利赴贩。遇兵役。即恃众相拒。现在飞饬司道。设法禁止。并使商民均便。不致滋事。得旨、如此留心。据实陈奏。实可嘉悦。仍应悉心妥办。以期顺民情而革宿弊。酌中为之可也。　　

○又奏、匪犯李捷三、廖士美、李尚彩、胡启昌、等十余名。均系作逆在逃。地方官平日怠忽。乃疑李捷三并无其人。不过李梅虚夸相貌奇异。以惑愚蒙。即或有其人。此时自必远扬。迨北流县地方拏获李梅之后。讯其行止。数年以来。俱在浔、南、思、太、郁林等处。地方文武。漫无觉察。以此推之。则今日之李捷三等。与从前未获李梅之时。实无异同。岂可谓并无其人。现在密饬臬司。檄谕各属。悬赏务获。得旨、甚是之见。上紧缉拏务获可也。　　

○云南总督张允随奏报、金沙江下游。原勘应开修者。六十四滩。除锁山一滩。已于乾隆七年春间试修时完竣。并苦竹、乾溪、二滩。尚未兴修外。自乾隆八年十一月开工。至九年四月止。共开修过六十一滩。内异石、大雾基、大锡圈、大猫、大汉漕、等最险五处工程。开至五分。柯虎口、象鼻头滩、象鼻二滩、沙河、黑铁关、大猰子、大虎跳、小虎跳、溜橦、特衣、冬瓜、木孔、凹崖、三腔、新开、等十五险滩。开至六分。上石板、黄草、乾田坝、金锁关、焦石崖、小猰子、中石板、米贴、梨园、窝洛、鼓濆、乌鸦、小雾基、水崖、大狮子口、小狮子口、硝厂、硫磺、三堆石、磨盘石、那此渡、平亭子、豆沙溪、贵担子、猪肚、石门坎、小锡圈、长崖坊、沟洞子、桧溪、四方石、羊角、枣核、摆定、小汉漕、大芭蕉、小芭蕉、杉木、严王土□扁、叶滩、锣锅耳、次险四十一滩。开至四五六七八分不等。所有碍船巨石。先令夫匠伐木堆积。用火烧毁。再用锤凿劈打。已十去八九。又应开两岸悬崖纤路。一万数百丈。内已完工者。八千四百九十八丈。其陡险之处。皆于石罅插木搭架。工匠用藤缠腰。悬空铲凿。悉已开通路径。从前上水船只。日行不过一二十里。自开成纤路。凿去碍船巨石。上水日行三四十里。至奉檄试运京铜。查河口以下。百里之内。接连异石、柯郎、虎口、象鼻头滩、二滩、五大滩、历来挽运兵粮船只。止到黄草坪而止。此五滩原未通运。自兴修以来。当将运到川米船只。雇募至河口铜房。每只装铜二千五百斤。共发运铜十万五千斤。俱安稳无虑。得旨、所奏俱悉。统计此工。所费若何。作何筹办。并目今获效、与将来如何有益之处。详缮简明摺奏来。　　

○又奏、署云南开化府孙光祖。久在军营。熟悉交地情形。请令在任守制。俟军务告竣日。给假回籍治丧。得旨、此事久不行。且回籍治丧。亦须数月。应令何人办理耶。既有人可以代此数月。岂不可令其署理。朕将何以对言官乎。照例办理为是。　　

○云南开化镇总兵赛都奏报、营伍地方情形。得旨、滇南万里。一切若不据实奏闻。则是大负任使之意矣。　　

○先是。贵州提督丁士杰。奏报苗疆安静情形。得旨、此情形何待汝奏。但汝既不可存新疆要整理之念。亦不可存目下无事。即可废弛武备之心。一守现在成规。而加之以安静谨严可耳。将此旨问之张广泗。以为何如。又奏、下江古州一带。见苗民恭顺之形。实本至诚。因谕以国法森严。何不为盛世之良民。而必欲冥顽梗化。自贻诛戮。得旨、此等语殊非对今之苗人之体也。问之张广泗便知。至是。张广泗奏覆、敬绎训谕周详。当与提臣和衷共济。竭尽控驭抚绥之要。得旨、丁士杰不患其不及。但患其过当。一切事劝勉训助之。则将来或可望其为成材耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百十九


大清高宗法天隆运至诚先觉体元立极敷文奋武孝慈神圣纯皇帝实录卷之二百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。秋七月。丙子朔。享太庙。遣和亲王弘昼恭代行礼。　　

○谕、从前直隶河间、天津、等属被灾之地。一应新旧钱粮。经总督高斌奏请、停其徵比。缓至本年秋成后、催徵完纳。朕已降旨俞允。今幸甘霖叠沛。秋成可望。所有应完钱粮。例应于秋收后徵收。但朕思二府被灾既重。又当歉收之后。元气一时难复。当格外加恩。以滋培养。著高斌确查灾重之十六州县。将本地应徵新旧钱粮。缓至明年。看彼地收成光景奏闻。再行开徵。其被灾稍轻之州县。各处情形不一。或有应行缓徵者。并著高斌、详查奏闻请旨。务俾民力得以宽纾。不至输将竭蹶。又据高斌奏称、天津府属之庆云县、地僻民贫。商贩罕至。米粮缺乏。民食艰难。请于河南大名等处买到杂粮内。酌拨二千石。确查穷民。酌量散给。以资接济等语。著照高斌所请。印行散给。并即照大城等州县、出借口粮之例。免其秋收还仓。该部即遵谕速行。　　

○镶黄旗满洲副都统嵩阿礼等奏、本旗于乾隆三年。奉旨于广储司、领本银十万两。营运生息。自一分二三厘、至二分不等。以为恩赏兵丁之项。借给旗员。则以一分五厘起息。今年久、本既充足而滋生银、于给赏外。尚有赢余。嗣后旗员指俸支借。请照镶蓝旗蒙古汉军例、概以一分起息。从之。　　

○户部议覆、浙江巡抚常安疏称、乾隆六年。仁和、钱塘、海宁余杭、归安、乌程、长兴、德清、等县。水旱成灾。业经题请分别蠲缓额赋外。其不徵漕米之萧山、永嘉、乐清、瑞安、平阳、等县。被灾情形。与仁和等县相同。请于地丁款内。一体分别蠲缓。应如所请。从之。　　

○工部等部、议覆户部尚书、前任湖广总督阿尔赛疏称、湖南永绥厅隆团汛、守备巡检。移驻花园汛。其附近之河口汛。令外委一员、驻防。一切衙署营房。动支地丁银修建。应如所请。从之　　

○盛京工部侍郎留保疏报、牛庄五道沟、丈出苇塘余地六千七十亩有奇。　　

○豁免云南宜良县、被水冲没学田额赋三十八两有奇。及河西县淝革银厂。硐老山空。向徵课额九十两有奇。　　

○赏给哈密副将瑚宝总兵官衔再留驻防三年。　　

○丁丑。吏部议覆、大学士鄂尔泰奏称、内阁蒙古本房。繙译外藩奏摺。及缮写谕旨、册命碑文等项。俱用竹笔字前令实录馆人员译写。自告竣后、俱分派各衙门行走。请即于此内、挑能繙译及写竹笔字者八员为蒙古本房贴写中书补用完日。再将八旗人员考取应用等语。查内阁满汉贴写中书共四十缺。蒙古本房。向无贴写中书请设蒙古中书六缺。不论旗分。令内阁会同理藩院。将前项实录馆议叙人员。考取咨补。俟挑补完日再将八旗蒙古举贡监生考试。择佳者取中十余名不论旗分。按名顶补。缺出先将贴写中书。论俸用一员。次将各项蒙古人员。考补一员。分缺间用。统计五缺后。将降调人员。补用一员。从之。　　

○以谕德兴泰为陕西乡试正考官。御史钱度、为副考官。礼部侍郎邓钟岳为江南乡试正考官。内阁学士叶一栋、为副考官。　　

○戊寅。谕军机大臣等朕闻德州一带。近有发水之处。德州年来收成歉薄。且与北直接壤。不知水发情形。有无妨碍田禾。朕心实深为廑念。可速寄信询问喀尔吉善。高斌目今水势如何。并如何办理之处。著即行奏闻寻奏、查德州境内。自五六月间。连次得雨。运河水势虽长。并未满槽继即消落。实无妨碍田禾之处。即与直隶吴桥景州故城、接壤之区。亦委员星赴确查。并无水发情形。不敢稍有隐讳等语。得旨。览此奏则朕之所闻。似属子虚。但愿无此事。庶小民免怨咨之叹耳。　　

○又谕、马尔泰著调补浙闽总督。那苏图、著调补两广总督。部文到日。各即速赴新任。　　

○己卯。补行乾隆七年分、江苏省大计。卓异官十二员。不谨官三员。年老官八员。有疾官一员。才力不及官二员。浮躁官一员。分别升赏处分如例。　　

○豁免山东博兴、高苑、乐安、等县。筑堤挑废民田五十顷七十四亩有奇。灶地八顷八十亩有奇。地丁额赋。于乾隆九年为始。从山东巡抚喀尔吉善请也。　　

○庚辰。上诣畅春园、问皇太后安。　　

