<!-- { "loadSidebar": true } -->
○军机大臣议覆、川陕总督张广泗奏称、进剿大金川各兵随带军装。深受＜马犬＞马之累。现续调陕、甘、云、贵、官兵一万名。应亟为调剂。查自打箭炉与维州关两路出口。跬步皆山。非特骑＜马犬＞难行。且沿途并不产草。及抵贼境。愈属艰险。马非跌伤即饿毙。一遇移营。既无民夫雇运。不得不自为背负。各兵均带器械。加以军装背运。力已先疲。何能锐战。虽万余汉兵。仅可抵数千之用。今续调之兵。若拘旧例给马出口。诚为无益。若自各标营起程之日。即令改雇民夫。既恐滋扰。又虞糜费。若至出口地方。再雇长夫。不但骤难雇觅。且抵营亦难约束。谨酌拟陕、甘、四川、云南、征兵。仍照各该省之例。给＜马犬＞载马。以资内地＜马犬＞运。惟每兵百名。准随带本营余丁三十名。以备出口负运军装。并各给棍棒刀斧器械。不但背运可以代夫。即遇派兵进攻。更资看守营垒。且征兵内或有粮缺。即以该余丁挑补。额数亦免虚悬。但必须酌给口粮并安家之费。乃可使踊跃从事。应于各本营起程时。每名给安家银三两。自起程日起。日给米一升。至黔省征兵。向无给＜马犬＞马之例。自应仍雇民夫。每兵百名。除亦准带余丁三十名外。再给夫五十名。令于内地沿途雇募。俟抵川出口马匹难行之处。将陕、甘、四川、云南、各兵原领＜马犬＞马。寄留内地牧放。以备旋师＜马犬＞载。黔省所雇民夫。以抵军营日停止。俟旋师再雇。所有军装。即令各余丁背负。于日给米一升外。加银三分。俟凯旋进口日。仍止日给米一升。以回抵各本营日住支。虽添调余丁。不免少费。然征兵俱得实用。马匹亦免倒毙。仍有节省等语。均应如所奏办理。惟黔省征兵每百名给夫五十名。与例不符。应照例给四十名。得旨。依议速行。　　

○户部议准四川巡抚纪山奏称、松潘地处苦寒。鲜产稻谷。其食米全赖成都府属之灌县、龙安府属之江油、彰明、二县商贩。米价苦昂。每仓石二两四钱。若止减价一钱平粜。兵民买食仍艰。请酌减二钱。从之。　　

○庚戌。上诣雍和宫行礼。　　

○辛亥。谕、上年山东歉收。朕念民食艰难。我方赈恤。仓储帑项。不惜数十百万。以济灾黎。而闾阎之欣戚。犹且时萦宵旰。今岁二月东巡。遵循旧典。兼以亲临蔀屋。下悉民艰。虽清尘除道。所费皆给于公项。丝毫不以累民。而地方官于朕巡幸之所。自必力为经营。其于百姓抚恤。亦必周备。但恐力专于此。非辇路所经。即不免有顾失之虞。如邹滕以北。民情尚不至拮据。若邹滕以南。实属收成歉薄。倘不思博济。岂能尽免困乏。此等处所。尤宜加意抚绥。盖朕舆跸所历。即缺于整齐。亦无妨碍。惟小民地处一偏。瞻就不及。独使向隅。真堪轸念。著该抚董率各属。留心查察。务令远近一体。膏泽均沾。以副朕父母斯民之望。该部即速行文知之。　　

○谕军机大臣等、户部议奏、盛京侍郎傅德奏称、库内并无赢余银两之处。应令其查核具奏。朕已依议。盛京户部。系一省综理钱粮之所。关系匪轻。岂容稍滋弊窦。此项赢余银两。先经该部题定每年具奏。且各处均有平余银两。不过为数多寡不同。岂有竟无之理。从前傅德并未按年奏报。累经户部咨查。始称自十年以来并无赢余。看来傅德竟不留心。祗据属员呈禀。苟且了事。伊自简放盛京侍郎以来。并不实心办事。一味沽名塞责。甚负朕任用之恩。著传旨严行申饬。此项银两。有无朦混情弊。著即查明据实陈奏。　　

○直隶总督那苏图奏、东省被灾州县。蒙恩截漕接济。查河南省漕粮内、粟米共十一万四百七十二石零。应于天津北仓漕米内。凑拨米八万九千五百二十七石零。以足二十万石之数。准阿里衮咨称、东省乏员赴运。自应直隶委员运送。惟是各海口、如诸城县宋家口、及胶州塔埠口、地与江南之荻水口相近。远隔登州大洋。现在天津海船。不过装米四五百石。并非大洋巨舰。且值东南风多之时。万一疎虞阻滞。转误赈需。应照上届之例。分运至掖县、昌邑、利津、三处海口。兑交东省。另派熟谙之员。酌量水陆近便程途。转运各处。报闻。　　

○壬子。上诣皇太后宫问安。　　

○幸灜台。　　

○谕曰。湖南粮道王一夔。据巡抚杨锡绂奏称、该员籍隶宛平。亲母年老。与湖南水土不甚相宜。欲请终养等语。王一夔居官尚好。伊既以母老与湖南水土不习。著调补山东兖沂道。所遗员缺。著吴土功补授。　　

○癸丑。吏部奏请大学士来保应授何殿阁及兼部。得旨。来保著为武英殿大学士兼吏部尚书。　　

○又议覆、太仆寺卿熊学鹏奏称、太仆寺所办。多系蒙古事件。现设员外郎八缺内。蒙古仅二员。请于满洲六缺。改设满洲主事二员。蒙古主事二员。缺出以次改设。再向例满洲员外郎缺出。俱于科甲出身人员内选用。但管理厩牧。非职司文翰可比。请不拘科甲补用。应如所请办理。将六部满洲员外郎内。每部酌定一员。抵作科甲人员升转之缺。至所奏主事缺出。于吏部选二缺后。以一缺轮归本衙门将所属主簿笔帖式题补。与各衙门较俸升转之例未符。应毋庸议。从之。　　

○甲寅。谕曰。大学士伯张廷玉。年来屡于燕见之次。以衰老乞休。朕辄宣谕慰留。但因年齿既高。时切轸念。前后数颁温旨。令其盛暑祁寒。不必勉强赴直。随时量力。以资调护。每见其神情矍铄。深用惬怀。以为邦家祥瑞。昨缘召对。复力以年近八旬。请得荣归故乡。情辞恳款。至于泪下。朕向谕以卿受两朝厚恩。且奉皇考遗命。将来配享太庙。岂有从祀元臣归田终老之理。而伊昨奏称、宋明配享之臣。曾有乞休得请者。举数人为证。且称七十悬车。古之通义。又引老子知足不辱知止不殆为解。朕谓不然。昔人久处要地。恐滋谗谤。将致贪恋贻讥。势必迫于殆辱。故易云见几而作。不俟终日。要岂所论于与国家关休戚。视君臣为一体者哉。设令昏耄龙钟。不能事事。瘝官旷职。于治体有妨。亟当避贤者路。在朝廷亦不得不听其引退。然昏耄龙钟者。固将神明愦然。其于去留。已瞀不知。使其心尚知觉。则日日同堂聚处之人。一旦远离。虽属朋友。尚有不忍。况在君臣。岂其恝然。书曰。天寿平格。又曰。耆寿俊在厥服。秦穆霸主。尚猷询兹黄发。使七十必令悬车。何以尚有八十杖朝之典。卿精采不衰。应务周敏。不减少壮。若必以泉石倘徉。高蹈为适。独不闻武侯鞠躬尽瘁之训耶。若如卿所奏、武侯遭时艰难。受任军旅。生逢熙洽。优游太平。未可同日而语。朕又谓不然。皋夔稷契。与龙逢比干。所丁之时不同。而可信其易地皆然。其心同也。设皋夔稷契。无龙逢比干之心。必不能致谟明弼谐之盛。龙逢比干。无皋夔稷契之心。亦必不能成致命遂志之忠。遭遇虽殊。诚荩则一。夫既以一身任天下之重。则不以艰钜自诿。亦岂得以承平自逸。为君则乾乾不息。为臣则蹇蹇匪躬。所谓一息尚存。此志不容稍懈。朕为卿思之。不独受皇祖皇考至优至渥之恩。不可言去。即以朕十余年眷待之隆。亦不当言去。即令果必当去。朕且不忍令卿遽去。而卿顾能辞朕去耶。卿若恐人议其恋职。因有此奏。则可。若谓人臣义当如此。则不可。朕尝谓致仕之说。必若人遭逢不偶。不得已之苦衷。而非仕人之盛节。为人臣者。断不可存此心。何则。朝廷建官命职。不惟逸豫。惟以治民。而人生自少至老。为日几何。且筮仕之年。非能自必。设令豫以此存心。必将漠视一切。泛泛如秦越人之相视。年至则奉身以退耳。谁复出力为国家图庶务者。此所系于国体官方人心世道者甚大。我朝待大臣。恩礼笃至。而不忍轻令解职。大臣苟非隆老有疾。不轻陈请。恐不知者反议其贪位恋职。而谓国家不能优老。全其令名。是不可以不辨。故因大学士张廷玉之请。举朕所往复晓譬者。布告有列。其所陈既未允行。重违其意。所有吏部事务。不必兼理。俾从容内直。以绥眉寿。大学士来保。著兼管吏部事。　　

○谕军机大臣等、刑部议奏、盛京侍郎介福奏朝鲜国人李古禄子等被盗一案。交盛京刑部会同该将军作速究查完结。介福究未办理明晰。如此案偷盗。实系内地之人。即应将内地之人治罪。若内地之人并未偷盗。系彼造言诬赖。此风断不可长。应咨行该国王。令其惩处。倘偷盗实由内地。而反谓彼诬赖。益乖政体。此事虽细。然不申究明白。致与外夷小邦。彼此相诬。于国体殊有关系。该管官员。未免意存回护。著传谕介福。会同将军达勒当阿。秉公审讯。务得实情。　　

○军机大臣等奏。遵旨询问额尔图。据称博罗特等六人脱逃。理应即行奏闻。后因博山县擒获五人。惟达什哈一人未获。欲俟审明具奏。因母病故。移交署将军三达色办理。似此紧要事件。又系任内经手办理。并不奏闻。实属罪无可辞。请交部议处。得旨。自青州脱逃之额鲁特达什哈等六人。俱系逆贼。理应一面严缉。一面奏闻。乃额尔图等。竟视若寻常逃犯。不行具奏。甚属疎忽。及移交三达色后。祗将钱粮咨请部示。更属舛谬。额尔图、三达色。著一并交部察议。　　

○左副都御史梅珏成参奏。浙江按察使万国宣、将尼僧罗柴氏控陈学愈逼毙三命一案。不行详究。草率完结。经御史沈廷芳奏闻。蒙遣刑部郎中德福前往审理得实。查贡生陈学愈。因图买之屋。被尼僧罗柴氏先买。心谋陷害。适臬司遣役访事。因捏写罗柴氏邪教惑众访单。嘱托转禀。乃臬司不问虚实。遽檄查拏。以致陈学愈趁势逼吓。罗柴氏情急。遂一庵五人同时投井。经地邻救出罗柴氏等二人。随以威逼毙命具控。该县屡请将陈学愈革审。陈学愈又贿嘱巡抚刑房。得免咨革。遂以尼僧畏罪自尽结案。竟将陈学愈开释。是众尼之投井。实由陈学愈威逼。而陈学愈之敢于威逼。实由臬司妄行访拏。继复怙过饰非。故出重罪。请旨交部严加议处。得旨。从前浙江按察使万国宣来京陛见时。朕观其人粗率卑鄙。难胜臬司之任。曾传谕常安。令其据实具奏。嗣据常安奏称尚可胜任。是以暂为姑容。然终不惬朕意。近日罗柴氏控告陈学愈威逼三命一案。经御史陈奏。差部员前往审理。始得实情。揆厥所由。实因万国宣任役误访。袒庇劣生。以致连毙数命。朦混外结。似此庸劣之员。岂足称明刑重任。梅珏成据实纠参。所奏甚是。万国宣著交部严加议处。摺并发。　　

○吏部议准御史王显绪奏称、藩臬两司。有应办之事。概与督抚商酌。不得摭拾敷陈。如督抚不为举行。始准据实陈明。将曾商未允之处叙入。从之。　　

