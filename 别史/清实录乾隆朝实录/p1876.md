<!-- { "loadSidebar": true } -->
华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。六月。戊申。兵部议覆、贵州巡抚良卿奏称、黔省驰递文报。每站向设一马一夫。现有军报。请照直隶军台之例。每站添派千把外委各一员。轮流驰递。又称。该省路险站长。非一马之力所能到。请于每站适中之地。添设腰站。并于现在增设各站马八十匹内。挑四十匹。正站。腰站。各拨二十匹。驰递军报。均应如所请。得旨、依议速行　　

○己酉。上诣畅奉园、问皇太后安　　

○谕军机大臣等、据冯钤奏、广德州丐匪。强抢拒捕。殴伤官兵。现在案犯全获。分别按拟一摺。此等流丐。聚集多人。用强索讨。已为地方之害。至该州会同都司等。前往查拏。辄敢拾砖掷打。致伤兵役。实为不法之尤。理应执法严惩。按律治罪。以昭炯戒。不得稍存姑息了事之见。至摺内所称。都司识认徽州夥众强乞案内十人。现俱改换姓名一节。情事殊未明晰。流丐踪迹无常。都司因何识认。且前此既经犯事。地方官自当定罪立案。今复改换名姓。肆行滋事。是此十人。业经再犯。情罪尤为可恶。即应照积匪猾贼之例。从重究拟。其前此如何办理。并是否定拟宽纵之处。并著冯钤一并详查覆奏　　

○又谕、现在滇省办理缅匪。已定于秋冬间。刻期进剿。歼灭凶渠。大兵既临。么＜?麻骨＞计穷力蹙。将来必有铤险奔逃。希冀苟延残喘之事。暹罗与缅境相通。窜入尤为近便。著传谕李侍尧。行文饬知暹罗。谕以该国久备藩封。夙称恭顺。且与缅酋频岁构兵。久成讎隙。此时王师大举。士马精强。原不需该国徵发协援之力。但恐捣穴倾巢以后。缅酋航海远扬。或即潜投暹罗境内。该国务宜悉心侦探。尽力追擒。于以效顺中朝翦除外寇。洵为一举两得况该国果能迅行缚献。朕必优加眷赉以励忠忱。如或隐匿稽延以致该酋游魂更投别岛。是该国不能承受朕恩自取谴责。亦惟于该国是问。毋贻后悔。至李侍尧遵旨檄谕应先酌量水程远近计算暹罗。可于今年十一月间。奉到此旨大约宁迟毋早方于军营蒇事之期。不先不后。尤为允协。将此详悉谕令知之　　

○庚戌。谕曰、陈思哈题参署杞县知县蔡淮英、因派往云南健锐营兵丁。经由豫省。借端派累民间任意滋扰一本所办甚是已降旨将蔡淮英革职交与该抚严审定拟具奏矣。国家办理公务。一切均动支官项丝毫从不累民。地方官遇此等送兵事件。尤宜加意经理。毋使稍有派扰。俾闾阎安堵如常。乃蔡淮英辄敢借办公之名。遂其侵渔之欲。纵恣无忌。罔恤民艰。贪劣不法。实出情理之外。若不严行惩治无以示儆。著该抚将蔡淮英。逐一研讯明确。从重治罪。阿思哈一有访闻。即据实题参。不肯稍为容隐。惩一儆众。使各属知所炯戒。不愧封疆大臣之体。著交部议叙。至此次征缅官兵。经过地方。不止河南一省。今杞县既有败露之案。恐他省不肖官吏。似此藉端科敛者。亦所不免。若均能如阿思哈之实力查办。则墨吏不患不除。地方不患不宁矣。著传谕各该督抚。务各留心稽察。遇有此等劣员即行秉公参奏。请旨治罪。以肃吏治而安民生。倘稍为徇庇。不即严加纠劾。将来别经发觉。则是督抚等之自取咎戾矣。该部遵谕速行　　

○又谕、前经降旨。将各直省应徵漕米。普蠲一年。本年轮免江苏一省。昨据尚书嵇璜奏、请按照府分。匀作两年蠲免。业经户部议驳。旋据高晋明德会奏、请将各州县额漕。本年先蠲一半。其余一半。俟明年再蠲。复经该部以高晋等。身任其地。自就该省实在情形筹办。当经议覆准行。在伊等通融调剂。原为地方米石均平。及货物流通起见。但当此闿泽覃敷。自应筹酌万全。以期妥协。高晋等所奏各州县概免一半之处。虽通行出示晓谕。而僻壤穷乡。势难家喻户晓。江苏粮额。甲于他省。条目繁多。既易滋混淆。且恐不肖吏胥。因缘为奸。不无高下其手。影射侵渔之弊。转不如间府分免。尤为妥善。著高晋。明德等。将该省漕粮。通盘筹画。按额适均。统计本年应免若干府。次年应免若干府。使界限犁然。蠹役无由滋弊。输将者既易于遵循。蠲免者更普沾实惠。而于裕食便民之道。亦均有裨益。该督等迅速悉心定议。一面奏闻。一面通行各属。实力办理。以副朕筹咨民隐之至意。该部遵谕速行　　

○谕军机大臣等、阿思哈题参署杞县知县蔡淮英。藉端派累。任意滋扰一本。业经降旨将蔡淮英革职究拟。并将该抚交部议叙。传谕各督抚。一体实力稽察矣。蔡淮英借办公名色。侵渔无忌。殊属可恶。著阿思哈即速提齐犯证。逐一严讯确情。按律定拟。即行专摺奏闻　　

○以故镇国将军谦德弟顺德、照例袭封奉恩将军　　

○辛亥。谕军机大臣等、据明瑞等奏、前此各路打仗兵丁内。被贼冲散。因而逃匿者。正复不少。现在通饬严拏等语。兵丁等身列戎行。敢于散乱逃亡。理宜严缉重惩。用申军律。但前此调度乖张。酿成恇怯积习。皆由杨应琚贻误所致。绿营提镇。如李时升等。尚尔望风退缩。又何有于部曲之兵。且即此等逃兵而论。其中情罪亦自不同。如其人实率先倡导。鼓煽众人。其罪万难宽贷者。自应详讯明确。将为首一二人即正刑章。以示炯戒。若其余附和同行。人数众多。且与甘心首祸者。究属有间。明瑞等。可悉遵前旨。毋庸过事吹求。俾伊等知此案之处治从宽。特因将领等。行军毫无部伍之故。并非欲为失律之徒。曲加矜宥。则于军纪人心。均为允协。将此传谕明瑞。并鄂宁知之　　

○又谕、据鄂宁奏称、拟于六月初三日。回至省城。办理一切事件。所见甚是。现在去进兵之期。时日尚远。明瑞又已抵永昌。省城所有待理之事。鄂宁正可乘时筹办。惟秋冬之交。大兵即当进发。明瑞既统兵深入。所有接济馈饷。运送军装。乃鄂宁之专责。非前往永昌。悉心调度。未免呼应不灵。鄂宁可约计于进兵之前。自赴永昌。与明瑞面商一切。军行后。即在彼驻劄办理。俾得声息联络。以资接应。尤为妥协。将此传谕鄂宁及明瑞知之　　

○旌表守正捐躯之贵州仁怀县民张世虞妻杨氏　　

○壬子。谕曰、永泰年已七旬。著来京另行补用江宁布政使员缺。著卓尔岱补授　　

○谕军机大臣等、本日阅高晋奏、江苏安徽武职。拏获寻常逃犯一摺。例应年终汇奏之件。何至延隔半年。始行奏到。该省距京既非辽远。且系循例分别年限等第。其事亦非难办。高晋竟尔疎懈若此。是其平日毫无整顿。沾染废弛积习。已可概见。高晋著传旨申饬　　

○又谕、据工部奏、各省衙署仓库等项。以及大小船只。遇有迁移裁汰各员。估变旧料。银数短少。一经照驳。即称历年久远。曹□少朽破损。不能再有增加。请照工部承修工程之例。分别奏报。其盛京等处。木植变价。亦令据实确估一摺。所奏甚是。谕令准行矣。各处廨宇等项。原为改设迁移。因而变估。并非实系年久朽坏。不堪居住者可比。何得藉词曹□少烂。遽思减值。至于船只。既可以资乘坐。岂有一经减汰。即至朽腐无用。竟不及原估数十分之一二。况木植既经改拆。尤宜速为变售。以收实用。更不应听其滞积多年。日益朽蠹。即此可见外省因循玩忽陋习。而承办之员。得藉端朦混。希图侵蚀。俱未可定。著传谕各督抚。嗣后承办一应房屋船只。均照工部此次奏定之例。分别办理。其应变物料。俱随时估变。毋得任意迁延。即数在二百两以下者。除按次报部外。仍于年终汇奏一次。俾经手官员。知事关入告。自不敢仍前延缓滋弊。可于奏事之便。将此传谕知之　　

○又谕、据方世俊奏称、准定长咨。续派赴滇官兵。需马较多。所有兵丁跟役等。俱添雇竹兜乘坐等语。兵丁乘坐竹兜。已属非体。至跟役人等。亦令一体乘坐。以舆台下贱之人。而令良民舁送。实属骇人观听。前据定长节次奏到。经降旨申饬。并将伊交部严加议处。并传谕经过地方各督抚。通行饬禁。方世俊具奏时。想尚未接奉前旨。著再传谕该抚。务遵前谕。不可效尤。致启兵役骄惰之渐。并将第几起官兵。跟役内。曾坐竹兜者若干人。领兵佐领系属何员。其官员内亦有乘坐者否。一并详悉查明。据实覆奏。毋得稍有徇饰　　

○河南巡抚阿思哈奏、豫省为发往云南官兵所由孔道。势不得不雇用民车。或恐胥吏滥行科派。不无累及闾阎。莫若垫银代办。仿照委员购备河工料物之例。豫借司库闲款。发给各台承办大员。凡各属民车到站。按日分别给价。至差竣日止。仍饬各道府层层稽查。务使情弊肃清。所有借项。另筹归款。得旨、所办甚好。具见实心。已将汝议叙矣　　

○癸丑。谕军机大臣等、御史纪复亨奏、贵州省差派苗人。竟有扣克发价。遇事鞭笞等弊。请饬该抚严加查察一摺。向来地方官办差。多系假手吏胥。此种情弊。在在不免。现在军行所过。该省正当孔道。苗人等既与民人一体服勤趋事。正宜加意体察。使劳逸适均。以示优恤。著传谕鄂宝。令其实力稽查。如例用正夫者。不得冒销夫价。暗用苗人更替。其例应派苗人者。亦毋许短发价值。至私行鞭责。及勒令多送下站等弊。一经查出。即从重惩治。其失察官员。亦分别参处。俾边徼苗氓。不致稍滋扰累。可将此传谕知之　　

○两广总督李侍尧奏、臣遵旨筹办协济滇省马匹。查广西营马。额止一千四百八十九匹。当即酌拨一千匹。迅速解往。计八月可到永昌。惟是军营马匹。最关紧要。若于东省附近粤西营分。酌量抽拨。尚可得七八百匹。现饬各营加意餧养。如滇省尚有需马之处。十月间即可解到无误。得旨、好。即宜办解　　

○甲寅。上诣畅春园。问皇太后安　　

