<!-- { "loadSidebar": true } -->
○谕、据保宁奏、伊黎察哈尔部落、生计稍艰请借支三年饷银六万四千八百两分作十五年扣还。即将此项解交陕甘总督给令山西河南商人生息。以资接济等语。察哈尔自移驻伊犁以来。诸凡差务尚属奋勉如借给饷银按月坐扣。朕心不忍。著加恩即于陕西藩库动支银六万四千八百两赏给交勒保、秦承恩、发陕西商人生息。除另降谕旨。令将每年所得利息。于陕省每年应解伊犁饷银时搭解前往外。保宁务须不时留心妥为经理。以示朕轸恤察哈尔臣仆之意。　　

○谕军机大臣曰、保宁奏、伊犁察哈尔兵丁生计稍艰。请借给三年钱粮。共计六万余两。分作十五年扣还。如蒙允准。即照伊犁满营存公马价之例办理。交与陕甘总督。转解陕西、山西、河南、发商一分生息等语。已另降清字谕旨竟行赏给。不必借支扣还矣。此项银两。若由伊犁运至内地解送既不免劳费且为数无多。陕甘省分。尽可发商生息。不必转解河南、山西等省。徒滋烦扰。甘肃地方清苦。陕西殷实商人甚多。著传谕勒保、秦承恩、即于西安藩库内动支银六万四千八百两。发商一分生息。将所得利银。每年于拨解饷银时。搭解前往。以为贴补伊犁察哈尔兵丁公用。该督抚务须妥协经理。俾商人藉沾余润。而兵丁生计。益资宽裕。将此并谕保宁知之。　　

○又谕、据保宁奏、领队大臣那彦、往查哈萨克边界情形。缘比年雪大严寒。风沙日甚。且遇灾疫。牲畜多致损伤。威逊鄂拓克、奈曼鄂拓克之哈萨克等、互相抢夺。哈萨克等声言欲赴伊犁居住等语。此事或系讹言。不可信以为实。即使真欲前来。斡里素勒坦杭和卓等必遣人呈请。尔时保宁等、当谕以现今伊犁各部落人丁甚多。水草好处均已占据。他处亦与尔哈萨克地方无异。尔等如来。亦无可以游牧之处。仍然不得安逸。反不能仰体大皇帝矜恤尔等之意。况灾疫亦非常有。如遇丰年牲畜自可孳生蕃衍。如此明白晓谕。令其仍回本处。伊等若仅恳请躲避风沙。俟灾过之后即回。尚可酌量于卡外指给一处。暂令游牧。照过冬例收纳官马后。仍令移出界外总不可令其久居。此等鄂拓克之哈萨克等。均附近卡座。如收留居住。远者闻之。亦效尤恳请内牧。彼时将如何办理乎。著传谕保宁、此事务须留心。不得少事姑息。并寄知伍弥乌逊、一体留心办理。　　

○领侍卫内大臣参奏散秩大臣西安副都统嵩山、差务怠玩。得旨、所参甚是。嵩山差务怠惰。不可仍留副都统使之安逸。嵩山著革去散秩大臣副都统。令其在头等侍卫行走。所有西安副都统员缺。著花尚阿补授。　　

○癸卯。上诣安佑宫行礼。　　

○御正大光明殿。赐朝正外藩等宴。召左翼科尔沁和硕亲王恭格喇布坦、巴林亲王品级多罗郡王巴图、奈曼多罗郡王拉旺喇布坦、土默特多罗贝勒索诺木巴勒珠尔、右翼喀尔喀和硕亲王固伦额驸拉旺多尔济、喀喇沁亲王品级多罗郡王满珠巴咱尔、土尔扈特多罗郡王策伯克扎布、青海多罗贝勒济克默特伊什、至御座前。赐酒成礼。　　

○谕军机大臣曰、毕沅奏续获沉溺铜觔数目。及惠龄奏。查看川楚沿江水势各摺。均已于摺内详细批示。铜质沉重。沉溺江底。不至随波冲去其未能全数捞获者。由水摸人等、将铜觔潜匿水底。希图过后盗卖牟利。节经降旨。令该督抚等留心查察。兹据毕沅奏、已获铜四万四千余觔。未获铜五千七百余觔。计未获之数虽少。然在盗卖者有此盈千私铜。获利实多。不可不设法查禁。因思水摸人等偷捞铜觔。必在沿江一带铺户销售。著再传谕该督抚、转饬沿江地方官。密行晓谕该铺户。如有无业贫民。而骤持多铜到铺售卖者。即系盗窃之铜无疑。该铺户当即到官呈首。该地方官一面将盗卖之人。究明惩治。一面将呈报之铺户。优加奖赏。若铺户串通不报。别经发觉。即与盗卖一并分别治罪。如此剀切详谕。劝惩并用。该铺户等尚有身家。又见呈报后可得厚赏。遇有盗卖铜觔之人。自必据实首出。而水摸人等见无销售之路。亦不敢仍前舞弊。此亦杜绝偷盗之一法。惟在该督抚督饬所属。实力奉行。方为妥善。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十四


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。正月。甲辰。月食。　　

○乙巳。谕军机大臣曰、孙士毅奏捞获沉溺铜铅数目一摺。内称川省有云南委员和费颜。在巫山县大磨滩、库套子滩、共沉铜十万一千七百余觔。大磨滩已获一千七百十二斤。库套子滩无获等语。铜铅沉溺。自应即时设法打捞。以期尽数捞获。今该委员所解铜觔。沉溺十万一千七百余觔。而捞获之数仅止百分之一。自系该地方官不能督率水摸人等实力打捞。并或任听伊等将铜觔潜匿水底。过后盗卖。以致日久无获。昨因水摸等偷捞铜觔。必在沿江铺户销售。降旨令督抚等务须实力查察。杜绝弊端。今巫山县地方沉铜无获。自必有此等情弊。此系惠龄任内之事。可见该抚于此等事不过视为具文。并未督率地方官认真查办。实属怠玩。惠龄著传旨申饬。仍著孙士毅即严饬所属。赶紧设法打捞。并遵照节降谕旨。严密查察水摸人等。毋任有偷捞盗卖情弊。以期沉铜速行报获。方为妥善。　　

○又谕曰、孙士毅奏、军需报销事宜。口外台站。已赶造清册。送与和琳核商会办。其自察木多前藏。以至军营。应销银两。遵旨划清界限。断不令与东台一带。稍有牵混。亦不任冒滥耽延等语。所办好。现因秀林奏、吉林那亏库项一案。已派福康安驰驿前往查办。计往返约须两月。不能即赴四川总督之任。孙士毅前任川督。所有一切军需。皆系一人经手。福康安未到之先。孙士毅务宜勉力为之。俾军需报销。赶紧清厘。毋迟毋滥。其地方事务。亦应留心妥办。以副委任。将此谕令知之。　　

○丙午。谕、据礼部奏、琉球国使臣呈称、国王此次恭进谢恩方物。恳照五十五年。准予赏收。免抵下次正贡等语。该国王因前此特赐福字如意等件。专遣使臣呈进方物。向来俱令抵作下次正贡。原以昭体恤。省陪臣之劳往来而示柔怀。今据该使臣呈称、伊等临行时。国王再三嘱令将所进方物。恳请准予赏收。免抵下次正贡。具见该国王抒忱效悃。诚恳可嘉。所有此次呈进方物。既已赏收。著照所请。下次正贡时。仍当优加锡赉。用彰厚往薄来至意。该部即传谕该使臣。令于回国时、转告该国王知之。　　

○又谕、向来发往新疆官犯。到彼数年后。该将军大臣等、往往奏请赏给职衔。派办事务。且有奏补主事同知实缺。从此递升者。此项人等发往新疆。原因其获罪示惩。而一经保奏。转得幸邀录用。渐次升迁。并有发往时原职本小。而保奏后由此递升。官职较原衔转大。其中不无狥情冒滥。是以前经降旨。将保奏停止。今思伊等罪名轻重。年分久暂不一。亦有才具尚堪效用者。若概不予以自新之路。势必久留边地。废弃终身。亦非爱惜人才之意。著军机大臣会同该部、将现在新疆各项官犯。查明原案。核其情节轻重。年分久暂。应如何分别准其保奏不准保奏之处。悉心妥议。定立条例具奏。候旨遵行。其发往军台人犯。亦著一体查明办理。以示朕法外施仁。于矜恤之中。仍寓劝惩之至意。　　

○又谕、据尚安奏、管理库尔喀喇乌苏粮务通判职衔景文。三年期满。所遗员缺。或于发遣乌噜木齐之废员内拣选管理。或由部拣派人员发往、请旨等语。从前保宁请令发遣伊犁之福喜纳、管理塔尔奇城仓务时。朕曾降旨。以此等发遣人犯。如此保举。赏给同知主事职衔。是并未将伊等治罪。反予以升进之阶。嗣后遇有此项管理仓务官员缺出。俱由部照例拣选人员发往。今尚安于管理库尔喀喇乌苏仓务之通判职衔景文。年满员缺。仍请照前办理之处。断不可行。著文该部照例拣选人员。带领引见发往。　　

○又谕曰、尚安奏请入觐。伊自往乌噜木齐。将及十载。朕欲面询该处情形。尚安即著来京。所有乌噜木齐都统印务。著明兴署理。　　

○戊申。谕、据永保等奏、请将喀什噶尔英吉沙尔戍守绿营官兵八百余名。分为二队。间隔更换等语。永保等所见甚是。边地戍卒。如换班时全行更替。恐经历乏人。于事无济。著照所请。喀什噶尔英吉沙尔戍守绿营兵丁。于换班时。先行更换一半。著留一半。俟次年更换。　　

○庚戌。谕军机大臣曰、管干珍奏、感冒寒疾。增患怔忡。请旨开缺等语。管干珍、自简任漕督以来。办理漕务。尚为认真奋勉。现虽患病。但询之兰第锡。据称、起程时面见管干珍。尚无病症。自因偶尔感冒。服药调治。即日谅可就痊。著传谕管干珍、安心调摄。暂且毋庸开缺。但现在各省粮艘。俱已陆续开行。一切催趱盘验各事宜。正资经理。所有漕运总督印务。著书麟就近兼署。俾管干珍得以静养速痊。至书麟、现署总河印务。业已面谕兰第锡、即行趱程回任。以便书麟交卸河督印篆。接办漕务也。将此各谕令知之。　　

