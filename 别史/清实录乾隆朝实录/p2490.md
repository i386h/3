<!-- { "loadSidebar": true } -->
○谕军机大臣等、日来盼望红旗甚切。今阿桂等奏到、连日攻打噶喇依情形一摺。据称海兰察、率同福康安等、分兵从左手山峰而下。攻得大石卡一座。又将其卫护取水之大石卡一座。亦经攻得。贼人取水更难。其地与贼巢甚近。移炮往轰。贼势当益窘迫等语。攻之自易为力。指日便应扫穴成功。尤为盼望。至所称自勃尔赤亚鲁回来之后。业已置之不理。今贼酋等、又有此时只剩下死的一路。求将军大人施恩怜悯等语。似贼酋近日、又有具禀恳求之事。自当置之不理。但何以未将所差何人。所答何语。详晰奏闻。著阿桂等、即行附便覆奏。又奏、据日来投出番人供称、大炮攻打之处。将三层高厚碉墙穿透。被炮击毙、及因墙塌石压而死者甚多。索诺木等、不敢复住碉楼。已于楼下第三层、墙垣较厚之处。存站躲避。又因寨在石峰之上。不能刨窖。将土石口袋。四面围绕遮护。并称丹巴沃咱尔、及各头人、同张坤忠、俱在其内等语。看贼人如此偷生惜命。谅不能引决自裁。但穷蹙若此。尚欲抵死支拒。苟延残喘。实为可恶。此必张坤忠习知内地情事。代为主谋。以番众多守一日。所费粮食有限。而官兵多攻一日。供饷需数万金。欲使我兵久驻糜耗。尤堪切齿。竟当令土兵等、在卡上喊谕。以尔等群贼相聚死守。不过欲图多延时日。耗我兵粮。此乃逆犯张坤忠之狡计。今我军营粮饷充盈。内地又复源源供馈。而运川备用军需银两。尚盈千万。即稍稽时日。用度仍属宽余。且此次大兵申讨。惟在扫荡贼巢。虽多费亦所不惜。此等愚拙之事。徒劳无益。况以我大炮神威轰击。何攻不克。贼众又安能久延。如此宣谕。俾知我已窥破贼计。其伎俩更无可施。众心自益惶惧。贼寨虽聚有粮石。坐食易于匮乏。不久自当内溃。此亦治病偏方之一法也。又据奏、所有投出男番四十余人。悉行歼戮。即喇嘛班第。亦不稍为宽宥等语。此等贼番。至此时始行投出。其罪实无可赦。自当悉予骈诛。但现在攻围贼巢甚急。蚁众惊惶无惜。因而脱出求生。相率而来者。应复不少。若知将降番即在军营正法。势必裹足不前。虽此时贼即聚守不出。亦无难力攻而得。但攻围严急之时。贼众接踵来投。其势更当立成瓦解。今阿桂等如此办法。恐转为贼多留帮助抗拒之人。未为尽善。阿桂等自因深恨贼众狡恶。故未计及于此。现在官兵声势甚盛。鼠辈到营。更无从窥我虚实。别施奸诡。或将应办之人。押解成都正法。亦属便易。或将此等降番。仍遣归巢。令将贼酋逆党缚献。贼酋等闻之。必不相容。自将若辈寘之死地。更使众番不知我翦除群丑之计。不致阻其来投之路。自更妥协。此旨发到军营。计大功早应告蒇。设或尚未办完。续有投出之番人。将军等当照此旨、酌量妥办。又阅进到攻围噶喇依情形图。官兵四面布围。固属周妥。惟阅舒常营盘。尚在河西营卡之外。似觉稍远。何不移至沿河卡边。用炮夹河轰击。更当得力。又乌尔纳营盘东北之官兵营卡。距贼巢亦远。何不移过河沟。于朱笔圈出处驻劄。使炮轰贼寨。更为切近。其余有应移近者。并著将军等、照此妥酌办理。仍著发交阿桂阅看。此旨著由六百里加紧发往、传谕知之。伫盼红旗旦晚即至。　　

○又谕、前经阿桂等奏、有自促浸投诚之迷输喇嘛一名。已谕令派员解送京师。今据阿桂等奏、自该喇嘛投出后。又有续行投出之噶布珠、雍中朋喇嘛。并在促浸助恶之堪布喇嘛、共三名。于正月初十日、派员自军营、一并起解赴京等语。计程此时将抵成都。著传谕文绶、即添派妥员。并沿途分别管押。小心照料。迅速解送京城备讯。如此旨到时。该喇嘛等已过省城。即著文绶、檄饬该委员、赶紧遄程管解。毋稍稽延。　　

○丙申。谕、朕此次祗谒两陵。回至南苑。恭奉皇太后安舆。巡幸山东。已降旨于二月初九日启銮。著显亲王、裕亲王、大学士舒赫德、协办大学士尚书英廉、留京办事。其月选之文员内、通判州县等官。武员内、八旗护军校、骁骑校、及外省送到之补放水手官、骁骑校、并年满千总等官弁。俱著王大臣照例验放。至外省督抚提镇等奏摺。俱照上次巡幸山东之例。著赍摺人前赴行在奏递。该部通行传谕知之。　　

○又谕曰、阿哥等赴南苑、恭送皇太后启銮后。即住彼处行围一月。再行进京。著派积福、瑚什、在阿哥处照料。　　

○谕军机大臣等、据敦福奏、上年江省间有被灾之处。恐致青黄不接时。灾地民人有食贵之虞。楚省现有常平溢额、及停运豫省正耗谷、共二十万一千石。请尽数碾米。运赴江南。听候分拨平粜。以裕民食等语。适高晋陛见在京。尚未起程回任。当经传问。据称上年江省偶被旱灾。节经蠲赈频施。穷黎已各得所。现又奉旨加赈。所有本省仓谷。尽足敷用。且川省米粮。业已弛禁。商贩又源源而至。无需邻省接济等语。江省民食。现既不虞匮乏。且川米源源而下。更无藉接济。此项谷石。自可毋庸碾运。致糜运费。著传谕敦福知之。　　

○又谕、闻直隶地方所种春麦。比山东较少。因去年麦收歉薄。贫民购买麦种稍难所致。北省民食。以麦面为重。尤宜妥速筹办。俾资接济。昨岁腊雪普遍。近复春雪优沾。土膏渥润。正可耕耩春麰。著周元理、迅即饬属、劝民及时赶种。尚不为迟。其中如有缺乏麦种之户。速令地方官确切查明。量为借给耔种。俾早得翻犁补种。以冀有收。将此传谕该督、一面迅速办理。一面覆奏。　　

○又谕、前曾传谕阿桂、俟军务全竣后。带领凯旋官兵。于四月中旬。至黄新庄。备行劳还之礼。兹朕诹吉二月初九日启銮。祇谒两陵。恭奉皇太后巡幸山东。告成阙里。由济宁登舟回銮。按程站计之。应于四月二十七日、驻黄新庄。二十八日、举行郊劳大典。二十九日、献俘凯宴。阿桂等扫穴擒渠之后。于一切善后事宜。更可从容办理。行程亦属宽裕。将此遇军报之便、谕令知之。　　

○丁酉。户部奏、外省文员。遇引见离任。其任内俸银、有计日扣存者。有并不扣存、统行支给者。未能画一。查官员事故离任。及引见升调他缺。俸银自应扣除。其引见仍回本任之员。系卓异、及俸满、并未开缺。所有俸银、应准其照数支领。又旗务则例内载、八旗兵丁、及军营阵亡兵丁之无嗣孀妇身故。照伊夫原食钱粮给与。其官员之妻、及阵亡官员之妻、无嗣身故者。俱未开载。应准照领催分例赏给。从之。　　

○刑部议覆、大学士管两江总督高晋奏称、外省秋审。每岁审录时。令本管道府、巡历所属。悉心审勘。遇有临时呼冤之犯。另缮招册。解司院覆讯。惟该道府、多系本案承审。恐心存回护。即改委邻封别属。亦不免瞻徇。请嗣后仍照旧例、解犯到省。督抚率同藩臬司道、亲鞫核实。其道府巡录之例。请停止。应如所奏。再秋审后、例于五月中旬、具题到部。其各省应入秋审案件。亦应照旧例、以各犯事地方、与省城相距远近。分别立限到省。从之。　　

○戊戌。督理粮饷吏部侍郎刘秉恬奏、郊劳官兵、及土司头人等、现改议仍由楸砥一路行走。查楸砥各站人夫。前经拨往卧龙关添设。今若仍将原夫调回。往返跋涉。不无逃散。应将署督臣文绶、所派成都府属、从前西北两路裁减站夫、三千一百余名。改赴楸砥。赶紧办理。报闻。　　

○以内阁学士嵩贵、充经筵讲官。　　

○以侍讲学士朱圭、充日讲起居注官。　　

○予故和硕简亲王丰讷亨、谥曰恪。　　

○赐琉球国中山王尚穆使臣宴赉如例。　　

○己亥。上奉皇太后幸畅春园。　　

○谕军机大臣等、据萨载、龙承祖、各回奏问拟陈八戳死陈胜章一案。两人摺内。均未将案犯罪名、究应如何定拟之处。详细声叙。惟各自行引咎。请交部议处治罪。殊未明晰。此案先因部驳。以该抚等、一命两抵。办理太觉错谬。是以谕令萨载、龙承祖、将因何如此问拟。抑或另有别情。各据实明白回奏。今阅覆奏之摺。止称陈裕章因拔豆细故争角。拴缚亲嫂。迨伊兄陈胜章往与争殴。陈裕章藉称交伊收管。即抓伤胞兄咽喉。复用绳拴套兄颈。强拉前行。致被陈八戳死。该抚等以其情形凶暴。伦纪攸关。是以问拟斩决。而于一命两抵之处。或应改。或不应改。俱未置一词。含糊殊甚。若原问实属舛误。应遵部驳改正。则该抚及臬司、有应得处分。若将案情反覆讲求。必须仍从原拟。则该抚等又无可加罪。是此案应俟题结到日。方能定该抚司之是非。今若照该抚等所请、遽行交部。则案犯尚未拟用何条。又凭何事拟两人之罪。岂仅以其自认糊涂愚昧。便可付吏议耶。朕办理庶务。惟在研求至当。以协情理之平。从不肯颟顸了事。萨载等岂尚不知。著再传谕萨载、龙承祖、速将此案是否应遵部驳、抑仍从原拟之处。即行详确覆奏。并即将案犯、核实定拟具题。候朕再降谕旨。寻奏、陈裕章、究非与陈八先有谋约。应遵部驳改正。照弟殴胞兄本律定拟。陈八、照原拟具题。得旨、俟题到有旨。　　

○军机大臣议奏、向例八旗满洲蒙古各佐领下护军校、骁骑校、缺出。由该佐领之领催前锋护军内、拣选引见补放。近年来、各都统俱拣选曾经出师者升用。其骁骑营领催、及八旗印务笔帖式、并保送应升之拜唐阿等、皆以未曾出师。不得升进。又每佐领下领催、承办俸饷文案。终日当差。并无升转之途。是以情愿挑补者甚少。今酌议护军校、仍照旧办理。其骁骑校缺出。补放出师者二名。领催一名。或遇应放出师、及领催之缺。而适无可放之人。即于该旗奏留保送应升之笔帖式、拜唐阿内。拣选引见。从之。　　

○庚子。皇十二子永璂薨。　　

