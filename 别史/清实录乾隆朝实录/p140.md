<!-- { "loadSidebar": true } -->
○命筹常平仓出粜买补之法。谕直省督抚。各省常平仓。原为济民而设。每年青黄不接之时。存七粜三。以给民食。秋成之后。照数买补。出陈易新。不致红朽。以备歉岁赈恤之用。法至善也。但有司奉行不善。其弊遂有不可胜言者。当其出粜之时。惟附近居民。就近赴买。而乡民则往返守候。不能遍及。且城中衿户、役户、牙户、囤户、与仓书声气相通。捏名报买。而州县之内丁随役。亦乘机暗窃。通同盗卖。虽仓额有亏。总期秋熟买补还仓时。于斗秤溢额浮收。填补遮盖。此平粜时之弊也。至于买补之际。往往择县中富户。发给银两。令其交谷。有照时价短发十之一二者。有银色低潮者。或令自运还仓。脚价无出。又或用斗则以大易小。用秤则以重易轻。且交仓折耗、盘仓供应之费。皆出之小民。此富民受累也。乃更有照粮派买之弊。每处派一买头。总敛各户。照数交仓。此等穷黎。二月新丝。五月新谷。尚然不敷。岂能堪此扰累也。朕思谷贵则出粜。谷贱则买补。自然之理。然天时丰歉靡常。而价值低昂难定。倘或买补之时。不能无赔累之左。则官吏不能不问之闾阎。而不肖者。更欲藉此获利。则其害益不可问矣。其中弊端种种。朕知之甚悉。即臣工参奏者亦甚多。但再三思维。若明降谕旨。又恐启奸民阻挠公事之渐。可密寄各省督抚。将如何筹画办理。使官吏无累、而盖藏常足之处。悉心定议具奏。　　

○以江南副总河德尔敏、为詹事府詹事。　　

○命喀尔喀和硕亲王。丹津多尔济之子三达克多尔济。在乾清门行走。　　

○巴林扎萨克贝子巴特吗病故。遣官致祭。　　

○戊戌。上御太和殿视朝。文武升转各官谢恩。　　

○示录呈经史翰詹科道诸臣。勿拘忌讳。谕内阁。朕命翰林詹事科道诸臣。录呈经史。本欲以明义理之指归。审设施之体要。所望切实敷陈。昌言不讳。如大易否泰剥复之几。尚书危微治忽之旨。风雅正变美剌之殊。春秋褒贬是非之实。与夫历朝史鉴。兴衰理乱所由。人材之进退。民生之疾苦。盐往古以儆无虞。善为法而恶为戒。庶披览之下。近之有助于正心诚意。推之有益于国是民生。涑水通鉴之编。西山衍义之辑。政治所资。前规具在。若有避讳之心。言得不言失。言治不言乱。则非所谓竭忱纳诲之道矣。朕于六经诸史。诵览研穷。再三熟复。义理之精妙。固乐于探求。怠荒之覆辙。亦时凛于炯鉴。诸臣各就意见所及。毋专取吉祥颂美之语。论理必极其周详。论事必极其切当。务禆实用。勿尚肤词。朕虚心采纳。于诸臣章奏。尚屡降谕旨。令勿拘忌讳。况经传之旧文。载籍之往事。更复何所避忌。若以避忌为恭敬。是大谬古人献替之义。亦且不知朕兼听并观之虚怀矣。　　

○又谕、从前世宗宪皇帝轸念八旗。满洲、蒙古汉军、前锋护军。另户领催披甲闲散内。有能繙译、及缮写清书之人。例不准考。无有进身之阶。承特降恩旨。考试一次。著交吏部。照从前将八旗前锋护军。另户领催披甲闲散内。有情愿考试繙译、及缮写清书之人。查明数目具奏。考试一次。内有最优者。拣选具奏请旨。　　

○又谕、前据陕西巡抚崔纪奏称。行令民间凿井。以为灌田之用。此亦有益于稼穑之事。朕已允行。今闻崔纪办理未善。自陇州至潼关一带。井面围圆。祗合抱有余。深者不过二三丈。浅者仅有丈余。即有深处。又多系淤滞之土。甫能及泉。旋即壅塞。潼关一带如此。则他处可知。秦中地势本高。积土深厚。今开挖若此。倘遇天时亢旱。禾苗未见焦枯。而各井己先涸矣。且以十亩之地。勒开三井。所起土块。即堆积田中。是今岁方萌之秋麦。已损伤一二。又严限四十日告成。小民奔走不遑。甚苦竭蹶。凡民间开井砌砖者。非数十金不可。即土井亦须数金。今砖井发价七两。土井发价三两。实不敷用。民有怨言。是崔纪欲求速效。草率从事。而不知其无益有损也。朕所闻如此。可速传谕崔纪。令其悉心体察。详加筹画。务收凿井之益而去闾阎之扰。倘有地势不能开挖者。亦即听从民便。毋拂舆情。　　

○吏部等衙门、遵旨会议。京察一等人员。应酌量加恩。请将京察之年。除四五品京堂。并内阁侍读学士。及开坊翰詹官。俱系蒙恩特简之员。虽列为一等。毋庸复行优叙加级外。其余考察带领引见。奉旨准为一等人员。准其加一级注册。以示奖励。至盛京五部等衙门所属、一等官员。俟期满调回。带领引见。准其加一级。以上各衙门、考察一等人员。遇有奉旨保举之时。该堂官即于此项人员内。拣选荐举。从之。　　

○又议准、浙江按察使胡瀛疏称。内外大小官员。出继为人后者。遇本生父母亡故。概令回籍治丧。一年服满赴补。从之。　　

○户部等部、议准陕西布政使帅念祖条奏内称、各省州县积贮常平仓粮。除百姓情愿借领。仍照例出借外。其不愿借领者。一概听从民便。不得按地勒借。请将勒借之弊。严行饬禁。又称、陕西兴安、商、鄜、三州。自理刑名命盗案件。照直隶州相去该管道员衙门甚远者。径行解司之例。毋庸解赴该管道员审转。从之。　　

○又议准、浙闽总督衔专管福建事务郝玉麟。疏请台民垦种番界地亩。各定界限。设立印册。永杜侵占滋扰之弊。从之。　　

○又议覆、郝玉麟疏称。福建福宁府。兵民辐辏。生齿浩繁。又兼崇山峻岭。米贩不通。全藉本处米粮接济。请买谷三万石。积贮府仓备用。应如所请。从之。　　

○考察銮仪卫等衙门。及各直省军政。卓异官二十九员。贪官一员。不谨官三员。罢软官七员。年老官二员。有疾官四员。才力不及官十一员。浮躁官五员。分别升赏、提问、处分、如例。　　

○免江西南昌卫前帮。暂停并追康熙五十一等年分。挂欠米。共六千六百五十三石有奇。从原任漕运总督补熙请也。　　

○追封皇后之父。原任一等男、加一等云骑尉、兼察哈尔总管李荣保。为一等公。妻为公妻一品夫人。以富文承袭一等侯。　　

○翁牛特杜楞郡王罗卜藏病故。遣官祭奠。并赏银一千两治丧。　　

○给还原任左都御史能泰。三等侍卫觉罗查克散。罚台未经变价家产。大清高宗法天隆运至诚先觉体元立极敷文奋武孝慈神圣纯皇帝实录卷之五十八


大清高宗法天隆运至诚先觉体元立极敷文奋武孝慈神圣纯皇帝实录卷之五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十二月。己亥。上诣皇太后宫问安。　　

○是日。戊午年立春。顺天府进土牛春山宝座。　　

○谕理藩院。喀尔喀二等台吉额默根。甚属效力行走。著授为头等台吉。令其在乾清门行走。　　

○户部议准、两江总督庆复疏称。江南海州、赣榆县、二属。滨海之区。土性不宜米谷。情形实难办运。请将漕米改徵折色。从之。　　

○又议覆、大学士管浙江总督嵇曾筠疏称。浙江淳安县、乡市丁口钱粮。请仍照旧例。丁银摊于田。口银摊于地基山塘。分别徵收。应如所请。从之。　　

○工部议覆、大学士管浙江总督嵇曾筠疏称。浙江乐清县地处海滨。全赖陡堤。捍御咸潮。以资保护。现在陡堤率多坍卸。自应亟为修筑。分别要、次、缓修、各工。共估需工料银三千四百五十两有奇。应如所请。从之。　　

○礼部侍郎方苞。恳解部职。专力修书。得旨、方苞准解礼部侍郎任。著仍食原俸。在书馆行走。　　

○宽免雍正六年、进藏各员。无力赔补、应缴一半、原领本折马驼锅帐等项。从大学士管川陕督查郎阿请也。　　

○蠲免直隶本年旱灾灶课银、三千三百一十一两有奇。　　

○缓徵长芦所属、被水灾地。本年秋冬二季、引课银两。　　

○续免甘肃宁夏县河忠堡。水灾十分丁耗银粮。　　

○以故奉恩辅国公讷图子兴宁、袭爵。　　

○庚子。命议释奠国学文庙典礼。谕礼部曰。先师孔子。圣集大成。教垂万世。我皇祖圣祖仁皇帝皇考世宗宪皇帝亲诣辟雝。登堂释奠。儒臣进讲经书。诸生圜桥观听。雍雍济济。典至盛也。朕祗承丕绪。向慕心殷。国学文庙。特命易盖黄瓦。以展崇敬。俟工程告竣之日。朕躬诣释奠。用昭重道隆师作人造士至意。应行典礼。尔部详议具奏。　　

○宗人府议奏、遵旨议叙总理事务、庄亲王允禄、果亲王允礼、应各赏给一奉恩镇国公。果亲王现无子嗣。俟生子之时再行袭封协办总理事务、平郡王福彭、应赏给二等奉国将军。得旨、如所议。　　

○吏部议奏、遵旨议叙总理事务、大学士鄂尔泰、张廷玉、应各赏给一骑都尉。协办总理事务、大学士徐本、公兵部尚书讷亲、户部尚书海望、应各赏给一云骑尉。得旨、如所议。　　

○豁免核减著追军需案内。官员兵民、二百八十五员名。银、十万五千六百二十两有奇。又分赔应追案内。官、四员。银、二千七百一十九两。钱、一千一百串有奇。又核减著追案内。官、三员。银、一千一百二十七两有奇。　　

○追予多罗郡王允祉谥隐。并复原封诚郡王字号。从其子固山贝子弘暻请也。　　

○永州镇总兵官吴正。以捏参属员、降二级调用。　　

○旌表守正捐躯之直隶成安县民程尔明妻崔氏。江西奉新县民熊来七妻周氏。　　

○辛丑。上御乾清门听政。　　

○户部议准、原任漕运总督补熙疏称。遵旨应减浙江嘉、湖、二府属。白粮米、三万五千六百四十六石。改徵粳米。实徵白粮米三万五百三十三石。照常徵收。又减徵白粮项下。应减原编耗米、一万七千二百八十八石有奇。从之。　　

○又议覆、河南巡抚尹会一疏称。河南永城等七州县。存谷未敷。共应买补、增置、三万二千七百四十二石。应如所请。从之。　　

