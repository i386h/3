<!-- { "loadSidebar": true } -->
○谕、昨检阅查抄高朴家内书籍。见有已故大学士黄廷桂奏疏刻本。系恭载所奉皇考朱批。及朕朱批之摺。深为骇异。偶阅一篇。其所载皇考朱批。与颁行之朱批谕旨。多有未符。因交军机大臣校核。则其所刊、奉有皇考朱批者。计一百七十余摺。较之朱批刊行者。几多至两倍。而字句亦多不符合。甚属非是。因思皇考朱批。久经钦定选择刊行。而朕临御后朱批之摺。从禾选刻。岂臣下所得私鑴。况朕向曾降旨。凡臣工奏摺。奉有朱批者。概不准其引入章疏。所谓君不密则失臣。臣不密则失身。理应如是。则凡朱批事件。更非臣下所宜宣露。且其所刊、多系嘉奖之语。其或奉有训饬。即未载入。尤为失实。恭绎皇考御制序文云。朕临御寰区。惟日孜孜。勤求治理。以为敷政宁人之本。内外臣工。皆令具摺奏事。以广咨诹。其中确有可采者。即见诸施行。而介在两可者。或敕交部议。或密谕督抚、酌夺奏闻。其有应行指示开导。及戒勉惩儆者。则因彼之敷陈。发朕之训谕。每摺或手批数十言。或数百言。且有多至千言者。皆出一已之见。教人为善。戒人为非。其有两人奏事。而朕之批示。迥乎不同者。此则因人而施。量材而教。严急者导之以宽和。优柔者济之以刚毅。过者裁之。不及者引之。此等奏摺。皆本人封达朕前。朕亲自览阅。亲笔批发。一字一句。皆出朕之心思。无一件假手于人。亦无一人赞襄于侧。非如外廷宣布之谕旨。尚有阁臣等之撰拟也。今检内外诸臣缴回朱批之摺。不下万余件。酌量其可以颁发者。检出付之剞劂。计不过十分之二三。俾天下臣民展读。咸知朕图治之念。诲人之诚。或人人观此。而感动奋发。各自砥厉。共为忠良。上下蒙福。朕愉快更当何如。钦此。是现在刊行之朱批谕旨。深费皇考圣心。且所有批摺。乃择其可以宣示者。始行刊布。其余删去甚多。而劝戒并施。垂教之意尤切。更非臣下所当妄为增损也。阅所刊之奏疏标题。称及黄廷桂谥法。必非黄廷桂生前所为。自系黄检、逞其高兴之见。专务虚名。而不度事理。辄为刊刻。不意黄检、荒唐竟至于此。即使黄检欲刊伊祖奏疏。亦当先行奏闻。更不应漫无顾忌。孟浪若此。皇考朱批。何等重大。既经删定。岂可臣下妄有所增减。且黄廷桂、久经皇考任用。原因其有办事之才。并不由于奏疏。即朕擢用黄廷桂。亦以其足任封疆。更非因彼之以章奏见长也。至其办理西路军需。实心任事。洵为国家得力大臣。及其身后。朕深为悼惜。饰终之典极优。既入祀贤良祠。又因西陲大功告成。照军功例、予以世袭伯爵。朕之加恩于黄廷桂者。不为不厚。而黄廷桂、亦因此可以传名。更不藉其奏疏刊本。为之表扬也。况黄廷桂、系汉军世仆。黄检尤当恪守旧风。更不当效汉人好名恶习。至黄廷桂任两江总督时。于整饬地方。甚为有益。然亦不能尽惬人心。即如苏州、尚有称为黄老虎者。朕所深知。虽小人之毁誉。本不足凭。但既有此语。亦岂区区奏疏。所能化之使改乎。黄检此事。绝不类其祖所为。并不类黄廷桂之孙。则其不能效法伊祖可知。朕向日尚冀其可以造就有成。今以此观之。虽小有材。乃实无知好名之人。玷辱其祖。而朕用之为过当矣。此非因公过误可比。设使黄廷桂尚在。见有此事。必将黄检重责。即黄廷桂九原有知。又安能瞑目乎。看来黄检、竟不能承受朕恩。岂宜复膺封疆之寄。黄检、著交部严加议处。并著即来京候旨。其所有板片。及刷存之本。或已经分送者。并著即行查明解京销毁。恐从前曾为大员之人。其奏摺奉有朱批者。类此刊刻亦未可定。著各省督抚。详悉晓谕确查。如大臣家、有似此曾经鑴刻者。即令其子孙、将板片书本。一并缴出。奏闻送京查销。至于我朝祖宗以来。恩泽深入民心。一切皆由宸断。及朕侍皇考。亲见十三年中。深仁善政。并不由于臣下之奏请。而下情亦毫无不能上达之处。朕临御四十四年。所办之事亦然。内外大臣。亦从无有擅权不法。及分门植党。经言官劾奏者。设果有之。皇考及朕、非不能核实查办。而科道中、亦从无摭拾风闻。仅以纠弹塞责者。纲纪最为整肃。而内外诸臣。为国整饬纲纪。实心任事。及效命疆场者。无不生被殊恩。死垂不朽。或优入贤良祠。以表扬其善。并不藉章奏虚词。以为美谈也。若明季诸臣。惟以虚名相尚。彼此党同伐异。攻讦不休。并有虚拟一稿。未经陈奏。亦刊入文集。以弋取称誉者。其锢结不解之恶习。深可痛恨。今幸积弊久已廓清。岂宜复使潜滋暗长。若黄检之刊布伊祖黄廷桂奏疏。仍不免蹈前人覆辙。恐众皆效尤。其为患将无所底止。不可不豫防其渐。将此通谕中外知之　　

○又谕曰、黄检、现已降旨交部严加议处。并著来京候旨。福建巡抚员缺。著增福补授。其江苏布政使员缺。著吴坛补授。何裕城、著调补江南河库道。所遗河南河北道。今正用人之际。其员缺、著朱岐、速行前往署理。俟服阕再行实授。何裕城俟朱岐到后。再赴河库道之任。吴坛俟何裕城到淮。再赴江苏藩司之任。增福俟与吴坛交代后。即起程来京请训。再赴新任。增福未到福建之前。所有巡抚事务。著杨景素兼署。并令黄检速行来京　　

○谕军机大臣等、昨袁守侗在京。面询河务事宜。据奏、南岸堤工。有应行修补者。业已具奏核办。其北岸堤工。亦多有残缺之处。高晋在时。以其尚属可缓。未经议及等语。朕意北岸堤工。就现在而论。虽似不关紧要。但黄河溜势无常。设溜或趋北。则北岸又为著重。若不豫行培补坚实。何以御盛涨而保安澜。是北岸堤工。亦不宜视为末务。即或所费较多。而先事豫防。较之事后堵筑。其费帑多寡。奚啻霄壤。又不可不就全局核计也。但北岸之堤甚长。其应补情形。非大臣亲行履勘。不能核实。曾面谕袁守侗到工后。即同阿桂、姚立德、前往逐叚细勘。据实核估具奏。上紧兴工。第袁守侗、甫于今日起程。其到豫计须旬日。目下正当桃汛。而今年伏汛。亦较往年为早。既为未雨绸缪之计。则愈早愈佳。现在挑挖引河。已有藩司荣柱承办。而开放引河之事尚早。此时无庸阿桂在工坐督。阿桂接奉此旨。可即会同姚立德。亲赴北岸。将应修补堤工。通行详悉查勘。据实确估。一面奏闻。一面择日兴工。倘现发之帑。尚不敷用。即按应用之数。再请续发。亦无不可。此旨著由六百里加紧发往。谕令阿桂等知之。仍著将如何查办情形。由驿履奏　　

○又谕曰、黄检私行刊刻伊祖黄廷桂奏疏一事。甚属非是。已降旨通行严切晓谕。并将黄检交部严加议处。并令来京候旨矣。所有原刊奏疏板片。并刷印过若干部。曾经分送何人。亦令黄检逐一查缴。黄检久任山西藩臬。恐即系在山西刊刻。其书板或尚存晋省。又高朴路过该省。尚经分送。则黄检在任时。分送上司僚属者必多。著传谕巴延三。即行逐一查明。汇齐解送来京。毋任稍有遗漏。将此由五百里传谕知之。　　

○又谕、昨阅缴到高朴任所书籍。有黄廷桂所奉朱批奏疏刻本。必系黄检在山西时所刊。恐板片尚在晋省。且高朴处尚有其书。则黄检在山西。曾经分送之人必多。因谕令巴延三。即行查明。解京销毁。今复思黄检、既为伊祖黄廷桂刊刻奏疏。阅时必久。巴延三岂无见闻。其刻成后。亦必送与该抚。更不得诿为未睹。巴延三见黄检如此谬妄。并不即行劾奏。殊属非是。然此等瞻徇情面之事。各督抚俱所不免。设使黄廷桂为督抚。见其布政使为此事。自必据实纠弹。或大学士傅恒为外任。遇此等事。亦必举以入告。其余已故、及现在大臣中。未必能更有其人。但皇考刊布朱批谕旨。俱经圣心删定。为臣子者。岂得于此外妄为增减。至于朕之朱批。并未刊行。又岂臣下所宜私刻。况朕前经降旨。督抚等奏摺、奉有朱批者。概不得引入章奏。则朱批之不宜宣示。尤所共知。况巴延三、曾为军机章京。于此事更当深悉。乃于黄检妄行刊刻之事。视同泛常。竟不具奏。惟狃于官官相护之恶习。全不以国家大体为念。天良何在。巴延三、著传旨严行申饬。仍令其扪心自问。明白回奏。此旨著由五百里传谕知之。寻奏、黄廷桂奏疏、查系黄检任山西按察使时私刻。刻时初无闻见。但黄检曾送一部。不将谬妄处奏闻。实属糊涂。请交部严加议处。得旨、该部严察议奏。寻吏部议请革职。得旨、巴延三著革职、从宽留任　　

○又谕曰、黄检私行刊刻伊祖黄廷桂奏疏一事。甚属谬妄。已降旨通行严切晓谕。并将伊交部严加议处。令伊即来京候旨矣。此项板片。自系黄检在山西时所刻。其板片或尚在晋省。或并有分送之事。已谕令巴延三就近查缴。若板片携往福建任所。从前印过若干部。曾经分送若干部。著传谕黄检、令其即速查明。将板片书本。即速解京销毁。若再有隐匿。则其获戾更重矣。将此由六百里传谕知之　　

○又谕曰、何裕城、现经调补江南河库道。其河南河北道员缺。亦属紧要。因思前任道员朱岐。在豫多年。河务颇为熟谙。该员丁忧回籍。已届年余。现有旨令其署理河北道印务。该省现有堵筑疏浚各事宜。需人办理。著传谕周元理、即速传知该员。由原籍束装。速赴新任。不必来京请训。将此并谕阿桂知之。　　

○又谕曰、原任河南开归道周于智。在豫年久。于河务颇为熟谙。前因告病、回籍调理。今闻该员病已向痊。豫省现有修防疏浚各工。需员办理。著传谕李侍尧、迅速传知该员。如已痊愈。即由原籍驰驿赴豫。并谕阿桂等、俟该员到工。酌量委用。遇有河道缺出。即行奏补。将此由六百里谕令知之　　

○以礼部左侍郎申保、为都察院左都御史。署工部左侍郎彭元瑞、为户部右侍郎　　

