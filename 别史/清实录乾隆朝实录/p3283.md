<!-- { "loadSidebar": true } -->
○癸亥。工部奏、本年戊申乡试。应修顺天贡院。经该府尹奏、需银一千九百八十二两零。兹派员外郎海栋、主事樊士鉴、查勘。核减银三十一两零。请令该府尹遵办。得旨、此项工程。共需银一千九百八十余两之多。该堂官自应亲往查勘。乃仅派员外一员主事一员。勘估酌减。该司员等经历未久。未必即能谙悉工程。且或将所勘之工。略为酌减一二十两。竟与承办之员。有通同嘱托情事。亦未可定。所有此项应修各工。著派德成前往。再行确实勘估。嗣后。凡在一千两以上者。俱著奏请特派大员、亲往查勘。　　

○甲子。谕、福州将军魁麟、著改名魁伦。　　

○又谕、据长麟奏、查勘胶州寿光二处被水情形。摺内称、胶州被水农民。盖藏漂失。迨至禾稼登场。尚需时日。虽已给与一月口粮。恐不足以资接济。请于存仓谷内、再行借给一月口粮。寿光无力农民。亦照胶州办理章程。再行加借一月口粮等语。胶州因河水涨发。淹浸田庐。虽据该抚查明。现在地亩全行涸出。每亩借给耔种。并已补种荞麦。可望秋收。但该处民人猝被偏灾。盖藏漂失。前次所给口粮。既不足以资接济。自应再行酌给。但于秋成后、仍需徵收归款。恐被灾贫民。无力清还。未免拮据。所有此次胶州加借一月口粮。竟著加恩赏给。其寿光一处。亦经该抚委令藩司查明。即照胶州章程办理。并再行加借一月口粮。亦即加恩赏给。以示朕轸恤灾黎、有加无已至意。该部即遵谕行。　　

○又谕曰。图桑阿、陈淮奏、六月二十日。荆江夏汛泛涨。随督同地方文武员弁。将护城各堤塍、加筑抢修。各城门下闸堵闭。分段照料。讵酉刻堤塍溃决。江水直逼城下。冲开西北两门。满汉两城文武衙署、兵民房屋、以及仓库监狱。俱被淹没。兵民多赴城上及屋顶树上逃生。其奔走不及者。多被淹毙。经陈淮令随身家丁、扎筏渡赴沙市。招募船只。图桑阿亦动项雇船。分救满汉两城人口。赴城上搭棚栖止。现酌动府仓南米。散给抚恤。其驻防、绿营、兵丁、俱照例借给一月口粮。监犯现查获三十八名。其余五十名。是否淹毙。或私逃。上紧查究。又随陈淮办事之州同娄业燿、被冲无踪。至二十三日。水势稍平。陈淮现在荆州。亲身督查。俟办有头绪。方可回省等语。荆州江水泛涨。溃决堤塍。致满汉两城。俱被淹浸。兵民四散逃避。其奔走不及者、即被淹毙情状。闻之惕然恻然。幸而陈淮因往长阳查灾回省。适至荆州。伊系藩司。呼应较灵。得招募船只。分救两城人口。并酌动府仓散借。兵民得资接济。该司此时、自应在彼亲身督查。此次荆州被淹情形甚重。姜晟一得陈淮禀报。自己起程前往。舒常目下亦当回任。并著驰赴该处。会同详细查办。著加意抚恤。一面奏闻。一面动给。勿使兵民失所。但该处堤塍。兴修未久。荆州前曾被水。其淹浸情形。并未闻如此之重。此次满汉两城。均被淹浸。虽系大江夏汛泛涨。究由堤塍不固、被水溃决所致。除交军机大臣详查具奏外。著传谕舒常等、即将所决堤工、系何年何人承修。因何工程不固。以致溃决之处。查明据实参奏。至州同娄业燿、随同陈淮办事。派在西门督夫闭闸。致被冲无踪。该员系因公淹毙。殊堪悯恻。著该督等、即咨部照阵亡例议恤。其驻防及地方官各员内、如有淹毙者。亦属可悯。并著该督等、会同该将军、查明一并咨部。量予优恤。至监犯现无下落者。固应上紧查明。分别核办。其现已查获之三十八名。如系当时救出。另行监禁。自应仍照本案办理。如系被水得生。自行投到者。尚为守法。即应照其本罪。量予减等。再缅甸贡使、现赴热河瞻觐。荆州为必经之路。此次被淹情形较重。城垣庐舍。多有坍塌。恐不足以壮观瞻。著传谕该督等、务将堤塍各工。上紧兴修。如能于该贡使过境之前。一律兴修完整。并将各兵民妥为安顿。固属甚善。如实赶办不及。或令绕道行走亦可。该督等务遵照妥办具奏。将此由六百里加紧传谕舒常、姜晟、并谕令图桑阿、陈淮、知之。仍著该督等将何日起程前往、及现在查办情形。各行迅速覆奏。以慰廑念。　　

○乙丑。谕军机大臣等、昨据图桑阿、陈淮奏、荆江夏汛泛涨。溃决堤塍。将府城及满城全行淹浸。已有旨令舒常、姜晟、速赴该处详细查办矣。此次荆州被淹情形较重。所伤人口必多。朕披阅奏摺。为之惕然恻然。该督抚到彼后。务宜详悉查明。加意抚恤。一面奏闻。一面动给。俾资接济。不可讳饰。致兵民稍有失所。至水所淹浸。既在城郭地方。或于田禾尚可无妨。并著该督等、逐加履勘。如亦有被淹损伤之处。即一并妥为抚恤。据实具奏。再阅图桑阿等摺内称、堤塍溃决时、冲开西北两门。水遂入城等语。以所奏情形而论。堤应在江之南。而府城又应在堤之南。乃舆图并一统志图内。荆州府城。又绘在江之北。与所奏情形不符。并著该督等、即将荆江在府城何方。相距远近若干。堤塍在何处溃决。详细绘图贴说呈览。将此由六百里谕令知之。仍著将如何妥筹抚恤情形。迅速据实覆奏。以慰廑注。　　

○兵部议覆河东河道总督兰第锡奏称、黄河北岸曹考厅、原设都司。上北河厅、原设协办守备。自乾隆五十二年水势更变。上北河厅所属等坝。大溜逼近。时须抢护。必须职分较大人员、统率照料。其曹考所属。河势平缓。协备尽可料理。请将上北河厅改为都司。曹考厅改为协办定备。现任都司裴尚有、守备马福寿、随缺调补。均堪胜任。其守备钤记。由藩司颁发。都司关防。咨礼部铸给。均应如所请。从之。　　

○丙寅。谕军机大臣等、据刘峨奏、北运河自杨村以至通州、俱系逆流。每遇水弱之时。在在古浅。因定有起六存四之例。现在未经抵坝之米。尚有二百七十余万石。以每日起米三万石核算。须九月底甫能起完。今年河水甚为平顺。与往岁情形不同。似无庸拘泥旧例。多为起拨。祇须起四存六。即催令迅速北上。免致耽延时日等语。本年漕船渡黄。较之上年既早十二日。而装运米石。较之上年又共少十七万余石。自可及早抵坝。迅速回空。但上年江广各帮。曾在北仓起卸。今年河水平顺。与往岁情形不同。无庸截拨。即或杨村一带有古浅处所。起四存六。亦可无虞浅阻。不当复拘旧例。以致稽迟时日。又至九月底回空。不免耽延守冻也。刘峨所想甚是。著交苏凌阿等、即将此次粮艘运抵杨村时。是否可照刘峨所奏办理。并南粮各帮。全数抵坝起卸。能否较早。无误回空之处。迅速妥议具奏。　　

○丁卯。谕军机大臣等、前据图桑阿、陈淮奏、荆江泛涨。府城被水冲淹。已屡谕令舒常等、亲往查勘。妥为抚恤矣。其摺内称酉刻堤塍溃决。江水直逼城下。遽将西北两门冲开等语。前次荆州被水时。水势亦曾至城下。当将城门关闭。用土囤塞。城内并未冲入。此次水淹府城。若系冲塌城垣而入。尚可诿为人力难施。今水逼城下。冲开西北两门。自由城门并未囤土、办理不善所致。至堤塍各工。尤为御水而设。本日据军机大臣查奏、四十四六两年。荆州两次被水。俱曾借项兴修堤塍。用银七万余两、及四万两不等。分年于各业户名下徵还。该处堤工。因例归民修。向无保固。督抚等既不慎重拣派妥员办理。而承办之员。又以此项工程。系动用民力。并不认真修筑。外省官办工程。尚有草率浮冒情弊。何况民修之工。官员等从中偷减浮开。尤属事之所有。以致堤塍不能巩固。屡被冲决。而此次被淹情形尤重。著传谕该督等、务遵前旨、即将现冲堤工、系何员承修。查明严参著赔。以示惩儆。至该处被淹兵民。情状可悯。该督务当遵照节次谕旨。详悉查明。加意抚恤。所有此次抚恤被灾户口、以及修理堤工城垣、仓廒监狱。并兵民房屋。除官员衙署、可以分年借廉修补外。其余共需银若干之处。并著该督等、即通盘约计大概。先行具奏。若钱粮不敷。又可速拨。该督等务、当亲加履勘。切实估计。不得一任属员藉端浮冒。豫为侵冒地步也。将此由六百里加紧谕令知之。仍将查办情形、迅速覆奏。以慰廑注。　　

○戊辰。谕、向来汉大臣官员、有射中布靶三箭者。朕每格外赏戴花翎。以示鼓励。是以前日张若渟曾中二箭。因不合式未赏。本日汪承霈、前来热河带领引见。询及伊从前射靶时。止中二箭。即赏戴花翎。前日张若渟亦中二箭。未经赏给。汪承霈系协办大学士尚书汪由敦之子。今张若渟亦系大学士张廷玉之子。且肯留心习射。尚属奋勉。著加恩一体赏戴花翎。以示朕眷念旧臣之意。　　

○谕军机大臣等、据富纲奏、接奉谕旨。遵即委员伴送缅甸贡使人等、于六月二十一日、由大理起程。前往热河瞻觐等语。大理距热河万里。该贡使等于九月初间赶至热河。沿途自须上紧趱行。方不误展觐之期。但六月二十一日至九月初间。尚有七十余日。以每日一百五十里计算。行走尚属从容。倘或催趱太急。致该贡使等过为劳顿。途中有染患疾病等事。殊非体恤远人之道。著传谕沿途各督抚、务宜拣派妥员。加意照料护送。俾该贡使等赶紧趱行。勿使过于疲乏。仍于九月初间。前抵行在。方为妥善。　　

○又谕、缅甸抒诚纳款。极为好事。现在该头目业渺瑞洞、既因患疟回至耿马调理。此外大头目。止有细哈觉控、委卢撒亚二人。目今尚在末伏。若复因途次趱行。或致受热疲乏。成何事体。皆由富纲不知事之缓急轻重、糊涂拘泥所致。著再传旨严行申饬。至该国头目从役人等、来者不下百人。续曾有旨、谕令富纲酌留一半。在耿马照料。其余一半。不妨令其同赴热河瞻觐。兹富纲已委员将贡使并小头目跟役共二十八名、护送起程。其余人等、送赴耿马。回缅人数。已为不少。不可因续接谕旨。又将已经送回人等、复行追回。致该国人等、徒劳往返跋涉也。将此由六百里传谕知之。　　

○以编修甘立猷、为河南乡试正考官。礼部员外郎李长森、为副考官。修撰茹棻、为山东乡试正考官。编修吴鼎雯、为副考官。编修周兆基、为山西乡试正考官。洗马方炜、为副考官。　　

○调浙江提督许世亨、为广西提督。　　

○河南巡抚毕沅疏报、兰阳县乾隆四十八年开垦老河身内水涸地一顷六十亩有奇。　　

○旌表守正捐躯河南扶沟县民赵安妻田氏。　　

