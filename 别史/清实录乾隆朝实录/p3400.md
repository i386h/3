<!-- { "loadSidebar": true } -->
○又谕、前闻广西学政御史潘曾起、声名平常、降旨询问孙永清。令将潘曾起在广西考试情形。有无劣迹。据实查奏。兹据孙永清覆奏、潘曾起轻喜易怒。性情不好。未能满惬士心。曾饬各府提调官。密行访察。虽无舞弊营私实迹。而其声名实属平常等语。潘曾起、屡经简用学政。如果洁清自矢。训迪有方。何至士心不服。乃竟不知自检。士论纷然。现在虽查无确据。但声名物议如此。岂可复胜台谏之任。潘曾起、著交部严加议处。　　

○谕军机大臣曰、秦承恩奏、陕西省局内。积存洋滇高铜。为数较多。而现有低铜。不敷配用。请照例暂用高铜。按卯鼓铸等语。该省局内。现存低铜。不敷鼓铸。而洋滇高铜。积有一十六万六千余觔。自应通融筹办。俾免停炉歇卯之虞。但该抚祇知其一。不知其二。如卯钱全用高铜鼓铸。则成色较高。恐不肖之徒。乘机取利。将此项钱文。多为收积私销。滋生弊端。不可不防其渐。莫若于鼓铸时。将高铜酌量多用铅觔配入。其铸出钱文铜色。与向例高低搭配者一律。是高铜既可不致多费工本。而于私销之弊。亦可杜绝。岂不一举两得。除将该抚原摺。交该部速议具奏外。将此谕令知之。　　

○丁丑。谕曰、徐立纲、潘曾起、在学政任内。声名俱属平常。业经先后降旨。将徐立纲降补司务博士等官。潘曾起交部严议矣。巡抚与学政。同在一省。其声名优劣。平日断无不知之理。乃陈用敷、孙永清、并不及早据实劾参。及至朕降旨询问。陈用敷、则以徐立纲初任声名不好。原有风闻。自复任以来。考选尚属公平。模棱具奏。而孙永清、则仅以潘曾起性情不好。未惬士心。委婉开脱。俱属意存隐饰。厥罪惟均。本应皆予降调。但孙永清办理安南投诚一事。尚属妥协。明春阮光平亲自入觐祝厘。仍须该抚在彼照料进关。若遽易生手。恐阮光平心存疑畏。是以将孙永清暂予留任。至陈用敷自擢任安徽巡抚以来。不过循分供职。毫无出力之处。而于徐立纲学政声名。又不据实参奏。似此有心欺饰。岂可复膺封疆之任。陈用敷著降补奉天府尹。安徽巡抚员缺。即著穆和蔺补授。　　

○是日起。上以岁暮祫祭太庙。斋戒三日。　　

○戊寅。谕曰、鄂岳、著留京。仍在散秩大臣上行走。色克图、著调补福州副都统。张汉杰、著调补广州汉军副都统。　　

○己卯。以岁暮祫祭。遣官祭太庙中殿、后殿。　　

○谕曰、章佳氏、与伊夫弟扎郎阿通奸。被伊壻巴扬阿挟制诈骗。侵夺赀产。遂前赴步军统领衙门。自行出首。虽奸罪不准自首。仍应照律问拟绞决。但向来办理奸情案件。如奸夫致死本夫。奸妇并不同谋。即行首告。将奸夫指拏到官。以尚有不忍致死其夫之心。俱从宽减等问流。今章佳氏自知追悔。复虑伊夫在外。家产尽被占夺。幼子恐遭陷害。即行呈首。其情尚属可原。章佳氏、著改为应绞监候。扎郎阿、本应照拟绞决。但章佳氏业已从宽。且现届岁暮封篆之时。未便行刑。扎郎阿亦著暂行监候。并交刑部。将章佳氏、扎郎阿、俱牢固监禁。侯旨遵行。　　

○谕军机大臣等、毕沅奏、考城县城垣。原在旷野。凭空建造。与修改工程。难易迥别。该处灰石木料。概不出产。而邻近地方。东系曹单。南系归德。北系大名。西系封邱延津。四路皆平原沙碛。均无物料可购。不得不远赴汲县采运等语。考城移建城垣。自应在镇店地方。相度形势。鸠工兴筑。从前富勒浑勘定。于堌阳空野之处。凭空兴建。以致采运窎远。糜费运脚。例价多有不敷。富勒浑办事糊涂。既经错误于前。而何裕城茫无主见。复因循于后。毕沅接任后。曾亲往该处勘视。自应据实奏明。另行择地移建。何必如此拘泥。仍照富勒浑原定处所。凭空建造。其过实在此。毕沅历任封圻。尚属晓事。明知在堌阳建城。与寻常工程。难易迥别。辄复迁就办理。据江兰详报。率行题估。经朕节次降旨询问。犹复意存回护。以本地及邻近四路府县。均无物料可购。执词具奏。更不成话。即就该督所指四路地方而论。如曹、单、归德、大名、封邱、延津等处。皆有城垣村庄。非无一人之处。岂从前兴筑时。所用料物。悉皆取资远县。而各该处庙宇衙署。以及绅衿富民铺户等。起盖房屋。亦无远赴汲县购备灰石之理。即考城县旧城兴建时。所有一切物料。亦未必皆自远处运往。此将谁欺。毕沅并不确核情形。检查旧案。转以此等支饰之词。出之于口。更属不合。且考城新城。地处荒僻。并无人烟。所有衙署仓库。勘定后。延宕多年。始行兴筑。其未建以前。地方官吏。审断词讼。收纳钱粮。又在何处办理。若仅建空城。有官无民。岂不更成笑话耶。至考城旧城。虽被黄水冲塌。其城内民居。亦未必尽归荡析。以致房屋人民净尽之理。今将城垣改建僻地。令民人等迁移前往。既非乐从。即云贫民等。皆搭盖茅屋居住。移居较易。而绅士富民等。起造瓦房。必须远至二百余里外之汲县购料。所费亦属不赀。亦断无此事也。此事种种格碍难行。毕沅竟一错百错矣。看来江兰擅发工程银两。转为此案末节。而毕沅不将堌阳地方难以建城之处。及早奏明。其咎转大。著传谕毕沅、将谕旨内指出各条。逐一明白回奏。并著梁肯堂、按照查明实在情形。据实具奏。不得稍有回护。　　

○庚辰。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。上御重华宫、赐回部伯克、廓尔喀使臣等茶果。并赏赉有差。　　

○谕曰、福康安奏、查改外海内河船只。及清查海岛占住居民。现在分别确办。悉心妥议。若欲赶副岁底汇奏之期。为时未免迫促。恳请展限等语。海岛搭藔建屋。私行占种。渐至匿匪藏奸。不可不严行饬禁。至各省沿海地方。额设战船。原以操练水兵。且为出洋巡哨捕匪之用。于酌留一半外。届期次第改造。亦须核实查看。原不可视为奉行故事。仅以年终一奏塞责。今福康安以事关海疆营制。不肯拘泥定期。据实陈请展限三月。足见办理详慎。但须行之以实。为之以妥。亦何妨再展数月。总期于公务实有裨益。第恐他省地方文武员弁。于海岛搭藔民户。并不亲身履勘。仅以空文具报。虽称驱逐净尽。实则仍旧占居。而酌改战船。亦恐未能如法成造。外省此等恶习。均所不免。督抚等若不实心详查。率行依限具奏。以致洋岛未能肃清。战舰不堪驶用。仍属有名无实。所有福康安奏请展限三月之处。竟著展限半年。并著沿海之福建、浙江、江南、山东各督抚。俱照福康安所奏。妥协办理。该部知道。　　

○谕军机大臣曰、梁肯堂奏、提讯江兰续发坛庙工程银两。缘值筹办睢汛漫口。堵筑匆忙之际。是以未及专详。其短平余。系例扣市平。应行解部之项。工程项下。应扣平一千三百余两。城工项下。应扣平二千两。交存府库。如陈士骏工程需用。即令该府、将此银发给。工竣归还。现有府库底簿可查等语。所奏尽属枝节。而于案内紧要情节。未能讯明具奏。朕思江兰系家产丰厚之人。其未详擅发银两。祗系任意滥发。即扣平一款。亦系照例存库。惟考城县移建城垣。从前勘定时。并不移于镇店地方。转在旷野之处。凭空兴建。以致糜费运脚。藉端开销。富勒浑办事糊涂。勘定已经错误。何裕城茫无主见。又复任意宕延。毕沅接任后。既经亲往勘视。明知该处本无人烟。实非可以建城之地。乃因循富勒浑原定处所。凭空建造。不行陈奏。江兰身任藩司。有钱粮奏事之责。亦不奏明。二人之过。实在于此。若从此查究诘讯。毕沅、江兰、实属咎无可辞。即令其分别赔缴。伊二人亦必心服。而富勒浑、何裕城之错误延宕。亦不得谓之无罪。前朕查阅工部驳案。及梁肯堂议令分赔之摺。即以为所办未免苛求。今细思此案情节。竟系毕沅、江兰、因循贻误于始。其江兰之未详擅发。转为过之小也。著传谕梁肯堂、遵照节次谕旨。逐一研讯。据实具奏。毋得再有迁就。自干咎戾。　　

