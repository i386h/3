<!-- { "loadSidebar": true } -->
○谕军机大臣等、据尹继善奏、查抄李星垣产业。共地亩一百四十余顷。房屋一百八十余间一摺。上年李星曜在京召见时。请假回籍管教伊侄。因细询其故。据奏、伊父李卫、兄弟二人。祖遗田产。共有八百余顷。李卫之兄无子即以李星垣为嗣。将所有家产两股均分。李星垣一人独得四百顷。李星曜兄弟等、共分四百顷等语。今江省查出之数。与李星曜去岁所奏。多寡悬殊。其中显有隐匿情弊。已谕令尹继善、再行确查覆奏矣。李星曜、昨岁甫经回籍。查检田产。知之必详。该员现任川省道员。著传谕阿尔泰。就近面询。令其将李星垣名下。现在田数若干据实开出。或李星垣从前受分之四百余顷。别有花销费用。所存仅有此数。伊兄弟行事。彼此应无不知其底里。无难和盘托出。若李星垣田产实止一百四十余顷。则该道从前何以妄行陈奏。著李星曜逐一禀覆。毋稍徇隐。该督即行据禀具奏。寻奏、据李星曜禀称、伊祖父新旧置有田房产业。约计四百顷。星垣过继伯父为嗣。于四百顷内。分去二百顷。星曜兄弟四人。共分田二百顷。立有分单二纸。现俱可查。上年请训之时。怵惕屏营。以致未将四百顷之数。分晰奏明。实属糊涂冒昧。请敕下江南地方官。查取分单核对。则一切细数。皆可立见。得旨、不必再问矣　　

○又谕曰、阿桂奏称、乌什增兵一事。已行文乌噜木齐提督五福等、将该处绿旗兵一千名。办理起程。一面于伊犁兵丁内。拣派千余名。陆续前来等语。昨据阿桂奏请增兵。朕即谓贼众将届绝粮。乌什计日可克。毋庸增派兵丁。续虑爱隆阿已经办理。故仍准调拨。今爱隆阿又调乌噜木齐兵一千名。亦属多事。盖贼众逃窜。所当豫防。而绿旗兵多系步行。岂能追及逆回。截擒其众。明瑞、阿桂、举动未免张皇。恐各城回人闻之。妄生疑忌。著传谕五福。若乌噜木齐兵丁。尚未起程。即行停止。或遄行未远。亦可彻回。惟将抵乌什。即留军营协助　　

○又谕、据成衮扎布等奏称、恰克图往来之人。及恰克图居住人等。皆言俄罗斯尚通贸易。而协理台吉沙克都尔、亦告称曾见桑寨多尔济属下官员达赖等、赍有王大臣等文书。带领商人。连次赴俄罗斯贸易等语。俄罗斯贸易之处。已经停止。桑寨多尔济、岂可潜行贸易。著阿里衮、驰驿前往库抡。查办此事。索琳、系新去之人。未及与闻。阿里衮、即带领索琳、一同办理。步军统领印务。著交与傅恒署理。傅恒赴木兰后。交与舒赫德署理伊虽不能出门。在家坐办可也　　

○又谕、据成衮扎布等奏称、桑寨多尔济等、遣喀尔喀副都统索诺木丕勒。往捉乌里雅苏台贸易民人赵立、任长源、喇嘛垂党等、闻恰克图往来行人。及恰克图居住人等俱称恰克图、仍有贸易。而自恰克图换回之协理台吉沙克都尔、亦告称桑寨多尔济属下官员达赖等、赍执王大臣执照。带领众人连次往俄罗斯处贸易等语。从前成衮扎布等奏称、赵立、垂党等。携有俄罗斯货物。朕即降旨。以民人贸易。业经停止。而蒙古等、又何得私行牟利。桑寨多尔济、未识知情否。究系何以与俄罗斯私行贸易之处。令其查明具奏。今成衮扎布等、既云众口一词。而沙克都尔、又系目睹。证据凿凿。宁属子虚。小民干法。尚属不可。桑寨多尔济等、发票遣往。益觉错谬。若云成衮扎布、素与桑寨多尔济不睦。参奏出于构陷。究系桑寨多尔济。确有此事。伊方能指摘其非。若将毫无影响之事具奏。伊亦有罪。成衮扎布、宁复不知。傥因素日不和。即避嫌不奏。则成衮扎布、有负朕恩。其过大矣。成衮扎布、不存避嫌之见。据实陈奏。甚是。但此事大有关系。必须查明根究。因遣阿里衮前往。即令起程。并传谕成衮扎布、凡案内干涉一切人犯。及协理台吉沙克都尔等、于阿里衮到库抡时。派人尽数解至。交与阿里衮查办。不得于阿里衮未到之前。先行解到　　

○以病休奉国将军舒贤子重侯、袭职　　

○予故青海辅国公达什纳木扎勒、科尔沁辅国公拉锡色旺、祭葬如例　　

○辛亥。上御勤政殿听政　　

○壬子。谕、今年漕船北上。较往岁略迟。目下河水虽足资浮送。恐抵通后。为期稍迫。不能如常年于八月中旬全数兑竣。著仓场侍郎。派坐粮厅一员。于江西尾帮漕船。截留四十万石。收贮天津北仓。俟来岁春融。再行运通。俾得及早回空。无误冬兑。其各船所带余米。仍照旧例。准其一体粜卖。该部遵谕速行　　

○刑部等衙门议奏、镶黄旗满洲觉罗永谦佐领下、闲散觉罗音住、与德亲等斗殴一案。得旨、殴打宗室觉罗之例。与殴打平人较重者。原系优待宗室觉罗之意。伊等当自知尊贵。不与下贱之人斗殴。方为合理。傥身系黄带红带。不期被平人殴辱。理应照此办理。近经降旨谆切训饬。俾分属天潢之人。知章服所关至重。佩饰尊荣。不至身蹈卑贱。今音住、并未系红带。人又何以知其身为觉罗耶。若照殴打宗室觉罗之例办理。伊等既因此放纵妄为。于情理亦未允协。音住、自取凌辱。罪所应得。著照该衙门所拟治罪。德亲、著改照殴打平人例问拟。嗣后凡宗室觉罗。若系黄带红带被殴者。仍照旧例办理。其不系带被殴者。殴打之人。即照殴打平人之例办理。如此、庶情罪允协。而宗室觉罗等。亦知所警惕。不敢卑污妄为。此朕保全宗室觉罗。令其自知尊贵之意。将此传谕各宗室觉罗知之　　

○谕军机大臣等、明山、前已有旨。令其暂署广东总督。俟杨廷璋到任后。再赴新任。并令明德、庄有恭、各在本任守候交代。今据明山奏称、已于五月初六日。前赴江西。恐明德以明山既至。即回苏州。而庄有恭、亦即交代来京。现在降旨。令明山接到谕旨。即日速回广东。著再传谕明德、庄有恭、仍遵前旨。俟明山、至江西。明德始回苏州。庄有恭、亦俟明德到任后。再行来京。若此时已经在途。俱各即速回任　　

○癸丑。上诣畅春园。问皇太后安　　

○谕、八旗世职。原系确核功绩。定以世次。用昭酬庸延赏之典。应袭时。由该旗查明嫡派子孙。令其承袭。如本支无人。准其由近及远。从旁支推逮。此实曲加恩恤之意。但此等多系宗派阔疎。与立功授职之人。既已渺不相涉。且由外省驻防兵丁人等、承袭世职。其中不无材质愚鲁。祇堪披甲当差。难胜世职之任者。于服官行走。本非所谙。一经获咎斥革。其苦累反不如披甲食粮矣。莫若概行查办。量为变通。嗣后如宗支不甚疎远。应承袭者。仍照旧办理外。其有宗派悬殊。及由外省驻防兵丁。调取来京袭职者。停其承袭。所有原立军功。嫡派承袭出缺之家。作何施恩之处。著该部会同八旗都统等、详悉查明定议具奏。至例应承袭人员内其出缺之人。有应行坐扣官项。向例即著落承袭之员。扣俸完缴。第此等人员。多由微员。及兵丁闲散袭职。素乏生计之人。甫得一官。其应得钱粮既已停止。而世职俸银。又复扣抵。一切当差行走。皆未免拮据。并著该部旗。一并查明各该员名下所欠官项若干。缮列清单呈览。候朕酌量降旨办理　　

○甲寅。以册封令皇贵妃。遣官祭告太庙后殿。奉先殿　　

○军机大臣等议覆。西安将军新柱奏称、西安官兵。遇有远差。向由饷银敛凑。复借重利。不肖之员。未能管束。反借此侵渔。有关兵丁生计。请将所余房租银。借给坐扣等语。查此项租银。为八旗公用。除累年需用外。现在库存四千四百余两。应如所请。按官兵差遣远近支借。作为二年扣还。令该佐领、协领、出具保结。以杜弊端。及亏欠等事。从之　　

○乙卯。命大学士公傅恒、为正使。协办大学士吏部尚书陈宏谋、为副使。持节册封令贵妃魏氏、为皇贵妃。册文曰。朕惟彤闱赞化。本敬顺以扬庥。紫掖升名。表恪恭而锡庆。爰稽彝典。式播温纶。咨尔令贵妃魏氏、早侍深宫。夙娴懿范。襄廿年之内治。麟趾凝祥。超九御之崇班。凤章优秩。自膺册命。益茂芳徽。祇事小心。克承欢于璇殿。含章明顺更流誉于椒庭。兹仰奉皇太后懿旨。以册宝晋封尔为皇贵妃。尚其勉副慈恩。光昭壸德。永怀淑慎。辉翟服以垂型。弥凛谦冲。绵鸿禧而迓福。钦哉　　

○谕军机大臣等、爱隆阿等奏称、准明瑞行文。已调鄂津领兵前往乌什。又将热河、及凉州、庄浪、兵丁拣选五百名起程。续准明瑞、阿桂、增兵二千。拟将伊犁满洲、察哈尔、额鲁特兵、派出五百名。又行文乌噜木齐、将豫备绿旗兵一千。带领前往乌什等语。明瑞前于伊犁调兵五百名。此次又增调五百。已足敷用。何必又派绿旗兵。伊等所办。太觉张皇。著传旨申饬。所调绿旗兵一千名。仍著停止　　

○丙辰。旌表守正捐躯之直隶束鹿县民王花子妻田氏。河南延津县民周敬修婢春妮　　

○丁巳。谕军机大臣等、据明瑞等奏、捉生讯问情形。及连日剿贼。收取牲只。看来贼众矢死抗拒。殊为可恨。若不严诛。何以示警。明瑞、阿桂、断不可仍存招抚之意。此次官兵等、尚属奋勉。著本明交部议叙。有应赏巴图鲁号者。查明请旨　　

○又谕、乌什滋事以来。素赉璊、茂萨、俱著有劳绩。今日明瑞奏、现在与贼相持。素赉璊、茂萨、领援兵横冲贼阵。追至险阻之地。大败贼人等语。素赉璊、茂萨、俱额敏和卓之子。能遵父训。实心奋勉。已加恩赏给缎疋。兹特赏额敏和卓大小荷包仍著传旨嘉奖。以示鼓励　　

○又谕、据成衮扎布奏称桑寨多尔济丑达、私遣人于恰克图贸易牟利等语丑达系特旨派往库抡办事之人恰克图贸易久经停止宁复不知。乃伊敢私行遣人贸易。殊属目无法纪。现在丑达前往和阗办事。著传谕将伊应经过之巴里坤、阿克苏、叶尔羌、各城及驻劄和阗大臣等、此际丑达行至何处。即于该处拏问派妥员押解进京。并将伊所有物件。查送前来　　

○戊午上诣畅春园。问皇太后安　　

○谕据温福等奏蓟运河水发。粮艘被冲。漂失米二千五百余石淹毙水手等二十八名请照例追赔。并取应议职名。送部查议等语。此项拨运米石。抵次候兑。陡遭山水漂没。虽在内河。例应追赔议处。但雨后水势骤冲。猝不及备。非人力所能施。情殊可悯。其损坏船只。漂失米石。均免其赔补。运粮官弁亦不必议处。所有淹毙人口。仍著照例赏恤　　

○以镶蓝旗满洲副都统舒通阿。为墨尔根城副都统　　

○己未。以吏部侍郎德保、为江西乡试正考官。侍讲汪永锡、为副考官。祭酒曹秀先、为浙江乡试正考官。侍讲学士钱大昕、为副考官。侍讲学士汪廷玙、为湖北乡试正考官。给事中陈科捷、为副考官。　　

