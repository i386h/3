<!-- { "loadSidebar": true } -->
○庚申。谕总理事务王大臣。朕前访闻得原任江西巡抚常安回京。船过仲家浅闸口。于不应放闸之时。吓令开闸。仆从多人。闸官畏其威势。躲避不敢过问。常安遽行越漕起板。将船放行。朕随传旨询问常安。伊乃多方掩饰。朦混回奏。朕复降旨询问总河白钟山。令其据实奏闻。今据白钟山奏称常安于三月间。船过仲家浅闸。仆从多人。勒令闸夫起板放船。闸夫不敢私起。伊家人复扭闸夫。蜂拥闸署。倚势吓逼。凌辱闸官。以致闸官躲避。常安遂起板前行。反将闸夫掌嘴洩忿。又常安船至安山闸时。伊家人两次到闸。喝令起板。闸官任其无状。不敢违例放行等语。常安身为大臣。于朕即位之初。辄敢横行如此。此皆皇考临御时所未经见闻者。及朕降旨询问。伊复支吾巧饰。不将实情陈奏。甚属可恶。常安、著革职拏交刑部。及伊生事家人。一并严审定拟具奏。朕御极以来。见从前内外臣工。不能仰体皇考圣意。诸凡奉行不善。遂有流于刻核之处。是以去其烦苛。与民休息。并非宽纵废弛。听诸弊之丛生、而置之于不问也。而内外臣民。不喻朕意。遂谓法令既宽。可以任意疎纵。将数年前不敢行为之事。渐次干犯。即如盐禁稍宽。乃朕优恤穷民之意。而直隶江浙闽广诸省。私枭盐棍。辄敢招集无藉之徒。肆行无忌。现在查拏究处。然此不过编户小民。不能深悉朝廷德意。一时触法犯禁。犹可云愚昧无知。至于常安、乃封疆大吏。岂不知宪典之当遵。而亦为此市井跋扈之举乎。朕看此等情形。天下臣民。竟有不容朕崇尚宽大之势。传曰。宽则得众。易曰。元者、善之长也。朕以天地好生之心为心。岂肯因一二无知之辈。即自改其初志。但治贵得中。若于玩法之徒。亦用其宽。则所谓稂莠不除。将害嘉禾。倘不速为整理。恐将来流弊。无所底止。是以近日处分臣工数案。如李绂之滥举进士。朕即将伊降级调用。励宗万之擅将监将监场御史、咨送吏部处分。福敏之办理废员推诿迟误。朕即将伊等交部严察议奏。又如王常出口。多骑驿马数匹。乃总理事务王大臣、偶尔疎忽。亦现在交部察议。盖此等事件。在皇考时。或可格外从宽。而朕此时办理。则不便稍有假借。良以玩忽纵肆之风。渐不可长。而此风一长。则宽不成其为宽。而民反有受其累者。如李绂、励宗万之事。即营私作弊之渐。常安之事。即目无功令之渐。惩一儆百。为治之道。固当如是。朕岂忽变而为严刻者哉。大凡人臣居心。惟当以义理为权衡。而不可稍存迎合之见。君所谓可。臣或以为否。君所谓否。臣或以为可。虽明旨已降。尚不可依违迁就。而况妄行揣度、以为迎合乎。且妄行揣度、亦未有不至于大误者。即如皇考当日。至仁如天。宽大慈祥。惠鲜怀保。时时以百姓为念。上年朕奉命办理苗疆事务时。皇考悯恤黔民。至于堕泪。此朕与诸王大臣所亲见者。其他不可枚举。乃臣下妄行揣度。颇以皇考意主于严。此岂能知皇考之圣心者。数月以来。又复妄行揣度。以朕意在于宽。是岂知朕之存心者。若见朕于常安、李绂、玩法营私辈之不少假借。辄复妄行揣度。以朕欲转宽为严。而于办理兵民之事。有意过刻。致百姓或有失所。是则私心蔽锢。识见卑污。其罪更不可逭矣。总之、治贵得中。事求当理。不当宽而宽。朕必治以废弛之罪。不当严而严。朕又必治以深刻之罪。内而九卿百职。外而督抚庶司。咸当洗心涤虑。各加警省。毋蹈前辙。自干咎戾。则朕之百姓。可以永久受朕宽惠之泽矣。　　

○宽恤甘省屯民丁粮。谕。朕闻甘省以粮载丁。从前办理未善。致多偏枯。屯民甚属苦累。现有民户丁银。摊入屯户者。九千二百二十五两。屯户输纳维艰。朕心深为轸念。再四思维。此种丁银。乃国家惟正之供。并非无著之项。祇因从前岳钟琪、任意增减。遂致苦乐不均。今应酌筹变通之法。以惠甘民。著将此多摊九千余两。暂为豁除。俟下届编审之时。将平庆临巩四府。及新改直隶之秦阶二州。所属各州县。新编人丁。应完丁银。均匀摊入民地粮内。渐次补额。即分作二三次编审。逐渐补足。亦可。务令徐徐增补。以纾民力。俟补足之后。即行停止。永不加赋。著署督查郎阿、刘于义、悉心妥议办理。朕又闻康熙五十七年。伏羌、通渭、秦安、会宁、等县。及岷州卫有地震伤亡缺额之七千六百八十丁。该银一千四百八十六两有零。人口既无。丁银自应蠲免。乃岳钟琪亦摊入田粮之内。尤属错谬。著该督等即查明豁除。毋贻民累。朕又思甘省从前多系卫所管辖屯户。其屯户额徵。悉系粮料草束。为兵丁必需之物。是以蠲免地丁时。此项不在蠲免之内。惟雍正十年。皇考格外加恩。将民户屯户应徵各色粮草。一概豁免。此从来未有之旷典也。朕意民屯均为赤子。所当一视同仁。兵食或有不敷。再当别为筹画。嗣后遇有蠲免地丁之年。著将屯户应纳之粮草。蠲免三分之一。永著为例。　　

○又谕、据尚书署陕甘督抚事刘于义奏称、上年固原等处歉收。蒙恩轸恤穷民。训谕谆切。比据许容奏称、于散赈三个月之外。再加赈两个月。是前后共应赈给五个月口粮矣。乃臣查目前待赈之固原州。共四千五百二户。其赈过五个月者。仅有一百三十六户。固原厅共一万四十一户。其赈过五个月者。仅有二百八户。其余俱不过一月。或三月不等。并不遵照奉旨之数给发。此固许容用财过刻。待下过严。而固原同知张梦水、固原州知州郑炳、惟恐拂许容意指。一味涂饰。欺隐蒙蔽。咎实难辞。除臣现在委员查赈外。请将张梦水、郑炳、革职究拟。以为膜视民瘼者之戒等语。张梦水、郑炳、俱著革职。交与该督查审。若该员实有欺隐蒙蔽情弊。即按律定拟具奏。若过在许容。该员遵奉上司指示。以致办理不善。即将许容严加议处。仍将张梦水、郑炳、送部引见。　　

○颁发圣祖仁皇帝御制律历渊源、于直省学宫书院。　　

○掌京畿道监察御史杨嗣璟奏、直省州县驻防兵少。不敷拨守城门。或派里甲。或派地保。按户出银。雇充门军。请除现在弁兵看守之处。其科派里民者。一概革除。即于府州县额设民壮内。每门派拨二名。令其轮流更替。看守稽查。下部议行。　　

○辛酉。谕总理事务王大臣。八旗生齿。日渐繁庶。而生计渐不及前。朕日为旗人详细筹画。于喜丧之事。照常给与恩赏银两外。屡次赏赐兵丁钱粮。又降旨查免欠项。仍恐于旗人生计、不能永远有益。今又饬查官房官地。赏给以为产业。但旗人甚众。虽行赏赉。未能周遍。从前禁止放债者。特为利益旗人起见。但伊等一时缓急。借贷无门。反出重息借用。以家道艰难之人。又出重息。于生计尤为无益。朕意逐名赏给。不但国家有数之帑金。未能遍及。而于理亦不合。再四思维。从前设立公库之时。于旗人殊有裨益。后因办理不善。假冒支领。不能赔补。以致亏空。种种弊生。是以停止。今若仍前设立公库。于旗人是否有益。及应否设立之处。著总理事务王大臣确议具奏。　　

○赏给将军常德骑都尉世职、准袭三次。　　

○兵部议准原任四川总督改授四川提督黄廷桂奏请、裁汰督标中军副将、及中军都司、各员马步兵丁五百名。笔帖式三员。及各项人役。从之。　　

○步军统领鄂善奏称、各省驻防官员。具呈休致者。向俱移送兵部汇题。请嗣后步营城门尉、步军副尉、步军校尉等官。年迈告休者。令步军统领奏请休致。行文兵部注册。又城门尉、步军副尉缺出。该旗停其带领引见。令步军统领、照定例将应拣选之人、公加拣选。自行带领引见补授。又城门七品官。向据该旗拣选移送步军统领衙门补放。亦请拣选应补人员。带领引见补授。下部议行。　　

○癸亥。谕总理事务王大臣。向来科道官员。于奉旨内升外转之日。即离原任。俸禄公费。俱不支领。此旧例也。嗣后科道官内升外转者。俟得缺后再离原任。其未得缺之先。仍食原官之俸。照旧办事。今年内升之蒋炳。外转之翁藻。尚未得缺。著照旧给与俸禄公费。　　

○是月。直隶总督李卫、奏请吏部带领州县引见时。一经睿鉴。人才大概必不能掩。可以胜任准补之外。太不相当者。分别改用教职佐贰。先为试看。得旨。自古有治人无治法。而治人概不多得。譬如知县贤、则一县受其福。知府贤、则一府受其福。督抚贤、则一省爱其福。然而十三省之督抚。已不能尽得贤能而用之。况府县哉、惟在督抚时刻以吏治民生为念。不存为已观望之心。则朕之百姓。庶乎稍有裨益耳。若各省督抚。似卿之精明强干。则不难于察吏。政可以省朕许多精力。所以每于引见时。必执笔标记。详视熟察。虽有碍于观瞻而不顾者。即为知人其难一句耳。　　

○江南总督赵宏恩、两淮盐政尹会一。覆奏丹徒盐枭插旗纠众情形。得旨。不谓汝等未经陈奏。谓赵宏恩所奏之词。半属粉饰。未如大学士嵇曾筠之据实不讳耳。　　

○又奏办理盐枭情形。得旨。缉拏盐枭一案。汝始终办理。总过于姑息一边。不知纵盗养奸。非所谓宽也。戒之戒之。　　

○经略苗疆湖广总督张广泗奏、搜剿大箐。擒获首凶。并回兵办理内地情形。得旨。览卿奏报。搜剿逆苗之事。已有八九分就绪。曷胜欣慰。此皆卿调度得宜。将士奋勇之所致也。在事人员。应各详记。俟事定后。朕皆加恩赏赉。趁此兵威大振之时。切不可有欲速图功之志。善后事宜。切须计及万全。莫复遗后日之虑。有人建议。以为牛皮大箐。系逆苗窟穴。恃以为恶之一道。若趁此兵力。将大箐用火攻之法。焚毁无遗。则永无逆苗之害云云。不知可行与否。卿其酌量。　　

○云贵总督尹继善、奏两省雨水情形。得旨。滇省豆麦既歉收。恐秋成再复平常。则穷民衣食何赖。所当加意筹画。若须别省接济。亦当速为奏闻。　　

○又奏、请敦崇礼教以端风化。得旨。此奏是。但其中尚有应斟酌者。必须尽美尽善。然后行之久而无弊。于以化民成俗不难矣。若苟且从事。亦不过虚文而已。究于治道何补。待朕徐徐经理之。　　

○福州将军阿尔赛、奏报雨水米价。得旨。此等奏报收成雨水分数。万不可蹈隐饰二字之咎。　　

○江西巡抚俞兆岳、奏报赣州建昌等府山水暴涨情形。得旨。如此数处皆被水灾。亦不为不重大矣。切不可讳灾掩饰。视同膜外。朕每见外省奏报。即系小灾。亦必儆戒自省。不知汝等督抚如何居心耳。然地方之灾祲。在所不免。而人力之补苴。不可不尽。若于被难之民。赈恤有所不力。致令灾黎失所。则朕之谴责。汝等不能逃也。　　

