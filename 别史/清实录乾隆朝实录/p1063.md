<!-- { "loadSidebar": true } -->
○谕军机大臣等、传钞伪稿一案。江南省现在查出应办头绪甚多。庄有恭署任经月。所有审理之案。虽经摺奏。但提犯未能迅速。奏报甚觉寥寥。此等重案。非可视同寻常。依限查审。延缓时日。周承勃钱度、系承办熟手。其从前误审之处。俱已讯明。应俟案结之日。另降谕旨。此时无可质对。即著驰驿回任。协同该署督、将应办各案。速行详悉研究。务得确情。按求正线。早获首恶之人。以赎前愆。其审出情节著庄有恭随时奏报。　　

○御史王荃奏、原任山西巡抚阿思哈业经罢斥。今复用为部曹。臣恐外间无识之徒。谓以彼其人。以彼其事。甫遭严谴。又将大用。实有关于政体。得旨、奏内所称又将大用之语。朕并未存之于心。亦更未出之于口。王荃何以知之。若腾词簧鼓。何事不可加。著该部严察议奏。　　

○予故古北口提督布兰泰、祭葬如例。谥悫僖。　　

○予故护军统领富达礼、半葬如例。　　

○以故奉恩将军吕顺子登久、牟尼保子舒尔金、各袭职。　　

○乙未。谕军机大臣等、李锡秦前于藩司任内。曾经奏请来京陛见。今升授巡抚。又奏恳于到任之后。赴阙请训。李锡秦久任粤省。未曾来京。已历六年。著准其所请。但定长甫经调任。而李锡秦又行来京。边疆重地。未便乏人弹压。定长著暂留广西巡抚之任。俟李锡秦陛见回任后。再行来京。如接到此旨。定长已经起程。仍令速回粤省。可传谕定长、李锡秦知之。　　

○又谕传钞伪稿之案。江南、江西、二省。查出头绪甚多。现已降旨令江南承审之道员钱度、周承勃、驰驿回任。协同署督庄有恭、作速详悉研究。其江西各案。多与江南有关涉之处。可传谕鄂容安知之。务宜上紧根追。此事非寻常刑名案件可比。不必拘泥常例。扣除封印、及不理刑名日期。随到随办。总以迅速为要。既可以省无辜之拖累。而狡滑之徒。亦不及串供延饰矣。　　

○广西巡抚定长奏、全州知州胡在穗、向系发河工以同知补用之员。自任全州。虽属奋勉。而于地方事务。究未熟悉。若仍以同知归河工补用。庶人地相宜。谕军机大臣等、定长奏请将全州知州胡在穗、仍以同知归于河工补用一摺。已于摺内批饬。但思胡在穗、既系汉军。必以边境风土为苦。故欲仍归河工。以为规避之计。定长此奏。不免出于瞻徇。若论地方河工。则俱有应办之事。知州不能胜任。又岂能胜同知之任乎。定长简任封疆。察吏是其专责。惟当问其于知州任内之事。有无废弛贻误与否。据实具奏。加以处分可耳。何必委曲迁就。请以河工同知补用。此等处甚属不可。著再传旨申饬。　　

○丙申。谕、向来巡察盛京船厂。俱于科道内、由都察院带领引见简派。至巡察黑龙江。则于科道部员内、吏部带领引见。办理殊不画一。嗣后巡察黑龙江。亦著于科道内、由都察院带领引见。　　

○谕军机大臣等、方观承奏直隶传钞伪稿案内、讯明宋名儒、并非刘丰恒一摺。殊未见上紧实力查办。刘丰恒、系柏光玉供出之犯。既取有伊兄刘师孔供词。可见确有其人。自应严行捕缉。断无不获之理。至宋名儒到案。质明实非刘丰恒。亦应仍向柏光玉、及伊兄刘师孔、根究下落。分咨原籍。及江南督抚。飞行提解。且又安知非柏光玉别有来历。随口妄供。以为狡展之地乎。此等处、更宜留心查察。详悉研究。若如此颟顸了事。不独徒滋拖累。而柏光玉伪稿来历。岂不终归无著。即久行羁候。有何益耶。可传谕方观承知之。　　

○又谕、今日吏部带领引见之盛京笔帖式永泰、五达、二员。清语生疎。不能奏对。盛京为我朝根本之地。国语乃其素习。且永泰等、俱系考中繙译之员。尚然如此。其余想更无足观。此皆由该将军等平日不能悉心教导之故。著传旨申饬。　　

○旌表守正捐躯之河南长葛县民余士元妻余氏。　　

○丁酉。谕军机大臣等、阿里衮苏昌所奏。酌量就本省陆续买补仓谷一摺。系按粤东情形。通融筹办。果如所奏、能于仓贮民食。两有裨益。自应如此办理。但此系七月内通行传谕之旨。何以迟迟至今。几及半载。始据奏到。仓贮民食。为地方第一要务。该督抚奉到朕旨。即应详悉妥议。作速具奏方是。外省习气。遇有应办事件。其中情形。虽已悉知。必拘牵文移。通行各属。俟其覆齐。然后据案定议。所以多致稽延时日。看来该督抚等、均尚未能免此。可传谕阿里衮、苏昌、知之。　　

○又谕、据吉庆回奏、商人李朝安等、免追加觔课银一摺。现经内务府大臣议驳。降旨令明白回奏。此事前因该盐政奏到。语涉支离掩饰。曾经传谕训饬。但吉庆身司鹾政。此项应追银两。其中备细原委。自所稔知。或另有隐情。即不妨据实陈奏。如自知前奏之谬。亦应一一明白指出。不得一味含糊认罪。遂可颟顸了事也。可传谕吉庆、仍令其即将实在隐情。明白回奏。　　

○以故奉国将军宝麟子和中额、奉恩将军阿尔宁子恒霖、各袭职。　　

○戊戌。谕军机大臣等、军机大臣会同兵部议覆黄廷桂所奏炮局事竣、及旧炮照旧存留事宜一摺。已降旨依议。黄廷桂办理此事。未免错误。陕甘各标营。既距省远隔数千里。又兼山路陡险。所有各项炮位。自应即于各提镇驻劄地方。就近改铸。何必设局省城铸造。今应行销毁之旧炮。虽议令即在本营销毁变价。而新铸之炮位。逐一远行运送。岂不徒滋劳费耶。此虽永常在提督任内奏办之事。黄廷桂统辖两省军务。到任以后。何亦竟未详悉筹画。著即遵照部议办理。将此传谕知之。　　

○又谕、据鄂容安奏称傅圣元之稿。由欧阳渭玉、递究至熊茂镜。而熊茂镜供出王献有之弟王显修。已据承认彼此钞看等语。此案前从王献有、递行追至郭庚为。今从郭庚为供出之刘老四、又递行追至王显修。虽伪撰正犯。未必即在此二十五人之中。而实在来历。正可因此而得。各犯现已陆续解京。应俟到京时、详悉推鞫。其龚英发等五犯。该抚务宜上紧根究。尤须核对年月先后。取具确供。即飞行起解。毋令在途串供。伪稿之案。办至此时。来历愈近。则狡展之弊愈多。少不留心。必至又迷正线矣。可传谕鄂容安知之。　　

○又谕、据策楞奏称、川省江玉成等、传钞伪稿、究至湖北之刘国兴。又由刘国兴、究至李朝选。已准山西访获。其李朝选得自何人。应听山西办理等语。此案既经究出多人。是亦伪稿之一线。务宜上紧根追。不可将就了事。草率并案可传谕署抚胡宝瑔、令将李朝选得自何人之处。作速严切追讯。逐层根究。勿任狡供延饰。并将该省现在查办情形。据实奏闻。　　

○以安西提督绰尔多、为黑龙江将军。京口将军王进泰、为安西提督。　　

○己亥。上诣皇太后宫问安。　　

○命翰林院侍读学士陈大日□仑、提督湖北学政。　　

○庚子。遣郎中福德、官保、往山东会同本省巡抚、查办事件。　　

○调正蓝旗汉军副都统李侍尧为热河副都统。以热河副都统海常、为京口将军。　　

○辛丑。上御乾清门听政。　　

○举行奉天、及各直省驻防旗员军政。卓异官三十六员、不谨官三员、罢软官六员、年老官十四员、有疾官十四员、才力不及官十三员、浮躁官三员、分别升赏处分如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十八


大清高宗法天隆运至诚先觉体元立极敷文奋武孝慈神圣纯皇帝实录卷之四百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。十二月。壬寅。上诣皇太后宫问安。　　

○谕军机大臣等、据御史陈作梅奏称、昇平日久。武备渐弛。提镇诸臣。于营伍训练之事。未尝不加意整饬。而当召募兵丁时。苟年未衰颓。即力非壮勇。或亦概许充投。此等即非老卒。半属弱兵。冒滥充数。莫此为甚等语。国家武备修明。督抚提镇、身任封疆。于挑补兵丁一事。自当慎重简拔。该御史虽因从前哈密防兵。曾经降旨申饬。故有此奏。但各省中、或有积习相沿。于召募时不无冒滥充数者。亦未可定。可将此传谕各该督抚提镇等、嗣后务宜加意遴选。以收设兵卫民之实用。　　

○礼部议覆、庄亲王允禄奏称、时宪书二十八宿值日。古法觜宿在前。参宿在后。自用西法以来。定为参前觜后。今重修仪象志。恒星经纬表。业经改正。则时宪书与七政书。自应画一遵改等语。查觜星所占度本狭。参星所占度本广。若如西法。以参在前、觜在后。是参反距觜一度。而参宿距井之十度三十六分。转移而归觜矣。不如依古觜前参后。与三方火前水后之序亦合。应如所请。饬钦天监改定颁行。从之。　　

○癸卯。谕、今岁直隶长垣、东明、开州、三州县。因豫省黄河漫溢。被灾较重。业经降旨加恩赈恤。现今水渐消退。地方肥泽。若将涸出地亩。广种春麦。则明年五月间。灾地民食可资接济。著方观承转饬该州县。查明被灾七分以上。实在无力贫户。按其所种麦地。酌借麦种银两。俾得及时购备。播种齐全。以期麦秋有望。该部遵谕速行。　　

○谕军机大臣等、永常所奏审讯罗田逆党李天洞等一摺。李天洞在江省被获。既供明领有劄付。何以解楚质审。又复坚不承认。若云江省畏刑妄供。岂至楚省、遂不畏刑耶。虽李天洞之果否曾受伪劄。拏获李正南到案。质证自明。而永常奏内。似有回护从前审讯胡济修等、未甚明确之意。至此案专以严拏马朝柱为主。若李正南等、究之不过枝叶耳。屡经传谕。恐将来又成李开花故辙。致为奸民借名煽惑之具。务宜作速上紧躧捕。不可付之通缉了事。著一并传谕知之。　　

