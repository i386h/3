<!-- { "loadSidebar": true } -->
○吏部带领京察二三等官、年六十五□山戊不□以上之内阁侍读学士明禄等六十六员、引见。得旨、明禄、明泰、五灵阿、吉梦熊韦谦恒、玉麟、依兰泰、西平、赋泰、福克进、觉罗拴住、素卜东阿、永清、庆安迈兰、武隆额良成、睦腾额、富成额、何廷璇、图拉、哈拉尔岱、觉罗五明阿、富森布、福保、李世裕、伍正额、文禄、丰盛阿、赫敏、顺海、察郎阿、柏龄阿、岱保住、宗室苏成额、快亮、觉罗都尔松阿、富勒贺、伊灵阿、高谦、张烈、韦驮保、阿麟、苏尔德、沈铠、黑达色、保住、巴金泰、佟泰、额伦泰、苏楞额、石海、瑚雅善、图丰额、图浚、额尔谨、永熙、诚格、塔永阿、阿林、郎志宁、多隆武、巴兰泰、管继敬、和德、玛涵泰、俱著留任。　　

○以故多罗顺承郡王恒昌子伦柱、袭爵。　　

○转礼部右侍郎陆费墀、为左侍郎。以大理寺卿蓝应元、为礼部右侍郎。太常寺卿扎郎阿、礼科给事中宗室僧保住。为内阁学士兼礼部侍郎。鸿胪寺卿孟邵、为光禄寺卿。太仆寺卿蒋良骐、为通政使。　　

○庚辰。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德保、彭元瑞、进讲论语仁者安仁知者利仁二句。讲毕。上宣御论曰。安仁利仁、朱子解之。谓安其仁、利于仁。盖引而未发也。双峰饶氏。谓与仁一。故曰其仁。其者、谓己也。与仁犹二。故曰于仁。于者有间也。亦即发之矣。然曷不于颜渊子贡观之乎。予以为颜渊安仁。子贡利仁。箪食瓢饮。回不改其乐。是安仁也。赐不受命而货殖焉。是利仁也。回之安仁。易知而难行。兹不赘论。若夫赐之不受命。非富贵贫贱之命也。盖天命之谓性。率性之谓道。率性、即安仁也。不受命、即未能安仁也。货殖者、见有利于仁。如货殖之生财耳。若谓子贡为货殖生财之伦。则孟子尚不言利。而谓孔子以是论赐。且与回相提并较乎。史记直以子贡为好废举。转货赀。是诚牟利之为。甚矣其不知孔门之道矣。程子以为子贡之货殖非丰财。然亦少时事。至闻性与天道。则不为矣。然未明言子贡之货殖为利于仁。叶氏则云或者不喻。乃谓子贡真好利。而亦未明言子贡之利于仁。是二子之论。胥为近之。而于子贡之利仁。尚有未达一间者。兹故申而明之。讲官暨侍班官跪聆毕。兴。直讲官宗室玉鼎柱、王杰、进讲书经正德利用厚生惟和一句。讲毕。上宣御论曰。六府三事。皆养民之政。而惟修惟和。则各有其序。有由己、有不能由己者焉。何言之。五行之相克相生。皆一定之理。洩其过、补其不足。皆可以由有养民之责者之修之也。若夫三事之正民之德。利民之用。厚民之生。虽由于养民者之和之。而和岂易言哉。正德在于利用。利用在于厚生。厚生何在乎。在乎使有菽粟如水火。耕九余三。或可由善政以致之。而时若雨旸。绥丰锡屡。不可由人力以致之也。故惟修可以由己。而惟和不能由己。必在阴阳之和。雨旸以时。则此和岂易致哉。亦惟祈年慎德。饥溺在怀。而尤重于察民隐。不讳灾。或庶几其致和。此劝歌勿坏之意乎。讲官暨侍班官跪聆毕。大学士公阿桂、大学士嵇璜、奏曰。皇上德全仁智。治洽中和。本生知安行而益徵乐寿。因民恬物阜而弥敕几康。洵所谓道协升恒。化成悠久者矣。臣等幸侍讲筵。亲承圣训。不胜钦服。奏毕。诸臣出就拜位。行二跪六叩礼。礼成。上御丈渊阁赐茶。还宫。复赐讲官暨侍班官等宴于文华殿东庑之本仁殿。工歌钦定新谱抑戒诗乐章。□山戊不□以为例。　　

○辛巳。谕、向来在京文武官员。有罚俸处分者。止罚俸银。其俸米仍准支领。而降革留任人员。因处分较重。是以降级留任者。照所降之级。支领俸米。革职留任者。停其支领。第念在京官员。多仰藉禄糈。以资办公。若将俸米一并停减。当差未免拮据。其令自今以后。凡在京文武官员。有降级革职留任者。止将俸银分别停减。其应得俸米。俱准其照原品支领。以示朕体恤臣工。禄以养廉之意。且京师多米流通。亦一善事也。　　

○又谕曰、福建水师提督黄仕简。久任海疆。平日办事。甚属认真。前因染患风疾。奏请解任调理。特降旨赏给薓药荷包。令其安心养疾。无庸开缺。今于查办生番一案。该提督一闻禀报。即力疾前往督办。实属奋勉出力。殊堪嘉奖。黄仕简、著加太子太保衔。以示优眷。　　

○又谕、据雅德奏、台湾竹堑司巡检杨馨、右营守备李希仁、于该管隘口。平时漫无稽察防范。以致淡水同知潘凯。因相验在途。夜间被生番突出戕害。并残杀跟役多人。该巡检等闻报往拏。又不迅速追捕。任听凶番窜匿无获。非寻常疎玩可比。请旨革职拏问等语。杨馨、李希仁、俱著革职拏问。交与该督抚、严审确情具奏。其余应□□□□尔□各员。并著查明据实□□□□尔□奏。其潘凯、若无生事别情。究系死于官差。仍应按例予恤。该部知道。　　

○谕军机大臣等、据雅德奏、查明淡水同知潘凯。实系夜间在途。猝遇生番。致被戕害一摺。生番潜住内山。本与禽兽无异。今夤夜拥众。直入隘口。残杀多人。伤及官役。不法已极。自应严拏获究。不可稍存姑息。该督已派臬司李永祺、□□□□尔□将特克什布等。前往查拏搜捕。务须将动手各番。尽数歼除。毋使一名漏网。以彰国法而儆凶顽。但生番向系巢处内山。何以辄敢夤夜纠聚。突入隘口。杀害官役。其中恐另有勾引起衅别情。尤宜彻底根究。至黄仕简、风疾未痊。一闻此信。即力疾带兵。渡台督办。殊堪嘉奖。已降旨加太子太保宫衔。以昭恩眷。现已查明实系生番滋事。派员带兵。尽可前往搜拏。无难尽数歼除。黄仕简、即遵照前旨。在署加意调理。无庸前往。雅德仍当驻劄厦门。就近督办。至摺内称潘凯被害地方。系树林隘口。向设隘藔一间。隘丁十名防守。藔外即系生番。是夜生番突出隘口。隘丁亦被杀伤等语。此等界连生番隘口地方。最关紧要。即或因隘口地窄。不能多驻兵丁。亦应于隘藔附近处所。添设弁兵。俾声势联络。严密巡逻。以资接应。今止有隘丁十名。不敷防御。致生事端。自系从前经画未能周妥。著传谕雅德、于此案完结。办理善后事宜内。一并酌筹妥议具奏。将此由六百里传谕知之。仍著将现在查办情形。迅速覆奏。　　

○以国子监祭酒邹奕孝、兼管乐部。　　

○旌表守正捐躯直隶南宫县民邱大妻张氏。　　

○壬午。上御乾清门听政。　　

○谕、朕因几余咏物。有嘉靖年间器皿。念及彼时严嵩、专权炀蔽。以致国是日非。朝多稗政。复取阅严嵩原传。见其势焰熏灼。贿赂公行。甚至生杀予夺。皆可潜窃威柄。颠倒是非。实为前明奸佞之尤。本朝家法相承。纪纲整肃。太阿从不下移。本无大臣擅权之事。即原任大学士于敏中。因任用日久。恩眷稍优。外间无识之徒。未免心存依附。而于敏中、亦遂暗为招引。潜受苞苴。然其时不过因军机大臣中。无老成更事之人。而福隆安、又年轻未能历练。以致于敏中声势略张。朕非不知。而究之于敏中、亦止于侍直枢廷。承旨书谕。不特非前朝严嵩可比。并不能如康熙年间明珠、徐乾学、高士奇等。即宠眷声势。亦尚不及鄂尔泰、张廷玉、安能于朕前窃弄威福。淆乱是非耶。朕因于敏中、在内廷供职。尚属勤慎。且宣力年久。是以于其身故。仍加恩饰终。并准入贤良祠。以全终始。迨四十六年。甘肃捐监折收之事败露。王亶望等、侵欺贪黩。罪不容诛。因忆及此事。前经舒赫德奏请停止。而于敏中于朕前。力言甘省捐监应开。部中既省拨解之烦。而闾阎又得粜贩之利。实为一举两得。朕以其言尚属有理。是以准行。讵知勒尔谨如木偶。为王亶望所愚。遂通同一气。肥橐殃民。竟至酿成大案。设非于敏中为之主持。勒尔谨岂敢遽行奏请。即王亶望亦岂敢肆行无忌若此。是于敏中拥有厚赀。亦必系王亶望等、贿求赂谢。种种弊混。难逃朕之洞鉴。若此案发觉时。设于敏中尚在。朕必严加惩治。虽不至如王亶望等之立寘重典。亦不仅予以褫革而已也。因其时于敏中先已身故。不加深究。曲示矜全。但于敏中如此营私无弊。朕不为已甚。不肯将其子孙治罪。已属格外恩施。若贤良祠、为国家风励有位。昭示来兹。盛典攸关。岂可以不慎廉隅之人。滥行列入。朕久有此心。兹因览严嵩传。触动鉴戒。恐无知之人。将以嘉靖为比。朕不受也。于敏中、著彻出贤良祠。以昭儆戒。朕用人行政。一秉至正大公。从不稍涉偏私。亦岂肯意存回护。前明严嵩之营私植党。嘉靖非无闻见。第已用之于前。不免回护。遂以酿成其恶。朕宁受乏知人之鉴。断不使天下后世。谓朕有为于敏中始终蒙蔽之名。刑赏黜陟。彰瘅所系。赏一人而天下知劝。罚一人而天下知惩。是以不得不明白训谕。俾天下后世。咸知朕意。将此通谕知之。　　

○谕军机大臣等、据黄仕简奏、查明淡水同知潘凯等。实被生番戕害。现拟带兵亲往督剿一摺。此事节据雅德。黄仕简。奏到。已有旨传谕雅德驻劄厦门。就近督办。黄仕简风疾未痊。宜在署加意调理。无庸前往。今据该提督奏、俟官兵调齐。点明军装。即登舟由蚶江径渡前往等语。黄仕简病尚未痊。不宜远涉劳顿。如前旨到时。该提督尚未起程。自应仍遵谕旨。不必前去。但前旨系初五、初七日发往。恐该提督业已登舟赴台。则到彼后。务宜善自调摄。不可过于劳苦。黄仕简为老成重臣。朕所爱惜也。至于督饬将弁。严密搜捕。将动手杀害官役之生番等。尽数歼除。痛加处治。使附近番众。知所惩儆。黄仕简自能为之。将此由六百里传谕黄仕简。并谕雅德知之。　　

○以光禄寺卿德瑛、为太常寺卿。　　

○癸未。上诣大高殿行礼。　　

