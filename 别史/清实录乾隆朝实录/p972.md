<!-- { "loadSidebar": true } -->
○谕军机大臣等。策楞、兆惠覆奏。西藏台站一摺。虽称善后事宜摺内。定有补放喋巴头目等官。统以达赖喇嘛。并驻藏大臣印信为凭。治罪革除。亦禀请达赖喇嘛指示遵行。两条台站等事。毋庸办理等语。台站一事。于内地外。番往来关键。最为紧要。伊等所定善后事宜内。但云喋巴等官。有管理地方教养百姓之责。并无一语关涉台站。其巴塘蟒里等处台站。分属内外。及上年阻绝占达等塘之处。亦于此番奉旨后。方得分晰查明。此等关系紧要情节。何以疎忽若此。今既查明。此时自可毋庸更张另办。然迟一二年后。究应令驻藏大臣便中办妥为是。著将此传谕策楞、兆惠知之。军机处俟一二年后。将此旨题奏。　　

○是日驻跸五里屯行宫。　　

○戊戌。户部议准、陕甘总督行川陕事尹继善疏称、开县新增茶引一百四十张。应徵税银自乾隆十六年为始。从之。　　

○是日驻跸涿州行宫。　　

○己亥。上诣皇太后行宫问安。　　

○孝诚仁皇后忌辰。遣官祭景陵。　　

○工部议准、署浙江巡抚永贵疏称、绍兴府属山阴县宋家楼地方。旧有土塘。近年水性南趋。屡遭冲刷。宜改建石塘。加筑坦水。从之。　　

○以安徽按察使范时绶、为湖北布政使。河南粮驿道崔应阶、为安徽按察使。　　

○是日驻跸黄新庄行宫。　　

○庚子。上回銮。奉皇太后居畅春园。　　

○诣安佑宫行礼。　　

○幸圆明园。　　

○谕、前因京师米价腾贵。朕经降旨。于京城及四乡分设厂座。减价平粜。今回銮至京。闻市价仍复稍昂。目前麦收虽近。尚未登场。正资米石接济。著再拨米十万石。照前所办平粜章程办理。以裕民食。该部遵谕速行。　　

○谕军机大臣等。阿里衮、鄂容安、会审唐绥祖等先后被参各案。前经降旨。令其据实秉公办理。今据陕督尹继善奏到。查明严瑞龙原籍家产一摺。为数无几。且并无家属在本邑居住。朕思此案。如系严瑞龙怂恿永兴。有心驾词构衅。抑或迎合永兴之意。乘机倾陷。则唐绥祖赃款属虚。伊从前所有查封赀产。自可加恩降旨给还。然使严瑞龙果因自知劣迹多端。为此先发制人之举。则伊外任有年。且于藩司任内。多方染指。何至产业寥寥。其中必有寄顿隐匿情弊。亦应严行根究。著传谕阿里衮、鄂容安、将两案实在情节。一一虚公研讯。务得确情。奏闻请旨。朕办理政务。毫无成见。亦不容丝毫徇隐。伊等应所深悉。倘稍存回护偏袒之见。抑或有意吹求。则咎有所归。亦断难逃朕洞銮也。　　

○又谕、据尹继善奏。犍为县武生万正芳。攻打新里应试童生、纠众鬨闹一摺。万正芳身系武生。乃敢纠约多人。藉端肆鬨。抗官索犯。种种横行。目无法纪。此风断不可长。自应严加惩创。以警刁顽。恐尹继善有不过欲归罪罪魁。因而完事之意。著传谕令其即速质讯明确。从重办理。寻奏。刁恶棍徒。抗官闹署。据报之日。臣惟恐该地方官办理不妥。要犯远扬。当即委知府二员。前往查拏各犯至省。详细质审。万正芳实为通案渠魁。已照例先行正法枭示。李英同恶相济。与首犯无别。亦拟斩决。俟部覆至日正法。其为从及被胁随同之犯。共有二十余人。现已分别定拟。并将此案犯事治罪之处。遍示城乡。报闻。　　

○辛丑。上奉皇太后幸万方安和侍膳。奉皇太后回畅春园。　　

○谕、今岁入春以来。京师米价稍昂。经朕叠颁谕旨。量发仓米。分局平粜。以济民食。但当青黄不接之时。又值闰月八旗兵丁。未免艰于糊口。著加恩赏给一季三个月甲米。即于闰五月给放。俾穷兵饔飱优裕。不藉籴食贵米。市价自必平减于闾阎生计。甚有裨益。该部遵谕速行。　　

○谕军机大臣等。唐英因伊子庶吉士寅保。当散馆之期。不能来京。奏请准于下科散馆一摺。此所奏殊属取巧。寅保帮办关务。原因唐英年老特旨命往。自系奉公办事。并非私事告假者可比。朕早念及。届散馆之期。当按其甲第加恩一体赏给编检职衔。今唐英意欲邀恩。又不据实陈奏。转似恐朕遗忘者。为此巧辞。殊非对君之体。寅保此次散馆。不必加恩。著于下次授职。唐英著传旨申饬。　　

○又谕、顷准噶尔使臣额尔钦等。称伊新台吉喇嘛达尔扎为王。自策妄阿喇布坦以来。皆称台吉。并无称王者。朕已降旨诘责。然观其能使属下称奉如此。或尚系稍有才能之人。不可不备其窥伺。凡我疆界。益应严加防范。前玉保奏称进藏熬茶之人。回游牧时。俱出西藏喀勒占、库车、各卡。由阿哈雅克。直入噶斯路而去。自喀勒占、库车、至阿哈雅克。其间并无卡座。因于绷安里玛尔地方。添设卡座四五处。至阿哈雅克。地方宽广。由噶斯路而来。直通西藏之喀喇乌苏。又与玉舒那克舒番众相近。此阿哈雅克。既系准夷抵藏之路。似应添设数卡等语。将此寄知班第等。令其与达赖喇嘛。及四噶隆。酌量地势。详悉密议以闻。寻奏。臣等与达赖喇嘛。传集噶隆班第达。策凌旺扎勒。色玉特色卜腾。尼玛嘉木灿。公同商议。据称本年各卡地方。俱已添派兵役。严固防范。自喀喇乌苏。及穆什哲尔根。绷安里玛尔。阿哈雅克等要地。亦添兵驻劄。再阿哈雅克。离藏遥远。今照从前准噶尔前来之例。自喀喇乌苏以往。至那克桑、喀勒占、库车等处。连设八台。现在备办亦极坚固。可以无虑。仍严饬巡卡之扎。萨克台吉等。不时留心巡察。俟大雪后彻回。报闻。　　

○壬寅。上诣畅春园、问皇太后安。　　

○谕军机大臣等。今岁恭逢圣母皇太后万寿。直省督抚等。奏请来京庆祝。朕均已酌量批示。并传谕停止一切进献。惟允其先期遣人赴京。于西直门至万寿山一路。分认段落。敬谨豫备。但所指段落里数甚长。办理未免多费。将来安舆所经。凡道旁一应豫备。俱著取支内务府。不必伊等分办。惟自西直门。至西华门一带途次。原准在京王公大臣分办。著各该督抚等。即于此间公同分段豫备。计每段不过数丈许。则办理既易。而诚敬之意亦伸。所有分办之处。即令伊等遣人料理。将此一并传谕知之。　　

○又谕、玉保奏称、西藏北边有阿哈雅克地方。距藏甚近。由此直赴噶斯。乃通准噶尔便路等语。朕观藏图。并无阿哈雅克地名。或当日遗漏未画。抑所画未全。著将此图寄与班第。查明阿哈雅克地方。与此图所载何处相近。并除阿哈雅克之外。曾否尚有遗漏未画要隘。查明添入。另画全图。于奏事之便。一并呈览。　　

○癸卯。赐工部尚书孙嘉淦官房一所。　　

○以故一等承恩公五格子德保袭爵。　　

○甲辰。谕、前因京师米价稍昂。经朕屡降谕旨。特拨仓米于乡城分局平粜。以济民食。但念京城内外。既有八旗及五城平粜米局。又经赏给兵丁甲米。米粮充裕。易于购觅。惟四乡地方。所设米局。仅各一处。其村僻窎远者。未免往返艰难。当此青黄不接之候。需米孔殷。应照乾隆二年之例。俾四乡添设厂座。得以就近籴买。更为有益。并派御前侍卫前往督察。如有奸徒市侩。乘机射利。私贩囤积者。著顺天府、步军统领衙门。多派巡役。严行查拏。从重治罪。其如何分拨米石添设米厂之处。著军机大臣速议具奏。寻奏。四乡各一厂外。再于适中之地。各添一厂。共为八厂。每厂拨米一万二千五百石。仍照前例。每拨一千石内。老米二百名。仓米、稄米、各四百名。其监粜应令都察院再拣科道四员。并请派御前侍卫四员。前往督察。得旨。是。其督查之侍卫。著乌尔登、努三、五福、安泰、安冲阿、鄂实、德山、哈清阿去。　　

○又谕、八旗兵丁餧养驼马。需用黑豆。甚关紧要。现今市价昂贵。著将仓贮黑豆。拨发八万石。交与八旗减价平粜。以平市价。该部遵谕速行。　　

○工部议准、陕西巡抚陈宏谋疏称。鄜州石堤。乾隆十四年。被水冲塌。请于软沙处下桩。改建月堤。所需工料。令承办之员。在原估银内通融办理。从之。　　

○乙巳。以大学士来保、史贻直、协办大学士尚书阿克敦、内阁学士李因培、吏部侍郎彭启丰、户部侍郎嵇璜、礼部侍郎嵩寿、秦蕙田、兵部侍郎汪由敦、刑部侍郎钱陈群、副都御史梅珏成、鸿胪寺卿吴应枚、为殿试读卷官。　　

○丙午。上诣畅春园、问皇太后安。　　

○诣寿皇殿行礼。　　

○还宫。　　

○策试天下贡士周沣等二百四十三人于太和殿前。制曰。朕抚御鸿图。兢兢业业。日慎一日。嘉与海内臣民。懋登上理。深惟政治之易弛。风俗之易奢。士或荒于经术。备或懈于边于陲。保泰持盈。其道曷以。夫图政本于立心。非大公无以明其体。亮工斯以熙绩。非纯勤无以励其用。朕奉三无私以治天下。自朝至于日中昃。弗遑康宁。群工之靖共匪懈者安在。偏私之习。怠忽之端。何以防其渐。蠲租赐复。无追呼矣。深耕易耨。无荒莱矣。而衣食之谋。盖藏之计。恒鳃鳃焉廑不急之虞。乃环顾闾阎。小民服尚鲜华。市陈技巧。百用所需。胥过其节。则侈靡之俗蠹之也。返朴还淳。将非空言所能喻。因而为之法制禁令。不几滋之扰欤。孰为之启迪而倡导之也。胶庠之士。乐化育而咏作人。经术昌明。无过今日。第考之于古。议大政。断大狱。决大疑。辄引经而折其衷。此穷经之实用也。今欲矫口耳之虚文。以致实用。其要安在。幅员所暨。渐被无垠。若海疆。若朔漠。若蛮陬绝徼。曷尝不列斥堠。置戍守。而将嬉卒玩。其申警于未然。绸缪于先事者何若。书曰有备无患。安可以＜逢火＞燧久销。而视备边为文具也。凡此皆关于制治保邦之要。久安长治之道。莫切于此。多士其以素所蕴者。剀切陈之。毋拘毋讳。朕亲览焉。　　

○工部议准、直隶总督方观承疏称。津军、子牙、二厅所属格淀大堤。隔别清浑。以免淤塞。今因异涨残缺。应加帮筑。从之。　　

○丁未。上至静安庄、孝贤皇后梓宫前奠酒。　　

○临奠定安亲王。及驻防西藏原任都统傅清。左都御史拉布敦。　　

○诣雍和宫行礼。　　

○戊申。上御乾清门听政。　　

