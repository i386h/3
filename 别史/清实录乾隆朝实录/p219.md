<!-- { "loadSidebar": true } -->
○谕、前朕降谕旨。蠲免直隶本年钱粮九十万两。江苏一百万两。安徽六十万两。随据孙嘉淦具摺。请将直隶耗羡。一并蠲除。朕降旨允行。复经陈世倌援照直隶之例。请免江南耗羡。朕敕交廷议。旋据议称。此次蠲免。乃系特恩。非被灾可比。不准免耗羡。且江南耗羡。节年不敷。今若再行蠲豁。则地方应用公费。益致缺乏。应毋庸议。朕降旨依议。今据那苏图等奏称。此次蠲免。仍因上年被灾而施恩泽。应请一体蠲除耗羡。以广皇仁等语。从前陈世倌具奏时。朕以伊身在京师。南北隔越。所奏不过遥度之词。廷议既引定例覆奏。遂降依议之旨。今那苏图身在地方。目睹民间情形。亦复如是陈请。谅非市美邀名之举。且朕爱养黎元。输将多减一分。闾阎即多受一分之益。著将江苏安徽二省。所蠲正赋之耗羡。一体免徵。以示格外加恩之意。又据直隶布政使范璨奏称。直隶公用不敷。查河南耗羡。现余银四十余万两。若动拨十万两以协济直隶。则裒多益寡。于公事有裨等语。此奏现交部议。朕思江南蠲免耗羡之后。若官员等养廉不足。则河南多余之银。亦可通融拨补。总之以天下百姓之物力。仍还之天下百姓。一时权宜行之。不必过存畛域之见。其拨补若干之处。著该部定议具奏。　　

○又谕曰。大学士马齐多病。设或事出。著和亲王、大阿哥永璜、公讷亲、往奠。各部院堂官、左翼四旗大臣等。并御前行走、乾清门行走侍卫。除该班外。俱令前往。至头等侍卫以上。及侍卫班领。亦著前往。出殡日期。照此遵行。　　

○吏部议准。浙江巡抚兼管盐政卢焯奏称。杭绍嘉松四所、二十五场。每场额设大使一员。协办一员今查该员祇有稽煎缉私、代徵督课之责。一员足以办理。协办之员。俱令裁掣。以省冗滥。从之。　　

○兵部议覆。管理养息牧、哈岱、郭罗、马群总管对亲奏称。养息牧设立牧厂。每年出青时。俱于养马屯庄。就近牧放。该衙门不时严禁耕种。雍正五年。丈量地亩。将原地均入红册。今开垦渐多。牧厂日窄。应请禁止。查前据奉天府府丞王河奏。严禁马群丁役。骚扰小民。应令各立疆界。以杜争竞。从之。　　

○工部议准。西安巡抚张楷疏称。遵旨修理西邮道路。查陕西宝鸡县起。至褒城县以北为北栈。沔县以南、至川省广元、昭化、为南栈。道路险峻。桥梁朽坏。共估修理银一万八千九百十二两零。从之。　　

○钦差大学士伯鄂尔泰奏。遵旨详勘漳河故道。一自直隶魏县北、经山东邱县城西。至效口村。会滏阳河。入大陆泽。下会子牙河。由天津归海。一由魏县北老沙河。自潘尔庄起。经邱县城东。及清河、武城、故城、景州、阜城、各地方。过千顷洼。入运归海。邱县城西故道。去卫河较远。旧迹既湮。开通匪易。且滏阳河。下会子牙河。全漳之水。亦难容纳。惟老沙河。即古马颊河。河形宽阔。若于此处挑复故道。自和尔寨村东。承漳河北折之势。开至漳洞村。归入旧河。势顺工省。即于所挑新河头之下。东流入卫处。量建闸座。如卫水微弱。则启闸以济运河。卫水足用。则闭闸以归故道。再于青县以下。酌量水势。另议建立闸坝。临清以北运河。可免淤垫。青县以下田庐。永无淹浸。惟是漳河巨浸。漕运重务。必须通筹全局。庶保万全。山东直隶地方。一应事宜。请敕两省督抚河臣。会同勘估兴工。得旨。照所议行。该部知之。　　

○甘肃巡抚元展成疏称。安西镇属之卜隆吉、柳沟、双塔、赤金、靖逆、惠回、等处屯田。向拨屯兵耕种。秋收。除农具耔种外。粮石平分。给作口粮。统于原估折饷银内扣除。后以派防各兵。尚有历年借制行装银未完。因将乾隆元年二年。分过屯田粮石。自四年春季为始。在折饷项下四季扣除。上年镇属、各营屯地。悉被虫灾。请将平分粮石。除支领本季春饷。按扣一季外。其余限以四五两年。分作七季扣清。得旨。如所请行。该部知之。　　

○丙寅。上诣长春仙馆。问皇太后安。　　

○大学士伯张廷玉等奏。遵旨会议殿试策文。向来拘定时格。增饰骈语。仰蒙皇上降谕禁止。臣等细加酌定。应取历朝流传诵习之文。以为成式。并饬各省学政。广行晓谕。务须贯穿古今。陶铸经史。试卷旧无横格。贡士等如有学问淹通者。听其发挥。惟不及一千字者。以违式论。四六颂联。概不准用。其余承问逐条详对起讫处。仍照旧例。从之　　

○吏部议覆。掌河南道御史齐轼奏称。八旗汉军现任笔帖式。考列一等。概以中书补用。满洲蒙古。应一体量加奖励。查向例考试。专为稽查繙译。且汉军笔帖式。补用中书。乃其应升之缺。若满洲蒙古。亦照汉军之例。贴写中书。必多壅滞。臣部细加察核。满洲蒙古汉军中书。同系专司繙译。补用亦当画一。今满洲中书。业经内阁奏将应用之员。考试拟补。嗣后蒙古汉军中书缺出。请照满洲之例。各按伊等班次。将应用何项人员。咨送内阁。考试补用。至蒙古降调应用从九品人员。因应补无缺。改补中书。其中有不由考试繙译。又有年力就衰。不能赴试。概请免考。仍准照例补用。从之。　　

○兵部议覆。建威将军王常等。遵旨会议副都统赵国政奏称。八旗佐领下。马甲额兵。应行挑选正户。不得将开档人等挑取。查右卫兵丁。原系另户满洲。并开档分户。一同派往驻防。若照京城之例。不准开档人等挑取马甲。则额兵缺出。另户壮丁不敷。势必兼挑幼丁。营伍军威。难于整肃。请嗣后右卫马甲额兵缺出。先将另户挑取。如不敷。准于开档分户选补。倘舍应挑另户。止挑开档分户。该参领等照例议处。从之。　　

○刑部奏。各省军流案犯。理宜迅速完结。以免久羁囹圄。请将人命盗案。并例发黑龙江等处者。仍令各督抚特疏具题。其余因事拟遣。迅速审拟。咨部完结。于岁底汇题。仍将各案造册送部。从之。　　

○丁卯。上诣长春仙馆。问皇太后安。　　

○谕军机大臣等。朕访闻得甘省米粮价值。如粟米一项。西宁则每石三两六钱二分。凉州则二两九钱二分。小麦一项。西宁则每石二两九钱七分。凉州则二两六钱二分。皆以京仓斗计算。虽西宁凉州粮价。历来较他处本昂。而照朕访闻之数。则未免昂贵。小民难以糊口。又闻武威等处乏食穷民。颇不安静。目下开仓平粜。借给口粮。民情稍觉安帖。尔等可密寄信与鄂弥达、元展成、令其悉心筹画。善为料理。务令粮价不致高昂。小民不致失所。　　

○户部等部议准。稽查天津漕务吏科给事中马宏琦奏称。蓟运新河。宜加挑浚。前经河臣顾琮。建议大挑。而重运已届。应请饬令河督等。确估作何挑浚。俾重运不致守候。又蓟州收粮。不论米色。迎风高扬。其尤甚者。斗级量斛。重手击冲。及遇雨水有歉。州县责令旗丁帮贴车脚。概行禁止。从之。　　

○又议覆。陕西巡抚张楷覆奏。调任湖北巡抚崔纪。署西安布政使帅念祖。先后陈请陕省增贮米石。查西安省会。为旗标兵丁屯聚之区。自宜较各州县。广为积贮。请于道仓内采买京斗谷十万石。豌豆二万石。歉收借给。价平买补。至陕省旗标镇营。岁需本色粮料。向例额徵不敷。每石折银一两。请于米价昂贵时。附近州县仓内。拨给本色粮一二月。按粮扣银。丰收买还。均如所请。从之。　　

○礼部议覆。顺天府府丞陈恪疏称。向例岁试不到。该学报明事故。限期补考。今满洲蒙古。每遇岁试到者甚少。显系规避。应请限以补考其驻防随任各生。即于乡试时。补行岁试。路远及有事不能乡试者。照例申详。该管官如有徇庇。查明参处。从之。　　

○定边副将军额驸策凌奏、军营现贮银、止二十七万两。除支给明年春饷外。所余无几。请于明年应解银内、先拨四十万两备用。得旨、照所请行。　　

○广西归德州土知州黄国珩患病乞休。以其子黄世周袭职。　　

○戊辰。孝恭仁皇后忌辰遣官祭景陵。　　

○上诣长春仙馆。问皇太后安。　　

○谕曰。原任营总达色。打死马甲六十三。潜移尸骸掩埋一案。该部虽照例拟以枷责。追取埋葬银两完结。但未议及令取回六十三尸骸。而达色又幸遇恩赦。脱然免罪。后因六十三之妻韩氏。不受银两。该旗将移六十三尸骸于水沟掩埋。情罪轻重。及应否取回尸骸之处。咨请部示。该部即应具奏请旨。另行办理。乃并不行具奏。反以该旗都统、信妇人言咨请部示。为甚不合而咨驳。今该旗为此事具奏。又以该部虽将此事完结。而情理有未尽之处。用讥剌之语参奏。大臣等办理公务。惟宜和衷共济。以期有益于事。似此互寻嫌隙。显露于咨文奏牍。甚属不合。殊非办公务。念国体之道。至于六十三之妻韩氏。坚执欲究明尸骸。不受银两。乃为人妻所当然者。况六十三尸骸。原系达色移埋。虽隔数载。宁不记忆其处。今该旗并不奏请、令达色往寻六十三尸骸。反奏称韩氏若再不受银。即交部治罪。益属悖谬。著严饬达色。作速前去。务将六十三尸骸。寻取携回。　　

○工部议准。浙江巡抚卢焯疏称。海宁县塘工。向来潮水激塘。藉草盘头挑溜。今水势南迁。涨沙日远。似应改筑。除陈坟港。已筑石堤外。其普儿兜。马牧港。戴家石桥。秧田庙。卖鱼桥。小坟前。郑九皋门前。白墙门。廿里亭。九座。长一百六十丈余。应与后身土塘。一律改筑石塘。动帑兴工。从之。　　

○己巳。上御勤政殿听政。　　

○诣长春仙馆。问皇太后安。　　

○谕曰、总兵周起凤驻藏有年。著彻回。四川泰宁协副将宋宗璋。著前往西藏。管辖绿旗弁兵。所有应得之项。令该抚照例料理给与。　　

○兵部议覆。闽浙总督郝玉麟疏言。奉发各省以守备用之年满千总。向例本省题补。嗣雍正九年。兵部侍郎吴应棻奏准。以该省有缺可题者。报部题补。题缺无多者。送部铨选。当经护督布政使张若震。将浙省应用人员。验看送部。迄今尚未铨选。应请酌为变通。查该侍郎所奏。原为题缺无多起见。浙省守备。共计二十四缺。仍令按缺题补。并请嗣后各省。如有送部未选者。该省遇缺题补。如臣部已将该员签选。而督抚等又复题补到部。准其补授所题之缺。即将原缺扣除。归入月选。从之。　　

○内大臣正红旗蒙古都统扎克丹、以病乞休。得旨。卿才伎优长。简授内大臣都统。正资料理。不必以患病求罢。著照旧供职。该部知道。　　

○以正白旗满洲副都统永兴。为正蓝旗汉军都统。　　

○以故贵州独山司土同知蒙开智之弟蒙开显、袭职。　　

○赏朝鲜国、进贡谢恩使臣密扬钧等。银币有差。　　

