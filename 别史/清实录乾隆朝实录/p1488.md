<!-- { "loadSidebar": true } -->
○谕军机大臣等、据阿思哈奏、九月初一日、行香礼毕。忽被孙世荣斧击、致伤。当即拏获讯供一摺。此事实属奇异。部下小民。无端逞凶于广众属目之地。辄敢手持斧凿。砍伤封疆大吏。非寻常凶恶可比。虽据供与故大学士黄廷桂有仇。错认误伤。而情词妄诞。岂可凭信。况据该抚所奏、该犯形状。并不痴呆。言语亦属明白。其中必有别故。著传谕阿思哈、将该犯亲母吴氏、堂弟孙世彦、继弟杨光荣等、及应行鞫讯人犯。一并拏解。交与尹继善、严行究审。毋致中途逃遁。至其中实在情节。该抚宜细细密加体访。然当处以镇静。若稍涉张皇。恐转一时难得实情。且迹似恇怯。俾奸狡之徒。反自为得计也。可将此传谕知之。　　

○又谕、据阿思哈奏称、九月初一日行香后。忽被孙世荣斧击致伤。已将该犯拏获讯供。移解该督审究矣。此事实属奇闻。虽据该抚所讯供词。有似疯非疯。再四究诘并无别词等语。但以一小民、无端逞凶于巡抚。若非别有他故。断不敢冒昧若此。已传谕阿思哈、将该犯亲母、堂弟、继弟等及应讯各犯。拏交该督严行究审。如尹继善奉到此旨。尚未起程。即将各犯、逐一隔别详细鞫讯。务得实情。定拟具奏。若已经起程。著将该犯等解送来京。会同军机大臣等、审明办理。不必因此事耽搁。朕意带来京严审为尤妥。但不可令其兔脱。即将此传谕知之。阿思哈摺、著一并钞寄。　　

○又谕曰、纳世通领兵四百名。会同永贵、努三、追捕戕害德舒之玛哈沁等。谅可立就擒获。著传谕纳世通、如剿贼事竣。所领兵丁。或遣回阿克苏。或留驻库车皆可。倘二城俱可不需。则查明此内有西安满洲兵。即彻回本处。有绿旗兵。即发往定长处屯田。俱著酌量办理。　　

○又谕曰、定长等奏、乌噜木齐所易哈萨克马一千余匹。于八月二十四日、由昂吉尔图诺尔起程。从伊拉里克、送至库车。转送富德等语。此项马匹。原备来年进兵之用。今富德在巴达克山交界。若径行解送。未能妥协。著传谕定长等、将马匹加意牧放。不必远寻富德。即从库车送往叶尔羌备用。再定长奏、德文调兵一百名。至库车防范玛哈沁。昨据德文奏报、朕以纳世通领兵四百。已足敷用。业已传谕申饬。仍著定长将派往之兵。差人追回。　　

○辛未。谕军机大臣等、兆惠奏称、差往探信之侍卫等回报。逆贼布拉呢敦、霍集占、俱为巴达克山人拏获等语。看来二贼被擒。情事属实。虽未据富德奏报。计此时正在促令缚献。如罪人斯得。则大功告成。富德仍遵前旨。同兆惠来京。即明瑞、阿里衮、巴禄、由屯、温布等、参赞领队大臣。并年久侍卫等。亦应分起陆续回京。所有兵丁。除去年更换者。仍留驻防外。余俱酌量彻回。不过留舒赫德一人、在叶尔羌办事足矣。若二贼之被擒与死虽实。而巴达克山仍未呈献。则不可中止。必当示以军威。即今年不能。来年亦必进兵。总以必得为期。倘二贼被获情事不实。或别有他故。则愈不可中止。今且暂息马力。于来年选兵数千名。直入其境。搜捕二贼。即将巴达克山部落。一并办理。亦无不可。著传谕兆惠、富德等知之。　　

○又谕曰、兆惠等奏、齐凌扎布、伯克鄂对等、解送新降回人万余口。约数日内即到。解到时、查明由喀什噶尔送信逆贼之回人。酌量办理。又阿布都喇伊木、墨墨氐敏、情俱可疑。俟喀什噶尔轮班入觐时。将此二人、作为头起送京等语。昨富德奏称、齐凌扎布等所解人口内。塔哩雅沁回人伯克特穆尔、呼雅吉特、两户脱逃。朕已密谕兆惠等、将久从逆贼之回人。相机办理。至送信贼人之语。出自俘获人口。所供未可遽信。即阿布都喇伊木等、与贼交通。亦向导回人所禀。保无挟嫌诬害。若将此二人解京。其余人众。必生疑惧。当候齐凌扎布等到时。密查逆贼亲信之人。令其指实。如二人果与贼通。即正法示众。或仍有他人。亦另行查办。　　

○又谕曰、兆惠等将降回额尔克和卓额色尹、鄂托兰珠和卓玛木特、解送来京未免办事过急从前兆惠等奏、请将二人送京。朕即谓留伊等在京。恐霍集斯等、妄生疑惧。俟擒获霍集占时。再行分别办理。今既将额色尹等送来。虽留住京师。其作何安插之处。尚未酌定。仍著传谕兆惠等现在新降回众。尚有霍集占族戚在内。若逆贼已获。即行送京。否则仍当酌量情形。勿使回众疑惧。致生事端。其作何办理。即详悉妥议速奏。　　

○又谕、据绰勒多奏、本年墨尔根、呼兰、二处收成歉薄。民食不敷。现在详查办理等语。从前绰勒多议奏呼兰添建仓廒一摺。内称该处仓贮米、谷、共六万石有奇。尚拟陆续运往黑龙江支用。著寄信绰勒多、此项存贮谷石。年来动用若干。有无续行增贮。其查办墨尔根、呼兰、二处乏食人等。是否足敷接济之处。一并查奏。　　

○又谕、据吴达善奏称、兰、巩、等府州各属地亩。间有因旱未种秋禾。亦有已种仍被旱伤之处。自七月内、甘属各厅州县。透雨沾足。其未被旱伤之各色秋禾。咸沐滋培之益等语。甘省各属、积年歉收。边徼穷黎。实堪轸念。是以叠降谕旨、将应徵额赋。蠲至明年。而灾地加赈。展至七月。原为前经被灾之地。多方量筹赈恤。今岁收成如获丰稔。则闾阎生计。可资接济。今该省各属、自六月以后。始得透雨。田禾复有歉收之处。民力未免拮据。著传谕杨应琚、吴达善等、将各属现在情形。并于前此蠲赈之处。应行作何筹办。加恩抚恤。俾穷民不至失所。及该督抚曾否豫为经理之处。作速查明妥议。一面奏闻。一面办理。慰朕念切民瘼至意。　　

○实授苏昌为湖广总督。海明为吏部侍郎。以正红旗汉军副都统赫赫、为内阁学士、兼礼部侍郎。　　

○壬申。谕、朕恭阅世宗宪皇帝实录。内载办理船厂事务给事中赵殿最条奏、船厂地方。设立学校。令满汉子弟。读书考试。钦奉皇考谕旨。本朝龙兴。混一区宇。惟恃实行与武略耳。并未尝恃虚文粉饰。而凡厥政务。悉吻合于古来圣帝明王之徽猷。并无稍有不及之处。观此可知实行之胜于虚文矣。我满洲人等、纯一笃实。忠孝廉节之行。岂不胜于汉人之文艺。蒙古之经典与。今若崇尚文艺。一概令其学习。势必至一二十年。始有端绪。恐武事既废。文艺又未能通。徒成两无所用之人耳。钦此。钦遵。仰见我皇考期望八旗、务令崇尚朴诚。勤修武备之至意。实当永远钦遵。为万世不易之准。而凡满洲人等、所以是训是行。务为屏虚崇实者。无不备于此矣。去岁文童应试。伊等私行传递。继复肆行喧鬨。经朕治罪。并降旨令三品以上大臣子弟。嗣后有愿就试者。必国语骑射兼优。方准奏闻应试。盖恐满洲人等、惟务虚文。不敦实行。以致旧日淳朴素风。渐至废弃耳。乃蒙我皇考早鉴及此。谆谆戒谕。以满洲惟务读书。倘不能精诣优通。恐武事既废。文艺又未能通。徒成一无用之人耳。是朕不得不如此办理。亦惟兢兢仰体皇考明训。并非有意裁抑。一概不准考试也。今岁乡试屈期。伊等又不遵旨具奏。竟潜任伊等子弟。悉行应试。朕复降旨将伊父兄等内、惟身在军营、及职居外任。不及知情者。加恩宽免。所有在京隐讳、不行具奏者。俱行治罪。此非以其已奉明旨。尚尔朦胧侥幸之所致乎。观此、则满洲人等之崇尚虚文。不思遵守旧俗。所关綦重。实不可不急为挽回整顿者。嗣后各宜痛惩陋习。益尽力于满洲应行勤习之武略。以仰副皇考再三垂训之心。及朕祇奉阐明多方开导之苦心。著通行晓谕八旗。将此并勒于各旗操阅兵丁处碑阴。永远遵行。　　

○以广西庆远协副将书通阿、为广西右江镇总兵。　　

○癸酉。上诣畅春园、问皇太后安。　　

○诣大高殿行礼。　　

○还宫。　　

○谕、绿营副将。有表率营伍之责。简用自宜慎重。现在由旗员外补者。定例五年调换。而汉人历任副将。尚未定有年限。嗣后各省汉员副将。历俸五年。俱著督、提、出具考语。送部引见。候朕随时甄别。其才略出众者。既可备简擢之用。而衰庸之辈。亦不致恋栈久任。于营伍实有裨益。　　

○谕军机大臣等、努三久在军营效力。俟办理玛哈沁事竣。即起程回京。哈萨克贸易事务。交永德办理。永德办事二年。颇称谙练。著派乾清门侍卫萨穆坦、侍卫倭昇额、驰驿前往乌噜木齐。随永德学习行走。　　

○又谕、现在北路军营无事。著图勒炳阿、前往库车。同纳世通办理事务。　　

○贵州提督哈攀龙、以病解任。以云南昭通镇总兵冯哲、为贵州提督。调云南开化镇总兵王澄、为昭通镇总兵。以直隶通州协副将吴应铨、为开化镇总兵。　　

○甲戌。孝慈高皇后忌辰。遣官祭福陵。　　

○上诣寿皇殿行礼。　　

○谕军机大臣等、顷询问兆惠送来之额尔克和卓额色尹、鄂托兰珠和卓玛木特等、据称、伊等原住叶尔羌、喀什噶尔、为策妄阿喇布坦、掠往吐鲁番。后居伊犁。又为霍集占所掠。逃往塔什干等语。额色尹系霍集占一族。且久住伊犁。不便遣回叶尔羌等处。应即留京居住。除兆惠所奏现在送京之图尔都和卓外。仍将伊等家口送京。其玛木特之子巴巴和卓、兆惠等回京时。亦即同来。回众中尚有似此者。俱酌量办理。　　

○又谕、据官保奏、拉达克汗报称、从前遣往叶尔羌探信之人未回。又遣组克吉等前往。距叶尔羌七日之程。遇千余人。询系叶尔羌所属。因避大兵逃出。不肯放行。并抢夺衣服等语。著传谕兆惠等、查明此等人众。确系何处逃来。今欲何往。或系叶尔羌属人。于何时逃避大兵。是否有心与霍集占不合。据实奏闻。　　

○又谕、据官保等奏、拉达克汗请转奏谢恩。并报明探信人等、未能前去。朕已具悉。昨因叶尔羌等处归附。仍降旨晓谕。今将军等奏报、霍集占等逃入巴达克山。被伊部落人等擒获。俟其献出时。再行降旨。嗣后拉达克汗处、不必遣人探信。著官保等传谕知之。仍赐拉达克汗缎二端。　　

