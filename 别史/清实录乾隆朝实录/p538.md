<!-- { "loadSidebar": true } -->
○丁巳。户部议准、署广东巡抚策楞疏报、乾隆八年分南、高、雷、琼、四府属。垦复额内荒芜税一十四顷九十亩六厘零。编徵地丁银一十七两八钱零。复回原雷州卫、裁并屯税三十四亩。编徵米三石一升零。又广、潮、肇、琼、四府属。报垦额外荒芜税六十八顷六十亩零。编徵粮差银三十一两六钱零。又雷、肇、等府属。海丰、徐闻、感恩、三县。及阳江县、归并卫所屯田。共垦复荒陷屯税一顷二十四亩零。照减则科屯米一十一石零。带派耗银九分一厘零。又海丰县、报垦额外屯税八十九亩零。照减则科屯米七石九斗零。俱照旱田例、十年起徵。从之。　　

○戊午。户部议覆、漕运总督顾琮疏称、直隶通州、天津、二所屯租。节年拖欠不清。以致旗丁办运拮据。应照直属拨补地亩代徵之例。令该州县、将各佃应输租数。依限催徵完纳。移交帮所官弁。转给军丁济运。仍核明代徵完欠数目。汇册题报。应如所请。从之。　　

○补行四川、陕西、甘肃、乾隆七年分军政。卓异官五员。不谨官一员。罢软官一员。年老官十员。有疾官三员。才力不及官九员。浮躁官二员。分别升赏、处分、如例。　　

○是日、驻跸三家店。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十六

大清高宗法天隆运至诚先觉体元立极敷文奋武孝慈神圣纯皇帝实录卷之二百二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。十月。己未。上驻跸盘龙山。　　

○庚申。户部议覆、直隶总督高斌疏称、直属蠲缺驿站工料银两。请于司库、乾隆九年地粮裁站起运银内。照数拨给。应如所请。至所称遵化、三河、二州县。因跸路经由。蠲免本年十分之三。其工料既无项可支。亦应准其拨补从之　　

○是日。驻跸＜?髟了＞髻山。　　

○辛酉。驻跸盘龙山。　　

○壬戌。吏部议准、云南总督张允随疏请、鹤庆府维西通判。景东府属猛统巡检。俱系烟瘴要缺。照例定为三年俸满。保题升用。从之。　　

○户部议覆、山西巡抚阿里衮疏称、现奉部行、酌定常平仓额款。查晋省原定三百四万。酌减十分之一。以二百七十三万六千石为定额。除现存实数外。尚不敷额谷八十五万三千四百石。归于本地交纳本色案内。收捐补足。应如所请。从之。　　

○是日、驻跸白涧。　　

○癸亥。驻跸盘山。翌日如之。　　

○甲子。吏部等部议准、山西巡抚阿里衮疏请、裁汰平顺县虹梯关巡检一缺。添设长治县西火镇巡检。从之。　　

○旌表守正捐躯之广东徐闻县民陈子成妻詹氏。　　

○乙丑。驻跸白涧。赐随从王大臣等饭。　　

○丙寅。礼部议准、户科给事中周祖荣奏请、八旗乡试。先将应考生监等、册送礼部。转咨兵部。考试马步箭。将箭册劄发顺天府。并行顺天学政。传八旗生员、前赴科考录遗。国子监传八旗贡监、一体录科。凭文录取。造册移送顺天府。查明科册、箭册、俱有名者。方准入场。从之。　　

○旌表守正捐躯之湖南芷江县民蒲老应妻田氏。守正被戕之安徽亳州民吕天祥妻石氏。　　

○是日、驻跸烟郊。　　

○丁卯。上奉皇太后还宫。　　

○谕、本朝所修古今图书集成一书。搜罗浩博。卷帙繁富。实艺林之巨观。为从来之所未有者。古称天禄石渠。为藏书之所。今之翰林院。即图书府也。著将古今图书集成、颁赐一部。将贮院署。俾词臣等、咸得观览。以广识见。以资问学。　　

○戊辰。上诣皇太后宫问安。　　

○谕、江南凤阳、颍州、泗州、三府州所属。数年以来。频遭水旱。朕加意抚恤。蠲赈叠颁。惟恐闾阎一夫失所。今虽渐有起色。而元气尚难骤复。查此三府州所属。旧有民欠借项。除已经完纳外。尚有未完乾隆六年分、米麦粟谷等项。共二万二千七百一十七石零。银九千六百三十五两零。又未完七年分、米麦秫粟等项。共一万八千九十九石零。银一十万二千八百七十两零。俱应按限催完之项。但新旧同时并纳。小民未免艰难。朕心轸念。著将六年分、出借各项。均缓至乙丑年麦熟后徵完。七年分、出借各项。缓至丙寅、丁卯、两年麦熟后分完。如此递岁分徵。则民力得以舒徐。不致输将竭蹷。该部即遵谕行。　　

○己巳。四川巡抚纪山奏、提标城守。向有存公银两。分发各营买米。酌量借给兵丁。于秋冬饷银内扣还。接续采买。抚标向无此项。兵丁未免向隅。请于官兵截旷项下。每名借给银一两。共一千一百五十五两。除一百五十五两。为建仓之费。其一千两。于秋收价平之时。买米存贮。所借银两。分三年扣还。得旨、著照所请行。该部知道。　　

