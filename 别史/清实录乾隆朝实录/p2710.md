<!-- { "loadSidebar": true } -->
○甲戌。谕军机大臣等、据杨景素奏。五月下旬。连日大雨。漳河涨发。于临漳县冲开坝口。大溜改趋坝后。滏河沙河。亦同时涨发。均有民堤漫口。淹及民田之处等因一摺。已于摺内批示矣。据称漳河、由沙庄坝西北冲口。大溜改趋坝后。其坝前河身。淤成平地。坝工已归无用等语。漳河既改溜趋北。则南堤已成虚设。即以北堤为南堤。应否于河岸添筑北堤。俾无旁溢。其何处漫口。应行堵筑。孰系官修。孰系民修。亦当确切查明。分晰妥办。至该处现在情形若何。摺奏尚未能明晰。著即速绘图。详悉贴说。迅速由驿覆奏。至大名道刘致中、广平府知府张长庚、并不在彼督率查办。转赴省面禀。实属不合。杨景素将该道府严行申饬。令星速赶回查勘。所办甚是。但漳河涨发。现已夺溜。而滏河沙河。亦同时并涨。其应行修缮之处。自多。亦甚关紧要。刘致中于堵筑诸务。非其所长。即该督所委之梁肯堂、平日虽能认真办事。但究系隔属知府。与道员同在一处。未必能听其调度。于公事恐属无益。该处应办工程稍大。必须确估详核。始不致有草率浮滥之弊。永定河若无事可办。杨景素自应亲往履勘。据实核估。一面奏闻。一面派委诚干谙练之员前往。会同该道府、实力承办。方为妥善。若永定河当该督防守方妥。则漳河亦非甚要。过秋汛再往可耳。至被水各县。田禾不无损伤。应即饬该道刘致中、董率所属。确查是否成灾。或应照例赈恤。或应酌借耔粮。即行据实奏闻。候朕另降谕旨。将此由五百里谕令知之。仍将查办情形。并所绘之图。迅速由驿覆奏。其永定河日内水势情形若何。亦著一并奏闻　　

○以编修吴敬舆、为陕西乡试正考官。刑部主事祝云栋、为副考官。吏部右侍郎谢墉、为江南乡试正考官。编修翁方纲、为副考官　　

○乙亥。遣官祭火神庙　　

○谕曰、礼部汉侍郎。现在俱已出差。沈初未到京以前。著庄存与署理。王杰回京。即无庸兼署　　

○又谕、吏部进呈光禄寺少卿缺本。将外省俸深道员。开列请简。固属照例办理。但所开各道。尚属外任可以办事之员。不必令其内擢京职。转若投闲。因思鸿胪寺少卿缺出。既可以科道开例。光禄寺少卿。较彼虽有正从之别。然同系五品少卿。即将科道开例。亦何不可之有。著将此本发回。即照鸿胪寺少卿之例。开列科道。其外省道员。仍著按例一并开列。著为令　　

○谕军机大臣等、礼部汉侍郎。现在俱已出差。已有旨令庄存与署理侍郎事务矣。庄存与昨至行在销假。业经召见。回京未久。毋庸再赴热河谢恩。著留京王大臣。传谕该侍郎知之　　

○又谕、据杨景素覆奏、查办正定府属匿名揭帖一摺。据称提标参将。代行正定镇之文。系五月十五日签发。把总张士杰、在大井汛接阅包封公文。系十四日之事。或系奸徒因闻前词已烧。复写后词插入递送等语。尚未得此事肯綮。奸徒挟嫌倾陷。投递逆词。遇便插入官封。或经一两月余。未见前词发觉。复逞鬼蜮之谋。尚属情理所有。今张士杰烧毁揭帖。系五月十四之事。而提标参将代行正定镇之文。系十五日签发。为期太促。张士杰既将揭帖烧毁。必不肯漏洩于人。奸徒何由知前词为该把总所烧。仍复添入后词耶。况据查讯递送正定镇公文。至满城县之方顺桥。始有微损。其地在保定之南。距大井汛三百余里。奸徒信息。又安能如此迅速。又岂能潜随插入揭帖之包封。沿途探听乎。看来此案。仅从方顺桥一带根究。未必能得其踪迹。而张士杰既将揭帖烧毁。又向该镇陈大用禀知。转有可疑。或揭帖即系张士杰所为。见查办严紧。必然败露。故向该镇禀知此语。豫为巧脱之计。亦未可定。前已传谕英廉、就近将张士杰拏交刑部讯问。如现已就获。英廉即将张士杰、严行审讯确情。如该把总已离大井村等处。未经拏到。即著杨景素速派妥员。将张士杰拘拏到案。严审该把总所见插有红纸揭帖之包封。系何衙门行何处公文。且该把总、系该镇差赴京城公干之人。路经大井汛。其塘兵递送公文。因何入伊之手。伊又因何将揭帖私行烧毁。逐一严诘。务得实情。即速具奏。将此由五百里传谕知之　　

○又谕、刑部奏到。审拟钟三等、假捏监照。骗卖誊录一摺。已依议行矣。此案假造监照。描摹印信之处。系何人看出。尚属留心。传谕刑部堂官。即将首先看出之人。或系刑部司员。或系堂官。查明据实奏覆　　

○丙子。谕军机大臣等、前据杨景素奏、漳河漫溢。大溜改趋坝后。田禾被淹。滏河沙河。亦同时涨发等语。因所奏该处情形。未甚明晰。曾谕令该督、即速绘图贴说具奏。今检阅旧存之滹沱子牙河图。见滏阳河。由束鹿县相近之营上村、与滹沱合流。是滏河至此。即成滹沱。则漳河与滏河。宜在束鹿之上。而下流方入滹沱也。滹沱河有无骤涨。未据奏及。但滏河既已涨发。势必较盛。其汇入滹沱以后。现在滹沱河水势若何。有无增长漫溢。深为廑念。其漳河冲突改溜之处。日来情形若何。滏河沙河涨水。与漳河有无关涉。并著杨景素、一并查明。据实覆奏将此由五百里传谕知之。寻奏、滏河发源于磁州。沙河由山西入直隶沙河县境。归大陆泽、宁晋泊之后。甫与滏河会合。至冲水县汇入滹沱。是滏河至此。即成滹沱也。至漳河。向年原有分支。一由曲周县入滏河。一由青县入运河。自沙庄坝告成后。全漳尽由山东馆陶县、与卫河合流。入南运河。从前故道。已无水溜。是现在滏河沙河涨水。与漳河并无关涉。今漳河漫口泛滥之水。亦渐消落。惟滏河涨发。自汇入滹沱河以后。水势较盛。至河间一带之子牙河。虽未泛及上游。而下游青县静海等处。间有被水之处。现饬堵御疏消。并覆勘是否成灾情形。得旨、知道了。有被水成灾者。妥为抚恤　　

○又谕、据李奏翰奏。五月下旬、及六月初间。洪湖因上游黄淮并涨。加以沁河发水汇注。来源过盛。清口宣洩不及。现将信坝启放情形一摺。亦只可如此办理。已于摺内批示矣。现今仪封漫口。尚未堵筑。其漫下之水。归入淮河。因致加涨。而近日沁水。又复汇注洪湖。水势原较往年为盛。前据萨载奏称、如湖水再长。即将山旴五坝。酌开其一。今既开放信坝。俾资宣洩。自可渐次减退。但未知日来水势。能否清落。开放三堡引河。并王营减坝。及启信坝封土。是否足资宣洩。著传谕李奉翰、即据实查明。迅速覆奏。以慰悬念。将此由五百里发往。并谕萨载知之寻萨载、李奉翰奏、洪泽湖内。山旴信坝放后。水势仍接续加长。复加山旴智坝封土启放。湖水渐次平定。如将来上游不涨。则仁义礼三坝。无须再开。即高邮东岸南关、车逻、五里、等坝。亦毋庸开放。得旨好。览奏稍慰　　

○又谕、据三宝奏、浙江黄岩镇总兵弓斯发禀称。有宁波乌艚船。与闽船在一江山洋面地方角殴。致毙闽人多命一案。又蔡葵在临海县、呈控伊叔蔡普良、造有渔船出口。被宁波船斧劈棍殴。致毙一十六命一案。又把总颜得珑、在洋面巡察。有外洋驶来船只。载有妇女。前往查问。不意闽民聚集多人。夥同殴辱弁兵。把总颜得珑、被割发辫。兵丁受伤等情。此案同日亦据王亶望奏到。海洋重地。奸徒胆敢聚抢殴劫。伤毙多命。甚至有不服盘查。聚众殴伤弁兵之事。不法已极。此等重案。层见叠出。皆系地方文武。平时约束不严所致。三宝身任总督。统辖两省文武。著传谕该督、即速饬员。据实确查。将怠玩之文武员弁。严行参处。以示惩儆。至殴抢抗官三案。俱在浙省地方。即著王亶望、就近查拏各犯。严行究审。从重定拟。多办数人。俾凶顽知儆。以靖海疆而肃法纪。此旨由五百里发往。谕令三宝、王亶望知之　　

○又谕、据英廉奏、查办匿名揭帖一事。据番役禀称、把总张士杰、已将投递匿名揭帖文书之张亮拏获。押赴正定等语。张士杰既将张亮拏获。押赴正定。其过保定时。如杨景素尚未起身防汛。自必将该犯等、拘提到案究讯。现在曾否审有端倪。究出挟仇陷害情节。著杨景素、一面据实迅速覆奏。一面即派干员。将张士杰、张亮、解交刑部审讯。仍饬沿途隔别管解。毋任串供。及有疏脱之事。将此由五百里发往。并谕英廉知之。昨谕张士杰、或为此事。今观其能拏此人。尚称急公。不必苛求。英廉摺、并著钞寄杨景素阅看　　

○丁丑。谕军机大臣等、昨据三宝、王亶望奏、玉环厅沿海地方。闽民聚集多人。殴辱弁兵一事。已有旨令王亶望、就近查拏各犯。严行究审矣。本日据署浙江提督林云、及温州镇总兵孟兆熊、均奏此事。朕批阅两人所奏。其叙情节。即有不同。如孟兆熊摺内称、教场头沿海地方。有小船摇载妇人。经巡哨营船查问。被闽民聚集。将官兵殴打。而林云摺内。则称系蟹犁船内。带有妇女。不服盘诘。殴伤官兵等语。小船渡载近地妇女。尚属沿海常有之事。然在浙江之地。与闽人何涉。若蟹犁船。则系外洋捕鱼所用。并非寻常渡载船只。如船中载有妇女。其形迹本属可疑。可系藏匿海岛之人。偷越海面。自应查禁。至兵丁巡查地方。盘诘乃其专责。见有船载妇女。上前诘问。理所宜然。而闽民胆敢不服稽查。聚众抗拒。殴辱弁兵。实属目无法纪。不可不严切究治。以儆刁顽。若弁兵擅将妇女带回。另有别项情节。以致乡民不服。聚众抗殴。是启衅由于弁兵。而乡民之罪。稍有可原。著传谕王亶望、提集案犯。秉公严切查审。固不可偏徇弁兵。尤不可姑息乡民。务得此案确情。即行按律定拟具奏。此旨由五百里发往。并谕三宝知之。林云、孟兆熊摺。并著钞寄王亶望阅看。仍将审办情形。迅速覆奏　　

