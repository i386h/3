<!-- { "loadSidebar": true } -->
○又谕、据尹继善奏、江南营马、部议于邻省采买。但邻省均非产马之地。间有土马。弱小全不济用。请仍照旧例。出口买马一千余匹等语。又另摺称、各营马匹、将来承应差务。须行调拨。甚关紧要等语。尹继善此奏。固为营伍骑操、并豫备差务起见。但更张成例。于政体非宜。而南省地土卑潮。天气炎热。初买口马。不能饲料。即令就槽拴养。水土究不相习。每易倒毙。远购徒多劳费。且启商人等居奇中饱之弊。现在口马需用之处既多。亦不能充裕。即令多方价购。仍不免以疲瘦充数。于营伍差务。两无裨益。著传谕该督、此时不必专员赴口购买。但将该省采买口马。如何委员赴买。如何定给价值之处。先行详悉具奏。候朕降旨。交军机大臣、代为通融筹办。但不可因有此旨。反致少开价值。太图便宜也。寻奏、江南营马、每年买补一千数百匹。向由提督等标、分委弁兵。至兵部挂号。赴口外采办。统计马一匹。连路费等项、需银十一二两不等。查江省现须买马一千三百匹。恳交军机大臣、按照时价。核定行知。臣即遵照委员赍价赴领。得旨、已交军机大臣矣。　　

○缓徵奉天承德、辽阳、海城、铁岭、开原、锦县、广宁、等七州县、水灾额赋。兼赈饥民。　　

○以散秩大臣懋烈伯李境、为正白旗汉军副都统。　　

○戊寅。谕军机大臣等、噶勒丹多尔济、遣使请安。已据永常等奏、派侍卫舒龙阿、伴送前来。伊系已经归诚内属之人。与内扎萨克一体。其所遣使臣、不得照从前待夷使之例办理。应抚爱体恤之处。不妨较前加厚。应管辖约束之处。亦当示以节制。但不必过为防闲。致有分别外视形迹。至如向例随以通事至京传语。诸俗举断乎不可。边界营弁、狃习故常。不识轻重。所办多不合体要。著传谕刘统勋、冶大雄、令将此意明白晓谕办理大员、及沿途台站员弁等知之。　　

○又谕、据萨喇勒奏、新降额林哈毕尔噶等处台吉宰桑、俱倾心归顺。冀受恩泽。惟察其情形。俱有不愿封噶勒藏多尔济为汗之意。恳将此旨暂行停止。萨喇勒相机酌办。甚可嘉予。著即传谕玉保、将朕所降封噶勒藏多尔济为汗之旨。不必宣谕。萨喇勒自进兵以来。诸事奋勉。今又能详察彼处众人情形为此陈奏。甚合机宜。不特额林哈毕尔噶等处之台吉宰桑等。情有不愿。倘准噶尔全部。误认以噶勒藏多尔济、代达瓦齐为汗。辗转传播。关系更大。今暂行停止。不即宣谕。则众人俱无猜疑。于进兵事宜。大有裨益。萨喇勒、著加恩赏银一千两。即由此处遣人送至伊游牧。以示鼓励。　　

○己卯。上诣畅春园、问皇太后安。　　

○大学士等议奏、据杭州将军萨尔哈岱奏、请将公库存余银四千四百五十两。给官兵借支等语。应如所请。官员除白事例准借俸。毋庸另给外。若红事、及远差、借给俸银四月。其保题官员、借给半年。兵丁、远差借给八两。近差每日按一钱借给。如有灾病紧急事件。借给不过三两。官按两季扣还。兵由饷银内一年扣还。有节次支借者。照节次所借之数。作一半扣还。从之。　　

○工部议准、原任甘肃巡抚鄂昌疏请、凉州府镇番县柳林湖通判、移驻甘州府抚彝堡。建给衙署监狱。从之。　　

○定边右副将军萨喇勒奏、四月十三日。得木齐乌哷斯等、擒获达瓦齐遣往哈丹阿巴噶斯之锡伯克沁等十三人。臣等询知达瓦齐、尚在伊犁。近年甚为穷迫。因额林哈毕尔噶等处。在彼窃掠滋扰。遣伊等前往办理。到哈丹地方。始知该处台吉宰桑。俱已归诚。臣等现释锡伯克沁回巢。将皇上安抚准噶尔全部之旨。及各部落输诚归附之处。剀切晓谕。并令布告附近达瓦齐之乌噜特、克哷特、绰和尔等部落。招其来归。则达瓦齐必势穷力竭。更无容身之地。报闻。　　

○旌表守正被戕之河南信阳州民王二妻郭氏。　　

○庚辰。谕、据御史胡定奏、直省驿站夫马车船。各上司委员、及亲友家人。俱须应付。更闻给以小票。令属员供应等语。设驿原以备公。非奉差人员应驰驿者。不得多索滥付。定例綦严。近年有驿州县。遇公私差遣。輙擅自动用夫马。在属员以差务为名。在上司亦以供应为便。甚至额设不敷。即不免有取办民间之事。如胡定所奏。俱系向来地方陋习。而相沿日甚。势必扰驿递而累闾阎。不可不力为整饬。著交各省督抚等、悉心察禁。倘有任意擅动滥应等弊。即按例严参。不得稍有瞻徇。至督抚等、为封疆表率。尤宜恪遵定制。若以邮骑供厮隶奔驰之用。则其违例误公。罪尤难逭。嗣后各省驿站。如有复蹈前弊。及督抚等徇隐不奏者。一经发觉。必尽法重惩。以清邮政。　　

○谕军机大臣等、阿睦尔撒纳等、领兵抵五集赛。招降宰桑达什车凌、都噶尔等、并擒获逃人孟克特穆尔、巴布勒、葛苏勒、罗布藏西喇布等、奏请俟擒获巴朗、一并解送来京。阿睦尔撒纳等、办理甚合机宜。但此时曾否到博罗塔拉。摺内并未奏及。惟于报封外。填写自博罗塔拉起程字样。想彼处地方颇大。伊等或才至边界。或到时尚未见萨喇勒。是以未及声明。从前萨喇勒奏、阿睦尔撒纳、约于二十一日可到。此时想已经会合。早抵伊犁。捷音自可计日而待。再贝子克什克、公多尔济车登等、带侍卫台吉等、往追达瓦齐所遣宰桑恩克博罗特、吞图布等。乃于中途误中恩克博罗特等之计。至令远扬。如恩克博罗特、果系换马逃去。岂有复写字縳于马鬃。自言逃去甚远之理。此不过欲缓我兵追赶耳。使克什克等、果能奋往直前。必将恩克博罗特、即行擒获。但其擒获与否。于事关系无甚紧要。且恩克博罗特、即已逃去。亦必取道博罗塔拉。始扺达瓦齐处。则此时路经博罗塔拉。或已被萨喇勒擒获。亦未可定。其巴朗、孟克特穆尔、系首先脱逃之人。情甚可恶。著阿睦尔撒纳、即遣人将巴朗擒获。同孟克特穆尔、一并械送来京。其余被胁同逃之人。送往杜尔伯特游牧处。交与舒明约束收管。　　

○以翰林院侍讲全魁、充册封琉球国正使。编修周煌、充副使　　

○辛巳。谕军机大臣等、据德舒奏、闽地俗尚强悍。好学拳棒。往往好立会名。联合声势。实为地方隐累。请嗣后查有恶迹昭著者。将首犯解省审讯除照所犯各尽本法外。仍佥妻递解直隶、河南等处安插。现无过犯者。请密令各州县体访。督抚查明。拣选举报。咨送兵部。请旨发交巡捕营、及直隶沿边等省。食粮效力。次等者留本省各标、给粮钤束等语。德舒所奏。固为地方风俗起见。然其言实不合机宜。正所谓扬汤止沸也。闽省滨海浇悍。每有演习拳棒。聚众结盟等事。地方官果能实力稽查。何难先时觉察。一经犯案。即尽法严惩。则奸匪自无所容。若另设科条。以此等人犯。安插直隶等省。彼既生事乡里。安保其不为匪异地。势必于所至结聚匪徒。竞相煽诱。即良民必为所渐染。至因其膂力机智。因而举报给粮。将使不逞之徒。群相鼓动。转以拳勇为收用之阶。是不惟不能禁遏嚣风。而适足长其暴悍矣。从前皇考世宗宪皇帝曾谕各省拣选技勇。训练备用。乃因西陲用兵。冀于千百中得一二勇敢之才。此亦一时权宜之计。尔时拣选兵壮。派往军前。旋以在途生事。递回安插。重费周章。此尤事之易见者。况当无事之日。而议将无藉匪徒。收入戎行。是使士卒与匪类为伍。国家岂有此政体乎。闽省好勇斗很恶习。该督抚当实心整饬。德舒所奏。所谓知其一未知其二。用是详悉晓谕该督抚、并令传谕德舒知之。　　

○又谕曰、班第奏称、阿睦尔撒纳、遣车布登扎布、带兵招服和通额默根。宰桑鄂哲特、所领兵五百名。俱已收降。朕前于阿睦尔撒纳具奏时。已知其必来归附。是以遣侍卫德善、将赏赐之物。豫行赍往。今大兵甫到。果即纳款来降。甚属可嘉。著班第于德善到军营时。即将所赍赏和通额默根之物。传旨颁赐。其赏给品级之处。俟伊来京入觐时。另降谕旨。　　

○又谕曰、班第等奏称、乌逊呼济尔、察罕呼济尔等处。系当哈萨克孔道。现交塔勒玛善、扎勒杭阿等、同台吉克伯克、宰桑卫徵等、带兵设立卡座。以资防守。倘哈萨克领兵来时。一面具报。一面令噶克布、拉布林集赛。会兵一处迎敌。仍以祸福晓谕哈萨克。令其作速彻兵。具见筹办周密。深合机宜。此时哈萨克、料不能前来。即使前来。大约仍系阿睦尔撒纳之兄巴特玛车凌一人而已。从前阿睦尔撒纳、曾遣人通信伊兄。俟巴特玛车凌一到。即可得彼处实在情形。现在两路大兵。已经会合。肤功指日可成。朕意此时正宜遣人往谕哈萨克。著班第、阿睦尔撒纳、萨喇勒、同选一人前往。明白晓谕。告以近因准噶尔等、扰乱多年。互相残杀。荼毒地方。朕抚有天下。以安辑群生为心。特发大兵戡定准噶尔。俾得休养生息。不罹兵革之灾。共享太平之福。虽准噶尔素与哈萨克为讐。经朕平定以后。已降旨严禁准噶尔等、不得肆意妄行。劫夺哈萨克人众。尔哈萨克、情愿归诚与否。听尔自为。惟须各守边界。不得妄行出境。劫夺准噶尔人等。倘不谨遵谕旨。必发大兵征剿。毋贻后悔。将此旨缮就。往谕哈萨克。其应于何时遣人前往。仍相机办理。不必拘泥朕旨。往谕后、即将彼处情形。详悉奏闻。　　

○又谕、据班第等奏、往擒巴朗之喀尔喀贝子车布腾、察达克、图伦楚等、带兵前赴纳齐库等处。招降察达克所属之乌梁海宰桑图布慎等、二百余户等语。图布慎、闻兵至彼。即能迎降。甚属可嘉。著授为乌梁海三等总管。车布腾、察达克、图伦楚、虽未擒获巴朗。然能前往招降。亦属奋勉。著传谕班第、另行存记。俟大功告成后。加恩议叙。现在大兵所至。收降人众甚多。皆由两路将军大臣等、相机筹办。台吉侍卫官兵等、各能勉力所致。并谕班第、阿睦尔撒纳、萨喇勒等、将进兵以来出力人员。俱著登记。功成后一体议叙。　　

