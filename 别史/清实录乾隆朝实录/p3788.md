<!-- { "loadSidebar": true } -->
○戊午。敕谕、据保宁参奏塔尔巴哈台参赞大臣伍弥乌逊一摺。内称塔尔巴哈台有原分给厄鲁特之乌兰呼济尔地方。向有土尔扈特策凌乌巴什奴仆多户居住。今厄鲁特欲迁往彼处。牧放牲畜。策凌乌巴什图得此地。馈送伍弥乌逊银两马匹。伍弥乌逊收马一匹。将察罕鄂博以北地方。借与策凌乌巴什过夏。仍详请明岁即将此地赏给土尔扈特。办理错谬等语。土尔扈特、厄鲁特、均经朕分与地方。土尔扈特地宽广。人户又少。向来侵占厄鲁特所分之地。已属非是。厄鲁特欲迁游牧时。伍弥乌逊自应查明。将土尔扈特饬责。不使侵占。至策凌乌巴什图得便宜。用贿营求。伍弥乌逊益当以理责备。严行驳饬。乃伍弥乌逊于策凌乌巴什初次馈送银两马匹却回后。因次日复送马九匹。恳借察罕鄂博卡座以北地五十余里。过夏即还。恐碍颜面。收马一匹。允其所请。实属怯懦糊涂已极。察罕鄂傅卡座以北地方。夏间卡座外展。距哈萨克等固属较远至冬令将卡座彻回时。哈萨克等俱来附近游牧土尔扈特等生性见小。希图便宜。试问伍弥乌逊、夏间将此处借给伊等。至冬令伊等竟不迁移。与哈萨克等杂处。必致滋事。伍弥乌逊又当如何办理。伍弥乌逊并详请此地可否赏给策凌乌巴什游牧。更属大谬。哈萨克等于冬际内迁。竟未思及耶。看来伍弥乌逊庸材。殊不胜塔尔巴哈台重任。著严行申饬。仍交部严加议处。塔尔巴哈台参赞大臣员缺。著贡楚克扎布调补。所遗科布多参赞大臣员缺。著特成额补授。俱著驰驿前往。伍弥乌逊接奉此旨。即将塔尔巴哈台参赞印务。交领队大臣吉星阿暂行署理。伊即迅速由驿驰赴科布多。贡楚克扎布接奉此旨。即带印起程。遇伍弥乌逊时。暂交护理。俟特成额到后接收。　　

○戊辰。敕谕曰、和琳著作为一等宣勇公。世袭罔替。　　

○又敕谕曰、张情田著即处绞。此案张情田怂恿伊父得受赃贿。以致张力行身罹重辟。法无可宽。但张力行。若止听从伊子怂恿得贿。业将张情田正法。部议上时。张力行尚可从宽改为监候。乃伊身为方面大员。胆敢骩法得赃。复侵用库项至一千余两之多。此而不立正典刑。何以儆官邪而昭法纪。朕办理庶狱。从无因侵贪案件。将父子一并予以立决之事。今张情田既陷父于法。而张力行得赃之外。又复侵用帑项。各省不肖官员。营私受贿。暗中舞弊者。亦所难免。而如张力行之明目张胆。肆用库项。实为从来所未有。当今纲纪肃清之际。实不料竟有此等劣员。不能不将伊父子概寘于法。以昭炯戒。但朕无时不以道德齐礼。整饬官方为念。今张力行、张情田父子、自罹重辟。俱正刑诛。究由教化未孚。用人失当。深引以为愧。所有该犯父子获罪缘由。及朕不得不办之苦衷。特明白宣示。俾众咸知。嗣后大小官员。皆当触目警心。以张力行父子为前车之鉴。副朕明刑弼教、谆谆训诫至意。　　

○壬申。敕谕、前因河南扶沟县于窃匪之案。将刘之协关提到案质讯正当查拏邪教之时。刘之协一犯。早应通饬缉拏。乃该省官吏漫不经心。废弛已极。厥咎甚重。因将藩司吴璥、臬司陈文纬、革去顶戴。带罪缉犯。兹据景安奏、吴璥在省筹备粮饷。制造军火。源源拨运。尚为周到妥速。陈文纬随在南阳。照料兵差台站。督拏逃匪。亦能不辞劳瘁等语。吴璥、陈文纬、著加恩各赏还原品顶戴。该员等务当各矢天良。加倍奋勉。稍赎前愆。以副朕宥过施恩至意。　　

○冬十月。甲戌。太上皇帝诣恩慕寺、恩佑寺行礼。　　

○丁丑。太上皇帝同皇帝御同乐园。赐王、贝勒、贝子公文武大臣等食。翼日如之。　　

○戊寅。太上皇帝以皇帝万寿节。御正大光明殿。皇帝率皇子、王、贝勒、贝子、公、文武大臣、官员等、诣太上皇帝前行礼。　　

○壬午。太上皇帝诣大高殿、寿皇殿行礼。　　

○还宫。　　

○庚寅。太上皇帝同皇帝御紫光阁。阅中式武举骑射。　　

○辛卯。太上皇帝同皇帝御紫光阁。阅中式武举技勇。　　

○癸巳。太上皇帝诣雍和宫行礼。　　

○辛丑。太上皇帝同皇帝诣奉先殿、寿皇殿行礼。　　

○十一月。甲寅。太上皇帝同皇帝诣奉先殿、寿皇殿行礼。　　

○丙辰。敕谕曰、苏凌阿等奏丰汛漫工堵闭合龙一摺内称东西两坝。赶紧镶筑。又于近坝处所、添筑挑水坝一道。使溜势分入旧河。一面进埽追压。至十一月初九日丑刻合龙。全河水势。均由引河及旧河汇注等语。览奏欣悦。漫工口门收窄。水势愈深。幸值连日晴和。兵夫等始能并力镶填堵合断流。水势均由引河及旧河下注。循轨安澜。畅达归海。此皆仰赖河神佑护。得以合龙竣事。著发藏香二十枝。敬谨祀谢神庥。前已降旨。今该督等于工竣后。在合龙处所、建盖河神庙。著即将扁对尺寸进呈。候朕亲书发往。用昭灵贶。苏凌阿、兰第锡、各赏给黄辫大荷包一对。小荷包四个。康基田著赏给大荷包一对。小荷包四个以示奖励。至兰第锡专司河务。当河水盛涨之时。不能抢护稳固。以致漫溢。本有应得之咎。今因伊办理漫工以来。督率员弁。堵筑合龙。免其治罪。已属格外施恩。毋庸再予甄叙兰第锡当益加感激愧励。将堤工加筑稳固。漫水赶紧疏消。以赎前愆。如果始终勤奋。或将来伊名下漫口分赔银两。再行酌量施恩。亦未可定。苏凌阿兼管河务。亦难辞疎防之咎姑念伊已年老且系署事之员。著交部照例议叙。康基田系邻省藩司帮办河工。尚属奋勉。著加恩交部从优议叙。现在漫工已竣。康基田在彼并无应办事件。著即回山东本任。至兰第锡前奏、将专管丰北通判田治、丰北营守备刘兆隆革职。其余道将汛员、及地方各官。即著交部查取职名。分别严加议处。以示朕劝惩功罪。权衡公当至意。又据苏凌阿奏、淮扬道和腾额、昼夜在坝抢办险工。不辞劳瘁。又山安守备包宗尧、身督兵役。冒险争先。屡著劳绩等语该二员委办要工。俱属奋勉出力。和腾额、著加恩赏戴花翎。包宗尧、著加恩赏给都司顶戴。以示鼓励。又据奏、在工差遣之举人单澐、拣选知县胡稷、试用知县沈朝宗、候选州判樊锵、捐职从九品师慕祖、勇往争先。要工得以竣事。而黄运两河善后各工。在在需员赶办。请留于河南差遣委用等语。单澐等、既据奏称在工勤奋出力。熟悉河务即著如该督所请。准其留工委用　　

○甲子。太上皇帝诣大高殿行礼　　

○乙丑。太上皇帝幸瀛台。　　

○丙寅。太上皇帝同皇帝诣寿康宫行礼。　　

○戊辰太上皇帝幸瀛台。　　

○己巳。敕谕、国家立法。诸臣中有勤于王事。功绩最著者。列入祀典。用示酬庸。其公忠体国、超众宣劳之王大臣。并有配飨之例。所以答崇勋而昭异数。本朝开国殊勋。王大臣等俱配飨太庙。即雍正年间。怡贤亲王。大学士鄂尔泰、张廷玉、皆循此例配飨。乾隆年间。复将超勇亲。王额驸策凌增入。今思原任大学士郡王衔福康安。久历戎行。屡著劳勚。总督公和琳。在卫藏办理军需。整顿积习。尤能不避劳怨。嗣因黔楚苗匪聚众滋扰。福康安由云南驰往。和琳亦于途次星赴秀山。将黔川逆苗剿净。同赴湖南。触暑冲寒。跋涉险阻。攻夺苗寨。生擒首逆吴半生、吴八月、将届功成。福康安因积劳成疾。溘逝军营。和琳一手总统。督率将弁鼓勇进攻。生擒首逆石三保。收复乾州。亦因染患瘴疠。相继溘逝。虽已叠沛殊恩。特建专祠。并入昭忠贤良祠。尚不足以崇奖丰功。朕早欲将伊二人从祀未经宣示。今福康安和琳、灵柩已到当亲往赐奠。朕心益增枨触。是用特颁恩赐配飨之旨。以慰忠魂。至福康安之父大学士公追赠郡王衔傅恒。曾平定金川。且宣劳日久。若不得列入。福康安心有所难安。又协办大学士尚书公兆惠。平定回准二部。功伐懋著。均宜一体配飨太庙。以示轸念荩臣至意。该部察例即行。　　

○庚午。太上皇帝临奠大学士赠郡王衔福康安、总督赠一等公和琳。　　

○十二月。壬申朔太上皇帝诣大高殿行礼。　　

○甲戌。太上皇帝幸瀛台。　　

○敕谕、雍正年间。于养心殿东佛堂佛龛之右。供奉圣祖仁皇帝、孝恭仁皇后神位。原以庙享岁有常期。而宫闱近地。可以朝夕顶礼。以抒思慕之诚。是以朕登极后。即遵照成法。亦于右次添供皇考世宗宪皇帝神牌丁酉年。复供奉孝圣宪皇后神牌于一龛。此系皇考不匮孝思之所创设。我子孙自当永远遵守。但历代久远。而神龛有一定位数。万万年之后。嗣皇帝自当照此一例供奉。因思养心殿之西佛堂现供之佛。将来朕移居宁寿宫之养性殿时。自应移于养性殿之西配殿。现在养心殿之西配殿。当照此东佛堂一律造龛。将来万万年后。中间佛龛之左右。朕及子孙。皆可依次安设神牌。俟传至朕元孙万年后。再将东佛堂圣祖牌位移于寿皇殿。从此世代递祧。依次移供。可以奉为世守。我国家亿万斯年。代代相承。云礽衍庆。瓜瓞绵延。为亘古所未有。至寿皇殿中龛。系雍正年间、供奉圣祖仁皇帝圣容左龛系乾隆初年供奉皇考世宗宪皇帝圣容将来朕万万年后当在右龛。敬思圣祖仁皇帝践阼六十余年深仁厚泽超越史册。皇考世宗宪皇帝励精图治纲纪肃清且寿皇殿、及养心殿供奉圣容、神位。皆系皇考遗制。朕仰荷天恩缵承圣祖皇考贻绪。自登极以来。于今六十余年。开疆辟土。敬天勤民。自维功德。勉绍前徽。万万年后。圣祖皇考及朕、均当在不迁之列。将来寿皇殿九龛供满时。当由朕以下为始。以次递祧。所有圆明园安佑宫。热河永佑寺。均当照此一例供奉。以昭法守而示来兹。此系朕偶尔思及。豫为指示。若果能仰荷上苍眷佑。衍祚庞洪。实我国家无疆之庆。此朕之期望而不敢必者。我子孙当敬体此意。祈天永命。庶几上邀昊眷。克符斯愿耳。　　

○丙子。太上皇帝幸瀛台。　　

○戊寅。太上皇帝幸瀛台。　　

○己卯。太上皇帝同皇帝幸瀛台。　　

○辛巳。太上皇帝诣雍和宫。行礼。　　

○甲申。太上皇帝同皇帝幸绵宁阿哥所进膳。　　

○壬辰。太上皇帝幸瀛台。回部哈密郡王阿奇木伯克伊斯堪达尔等十六人霍罕伯克那尔巴图来使博巴占、锡哩布等二人。暹罗国正使呸雅梭挖粒巡吞握派唠喇突、副使廊窝们荪泥霞握巴突等。于西华门外瞻觐。　　

○癸巳。太上皇帝御宁寿宫景祺阁。赐御前王大臣、蒙古王、贝勒、贝子、公等食。赏赉有差。　　

