<!-- { "loadSidebar": true } -->
○癸未。敕谕南掌国王召温猛曰、朕惟大畏小怀。列辟凛尊亲之戴。薄来厚往。皇朝隆赉予之施。疏兹带砺之荣。鉴乃梯航之悃。载颁思命。益励荩诚。尔南掌国王召温猛、夙隶职方。旧通典属。际六十周甲国庆之会。正八旬开五曼寿之期。葵向维殷。遥望北辰而介纯嘏。龙章用锡。俾奠南服而荷王封。方物具陈。悃忱斯见。今赐尔文绮珍玩。尔其祇受。四海之内皆有求。朕何贵于异物。千里之良今已至。王宜遂夫远怀。并允所请。赏给骆驼大马大骡各二。尚克钦承。用膺多祜。钦哉。特谕。　　

○敕谕缅甸国王孟陨曰、朕惟化日舒长。糺缦纪中天之运。皇风该洽。怀柔昭右序之文。抚四始之循环。甲子周而六十。跻八荒于仁寿。耆艾积以万千。嘉兹祝嘏之来。适际胪欢之盛。尔缅甸国王孟陨、僻居炎徼。荣并藩封。守职贡以争先。每赆琛之毕献。当我国家贞下起元之会。庆洽敷天。值予一人八旬开五之辰。情殷就日。鉴兹诚悃。式贲殊恩。今赐王及王妃文绮珍物有差。用副眷怀。王其祇受。同我太平之化。辑尔邦家。承朕无疆之庥。爰及苗裔。钦哉。特谕。　　

○甲申。谕军机大臣曰、长麟魁伦奏覆讯周经供词一摺。太不成话。已于原摺。及供单内批示抹出矣。此事前据长麟等奏到。意存将就完事。已降旨严饬。训示极为详尽。总之周经不过一微末库吏。不足齿数。伍拉纳前为藩司。何以令其兼充买办。及为总督、又令其承修衙署。著非与之夤缘交通。则该省书吏甚多。何独厚于周经。凡有便宜出息处所。皆交伊一人办理。况周经系伍拉纳为藩司时始充当库吏。其为伍拉纳任用私人。已属显然。乃供单内称、所短库银。如何能用到伍总督身上。非狡饰而何。长麟等何以不向严诘。辄据以入奏。且周经前后亏缺库银至八万两之多。除已缴过四万两。尚少银四万两。即云该犯现开铺店。房产尚估值银四万余两。但督抚藩司、于到任时。及每年年底俱应盘查一次。因何并不查出。任其那移短少。伍拉纳、伊辙布、系前后该管藩司。又何以听其侵用库项。在外违例开设银号。并开盐店当铺。以官帑而为该犯牟利地步。伊辙布复任其拖欠时日。不向催促。迨不能措缴。又暗将办赈余项。为之垫补。此是何故。设非平日有与通同分肥情事。岂肯不顾已罪。担此重大干系。长麟等何亦并无一言讯及。君子可欺以其方。难罔以非其道。此等供词。俱出情理之外。何能于朕前尝试乎。长麟、魁伦、著再传旨严行申饬。至魁伦系此案原参之人。伍拉纳信用钱受椿、德泰、惟听伊二人之言。又纵容张大本、秦为干等、贪污不职。声名狼籍。皆属魁伦参奏。即周经侵那库项。伊辙布代为弥补。亦系魁伦明白奏出。若魁伦不奏。朕亦何由而知。魁伦既具奏于前。自必访有确据。现交伊与长麟会办。何以又不和盘托出。且伊前奏各摺。尚有指实。今乃于周经一节。又复意存迁就。代为掩饰。实属进退无据。看来此事不好结局。实为长麟魁伦惜之。若该署督抚接奉续降之旨。不敢回护前非。能审出伊辙布、周经、侵那库项。并馈送督抚藩司各实情则已。若伊等仍欲颟顸了事。可即将伊辙布、周经、迅速解京。候朕另派大臣覆审。或亲加鞫讯。沿途并饬小心管解。若有畏罪自戕等情。必将长麟、魁伦、照故纵罪囚例。置之重典。决不宽贷。伊辙布周经到京后。若长麟、魁伦、能保其不复改供。固属甚愿。倘竟供出通同侵蚀实情。伊等自思当得何罪。长麟等素知朕办理庶狱。务期情真罪当。不肯丝毫含混。朕非不能办大狱、不敢办大狱之人。该署督抚、毋再有意瞻徇。致朕不得已而办大狱也。凛之。慎之将此由六百里再加紧谕令知之。仍著将指出各情节审明。亦由六百里加紧迅速回奏。朕于此案。必期计日以侍。若过时不至。当另有旨矣。　　

○又谕曰、朱圭奏暹罗国遣使入贡一摺。该国王以本年届当正贡之期。特备表贡。遣使赍陈。现距年底为期尚早。著传谕朱圭、委员伴送该贡使起程时。饬知沿途从容行走。于十二月封篆后抵京。以便与各外藩等一体宴赉也。　　

○军机大臣等议覆、署闽浙总督长麟等奏称、闽浙两省设立水师营船。船身笨重。于外洋追捕。不如商船得力。请于现有官船内、照商船式。酌改百余只。查闽浙设立水师营船。原为海洋巡缉之用。必须轻利便捷。两省现额设官船四百九十五只。该署督等请择已届拆造大修、及将届大修者。依商船式、浙省酌改五十只。闽省酌改八十只。其改造工料。即以应支修费、及旧船变价充用。应如所请。又称、弁兵奉差出洋。所需口粮。浙省每年有奉裁马乾银二万余两。可以动用。闽省无项可支。请于藩库酌拨银二十万两发商行息。每年可得息银二万四千余两。以为出洋兵弁口粮之用。亦应如所请。至所称本年闽省水师出洋捕盗。因官船笨重雇备商船。所需船价、及弁兵口粮。伍拉纳先后饬提各库银六千五百两。并赏借各营弁兵一月饷银。均未奏明办理。有违定例。请著落伍拉纳照数赔缴。又称、厦门厅垫发船价银八千余两。系于谷价项下垫支。闽县雇备商船。船价钱四百四十四千文。尚未发给。请于司库闲款内提银办理。查伍拉纳身任总督、于地方营伍贻误废弛。业经革职拏问。若仅将提用各库银两、并派出弁兵一月饷银。著落赔缴。不足示惩。应请将厦门厅发过船价银两、闽县未发船价钱文。一并著落伍拉纳照数赔缴。得旨。依议速行。　　

○顺天乡试。以刑部侍郎阿精阿、礼部侍郎周兴岱、为监临官。工部尚书彭元瑞、为正考官。兵部侍郎玉保、内阁学士邹炳泰、为副考官。　　

○乙酉。谕、前因德明因公上省。何至用大车三辆之多。必有装载馈送物件。降旨交玉德严审。兹据奏、讯之德明供、曾备带如意朝珠蟒袍等件。为送巡抚司道之用。因未经用去。现蒙抄出等语。视之骇然。督抚等如果洁清自矢。屏绝苞苴。则通省属员。知督抚不收馈遗。自无有备带上省为馈送之用者。兹德明。携自如意等物。为到省送礼之用。可见各省馈遗之风。并未尽绝。特因德明被参。未经致送耳。此案因朕节降严旨查询。该抚不敢隐饰。是以据实奏出。此外未经破露者。自更不少。督抚受国家厚恩。简任封圻。廉俸优裕。理宜洁已率属。何得私受馈送。相习成风。殊非肃清吏治之道。各省督抚中洁己自爱者。不过十之二三。而防闲不峻者。亦恐不一而足。但朕不为已甚。不肯因此遍加严查也。嗣后各督抚、务宜躬饬簠簋。砥砺廉隅。以期大法小廉。仰副委任。倘经此次训饬之后。尚敢相率效尤。不自检束。一经发觉。必当从重治罪。毋谓不教不诫也。将此通谕知之。　　

○谕军机大臣等、本日玉德奏、革职道员德明、上省时带有如意朝珠蟒袍等物。为送巡抚司道之用。已降旨通行训饬矣。又德明供内。据称、伊前任潞安府时。管理铁厂一年有余。剩银至五万两等语。殊堪骇异。各省道府缺分较好者。于廉俸之外。或管理厂务税课。稍得盈余。亦情事之所有。然亦不过数千金、至万余金。已极为优厚。乃德明于潞安府管理铁厂、仅止年余。竟剩银五万两之多。设在任十年。不将有五十万两乎。若非朘削商民。何以得此多赀。可见外省道府、似此缺分丰腴、不知洁己者。尚不一而足。总由督抚等平时不知稽察。任听暗肥囊槖。或将其任用私人。题调此等美缺。以为分肥沾润之地。俱所难免。即如德明以巡道上省。尚携带礼物。豫备馈送。设美缺如潞安府者。其馈送自必更多。而该上司等因受其厚赂。遂一切置之不问。特幸尚未破露。朕亦不肯因德明一事。遍加严查耳。但德明既有此供。则潞安府一缺。亦不可不查明饬禁。著传谕蒋兆奎、即查潞安府铁厂。每年实在出息若干。现管知府有无违例多索之处。确切查明。妥立章程。或将税则量为酌减。毋许额外私添浮费。俾该管之员。略有沾润。仍不至累及商民。方为妥善。并通饬各省督抚等、激发天良。实心访察。于所属内。遇有似此缺分过优者。一体详查。使有限制。勿使不肖之员。藉端滥取。以致饱欲壑而累穷檐。此为最要。至此事从前各督抚漫无稽察。甚至明知故纵。本应彻底根究。从重惩治。第朕不为已甚。宽其既往。然亦岂可不儆其将来。朕办理庶狱。一秉大公。宽严相济。近年以来。政刑未免稍宽。今外省遂有馈送婪索之事。自系宽之所致。不得不纠之以严。而德明案已败露。不肯缘此逐一追求。此则于用严之中。仍寓之以宽。各督抚惟当仰体朕心。倍加感惕。共励廉隅也。至玉德办理此案。初亦有意宽纵。经朕屡加严饬。始行据实查奏。而近日长麟、魁伦、审办闽省藩库那移亏缺一事。亦存化大为小之见。屡经严旨申饬。看来各省督抚。未免因朕明春即届归政。以为办理谳案、可以颟顸迁就。辄敢轻为尝试。殊不知朕综核庶务。从不任丝毫含混。即嗣位之皇子。朝夕敬聆训诲。自亦知所秉承。未必肯听其朦混。或初年莅政。未能灼知情伪。而朕仰蒙昊眷。精神强固。虽归政之后。亦岂置天下事于不问。彼时督抚等、设敢施此伎俩。经朕查知。更当加倍惩治。决不稍为宽贷也。将此谕令各督抚、著存记衙中。交代时必令面授。以志永久奉行。　　

○以江宁城守营副将明泰、为直隶正定镇总兵。　　

○丁亥。太宗文皇帝忌辰。遣官祭昭陵。　　

○谕、本日张诚基具题江苏省绅士、因普免漕粮及积欠。呈请代为谢恩二本。并免漕粮系上年八月之旨。普免积欠。亦系上年冬间之旨。该省抚藩接奉恩旨后。自应迅速誊黄。遍行宣谕。使闾阎早沾恺泽。何以该省绅士、直至此时始行呈请代题谢恩。即或因转行通传。有需时日。亦不应至若此之久。可见外省办事之玩延。著传谕各该督抚、嗣后于地方一切政务。均宜随到随办。毋得任意迟延。致滋贻误。　　

