<!-- { "loadSidebar": true } -->
军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。春。正月。辛丑朔。上诣奉先殿行礼　　

○诣堂子行礼　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪　　

○诣大高殿。寿皇殿。行礼　　

○遣官祭太庙后殿　　

○御乾清宫。赐宗室王公等宴　　

○壬寅。上诣皇太后宫问安　　

○幸瀛台　　

○紫光阁落成。赐大学士公傅恒以下。画像诸功臣。并文武大臣。蒙古王公台吉等、一百七人宴。回部郡王霍集斯等、叶尔羌诸回城入觐伯克萨里等、哈萨克汗阿布赉来使苏勒统卓勒巴喇斯等、十一人。并令与宴　　

○召大学士。内廷翰林等、茶宴。以紫光阁落成赐宴联句　　

○命藏得胜灵纛。及西师俘获军器。于紫光阁　　

○谕、去岁湖南所属之零陵、新田、祁阳、东安、宁远、耒阳、常宁等、七州县。因夏间缺雨。偶被偏灾。已据该抚照例散赈。该省累岁丰收。此数州县。秋成偶歉。民气虽不至大伤。第念闾阎业已被灾。日用究多拮据。计例赈既毕。尚属青黄不接之时。著加恩将此七州县。无论极次贫民。再行加赈一个月。该抚其善为经理。务使得沾实惠。用副朕轸恤至意。该部即遵谕行　　

○又谕、甘省连岁承办军需。兵民俱为出力。其民间应徵钱粮。已节年蠲免。而昨岁雨旸时若。穑事大丰。闾阎谅纾拮据。惟是满汉各营历年餧解马匹。尚有豫借银两。虽屡次加恩豁免。至八十余万。今犹有九十余万之多。本应于各该营俸饷内扣还。第念兵弁等、日用攸资。按限坐扣。必致艰窘。兹大功既蒇。惠恺宜宣。所有豫借银两。著再加恩悉予豁免。用示朕体恤兵力至意　　

○甲辰。谕、上年淮、扬、徐、海、等处。偶被水灾。业经加恩陆续赈恤。谕令地方有司。实力查办。务使穷黎得所。兹当东作方兴。例赈将停。而麦收尚远。农民生计。恐不无拮据。著再加恩。将被灾较重之阜宁、安东、桃源、高邮、泰州、兴化、宝应等、七州县。无论极次贫民。俱加赈两个月。其被灾次重之清河、盐城、甘泉、睢宁、海州、沭阳等、六州县。无论极次贫民。俱加赈一个月。以资接济。该部即遵谕速行　　

○安徽巡抚高晋奏、安徽藩司。向驻江宁。抚臣每岁前往。会同督臣盘查藩库。因将每年秋审。亦在江宁审办。今藩司既回驻安庆。无庸前往江宁盘查。所有每年秋审。皆安省应办之事。且臬司同城驻劄。请照江西办理秋审之例。将各属人犯、就近解至安庆。会同藩臬审办。仍将册移督臣核题。再安省督、抚、学臣。均不同城。向例甄别俸满教职。学臣于按试各棚就近验看。将考语密行藩司存案。俟督抚于江宁秋审时会验。请嗣后先送督、学、二臣验看。再师抚臣会核办理。无庸行司转报。得旨。著照所请行　　

○乙巳。上诣皇太后宫问安　　

○谕、昨已降旨将湖南省被灾之零陵、新田、祁阳、东安、宁远、耒阳、常宁等、七州县。于例赈之外。各加赈一个月。以资接济。但今东作方兴。麦秋尚远。灾民生计。仍恐不无拮据。著再加恩。将此七州县。无论极次贫民。再予加赈一个月。用示朕惠爱黎元至意。该部遵谕速行　　

○谕军机大臣等、安泰等奏称、乌噜木齐。所有马匹颇多。须蒙古兵丁牧放。请旨于内地调取等语。现在伊犁设立牧场。蒙古兵丁甚多。则乌噜木齐马匹牲只。皆可解送伊犁。交与阿桂编群孳息。著传谕安泰、阿桂等知之　　

○丙午。享太庙。遣和亲王弘昼恭代行礼　　

○遣官祭太岁之神　　

○上御紫光阁。赐外藩蒙古王公台吉等、及回部郡王霍集斯等、叶尔羌诸回城入觐伯克萨里等、哈萨克汗阿布赉来使苏勒统卓勒巴喇斯等宴　　

○喀什噶尔办事都统侍郎海明奏、臣前奏拏获逃犯乌朗噶之家属七口。随行文官长保等、令严拏乌朗噶务获。十一月三十日。据报、在冲噶巴什之扣喀尔岭追及。俱匿山险。官长保等、同布噜特蓝翎侍卫蒙因勒、回人海尔图等登山。将乌朗噶、及家属十五口擒获。据供、因曾管霍集斯家务。今闻将伊属人送京。是以挈眷逃走等语。除将乌朗噶等、解送阿克苏办理外。谨将此次拏获逃犯之官兵回人等、列单具奏。谕军机大臣等、官长保从前获罪。本应正法。姑予革职自效。此次拏获逃犯。尚属奋勉。著加恩授为蓝翎侍卫。冲噶巴什之阿瓦勒比等、甚属出力。著分别赏给缎匹　　

○以湖北黄州协副将许成麟、为江南寿春镇总兵　　

○丁未。世祖章皇帝忌辰。遣官祭孝陵　　

○谕、今日刘藻奏到。滇省属员贤否清摺。朕以爱必达亦已具奏。爰检取核对。见伊等所注属员考语。大略相同。因复将伊等上次所奏。两相比较。亦毫无参差之处。殊属可异。三年大计之外。别令各督抚、密奏属员贤否。原欲其核实别真。以备简用。是以此等清摺。朕皆留中。时时披览。亦不令在廷诸臣与知。该督抚等、自当各就所见。据实入告。初不必彼此会同。以示意见画一。且正惟不必画一。而朕于其间、参互审量。益可以得其人之真。若必一督一抚。毫无异同。则与计典之会商论定者。又何以异。奚事密摺具奏乎。即谓督抚办事。贵乎和衷。然衷不可不和。而识见则不必尽合。纵使人才不甚相远。此见为优。彼必不见为劣。而各出衡鉴。分别品题。岂竟无大同小异之处。乃必依样葫芦若此。试思此系两人会奏之事。抑系各人自奏之事。如必瞻徇雷同。随声附和。则严核人材。密告君父之重典。又将沿为故套。岂朕所以寄耳目心膂之意乎。爱必达等、两次所奏属员贤否。何以一例相同。著两人明白回奏。寻爱必达。刘藻。各陈平日议论属员贤否。意见尚无参差。以致具奏相同实情。自请交部严加议处。得旨、该部严察议奏　　

○以山西归绥道柏琨、为陕西按察使　　

○戊申。谕、据杨廷璋参奏、提督马龙图、任意那用存营公项银两一摺。提督为统辖大员。自应洁己奉公。表率营伍。乃马龙图以奏定章程、按期动用之公项。不时提取应用。至一千五百余两。致将弁等、啧有烦言。及杨廷璋委员查出亏空。及复辗转弥补。捏词支饰。缴出之银。多在柜外。其中显有营私情弊。马龙图在总兵任内。即被参劾。朕加恩复用至提督。应如何感恩自励。而下愚不移至此。著解任交与该督杨廷璋。会同巡抚吴士功。严审定拟具奏。寻奏、马龙图节次侵用水师提标五营存公银。一千五百余两。又曾委中营外委朱士俊。赴广东买办呢缎。用银三百余两。马龙图因呢缎平常。发交中军收贮。价银并未发还。经臣杨廷璋察知。密委道员往查。马龙图始将侵用之项、凑齐搬至柜旁。应照知人欲告而自首例、减罪二等、杖一百、徒三年。惟查名例又开、自首不实及不尽者。以不实不尽之罪罪之等语。今马龙图私借公项。除归还外。尚有动买呢缎等物银三百余两。虽将原物发交变价抵数。并未入己。但究系自首不尽。请革职。照律准徒五年。得旨、杨廷璋不查、而马龙图即自首。乃自首耳。今闻查而私吐免罪。有如此失出之理乎。汝等视朕为何如主。此必吴士功之意。汝二人据实明白回奏。大谬之极。可恶之极。为之手颤。又批、如此纵弛之案。岂可交部乎。另议奏来　　

○谕军机大臣等、据杨廷璋奏、大陈山海面。有钓船偷割虾网。百总徐万清、带兵往拏。匪船群起。帮驾飞逃。并兵丁陈云奇、及民船水手九人、带往不知去向等语。渔船在洋掠窃。已属不法。及遇巡弁带兵查拏。复敢倚恃人众。将过船兵丁水手。驾逃无踪。似此横行无忌。深为海洋商旅之患。理应克日缉拏。按律严行办理。俾匪徒不致漏网。总兵林洛。前奏请陛见。已令不必来京。伊有统辖舟师之责。当督率弁兵。密速根追。获日审明尽法惩治。以靖海疆。无得稍有疎懈。摺内所奏应参将弁、著即一面查明参奏　　

○参赞大臣阿桂等奏、十一月二十五日。据洪郭尔鄂博守卡委员报称、有哈萨克八十余人。带马五百余匹。前来贸易。臣等传该头目阿里等进见。询系哈木巴巴、遣伊子呼都雅尔同来。臣等令都司陈圣谟等、作为商人。以缎布交易毕。于二十九日遣回。报闻　　

○是日起。上以祈谷于上帝。斋戒三日　　

○己酉。军机大臣等奏、查阿桂等、请买喀尔喀牛、羊、驼、编设牧群。经臣等议。以恐碍喀尔喀等生计。仍照原议。从达里刚爱等处牧群。拣选送往。但路遥不无疲乏。正在遵旨筹议。适将军成衮扎布来京。会同商酌。据称、乌里雅苏台。有官驼一千六百只。牛。二千八百只。羊。二万四千余只。蒙古等旧欠牲只。现在陆续交纳等语。臣等拟将阿桂所取。即于前项内拣送。既无碍喀尔喀生计。又可省远送之劳。至编群解送。必须间隔行走。不致蹂践水草。官兵亦易照看。其乌里雅苏台缺额。应行文牧群总管等、照数送补。再从前解送牲只。请旨特派侍卫等官。今既由乌里雅苏台解送。即以该处察看水草侍卫数员。扎萨克一员。照看官兵。缓行运送。其抵补乌里雅苏台牲只。亦令该总管等、派出官兵。俱照例给与行粮。及整装银两。所有派出在京侍卫停。从之　　

○工部议覆、漕运总督杨锡绂奏称、蓟运河挑浅。请定章程。查蓟粮上关陵糈。每年运蓟船到天津。另由宁河县之新河口入海河。又由海河转入宝坻县之小河。然后由白龙港、刘家庄等处、达蓟州之五里桥交卸。一路水多浅阻。应如所请、责成宁河县、于每年开冻挑挖。务使潮小亦可通舟。至刘家庄、五里桥等处。流沙易淤。难以豫挑。应责成蓟州知州、届期将浅阻处、竭力疏浚。令直督会同仓场侍郎、一体查察。得旨、直隶总督事务繁多。所有蓟运河挑浅工程。著就近令仓场侍郎专管。每岁督率通永道、蓟州知州、随时相度。实力疏浚深通。以利漕运　　

○庚戌。上诣南郊斋宫斋宿　　

○辛亥。祈谷于上帝。上亲诣行礼　　

○诣皇太后宫问安　　

○壬子。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

