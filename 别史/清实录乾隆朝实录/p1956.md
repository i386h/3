<!-- { "loadSidebar": true } -->
○又谕曰、尹继善等讯问匪僧通杲。据供在古林寺时。伊师悟成。给与迷药翦刀。传授咒语。令其割辫等语。通杲既将悟成给与迷药翦刀。并经传授咒语之处。。供吐确凿。则其割辫何用情由。自必备知。著传谕尹继善。再行细讯通杲。令将悟成主使该犯翦取发辫。意欲何为确情。详悉供明。即行奏覆　　

○又谕曰、周元理查奏、僧人广兴、所带符咒方书一摺。既称刘青供刘三、于乾隆二十七年。已有九十来岁。外出不知下落。距今又逾七载。计其年应百岁以外。其人岂能尚存。乃摺尾复称现饬密拏刘三务获。可见其并非实语。不过藉此敷衍完案。此等外省积习。最为不堪。周元理向来尚属晓事。不应沾染恶习。竟至于此。周元理著传旨申饬。此后办理一切。务应痛加悛改。毋得稍事虚饰　　

○又谕、前据彰宝奏称、搜查海州赣榆县。与山东郯城交界有三教堂一处。拏获住僧明然。及兰山县交界。亦有三教堂一处。拏获住僧长钦。到案细讯。皆不承认。又有与明远同名。年貌相符者。并咨明东省将韩沛显押赴海州。会同勘讯等语。韩沛显一犯。业经富尼渃委员解京审讯。著传谕彰宝。即将应与韩沛显质讯各犯。遴派员弁分别管押。迅速解京。与韩沛显质审　　

○是日、驻跸张三营行宫　　

○癸巳。谕、各省学政。现届差满。顺天学政倪承宽。浙江学政周煌。南学政陈科捷。广西学政朱丕烈。俱系本年任事。无庸更换。江苏学政。著景福去。安徽学政。著德风去。江西学政。著汪廷玙去。山东学政。著韦谦恒去。山西学政。著吴岩去。福建学政。著阿肃去。湖北学政。著戴第元去。陕西学政。著刘墫去。四川学政。著孟超然去。云南学趏。著李敏行去。河南学政嵩贵。广东学政翁方纲。贵州学政陈筌。俱著留任　　

○谕军机大臣等、据冯钤奏、合肥县拏获之匪僧玉明、即明远。审无确供。于九月初二日在监身故等语。前因该抚奏、拏获僧人玉明。种种情节。与割辫匪犯相近。已降旨令其派委。妥员解京候审。此次所发之摺。距前奏不过数日。何以忽称该犯身故。或系患病身死。或系承审各员用刑致毙。或竟系防范不严。致该犯畏罪自戕。均不可不彻底根究。著传谕冯钤。即将玉明因何身故之处。迅速查明据实具奏。毋得稍有掩饰回护。寻奏、玉明实系病故。报闻　　

○以湖北施南协副将高益、为浙江处州镇总兵　　

○是日、驻跸波罗河屯行宫　　

○甲午。谕河南省各属、本年夏间。得雨较迟。光州等七属。被有旱灾。业经该抚题报。分别确勘。照例抚恤。其余开封府属之兰阳、仪封、密县、归德府属之考城、彰德府属之安阳、汤阴、卫辉府属之延津、滑县、怀庆府属之修武、武陟、原武、共十一县。秋成仅止六分。现届徵收漕粮之期。所有春借常社等仓谷石。若一时并输。小民未免艰于完纳。著加恩。将兰阳等十一县民借常社等仓谷石。著缓至次年秋后徵收以纾民力。该部遵谕速行　　

○谕军机大臣等、据定长奏、总兵顾鋐于八月二十一日。陡患痰症。眼目无神。言语举动。均无伦次。察其病势。骤难痊愈等语。前因顾鋐连发八百里驿递。并将无关紧要条奏。及伊父顾国泰诗集附进。实属丧心病狂。已降旨将伊革职拏问。交定长派员解京。今虽据该督奏称、顾鋐陡患痰症。但计其发报之时。尚在未病以前。何先已荒唐至此。著传谕定长。仍遵前旨派委妥干员弁。将顾鋐解京候审。伊既系痰迷之人。沿途尤宜小心防范。毋得稍有疎虞。所有令该督查访顾鋐任内。有无乖张不法之事。亦遵前旨速行查明。据实奏覆。至顾国泰具摺、称系乾清门一等待卫、协理光禄寺卿。并著定长就近查询。伊系何年侍卫。何年协理卿事。有何凭据。即行覆奏。再顾国泰并无奏事之职。忽尔具摺请安贺喜。殊属妄诞。看来亦非安分之人。即在伊子任所。亦恐不无滋事情节。该督一并查访明确奏闻。并将顾国泰革去顶带。一并送京　　

○又谕、据温福奏、昌吉屯田遣犯。聚众戕官。立即剿戮一摺。温福一闻贼信。乘其不备。进兵剿戮。殊属可嘉。著交部议叙。在事官员兵丁。内有出力者。著温福查明。官员交部议叙。兵丁、加恩奖赏。通判赫尔喜。把总马维国。殁于公事。殊堪悯恻。著交该部照例议恤。该管参将任正国。守备顾成美。俱著革职。作为兵丁。在乌噜木齐效力赎罪。戕害赫尔喜。马维国之贼。著温福等审出。令赫尔喜。马维国之亲属子弟。亲视凌迟处死。其起意倡首之贼。亦凌迟处死。余俱立斩枭示。贼匪家属。著赏此次出力兵丁等为奴。幼丁十岁以上。俱著正法。该处民人骤经滋扰。不无被贼夺取牲畜物件。著温福查明。除现存者。交给本人外。其残缺者。官为赏给。再摺内称、往南路逃去贼众。派兵追捕。此时曾否全获。著传谕温福等。严行缉拏。毋使一名免脱。拏获时。一面具奏。一面正法　　

○又谕、据温福等奏、昌吉屯田遣犯纠约一百余人。乘夜开昌吉城门。窃取存贮兵丁衣履腰刀等物。将通判赫尔喜。把总马维国。戕害。向乌噜木齐一路前来。温福随亲带兵。前往堵截。贼众结队而立。温福排列兵丁。围住擒拏。众贼抵死拒捕。随施放枪箭。杀死一百余名。生擒三十余名。其越山逃散者。差派官兵严加追缉等语。此等逃散众贼。温福派兵分路追赶。其藏匿山林者。难保无一二免脱。似此贼犯。情甚可恶。非寻常逃犯可比。务须全数拏获。正法警众。此等贼犯逃散后。定从辟展、哈密、巴里坤、肃州、等处奔窜。著传谕吴达善、存泰、福僧额、文绶等务选妥干官兵。凡贼所经一切隘口山林。严加搜寻查缉。勿致一人漏网。拏获时。一面具奏。一面即行正法。伊等此次缉拏时。著互相行文。查对姓名。俟各处全数拏获。不遗一名后。再为停缉　　

○兵部议奏、据两广总督李侍尧议覆、大学士陈宏谋条奏、巡察海口商船。及裁汰战船二摺。查粤东出海商船。节经严定章程毋庸更改至战船。额设外海缯艍拖风。乌＜?舟皮＞＜?舟彭＞、哨船、一百六十七内河橹桨。急跳快哨、艟艚船、三百八十今请裁外海船三十二。内以缯船改造拖风船一以缯艍拖风改设内河快船十。又请裁内河船五十六。内以橹船二改造外海拖风船一。共裁船八十八。改造船十二。其承修战船粤省向责成道府。请仍照旧等语俱应如所奏。从之　　

○工部等部议覆、江西巡抚吴绍诗奏称、南昌县上泗港。有官建石闸一座、以卫圩内民田闸当水冲。屡致倾圯。请移建于王字湖口。应如所奏。从之　　

○予故直隶总督方观承祭如例。谥恪敏　　

○旌表守正捐躯之山东文登县民刘成业女刘氏　　

○是日、驻跸中关行宫　　

○乙未。上驻跸避暑山庄。至庚子皆如之　　

○诣皇太后行宫问安　　

○协办大学士公副将军署云贵总督阿里衮、云南巡抚明德奏、滇省铜厂、三十余处。向系粮道专管。布政司无稽核之责。金银铅厂、二十九处。又系布政司专管。本地道府概不得过问。均属未协。请将各处金银铜铅厂。如系州县管理者。责成本地知府专管。本道稽查。如系府厅管理者。责成本道专管。统归布政司总理至粮道既不管铜厂。事务太简。查驿盐道管驿站盐务。政事颇繁。请将驿盐道所辖之云南、武定二府。改归粮道管理。所有该道等应换印信。咨部换给。得旨、如所议行　　

○丙申。上诣皇太后行宫问安　　

○遣官祭历代帝王庙　　

○遣官祭都城隍之神　　

○谕曰、增福在热河道任内年久。办事亦属奋勉。著加恩赏给按察使衔　　

○又谕曰、阿里衮等查奏、前年去年。征剿缅匪。所有阵亡、伤亡、及瘴故、打仗未出、各弁兵。造册咨部核办一摺。办理尚未允协。官兵等身临行阵。如果奋勇效命疆场。自应查明恤赏。以昭激劝。但亦须核其用力多寡。是否杀贼临阵捐躯。必功状分明。权衡悉当始足以昭军纪而服人心。今滇省绿营兵弁积习恇怯。木邦等处。遇贼率多逃窜甚属怯懦。即有阵亡之人。亦非蛮结等处。出力打仗者可比。若漫无区别。一例从优予恤。则滇省恇怯弁兵。益不知奋勉。著该部详查此内阵亡伤亡官兵。俱减半给与。恤赏。其染瘴病故者。既与身冒矢石不同。而打伏未出之人。更无实在下落。均不应议恤　　

○谕军机大臣等、据阿里衮等奏请责成该管道府专管厂务。及统归布政司总理一摺。已批如议行矣。至原参粮储道罗源浩总理铜厂。于铜觔多有透漏及未追责欠铜本至七万六千余两一摺。已降旨革职查究并令将应行交官还款之项。著落罗源浩名下。勒令按数赔偿。以示惩创今复据阿里衮等奏、各厂有弊无弊漫无证据。甚至奸商侵蚀工本以致乏费停采。穷民失业。帑项虚悬等语此皆从前办理不善所致。罗源浩固罪无可宽而刘藻在滇最久鄂宁莅任年余。均有督办铜厂之责。何以并未查明及早劾参妥办以致厂务废弛。国帑虚悬所有罗源浩。应行追缴之项。倘将来不能如数赔偿。即著刘藻家属。及鄂宁名下照数分赔以清帑项。寻奏罗源浩等。实系办理不善。尚无染指情事。其积欠银。议令罗源浩分赔一半。各厂员分赔一半倘实不能如数。再著落刘藻家属。及鄂宁名下分赔。报闻　　

○又谕曰、福永奏、续获僧人觉性等、及拏获散布谣言之王玉祥等现听督抚二臣审理一摺。前已有旨令该督抚等。严行审究务得确情。并据该督奏明。前往湖南会办。此时想已得有端绪著再传谕定长。方世俊将前竹所获各项人犯。一并详细研诘讯取实供。即行速奏并穷追根线。毋致稍有疎纵。如果审系无干即予省释。亦不得拖累无辜。福永摺并著钞寄。寻奏觉性所携头发。讯系得之和奸民妇。别无奸匪形迹。已按例拟议其传播谣言之王玉祥等亦经讯明均非翦辫匪党报闻　　

○丁酉谕工部堂官覆奏滥准浙省制造步兵鸟枪一案内称一切军装器械。例由兵部定议。行令工部报销此案兵部并未将原卷。内统制先制字样分晰定议。遂致以误承误等语所奏殊属文饰。该部原办此案之堂司官既未将应否准销之处。细心核议率尔朦混议准。而阄在堂司官又不将从前错谬之处据实指出。乃复卸罪兵部回护前非甚属非是。所有从前议准及现在覆奏之工部堂司官。均著交部严加议处。此项滥费银两仍著原议之堂司官。与苏昌名下照数著追　　

