<!-- { "loadSidebar": true } -->
○参赞大臣署四川提督阿桂奏、千总刘世勋等、督兵攻取卓克寨。明亮等、分兵三路。进攻古噜。贼番分为两路。下山冲突。官兵先将中路贼番击败。逃回死守。其右山梁之贼。欲围官兵所占石卡。都司许世亨、督兵奋力迎击。短接七八次。又派陕兵二百余名。前往夹击。贼始溃逃。遂将古噜地方攻克。又章京拉布东阿、守备李植善、收服鸠寨、玛尔里寨、番民八十余户。日古噜寨、番民四十余户。明亮收服僧木则等寨、番民百四十余口。其布隆喀咱、他克撒、玛尔里、木巴里、各碉寨。亦均陆续来投。查自策尔丹色木、至僧格宗。其中如噶察等处。山崖峻削。偏桥皆为贼番焚毁。现修理以利馈运。其由达乌、至僧格宗。据侍郎刘秉恬察看。应设粮台二处。亦经派员拨夫安设。现在西山梁一带。惟纳围、纳扎木、二处。尚有遗孽。其地在僧格宗西北。若俟尽数扫除。恐延时日。自应先捣腹心。迅攻美诺。惟是西面山梁攻得各处。均须留兵分驻。现派副都统书景阿、驻翁古尔垄。总兵英泰、驻僧格宗。其纳木觉尔宗沟口。系通纳围、纳扎木、大路。令总兵伊常阿驻劄。僧木则一带、尤为紧要。派章京备弁等、分防各隘口。并令副都统永平、统领驻守。各处分布之余。所存汉土官兵、共七千名。臣亲督前进。谕军机大臣等、阿桂督率官兵。不日攻取贼巢。克建大勋。自有酬庸之典。此时且不必交部议叙。惟此次打仗官兵。有出色效力者。著即查明咨部分别议叙。都司许世亨、千总刘世勋、奋勉出众。均著赏给巴图鲁号。许世亨、遇有参将缺出。即行奏补。其另摺所奏、雍忠尔结、色尔奔、并著赏给巴图鲁号。仍加守备职衔。赏戴花翎。以示优奖。现在南路已破僧格宗。乘势直抵美诺。查阅番人供词、有僧格桑到布朗郭宗、今又回美诺之语。逆酋当此军威逼近。岂肯安坐受缚。盖由平日禁锢其父。甚且悖叛跳梁。罪恶贯盈。天夺其魄。致令株守美诺。官兵得捣穴擒渠。第该番所供、有美诺若破。即退守帛噶尔角克。再退守底木达。我兵尤当设法遮防。侦其所向。蹑迹穷追。务擒僧格桑。以完小金川之局。方可接办金川。若徒得美诺空寨。则小金川一役。亦未可云告蒇也。再如除夕元旦等佳节。人情于此时、必稍疎懈。恐贼番窥揣及此。潜伺官军。劫营滋事。不可不慎重周防。令狡计无从施展。我兵于此等日。尤当乘其不备。相机剿戮。自更易于奏功。著传谕两路大营、加意办理　　

○辛未。谕、陕甘余丁。于炎暑随同征兵赴川。未经携带皮衣。较之他处余丁、情形不同。时值冬令。御寒在所必需。自应准其给与。其应扣皮衣价银。著加恩于各兵凯旋后、再行扣还　　

○又谕曰、温福等奏、委署章京瑚尔东阿、巴克清阿、于攻取路顶宗时。奋勉出众。著授为本营副章京。遇缺坐补。　　

○定边右副将军大学士温福、参赞大臣尚书公丰昇额奏、公雅山之前。有木尔古鲁、嘉巴、日果尔乌谷三山。下有大沟一道。踰沟前进。亦可直抵美诺。臣等于十一月二十八日子刻。分路进兵。至天明时。哈国兴、海兰察、额森特等兵。至木尔古鲁山脚。夺取沟内贼寨、及各卡座。并将嘉巴占据。派兵驻守。谕军机大臣等、温福等奏、分派员弁。攻取木尔古鲁山脚。著暂交军机大臣记档。俟攻得明郭宗时。一并议叙。其阵亡得伤人等。即著温福查明咨部。分别恤赏　　

○又奏、臣筹画攻打明郭宗。若由南山进攻。隔山沟三道。骤难越过。其北山无可通之路。若一面从达克苏山梁压下渡河。于南岸正路。分兵数队。使贼不能相救。方可攻取。当令海兰察、牛天畀等、领兵二千。自北山压下。搭桥渡河。直由南山之布喇克、占得固、循梁压取明郭宗。臣温福、同海禄等、前往接应。又令额森特等、领兵一千。自北山下渡河。由纳拉觉仰攻。又令总兵马彪等、带兵一千。前往南山。自格实迪压下。臣丰昇额、同普尔普等、前往接应。并令哈国兴等、领兵一千渡河。自南山中间鄂尔济仰攻。将贼众截断。并力攻取。各路俱于十五日进兵。海兰察等、潜至河岸。赶搭桥座渡河。即登南山。攻取布喇克、扎喀尔二寨。杀贼甚多。牛天畀等、自达克苏山梁压下。占据明郭宗桥。直取得木达。夺获碉寨三。石卡七。有贼二百余、出沟抵御。官兵击退。其杀伤、及落水淹毙者更众。臣温福带兵前往会合。自明郭宗东边压下攻打。其额森特等所领兵。夜半渡河。至南山纳拉觉地方。向上仰攻。克取贼碉十二。卡十五。臣丰昇额前往合攻。并分兵往剿格实迪。时马彪等所领兵。已从格实迪上面压下。两路奋攻。贼俱弃碉逃窜。至哈国兴、亦自南山鄂尔济直上。夺获贼寨四。卡五。查明郭宗碉房坚大。拒守贼人甚多。必先用大炮力轰。一有摧陷。方能攻取。谕军机大臣等、温福等奏、附近明郭宗贼番碉卡。俱行攻克。现在进取等语。温福等此次分路派兵。使贼不能防备救援。克碉杀贼。直抵明郭宗。用炮摧攻。所办皆合机宜。至伊等擒获番人所称、僧格桑在布朗郭宗念经。同老土司商议之语。看来贼势穷促窘迫。必由彼逃往金川。大兵一抵美诺。若即获僧格桑。固为美事。即或僧格桑遁去。而小金川已被大兵占据。从此直捣金川。不惟僧格桑在所必俘。即索诺木亦将焉往。著传谕温福、丰昇额等、惟有速荡小金川巢穴。占据地方。加意相机办理。此时当已克明郭宗。往攻美诺。得有捷音。即行速奏　　

○又谕曰、温福等奏、乾清门二等侍卫巴雅尔、章京富尔赛、都司曹顺、土司职衔什朋、随营打仗。奋勉出众。均著赏给巴图鲁名号　　

○又谕、近日官军屡有克捷。已距贼巢不远。阿桂攻克僧格宗之后。业与温福寄信。其间自必有路可通。温福等如审度明郭宗贼众、抵死拒守。狡难攻拔。或可一面攻击。一面另为躧探路径。直捣美诺。则明郭宗可以不攻自溃。此际难以遥定。著传谕温福等、熟筹妥办　　

○壬申。上诣皇太后宫问安　　

○谕军机大臣等、据伊勒图奏称、哈萨克阿布勒比斯之子卓勒齐、台吉萨尼雅斯之子哈咱木、博罗特汗来使阿克太里克、欲瞻仰朕颜。已至塔尔巴哈台地方。伊计算于上元时节赶到。派令骁骑校福德、照料趱行。送至伊犁等语。此次前来之卓勒齐、系阿布勒比斯之子。哈咱木、阿克太里克、又系初次前来之人。沿途自应妥协料理。令其瞻仰天朝威仪。著通谕经过之乌噜木齐、辟展、哈密、巴里坤、陕西、甘肃、山西、直隶、各大臣等。一体妥协办理　　

○又谕曰、阿桂解到小金川投禀番人萨斯嘉、交军机大臣讯取供词。据称、美诺至僧格宗、不及半日路程。中隔一河。冬天水浅。亦可过去等语。南路官兵。既攻得僧格宗。距美诺不远。此河在所必经。其水浅处。是否可涉。阿桂等自必遣人躧探。但萨斯嘉现有此供。著即寄知军营。以便相度进取。又所供、美诺可通金川之路数条。僧格宗一路。可由纳围、纳扎木、过去等语。阿桂亦当稔知。并著将萨斯嘉原供、钞寄温福等知之。　　

○举行本年军政。察哈尔、年老有疾官一员。处分如例　　

○癸酉。谕、现在据阿桂奏报、官兵已攻克僧格宗。可以直捣美诺。而温福一路。亦直抵明郭宗。逼近贼巢。路仅十余里。西南两路。音信已通。自此合兵会剿。小金川之局。岁内即可告蒇。至金川索诺木、助恶主谋。罪更浮于僧格桑。即应移师并剿。歼此渠魁。庶杜边夷后患。理势继难中止。屡降谕旨甚明。此时兵力糗粮。一切储备。师行声势更大。应分三路进发。用壮军威。而西路所带副将军一印。尚于军营体制未符。温福、著即授为定边将军。阿桂、丰昇额、俱著授为副将军。各行统辖弁兵。分路进剿。其温福一路。著舒常为参赞大臣。阿桂一路。著海兰察为参赞大臣。哈国兴、虽系绿营汉员。但现系提督。于军营领兵征剿之事。曾经练习。且原在乾清门侍卫上行走。与满洲大臣无异。所有丰昇额一路。即著哈国兴为参赞大臣。一俟平定小金川之后。即相机分道进剿金川。以期迅奏肤功。蛮氛永靖。其将军、及副将军印信。著派侍郎副都统福康安、驰驿赍送前往。即留军营为领队大臣　　

○又谕曰、舒常奏、前次进攻日旁碉卡。守备马雄、奋勇扑碉。受伤身故等语。马雄奋力攻碉。以致伤重捐躯。甚属可悯。著加恩交部即照阵亡例议恤　　

