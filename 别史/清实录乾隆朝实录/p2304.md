<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。七月。癸酉。上诣皇太后行宫问安　　

○谕军机大臣等、海兰察奏、请将黑龙江八旗兵内。挑选一二千人派往。著照所请、传谕将军傅玉、再挑一千名、派往听用　　

○定边将军尚书阿桂、参赞大臣副都统明亮奏色木则之旁。有古噜一处。令参将富金保、带兵分驻。贼番屡次侵扰。俱被官兵击退。其往攻色木则之兵。因贼番所据碉座。地势较高。虽节次攻扑。究系仰攻。不能得力。惟昼夜严防。使贼不能截断僧格宗往来之路。再策尔丹色木、墨垄沟、卡丫、翁古尔垄等处。皆与金川接壤。虽此一带叛番。均经歼戮。其最关紧要之隘口。亦拨兵防守。而其间道路丛杂。前后左右。皆可偷越。此时最要事机。莫急于彻出官兵。先防后路。官兵均可安全无恙。而严守各隘。尚可待续到之兵。为合力进攻之举。其后路中、有前已经驻兵者。加兵助守。其前未驻兵者。酌量安设。且如章谷吉地等处。亦即为绰斯甲布后路。于此一带周防严密。臣等与丰昇额信息相通。彼此筹办。于事机颇为有益。因于二十五日。陆续彻兵。分拨于思纽、得里、翁古尔垄、阿仰、及卡丫、邦科、约咱、索布、章谷等处严防。臣等带滇兵一千六百。于本月初一日。亲自断后。徐徐彻出。现在翁古尔垄、思纽、扼要地方。暂为存驻。悉心筹办。以为再进之计。谕军机大臣等、连日盼望阿桂军营信息。甚为悬切。因屡谕富勒浑、及富德等、速往带兵接应。今阿桂自当噶尔拉军营。将兵陆续彻出。在翁古尔垄等处暂驻。朕心稍慰。阿桂等业已全师而出。而翁古尔垄至章谷一带。均经严加防守。自可无虞。逆酋以内地土司。敢于如此鸱张。尤属神人共愤。实为天理所不容。恶贯满盈。灭亡必速。今已添派京兵二千。吉林兵二千。黑龙江兵一千。顷据海兰察奏、又添派索伦兵一千。合之西安、荆州、驻防兵各一千。伊犁厄鲁特兵一千。是八旗劲旅有九千。并选能带兵之侍卫章京亦数十员。又续派之云、贵、陕、甘、湖广等绿营兵。催令赴川者。共万余名。计其陆续到军营。通计二万数百名。阿桂即当酌定章程。另筹进剿。一面妥办。一面奏闻。至丰昇额等一路。昨令驰赴阿桂军营策应。今阿桂既已回驻翁古尔垄等处。无庸丰昇额接济。军营机宜。移步换形。不可稍涉拘泥。亦非朕所能悬断。著传谕丰昇额、如未起程。即留驻宜喜军营。以备再进。或已行至中途。亦不妨带兵仍回宜喜。并可随处谕知各土司、以将军现已整师而出。满洲劲旅。及各路精兵十万。亦俱陆续调派。即日复筹进剿。以此镇抚众番。方为妥协。丰昇额等、即酌量该处情形。一切与阿桂札商而行。刘秉恬仍令在巴朗拉一带办事。文绶即驰赴成都。办理兵行事宜。并筹办溃兵、以及地方要务。其桃关一带。即令富勒浑前驻。往来照料。无庸再赴阿桂军营　　

○又奏、臣等因贼匪蔓延四出。前敌既不能骤彻。后路更属可虞。正在筹办间。据前敌屯土各弁禀称、金川贼番。屡来恳求禀话。臣等欲藉以窥测贼情。当饬将备等、严加诘问。据贼禀称、我金川系大皇帝家旧土司。如今官兵百姓等、我金川一点不敢侵扰等语。查贼番自侵扰木果木等处以来。所得枪炮、铅药、粮石、银两、器械等物。为数甚多。业经志得意满。而以当噶尔拉官兵。甚为劲锐。贼匪连次败衄。深知我兵未可动摇。转恐添兵攻剿。故为此狡诈之谋。且妄冀大兵从此歇手。可以幸逃天讨。坐获小金川之地。实堪切齿。但此时兵力未齐。不能合力剿洗。而当噶尔拉后路。险仄绵长。如翁古尔垄、策尔丹色木等处。悬崖鸟道。祇须数十人据截。虽有多兵。不能冲过。即如木果木一路。官兵二万有余。德尔森保一经失事。即不足恃。皆因后路一断。兵卒等慌张溃乱所致。今贼番不于此等要隘。坐困官兵。而转来禀话。是在贼番已为失计。而在我兵彻居险要。现在则易防后路。将来仍易于进攻。于事转有把握。莫若将计就计。权为彻出。新兵一至。即可统率再进。为雪愤扫巢之策。惟是今昔情形迥殊。且此事关系甚大。皇上自必特简大臣来川。容臣阿桂等公同筹办。以定剿灭两金川之局。谕军机大臣等、阿桂此次办理。事事妥协。甚属可嘉。已授为定边将军。统办进剿之事。实堪倚任。此外大臣等、亦罕有能出其右者。阿桂即当实力担承此事。不必稍存疑惑。惟进剿之路。不可不通盘筹画。豫为妥定。看来昔岭、当噶尔拉、及宜喜等三路。皆系仰攻。未必有益。将来再进时。此等只可为牵缀贼势之用。必须另筹妥地。以期克捷制胜。因阅地图内。金川之噶拉依、勒乌围、两处险隘。皆在河南。贼番悉力拒守。攻之非易。若于河北觅可进兵之路。一在革布什咱之境。由西而东。一在绰斯甲布、或党坝之境。由东而西。攻其不备。自可易于得手。若能得其河北之地。则河南贼势。自必动摇。并力夹击。便可扫穴擒渠。克期奏绩。阿桂应即悉心筹度。密询熟悉道路之人。就该处山川形势。详细酌量。是否可行。即速绘图贴说。据实覆奏。候朕定夺　　

○又谕、现在添派索伦兵一千名。前往军营。所有经过之直隶、河南、狭西、四川等省。著传谕周元理、何煟、毕沅、文绶等。各饬所属。将车辆马匹等项。妥办应付。务俾迅速遄行　　

○军机大臣等议覆、四川总督富勒浑、署四川总督湖广总督文绶奏称、现在京兵陆续来川。照向例折给夫马价办理章程。未能画一。请按本地情形。酌筹一切等语。查京兵入川。沿途应付骑驮。前据毕沅奏明。毋庸另行办理。该督等祇应饬令站员。将陕省所备长骡。小心照料。毋任兵役等驰骤损伤。其自成都赴西南两路分站。现经该督议以口内给与骑马。口外、官员各给马一匹。其兵丁跟役。折给马价。自属照例酌办。与谕旨相符。其雅州灌县以外酌添人夫。及映秀湾另立正站之处。亦属妥协。均应如所请行惟所称在口内各站兵丁跟役步行、不给马匹一节。查从前由黔赴滇京兵。其跟役、每站折给马价二钱。此次自广元至成都。程站较近应照滇省之例。酌量节减每站折给马价一钱。余均照例办理。饬属一体迅速妥备。从之　　

○户部议准、给事中耀泰奏称、旗民白契房地。准令报明税契。本系定限三年。但恐民人等、或缘晓谕未周。或以地居僻壤。不能尽知例禁。应请再展限一年。其从前白契私买房地。未经上税者。准其于一年限内、首明补税。从之　　

○甲戌。谕、昨据阿桂奏、当噶尔拉后路。翁古尔垄、至章谷、吉地等处。并关紧要。均应严密防范。因于六月二十五、至七月初一等日。将各营盘官兵。次第徐徐彻退。亲自断后。振旅而出。现驻翁古尔垄等语。办理深合机宜。朕心实为欣慰。已将奏到各摺。宣示中外矣。阿桂自闻木果木军营之信。能镇静严防。鼓励将士。当贼人屡次侵扰。俱经官兵剿杀。今全师彻驻翁古尔垄。不独南路一带。可以无虞。并可与丰昇额等宜喜军营。声息相通。以待新调之八旗劲旅。及各省精兵。陆续到营。收复美诺等处。另筹进剿金川。甚属可嘉。所有随阿桂自当噶尔拉彻出之兵。未尝非绿旗士卒。乃能与贼相持十余日。悉力拒击。凝然不动。整队彻回。较之温福营中绿旗兵。同为受国恩豢养之人。一则知方。一则非人类。著阿桂传旨、将在事之绿营屯土兵练。各赏一月盐菜银两。以示奖劝。其中或有身虽在营、而委靡不出力者。亦当查明扣出。毋令滥邀恩赏。至温福军营。有兵不下二万。何至一闻贼至。纷纷溃散。实出意料之外。将帅之于三军。倚为捍卫。若猝遇有变。至弃将军于不顾。相率溃窜。以致主帅失众捐躯。按律应悉骈诛。罪在不赦。今特汰其甚者。从宽免死。量予遣戍。实出法外之仁。然朕究不免失之姑息。而此辈实为幸免。遣发省分之各该督抚。俱应共深愤疾。于此辈不少姑息。有犯法者。即当立正典刑。庶以彰国法而申军纪。至现在随征之绿营兵众。并当闻而知耻。引以为戒。通加改勉。以冀立功膺赏。设仍狃于怯懦之恶习。怙终不悛。将来或有临敌轻退易动之事。必当尽行诛戮。即人数略多。亦断不惑于罚不及众之说。曲为宽宥也。朕于军律。赏罚严明。惟秉大公。以期平允。即将此通谕军营及中外知之　　

