<!-- { "loadSidebar": true } -->
○辛未。上诣畅春园、问皇太后安。　　

○刑部奏公斗保家人二达色等殴死披甲人伯明阿。请将斗保交宗人府询明情由。再行审办。得旨、此案即交刑部审明定拟。斗保人本平庸。不称公爵。著革职。所袭之爵。如得自军功。仍应承袭。否则即行裁汰。著宗人府查明具奏。　　

○壬申。上诣畅春园、问皇太后安。　　

○遣官祭火神庙。　　

○谕曰、萨喇勒前在军营获罪。但伊曾率众由准噶尔来归。著加恩授为散秩大臣。并补授镶白旗蒙古副都统。明安所遗正蓝旗满洲副都统员缺。著乌勒登补授。乌勒登军营未回之前。著和尔精额署理。马瑞图所遗镶红旗汉军副都统员缺。著海明补授绥远城左翼副都统员缺。著车臣调补右翼副都统员缺。著兴常调补。车臣所遗正黄旗汉军副都统员缺。著素玉调补。　　

○谕军机大臣等、据刘统勋审讯普喜婪赃累累。寄顿狡狯情形。实出情理之外深堪骇异。但其中尚有审勘不到之处。如普喜查出资财不下万有余金。而所供得受赃银。只有数百两。犹必俟众证确凿。始行承认。岂有亲身自为之事。年岁未远。竟有不能记忆者再其所称通判任内九年。约计办驼得银数千金。及房地辗转取息等语。其言支离含混。未可任其颟顸了事。究竟所得赃物。除米店商人之外。更有何人岂可置之不问且观其寄顿之项。踪迹诡秘。或所供不尽于此应一并尽刑严究速结。毋得狡展迟延。刘统勋若已起身来京仍回究明此事。　　

○癸酉。上还宫　　

○谕陕省运送甘肃粮石。现在时值农忙。若照旧例。平路每百里给脚价银一钱。未免不敷雇觅。著加恩将陕省运送泾州粮石。照泾州以西之例。每石每百里给脚价银一钱六分。其陕甘运送钱文。并著加恩于向例每百里给脚价二钱之外。量给回空银六分。以示体恤。该部速遵谕行。　　

○谕军机大臣等、富德等奏称、和阗与叶尔羌之间。并无城郭。不过零星村堡。霍集占已将叶尔羌附近居人。收入城内。今续到马匹。若能趱赴更善。否则就现在马匹千余。整顿起程。缓行以待。且叶尔羌通痕都斯坦。喀喇土伯特之萨纳珠、奇里洋、裕勒阿哩克等要隘。距和阗甚远。亦必由此经过。方得水草。且可分道侦探贼人信息。贼若向痕都斯坦等处逃走。正与我兵相遇。更易成擒。拟于六月初酌办口粮起程。沿途相机剿抚。所办尚合机宜。昨兆惠等奏、询问和硕克伯克。所言喀什噶尔以西三路。须先为据守。防贼窜逸。又续奏、伊领兵攻喀什噶尔。富德攻叶尔羌。俱令互商。并于地图粘签指示。此时应已奉到。其悉心筹画以奏肤功。又富德奏称、伊与伯克霍集斯同行。其伯克鄂对、已遣往阿克苏等语。并传谕兆惠等、鄂对效力军前。已将二载。自当稍为休息。闻伊行装。为贼所掠。甚可轸念。著赏银二百两。令其在阿克苏办事。若情愿出兵。兆惠即同伊前往。仍著加意体恤。　　

○又谕曰、富德等奏称、侍卫乌三泰、员外郎留保住、曾借给二年俸银整装前抵军营。应于京俸内坐扣还项。可否照瑚什等之例。免其坐扣等语。乌三泰等、皆派往军营。所借整装银两。即照瑚什之例赏给。再侍卫敦察、与留保住同行富德等未经奏及。岂以伊在兆惠军营故耶。殊属拘泥。敦察著加恩亦照乌三泰等例。一体赏给。不必坐扣。　　

○甲戌。上御太和殿视朝。文武升转各官谢恩。　　

○幸圆明园。　　

○谕、据吴士功奏、福州府闽县南洲地方。拿获积年巨盗刘良福、夥犯薛德清等一十八名。并附近匪窃七十三名。现在照例按拟具题等语。闽省地属海疆。民风素悍。南洲滨水之地。向有积匪。恃为渊薮。正当力之为惩创。以除稔恶而卫商民。该抚等能董率属员。设法缉捕。积盗不能漏网。深属可嘉巡抚吴士功、按察使史奕昂、知府蒋允瀄、俱著交部议叙。所有此案派委兵役人等。著即查明分别赏给。以示鼓励。　　

○谕军机大臣等、前兆惠等曾奏称、投往回部之沙喇斯、玛呼斯等厄鲁特。皆惑于霍集占之言。谓归降亦不免死。因助逆贼为恶等语。此次进兵。非平定伊犁可比。特欲擒获霍集占等。辑宁回部。至厄鲁特等、尚应招抚宽宥。革其从逆之心。以分贼势。且两路军营俱有效力之厄鲁特等应明白晓示。不但归诚之回人。加恩安养即沙喇斯玛呼斯等厄鲁特。果能悔罪来降。亦一体抚恤。兆惠等即遍行传谕相机办理。　　

○又谕曰、富德奏、游击伍灵阿、在军前病故。伍灵阿前以遗失炮位。部议革职。续因守御和阗。颇属效力准其开复今闻病故殊可悯恻著加恩赏给恩骑尉。准袭一次仍赏银五十两　　

○吏部议准、署江西巡抚阿思哈疏称、龙泉县秀州司巡检署。向设金田地方民户稀少。查该巡检分汛之三十三都衙前市。距金田不远。地属冲衢酌议移驻。应如所请从之。　　

○乙亥。谕京师幸沛甘霖。秋成可望。惟是春夏之交。天时亢旱。米价稍昂数月以来虽经发仓设厂。源源平粜八旗兵丁亦已加恩赏给闰月甲米。但时距西成尚远。著将通仓八月应放官员秋季俸米。即于七月内先期一并开支。庶近畿粮石愈充市价亦就平减该部遵谕速行。　　

○又谕、据阿尔泰奏、江南海州赣榆、及邳州等报称六月初五等日有飞蝗一阵自东南飞往西北。又据沂州府及兰山蒙阴宁阳、各属禀报飞蝗过境与江省州县所报相同等语。飞蝗为害农田所关綦重著侍郎裘曰修内阁学士海明驰驿前往山东一带迅速察勘。究竟起自何处。江南境内即有生蝗处所地方官自应尽力躧扑。务尽根株乃至滋蔓飞扬。远延邻省各该州县官即应查明革职拏问。总督尹继善巡抚陈宏谋既不能董率于前。复不即严参于后。所司何事亦应交部从重议处至直隶近畿各属。甘霖大霈。大田可冀有秋。司民牧者尤宜一切周防毋稍疏懈东省飞蝗已过宁阳难保无北来之患。著总督方观承、前往东省连界地方。星速查看。并令盐政官著、总兵常福一体协力防范。倘有疎虞。惟伊等是问　　

○谕军机大臣等、据阿尔泰奏、江省海赣邳州、各处前经关报飞蝗。又据东省沂州府兰山、蒙阴宁阳、等属。俱报飞蝗自东南飞往西北。现在亲赴督捕等语。江南地方。虽据该督等曾经报有生蝻处所饬令地方官加紧扑捕今观东省所奏情形。则飞蝗起自江南。更无疑义不知该督前此何以因循酿患。以致延及邻封也。己令侍郎裘曰修、学士海明、前往迅速查勘著传谕尹继善等、令其查明各该地方官。严查拏问。伊等身为督抚。所司何事。应一并交部从重议处。仍将因何不行先事尽力办理缘由。明白回奏。并确查其余所属州县。有无蝗孽延及他境之处。星速加紧搜捕。毋致贻患取戾。阿尔泰摺一并钞寄阅看　　

○又谕、据杨应琚等奏、请将巴里坤粮务道。移驻哈密督率一切事务。其巴里坤、酌留同知一员佐杂二员办理支放月饷等事尚余知府一员。同知一员。佐杂二员。应请减彻各回本任一摺已批令军机大臣议奏。细思杨应琚等所奏。不过就现在情形酌量移驻。原可暂准允行。若论经久之道。则巴里坤究为边陲要地其筹办之处。正须斟酌尽善今年因军台改设山南。凡往来差使应付以及粮饷军装等项。皆取给于哈密自不得不专派大员经理若军务告竣之后。屯种伊犁处所甚广。皆须以巴里坤为总汇之地。则又非今日情形可比矣即如安西地方。向为西北重镇。今准噶尔全部荡平伊犁皆为内属则安西无庸文武大员驻防弹压。看来以安西道员移驻哈密。以安西提督移驻巴里坤于节制控驭之道。方为妥协。著传谕杨应琚等悉心筹画于应行改驻之时即行奏请定议至摺内所称安西道文绶调回本任之处。文绶既在哈密亦可不必即回本任。其安西道事务原可就近办理也。将此一并传谕知之。　　

○丙子上诣畅春园、问皇太后安。　　

○谕、据胡宝瑔奏河陕道陈起唐于上年十月奉旨补授。迄今尚未到任。未便悬待。请旨另行简补等语。河南河陕道员缺。甚属紧要。陈起唐因何未即到任。著该部行文粤省。及沿途地方逐一查明即送部引见。另降谕旨。其河陕道员缺。著陈大复补授　　

○谕军机大臣等、据庄有恭奏、本年五月有红毛＜口英＞咭唎夷商船只。欲开往宁波贸易现饬文武员弁。严谕该商船仍回广东贸易。不许逗留等语。畨舶向在粤东贸易不许任意赴浙。屡行申禁。乃夷商既往广东。藉称生意平常复欲赴宁波。为试探之计。自不可不严行约束。示之节制著将原摺钞寄李侍尧阅看令其传集夷商等、申明示禁庶夷情自肃。而榷政益清。至其中或更有浙省奸牙。潜为勾引。及该商希冀携带浙货情事。应并谕庄有恭委妥员留心察访以杜积毙但不必张皇从事可耳　　

○又谕曰、副都统舒景阿、在乌噜木齐办事。有玛哈沁惊散牧群。即当一面奏闻一面领兵追捕。乃伊但报定长转奏。而自从博克达山至济木萨。寻踪十余日迷路而返。不过苟且塞责。殊属可恶。舒景阿著革去副都统仍留本处效力赎罪丰讷亨此次应援进剿。甚属出力。著即补授副都统　　

○丁丑谕军机大臣等、昨兆惠等、因和阗遣来阿克苏之回人默们讷则尔等云克勒底雅有牛羊数千及贼人所留羊千余只。未知虚实。行文富德就近询问。今据查奏、伯克鄂对侍卫齐凌扎布、及克勒底雅之阿珲伯克等俱称除现在交官外。余多被贼抢掠。亦间有藏匿等语览所译回人呈文。颇觉疑惧伊等甫经归顺即被围三月之久虽有藏匿情事亦当佯为不知以安众心若复逐一搜查。徒滋纷扰己于富德奏摺、以尚觉搜求太过批谕。总之成大事者。不可烦苛琐细。可传谕兆惠富德等。稽查此项牲只。即著停止。至默们讷则尔不过新来归附之小人。所言未可全信。不必将回人情事向伊究问　　

○又谕、据五吉奏称、奉到续送羊只过期。即存留牧放之旨。计前后共送羊五万只至阿克苏。其八月内外送到者。或在哈密。或在巴里坤牧放等语从前因后到羊只若仍送军营。则中途风雪。必多倒毙疲瘦。有名无实是以谕五吉清馥定长等议奏。今清馥五吉俱已奏覆又杨应琚请拨哈密存贮米二万石运往辟展再于肃州运米补额。朕谕以各处屯田既有收获又回人等交纳粮石。及收取贼人所种。谅己足食甘省岁歉。应暂停拨补。可传谕兆惠等俾知前后办理情形加意撙节并收取贼人积蓄。以资军食。不可使兵丁知觉。致有漏洩　　

