<!-- { "loadSidebar": true } -->
○又谕、上年安徽亳州、凤阳等处。因上游黄水涨溢。高未断流以致复有偏灾节经降旨。令该抚加意抚绥。照例给赈。以示优恤。第念今春正赈已毕。青黄不接时。民食不无拮据。著再加恩、将灾重之亳州、蒙城、凤阳、怀远、灵璧、宿州、泗州、旴＜日台＞五河九州县。及凤阳、长淮、泗州等三卫。成灾八、九、十分之极次贫民。概行加赈一个月。其成灾七分以下、及勘不成灾各地方。并著该抚察看情形。如有应借给耔种口粮之处。即行分别妥办。务使穷檐均沾渥泽。该部遵谕即行　　

○又谕、上年甘肃皋兰等厅州县。夏禾间被偏灾。业经降旨分别赈恤。小民自不致失所。第念青黄不接之时。正赈已毕。穷黎未免尚形竭蹷。著加恩将皋兰、狄道、平番、武威、肃州、安定、会宁、固原、泾州等九州县。灾重贫民。加赈一个月。其余被灾较轻地方。并著查明。酌借耔种口粮。以资接济。该部遵谕即行　　

○又谕、据李湖奏、零陵县学附生王继梁。年九十岁。常德府学附生文人。年八十五岁。衡山县学附生朱瑞。年八十二岁。安乡县学附生熊士焱。年八十二岁。衡阳县学附生王寅。年八十一岁黔阳县学附生邱悊。年八十一岁。三场完卷。未经中式等语。王继梁、文人、朱瑞、熊世焱、王寅、邱悊。俱著加恩赏给举人。准其一体会试。用昭嘉惠耆年。敷锡春祺至意　　

○又谕曰、徐天柱、上年考差。因诗文平常。未经录取。此次发和雪诗。又复失粘。不必在尚书房行走　　

○谕军机大臣等、前据郝硕奏到属员贤否单。所开吉南赣道孙廷槐考语。系明白历练。谨慎详细。上年十二月。又奏称、察看该道言动举止。精神委扉。询以地方事务多有舛错。请旨勒休等语。郝硕到江西任未久。其上次所出孙廷槐考语。相隔不及二年。何以一人而前后迥异若此。至该抚二次所奏属员贤否单内。并不提及孙廷槐。而吉南赣道一缺。竟未叙及。尤属率混。孙廷槐、人本平常。是以前由山东按察使、降补道员郝硕前奏该员考语。实属过优。以此观之。其节次所奏贤否各单。一任幕宾优叙。为当差之举。而已从未过目。督抚考察属员。是其专责。何得任意轩轾。漫无定见耶。郝硕、著传旨申饬此朱批旨著郝硕随便寄各省督抚递看。　　

○乙酉。享太庙。遣怡亲王永琅恭代行礼　　

○遣官祭太岁之神　　

○上御紫光阁。赐蒙古王公台吉、及回部郡王台吉、并金川土司等宴　　

○召大学士及内廷翰林等茶宴。以四库全书荟要联句　　

○丙戌。世祖章皇帝忌辰。遣官祭孝陵　　

○上诣奉先殿、寿皇殿。行礼　　

○谕军机大臣等、前据阿桂等奏、调南河文武员弁到工者十六员。内副将徐建功、熟谙情形。暂留工次。其守备朱一成等五员。暂留差委。余俱饬令各回本任等语。现在办理王家庄引河。开宽加深。俟挑竣即可筹办合龙。无需多员在彼。所有督率人夫、上紧挑浚等事。有先经调往之李永吉等在工。足敷差委。至徐建功等在南河。系得力人员。朕现在南巡。正须相度河工。指示一切。该员等各有本任防汛管工事务。自应在彼伺候。著传谕阿桂等。即饬令徐建功等、迅速各回南河本任。所有工次现办情形、两坝接做若干之处。并著随时迅速覆奏。以慰廑念。将此由六百里谕令知之　　

○丁亥。上诣大高殿行礼　　

○召见军机大臣、并直隶总督袁守侗、工部左侍郎德成、于承光殿指示图说。谕曰、图内德成所拟、于倒扎洪之东、顶冲处所开引河。宽二十丈。长三百丈。接入引河。为接溜沟。直达旧河顺黄坝。即得合龙等语。所言尚在情理若在工筹办时。阿桂果虚心秉公德成此论未必尽无可采。至其所拟在十六堡漫口西堤。随水筑顺水坝一道。将溜势逼过口门数十丈。归入旧引河。则断不可行。从前十六堡。自前年高晋、袁守侗等、堵筑五次未能合龙。阿桂等、始不得已公同商酌。移在上游施工。今德成、乃欲于屡经决裂处所。做工镶坝。实属执谬不通。伊因阿桂、素轻其为人。不加礼貌。遂尔意存偏执。甚至朕前奏对时尚复哓哓渎辨。至倒扎洪接引溜沟一条。先据德成奏称、并非自执已见。曾商之袁守侗。今又称系问之参将李永吉。及至再加根询。又称李永吉并未明向伊言。是其前后语言遁饰。竟似小人行径。德成此事执谬乖张。朕何难即令福隆安、袁守侗等、带伊赴工。询问李永吉。然不值办成大案。朕办理此事。毫无成见。即德成所拟两条。一是一非。明白晓谕。尔等所共知共见。因差伊持河图去问阿桂等。故赐花翎。今伊一去。即思用小聪明。翻成案。甚辜委用之恩。仍革去花翎。著将此旨、交军机处存记。俟阿桂等此番引河办成后。再降谕旨　　

○吏部奏、例册应行增改九条。一、各省试用从九品。不准咨补吏目。一、直隶州知州在外题补之缺。准以现任通判曾任知县之员、保题升用。一、办差官员。若于既奉恩旨后。完纳罚俸。仍不准与无处分者一体加级。一、坐补原缺各员。人文到部后。遇原缺出。即未满五十五日限。亦准坐补。一、议叙即用内阁中书应与正班人员分缺间用一考试繙译生童。应归礼部办理。不必由臣部题请钦点考官。一、地方应行缉拏之案。遇有夺犯殴差。未能即时擒获者。应将州县官、照盗案例。题参疏防倘有讳匿。照讳盗例革职。一、州县官失察解役受贿、纵脱斩绞重犯。应于佥差不慎降一级外。再降一级调用。如系军流人犯于罚俸一年外。议以降一级留任。一、失察私盐。于限内拏获拒捕人犯过半者。应将降二级调用旧例。酌改降一级留任。一、承荫嫡长子孙。虽有科名及别项职衔。如情愿承荫。应弗拘不准补荫旧例。从之　　

○戊子。谕曰、福隆安随往江南。其兵部尚书事务。著德福署理。理藩院印钥。不必另派他人。现有侍郎保泰。即令其带管。永贵随质郡王前往岱汉。其吏郎尚书事务。著绰克托署理　　

○谕军机大臣曰、特成额等奏、拏获麻塘寺被焚讎杀案内凶番。先行审办一摺。据称因达尔吉之弟、七立汪等。常在热赛一带行窃。经里塘协办土司阿聪罗布、带兵堵截。七立汪等拒捕。致被殴死。剥皮悬挂麻塘寺示众等语。里塘因何有协办土司。阿聪罗布、于何时协办土司事务。著传谕文绶。即查明覆奏。又摺内所获人犯。除郎忠、噶克二犯。即行正法枭示外内有阿孔一名。据称、系听从随行。并未入寺应请免死。给五百里外土司为奴。摺尾又称、夥犯阿孔虽未入寺。但已附和随行。究属凶党。未便照例安插。饬交打箭炉厅。牢固监禁俟拏获各犯。讯明从重归结等语。阿孔一犯。何以摺内声叙罪名。前后不同。阿孔敢于随行附和。甚为不法。自应宰固监禁。俟各犯全获。质明情节后。从重办理。金川甫经平定。似此不法凶徒不得不从严也。并著传谕文绶。遵照办理。至夹片所称、三艾贼劫抢喇嘛茶包伤毙护送人等之各犯。文绶到川后。并著即饬委员、及各头人。严行截拏务获。毋得视为具文。致令兔脱稽诛。将此由六百里传谕知之　　

○户部议准、杭州织造徵瑞奏、北新关收税旧例。烟百斤。税银四钱六分。酒十坛约计二百斤、税银二分。今部颁则例。删并两项并每百斤税银四钱。均有窒碍。请照旧例办理。从之　　

○步军统领衙门奏、京城内外寺庙庵观碑碣。有文义违碍鄙俚者。应全行磨净。其有关庙讳御名者。亦应将字磨去。得旨、所有磨净碑身。著交工程处刻碑、及各项应用。其磨去数字各碑。著更易妥字重镌　　

○命编修吴寿昌、在尚书房行走　　

○以故喀尔喀多罗贝勒丹津子车凌多尔济袭爵　　

○是日起。上以祈谷于上帝。斋戒三日　　

○己丑。谕军机大臣等、据阿桂等奏、引河工程。日逐催趱。新正以来。夫役到工更多。所挑土方、计有四分。且开冻土松。挑挖较易。其引河头上唇展宽十九丈者。计长七十余丈。而于原估挑深丈尺。又添估挑深一尺五寸。自上至下。一律相等。至挑水坝工。现在人夫物料。昼夜进筑。并于北岸立竿对准。以收逼溜之益。而顺黄南北两坝。亦仍接做边埽土戗。俟引河工程过半。再令南坝向北镶筑。则口门收窄时。引河亦可竣工。不致有彼此等候、及坝工著重之虑等语。所办均合机宜。此时自应如此办理。惟望天祐神助。于凌汛桃汛前。迅速完工集事也。此事昨袁守侗来京时。屡经召令与军机大臣、并德成同见。朕再三指示。分晰是非。并令袁守侗、德成、绘图贴说进呈。据德成所拟、于倒扎洪之东。开引河。宽二十丈。长三百丈。接入引河。为接溜沟。直达旧河顺黄坝。即得合龙等语。所言未为不可。袁守侗以为逼近北坝。恐北坝受害。则亦不可行。然尚近情理。至所拟于十六堡漫口西堤。随水筑顺水坝一道。将溜势逼过口门数十丈。归入旧引河。则断不能行。十六堡自前岁堵筑五次。未能合龙。阿桂等始不得已、商移上游施工。今德成、乃欲于屡经决裂处所。做工镶坝。并欲将现办垂成之工。弃而不用。是其执谬不通。实出情理之外。伊因阿桂素轻其人。不加礼貌。遂尔意存偏执欲行翻案。甚至朕前哓哓渎辨。朕于办理此事。毫无成见。即德成所拟两条。一是一非。明白晓谕。亦从未发声徵色。此军机大臣与袁守侗等所共知共见。而德成转肆行妄论。毫无敬谨之意。彼时朕设如阿桂情性。早将伊革职。甚且立置重典矣。然德成人虽执谬。究因公事起意。与营私坏法者不同。因仅革去花翎、以示惩儆。俟引河工成后。再降谕旨。阿桂因此、亦宜自知留意。时时收敛。莫自恃聪明。贡高矜傲。因德成此事。一并明谕。使阿桂有则改之。无则加勉可也。昨袁守侗、德成、所进图说。并著另绘一分。寄与阿桂等阅看。至此事土方已经办有四分。惟冀人夫工料。迅速蒇功。以邀天贶。仍将现在添办各工情形、迅速覆奏。将此由六百里传谕知之　　

