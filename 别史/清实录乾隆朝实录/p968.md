<!-- { "loadSidebar": true } -->
○又谕、据松藩镇总兵马良柱奏称、杂谷安抚司勒儿悟。与臣标中营所管七布峨眉喜土千户郎拓他。讐杀解争竞一案。已禀商督提二臣。差员前往排解。将次完结等语。此等讐杀之事。虽属夷地常有之事。如不过寻常小鬨。旋已解散。自可置之不问。如其稍有情节。仅差员排解。恐夷性习为故常。必致酿成事端。不可不为防范弹压。该地方既有此事。尹继善、岳钟琪、何以不行奏闻。其讐杀情形轻重。并现在曾否完结之处。著尹继善、岳钟琪、即速查明具奏。寻奏。川省地方。番夷环处。自来不能和睦。其连界之处。稍有微嫌。动辄报复。臣等惟随事斟酌妥办。如果别有情节。敢于抗肆。自应另为料理。若寻常小鬨。旋即解散。只须严行化导。秉公剖结。不致番夷玩纵。酿成事端。今勒儿悟与七布互相讐杀。原因窃劫起衅。并非别有情节。是以臣等会饬委员确查。酌量剖结。不敢以此等事上渎。得旨。虽然如此。在能办事之公正大臣或可。若非如此人。将启讳饰之端。亦非边疆之利也。以后有如此事。不张皇滋事可也。将如何滋衅。如何料理之处。据实奏闻为是。　　

○是日御舟驻跸子家店。　　

○丙子。谕军机大臣等、据齐大勇奏、盘获张维、捏称大学士史贻直胞侄、原任兵部郎中史贻简之子史应晖、投递假书一案。已经审明。实系假冒。看来楚地居四达之衢。宵小易于托迹。此等假冒撞骗之事。往往有之。该督阿里衮应严饬各属。实力稽查。毋令流棍冒托。贻害地方。至此案既已移交该县审拟招解。著阿里衮从重办理。以惩一警百。　　

○户部议准、河南巡抚鄂容安疏称、乾隆十六年分、德州仓应徵米石。除祥符等州县统徵本色。永城等州县改办黑豆运通。其临清仓米石应令各州县、每石折银八钱。徵解支给。从之。　　

○是日御舟驻跸顺河集。　　

○丁丑。上诣皇太后行幄问安。　　

○筹定洪泽湖五坝水志。畅开清口。谕曰、洪泽湖上承清淮汝颍诸水。汇为巨浸。所恃以保障者。惟高堰一堤。天然坝乃其尾闾。伏秋盛涨。辄开此坝洩之。而下游诸州县。胥被其患。冬月清水势弱。不能刷黄。往往浊流倒灌。在下游居民。深以开坝为惧。而河臣转藉为防险秘钥。二者恒相持。朕南巡亲临高堰。循堤而南。越三滚坝。至蒋家闸。周览形势。乃知天然坝断不可开。夫设堤以卫民也。堤设而民仍被其灾。设之何用。若第为掣流缓涨。自保上游抢险各工。而邻国为壑。田庐淹没。勿复顾惜。此岂国家建立石堤。保护生灵本意耶。为河臣者。固不当如此存心也。天然坝当立石永禁开放。以杜绝妄见。近者河督大学士高斌。副总河巡抚张师载。于开天然坝之说。亦深以为非。而请于三滚坝外。增建石滚坝以资宣洩。朕亲临阅视。谓增三为五。即以过水一二尺言之。向过三尺者。即为五尺。向过六尺者。增而至丈。是与天然坝名异实同。人必有议其巧避开坝之名。而阴袭其用者。是当为之限制。上年滚霸过水三尺五寸。天然坝仍未开放。应即以是为准。俾五坝石面高下维均。以仁义礼智信为之次。仁、义、礼、三坝。一如其旧。智、信、二霸。则于石面之上。加封浮土。必仁义礼三坝。已过水三尺五寸。犹不足以减盛涨。则启智坝之土。仍不减。乃次及于信。斯为节宣有度。较之开天然坝之一往莫御者悬殊矣。再高堰石堤。至南滚坝以南。旧用土工石堤。有首无尾。形势不称。应自新建信坝北雁翅以北。一律改建石工。南雁翅以南。至蒋家闸。水势益平。则石基甎甃。如此方首尾完固。屹如金汤。永为淮扬利赖。至洪湖束水。藉以刷黄。而上游宿、虹、凤、颖、诸邑。岁被水患。议者谓洪湖盛涨。诸邑先被其灾。洩洪湖仍于上游无补。自朕观之。涨减则上游之漫溢者亦减。此固在封疆大吏。于未被水时。先事绸缪。而司水土者。亦未可以闾阎休戚。非已职掌所在。而专以束水保堤为得计也。河工宿弊。不可枚举。而无益之费尤多。或明知无用。而因循不废。或阴以为利。而妄事兴修。高斌、张师载、于此。虽能持正。如茆家圩头二草坝。固已废所当废。而此外无益之费。即以朕巡视高堰。一坝之内。已不胜屈指数。然属员已议其不发帑不兴工矣。朕观河臣筦领河漕。数千里民命所系。视督抚绥缉一二省者为难。冒涉风雨。守护堤防。亦视督抚坐办案牍者为劳。而督抚职在刑名钱谷。事有实据。是非难掩。河臣遵守章程。可以福命苟安。无事则其任较易。历来河臣。不乏表表尸祝之辈。而糜帑养患。有罪无功。其识机宜。得关键。实著功效者几人哉。果使全不兴工。则置民瘼于不问。河臣几于虚设。固无此政体。如其糜脂膏以掷虚牝。则蠹弊之最巨者。总之河不可不治。而无循其虚名。工不可不兴。而必归于实用。斯为至要。昔我皇祖圣祖仁皇帝。屡幸南河。躬亲指示。平成睿略。万世永赖。朕何能仰企一二。即经临视。有所筹画。亦不敢自信为必不可易。惟爱养黎元。揆理度务。崇实敦本。兢兢业业之衷。可共白耳。将此详悉宣谕中外臣民。其庀材兴工。一切应行事宜。河臣会同督臣。按例确估具题。　　

○又谕、乍浦水师满兵。自雍正七年设立。于杭州、江宁、二处。余丁内、挑选移驻。原定加增每名月支饷银二两。米一石。伊等水陆操防。差务繁多。而移驻将及廿年。家口渐增。所需银米。不敷食用。朕命驾省方。清问所周。无不广敷渥泽。自应一体加恩。所有乍浦驻防水师新兵。每月米石。著照杭州驻防之例。给与二石五斗。其应支本色折色之处。令该将军、督、抚、副都统、酌量照例办理。　　

○是日驻跸叶家庄大营。　　

○戊寅。谕军机大臣等。富明已补授陕西安西道。著传谕直督方观承。如富明现在途次办差。即令前来请训。由此赴任。如在伊广平任所。著方观承委员前往署事。即令速赴新任。不必前来请训。并传谕该员。从前因伊不实心任事。是以降等补用知府。今复加升擢。更不可不知勉力报效。其所有承办城工。令伊留人办理。　　

○又谕、前因珠尔默特那木札勒。将西藏驿站。禁止往来。并称如不早散。必尽行诛戮。遂致文书断绝。至伊被诛后。班第达传令台站始通。此事甚有关系屡经降旨。何以策楞、兆惠等。并未查明具奏。而即匆匆就道。著传谕策楞、兆惠等。将珠尔默特那木札勒。断绝站路之处。始于何时。所有沉搁文书。曾否俱行查出。逐一查明具奏。如伊等未过察木多地方。著沿途挨查。如已过察木多。仍著回程。驻于察木多。查讯明悉。一面奏闻。一面就道。其应在藏地挨查之处。著伊等行文班第。那木札勒。查明具奏。伊等不必再往藏地。再此事不过欲悉其情节。不可又致生番众之疑虑。寻奏。臣等挨塘查察。自打箭炉至拉里。奏摺公文。均随到随接。并无遗失。惟逼近西藏之占达。墨竹、工卡、乌苏、江堆达鹿马岭五塘。系罗布藏扎什所管。信字一到。声言不许汉人文书往来。并欲戮汛兵。以致塘兵回奔。台站断绝。外委陈世庚处。致有沉搁前项火票递到公文等件。事定后。俱送交粮务通判常明查收。至始于何时一节。查十月十三日。珠尔默特那木扎勒。被诛之后。罗布藏扎什。与白隆沙格巴。商图报复。围通司冈。令各喋巴。阻往来文书。并戮塘兵。嗣达赖喇嘛。公班第达。差人传示各番。不得惊扰汉人。断绝站路。仅一两日。因各塘远近不一。故具报参差。臣等已行抵打箭炉地方。去察木多二千五百余里。甫经到口。又复转回。恐番性多疑。造言惊扰。请即驻炉地。委泰宁协副将。前往察木多一带挨查。并咨会班第等。一体查察。得旨。览奏俱悉。　　

○四川总督策楞奏。臣等奏旨。令将藏地噶隆多立数人。以分其势。随就本地方密如访察。知旧例噶隆本属四人。一系公班第达。余系扎萨克台吉策凌旺扎勒。色玉特色布腾。布隆赞、三人俱藏内大族。素为番众所服。内布隆赞双目失明。难以复加录用。其策凌旺扎勒。色玉特色布腾。皆老成明白。可胜此任。应请仍放为噶隆。至布隆赞所遗之缺。据达赖喇嘛以番众不能深晓黄教。保举喇嘛尼玛嘉木灿。明白可信。臣等拟请给予扎萨克喇嘛职衔。放为噶隆。公同办事。报可。谕噶隆公班第达。扎隆克台吉策凌旺扎勒。色玉特色布腾。扎萨克喇嘛尼玛嘉木灿等曰。西藏广兴黄教。为清净善地。达赖喇嘛。掌管西方佛教。广演经法。从前供养喇嘛。一切事务。原系噶隆四人。至珠尔默特那木扎勒。诸事专擅。不与众噶隆商议。负恩任性。潜怀异图。因此驻藏大臣。将伊正法。今藏内已经平静。噶隆事务。不可一人专办。特令总督策楞拣选贤能。仍照旧例。分设噶隆四员。公同办事。尔等当感戴朕恩。尊敬达赖喇嘛。和衷协力。黾勉供职。勿存私意。致生猜疑。勿分彼此。互相瞻顾。遇有紧要事务。禀知达赖喇嘛。与驻藏大臣。遵其指示而行。尔等其感恩宣力。副朕兴黄教安群生之至意。　　

○是日驻跸五里铺大营。　　

○已卯。上诣皇太后行幄问安。　　

○吏部奏、西藏粮饷事务通判常明。受伤身故。请照阵亡有顶带官员例。授为云骑尉。照例袭替。从之。　　

○兵部议准、直隶总督方观承疏称。直隶沿边应用满员副将。系张家口、三屯营、二缺。张家口路当塞北。防守宜严。三屯营虽营制广阔。较之张家口稍简。请将三屯营副将。改为部推。张家口仍以满员补用。从之。　　

○又议准、署山西提督印务太原镇总兵额尔格图疏称。新平、助马、偏关、河保、参将四缺。设在偏营。地方广阔。最关紧要。应请仍用满员。其稍简之得胜、东路、灵邱、北楼、平鲁、宁武、老营、共七缺。归于部推。从之。　　

○以直隶布政使恒文。为湖北巡抚。　　

○免甘肃狄道、河州、靖远、平凉、镇原、隆德、固原、静宁、灵台盐茶厅、清水、张掖、永昌、中卫、宁夏、宁朔、西宁、平罗、碾伯、高台等二十厅州县。乾隆十四年被水、旱、雹、霜、灾民额赋有差。　　

○是日驻跸王家庄大营。　　

