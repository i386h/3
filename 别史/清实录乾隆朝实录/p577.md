<!-- { "loadSidebar": true } -->
○又议准、闽浙总督马尔泰疏称、闽省各州县、原派养廉。多不敷用。前经督臣那苏图、奏请酌给盐规银办公。查盐规一项。计银一万零八十四两。原议各州县酌留之数。自四十八两起、至二百两止。共计五千七百四十四两。今量行核减。止给四千九百六十四两。至西河、浦下、二处委员。仍照原定二百两拨补。余银解贮道库归公。从之。　　

○兵部尚书班第等奏、各处驻防官兵。原为防卫地方而设。至山海关、热河、古北口、张家口、天津、小八城、等处。又因沿边关隘重地。是以添驻满兵。该管各员、自应加意整饬。今一年之内。各处报逃之案。竟有二百五十余起之多。查定例旗兵潜逃。一年自首者免罪。各该驻防处、于该犯销逃之后。因披甲已经补人。又为咨报该旗。循例留京。以致不肖之徒。竟藉潜逃为留京之计。请饬各省驻防将军、都统、副都统、及城守尉、防守尉、总管、副总管等、严加约束。如有逃犯。虽准自首免罪。仍即发回原处当差。不准留京。再各处逃兵、该管官无失察处分。未足示儆。请嗣后失察逃兵之佐领、防御、骁骑校等。照绿旗营兵私逃、专管官失察之例。罚俸一年。其协领、参领、城守尉、防守尉、总管、副总管等、照兼辖官失察之例。罚俸六个月。得旨、所奏是。依议。　　

○太仆寺卿乔学尹、以老疾乞休。得旨、乔学尹年齿虽老。尚可胜京员之任。今以衰病具摺求退。何不奏请于藩司任内。而陈乞于补授京职之时。殊属不合。不准辞。著饬行。　　

○以吏部侍郎宗室德沛、刑部尚书汪由敦、教习庶吉士。　　

○丙子。谕军机大臣等、据新柱奏称、笔帖式奇宠额、伊轮、二员。委管税务。办理妥协。今伊二人笔帖式之任将满。俱应循例回京。惟是税务殷繁。接办乏人。仰恳将该二员暂留笔帖式之任。管理税务等语。朕已降旨允行。但掣得外省笔帖式之员。向俱畏难不愿前往。今因经理税务。而使之久于其任。则不可。此二员暂准办理二三年。照例更换。令其来京。尔等可寄信与新柱知之。　　

○兵部议准、署湖广总督鄂弥达奏称、楚北荆门一营。汛地辽阔。前因新堤、地属荒野。移拨该营守备、带兵分防。其荆门营务。仅责成千总微弁。每多贻误。查新堤近日民户殷繁。原设驻劄之通判。兼辖把总一员。兵六十名。今再拨千总一员。带兵四十名。尽足防守。请将守备彻回荆门。并余兵六十八名带回。从之。　　

○工部议准、河东河道总督完颜伟等、议覆前任山东布政使包括、条奏东省挑河泉夫。酌减工食。就近改募一摺。查山东有泉十七州县。向设泉夫七百八十四名。春夏秋三季、在本境疏泉栽柳。冬月调赴济宁。协挑运河。裹粮远役。既属艰难。而又素非习谙挑河之人。倩代赔累。势所不免。请将距河窎远之泰安、平阴、莱芜、肥城、新泰、宁阳、泗水、曲阜、邹县、滋阳、蒙阴、等十一县协挑泉夫五百七十四名。改令近河各州县代为募雇。其泉夫每名额支工食银十两。每年扣减六两。汇解河库。转发沿河州县就近代募。余银四两。照旧支给泉夫。止令专司本地疏泉栽柳。免其挑河。至近河之滕县、峄县、鱼台、济宁、汶上、东平、等六州县、泉夫二百十名。仍令协挑。无庸扣银另募。从之。　　

○旌表守正捐躯之贵州普安州民任记珍妻冯氏。　　

○丁丑。谕、会典开载。康熙年间。选拔庶常后。有选派讲读修撰编检数员。为小教习之例。教习汉庶吉士诗文四六。今科庶吉士著掌院张廷玉、阿克敦、教习庶吉士之大臣德沛、汪由敦、于现任讲读修撰编检内。选派数员为小教习。　　

○谕军机大臣等、前高斌遵旨议称、于到通未入仓之米粮内。拨二万石。运往密云、古北口、二处存贮。以为备用。盖因彼时雨泽未降。恐田禾歉收。豫为此接济之策。今闻伊欲于十日内办完。车户殊费周章等语。况雨泽普降。秋成可望。不知密云古北等处。尚须豫备否。或可不运。或仍应运送。或道路泥泞。可以从容运往。即寄信与高斌。令其酌量地方情形。具奏办理。寻奏、密云、古北、二处。原议拨贮通米二万石。以备接济。今酌量办理。止运一万石。即存贮密云。不必运往古北。并令从容拨运。不必加紧儧赶。得旨。如所请行。　　

○戊寅。总理三陵事务多罗贝勒允祁奏。臣奉命管理陵寝事务。召见时、谕令敬谨安静。不可妄生事端。臣受任以来。一切典礼事件。惟与同事之公大臣及各官员商酌办理。乃公禄庆、信用长禄。因臣前有参奏长禄之事。遂生猜忌。后见臣委任鹤山。又屡言此人甚不可用。每遇鹤山承办事件。有意苛求。似此意见参差。于公事恐多贻误。请解臣总理之任。并特派大臣。将臣所办事务。逐一查明。如有不合之处。即交部严加议处。得旨、据此已忘朕之谕旨矣。有何重权。汝等如此相争。殊为可笑。　　

○己卯。上诣畅春园、问皇太后安。　　

○幸瀛台丰泽园。　　

○还宫。　　

○庚辰。孝懿仁皇后忌辰。遣官祭景陵。　　

○上诣雍和宫行礼。　　

○幸圆明园。　　

○谕曰、马兰镇总兵布兰泰患病。著派太医一员。前往诊视。　　

○户部议准、长芦盐政伊拉齐、会同升任直隶总督高斌覆奏、长芦所属滦州、迁安、乐亭、丰润、宁河等五州县引地。自设立老少牌盐。奸徒收买发贩。以致私盐充斥。官引壅滞难销。若照闽省之例。折给老少钱文。停其自行负卖。则影射囤积之弊既除。而贫民计日得钱。可资度日。又无负贩往来之苦。实属均有裨益。至各州县现存老少若干名。务须查验确实。每名日给大钱二十四文。令商人按月照数捐交。嗣后如有新补贫难老少。一例折给。其沧州、盐山、等州县、有应照此办理者。并令查明具题。从之。　　

○又议准、四川巡抚纪山、会同川陕总督公庆复疏称、开采铜矿事宜。一、乐山县属之老洞沟、宜宾县属之梅子凹、出产铜矿。均应开采。请各委佐杂干员、管理厂务。其一切发价、运铜等事。即交各县就近经管。一、报采各商。土著流寓不一。应令地方官查验殷实良商。取结保送。所有抽收课耗铜觔。照建昌厂之例办理。一矿厂夫匠众多。应设头目分隶。更择干练者一二人为商总。稽查私铜漏税诸弊。一、厂员公廨、请于盐羡银内动支修建。至月费向分三等议给。今铜矿新开。上中下一时难定。请暂照中厂之例。酌给月费银二十两。一、厂商奸良不一。炉灶私卖。弊所不免。应令厂官责成巡役稽查。从之。　　

○辛巳。稽查右翼宗学右通政熊学鹏奏、右翼宗学、共设满汉教习九人。凡在馆学生、满汉文艺之优劣。教习人员、训课行走之勤惰。皆应不时考核。今稽查右翼宗学。系臣与光禄寺卿沈起元、二人。俱系汉官。于繙译素未通晓。请再派满洲文臣一员。公同稽查。得旨、著派开泰。　　

○壬午。谕军机大臣等、朕闻山东德州以南。有数州县缺雨。喀尔吉善、未曾奏闻。不知近日得雨否。若尚未得雨。喀尔吉善、作何筹画办理。可寄信询问。令其即速具奏。　　

○户部议覆、山东巡漕御史沈廷芳、条奏漕务四款。一、除佥丁包运之弊。一、定卫缺铨选之法。一、押运领运员弁、铸给关防。一、停运随帮千总、支给廪工。以上各款、或系现行事例。或与定例不合。未便更张。应毋庸议。得旨、依议。巡漕御史沈廷芳条奏漕务四款。俱经部驳。从前巡漕御史回京之时。往往将不能行事件。勉强条奏几款。以图塞责。如果系应行之事。自应尽心竭力办理。何得于回京时。以章奏为虚文。而不思实效。沈廷芳著饬行。　　

○兵部题、闽粤南澳镇总兵官何勉、以老病乞休。得旨、何勉老成历练。效力有年。屡经请休。著解任调理。俟病痊之日。来京请旨。所遗南澳镇总兵员缺。著陈林每调补。该部知道。　　

○刑部尚书盛安奏、湖广民人熊宗正、殴死无服族祖熊建候一案。现在按律拟绞。尚未具题。乃御史万年茂、会核时。以年未及岁之犯。向例于按律拟抵外。题请免死收赎。今熊宗正、年仅十五。未经一体声叙。请敕交廷议。查十岁以下杀人者。例应拟罪请旨。十岁以上者。向无此例。谨将从前办理同异缘由。并此次不行援案题请之处。逐一声明具奏。得旨、刑部专司刑名。其办理各案。前后互异之处。必有缘由。万年茂既未深知。又未向该部详查。但据己见。即行陈奏。未免急遽。此案现交九卿议覆。著将盛安所奏、一并交九卿妥议具奏。寻奏、查雍正十年、丁乞三仔、殴死丁狗仔一案。因丁乞三仔、年仅十四。先被丁狗仔欺凌起衅。又系拾掷土块误伤。是以得从末减。今熊宗正殴死熊建侯。起衅既由于该犯。且又执持凶器。虽年齿尚幼。而情罪较重。未便从宽。请嗣后十五岁以下杀人之犯。令该督抚、查明实与丁乞三仔情罪相等者。援照声请。听候上裁。从之。　　

○江苏巡抚陈大受疏报、靖江县、乾隆九年、新涨折实平田、十二顷九十七亩有奇。又新坍折实平田、三顷五十四亩有奇。分别升蠲额赋有差。　　

○署广西巡抚托庸疏报、临桂、义宁、来宾、象州、宾州、并郁林、等六州县、首报乾隆九年、垦熟民屯水田、二顷八十六亩有奇。　　

○以大学士公讷亲、兵部右侍郎开泰、充经筵讲官。　　

○癸未。上诣畅春园、问皇太后安。　　

○户部议准、署广西巡抚托庸疏称、粤西各处铜厂。因官买余铜过多。商人未能获利。以致开采寥寥。鼓铸不敷。请将各厂所出铜。止以三分抽课。余铜七分。听商自卖。俾得踊跃开采。课铜亦可充裕。从之。　　

○补行引见考选御史之吏部员外郎王显绪等二员。得旨、王显绪、乔履信、俱著记名。入于从前记名人员内。以御史用。　　

○甲申。上御勤政殿听政。　　

○谕、从前石林口冲决。用过修筑工料银二十三万九千一百余两。部议著落该管河员、照数赔补。原以该处旧有土坝。致被冲决。应照疎防之例赔修。第闻石林土坝。系乾隆五年间。河臣率民修筑之工。并未动用钱粮。与永定官堤、疎防冲决者有间。且七年黄水异涨。亦非寻常可比。动项既多。该管各员。势必艰于赔偿。著格外加恩。免其追赔。嗣后凡有堤防处所。务须先事绸缪。毋得再蹈前辙。若稍有疎虞。决不宽贷。该部即遵谕行。　　

