<!-- { "loadSidebar": true } -->
○是月。直隶总督方观承奏、子牙河自大城县属之张家庄以下。分为正支二河。正河行水四分。支河行水六分。臣与阿桂。裘曰修。上年查勘。议请深开正河。复面奉圣训。以子牙支河既甚深通。即可改为正河。查支河之尾。归入正河处所。形势不顺。每易停淤。若从子牙河顿南穿堤而出。斜向东北挑河二十余里。引入正河。即以挑河之土。于东岸筑成堤埝。使水无旁溢。形势益顺。得旨、如所议行　　

○江苏巡抚庄有恭、浙江巡抚熊学鹏会奏、查海塘情形。如海宁城东之念里亭。城西之戴家桥。大石塘外。向未建有坦水处所。地当冲要。应估筑坦水共长一百七十七丈七尺。令一律完整。春汛前分段赶筑。报闻　　

○两淮盐政高恒奏、江西一省。广信则食浙盐。赣州、南安、宁都、三府州。则食粤盐。其食淮盐者。惟南昌等府。而其中建昌一府。又与闽盐接界。向于要隘处委商巡缉。日久怠生。巡缉视为具文。增卡徒资浮费。今与抚臣辅德商办。其卡与地方官署相近者。即改为官巡。如仍须商巡者。一卡祇留一商。俾专责成。至淮盐到西。各处水贩铺户。俱赴南昌省埠转贩运销。其经手交易之卖商。又不免从中那掩。是以淮商被欠仍多。现饬各卖商将本身那掩。与水贩铺户赊欠呈出。定限勒追。嗣后赊项明立限期。再西省亦有公匣。专代扬商料理应酬等事。亦即裁彻。得旨、好　　

○河南巡抚阿思哈奏、河南抚标马兵马匹。每月按期操练。不过数次。步兵自图上进。平时且可通融练习。及考拔马粮。即将旧兵遗马顶用。原不必另设官马。请裁额外官马十匹。变价还项。另设生息银一千五百两。原为餧养之费。今仍存商营运。另备实用。得旨、如所议行　　

○陕甘总督杨应琚奏、凉庄第一起移驻伊犁官兵。现在定期起程。其盐菜等银。若沿途接续支领。事属繁琐。当饬凉州府将眷口盘费核总支给。盐菜银豫支三个月。均于府库动用。俟至伊犁后。有余不及。核明另办。其官兵跟役口粮。移行凉、甘、肃、安、暨哈密、辟展、乌噜木齐等处经过地方。按站支领。至官兵眷口。行走前后参差。需员协同护送。已委文武员弁。照料直送伊犁。仍饬凉州以西甘肃以东各营。每站派官二员。带兵十名。接督护送。其哈密以西。亦移咨各处办事大臣照料。复恐长途车辆伤损。骡头疲乏。一并宽余备用。得旨、好　　

○又会同护理陕西巡抚方世俊奏、今于西安满兵内。移驻凉庄二千。自本年为始。分为三起。每年移驻一起。统计移驻马步兵二千。每年余例支本色粮一万三千九百余石。请于存营八旗暨绿旗九营兵内。均匀摊给。仍按摊给本色之数。扣除应领折色之银。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三


大清高宗法天隆运至诚先觉体元立极敷文奋武孝慈神圣纯皇帝实录卷之七百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。二月。癸未朔。军机大臣等议覆、方观承奏报。直隶省节年城工。用过协耗捐罚各项。除将开报不符数目。饬查覆奏外。嗣后请饬该督。凡有修理工程。必须兴修之始。即将原估细册。及动拨何项之处咨部。仍于年终。将一年内工程用项奏明。并造四柱清册。送军机处存案。工竣报部核销。至捐罚修城一项。如系该员自行经理者。无庸造报。其出赀缴库。另派地方官承修者。即与库项无异。亦应报部核销。未便在外销结。从之　　

○又议覆、陕甘总督杨应琚奏称、陕甘各标营内。移驻乌噜木齐兵四千名。内有原营兵少之处。统计应添补兵二千五百八名等语。查陕甘自展拓新疆以来。伊犁已驻将军。乌噜木齐。巴里坤。久成腹地。陕甘各标营兵。不过差操巡防。足敷应用。无庸遽筹添补。至实有不敷各处。即于督标各营内酌量拨补。从之　　

○尚书舒赫德奏、前军机大臣议。厄鲁特兵移驻伊犁。由边外行走。照从前察哈尔兵例。一体给与银两口粮。惟是从前带领察哈尔兵之官员等。送到即回。是以仅给一年俸禄。照品级。给马匹及盐菜银。不给驼只。今此次挈眷移驻。情形不同。自应给与驼只。但恐伊犁水草不甚相宜。请改给牛马各一。于孳生牧群内挑用。并交察哈尔都统巴尔品。酌添如数。派向导带领行走。至热河满洲官兵。亦应照军机大臣原议。与凉庄满洲官兵。一体给与俸饷。官员等、每家口四人。给车一。每户给装载什物车一。丁等、每户给车一。两户给装载什物车一。再官员等应给之项。业经办给。其兵丁应给银两。酌留三分之一。与给赏跟役之银。俟明年由伊犁前往雅尔时。令将军等照数给与。庶免中途花费。得旨、移驻伊犁兵丁。虽有厄鲁特总管等官带领。沿途无一大员。不能统束。著派护军统领乌勒登。送往伊犁。交代后仍著回京。其自京往伊犁之厄鲁特等。即交乌勒登带至热河。再厄鲁特官兵。应得马二千余匹。牛四百余只。及豫备添补马牛。若自巴尔品处送至热河。未免长途疲乏。应令缓行。迎至伊等所经路口等候。俟厄鲁特官兵到时拨给。再派出之厄鲁特官兵。所欠孳生官店价银四百余两。著加恩豁免。余依议　　

○甲申。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事第。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官阿桂。刘纶。进讲论语因民之所利而利之一句。讲毕。上宣御谕曰、天子以四海为家。则四海之民。皆吾一家之赤子也。保赤之心既切。因利之政当求。制田里。教树畜。使之知节俭。务耕桑。因五方之财。阜万民之产。斯所谓不费之惠耳。博施济众。尧舜犹病。盖孔子训子贡以为仁之方。非谓不捐已财以与人也。且天子何得有已财乎。不达因利之旨。将谓府库为天子之财。且捐此财以与人。则谓之费。见何小哉。夫四民之所以自谋其生理。亦已勤矣。农耕于野。工商勤于市。士虽不逐逐然。其所以为仰事俯育之资者。亦必有谋焉。使为政者。人人而为之图。给之求。则弊精劳神。且有所不能遍及。此所谓费也。此所谓不能成其惠也。不啻此也。即因利之言。亦当有所权宜于其间。而不可以冒昧行之。今夫垦辟岂非劝农之举。而一有不实。将致勒民承种。以纳粮重为民累者矣。积储岂非有备之图。而行之过甚。将致踊贵于市。而艰籴饔飧莫给者矣。其他可以类推者。不可胜举。故孔子因民之利之言。所包括者甚广。而不可徒于不费求之。则思过半矣。大学士刘统勋奏曰、皇上以躬行者立论。所谓实心实政也。上曰、难处正在此。惟其贵实行之。自觉不易。若作费财讲。人君岂有私财乎。讲官暨侍班官跪聆毕。兴。直讲官观保。彭启丰。进讲书经屡省乃成一句。讲毕。上宣御论曰、乐于兴事者。固易至于纷更。习于姑息者。亦易至乎玩愒。屡省乃成。盖两致意于敕毖。而非一惟戒夫率作也。盖纷更之失。如无疾而投医。玩愒之失。如有病而不药。其致祸虽有迟速之分。而其终至不起则一也。故兴一事焉。必谨于其初。不可为近名邀利之举。不可用一已偏执之见。慎厥终。惟其始。使日久而可行。行之而无弊。即当无事之时。亦必朝乾夕惕。谨几慎微。省之于不见不闻之际。而待之于无形无声之表。夫然后气体清明。措施咸当。以之存养。斯廓然而大公。以之临莅。斯物来而顺应。解书者率致意于兴事之省察。而未虑夫宴安之酖毒。此不可以不辨。讲官暨侍班官跪聆毕。尚书阿桂奏曰、皇上纯亦不已。不特省于用人行政之时。而省于基命宥密之地。与赓歌扬拜之旨。千古一辙也。臣等幸侍讲筵。亲承圣训。不胜荣幸之至。奏毕。诸臣出就拜位。行二跪六叩礼。礼成。上还宫。赐讲官暨侍班官等宴于协和门　　

○遣官祭先医之神　　

○太常寺奏、各坛庙树木。间有枯株。应诹吉补栽新树。请简员承办。得旨、著阿里衮、英廉、三和、五福、办理　　

○尚书舒赫德等奏、郑家庄兵。除拣派福州驻防外。其余应回京当差。得旨、郑家庄兵丁。伊等多系亲属。共处年久。今遣往福州二百五十名。其余三十名回京当差。殊觉不便。著将此三十名。一同派往。俟下次请人时。即入于应派数内　　

○乙酉。予已革辅国公德谨弟德春、为镇国将军　　

○顺承郡王恒昌曾祖母伊尔根觉罗氏故。予祭如例　　

○是日起。上以祭社稷坛。斋戒三日　　

○丙戌。谕曰、御史喀尔崇义奏、此次经筵。赏赐大臣筵宴。派出护军参领。并不严管。致不肖之徒。乱夺食物。请将查看之护军参领。交部察议等语。赏赐大臣筵宴。典礼攸关。查看护军参领。并不严管。以致乱夺食物。非礼实甚。著将所派之护军参领等、交领侍卫大臣严察议奏。向来太和殿。丰泽园等大宴。朕俱特派王大臣看管。此等照常筵宴。亦当特派人看管。嗣后若有此等照常筵宴。该部将八旗护军统领等职名进呈。朕亲派一员。令其特管。所派之护军统领。即领该旗之护军参领。护军等严查。若有疎懒者。朕于所派之护军统领是问　　

○又谕、据舒赫德等奏称、热河满洲厄鲁特兵丁出派一千五百名。携眷前往伊犁。伊等所遗房屋。除给由京移驻满兵外。尚余若干间。请给每年随围之侍卫、拜唐阿居住等语。此项房屋。与其空闲。莫若给侍卫、拜唐阿居住。既便当差。又可省费。著交玛瑺派人看守。毋使坍废。俟朕至热河备用　　

○丁亥。祭先师孔子。遣諴亲王允秘行礼　　

○谕曰、福鼐驻藏办事。业经三载。著派副都统阿敏尔图、前往更换　　

