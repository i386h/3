<!-- { "loadSidebar": true } -->
○又谕、据巴延三明白回奏、并自请议处一摺。内称李福擕带玉石。由边墙一带行走。至山西汾州、潞安。路径共有三条。俟部臣讯明李福、张銮、确由何路入山西境。再将未经盘获之地方官查参等语。现据军机大臣讯明张銮、李福、擕带玉石。于上年十一月、由甘州、凉州走。二月初、至山西绥德、永宁、汾州、平阳等处。前往河南。由临淮关、至浦口换船。过江宁。由泗安一路。四月初、绕道至苏州等语。沿途地方官。何以毫无盘诘。著巴延三、即将山西各处不行盘获之地方官。查明参奏。至巴延三、平日不能稽查觉察。所司何事。甚属非是。即交部严加议处。不过革职留任。仍不足以示儆。著传谕巴延三、即行切实自行议罪具奏。其甘肃自嘉峪关、及各州县。复由肃州至凉州。所过之地最多。且所至均有查拏玉石之责。乃竟听伊等安行无忌。该地方官获谴甚重。即河南、安徽、江苏、浙江、不能盘查之各地方官。及各关监督。亦均难辞咎。并著各该督抚、查明参奏　　

○庚辰。谕军机大臣等、据杨景素奏、福建延平府上洋通判员缺。于本年九月二十四日。准抚臣德保札称、此缺先经两司。以兴化府通判李炜请调。但查李炜、试俸未满。恐干部驳。兹据司详、以漳州府分驻石码通判顾朝泰调补。可否照依司详办理。札商到臣。随详加确核。顾朝泰、较优于李炜。即于九月二十八日、会摺具奏。并札覆抚臣。兹于十月初六日。又准抚臣德保来札。延平府上洋通判员缺。仍以兴化府通判李炜请调。业经具奏。并声明未及会衔。办理两歧。实非意料所及等语。上洋通判一缺。德保既知李炜恐干部驳。札商杨景素、欲以顾朝泰调补。因何不候杨景素札覆。复将李炜奏调。且阅杨京素摺内称、九月二十四日、接到德保之札。约计程期。应是九月中旬所发。德保因何札致杨景素未久。复于九月二十一日。仍以恐干中驳之李炜、奏请调补。非但事涉两歧。且与札商之语。亦自相矛盾。殊不可解。著传谕德保、即行明白回奏。寻奏、臣因上洋通判。无合例可调之员。先曾札商杨景素、将顾朝泰调补。继因石码分驻漳州。民情刁悍。未便遽易生手。遂将李炜奏请。又因要缺不便久悬。一面具奏。一面札知杨景素。故致两歧。得旨、该部议奏　　

○赈恤安徽亳州、蒙城、阜阳、宿州、凤阳、寿州、灵璧、怀远、凤台、泗州、盱眙、天长、五河、定远、和州、全椒、来安、当涂、芜湖、繁昌、合肥、巢县、庐江、霍邱、滁州、六安、含山等二十七州县。本年水灾贫民。并缓徵漕项银米有差　　

○辛巳。谕、据杨魁奏、赣榆县民韦昭、禀首伊侄韦玉振、为父刊刻行述内。有于佃户之贫者。赦不加息。并赦屡年积欠之语。殊属狂悖。而行述内、叙其祖著有松西堂稿。因委员赴其家。查无别项违悖。讯明松西堂稿。亦已无存。惟家谱内云。山东日照县人丁椒圃有传。已飞咨国泰、密饬查覆。一面带犯至苏确审。又据宝山县职员范起凤、呈控堂弟范起鹄、串窃书籍。因有应缴违碍禁书。被其挟制等情。必因为人查出。假称被失。并据该州解到书籍。查有现在应缴之禁书亭林集等数种。即委员赴其家。严查有无狂悖著作。及别项应缴禁书。提齐人证。至苏审究等语。所办殊属过当。即此可以见杨魁之不能实心办事也。查缴违碍书籍。屡谕各督抚实力稽查。而伊等率以具文塞责。即如徐述夔所作逆词。狂悖显然。且刊板已久。该抚并未豫行查出。及被人告发。陶易尚欲为之消弭。若非刘墉据实具奏。几至漏网。然亦因其诗有明朝期振翮。一举去清都之句。借朝夕之朝。作朝代之朝。且不言到清都。而云去清都。显有欲兴明朝、去本朝之意。而其余悖逆词句。不可枚举。实为罪大恶极。是以提犯解京。命廷臣集讯。定徐述夔等以大逆不道之罪。律陶易以故纵大逆之条。以正人心而肃法纪。此因实有逆词足据。故不可不办也。今杨魁因前案之失。意存惶惑。遇有控首逆词之案。不论其事之轻重。纷纷提讯。株累多人。自以为办理认真。而不知其过当。以饰其前次之不能查察徐述夔逆词等之罪。夫韦昭控告伊侄韦玉振、于伊父行述内。叙其自免佃户之租。擅用赦字。于理固不宜用。但此外并无悖逆之迹。岂可因一赦字。遂坐以大逆重罪乎。至各处违碍应毁书籍。各省现在陆续查缴。但经缴出。其迟早原所不计。若始终隐匿不交。后经发觉。即不能复为宽贷。并当视其所藏之书。系何等违碍。以定罪名耳。至此等控首之人。不过闻有蔡嘉树告徐食田一案。遂尔效尤挟制。以快其私。非实心尊君亲上也。现经审明蔡嘉树、因徐食田不允赎田。挟嫌出告。其心亦为私而非为公。且作述夔书籍。刊刻已十余年。蔡嘉树自必早有闻见。若非近时涉讼之隙。彼仍隐忍不言。以此论之。蔡嘉树原不能无罪。第因所控逆词不妄。既办逆案。不必究及原首之人。是以从宽免议耳。设此后复有首告逆案之人。该督抚即应悉心研鞫。辨其真伪。如虚。仍当治以反坐之罪。据实具奏。使奸顽知警。不敢妄行。若如杨魁、则怨家欲图倾陷者。片纸一投。而被控之身家已破。拖累无辜。成何政体。且告讦之风。伊于何底乎。况如途述夔之逆词。久经刊印。地方官理应切实访查。本不待他人之出首。各督抚又不可因此旨。而因噎废食耳。朕综理庶务。从不豫存成见。其情真罪当者。必不稍事姑容。其事属虚诬者。更不肯略使屈抑。且从不为己甚之举。致滋流弊而长刁风。杨魁经朕简用有年。岂尚不能仰体朕意乎。杨魁、著交部议处。并将此通谕中外知之　　

○兵部等部议准、陕甘总督勒尔谨奏称、阶州属白马关地方。系川陕入甘大路。离州窎远。易藏贼匪。请于阶州营把总、酌派一员。带兵二十名、驻劄巡防。仍令阶州游击、分季抽调操演。从之　　

○赈恤湖北江夏、武昌、咸宁、嘉鱼、蒲圻、崇阳、通城、兴国、大冶、通山、汉阳、汉川、黄陂、孝感、沔阳、黄冈、蕲水、麻城、黄安、罗田、蕲州、黄梅、广济、钟祥、京山、潜江、天门、荆门、当阳、安陆、云梦、应城、随州、应山、江陵、公安、石首、监利、松滋、枝江、宜都、远安、襄阳、枣阳、宜城、南漳、榖城、长阳等、四十八州县卫。本年水旱灾贫民。并予缓徵　　

○旌表守正捐躯湖北来凤县民王秀林妻袁氏。湖南浏阳县民曾常清妻欧氏。　　

○壬午。谕军机大臣等、前据军机大臣审讯高朴家人李福、供出高晋给与护牌。寅著、于淮关盘获时。将牌收去。李福亦曾于萨载处供明。伊等竟匿不上闻。而高晋于屡次传谕询问时。亦始终欺隐。业经降旨严饬。并令高晋明白回奏。并著寅著、将所收高晋原给李福护牌。即行缴出呈览。兹据寅著将护牌进呈。阅牌内称、接准钦差驻劄叶尔羌办事大臣高札知。现差家人李福等来南。到苏办理贡物。发给执照。以免沿途盘诘等语。高晋此事。错谬太甚。实出情理之外。高朴职系侍郎。本非应行进贡之人。而驻劄叶尔羌办事大臣。或因所赏养廉优厚。积有赢余。将回部玉栀、及痕都斯坦所做玉器。购买数件呈进。朕亦间为收存。若将苏州所做玉器呈进。朕一见即能辨别。不但不收。必且查究重治其罪。十余年来。从无此事。众所共见共闻。且高朴又非织造盐政关差、及各督抚可比。朕又屡经降旨。庚子年七旬万寿。不许内外大臣进贡。亦高晋所深知者。若西宁、基厚或差人赴苏办贡。尚属事之所有。高晋可以不问。今高朴有何贡之可办。而差人远赴苏州。且请护牌执照。非私偷玉石。至苏牟利而何。高晋、非糊涂不晓事之人。乃并不向李福盘诘。辄给李福护牌。其形迹业已显露。是高朴之事。高晋虽欲诿为不知。其谁信之。即令其扪心自问。亦恐难以自欺也。朕简任高晋封疆有年。因其平日公正自持。推心倚畀。且目为督抚中杰出之员。今以此事而论。所谓公正者安在。尚得称为好总督乎。况高晋身为大学士。尤当公尔忘私。乃于伊侄高朴偷卖玉石一案。始终隐匿欺罔。实属昧良负恩。高晋以阁臣而兼总督。事君之道。当如是乎。今朕已加恩。不明治高晋之罪。著将寅著缴到护牌。发交高晋阅看。使其知所愧耻。伊如尚有人心。能无汗惧无地。且将何以自解乎。高晋、著再传旨严行申饬　　

○又谕、兵部议驳、国泰条奏内、挑出鸟枪兵丁。不当别项差使。及制造鸟枪。必与本人手法相合二款。所驳甚是。已依议行矣。山东鸟枪兵。通计应有五千名。自应令其概行操演精熟。若于各营兵内。另挑五百名。专习鸟枪。仅得定额十分之一。其余未挑之兵。皆可不复留心操演。是名为训练起见。而熟习鸟枪者。转较从前大减。变更成例。岂整饬营伍之道。至兵弁演习鸟枪。如平时训练纯熟。施放自能有准。若因打靶中少。欲为另制与手法相合之枪。势必一兵专给一枪。遇另行挑换之时。又须将鸟枪另制。成何事体。国泰巡阅营伍时。果能实心简核。技艺自皆精熟。营伍亦必改观。岂藉条陈塞责。况又不晓武备。强作解事乎。国泰人尚明白。但总不免喜事见长。意欲常有条奏。以见其留心公务。不知封疆大臣。惟当深体朕意。察吏安民。督练军实。初不在无益之条陈。逞才自炫。国泰、著传旨申饬。嗣后务当切戒。勿再高兴干咎　　

○又谕、前据吴虎炳奏、兴安等八州县。八月以后。雨泽稀少情形。业经传谕该抚、令其董率各属。实心查勘。如有被灾处所。查明分数。照例妥办。兹复据奏、续查得柳州府属之柳城县地方。亦因八月初间缺雨。多有被旱之处。现在委员、协同履勘成灾顷亩分数。一并具题。著再传谕吴虎炳、令其督饬属员。一体实力勘查。照例妥办。勿使吏胥侵渔滋弊。副朕轸念　　

