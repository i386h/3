<!-- { "loadSidebar": true } -->
○户部议覆、护江苏巡抚安宁疏称、江苏每年鼓铸。需用黑白铅觔。向由楚办。现闻黔省铅厂甚旺。请照江西改办例。亦改由黔省办买。并酌动钱本银两。专员赍解黔省。交该省委办京铅之员带办。协同苏省委员。运到仪徵。换船交卸。查黔省黑铅。于江西改办时。已据该督咨覆、并无多余。江苏鼓铸。需用黑铅。应令该抚另行筹办。所需白铅。准改由黔省办买。但该护抚所称、动项委解办运之处。是否可行。应令贵督酌筹。咨覆苏抚。妥协办理。从之。　　

○又议准、云南总督兼管巡抚事张允随疏称、办运本年京铜。工本不敷。请将收存江、浙、二省采买铅铜工本银。全数借用。俟部拨铜本到日归还。从之。　　

○旌表守正捐躯之浙江奉化县民黄殿凝女、黄氏。　　

○壬子。谕军机大臣等、瞻对用兵一事。十一月二十四日。接到庆复十一月初六日奏摺。略悉彼地情形。此后便未见庆复再奏。且伊奏内、称中路班滚贼巢。隔江难进。惟俟南北两路兵到夹攻。使班滚反顾。方可进兵。而北路又复险阻难进。现议于寨后。再为加兵夹攻等语。即奏报克捷。亦祇焚毁碉楼数座。杀伤贼徒数人。其余大率逃入箐中。未见有覆巢压卵之势。今贼势颇众。素性狡猾异常。天兵压境。尚敢负险拒敌。看此情形。似难克期剿灭。此番进兵。原期歼灭根株。为一劳永逸之计。若草率结局。不但国体有关。且将来又费周章矣。尔等可密寄信与庆复等。令其酌量情形。若果难于制胜。李质粹似当领兵前进。以壮声援。其李质粹所驻之处。即令庆复前往驻劄。就近调度。若需添兵前去。即将满兵带数百名去亦可。朕意如此。令伊等即速妥议。总以万全妥速、克奏肤功为要。一面办理。一面奏闻。并将近日情形。详悉速行具奏。　　

○又谕曰。庆复、著补授大学士。仍留川陕总督之任。高斌、著协办大学士事务。　　

○户部议覆、甘肃巡抚黄廷桂疏称、陇西、秦州、等州县。夏被水旱等地亩。成灾五分以上者。按分数、分别极次贫民。先赈、加赈。并将不能复种秋禾地亩。照秋灾例赈恤。其陇西县、沙压园地。借给工本垦复。缓至丁卯年。分二年清还。肃州九家窰等处被灾屯田。承种户民拮据。请将伤存夏禾。免其平分。旧欠口粮缓徵。所下耔种豁免。勘不成灾之狄道、金县、渭源、陇西、西和、伏羌、通渭、平凉、崇信、华亭、泾州、灵台、固原、镇原、真宁、阶州、山丹、镇番、平番、西宁、碾伯、等州县之村堡。应借耔种口粮者。酌借接济。得旨。依议速行。　　

○又议准、贵州总督兼管巡抚事张广泗疏称、黔省僻在边徼。环处万山。不通舟楫。每岁产米。不能更供邻近州县赴籴。况隔境采买。脚费较本境过倍。请嗣后有应买米谷。各就本属地方采买。从之。　　

○刑部等部议覆、通政使张若霭奏称、本年秋审。各省罪犯。因调奸致本妇羞忿自尽者甚多。请嗣后凡图奸未成者。即于三日内。将该犯枷责。以平本妇羞忿。不致轻生。该犯亦可免抵偿。应如所请。嗣后似此案件。固无许乡保闻风禀报。但本家投明。乡保不即禀官者。照窃盗等事。甲长不行转报例治罪。乡保已禀。而该州县不即审理。致本妇怀忿自尽者。照违令律参处。再、端方妇女。多畏到官、抛头露面。往往因此反致戕生。应令地方官、虚衷详审。毋得滥拘。并出示晓谕。凡遇调奸情事。即令报官审理。慎勿轻生。从之。　　

○奉恩将军尚嘉纳故。以其子隆泰、袭职。　　

○以故贵州沙营司土官沙浕美之子沙钟琯、袭职。养龙长官司蔡燕故。无子。以其弟蔡鲁袭职。　　

○旌表守正捐躯之安徽阜阳县民谢三得妻、訾氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百五十四



大清高宗法天隆运至诚先觉体元立极敷文奋武孝慈神圣纯皇帝实录卷之二百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。十二月。癸丑。上诣皇太后宫问安。　　

○谕军机大臣等董芳摺内。称昭通地方。地土肥饶。货财备聚。夷猓必应先事预筹。奴才会同文武。外则加意抚绥。内则严禁防范。分班巡逻。以杜不测等语。董芳此摺。著抄寄张允随阅看。但昭通地方。现在宁谧董芳所奏。或先事绸缪。预行防范之意。或果夷猓有何不安静之处。或董芳故为张大其词。著张允随留心办理。　　

○又谕曰。云南楚姚镇总兵官纪龙、年力就衰。著以原品致仕。　　

○礼部等部议覆、顺天府府丞郑其储奏称、大、宛两县。额进生员。冒籍居多。冒籍得以入考。由冒同乡在顺天之进士举人贡监生员为父兄。而冒有籍贯之人。藉此获利。欲杜冒籍。宜彻底澂清。应如所请。凡冒籍顺天中式之进士举人等。入籍未满二十年。及满年而有原籍可归者。统以一年为限。由科甲出身之现任京员。及候选进士举贡并监生。赴大、宛、两县呈改。廪增附生。赴该教官呈改。改归原籍后。廪生仍照本生年分次序。食饩挨贡。逾限不改。生监褫革。候选进士举贡斥革。现任京员革职。该管官查出免议。科道纠参。或旁人首告。该管官罚俸一年。至冒籍既清。恐应试者少。该学政考试时。凭文取录。宁缺无滥。又、工部右侍郎励宗万奏、顺天大、宛、两县学。一府学。共取进七十五名。本地力学者少。外籍视为捷径。顶冒愈多。请将大、宛、两县额进五十名。令该学政凭文取录。其顺天府学、额进二十五名。照各省府学。匀予合府州县拨取。查大宛学校。为四方冠冕。进额自应从优。即一时应试人少。宜照宁缺无滥例考取。未便将现定府学额数。归合府州县匀拨。又奏、本籍廪生。宜先期选择。应如所请。令大、宛、知县教官。择行优廪生。申送府承查核。临期认保。又奏、审音宜特派大臣一二员。或满洲御史一二员。协同详审。乐舞生、一例审音。查审音、向专责大、宛、知县及府丞。今以两县童试。特派大臣。似非政体。应于府试时。该府丞移咨都察院。奏派满汉御史各一员。会同审音。乐舞生、令知县教官。一体审音。声音不合。究出冒籍情弊。将本生廪保照变乱版籍律治罪。受财、计赃从重论。申送之知县。照徇庇例议处。教官婪赃者。计赃定罪又奏、直隶各州县。皆有冒籍。请饬下总督、学政、加意整饬。应如所请。令转饬各属州县。嗣后州县官。有招集乡人。或受人嘱托。硬派廪保等弊。提调等官瞻徇者。该督、该学政、查参。又奏、从前冒籍。历仕外任者。请无论官大小。俱令呈明上司。改归原籍。应如所请。各省大小官员。由冒大宛籍、入学中式出身。非入籍二十年。无原籍可归者。俱令呈改。逾限不首者议处。得旨、大宛两县。考取生员。额多人少。实有冒滥情弊。或照励宗万所奏。变通办理。或裁减额数。以收真才。著大学士等妥议具奏。余依议。寻奏。顺天府府学。拨取二十五名。嗣后照外府例。一体通融酌拨。至大宛县学。各取二十五名。府学既议通拨。则人数尚不过多。未便遽行议裁。应令该学政科试时。凭文拔取。核其实数。果应酌裁。另行奏请。从之。　　

○兵部等部议覆、据湖广总督鄂弥达等、册开湖南、湖北、等省。出师城绥。擒剿逆苗之在事有功文武官弁兵丁。并徇难阵亡、受伤病故、汉土官弁兵丁题请议叙议恤。应如所请。在事有功员弁兵丁等。分别议叙。阵亡之千总张文英。把总张章、王宗江、邓廷瑞、李三省、欧国璋、林玉、外委邓岐山、汪自成等。照例给予恤银。并荫子弟一人、以把总用。遇苗被害之巡检王淦、加赠县主簿。照例给予祭葬。一二等军功病故文武官弁。荫一子七品监生。以把总补用。三等军功病故者。荫一子八品监生。以外委把总、分别补用。其伤亡官弁。及阵亡伤亡兵丁乡勇等。分别赏恤。从之。　　

○刑部议准、甘肃按察使顾济美奏称、向来甘省官员。犯徒罪者。俱照各省流寓人、犯徒例。即在所犯地方充徒。而各省官员犯徒。则有递回原籍。定地发配者。办理既不画一。且递回原籍充徒。祇该地方官、与行文之上司。知其犯事罪由。其余各官。俱不能知。惟于犯事地方充徒。上下同僚。触目警心。俱知惧惮。请嗣后各省俱画一办理。从之。　　

○工部等部议准、甘肃巡抚黄廷桂疏称、西宁县旧有仓廒一百四十五间。内镇海、威远、北川、等处共一百二十五间。年久损坏。应请修理。从之。　　

○川陕总督公庆复奏、松潘镇总兵邵铨。曾经该镇中营游击张允敬、揭报营私取利各款。奉旨解任质审。当即饬龙安府知府。转移松潘同知。就近提齐各官证研讯。已据证佐供吐确凿。而邵铨恃系有职大员。矢口狡展。应请旨革职。交川抚确审定拟。得旨、著照所请行。该部知道。　　

○一等男张松龄故。以其子张英、袭爵。三等男秀林故。以其弟玉林、袭爵。　　

○一等镇国将军永焕故。以其子仪启、降一等。袭封一等辅国将军。　　

○旌表守正捐躯之河南虞城县民李克明妻、陈氏。　　

○甲寅。谕曰。驻藏副都统傅清奏。扎萨克头等台吉、齐旺多尔济病故。据郡王颇罗鼐、请将齐旺多尔济职衔。赏给伊侄旺对。伊系合家受恩之人。令其管辖兵丁。办理诸务。实为有益。朕前加恩、将乌镇和硕齐。作为扎萨克头等台吉。给伊弟承袭以来。所交诸务。奋勉出力。今齐旺多尔济病故。请将伊兄讷颜和硕齐之子旺对承袭。著照所请、施恩令旺对、承袭扎萨克头等台吉。　　

○户部议覆、署河东盐政众神保奏称、山西夏县。陕西蒲城。引盐难销。请将夏县减引一千三百十道。蒲城减引一千九百二十九道。俱改归河南唐县。作余引行销。查余引一项。每年尽销。存剩仍行缴部。并无额定考成。若将夏、蒲、二县减引。改作余引行销。恐亏正课。应令该盐政、会同河南、山西、陕西、各督抚酌议。或即拨归唐县。作为额引。或通查额引不敷之州县。量为酌拨。得旨、依议速行。　　

