<!-- { "loadSidebar": true } -->
○河南巡抚富勒浑奏、豫省堵筑漫口。挑挖引河。所需物料人夫不少。向例通省派办之料。缓不济急。请饬委员就近采买。每秸一斤、银四厘。麻一斤、银六分。其拨夫旧例。亦系阖省按粮拨送。但远近不一。总难应手。请饬开、归、彰、卫、怀、各属觅雇。每名每日银四分。并津贴银一钱。得旨、所办好。　　

○是日、驻跸中关行宫。　　

○丁亥。谕军机大臣等、据萨载奏、现在运河水势稍长。酌量分洩。并亲往查勘料理一摺。豫省北岸黄水漫溢。由运河分洩各处。其经过运河。河身自不免淤垫。即使运河无碍。或淤沙尚轻。其黄水淹灌之微山湖、湖底必有沙泥停积。屡经降旨询问萨载、国泰等、令其查明据实覆奏。乃节次萨载等奏到摺内、并未将实在情形。详悉声覆。甚为廑念。现在萨载堵筑魏家庄漫口、已经合龙。起身前赴运河、勘筹分洩各事宜。著即顺便至微山湖一带。查看湖底浮沙淤垫情形。其现在湖身浅深丈尺。比前若何。即详悉确查。迅速覆奏。至东省运河、及南阳昭阳等湖。是否不致淤垫之处。并著国泰、一并覆奏。又本日李奉翰等奏、坝台镶筑坚实。赶紧进占。并兴挑引河日期一摺。览奏俱悉。摺内所称、一面督率夫役进埽。一面将引河挑挖宽深。使其势若建瓴。黄水去路畅达。庶坝工不致著重。合龙易得迅速等语。所办好。该处挑挖引河宽深。开放时自然得力。于堵筑合龙。较为捷速。至所称漫口溜势。比前稍缓。人夫物料。亦源源到工。现在督率在工人员。加紧赶办。是目今第一紧要之务。现在每日进埽若干。约算何日可以竣事。即著李奉翰等、据实先行奏覆。将此由六百里传谕萨载、李奉翰、韩鑅、富勒浑、国泰、知之。并将此旨、及萨载、李奉翰、原摺。先行附便钞寄阿桂阅看。　　

○又谕、据富勒浑奏、堵筑漫口。筹办夫料一摺。豫省堵筑缺口。挑挖引河。所需物料、自应宽为豫备。赶紧办理。以期迅速合龙。至从前阿桂等、奏请加价之案。系分作十年、于各州县内带徵还款。著传谕富勒浑、即将此项银两、现在已完若干。未完若干。及作何办理之处。查明据实具奏。寻奏、加价之案。奏定自四十六年为始。于地丁钱粮项下、每年摊徵银十万二千八百余两。兹查本年已完银六千一十五两八钱零。未完银九万六千八百四十七两九钱。现在陆续交纳。得旨。览。　　

○钦差大学士公阿桂、署理狭甘总督李侍尧奏、臣等遵旨将兰州城垣。公商增建。其地北临大河。西南两面、山岭重叠。惟城东平衍。请将大城向东展宽。西自外城安定门起。由拱兰门迤东至风神庙后。又自通远门东南角起。由迎恩门至广武门北角止。共添一千一百七十余丈。所有大城瓮城。俱多添一层。将西南二郭城拆去。兼劝谕两关厢居民移住。空出地面。宽留火道。其城西华林山、应筑营堡一座。移督标右营官兵驻劄。再于西南择据形势。设空心大墩四处。亦饬右营兵丁轮流驻守。得旨、如所议行。　　

○是日、驻跸波罗河屯行宫。　　

○戊子。谕、据吴玉纶条奏、甘省自三十九年以后报捐监生。每名令其补缴银六十两。所见甚小。王亶望等私收折色一案。朕本不欲办。恐各省因此讳灾。今种种弊端。水落石出。伊等于光天化日之下。竟敢明目张胆。网利鬻官。致朕不得不办。朕之苦衷。天下后世共见之。然侵渔各员。已将伊等平日私收冒销婪得赃私。查抄入官。亦足抵该省浮开冒赈之数。若又令各捐生纷纷补缴。是转开锱铢较利之端。于国家政体。甚有关系。朕不为也。吴玉纶此奏不准行。至该生等、明知折色违禁。乃相率报捐。亦不可不示惩儆。所有乾隆三十九年甘省开捐以后、报捐监生者、停其乡试三科。已经中式举人者、停其会试三科。其加捐职官现任者、罚俸三年。捐纳职官未经铨选者、俟到班三年后、方准铨选。其在各馆充当誊录者、著五年期满后、再效力三年。俱以奉旨之日为始。查明扣算。其止捐监生顶带荣身者、著加恩毋庸查办。　　

○又谕、甘省收捐监粮一事、地方官私收折色。任意侵欺。捏灾冒赈。酿成不得不办之大案。实非朕所喜也。且各省偶遇灾歉。皆动正项赈恤。何独于甘省赖捐监为乎。此后甘省捐监一事。竟宜停止。将此通谕中外知之。　　

○又谕、向来由内务府官员擢用道府者、丁忧回旗。于百日孝满后、例由总管内务府大臣、带领引见。其包衣汉军、未曾为内务府司员者、遇有丁忧事故。著照八旗汉军人员之例。俟二十七个月服满。归部铨选。毋庸于百日满后带领引见。著为令。　　

○又谕、兵部等部、议处疎防啯匪之文武各员弁、分别降调一事。啯匪诱胁多人。抢劫不法。已非一日。该地方文武各职。平日既不能实力稽查。临时又不能即时擒捕。以致四窜滋事。非寻常疎防可比。所有议应降抵之各员弁。俱著照所降之级实降。不准抵销。至成德委赴松潘。系今年四月后之事。何得声请免议。此即文绶有意瞻徇开脱。文绶、成德、均著交部另行议处。又已升游击之都司舒时可一员、其降调处分。系在都司任内之事。自应照都司品级议降。乃部议于游击现任内降调。必系书吏等高下其手之弊。该堂司官未能察出。殊属错谬。所有承办此案之该司员、及在京署兵部尚书德福等、并著交部分别议处。　　

○又谕曰、黄检著来京候旨。其凉州副都统员缺。著图桑阿补授。　　

○谕军机大臣等、据陈辉祖参奏、诸罗县知县杨慰。于该县境内贼首洪笼等、纠集多人。拒捕抢劫之案。并不实力擒拏。请将该县杨慰革职一摺。已明降谕旨、将该县革职、仍留该处协缉矣。至总督系专司戎政。向来各省、遇有参革文员、及地方事件。皆系巡抚专衔、会同总督具奏。何以今阅参奏诸罗县知县一摺、乃系陈辉祖出名。仅于摺尾声明会同抚臣富纲具奏。而富纲近在福建本省、何以转不先行奏闻。殊不可解。至诸罗县境内贼匪抢劫之案。看来已非一日。海疆要地。有此等案件。陈辉祖、富纲、何以不及早查办。此必近日因巡台御史抵闽、或恐为所觉察。先为此奏。以图塞责耳。陈辉祖、富纲、俱著据实明白回奏。　　

○又谕、兰州添建城垣。一切兴工估计。自须熟谙工程之员。前往办理。现在工部堂官、惟侍郎德成、于工程尚为熟练。但现在盛京一带办理城工。不便遽离该处。所有兰州城垣。业经阿桂等相度已定。俟德成于冬底回京时、令其前赴兰州勘估。亦不为迟。　　

○又谕、据章嘉呼图克图奏称、沿边附近循化等处一带地方喇嘛寺庙、多有回人滋扰。甚有将庙宇残毁者。现在苏四十三等、歼戮净尽。将来喇嘛可以安居等语。新旧教名色虽分。种类则一。伊等素不信佛。其残毁寺庙之人。是否即系苏四十三等新教。抑并有旧教之人。著传谕阿桂、李侍尧、查访具奏。并密谕、各土司韩煜等、将伊手下人时加管束。毋令滋生事端。仍当不动声色。令其潜消默化。各安本业。如有滋事者、该土司不时禀报。设法查办。总在该督等平日抚缉兼施。敉宁边境。即黄教亦得课诵焚修。不致受其扰累。若喇嘛滋事、亦不可袒护也。　　

○又谕、据郝硕奏、查明晚田实在情形一摺。内止称通查高阜远水之田。晚禾未能长发。亟须补种杂粮。农民艰于工本。现据南昌等十五县查报、每县会计民户。各请借谷一二千石、及五千余石。足资接济等语。所奏殊不明晰。前因该抚奏报各属缺雨情形。所奏已迟。因批谕该抚查有成灾者、不可讳饰。郝硕接奉后、自应即将所属是否成灾。其有成灾较重之处。自应照例题请赈恤。如勘不成灾。或应缓徵。或应借给口粮。均须分别详晣声叙。方为明妥。乃本日奏到摺内、仍属牵混含糊。并未分晰。岂不体朕念切民依之意耶。郝硕、著传旨申饬。仍著将缺雨各属、是否成灾之处。即行详晰查明。据实覆奏。　　

○又谕、甘省私收折色一案。骩法营私。弊端百出。现已将首先倡议侵冒分肥之勒尔谨、王亶望、蒋全迪等、俱分别明正典刑矣。至此案大小各员。勾通侵蚀。自应按律问拟。以彰国宪而警贪婪。但人数较多。若概予骈诛。朕心有所不忍。自当核其赃私之多寡。以别情罪之重轻。著传谕阿桂等、将各该犯所有侵冒银款、其在二万两以上者、俱当问拟斩决。二万两以下者、问拟斩候。入于情实。一万两以下各犯。亦应问拟斩候。请旨定夺。并开缮清单进呈。所有应行定拟案犯。俱著赶本年勾到以前具奏。毋致延缓。　　

○又谕、据国泰奏、黄水南注溜势、及湖河涨盛情形一摺。内称东省清黄各水。总以微山湖为会聚。今欲减东省水势。必先筹画中运河水之去路各等语。国泰此奏、未免在东言东。稍有急欲见长之意。黄水漫溢。所虑者在运河河身、及微山等湖淤垫。前已节次传谕询问萨载、国泰等、令其详悉确查。据实覆奏。不得稍存回护讳饰之见。至东省淹灌诸水去路。正应亟宜不分疆界。筹画其下流分注之处。然亦非一时所能宣洩净尽。现在萨载亲往南运河一带、查勘筹办分洩各事宜。并谕令往微山湖亲勘。著将国泰此摺、及原图、钞寄萨载阅看。其应如何筹办之处。一面与国泰札商办理。即一面奏闻。至漫水来源、总由豫省。其缺口一日不堵。则江南山东两省河湖、多受一日之累。业经屡次谕令李奉翰等、督饬在工文武员弁。星夜赶筑。现在人夫物料。源源齐集。著再传谕李奉翰等、务即督饬所属、实力赶紧合龙。究于何日可以竣事之处。先行具摺奏闻、以慰廑念。仍将此旨、及国泰奏到之摺、一并附寄阿桂阅看。　　

○钦差大学士公阿桂、署理狭甘总督李侍尧奏、撒拉尔回人、分居十二工。除汉文寺、孟达、夕厂、三工系旧教外。苏四十三住查家工。韩二个住清水工。及张朵、别列、草滩、崖慢、苏只、街子、打苏古等七工。皆属新旧二教错居。现在新教剿尽。各工共遗存耔种地二百三十四亩零。臣等查随同打仗之回人土兵、颇为出力。共伤亡三百三十余名。请即将此项地亩。赏给伊等家属。交土司均匀派拨。从之。　　

○以故翁牛特多罗达尔汉岱青贝勒诺尔布扎木素子济克济扎布、袭爵。　　

○是日、驻跸张三营行宫。　　

○巳丑。上行围。　　

○谕、川省啯匪一案。皆由通省文武各员、平日不能实力搜捕所致。是以兵部等部议处疎防各员一摺。俱予以实降。不准抵销。至臬司有督捕之责。降调本所应得。第念孙嘉乐、到任未久。尚与各员平日玩纵者间。孙嘉乐、著从宽改为革职留任。　　

