<!-- { "loadSidebar": true } -->
○谕军机大臣等、前据李侍尧等□□□□尔□奏、孝感县革生梅调元父子。纠合多人。逞凶不法。活埋至二十余命之多。且惨及无辜。绝人父子。似此残忍凶悍。何事不可为。地方有此奇闻异事。一时断无不舆论喧腾。而该处距省不远。亦必有传扬至省者。乃督、抚、司、道。置若罔闻。实出情理之外至巡检袁学澄。曾经禀报。是否专禀该署县秦朴。其道、府、藩、臬。及督抚、曾否通详。即使该省大小官员。联为一气。有心讳匿。或将原禀销毁。该巡检处、自有原详禀稿可查。著传谕李侍尧等、彻底详查。如果该巡检未经通禀。特成额等岂无闻见。乃诿为不知。不行查办。已属身同聋瞆。形如木偶。若曾经详禀有案。而特成额等。欲化大为小。化有为无。心存讳匿。置重案于不问。其罪更大。李侍尧等、当详悉检查。据实具奏。固不可有心周内。亦不可瞻顾特成额等、稍涉回护也。再署汉阳府王希曾、到任后。即此案查出禀报。是否系李侍尧等、先有风闻。交该署府查办。或系尸亲控告。抑系该署府自行检出旧案查报之处。并著李侍尧一并查询明确。迅速覆奏。将此由六百里谕令知之。此案亦应速结。　　

○以署光禄寺卿窦光鼐、为宗人府府丞。　　

○壬子。谕军机大臣等、本年江苏淮扬等处。因河水漫溢。下游安东、山阳、清河、桃源等县。田禾被淹。又安徽省安庆、凤、庐、滁、泗、等府州属。夏间雨泽过多。山水长发。低洼地亩。亦被淹浸。虽经节次降旨、分别蠲赈。令该督抚等实力抚恤。毋致一夫失所。第念各该处被灾地方。秋成歉薄。于明春青黄不接之时。民食恐不无拮据。是否应需展赈蠲缓。并此外勘不成灾地亩。应否量予加恩。分别酌借口粮耔种之处。著传谕李世杰。闵鹗元。书麟。即行体察情形。查明据实覆奏。候朕于新正酌量加恩降旨。　　

○以户部尚书绰克托、为镶蓝旗汉军都统。　　

○癸丑。上御懋勤殿。勾到直隶情实罪犯。停决斩犯三人。绞犯十三人。余八十一人予勾。　　

○顺天武乡试。以翰林院侍读学士全魁、为正考官。编修戴均元。为副考官。　　

○甲寅。上幸圆明园。　　

○谕、据书麟奏、大名戕官案内、逆犯徐克展、经豫省委员。在亳州拏获。该署州王家干。并未禀报。复将该犯带回州城。显有攘夺争功之事。亳州距豫省较近。豫省所委之开归道蒋果、自已驰抵亳州。遵旨押解等语。又据另片奏称、据颍州府知府双保禀称、于九月初二日。率同王家干、押解徐克展、赴清江浦候审。徐克展、系应解京要犯。该府绕道解至清口。殊堪诧异。已委员迎解至浦。会同督臣讯明。即就近委员解京。并将该府州另行□□□□尔□奏等语。所奏是。徐克展、系应迅速解京要犯。经豫省委员、在亳州地方躧获。该州王家干、意图攘功避罪。辄行截留。辗转解讯。以致稽迟。实属可恶。设或中途有疎脱之事。必当将王家干立寘重典。今幸而书麟委员迎解至浦。要犯自不致疎脱。但王家干邀功攘夺之罪。自不可逭。即蒋果以道员特派前往。虽该州王家干、已将典史毛师沆拏获之徐克展。先行夺回。解赴颍州。但毛师沆以典史微员。不能与知州争竞。其咎尚属可原。且有拏获要犯之功。蒋果系监司大员。其职分之大于知州。即犹知州之大于典史。岂王家干能将要犯夺回。而蒋果独不能赶赴颍州。亲提押解。乃一任王家干、将要犯辗转解讯。殊属无能。设该道所属地方。遇有此等紧要事件。亦将如此推诿观望。尚复成何事体。蒋果不胜监司之任。已可概见。至颍州府知府双保、于徐克展解到颍州时。并不一面具禀。一面即将要犯就近解京。乃复绕道解至清江浦。亦属不知事体轻重。除王家干、蒋果、业经降旨交部治罪。并严加议处外。双保、俟该抚查□□□□尔□到日。再交部议。其徐克展一犯。于九月初六日解至凤阳。此时自已前抵清口。著传谕李世杰、书麟、即遵前旨。讯明段文经下落。飞速咨解。一面录供。由驿具奏。一面即派委干员。妥速解京。并将于何日起解。约计何日可以到京之处。先行奏闻。此旨著由六百里加紧。寄交李世杰、书麟、遵照妥办外。并将朕办理此案。昼夜焦思。代为伊等设法筹画、无微不至各缘由、通谕知之。　　

○谕军机大臣等、据李国梁奏、山永协副将达色禀报、冷口关盘获形迹可疑之苏晏宇。郭安清、二名。搜出顺刀符咒。又古冶汛、盘获胡大猷一名。榛子镇盘获孙有礼一名。俱系形迹可疑。已解交地方官办理等语。大名纠众戕官案犯。尚有段文经等未经拏获。东省司监、及历城越狱各犯。未获者亦尚有八名。保无私窜口外。希图漏网。今经李国梁严饬官弁。盘获形迹可疑各犯。具见留心。著传谕刘峨、于各犯解到后。即严提审问。是否系大名、历城、伊阳、等案要犯。务须究出实情。毋得任其支吾狡饰。将此传谕刘峨、并谕李国梁知之。　　

○调云南鹤丽镇总兵刘之仁、为腾越镇总兵。腾越镇总兵孙起蛟。为开化镇总兵。开化镇总兵窦瑸、为鹤丽镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十六


大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。十月。丙辰。谕、据徐嗣曾奏、本年乡试诸生中。年届八十以上者。林复发、曾锡嘏二名三场完卷。并未中式等语。该生等年逾耄耋踊跃观光。殊堪嘉尚。林复发、曾锡嘏、俱著加恩赏给举人。准其一体会试。俾胶庠耆耇。得偿穷经夙愿。用昭嘉惠耆龄。雅化作人至意。　　

○又谕、礼部所奏、绵德修理茔地银一千两。仍著赏给。　　

○丁巳。谕军机大臣等、昨据徵瑞覆奏、骆愉指出之从前见证黄稼培等俱已身故。而喧传各款。密行查访。毫无影响等语。因覆令军机大臣严加审讯。该犯已供认索诈不讳。看来骆愉、造言生事。必非安分之徒。虽前据全德奏、已于该犯寓所检查。并无不法字迹。但恐所查尚有未到之处。其寓所自有房主。著传谕徵瑞、再赴骆愉扬州寓所向房主严切根究。毋得稍有不实不尽。该犯原籍安徽滁州。此种不法字迹。其家中或尚有存留。该犯妄造逆词。核其情罪。即律以大逆缘坐。亦不为过。姑念究系愚妄所致。祇须罪及其身。不必将伊家属缘坐。著传谕书麟即派员前赴该犯滁州原籍。详细检查。有无别项违碍字迹。据实覆奏。　　

○又谕、据李侍尧等奏、拏获逃遣危朝选一名。审明正法一摺。内称危朝选、与同配之金双六、商同潜逃。危朝选于闰七月十三日逃至荆州地方。忆及金双六、系湖南华容县人料其逃回原籍欲往寻觅求助。行至石首地方被获。现饬属一体严缉金双六务获究办等语。多双六、既系湖南华容县人。脱逃后、自必潜回原籍藏匿。李侍尧等、即应专饬华容县、密速查拏。乃通饬各属一体躧缉。岂不又成海捕具文耶。著传谕该督等、即责成华容县、务将金双六一犯。搜缉就获。审明办理。不得以通缉了事。至孝感县劣生梅调元、活埋人命一案。节经降旨。令该督等严查各上司、有无延捺不办各情节。并将此案迅速定拟。何以至今尚未见奏到。著再传谕李侍尧等、遵照节次所降谕旨。严切根究。迅速据实定拟覆奏。　　

○户部议覆、直隶总督刘峨疎称。安州、高阳、肃宁、任邱。四州县。秋禾成灾五分。应照例蠲额赋十之一。余各州县村庄应查明被灾之处。照例缓徵。旧欠、旧借。统待明年麦秋后徵解。被灾者准借耔种口粮。得旨、依议速行。　　

○戊午。谕军机大臣等、据明兴奏、益都县知县姚龙光。于县民苏文成、殴死文澜一案。讳匿欺饰请旨将姚龙光革职一摺。已批该部知道矣。苐详阅此案情节。疑窦颇多。据称苏文成、因向文澜借钱不允。心怀仇恨。于夜间瞰知室内无人。携带拐棍。踰墙入室。将文澜殴死等语。苏文成既带有拐棍。自系年老之人。何能夤夜踰越墙垣。摺内未将该犯年□山戊不□声叙。殊属含混。且拐棍不踰径寸数尺。非他木棍金刃可比。未必遂有致命重伤。何以即时身死。而文澜于被殴之时。岂竟毫无声响。又称苏文成、带县覆讯。瀂又翻供不认。其所翻之供。是何情节。亦未经叙入。所奏殊未明晰。近来该抚办理地方事务。每以糊涂了事。即此可见。著传谕明兴、即将此案实在情节。详悉查明据实覆奏。　　

○己未。上还宫。　　

○谕军机大臣等、从前袁守侗等查审镇远府知府苏土□乔。侵隐税课。控揭上司一案。内称镇远关税。连年既有盈余四五千两不等。若不另定报解数目。仍不免有侵渔情弊。应令该督抚详查会议等语。镇远关税。从前每年既有盈余四五千两。自苏土□乔侵隐败露后。彼时自必增定解额。迄今十有余年。所有委管关务各员。是否按照定额徵收。尽数归公。抑或尚有不实不尽。逾额私徵之处。著传谕李庆棻、切实详查。据实覆奏。　　

○庚申。上御懋勤殿、勾到朝审情实罪犯。停决官犯内、斩犯七人。绞犯六人。常犯内、斩犯四人。绞犯五人。余十九人予勾。　　

○训饬封疆大吏。谕、向来督抚大臣中、营私骩法。贪纵婪索者。惟王亶望奇贪殃民。是以即行正法。其余因其曾为大臣。祇赐令自尽。不忍肆诸市曹。而其中情罪可原。本可不至予勾者。亦必先期降旨。免其绑赴市曹。不令与众囚为伍。此朕明罚敕法中。仍寓养耻之道也。富勒浑、于督抚中资格较深。历练亦久。是以由闽浙、调用两广。委以海疆繁剧重任。以为将来能胜任陕甘总督者。尚无出其右。今春舒常回京。于五台途次。偶尔询及。舒常即称富勒浑、掺守不敢深信。朕犹疑信兼半。初不料其有贪婪侵隐款迹也。　　

