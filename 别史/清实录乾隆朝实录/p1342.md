<!-- { "loadSidebar": true } -->
○定边将军成衮扎布等奏、臣等带兵接应明瑞。派副都统由屯、侍卫老格等、分路剿杀玛哈沁。据由屯等报称、克哷特种地贼人。闻我兵过巴罕纳喇特岭。即逃向哈什。八月初八日。追至图尔根河。遇贼力战。剿杀收楞额博索库勒等、一百余人。收其妻子器械。营长伊灵阿、索音达尔、剿杀塔里雅图口贼百余人。察克玛河口贼四十余人。侍卫老格报称、于济尔哈朗河。剿杀乌噜特七户四十余人。于博多美和罗。剿杀克哷特一百五十余人。收其马驼牛只。又遣取明瑞信息之侍卫海林泰、于库哲图地方。遇贼二十人。杀贼三人。夺马四十匹。臣等仍令海林泰带兵一百名。巡查乌纳哈特岭各台站。又明瑞等咨报、行至特克斯。因马匹疲乏暂驻。口粮已罄。搜取绰和尔所种地亩。剿杀玛哈沁三百余人。侍卫济塞布、追获绰和尔五十余人。收其牛羊。询问贼人所守阿圭雅斯营垒。俱已弃去。或往察罕乌苏。或往沙喇伯勒等语。臣等即寻踪前往堵截。又准兆惠咨称、巴图尔乌巴什、已往沙喇伯勒等语。沙喇伯勒距特克斯程期半月。或阿巴噶斯、哈丹贼人。及绰和尔、乌喇特、昂吉岱等贼。俱与巴图尔乌巴什会合。臣等竭力前往办理。谕军机大臣等、据成衮扎布等所奏、绰和尔等贼人。与巴图尔乌巴什等。在沙喇伯勒会合。必至滋生事端。自当奋勉剿杀。何得以官兵马力为词。伊等从前于克哷特、乌噜特等鄂拓克人众。若早为殄灭。收其牲只。因进剿巴图尔乌巴什。计已奏功。乃惟务姑息安抚。以致贼众会合。始觉办理之难。其何所归咎。且明瑞等虽经进剿。总未追及贼人。成衮扎布等、何以并无一语参奏。赏罚不明。谁肯用命。著伊等回奏。　　

○是日、驻跸布呼图大营。翼日如之。　　

○甲午。上御行殿。哈萨克阿布赉使臣亨集噶尔、乌穆尔泰、都楞、阿兰扎、阿布赉之弟阿布勒比斯使臣塔纳锡、伯克奈、赍表入觐行礼。赐使臣等、及扈从王大臣等宴。　　

○谕、今岁上下两江淮、扬、徐、海、凤、颍、泗、等各属。秋禾被水成灾。现经照例先行抚恤一月口粮。银米兼赈。其折赈定例。每米一石。折银一两。但念该处积歉之后。粮价未免稍昂。若照例折给。恐贫民不敷买食。著加恩将各属应给正赈折价。每石增给银二钱。俾得谋食宽裕。以示格外轸恤至意。　　

○谕军机大臣等、昨据雅尔哈善等奏称、阿巴噶斯、哈丹游牧贼众。逃往乌固勒扎、登努勒台等处。已调副都统三格等、接应侍卫讷呼德等语。朕谕以贼众必会合一处。须协力剿除。亦已传谕成衮扎布等矣。此际三格等、曾否将阿巴噶斯、哈丹贼众。追及剿除。及先后派出官兵剿贼情形。著雅尔哈善等确查具奏。　　

○乙未。上诣皇太后行幄问安。　　

○行围。　　

○喀喇沁郡王喇特纳锡第等、侍上膳。阅马戏。　　

○谕军机大臣等、张师载奏、东省湖口闸。向因蓄水济运。口门只宽二丈二尺。现在湖运通连一片。宣洩湖水。似不必于该闸口较论宽狭等语。近年运河水涨。缘微山湖积水泛溢。亟应疏浚。是以该督议将湖口闸开宽口门。建筑滚坝。以资宣洩。张师载此奏。盖恐闸口过水太多。将来运河水势微弱。或于重运有碍。此亦在东言东。为运河平时蓄洩之计。而该督原议。则所谓急则治其标耳。然伊所云湖运相连一片。似不必于闸口较论宽窄。于目下情形。亦自有所见。著传谕裘曰修、梦麟、尹继善等、就微山湖上下一带形势通盘筹画。如伊家河荆山桥等工开浚后。湖水已得畅流。毫无阻滞。则湖口一闸。自可毋庸改作。或必须开宽筑坝。始于疏消湖水有益。则当仍照原议办理。先除湖水之积患。徐图济运之长策。于此事先后缓急之序。庶为有合。裘曰修等、其悉心商酌。权其利病之轻重。妥议奏闻。总不必拘泥。更不可复分彼此。张师载摺并著钞寄。寻奏、前臣尹继善奏请。于湖口添建滚坝时。尚未知山东另开伊家河之议。嗣臣等查勘伊家河、应行开挑。即于河头建滚水石坝一。业经会奏。湖口闸之滚坝。自无庸再建。第查微山湖底。已成南高北洼。湖口闸尤为湖水入运最捷处。现在闸门祗一孔。宽仅二丈二尺与其每年宣洩不及莫若于迤上再添数闸。如水小当蓄。则同时下板全闭。遇河水过大则相机启板全开。定为成规。不但宣洩更畅。而于蓄水济运。亦毫无妨碍。总俟伊家河、荆山桥、等工完竣。看湖水宣洩情形。应否酌办。再与山东抚、河、诸臣会商妥协。请旨遵行。得旨、所见是。总以相机实力妥协办理为要耳。　　

○又谕、据唐喀禄等奏称、准兆惠调兵接应图伦楚、已派瑚尔起带兵三百名前往。惟是兵丁口粮不敷。马力疲乏。路远难于接济。不能忍饥步行。今准噶尔全部已定。阿睦尔撒纳、又溺水身死。哈萨克锡喇、必被西路大兵擒获。请遵前旨彻兵。再臣等从前即应彻兵。乃专意擒取阿睦尔撒纳。远至塔尔巴哈台。以致兵马疲乏。请交部治罪等语。昨兆惠奏、唐喀禄有一面具奏、一面彻兵之报。朕已将唐喀禄交部议处。今览伊奏。以勉强前行请罪。朕屡谕伊等追擒哈萨克锡喇、何尝令其彻兵。即有豫筹彻兵之语。亦谓交办事竣之后耳。岂现谕擒贼。而即令彻兵耶。唐喀禄若但归咎于口粮马力。将兵彻回。不过交部议处。乃竟以遵旨彻兵。饰词取巧。视闲为何如主。仅予议处。不足示惩。著革去侍郎副都统职衔。降为蓝翎侍卫。交纳木扎勒、差遣效力。车木楚克扎布、仍著从宽免其交部。　　

○命哈萨克使臣亨集噶尔等、随从行围。　　

○是日、驻跸安巴鸠和罗昂阿大营。　　

○丙申。上行围。　　

○以广东右翼总兵福禄、为镶黄旗汉军副都统。　　

○予故正白旗蒙古副都统法宝、祭一次。　　

○是日、驻跸坡赉昂阿大营。　　

○丁酉。上诣皇太后行幄问安。　　

○行围。　　

○谕曰、车臣汗嘛呢巴达喇、虽系盟长。但伊部落人众内、比伊辈长者多。伊年少不能管束。故盗窃之案。视别部较多。现今盗贼悉已办清。必须妥协筹办。别盟内、正副盟长外。又复放一协办盟长办事者。喀尔喀贝子达尔济雅、人尚去得。著授为协办盟长。与副盟长巴雅尔什第、协同车臣汗嘛呢巴达喇办事。严行约束属人。　　

○是日、驻跸阿贵图大营。　　

○戊戌。上诣皇太后行宫问安。侍早膳。　　

○赐扈从蒙古王公台吉兵丁、及哈萨克使臣等食。　　

○谕、察哈尔旗分游牧人等内、向例未经出痘者。概不进京。故虽有应补官职。亦捍格不得升用。嗣后有此等应补放官职者。将职名缮写绿头牌。于已出痘者引见时具奏。补放后。俟朕木兰行围之便。补行带领引见。　　

○又谕、秋审官犯册内、拟斩之原任湖南布政使杨灏一案。定拟缓决。甚属纰谬。阅之不胜骇然。杨灏身为藩司。乃侵肥克扣。至三千余两。此其贪黩败检。本应立行正法。以彰国宪。监候已系朕格外之恩。朕以为该抚审拟招册及三法司九卿科道等廷谳时。自当入于情实。乃册内妄以该犯限内完赃。归入缓决。试思藩司大员。狼籍至此。犹得以限内完赃。概从末减。则凡督抚大吏。皆可视婪赃亏帑为寻常事。侵渔克扣。肆无忌惮。幸而不经发觉。竟可安然无恙。即或一旦败露。亦不过于限内完赃。仍得保其首领。其何以饬官方而肃法纪耶。廷臣等于此等案件。并不权事理之轻重。竟尔恣意欺罔。朦混照覆。将视朕为何如主。朕临御二十二年。所办案件。内外臣工所共见共闻。尚敢如此窃弄威柄。施党庇伎俩。朝臣亦可谓有权。今日检阅之下。不胜手战愤栗。原拟之蒋炳、著交部严加治罪。三法司、著交部从重严加议处。其与审之九卿科道等、俱著交部议处。嗣后凡有新案官犯。无论情实缓决。概行粘签声明。毋得遗漏朦混。在京票拟之大学士等、依样葫芦。并不夹签声明。是何意见。著明白回奏。　　

○谕军机大臣等、秋审官犯册内、参革藩司杨灏。原以侵扣谷价。问拟斩候。今该抚以限内完赃。拟入缓决。甚属悖谬。已将该抚交部严加议处。九卿科道、并未驳正。亦已交部议处矣。杨灏受朕特恩。简用藩司。乃敢侵扣银至三千余两之多。负恩枉法。罪无可贷。监候已属恩典。岂得藉口完赃。更从缓决。蒋炳奉到此旨。即率同藩臬二司。将杨灏亲押。即行正法。倘洩露风声。俾先知觉。或至自戕殒命。不及明正典刑。即令蒋炳抵偿。著即行传谕蒋炳知之。仍令具摺由驿速奏。　　

○又谕、今年秋审官犯内、有原任布政使杨灏一案。杨灏身为方面大吏。婪盗数千金。本系即应行正法之犯。候秋审时。断无不入情实之理。该抚蒋炳、竟敢将该犯入于缓决。此非寻常朦混瞻徇可比。蒋炳已交部严加治罪。著尹继善普福、前去。将伊本籍家产查抄具奏。如有隐匿寄顿。惟该督是问。看来蒋炳必惯作弊之人。字迹更宜严查。尹继善带此旨至普福处密告。即同前去。　　

○又谕曰。蒋炳将官犯杨灏一案。恣意欺罔。混入缓决。甚属乖谬。著即革职。富勒浑、补授湖南巡抚。驰驿赴任。到省之日。再将此旨当蒋炳面传。即行拏解来京。任所字迹赀财。严行查封具奏。毋得稍有洩漏。　　

○又谕、据雅尔哈善等奏称、珲齐、额琳沁达瓦复叛。已行文将军办理等语。厄鲁特奸狡性成。反覆无定。初降之时。办理必须妥协。即如三格等进剿额琳沁达瓦。因端济布告知。业经招降。即行彻兵。原属率易。著传谕雅尔哈善、将端济布等、从前如何招服珲齐、额琳沁达瓦之处。查明具奏。仍速催三格等、将巴图尔乌巴什、阿巴噶斯、哈丹游牧贼众。奋力擒剿。毋得玩忽从事。　　

○又谕、据阿里衮等奏、沙喇斯、玛呼斯游牧。雅尔哈善等奏、珲齐、额琳沁达瓦游牧。俱已降复叛。看来此等贼人。心怀叵测。招降断不可恃。总以严行剿杀为要。但此等皆么＜麻骨＞小丑。用兵之道。莫要于歼厥渠魁。此时惟擒剿巴图尔乌巴什、哈萨克锡喇等、当以全师制胜。不可分兵搜缉。俟渠魁既获。再以余力举之。自难逃于天网矣。著传谕两路将军大臣知之。　　

○又谕曰、阿里衮等奏称、沙喇斯、玛呼斯游牧叛逃。已传谕满福、令其作速带兵擒剿。并谕将军成衮扎布、兆惠等、军行所至。严行剿杀。勿以姑息养奸。著传谕阿里衮、如有移至巴里坤贼众。即遵前旨、送往肃州办理。再雅尔哈善奏称、达瓦之弟鄂尔奇达逊、已送往巴里坤等语。俟其到日。即著解送来京。　　

○是日、驻跸张三营行宫。　　

