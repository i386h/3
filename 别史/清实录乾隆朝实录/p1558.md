<!-- { "loadSidebar": true } -->
○又谕、据阿桂奏、丰讷亨等、领兵搜捕玛哈沁。擒获偷窃台站马匹之库本诺雅特台吉特古斯孟克等语。阿桂、丰讷亨、此次搜捕逸贼。奋勉可嘉。著交部议叙。巴图鲁侍卫翘苏尔、厄鲁特蓝翎侍卫色布腾、甚属奋勉。翘苏尔、著加恩授为二等侍卫。色布腾、授为三等侍卫。德尔塞、著授为蓝翎侍卫。伊屯、授为前锋章京。特英额、授为护军校。额特讷、斗济勒图、哈济噶尔、俱赏戴蓝翎。其余官员。俱交部议叙。兵丁、酌量奖赏。　　

○又谕曰、阿桂此次办理玛哈沁。甚合机宜。今正值天寒雪盛。玛哈沁等无处栖身。必四散奔走。自应不时派兵搜捕。但搜捕亦岂能净尽。今伊犁现议编设佐领。管束厄鲁特等。仍应广为招抚。俾其来投。可以肃清地方。并省派兵搜捕之力。著传谕阿桂等、出示晓谕。此时玛哈沁等。能悔罪来投。即行收养。若负固藏匿。则擒杀无赦。于各处要路张挂。悉使闻知。可酌量办理。　　

○又谕、叶尔羌、喀什噶尔、等城回子伯克等。轮班来京入觐。理宜核计日期起程。不必太早。今年如松等带领伊等来时。因于彼处起程过早。降旨令其缓行。已于十二月二十一日抵京。著传谕舒赫德、新柱等。嗣后抵京日期。即仿照此例。　　

○参赞大臣阿桂等奏、现在伊犁所有厄鲁特、及来年自阿克苏肃州送到之厄鲁特等。共百余名。将来藏匿哈萨克布噜特人等。闻安插之信。必陆续来投。请嗣后来投满百人。则编为一佐领。拣选佐领一员。骁骑校一员。领催四名管束。更换日期。将在京及察哈尔居住之厄鲁特侍卫等。拣选派出。新旧参用。三年一换。兵丁著有劳绩者。给与钱粮。新经来投之人。给口粮候补。跟役家口等、酌给耔种牛羊。下军机大臣议行。　　

○是日起。上以岁暮祫祭太庙。斋戒三日。　　

○丁酉。谕军机大臣等、五吉等奏称、购办巴里坤商贩羊只二千余。此内得牝羊三百余只。合之从前所购。共羊一万四千余只。内牝羊一千三百余只。五百只为一群。加意牧放等语。昨阿桂等、请将伊犁屯田牛只。在乌里雅苏台购办。看来喀尔喀等、赴巴里坤等处贸易者颇多。则牛只亦自必不少。昨已谕伊犁牛羊、俱由牧群拣选。驼只、在巴里坤哈密购买。著传谕五吉等、仍行购买牛只。解赴乌噜木齐备用。　　

○又谕曰、海明奏称、前因英吉沙尔之阿奇木伯克素勒坦和卓入觐。系色提巴勒氐署事。又往办理租阿巴特之阿奇木事务。故令伊弟阿克伯克暂署。今素勒坦和卓已回。阿克伯克无应办之事等语。阿克伯克、暂署阿奇木以来。办事既属妥协。著交与舒赫德、俟有阿奇木、伊什罕等伯克缺出。将阿克伯克、酌量补用。　　

○又谕曰、海明奏布噜特冲噶巴什之阿瓦勒比。查出伊属人抢掠安集延什物给回。此次又查拏盗马回人乌朗噶等、擒获贼党。甚属奋勉等语。阿瓦勒比、著再加恩赏缎二端。所差属人等、各赏银三两。仍以加恩奖赏之处。传谕知之。　　

○又谕、从前海明奏、解送助逆贼犯十六人来京。此内昂瓜尔和卓、请发回正法。朕以此等贼犯、解送已久。将次抵京。且据阿里衮所奏。情罪相同。而海明又未声明应行发回之由。因传谕查询。今据奏覆、牵引前后定罪情节。辗转纷繁。意图掩饰。从前海明所见。即属拘泥糊涂。此次更为琐屑。人谁无过。况在万里之遥。一时意见不到。经朕训谕。即直承错谬。必加原宥。乃掩饰其词。以图文过。尤属非是。海明系驻劄大臣。此事虽属既往。将来遇有要务。亦如此仓皇掩饰。非徒无益。且贻笑于回人矣。著传谕海明、嗣后遇一切事件。务加意奋勉。据实办理。不可少存欺饰之见。　　

○戊戌。以岁暮祫祭。遣官祭太庙中殿、后殿。　　

○己亥。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○是日、辛巳年立春。顺天府进土牛春山宝座。　　

○庚子。上诣皇太后宫问安。　　

○御保和殿。筵宴朝正外藩。左翼。科尔沁和硕亲王垂扎布、多罗郡王和硕额驸齐默特多尔济、多罗郡王喇特纳扎木素、辅国公和硕额驸喇什纳木扎勒、辅国公索诺木色棱、喇什色旺、多罗额驸多尔济、固山额驸索诺木、三等台吉济克济扎布、乌珠穆沁和硕亲王朋苏克喇布坦、敖汉多罗郡王喇什喇布坦、辅国公固山额驸罗布藏锡喇布、辅国公桑济扎勒、土默特多罗贝勒索诺木巴勒珠尔、归化城土默特辅国公喇嘛扎布、喀尔喀多罗贝勒拉旺多尔济、衮布多尔济、固山贝子喇布坦、辅国公恭格喇布坦、喀喇沁固山贝子多罗额驸瑚图灵阿、扎拉丰阿、和硕额驸纳木扎布、一等塔布囊格勒克萨木噜布、巴林辅国公和硕额驸德勒克、多罗额驸丹津、翁牛特一等台吉诺尔布扎木素、二等台吉巴颜巴图尔、三济扎布、扎噜特二等台吉朋苏克、右翼。科尔沁和硕亲王固伦额驸色布腾巴勒珠尔、辅国公固山额驸拉里达、三等台吉敏珠尔多尔济、色楞丹巴、喀尔喀和硕亲王成衮扎布、郡王品级贝子达什丕勒、多罗贝勒丹津、贝子品级辅国公额尔克沙喇、镇国公恭格敦丹、辅国公蒙固、扎萨克一等台吉车登旺扎勒、阿巴噶多罗郡王车凌旺布、辅国公旺沁扎布、绰罗斯多罗郡王罗布扎、回子郡王品级贝勒霍集斯、辅国公和什克、额色尹、公品级漠咱帊尔、扎萨克一等台吉图尔都、玛木特、阿噜科尔沁多罗贝勒达克丹、扎噜特多罗贝勒阿第沙、翁牛特固山贝子巴勒丹、和托辉特辅国公多尔济车登、苏尼特辅国公洛垒、和硕特辅国公色布腾、扎萨克一等台吉特默齐、青海扎萨克一等台吉多尔济色布腾、敖汉四等台吉色布腾多尔济、及领侍卫内大臣等宴。召科尔沁和硕亲王垂扎布、乌珠穆沁和硕亲王朋苏克喇布坦、科尔沁多罗郡王和硕额驸齐默特多尔济、科尔沁多罗郡王喇特纳扎木素、敖汉多罗郡王喇什喇布坦、喀尔喀多罗贝勒拉旺多尔济、衮布多尔济、喀喇沁固山贝子多罗额驸瑚图灵阿、扎拉丰阿、科尔沁辅国公和硕额驸喇什纳木扎勒、敖汉辅国公固山额驸罗布藏锡喇布、科尔沁和硕亲王固伦额驸色布腾巴勒珠尔、喀尔喀和硕亲王成衮扎布、阿巴噶多罗郡王车凌旺布、回子郡王品级贝勒霍集斯、喀尔喀郡王品级贝子达什丕勒、喀尔喀多罗贝勒丹津、翁牛特固山贝子巴勒丹、喀尔喀贝子品级辅国公额尔克沙喇、科尔沁辅国公固山额驸拉里达、和托辉特辅国公多尔济车登、至御座前。赐酒成礼。　　

○是月。巡视南漕御史胡绍南奏、遵旨协查南河各处工程。俱与河臣原奏估册相符。惟邳境之猫儿窝、宿境之力家庄、白家庄等段。初次估计。系从水面探量。间有遗漏。今水涸河底毕现。应请乘时挑浚。至淮扬运河、瓜仪江口。均系粮艘经由要区。现督率厅汛员弁夫役赶挑。得旨、好。实力妥协督率。不可空言。　　

○直隶总督方观承奏、张家口驻防兵豫支米。经军机大臣议准、照京师甲米例四季关支。兹通查直省各驻防兵。惟保定、雄县、古北口、千家店、向系按四季关支。无庸复议。天津水师营、则系按月关支。热河、按三季关支。宝坻、玉田、三河、冷口、山海关、卢龙、喜峰口、罗文峪、沧州、昌平、顺义、霸州、固安、东安、大兴、良乡、张家口、独石口等、十八处。系春秋雨季关支。办理殊不画一。请悉照京师甲米例、均作四季支放。得旨、如所议行。　　

○调任福建金门镇总兵游金辂、奏请陛见。得旨、今用汝为台湾总兵。即宜速赴新任。此最要地。一切勉之。　　

○山西巡抚鄂弼奏、明春驾临五台山。河东商众。敬输银三万两。以充经费。得旨、量汝建造行宫所费用之。余仍给还。又称、晋省各州县绅衿。呈请乐输经费。一邑中、有二三千两、或一万两不等。得旨、断不可收受。　　

○又奏、晋省各属得雪。入冬未能普遍沾足。现在省以南得雪较大。余府州、俟详报到日再奏。得旨、京师向亦望雪。今得沾霈天恩矣。想晋省亦必遍及。速奏以慰遥企。　　

○陕甘总督杨应琚奏、口外各城。需用物件。悉由西、兰、一带办运。惟清油程途遥远。脚力维艰。查各该屯田处所。种植靡不有收。现在各城官兵食用。均无烦内地转运。请饬兰州藩司、采买菜子胡麻。运送肃州。按照各屯需用油觔。分别给种。仍行文各该处办事大臣。于明春相度种树。以省运费。得旨、甚好。　　

○又奏、安西提督、议准移驻巴里坤。营制汛防。并官署兵房。创建伊始。必得大员经理。请于明春令提臣刘顺、亲赴督率。再该营所需孳生＜马犬＞运牲畜。亦应乘时筹办。并请就司库酌借银两。交提臣于明春赴巴里坤时、令该官兵采买。所借银、分四年于该标营应领饷银内扣还。得旨、如所请行。　　

○是年。追予和阗等处回部出师阵亡之总管锦济哈尔一员、参领图拉喀等五员、游击素尔登额一员、佐领温都扎布等五员、四品台吉拉西扎木等二员、蓝翎委署参领端多克一员、委署参领巴图尔一员、蓝翎章京扎奇纳等七员、章京玉木喀尔图等三员、云骑尉奎素德一员、蓝翎侍卫巴彦一员、骁骑校杨淮等七员、前锋校布特纳等二员、护军校色尔古伦等九员、笔帖式伊楞额一员、千总陈照云一员、把总方廷枢一员、经制外委周延恒一员、带翎头目图秉阿等六员、巴图鲁林保一员、前锋禅岱等、护军鄂尔活岱等、马兵马青等五十名、恤赏。俱入祀昭忠祠。　　

○旌表孝子。直隶省夏正明一名。守节合例。八旗满洲穆腾额妻黄氏等九十九口。蒙古奚三泰妻富察氏等十二口。汉军聂先兴妻孙氏等十八口。京口等处驻防成山妻卓佳氏等九十四口。直隶等省高鹏起妻张氏等四百五十九口。夫亡殉节。满洲五能义妻杜礼氏等十九口。未婚守志。江苏等省江恒昭聘妻吴氏等十七口。百岁寿民、妇、安徽等省汪崇爵等十九名口。各给银建坊如例。　　

○一产三男。江苏等省谈胜英等六家。　　

○会计天下民、谷、数。各省通共大小男妇、一万九千六百八十三万七千九百七十七名口。各省通共存仓米谷、三千一百九十七万九千八百四十一石七斗四升七合九勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十七


大清高宗法天隆运至诚先觉体元立极敷文奋武孝慈神圣纯皇帝实录卷之六百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

