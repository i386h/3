<!-- { "loadSidebar": true } -->
○户部议准臣部尚书陈德华奏称、庐、凤、颍、泗、四府州叠被灾祲饥民流离异地。需动项遣归。安徽实存数目。尚未造报。约略亦属无多。请将两淮今春拨存课银内动用。即以在部捐监银扣抵等语。查安徽上年秋拨册报。尚有备公银三十余万两。应令该抚确实查明。倘有必需。即于前项盐课银内动拨。一面奏闻。一面办理。仍报部以便扣抵。又称此数府州给赈甚多。仓谷动用无存。先经总督那苏图奏准动银十万两。赴楚采买米谷。而湖北湖南。尚俟江督知会。并未拨运等语。应如所奏。行令该督转饬委员。并咨湖广督抚。星速买运。并酌量于十万石外。再为多拨。分贮庐、凤、等属备粜。又称江督奏请以银十万两。约买米十万石。价值不敷。应令核照时价采买等语。查安省应买米石。既经湖南巡抚奏照原价买运。自应饬照办理。谷价随时长落。亦当量为变通。应令查明买运十万石外。仍有急需。而楚省现存不敷拨运。即咨商邻省。确访时价。一面奏报。一面购买。得旨、依议速行。　　

○又议覆。钦差侍郎周学健、调任两江总督那苏图、江苏巡抚陈大受遵旨。查奏被灾州县。徐属铜山、沛县、宿迁为最淮属清河桃源、安东次之此六县极贫现届麦秋尚远。应再加赈一个月其次贫未奉加赈。较极贫无异。应将铜沛宿三县之次贫。除前借口粮抵赈一个月应再赈一个月。至清、桃、安、三县之次贫。已酌借口粮者免其秋还未借者无庸补给。再普赈一月。海州沭阳二州县。六年被灾最甚。应将极次贫再普赈一个月。徐属之萧县、邳州、睢宁、淮属之山阳、阜宁、五州县俱未奉加赈。应将极次贫普赈一个月。再各州县内、有逃荒回籍向未领过赈项。及现在收养流民。各赈两个月。淮安、大河、徐州、三卫。按坐落州县照原分极次贫办理等语。应如所奏。速行办理至称现请加赈之口粮。皆属急需。将现在截留拨发徐、海、二属平粜。未粜漕米。拨往缺米地方。散给本色。亦应如所奏。得旨、依议速行　　

○添建江南亳州营颍州汛、改设守备衙署从调任总督那苏图请也。　　

○免甘肃宁夏乾隆二年分震灾被焚。茶课银一千五十两有奇。　　

○丙申。户部议准、调任闽浙总督兼理浙江巡抚两浙盐政宗室德沛疏报、下砂场下砂二三场自建筑备塘堵塞窦道淹涸不常。产废粮存。难承原科重赋请照钱塘仓潮淹荡地之例。减徵额课银七千一百三十三两零。从之。　　

○礼部等部议覆、御史陈大玠奏称、文武互试。原欲简拔全才乃自定例以来累科获隽者无几而日久弊生不肖士子。恃有互试之例。文场则夹带传递代做、武场则换卷。内帘但凭文取中。外帘又稽察维艰。徒滋科场之弊。未收兼备之才。应如该御史所奏。嗣后将文武乡会、互试之处停止。从之。　　

○丁酉。上奉皇太后幸同乐园。　　

○谕大学士等、据河南巡抚雅尔图奏称、豫省今春雨泽及时。二麦畅茂异常。四月下旬。即可刈获。收成十分丰稔等语。朕览之甚为欣慰。因思直隶地方。今春雨泽。未为普遍。恐二麦未必丰收不能不资藉于邻省可传谕高斌令其酌看本地情形。须用接济与否。若须接济。或将豫省仓储。运借来直或直隶遣官赍银。往豫采买。应于何时办理。缓急迟早之间。著高斌与雅尔图、彼此熟商。具摺回奏江南淮、徐、凤、颍等处。被灾之后米粮不敷。若有须用二麦之处。亦著江南督抚与雅尔图妥商办理。寻据直隶总督高斌奏直属天津、河间、正定、顺德、广平、大名、等处。麦价腾贵。请先动藩库银三万两。委员往豫采买运至直属之近河州县交卸。报闻。又据河南巡抚雅尔图奏、江省被灾之后。自须二麦接济。拟动司库银十万两。发可通江南水路各州县。乘时购备。并咨江督。如果需用。即委员领运。不致迟误。得旨、知道了。妥协为之。　　

○戊戌。上诣长春仙馆、问皇太后安。奉皇太后还畅春园。　　

○户部议覆、云南巡抚张允随奏称、滇省向有青龙等铜厂。缘开久硐深。另于厂地前后左右。开硐煎办。或收买水燥煎铜。或地界极边。烟瘴甚盛。或厂地同属东川。抽课给价。不能与汤丹两例。自须量为调剂。以裕厂民工本。使多得铜觔。方于鼓铸有益。应如所请。将旧有之青龙、惠隆、太和、马龙等厂。照初开例。每铜百斤。抽课二十斤。余铜以五两一百斤收买。金钗坡厂。每铜百斤。例给银四两外。增价六钱。初开之者囊、大水、碌碌、虐姑等厂。照汤丹、普毛、两厂例。每铜百斤。抽课十斤。余铜以六两一百斤给价。从之。　　

○兵部等部议准、调任江南总督那苏图疏报、川沙营所属之六团湾、沔镇、陈水关桥、三处。水陆通衢。枭贩出没。请于每汛拨兵五名巡守。并添建三汛营房。从之。　　

○刑部议覆、顺天府府尹蒋炳奏称、京城失业游民。栖宿火房。原有稽察之例。第恐开设觅利之徒。容留匪类请敕下五城御史、及顺天府、转饬大、宛、两县各司坊官遵照雍正十二年、乾隆二年定例实力稽查。倘仍留匪类如有犯强窃案件者分别有无知情分赃。照窃盗同居之父兄人等例治罪保甲人等、照所管内徇匿为盗之人例、分别责处。又五城地方辽阔。每多盗窃案件。若将刺责等犯。概发大、宛、两县收管。恐稽察难周。请嗣后安插人犯。除大、宛、两县。仍照例稽查外。如属五城。令司坊官、一体稽查照验。再宛平县所属西山门头沟地方。开窰人众。易于滋事且恐逃犯混杂其中。应令该县、设立印簿。给发窰户。将各项佣工人等、按月一报巡检查考并饬西路同知、就近稽查。如该窰户不行开报。照脱漏户口律治罪。若在开窰地方。或聚众逞凶。致成人命。将本犯按律治罪外。该窰户照总甲容留棍徒例治罪均应如所请。从之　　

○命太常寺卿林令旭、通政使司通政使彭启丰、各仍留直隶、浙江、学政之任。　　

○已亥。上诣畅春园、问皇太后安。　　

○吏部遵旨议奏、凡行取人员。例以单月主事铨补。查单月选用主事班次。先尽降补、捐纳、废员、各项坐补外。统计七缺。始用行取二人。实属壅滞。惟查臣部现在铨选主事。单月内。有捐纳班次。又有降补及废员。人数无多。遇轮班选用之时。每致无人过班。应请嗣后行取人员。以主事升用者。除原班仍照例铨选外。其单月主事。遇各班轮用无人。即行通融抵补。如督抚有以同知题补者。应令于所属各员、酌量人地相宜之缺。具题升补。再前经臣部定议。虽有降革留任参处。亦准保举注册。原以保举务在得人。不拘常格。但督抚大臣。或拘泥成例。以次等人员塞责。请嗣后遇保题行取之年。令该督抚务将有守有为。声名卓越者。据实举出。倘系循分称职之员。虽任内并无参罚之案。亦不得滥保。从之。　　

○户部议准、署两广总督庆复奏称、粤西向未开炉鼓铸。惟恃滇省解运。今西省厂铜照配试铸。与滇钱无异。如开厂添配。搭放兵饷各项。实于民用有济。请将粤西矿铜。留充鼓铸。俟流通后。再停解滇钱。以省运费。从之。　　

○奉恩辅国公爱音图故。以其子镇国将军兼头等侍卫吉存、袭职。　　

○庚子。谕、据将军鄂弥达奏称吉林乌喇、地方失火。烧毁衙署。官兵房屋数百间等语兵丁被火烧毁房屋。朕心轸念。其房屋被烧兵丁。著每人赏一月钱粮此失火之事虽不能豫加防范。使之必无而救火诸器具备办妥协。万一遇有火警。亦不难于扑灭著行文鄂弥达等、将救火诸器具俱妥协备办　　

○又谕曰。镶黄旗蒙古副都统员缺一缺、著乌勒德补授。一缺著常久署理镶白旗汉军副都统员缺著舒凌阿补授正黄旗汉军副都统员缺。著巴尔品补授正红旗蒙古副都统员缺。著苏瑚济补授。其余副都统员缺。著该部照例开列应升人员名单。进呈请旨。　　

○又谕、军机大臣等昨据宁古塔副都统常胜参奏将军鄂弥达。因发遣人犯沈柱。系伊故友。瞻徇情面。资助衣服银两。擅令乘骑驿马。又听其谎言。令访事体。遣往禁地贸易等语。鄂弥达素好交游。瞻徇情面。事所必有。伊系获罪罢革之人。朕特加恩录用。委以将军之任。伊陛辞时。朕曾谆谆训谕。伊当感激朕恩。屏除私意。诸事实心奋勉。乃伊到任以来。办理一切事务。仍与为督抚时无异。夫风俗人情。各有不同。自应因地以为治。岂可执一而论即如沈柱擅自配所潜逃。投奔鄂弥达。伊系统辖将军大臣。并不拏究惩治。乃以故友瞻徇庇护。将何以为众之表率耶。此案朕因伊系专阃大员。未便据该副都统参奏。即行重治其罪止交该部查议。嗣后伊如仍不悛改瞻徇私情决不姑宥从重治罪倘因此遂与常胜不睦。伊即系一无耻之人矣。著寄字严行申饬。　　

○户部议准、云南巡抚张允随疏报禄丰、沾益、通海、三州县水冲石压地亩。请开除额徵银九十两零。米一百九十石零。并昆明、嵩明、二州县从前误报田亩。应纳银粮。一体豁除。从之。　　

○吏部左侍郎暂管刑部侍郎事务蒋溥奏、臣见近奉恩旨。赏借八旗兵丁资生银百余万两。在兵丁多系兑钱用度。乃铺户乘机射利。钱价腾贵每两亏折二分有余。固已受其剥削。而各项市贩肩挑。亦不无苦累。请饬步军统领、及顺天府尹、五城御史、晓谕查禁。得旨、著照所请速行　　

○免江苏阜宁、沛县、河租。六合县、并卫、乾隆六年水灾额徵银四千七百九十四两有奇米一万四百八十九石有奇。　　

○免陕西提标镇营原借未扣银五千四百八十一两有奇。　　

○辛丑。谕地方偶遇火灾。若平日救火器见完备临时又实力抢护。原可早为扑灭。不致延烧多家。雍正六年。钦奉皇考世宗宪皇帝谕旨。令各省督抚。于省会及府城、仿照京城之例。置备水桶水铳钩镰麻搭之类。分贮各门。令文武官弁。派定人役兵丁。一遇火警。迅速齐集抢救。不使蔓延。并将抢火恶棍查拏。从重治罪。如有司官有赴救不力。具报不实者。该上司严查参效。加倍议处。其救火器具。动用何项银两制备。不得派累里民。我皇考为民御患之谕旨。至详且悉。朕御极以来。又复再三训饬矣。今看各省情形。似有视为具文之意。且器具日久敝坏。亦应随时修整。方有济于实用。著该部行文各省督抚将军等、务遵皇考谕旨。严饬所属。敬谨奉行。倘有怠忽从事者。经朕访闻。必于该管大臣是问。　　

