<!-- { "loadSidebar": true } -->
○丙辰。上奉皇太后御长春仙馆　　

○诣长春仙馆、问皇太后安　　

○幸圆明园　　

○丁巳上奉皇太后九洲清晏进膳训饬兵民、毋囤积浪费谕曰近京地方上年被水今春少雨民间米价昂贵朕心甚为忧虑悉心细筹添设米厂。减价平粜。其他有益于民食者。莫不虑及。原欲使闾阎小民。易得升斗。以为糊口之计也。乃发米日多。而市价并不稍减。转或加增。其中必有居奇之人。籴买官米。辗转粜卖。获重利以肥身家。是但知有已而不知有人矣。独不思太仓之粟。原以备官兵俸饷之需。今因民食维艰。减价发粜。此轸念民瘼之至意。谅为中外所共悉。凡属良民。见朕如此焦劳。如此筹画。俱当感发善心。纵不能出其所有以济穷困。奈何将官家惠养贫民之物。转为一己图利之资。而坐视多人之谋食艰难。曾不一动念乎。又如京师钱文昂贵。朕不得已。设立官局以平市价。而钱价近复加昂。亦必有奸民囤积。不肯轻售以待厚利者。夫商贾即百姓也。朕一视同仁。并无区别。乃朕施一利民之政。而伊等即多一营私之谋。何人心之不古。难以化诲遂至此极耶。至于八旗之人动辄望赏望借以济匮乏不知国家经制有常。为政有体。岂有无端赏借。以博众人一时感悦之理。且国家之有恩施。亦如上天之有雨泽。若雨泽下降。而播种不豫。力作不勤。亦不能望收获。况一时之赏借。犹如一时之骤雨。可暂而不可常。能给而不能足。加之伊等又不能撙节爱惜。随手浪费。于生计丝毫无补。其裨益果安在耶。朕实不忍兵民等之痴愚不悟。特颁此旨。再行晓谕。各该管衙门、可刊刻宣布。俾人人触发本心。痛改恶习。庶几感召天和。雨旸时若。不独蒙福佑于无穷。而人心风俗。亦可望渐归于淳厚矣。　　

○兵部议覆、热河副都统那素泰疏请、喀喇河屯驻劄满洲协领一员。管辖四个满洲佐领。化育沟驻劄蒙古协领一员。管辖两个蒙古佐领。热河驻劄满洲协领三员。管辖十二个满洲佐领。蒙古协领一员。管辖两个蒙古佐领。应如所请。从之。　　

○遣官祭先蚕之神。　　

○戊午上奉皇太后九洲清晏、进膳。　　

○旌表未婚守志。照辅国公品级弘晋之聘妻赵佳氏、赏给银缎。并赐敕书奖谕。从其子奉恩辅国公永璥请也。　　

○工部议覆、河南巡抚尹会一疏称、郑州中牟县贾鲁河、修筑堤堰。动支土方银二千七百二十八两有奇。责成郑州吏目、中牟县典史、管理。并请每三里设堤老一名。应如所请。从之。　　

○福建巡抚卢焯奏、闽省城河潮沙易壅。雍正十三年奏请开浚后。未议岁修。仅设犁船四只。日久朽坏。请另造小船四只。共需银四十八两。每船水手二名。共工食银九十六两。每年拖犁四次。添工银十二两。修船一次。共需银十二两。俱于存公银内开销。得旨、此系极应行之事也。著照所请行。　　

○以患病解职之贵州都匀司土官吴天炳子吴德仁、袭职。　　

○以太常寺卿雅尔呼达、为内阁学士、兼礼部侍郎。　　

○己未。上诣长春仙馆、问皇太后安。奉皇太后居畅春园。　　

○命释辛者库当差、已故呼尔吉善、满图、之子孙等归旗。　　

○工部议覆、署直隶河道总督顾琮疏请、应修永定河南北两岸埽镶。疏浚下汛。三角淀、黄花套、河心土方。石景山粘补抅抿各工。共估需银二万三千七十四两有奇。应如所请。从之。　　

○免江苏沛县、昭阳湖水沉田地额赋　　

○旌表守正被戕之直隶清丰县民解春景女、解氏。　　

○庚申。上诣畅春园、问皇太后安。　　

○赏满赈散归贫民口米。谕、五城煮赈。向例于十月初一日起。至次年三月二十日止。朕因上年闰月早寒。曾降旨加赈半月。以广恩施。今赈期将满。天气渐热。贫民众多。不便聚集一处。自应散归种地佣工。各务本业。但停赈之日。恐不免乏食之虞。朕心深为轸念。著每名再行赏给口米一斗。以资前路食用。交五城御史、司坊官、按照食粥人数散给。毋致遗漏。并严防胥吏冒领等弊。务令贫民均沾实惠。　　

○户部议覆、署盛京户部侍郎德福疏称、盛京各属旗地。自康熙五十五年起。至雍正十二年止。共积欠米一万一百二十一石有奇。豆一千二十二石有奇。草三万四千三百束有奇。请旨豁免。应如所请。从之。　　

○赐额驸策凌银一万两。　　

○免江苏六合、江浦、溧水、高淳、武进、阳湖、无锡、金匮、江阴、宜兴、荆溪、靖江等十二州县卫。水灾军民。乾隆元年额赋。广东三水、龙门、从化、清远、花县、潮阳、澄海、高要、开平、四会等十州县。被旱灾民。乾隆二年额赋。　　

○旌表守正捐躯之直隶惠民县民薛香妻刘氏。江苏丹徒县民孙九扶妻翟氏。　　

○大学士管浙江总督事务嵇曾筠疏报、黄岩、武义、桐庐等三县。乾隆元年分、额外开垦田地山塘。共一十五顷三十八亩有奇。又武义县、原办地山塘、改垦田九十九亩有奇。山改地一十亩。　　

○辛酉。护定边左副将军印、参赞大臣海兰奏报、乌里雅苏台参赞大臣阿成阿病故。得旨、阿成阿、自简任护军统领。参赞大臣。统辖兵丁以来。实心奋勉。正资委用。忽闻溘逝。深为悯恻。阿成阿柩榇。著从厚料理送回。其应得恤典。该部察例具奏。海兰、俟额驸策凌至军营日。即起程前往乌里雅苏台任事　　

○户部议覆、调任湖北巡抚张楷疏言、雍正七年分、屯民首垦地内。有襄阳卫、虚报各则地九百三十一顷四十一亩有奇。又八年分、襄阳卫、虚报各则地十一顷五亩有奇。又十年分、均州、光化、二州县。并襄阳卫、虚报各则地十八顷九十八亩有奇。又十一年分、松滋、均州、二州县。并襄阳卫、虚报各则地六十八顷二十五亩有奇。应徵额赋。请予开除。其各属实垦屯地一千四十四顷七十七亩有奇。仍照例升科。应如所请。从之。　　

○礼部议覆、贵州总督张广泗疏称、南笼厅、自雍正六年改府以来。人文日盛。请照中学之例。取进文武童生各十六名。廪增缺四十名。设教授训导各一员。从前借移普安训导。仍归本学。应如所请。从之。　　

○赈恤江苏上元、江宁、句容、溧水、高淳、江浦、阳湖、无锡、江阴、宜兴、荆溪、丹阳、金坛、溧阳、安东、高邮、泰州、兴化、宝应、铜山、丰县、萧县、砀山、海州、徐州卫等、二十五州县卫。被水灾户。并分别蠲免本年额赋。　　

○以故奉国将军拉善子勒克、照例袭封奉恩将军。　　

○壬戌。谕曰、参赞大臣雅尔图、在镶蓝旗满洲副都统任内。因办理兵丁赏银错误。令其分赔。伊现在军营奋勉出力。著从宽免其赔缴。　　

○又谕、林祖成、生长福建。熟谙水师。著调补浙江黄岩水师总兵官。雷逢春、著调补湖南镇筸镇总兵官。　　

○和硕恒亲王弘晊等议、御史舒赫德奏请、复立米局。又御史朱凤英奏请、平粜。奉旨、舒赫德、朱凤英、所奏。著军机大臣会同八旗都统详议具奏。查去年总理事务王大臣八旗都统总管鄂善等议准、裁八旗九处米局。今年仓场侍郎宗室塞尔赫等、奏请暂留通州米局。奉旨、是。米局不必裁革。从前伊等议裁米局。未必全是。俟过今年再行酌量。今御史舒赫德、朱凤英、俱称自裁革米局以来。奸民冀图重利。任意收买旗人米石。以致米价昂贵。请复设立米局等语。查八旗官弁。食余米必粜卖。商人囤米特为渔利垄断。奸民彼此齐行。兵民兼受其累。若官为设局收买。米贵时、平价发粜。则市价自减。应如该御史等所奏。仍添设官米局。除现在八旗米局八处。包衣佐领米局一处。八旗再添设米局十六处。包衣佐领米局二处。现今各米局俱有特派大臣。应仍令其经理。每局仍给本银五千两。其应采买之时。即领银采买。仍著步军统领、及五城、顺天府、严行查缉。不许奸商设计籴买。从之。　　

○癸亥。免长芦永利、富国、永阜、王家冈等、四场。水灾灶地额赋有差。　　

○绥远城建威将军王常奏、去年归化城等处。雨水逾期。请将民欠粮草。暂行停徵。自今年秋收后。分三年带徵。下部知之。　　

○甲子。上诣畅春园、问皇太后安。　　

○幸山高水长演耕。　　

○刑部议覆、黑龙江将军额尔图疏称、盛京置买农器铁货。请给印票。置买后、将票呈缴盛京兵部。换给文票。该商等送臣衙门查核。此等商人。不准由别处边门行走。惟令于齐齐哈尔相近法库边门出入。若无印票。照例治罪。再蒙古喀尔喀人等。来赴齐齐哈尔城。置买农器铁货。亦呈报该管扎萨克。给印文准买。严禁不准出鄂罗斯边界。应如所请。从之。　　

○工部议覆、湖广总督宗室德沛疏称、湖北黄陂县溪河一道。因去年六月内蛟水暴涨。冲决河岸。须及时修筑。估计土方工料银九百九十六两有奇。应如所请。从之。　　

○乙丑。上御勤政殿听政。　　

○准噶尔使臣达什等陛辞。谕曰、现在尔等事体俱已完竣。告辞旋归。朕亦遣大臣侍卫等、往与噶尔丹策零定议。尔等回去。务将朕意晓谕噶尔丹策零。即照现在所设卡伦。俱不必迁动。尔等卡伦、及乌梁海等。亦不必向外挪移。果能以山河为界。和好之事。一言即可以定。似此易竣之事。并无彼此牵掣商议之处。倘噶尔丹策零。复又托故支吾。籍此频欲往返遣使。非惟于和好之事无益。嗣后朕亦不复遣使矣。朕因念此次噶尔丹策零表文。言词恭顺。情殷和好。是以特遣使臣往报。噶尔丹策零宜悉朕旨。妥议和好。朕自令尔使臣。间一二年入。觐一次。尔等谨记朕旨。寄谕噶尔丹策零知之。　　

○兵部议、据西安将军沁布咨称、随侍郎色楞等。进藏阵亡之佐领委署营总黄古、佐领阿浦达里、布达、防御杨六、克西图、伍什、陈玉碧、骁骑校张云龙、照例各给与云骑尉。并祭葬如例。其阵亡之云骑尉兼骁骑校黑图、已于雍正五年准伊子纪保承袭云骑尉。仍与祭葬。从之。　　

○丙寅。谕、据元展成奏称、宁夏府属之宝丰、新渠、二县。前奉恩旨。将雍正十二年以前民欠豁免。缘两县民户。已将应完十三年之正粮。尽纳十二年之旧欠。是以复欠十三年之额徵银三万两有奇。现在设法催徵。而民力维艰等语。朕思两邑招垦新户。安业未久。所欠十三年额赋。既因尽纳旧欠。致亏正额。今又新旧并徵。未免拮据。朕心深为悯念。特格外加恩。将雍正十三年以前旧欠。悉行豁免。其乾隆元二两年。有未完正额钱粮。著分作十年带徵。以纾民力。可传谕户部知之。　　

○予故荆州将军兼骑都尉拜音布、祭葬如例。　　

○旌表守正捐躯之山东范县民王忠诲妻侯氏。　　

