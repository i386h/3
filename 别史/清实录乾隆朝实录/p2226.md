<!-- { "loadSidebar": true } -->
○谕、上年直隶秋雨过多。宛平等二十四州县被灾较重。节经降旨、分别蠲赈。并将蠲剩钱粮。分年带徵。即此二十四州县内之毗连灾地。应徵钱粮。亦格外加恩、缓至秋后徵收。今岁畿辅自春夏以来。雨旸时若。麦收既获丰登。秋稼并臻大有。实为数年来所仅见。兹将届开徵节年缓带银米。闾阎自皆踊跃输将。但念昨岁灾地贫民。元气初复。宜益加培养。以冀盈宁。所有乾隆三十三、四、五、等年带徵钱粮。数尚有限。自可按例输纳。至三十六年缓徵钱粮。为数稍多。若令新旧同时并徵。恐民力尚未免拮据。朕心深为轸念。著再加恩、将宛平、良乡、涿州、东安、永清、固安、霸州、文安、大城、通州、宝坻、香河、武清、新城、雄县、天津、静海、宁晋、保定、三河、蓟州、宁河、丰润、玉田等、二十四州县。被灾蠲剩。及毗连灾地处所。应行缓徵三十六年分、银两谷豆。概缓至来年麦熟后。再行启徵。俾小民生计。益臻宽裕。以副朕爱养优恤之至意。该部即遵谕行　　

○谕军机大臣等、据余文仪奏、收支动存耗羡银两一摺。所开清单。殊未明晰。此项银两。例应每年奏报一次。止在简明清楚。以便省览。今该抚所开收支动存数目。以本年者列后。以节年者列前。且新收则起自乾隆三十年。开除则起自二十六年。积年滚算。转致眉目不清。著传谕余文仪、嗣后每年核覆具奏。务将四柱开列明晰。毋得过于烦碎。转滋牵混　　

○又谕、据勒尔谨奏、甘省七月中叠沛甘霖。省城及河西甘凉秦阶一带。秋禾畅茂。可望丰收。惟皋兰等县、间有被雹处所。不能补种。又宁夏府之中卫县、因山水冲塌沟洞。以致渠水断流。田禾受旱。现在分饬道府查勘等语。甘省地瘠民贫。一遇歉收。闾阎生计。即多拮据。不可因通省有收。而一二州县偶被偏灾。不为实力查办。致令独抱向隅。著传谕勒尔谨、即将被雹受旱各处。速饬委员详加履勘。应作何抚恤之处。一面奏闻。即照例作速办理。务使人皆得所。以副朕轸念边氓至意。至甘省上年春间。雨泽短少。又当积歉之余。穷黎颇形艰窘。幸秋成丰稔。民气大舒。今此被有偏灾各处。民间景象。较昨春何如。并著查明据实具奏。寻奏、当即饬道府履勘。惟皋兰、金县、靖远、狄道、渭源、安定、会宁、平凉、隆德、固原、静宁、盐茶厅、泾州、华亭、环县、平番、灵州、中卫、西宁、肃州、高台等、二十一厅州县。已成偏灾。现查明被灾户口分数。其仓贮充裕、以本色给赈。不敷、酌量银粮兼散。再查被灾各处。距夏收不远。市粮并未加长。尚无艰窘情形。较昨春实胜。得旨、欣慰览之　　

○戊辰。祭大社大稷。遣裕亲王广禄恭代行礼　　

○谕军机大臣等、据彰宝奏、今年轮应查阅云贵二省营伍之年。可否循照上届之例。再停止查阅一次等语。各省营伍。轮年查阅。所以课勤惰而程实效。简核不可稍疎。滇黔二省。上届轮应查阅之期。已经停止。此次若复援前例停至下届。则前后相隔八年。为期太远。恐各营弁兵等、因久无甄核。渐生废弛。殊非整饬戎行之道。而于滇省兵丁疲懦积习。尤非所宜。但据该督奏称、黔省将备各官。多奉派赴川。滇省亦多分派巡驻守。所有该二省营伍。今年姑准其暂停查阅。明年即不便再展。著传谕该督、明岁如或不能遍加亲历。临时再行奏明请旨。或特派大臣往查。或就近另为简派。不得待至下届。致军政稍有玩懈。将此传谕知之　　

○又谕曰、梁国治奏、省局火药。于七月十七日。轰失八百余觔。督办之千总马荣、外委吴宝金、丁启凤等伤重致毙。其伤重之弁兵等、现饬加紧调治。并照例赔补。酌量优恤等语。轰失火药。自应照例赔补。至千总马荣等、系督办之员。碾造时、不能加意防范。以致疎失。本有应得之咎。该弁等因此殒命。亦由自取。该抚即或觉其可悯。欲加矜恤。亦只应自行捐赀给与。若照因公身死之例。官为赏恤。殊失劝惩之道。可将此传谕知之　　

○又谕曰、周元理以直属秋稼。指日丰收。草豆价值必贱。奏请借给有驿各州县一季工料银两、豫备积贮草豆。多买余马。以裨邮政一摺。所奏甚是。已如所请行矣。驿马驰递文报。承应差使。关系紧要。必须餧养膘壮。方无贻误。刍秣所需。尤宜先事豫筹。当兹岁稔价减之时。若乘此多买草豆。并于额外酌买余马。实足以资储偫而广孳牧。况工料银两。本属驿站应行岁支之项。今先为借给一季。令其通融筹办。仍于应领时、分作四季扣还。事属两便。直隶情形如此。山、陕、河南、四川、谅亦相同。此四省、今岁雨水均属调匀。岁收亦俱可期丰稔。若亦仿照直隶办法。似为有益。著传谕山西、陕西、河南、四川、各督抚、即就该处情形。酌量筹议。奏闻办理。周元理摺。并钞寄阅看　　

○又谕、据尹嘉铨奏报、兰州省城于六月内。得雨优渥。巩昌等各属。亦深透不等。秋禾滋长。农民欢忭等语。甘肃今年。虽通省雨水不缺。但昨据勒尔谨奏、皋兰等十八州县。于五月下旬。暨六月二十二等日。间被雹伤。又宁夏府中卫县。于六月十七、八、等日。因山水冲塌环洞。渠水断流。白马滩等处地亩。现已受旱。随即降旨传谕该督、令其速行确查。酌量分别抚恤。甘省地瘠民贫。即一隅偶被偏灾。亦当善为经理。尹嘉铨身任藩司。民瘼所关。皆其专责。理应随时据实入告。况此被雹受旱之事。皆在伊此次具摺以前。何以摺内竟无一字提及。惟概称雨泽应时。肤词塞责。殊属非是。尹嘉铨、著传旨申饬　　

○己巳。遣官祭昭忠祠　　

○谕、据阿桂奏报、七月二十一日。由墨垄沟一路。夤夜进兵。于二十二日五更至甲尔木。乘大雾弥漫之中。攻据山梁。连得石卡二十余座。石碉四座。木栅一座。贼人披靡奔逸。经官兵追击。歼戮甚多。并杀死头目一名。又将路通金川之格鲁克古地方。派兵占住等语。阿桂自到南路军营以来。督励将士。调度得宜。今复乘间袭据山梁。歼贼甚众。直压僧格宗贼巢。又分兵控扼金川要险。军威大振。殊属实心任事。阿桂著加恩授为内大臣。其在事之将领弁兵等、实力奋勉。均属可嘉。著交部查明。一并议叙　　

○谕军机大臣等、据永德奏报、广西早稻收成。八分有余。而另摺又奏称、六月以来。恐天气亢阳。农人不无待泽。续据各属禀报、先后均霈甘霖等语。殊属可笑。盛夏天气亢阳。乃属常事。何必为此悬揣恐致之词。永德此奏。必因先曾望雨。后已随得雨沾足。为此回护之言耳。至摺内又称、米价较平日尚增。处处开仓借粜等语。尤属不晓事理。向米借粜等事。行于春夏青黄不接之时。俾贫民得资接济。今既称早禾登场。晚禾丰收可卜。粮价自日就平减。闾阎口食。不患无资。岂可于麦收以后。为此无益之举耶。永德人本糊涂。此摺尤为迂谬。著传旨申饬　　

○又谕、据陈辉祖等奏、省局火药。于七月十七日。轰失八百余觔。督办之千总马荣、外委丁启凤等、伤重致毙。其受伤之弁兵。现在医治。已故弁兵分别议请赏恤等语。昨据梁国治奏报摺内、亦有此语。曾谕以马荣等、系督办碾造火药之人。不能加意防范。以致轰失多觔。本有应得之咎。该弁兵等因此殒命。亦由自取。该抚即或觉其可悯。欲加矜恤。捐赀给予。不应照因公身死之例。官为赏恤。陈辉祖何亦为此奏耶。至摺内又称、营中舂药。不至倐忽失火。倘别因疎玩起火。致伤多命。应查究起火之人治罪。将失防各官参处、药局赔修之处。自应如此办理。著传谕该署督、切实查明办理。并谕令梁国治、将失火缘由。有无别情。就近确查妥办　　

○又谕、南路自薛琮失利之后。久未进兵。今阿桂攻克甲尔木山梁。军声渐振。但官兵自墨垄沟进发。已深入八九十里。沿途堵守要隘。需兵正多。而此次所带之兵。仅于各隘口分防内。酌量抽拨。恐兵力不足。不能乘胜冞入。所有第五次之陕兵二千名。即日自可全抵达鸟。又前次令湖广豫备之二千兵。起程前赴西路。今南路正当相机进剿。厚集兵力。自属多多益善。著即传谕陈辉祖、速饬带兵之员。将后调之二千兵。遄程前赴南路军营。以资调遣　　

○又谕、布拉克底土司安多尔、巴旺土妇伽让、俱各督派所属土兵。随同大兵进剿。诚悃可嘉。安多尔、著赏戴花翎。并赏恭顺名号。伽让、著赏恭懿名号。并赏缎四匹。以示鼓励　　

○四川总督文绶奏、南路粮运。卡丫及绰斯甲布、两处军营。存米各三千余石。起运在途。亦各数千石。至西路军营。存粮较多。其董天弼一路。系松茂道查礼督办。已饬令询明道路。设法趱运。臣在省为两路接应。谕军机大臣等、文绶筹运两路军粮。甚为妥协。现在阿桂乘势冞入。陕西、湖广、后调之兵。俱令前赴南路。粮贮尤宜源源接济。以裕军食。至绰斯甲布、系进剿金川分进之路。所有此路兵粮。亦当一律趱运。以备将来进兵。刘秉恬、前经降旨调往南路。自即星速驰赴。上紧督办。所有西路三杂谷一带粮糈。既已酌定规条。著即告知鄂宝、令其接办　　

○庚午。谕军机大臣等、据朝铨等奏、句骊河渡船。应行动项修理。前经移咨盛京工部。续准咨覆、委员会同查验属实。应俟奏明到日。再行办理。请敕下盛京工部。委员估修等语。船只应行修造事件。定例由奉天府衙门、汇摺奏闻。将奏准原摺。移送工部办理。该府尹等于句骊河渡船修理一案。不即循例具奏。仅行移咨工部。直俟该部覆称、奏明到日再办。始尔缮摺入告。所办本属不合。至各衙门于应行奏请交办事件。有不行具奏、而仅以移咨私自商办者。曾经降旨、令各该衙门直行纠参。毋得率行咨驳了事。今盛京工部、于该府尹等咨查时。自应照在京部院之例。一面具摺参奏。仍一面勘估兴修。方合事宜。乃但以俟奏明再办一语回覆。彼此藉词推诿。辗转迁延。均属非是。朝铨、景福、博卿额、俱著传旨申饬　　

○户部议覆、两江总督高晋奏称、安徽省民间所留古钱。每千文内。止一二文。收买不成觔两。请照江苏例、听从民便。以杜滋扰。再据江西各属禀称、古钱亦甚有限。请停收买。惟私铸小钱。尚未尽绝。请照江苏奏准例、每年三节收买。画一办理。应如所奏。其已收古钱。仍解局镕铸。从之　　

○辛未。太宗文皇帝忌辰。遣官祭昭陵　　

