<!-- { "loadSidebar": true } -->
○谕军机大臣等。据山西巡抚爱必达奏、安邑县聚众一案。檄调游击石良臣、道员托庸、带兵前往拏获李景璇等八人。旋被夺回。且将堡门堵塞。又复挖濠塞路、以作准备等语。朕前见此案事发之初。民情汹涌。爱必达起初办理姑息。特遣侍郎雅尔图、会同该抚严拏确审。今看此猖獗情形。事同叛逆。不法已极。可速传谕雅尔图等。务将要犯匪党、痛加剿除、以示惩艾。若仅照寻常案件。令其擒献数人。即谓国法已伸。苟且了事。必致奸徒得计。将无用病废之辈。公议献出数人、搪塞官长。而主谋狡黠之首犯。反得公然漏网。嗣后益复无所惩创。理应调遣员弁兵役。示以严威。如仍敢抗拒。即用枪刃伤毙。不但法所当然。亦俾凶徒知火烈难犯。一时愚昧。后必改悔。安邑之凶党翦灭。则万泉匪类。自必闻风畏惧。将来奸匪各自敛迹。可以永杜刁风。爱必达遇此等重大案情。应即速驰奏。令赍摺人兼程前进。其雅尔图于何日至山西、会同前往。亦应迅速奏闻。何以至今尚未奏报。嗣后毋得任赍摺人缓程稽迟。即因此事驰驿奏闻。亦何不可。　　

○大学士九卿会奏、巡察御史应否差往两议。得旨。差遣巡察官员。原以令其稽查地方事务之废弛。近因按年轮派。遂均视为泛常。毫无裨益。反于地方滋扰。殊非设立巡察之本意。若不必限年更替。俟应查之时。特派专员往查。尚于事务有益。盛京等处巡察官员。俱照所奏。即令彻回。每届三年。该衙门将应否差员之处请旨。其台湾巡察官员、应否存留之处。著交该督抚定议具奏。到日再降谕旨。　　

○吏部议、积习相沿。因循滋弊之乾隆五年以后、巡台各御史、应请革职。得旨。此案自应分别现任前任议处。今该部概议革职。殊无区别。现任巡察六十七范咸、俱著革职前任巡察舒辂、书山、杨二酉、熊学鹏、俱著革职留任。张湄、著于补官日革职留任。　　

○大学士等议奏、湖南巡抚杨锡绂奏称、湖南长沙、岳州、常德、澧州、四府州。环绕洞庭。滨湖居民。就荒地圈筑垦田。谓之堤垸。有曾被水冲。发帑修复者曰官垸。其未经帑修、及后续圈者曰民垸。每年冬令水利各员。督民培筑。以防夏秋之水、曰岁修。臣到任后。由湘阴勘至益阳。所有堤垸情形。尚应酌定章程办理。一、险工宜三年连加大修。查各堤当水冲处、谓之险工。每年岁修、不过加土数寸、一尺。若加高厚各数尺。则曰大修。岁修、佃民任之。大修、田主任之。今查两邑民垸、新筑固属松薄。即官垸旧筑者。亦未能一律高厚。盖每岁冬月。虽加数寸、一尺。次年雨水冲激。又多坍卸。臣虽面谕堤民。每遇天晴水小。随时培筑。不必定候冬月。然佃民农忙之时。殊难兼顾。而田主皆有力之家。出资修堤。俾田长成腴产。并非强以所难。应自本年秋冬为始。凡属险工。每岁加厚三尺。高二尺。以三年为止。即稍有冲损。尚多余存。合之现在堤身。三年之间。厚可一丈六七尺。高亦准此。遇大水亦保无患等语。应如所奏。令该抚饬该管水利各员。劝谕乡民。如式加高培厚。每年工竣确勘。出具册结、详报各上司存案。造报工部查核。一、护堤柳株。宜一律栽种。查年久旧垸。有种柳以攩风浪者。即坚厚无损。未种者即不免单薄。近年民垸。则种柳者绝少。今已面加劝谕。令各多插。水利之员。兼行督率。责令堤总堤长人等查看。并饬道府等官。随时摘抽点验等语。应如所奏行。一、专管水利之员。宜免差委。查各属堤垸多者五六十。少者三四十。每垸大者六七十里。小者亦二三十里。每年冬季培修。夏秋防护。若差委别出。则督率无人。应请著为定例。凡属水利专员。概不差委。再三年大修兴工时。择佐杂中勤慎老练者、分委协办等语。查地方公务。向准一体差派。今湖南水利各员。如遇紧要之时。自应随时酌量、不另差委。若防护闲暇。原可一体差派。未便因系水利专员。即行定例概不差委。应无庸议。至现议三年大修时。该管各员。有督率难周之处。应听于佐杂中拣选干员。分委协办。一、民垸宜禁再圈。查洞庭湖虽曰巨浸。然籍以受各省之水。堤垸俱系沿湖受水之地。渐次圈成。所谓与水争地也。虽滨湖荒地。定例不许擅垦。但尚有无碍隙地。许民呈官、勘明筑垦之例。恐奸民捏词朦混。有司遽徇其请。上司据详批准。实贻壅水漫决之患。应请嗣后各属滨湖荒地。长禁筑堤垦田。应如所奏。令该抚除现在已圈堤垸外。其余沿湖荒田未经圈筑者。即行严禁。不许再行筑垦。致妨水道。从之。　　

○以原任湖广总督鄂弥达、为正黄旗汉军副都统。　　

○以正白旗满洲协领纳汉泰、为天津水师营副都统。　　

○旌表守正捐躯之四川永宁县民杨登英妻胡氏。　　

○丙子。孝端文皇后忌辰。遣官祭昭陵。　　

○谕曰。盛京等处巡察官员。昨已降旨彻回。令每届三年。该衙门将应否差员之处请旨。今思三年届期。一时差遣。未必得如许贤员。应分别年分。陆续差遣。方为妥协。其巡察所至。如彼处将军以下。倘有簠簋不饬。政事失宜。官兵扰累。及案件有无逾限。皆该巡察等分内应查之事。游牧地方。各有大员管理。其是否实心任事。挑补属员有无屈抑。并上驷院等衙门马群事务。是否妥协。亦应一一查察。于差竣之日、将所查该处三年内实迹、并地方现在情形、逐一据实奏闻。既可具悉该处吏治民情。广明目达聪之益。而巡察人员之能否尽职。即可定其殿最。如此方与地方实有裨益。而巡察不为虚设。较之前此巡察人员。但以注销案件为事。及差满摭拾无关紧要、条奏塞责者。不可同日而语矣。其如何分年请旨。并定立巡察条款。著大学士九卿会同详晰妥议具奏。寻议、盛京等处巡察。应分三班。盛京事较繁要。应于乾隆己巳年为始派往。庚午年、派往黑龙江、船厂、二处。辛未年、派往归化城游牧。届三年之期。各该衙门再行奏派。仍照旧例、以一年为期。各该巡察、将三年内地方一应利弊。逐一实心查察。事竣、回京覆奏。不得藉端滋事妄陈。亦不得摭无关紧要之事塞责。倘有未经查出。不行据实陈奏者。查出将该巡察等分别议处。从之。　　

○命整饬刁悍民风。谕军机大臣等。守令于民最亲。教养之施。法纪之立。皆由此始。古之循吏。使人爱之如父母。敬之如神明。良由威信所孚。积于平日。闾巷铢两之奸。无不洞烛。是以法立令行。心悦诚服。迩来吏治肃清。举凡供应之需索。囊槖之诛求。向所习为固然者。厘剔殆尽。百姓皆宜安分奉法。敬畏命官。以成淳厚之俗。而近据各省奏报奸民聚众之案。如江南宿迁、山东兰山、皆因求赈。浙江临海、则因求雨。福建上杭、则因抗租。山西安邑、万泉、则因丁粮豁免等事。遂至聚集多人。抗官塞署。放火罢市。肆为不法。此皆愚无知之百姓。平日于地方官、毫无敬畏之心。且见报灾办赈。稍未妥协。督抚亦即据实题参。竟若州县之短长。操之自己。因而望恩幸泽。无有餍足。稍有未遂。遇事生风。不遵劝谕。众情汹涌。州县即有衙役民壮。城守即有汛兵。而众寡不敌。势难擒捕。及至事过之后。聚者己散。无从查拏。访得一二倡首之人。根究党与。又恐查拏未确。滥及仇扳。往往从轻归结。附和之众。益无顾忌。此民气所由日骄。刁风所由日炽。所谓有一利、即有一弊。扶起一边、又倒一边。水懦民玩。信不虚也。朕爱育群黎。惟惠养是务。亿兆善良者众。岂肯因一二莠民。顿尚威克。但怀保不可不厚。而去恶不可不严。奸棍横行。贻害地方。亟当整肃纪纲、以杜其渐。督抚宜共体此意。留心化导。扶植州县。强干者嘉奖之。文弱者激劝之。使得奋励展布。各尽职守。俾小民咸知国宪之当遵。命吏之当敬。敛戢其浮嚣之气。慑服其骄悍之心。禁于未然。较事发而后以法绳之者、所全多矣。可传谕各督抚知之。　　

○又谕曰、户部议覆、四川巡抚纪山、奏请满城应买谷石。悉照时价采买。并给运费一事。朕已降旨依议。但从前系本地采买。今因本地价昂。分发新繁等五县采买。而各县谷价。仍未减于本处。转增脚费。是于折价八钱五分内、虽有留余。惟是向来兵丁。止扣除六钱。今又加增。如此酌办。是否于兵丁有累。著传谕纪山、令其查明奏闻。寻奏、查新繁等五县谷价。较省城每石贱二三分。加以运费。每仓斗谷一石。总不过三钱七八分。以二谷一米计算。每米一石、亦不过七钱五六分。较之各兵中米一石、折银八钱五分。除坐扣谷价运费外。尚余银一钱。是分发采买。米价虽稍增于从前。实仍于兵丁有益。报闻。　　

