<!-- { "loadSidebar": true } -->
○谕军机大臣等、上年嘉谟奏、各省屯田。原系给丁赡运。其间隐漏典卖者多。以致丁力益疲。请照江西查办章程。一体清厘。当经传谕有漕各省督抚。委员确勘。核实查办奏闻。嗣据河南、湖北、湖南、陆续奏到。俱经部议覆。其山东省近经具奏。现交部议。惟江南、浙江、尚未覆奏。昨嘉谟押运抵通。赴行在召见。询及查办军屯一事。据奏江省现在查勘造册等语。屯田隐漏典卖。田不归运。丁力日就疲乏。自应及早清厘。以济漕运。况系特旨查办之事。更不宜经久稽延。著再传谕高晋、萨载、裴宗锡、三宝、将清厘屯田事宜。迅速查明妥核具摺奏闻。仍将因何迟延缘由。一并覆奏　　

○又谕、据李侍尧奏、接阅安南国咨文。该国王接准部驳。不准发还黄公缵一案。虽称不敢不遵。而措词尚思妄渎。甚属支离可厌。拟以己意檄谕等语。自应如此驳回。已于摺内批示。第外间所缮檄文。恐未能严切得体。特命军机大臣另拟进呈。发交该督缮发。李侍尧毋庸再往黔省。业已传谕。计其拜此摺时。尚未奉到。又前据奏、在怀远县查审竜云偷入安南滋事一案。俟审案办完。即起程仍回粤东可耳。将此谕令知之。安南原咨仍发还。外寄军机大臣代拟檄谕一道。檄谕安南国王知悉、照得黄公缵一事。先经尔国呈询。本部堂因查此案始末。由尔国未经报明云贵部堂、以致自误。诚使先期呈报。何难协捕发还。即如博三等窜入内地。现经拏获发回。听尔国自办。此其明验。若黄公缵之案。当滇省久经办定。尔国始闻而渎至。既已悔不可追。虽复多言何益。本部堂念尔前此以诚请教。不惮反复开陈。其如始终执迷。听之藐藐。及尔国欲附贡具摺。本部堂随经以义阻止。喻以事理所宜。谓尔若冒昧渎干。部议必然驳斥。尔国王仍狃于偏见。妄达奏函。大皇帝天育海涵。不加责备。仍下部议。而内部果据理指驳。可见本部堂之开诚相告。揆事非诬。尔国王亦当知所省悟矣。今据称、接奉部议。谨已闻命。敢不遵顺数语。自为合理。顾犹喋喋烦言。舞文掉笔。不能动听、而适足取憎。皆由尔国僻处遐荒。未谙天朝体制。遂尔轻率若此。因复为剀切开导。我中国臣工奏事。一经部议。奉旨或准或驳。悉皆敬谨遵行。从不敢复为辩论。此乃纪纲所在。一定不移。尔国王世备藩封。素称恭顺守职。事大之道。自仍常经。岂宜逞弄虚词。稍乖仪度。况礼部议疏。以该国王违例渎奏。本有不合。念尔平日谨恪。从宽免议。仰荷允行。尔国王自当诚感钦遵。永受恩眷。若复哓哓置喙。必且自蹈愆尤。窃为尔不取也。功令森严。不可干冒。本部堂鉴尔颛悃。示尔正义。并将原咨驳回。该国王其虚心听承。循理安分。无负本部堂惓惓告诫之意。特此谕悉　　

○又谕、现在进剿金川。已派京城满洲兵、及吉林黑龙江兵前往。其西安驻防。亦有满洲兵丁。此项兵内、挑选一千名。并选派领队协领等官。所有应得之项、及军器等物。妥为办给。派副都统书麟、事领迅赴军营。交与色布腾巴勒珠尔、富德、调遣应用　　

○又谕、昨木果木军营失事。皆由绿旗兵溃逃所致。今美诺之不能守。亦系绿营兵先溃。其情甚为可恶。悉行处斩。亦不为过。但思此等溃兵。通计不下数千。若皆骈首就戮。虽其罪由自取。朕心实有不忍。况绿营兵恇怯轻退。总由营中无满洲兵。绿营无可倚恃。遂尔见贼即溃。此实温福等从前倡议不调满洲兵。以致自误。朕亦未能计及于此。悔已无及。若将伊等全办。转似事后诿过于无能懦卒。更觉无谓。莫若概免其死。著富勒浑、文绶、晓谕此项溃兵。以尔等临事溃窜。本当立时正法。此肃军纪。今奉旨念绿旗之溃。由于营中无满洲兵可为观法。遂致仓皇摇动。其罪虽无可宥。但不忍令此数千人。同受诛戮。特加恩免死。将营中所汰溃兵。遣发各省安插。以示格外矜全。如此通谕。俾绿营兵、共知感愧激劝。其已到成都之兵。现令文绶至四川省城办事。即著其遵旨传谕。其军营众兵。即著富勒浑传谕。并著文绶查明此项溃兵。如系四川本省、及云贵湖广者。即发遣甘肃两广。如系陕甘者。即发遣云贵湖广。俱分起陆续解往。并须避京兵所经栈道、及各省续调兵来之路。勿令相见。至此等溃兵。虽云罚不及众。其为首溃窜者。亦不可不查明重办数人。申军法而昭炯戒。著于发遣各兵时。录朕此旨。转寄所发之各督抚、于此等溃兵解到时。以次诘讯军营首先溃散。实系何人。如即在发到该省兵内。将该犯即留省城讯实。奏闻正法。其余应发之人。皆分别各州县安插。勿使聚集一处。饬令各属严行收管。如有脱逃者。拏获时。照新疆改遣例。即行正法。再川省连年办理军需。运送粮械。派拨人夫。不能不用民力。屡降旨加恩蠲缓。以奖善良。但其中、或有司办理不善。或胥役藉端滋扰。皆恐不免。文绶自当留心整饬。有犯必实力严惩。亦有奸民遇事生风。如酆都县民蒋正中、吴捷元辈之惑众阻挠者。自不可不严加惩儆。但平时亦当抚驭宁怗。勿使丝毫滋事。文绶到川年余。于该省土俗民情。亦已深悉。总宜不动声色。妥协经理。相安无事。以副委任。富勒浑前此带领黔兵。径赴明郭宗、及安设章谷一带军台。通阿桂后路。所办俱合机宜。亦见其能实心任事。甚属可嘉。富勒浑身系满洲。今又用为四川总督。自当益加奋勉。昨谕令同博清额、普尔普、成德、带兵往迎阿桂。自当迅速妥办。由章谷一带。探听阿桂军营所在。即行迎往。务令阿桂及早整兵。退回章谷等处。方为万妥　　

○又谕、四川提督员缺。已有旨令王进泰调补。绿营兵丁。怯懦不堪。而川省尤甚。则将领等平时之不能约束训练。亦难辞咎。所谓兵不知将。将不知兵。安望其能得实用乎。王进泰久膺专阃。阅历有素。自能措置合宜。今授四川提督。前往军营。凡各省调到绿营。皆可经管。而川省官兵。尤其专辖。著传谕王进泰、先就川兵实力整顿。激其愧耻之心。作其勇敢之气。使人思自效。营伍改观。俾诸军有所观感奋发。方足以副委任　　

○吏部议准、御史胡翘元奏称、四库全书誊录。向令纂修提调等官保举。易滋弊窦。请嗣后投充誊录之人。取具同乡六品以上京官印结。具呈投递。俟汇齐时。总裁官酌定应用人数。奏请钦点大臣、传集该誊录、当堂亲书数行。择其字画端楷者。录取充补。从之　　

○癸亥。谕、湖南永州镇总兵员缺。前经谕令于军营出力人员内。拣选升补。今据阿桂奏、湖广副将扎拉芬、在军营督兵攻剿。实为勇往。请以之升补永州镇等语。扎拉芬、著即升补湖南永州镇总兵。所遗副将员缺现据阿桂奏、参将刘辉祖、奋击贼众。歼戮多人。甚为勇往出力。刘辉祖、即著升补湖南长沙协副将。以示鼓励　　

○定边将军尚书阿桂、参赞大臣副都统明亮奏、各军营所调之兵。历时既久。而木果木、功噶尔拉官兵。伤损颇多。所余不过数千。且新经挫折。难望振作。当噶尔拉后路绵长。贼番时刻觊觎。防兵亦觉单弱。臣等前请添兵五千。为乘虚扫穴之用。目下情形。又与从前迥异。自当通盘计议。速筹分头再进之兵。以定各路各攻之局。请于湖北湖南额兵。已调二千名外。再添调三千。山西与陕省毗连。可于近山居住之兵。挑拨五千。连前所请昭通等处兵二千。计调绿营兵一万二千。恳敕下各督抚即行挑备。分起迅速赴川。并请挑派健锐火器二营满兵三千。吉林满兵四千。索伦兵三千。以备进剿。至木果木、功噶尔拉官兵。既经彻出。而丰昇额一路。现又分拨官兵护粮防后。亦不能竭力进攻。所有贼番力量。全注于当噶尔拉一路。此时别无官兵可调。而丰昇额处。又未能派兵前来接应。幸当噶尔拉一路。军粮火药。尚为充裕。惟有悉力筹办。即贼匪百出侵扰。臣等鼓励众心。亦尚能坚守两三月。如有台站文报、阻隔数日之处。乞勿上廑慈怀。得旨、自以由打箭炉回军为要。已令富德、飞速带兵接济。两路内外夹攻、以期安妥。回至内地、再筹进剿。谕军机大臣等、阿桂奏、当噶尔拉军营防剿贼匪情形。所办俱合机宜。朕心稍慰。贼匪敢于如此猖獗。阿桂现在鼓励众心。尚能坚守两三月。其志甚属可嘉。但美诺已不能守。海兰察俱彻兵退至日隆。阿桂即在当噶尔拉驻守。亦难急图攻剿。而小金川之地。又难即时克复。且贼势方炽。我力稍单。阿桂自应速由章谷一路。整兵而出为要。是以前日一闻海兰察退回日隆之信。即传谕阿桂迅速由章谷退兵。且俟新派京兵、及续调陕、甘、云南、湖广、各省绿营兵到齐。另筹分路进剿。并谕富勒浑、博清额、普尔普、成德、带兵往迎阿桂。今复授富德为参赞大臣。谕令先行驰驿兼程赴川。如遇新派之西安驻防兵二千。及自请赴营之成都驻防兵五百。并贵州续调之一千。湖南已经起程之二千兵。有可带往者。即速带领前赴章谷。迎接阿桂。并令色布腾巴勒珠尔、亦按程赶赴成都。俟有陆续兵到。即行带领。由打箭炉前往接应。但看阿桂之意。不肯轻退者。必因营中兵力不足。在外又无应援。若急于彻兵。恐绿营军心易动。而贼人转得伺我之隙。在后追蹑。所筹亦是。今富勒浑等及富德接续到彼。官军声势渐盛。阿桂自当趁伊等到后。即将当噶尔拉军营。料理周妥。与富德等内外夹攻。以次整兵而出。回至内地。方慰悬注。至丰昇额等一路。朕心亦深廑念。前谕其移兵往剿大板昭之贼。昨闻美诺退兵一事。复谕令即带兵由党坝、三杂谷一路。回至巴朗拉。若此旨到时。丰昇额等尚在宜喜。则自彼由革布什咱、巴旺、布拉克底之境。至当噶尔拉军营。较为径捷。丰昇额等就该处现在情形。斟酌万全行之。再成德一员。前已有旨补授川北镇总兵。所有镇远镇总兵员缺。著阿桂另拣军营出力之员。奏请补授。至所请调兵之摺。于阿桂未经奏到之时。已分别派出。其山西兵路既遥远。且亦不甚得力。自可无庸调往。今通计所调兵、共一万七千。军势亦可大振。统俟到川后。阿桂等悉心妥议。另筹分路进剿。迅奏肤功　　

○吏部议准、江西巡抚海成奏称、赣州府属定南县。地处万山。界连江广。政繁事剧。向设知县。不足以资弹压。请裁定南县知县一缺。将赣州府同知移驻。改为定南厅。其定南县典史。改为定南厅照磨。并另铸关防印记。从之　　

