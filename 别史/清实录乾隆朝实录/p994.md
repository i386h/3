<!-- { "loadSidebar": true } -->
○谕、今岁浙东被旱成灾。经朕多方筹画。降旨截留该省漕粮五十万石。以备赈粜之用。更念此次被灾较重。所有本省漕粮内。即有应行缓徵带徵之项。尚应多为筹备。以资接济著加恩将江苏省应运漕粮。再行截留三十万石。运往浙省。交该督抚以为酌量动拨赈粜之用。其各州县属仓储有应行酌补者。于本省截留五十万石内。从容通融拨补。朕轸念民艰。不惜屡施格外之恩。该督抚等、务期董率属员。实力妥办。副朕加惠灾黎之意。该部遵谕速行。　　

○是日。驻跸喀喇河屯行宫。　　

○庚戌。上诣皇太后行宫问安。　　

○兵部议奏、署正红旗满洲都统等、参奏骑都尉唐凯等、从牧厂私自回京。应照例革职治罪。得旨。著照所奏行。唐凯等、潜回京城。皆由牧厂副都统等、不行约束所致。伊等若果于波罗河屯。交马事毕。即将随来官兵。查明带领行走。唐凯等焉敢私回。况此事已据该旗参奏。而派出牧厂之副都统等。竟若罔闻。殊属不合。再、此次补给木兰围上随来人等。自厂赶来马匹。皆甚疲瘦。该副都统等、犹以回自江南。出厂日浅。未能膘足为辞。朕自江南回銮后。随往人等骑回之马。数止四千匹。其从前留京马匹内。出厂者有八千匹。今计波罗河屯补给马匹。仅需六千。此项赶来马匹。自应在京城出厂八千匹内。拣选膘好者赶来。岂有反将江南骑回。最后出厂马匹赶来之理。明系借端取巧。甚属不堪。著将派出牧厂之副都统等、交部严察议奏。　　

○是日。驻跸常山峪行宫。　　

○辛亥。谕、金朝陵寝。近在房山。岁久榛芜。未经修葺。朕惟金太祖、金世宗、功德载在史书。景仰传之奕＜衤异＞。我世祖章皇帝。圣祖仁皇帝。隆礼有加。并御制碑文。勒石建亭。以垂不朽。顾念国家祀典光昭。虽以时遣官将事。而一切享殿缭垣。仪制所存。观瞻宜备。其令直隶总督方观承、前往相度。应增修除治者。即行奏闻。率属鸠工庀事。工竣之后。朕将躬亲展奠。以昭敬礼前朝之意。　　

○又谕、朕于九月十三日。恭谒泰陵。著各该管官照例豫备。王等不必前往。仍令此次扈从大臣等随去。至拜唐阿兵丁等、亦于此次扈从内酌派。著加恩各赏给一月钱粮。　　

○又谕、前因八旗生齿日繁。命大臣等详悉筹画。其有情愿前往屯庄务农之人。给予官田。并置立牛具房屋银两。俾得勤习农务。以为生计。今据直隶总督方观承奏称、遣赴屯庄之人。力田谋生者甚少。并有冒领官地官银。任意花销。逃回京城者。当日举行此事。原为裨益旗人起见。今行之数年。不特无益。转开不肖匪徒。冒领银地之弊。实属有负朕恩。著八旗大臣等、将逃回之人。严行治罪外。嗣后应否仍遣务农。及如何调度之处。并著军机大臣等、会同八旗大臣等议奏。寻奏、屯田旗人。共派一千二百六十四户。内未往者九十九户。据报、惟镶黄旗汉军高大纪潜逃。余或脱逃在外。或系本佐领隐匿不报。现饬八旗行查。如由该督查出。将该佐领治罪。逃人家属。发遣拉林耕种。至未经前往者。业给安插之资。令限期遣往。嗣请无庸再派。其赎回民典旗地。应行徵租处。另议请旨。从之。　　

○是日。驻跸两间房行宫。　　

○壬子。上诣皇太后行宫问安。　　

○谕军机大臣等、前因浙省办灾。该抚过于张皇。已屡经传谕训示。今阅喀尔吉善奏摺。既称从前应赈户口原册。率混开报。无所纪极。而永贵摺内。亦称已照前开户口。删去力能自赡之家。十之四五。可见永贵张大其事。无怪官吏绅民等、闻风效尤。多方冒滥。必至于此。果不出朕之先见矣。至该省所需赈恤米石。前既协济邻封。后复采买免税。并照乐善好施之例。劝谕富户出粜。近经降旨。截留漕粮至八十万石。自可通融济用。又该督抚所奏、续经得雨之后。晚禾杂粮。皆已可望有收。目下米价。每石二两以外。在被灾地方。亦不为甚昂。所请开捐一事。本非办灾正理。岂得以一省夏收被旱。即行援例兴举。况揆之该省情形。筹备之策。现已次第经理。所请亦不必行。若如永贵所奏、三百万石米粮。为必不可少之项。又欲拨奉天山东之杂粮。以充食用。是全不思该处民人。已经被灾。而欲统计其失收之数。尽行仰给于官。且隔数省之地。为之络绎转运。自古荒政多端。有如此办理者乎。所有筹办事宜。前后颁到谕旨。不啻至再至三。惟在该督抚等、董率属员。实心实力。一切遵照妥办。朕勤求民瘼。宵旰焦劳。于凡各省议蠲议赈。宁使失之过厚。此中外臣民所共知者。今以该督抚等张皇失措。致朕廑念训饬。转似为之节制者然。其实准情酌理。事在必不可行。若不示之节制。是又过犹不及。且各省水旱不齐。设有似此者。何以处此。现因该省灾黎。时刻廑念。吴进义、以武臣身在地方。尚将得雨之后。民情宁帖各情形。详悉入告。以慰朕怀。该督抚岂转计不及此耶。著将原摺钞寄阅看。前览该督抚奏摺。彼此不无各存意见。是以谆切开导。今既奏称、现在和衷办理。自是封疆大臣。奉公敬事之道。然此特其一端耳该督抚不能慰朕者多矣。此谕到、著将目前情形。速行合奏以闻。寻奏浙省本年旱灾。仰蒙逾格之恩筹画备至。灾黎无不鼓舞欢欣。秋来各属得雨后。晚禾杂粮俱见畅茂自拨运招商。市价较夏大减。从前节次所奏。臣永贵、因灾地甚广。积储空虚。是以冒昧入告。今通盘筹算。所有赈恤口粮。虽尚需米一百三十余万石。而照例一半折色。可酌留余米。以备平粜兵粮之用。报闻。　　

○又谕曰、阿思哈所奏、流寓介休王肇基、呈献诗联。毁谤圣贤。狂妄悖逆之处。著传谕该抚、令其速行严密讯鞫。务得确情。按律问拟。毋得稍有漏网。至摺内所称、总督硕色、前奏赴滇过普之客人一案。王肇基迹涉可疑等语。该犯果否知情。该抚尤应悉心根究。如实系彼案党羽。证据确凿。即彻底密行严办。不得希图速结。遂立时杖毙。致情罪重大之恶犯。不得明正典刑。若与彼案实无关涉。则王肇基自有应得之罪。亦不必先存成见。勉强牵连。惟在该抚严审速办。期于无枉无纵。一有实在情节。即行奏闻再、其所献诗联等单。亦应进呈朕览。著该抚即由驿递具奏。毋俟进摺之便。以致稽延。寻奏、臣亲提严讯。据供、献诗祝颁。止求朝廷用我。其诗联定句。虽俚鄙不堪。尚有颂扬之意。至续后所叙。妄议时事。毁谤圣贤。悖谬已极。似属疯癫。再四盘诘。与滇省传播不经之词一案。并无关涉。谨将诗联字册。由驿进呈。得旨。知道了。竟是疯人而已。　　

○调福建金门镇总兵马负书、为台湾镇总兵。广东碣石镇总兵张接天、为金门镇总兵。以广东香山协副将林朝翼、为碣石镇总兵。　　

○是日。驻跸要亭行宫。　　

○癸丑。兵部议覆、安西提督永常奏称、营伍演习技艺。如矛子一项。马上尚可施用。其余藤牌、挑刀、攩手、不独马上难施。即步兵亦无实用。请停操演。俾专习弓箭枪炮。再、甘省各提镇营战兵。原以豫防哈密调遣之用。其藤牌等技。亦属无用。请概停操。查藤牌、挑刀等项。军营步兵。向例演习。实以踊跃超距。能令筋力强壮。未为无益。但安西系边隘要地。既称此等器械。于该处不甚相宜。应如所请停操俾专习弓箭枪炮。以收实用。至甘省各营情形。与安西未必尽同。兵丁操演已久。未便概停。从之。　　

○又议覆、云南曲寻镇总兵莽阿纳奏称、武职分设标营。各有应办事件。如遇升迁事故。委员署理。滇省地方辽远。接任新员。必阅一年半年始到。请嗣后缺出。于本营属员内、就近护理。如有分发候补之员。即照员缺相当者委署。应如所请。饬云南督抚提镇遵照。从之。　　

○以贵州大定协副将米世泰、为河南河北镇总兵。　　

○是日。驻跸密云县行宫。　　

○甲寅。户部议覆、云贵总督硕色奏称、滇省每年办解京铜六百三十三万一千四百余觔。向来寻甸。东川、两路分运。东川府应运三百十六万五千七百余觔。由东川陆运至昭通。计马程五站半。需脚价银二万二千余两。雇募民马二万余驮。实属艰难既虑迟延。复多赔累。不若安设牛站为便。并改由东川鲁租硝厂河、马鹿沟、大布戛、以抵昭通。计程二百九十里。马行止四站半。但须于牛栏江、建大桥一。硝厂河、腊溪河、各建小桥一。沿途修平道路。车可遄行。并节省一站脚费。应以四十里设一站。共分七站。每站安牛八十只。车八十辆。约计十个月半。可运铜三百十五万斤。较前脚价。每年节省五千六百余两。应如所请。其节省银贮库。为办铜工本。修路建桥、买牛制车、银一万三百余两。先以旧设脚价垫发。工竣。即以每年所省归补。从之。　　

○又议准、湖南巡抚杨锡绂奏称、宜章县东门外、及上堡市、白沙、等处。向因铜铅必经之路。是以添设卡役巡查。今查柳、桂、二厂山口。及大路僻径。俱令商人设卡分巡。又拨官役协同稽察。立法已密。请将该处三卡。无庸设立。从之。　　

○是日。驻跸南石槽行宫。　　

○乙卯。上诣皇太后行宫问安。　　

○谕军机大臣等、提塘吴士周、禀出赴滇过普客人。钞写捏造奏章朱批一事。经总督硕色、于七月初二初六等日。两次奏闻。乃时逾二旬。始据开泰缮摺具奏。甚属迟缓。此等恶逆狂悖之词。凡为臣子者。惊闻之下。无不痛心切齿。愿得食肉寝皮。开泰既接总兵宋爱知会。自应愤恨交迫。急不待时。即由驿递星驰奏报。今迟迟不发。仍循例俟赍摺家人入奏。独何心耶。岂伊自负曾经读书。而转以此事为天壤间可有之事耶。开泰著严行申饬。至摺内所有守备彭朝贵、身列职官。为营伍之长。乃目睹大逆之语。犹信以为奏过本章。居然彼此传看。虽平民下愚。亦不应出此。似此劣弁。即应革职严究。何以尚尔姑容。看来此种逆词。辗转钞录。其中必有凶恶渠魁。利于处处发觉。转得逞其狂吠之私。然国法所关。岂得谓一一根究。惟恐株连者多。遂不彻底查拏。使逆党稍有漏纲耶。已降旨附近各督抚、令其实力踪迹。尽法痛惩。著并传谕开泰、务须密访严搜。一有端绪。即速驿递奏闻。倘再不知奋激。或与寻常承缉之案。同一办理。不过日久归之子虚。则自取罪戾。将不可逭。慎之慎之。　　

