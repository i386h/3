<!-- { "loadSidebar": true } -->
○陕西巡抚毕沅奏、陕省关中书院、修金膏火银内。有朝邑县黄河滩地租五百六十余两。该县地上年被水冲没。已另请题豁。前项银应筹拨。又人文日盛。甘肃新疆士子。多来肄业。亦应酌增费额。查兴平、盩厔、扶风、武功、郃阳、五县。岁徵八旗提标马厂界外地租、共七百五十余两。请全数拨入书院。报闻。　　

○广东巡抚尚安奏、台湾倡乱之武举许国梁等、现遵旨于本省接壤处所。实力搜查。得旨、为之以实。毋为空言。　　

○伊犁将军伊勒图奏、伊犁崆郭罗鄂博一带地方。出产石煤。现有商人承充窰户。查明实在开挖者二十四座。应照盛京抽税例。计每岁徵银三百二十四两零。于乾隆四十七年起、按数徵收。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十三



大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。二月。壬戌朔。谕、豫省河工。挑挖引河。节经颁发部库银六百万两。现在将届开放引河之期。一切需费尚多。著再拨给部库银一百万两。照例迅速解往备用。　　

○江南河道总督李奉翰奏、臣前奏准带南河将备、于桃汛前来豫。督率放河。兹豫省新河头尾。及南岸新堤。已次第趱办。兰阳新河头口门外、黄河内挑水兜坝。均须南河官弁帮办。此时当豫行派往。随选守备四员。千总三员。把总三员。协办效用十二员。桩埽兵一百名。委副将游击等、带赴河南听用。报闻。　　

○癸亥。谕、据袁守侗奏、按察使郎若伊、染患气逆之症。恳请解任调理等语。郎若伊、准其解任调理。所有直隶按察使员缺。著王昶补授。并著速赴新任。　　

○甲子。以举行仲春经筵。遣官告祭奉先殿、传心殿。上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人。出就讲案前、行一跪三叩礼。复位。直讲官阿肃、谢墉、进讲中庸悠久所以成物也、一句。讲毕。上宣御论曰。解是章者。率以久为内而悠为外。分而言之。予以为悠久自是至诚无息之一贯。虽有存内验外之殊。其实一而二、二而一者也。且天之高明。地之博厚。可分为二乎。博厚高明。既不可分。则悠久之不可分。不待辨而明矣。是故天地之德不可见。而见于博厚高明。圣人之德不可见。而见于悠久。惟其悠久。故积累之至而为博厚。发越之极而为高明。斯则天地之大。亦因圣人之至诚无息见之。所谓致中和而天地位。万物育。悠久所以成物。非子思之述曾子所闻于夫子一贯之道乎。讲官暨侍班官跪聆毕。兴直讲官景福、曹文埴、进讲书经惟臣钦若、惟民从乂、二句。讲毕。上宣御论曰。说命四言。余向为乾清宫屏铭。亦曾发明其义矣。兹因绎臣民之义。而益凛为君者之上宜法天。下宜表率臣民也。夫人君而不能法天。则何以使其臣民胥钦若而从乂乎。且法天非虚言也。必至公无私。弗用聪明。而于理于事。自无不聪不明。于是乎取舍当而赏罚明。臣民其谁不钦若而从乂乎。设不能克已复礼。而欲其臣民之钦而敬之。从而顺之。是则逞私欲而背天理。予无乐乎为君一言丧邦胥在。是矣。可不慎乎讲官暨侍班官跪聆毕大学士三宝等奏曰皇上道符悠久治本敬勤。范围曲成而诚至斯孚布化从风而时若用乂。洵所谓自强不息共健天行。民保无疆永绥邦本者矣臣等幸侍讲筵。恭聆御论敬体宸衷曷胜诚服。奏毕。诸臣出就拜位。行二跪六叩礼。礼成。上御文渊阁。赐茶　　

○还宫。复赐讲官暨侍班官等宴于文华殿东庑之本仁殿。　　

○遣官祭先医之神。　　

○谕曰、陈辉祖抽换王亶望入官财物一案。前经大学士九卿等定拟应斩。请旨即行正法。彼时朕细核陈辉祖所犯情罪。不过无耻贪利。罔顾大体究非若王亶望之捏灾冒赈。侵帑殃民者比。所谓与其有聚敛之臣。宁有盗臣是以从宽改为应斩监候、秋后处决。昨据福崧奏到、浙省嘉兴府属之桐乡县有聚众闹漕之事并称历年以来因循酿成积弊。上年该县。即有聚众喧闹之事案犯仅拟枷杖完结其知县另案参革颟顸了事。故奸民罔知惩创复蹈故辙。又据富勒浑奏、访查浙闽两省亏空、其仓谷一项。各州县俱未能足额现在饬属逐一清厘查办。又黄仕简等奏、查拏台湾械斗匪犯现已获二百余人各摺因命军机大臣等、会同刑部堂官。将福崧等原摺发交陈辉祖阅看。传旨询问。据供。上年桐乡县闹漕一案。因恐长百姓刁风。是以将知县参革时。仅就其办案不知轻重参奏。并未指名办漕。今又有聚众喧闹之事。实是我姑息养奸。未曾严办所致。至地方诸事。不能实力整顿闽浙两省武备废弛。仓谷亏空。亦皆是我因循贻误。自取重罪等语。是陈辉祖在总督任内。惟务营私牟利。而于不肖官吏浮收漕粮。及刁民闹漕之案即云恐长刁风。故以别事参革知县何不将此情密行摺奏。转摭拾别案。希图避重就轻。将就完事。以致刁民以督抚不敢指名查办。遂至愍不畏法。益无忌惮。复酿成桐乡又有闹漕之案。至于闽浙两省、各州县仓库亏缺。及武备废弛。陈辉祖俱漠不关心。竟似置身局外。其平日一味营私牟利。隐匿回护。贻误地方。种种积弊。不可枚举。实与勒尔谨、王亶望、情罪无异。今据军机大臣、刑部堂官审明。仍照前拟、请旨即行正法。是陈辉祖之罪。实不止侵隐入官财物。尚可量为末减。朕亦不能再为曲贷矣。陈辉祖、本应照拟即行正法。但念伊办理海塘。尚无贻误。著加恩免其肆市。即派福长安、穆精阿前往。将此旨明白宣谕。监视赐令自尽。以为封疆大臣废弛地方者戒。朕办理庶狱。轻重必权衡至当。若陈辉祖之从前。仅止抽换官物。是以贷其一死。及此时之贻误地方。不能再为屈法施恩。皆一秉大公至正。毫无成见。大小臣工。当各知感畏。力图称职。毋负朕谆谆惩诫。明刑弼教之至意。将此通谕中外知之。　　

○又谕曰、王燧、前在浙江杭嘉湖道任内、倚恃王亶望信任。贪纵不职。牟利营私。种种劣迹。业经革职问拟绞候。入于秋审情实。四十六年朝审勾到时。本拟即行予勾。因官犯册内。有问拟斩候之素尔方阿一犯系原任云南通判。管理乐马厂务。将抽收厂课赢余、馈送上司。尚无骫法殃民实迹。未经予勾。因思王燧、亦不过迎合取巧。事同一例。是以亦未勾决。然其声名狼籍。杭州人至今恨骂。其罪固浮于素尔方阿也。兹据福崧奏到、王燧在杭州府任内、出粜省仓米石。并不候司核转。串通王亶望、即日批准、粜米三万石。计侵蚀银七千余两。又于各州县运解南米到仓。每石勒加斛面二三升不等。计浮收米二千余石。又折收南米。每石价银三两六钱。至四两不等。虚报出粜。每石止折价银一两六钱零。计该犯浮收折色。暨短报粜价。共得赃二万余两。又于嘉兴府任内、视各县应徵米数多寡。每县勒索银一二千两、至五六千两不等。赃款凿凿。确有证据。因令军机大臣、会同刑部、严切究询。该犯亦惟俯首认罪。无可置辩。则是王燧倚恃王亶望、肆无忌惮。于徵收南米等事贪婪勒索。竟敢得赃至数万余两之多。实为藐视国法。扰害百姓。情罪重大。迥非素尔方阿之仅以厂课嬴余、逢迎上司、尚可宽其一线者可比。自应即正典刑。以彰国宪。王燧、著照军机大臣及该部所拟。即行处斩。著派穆精阿、前往监视行刑。以为监司大员、与上司朋比为奸。藉端婪索殃民者戒。将此通谕如之。　　

○谕军机大臣等、原任吏部尚书宋荦、校刊通鉴纲目续编。前经谕令李世杰、转饬地方官。向其家子孙查明原板。解交武英殿。兹据李世杰覆奏、伊家并无存留板片。宋荦曾任江苏巡抚。其通鉴纲目续编一书。或即在苏州刊刻。存留该处。亦未可知。著传谕闵鹗元、即饬属查明是书板片解京。　　

○又谕、本日杨廷桦奏到谢恩一摺。内称、除将诸彰二邑现在情形、及查办缘由、另行恭摺奏闻等语。初阅之、似另有陈奏事件。而本日所奏。又并无别摺。是该道止应将从前奏报查办情形。于摺内称巳经奏闻。由驿会同黄仕简字样。何得以另行奏闻声叙。措语殊属不通。著传谕该道、嗣后遇有陈奏事件。文义务宜留心。毋得似此牵混。　　

○山东巡抚明兴奏、东省上年秋收。虽九分有余。但有被水、被潮、或成灾之处。春月粮价。未能甚平。应筹减粜。请将市价每谷一石、银九钱至一两者、减五分。一两以上、至一钱者、减一钱。至二钱者、减一钱五分。至三钱者、减二钱。至四钱者、减二钱五分。将来市价再增随时酌减。总不得过三钱之数。至借给口粮。照例先动社谷。次及常平杂粮。秋后易还。报闻。　　

○旌表守正捐躯河南睢州民王碧女王氏。　　

○乙丑。遣官祭关帝庙。　　

○谕曰、都察院奏、将吏部侍郎阿肃、议以革职一摺。阿肃系满洲侍郎。于斋戒忌辰之日。任听家中演唱影戏。非寻常错误可比。阿肃、著革去侍郎。第念其在尚书房行走。尚属勤慎。著加恩赏给翰林院侍读学士。在尚书房效力行走。仍兼公中佐领。所遗吏部侍郎员缺。著诺穆亲调补。其工部侍郎员缺。著塔彰阿补授。　　

