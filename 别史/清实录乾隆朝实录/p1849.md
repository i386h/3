<!-- { "loadSidebar": true } -->
○旌表孝子。江苏等省贡生孙泰汶等十二名。孝妇。山西谢氏一口。守节合例。八旗满洲格尔敏妻完颜氏等八十五口。蒙古达尔扎妻李氏一口。汉军郎紫垣妻张氏等二十五口。盛京等处驻防艾达妻牛氏等二百五十三口。直隶等省生员高维谦妻张氏等二百八十六口。夫亡殉节。江苏等省丁宣范妻沈氏等十六口。未婚守志。江苏等省生员程树聘妻宋氏等十六口。百岁寿民。妇。山东等省李以良等二十名。各给银建坊如例　　

○一产三男。安徽等省殷昌年等十三家　　

○会计天下民谷数。各省通共大小男、妇、二万八百九万五千七百九十六名口。各省通共存仓米、谷、三千六百九十六万二千四百三十六石六斗九升二勺。

大清高宗法天隆运至诚先觉体元立极敷文奋武孝慈神圣纯皇帝实录卷之七百七十五　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。春。正月。丙寅朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿。寿皇殿。行礼　　

○遣官祭太庙后殿　　

○御乾清宫。赐宗室王公等宴　　

○丁卯。上诣皇太后宫问安　　

○谕、昨秋东省武定、济南、东昌、泰安、兖州、曹州等府属。濒临运河之处。偶被水灾。业经饬令该抚加意抚恤。蠲赈兼施。俾无失所。但念新春东作方兴。距麦秋尚远。无力贫民。口食尚未免拮据著加恩将被灾较重之惠民、阳信、海丰、乐陵、商河、滨州、利津、沾化、薄台、禹城、聊城、堂邑、博平、茌平、莘县、高唐、东昌卫等、十七属。及被灾次重之齐河、济阳、临邑、长清、陵县、德州、德平、平原、德州卫、东平、东阿、东平所、金乡、鱼台、济宁、嘉祥、汶上、寿张、济宁卫、武城、定陶、钜野、郓城、濮州、范县、观城、朝城、清平、临清卫等、二十九属无论极次贫民。再行加赈一月俾春初力作之时得资接济。该抚其董率所属。实力奉行。务使穷黎均沾实惠。该部遵谕速行　　

○又谕、去岁上下江滨河各州县。因徐州黄水漫溢。偶被偏灾。业于例赈抚恤外。并酌借耔种。以资耕作。惟念新春正赈已竣。尚当青黄不接之时。贫民口食。未免拮据。著加恩、将下江所属之铜山、萧县、睢宁、宿迁、并铜山县之徐州卫、上江所属之宿州、灵璧、虹县、泗州、共九州县卫内、被灾七八九十分者。极贫加赈两个月。次贫加赈一个月。用资接济。该督抚等。其董率各属。实心经理。俾得均沾惠泽。以副朕轸恤穷黎至意。该部遵谕速行　　

○又谕、据期成额等、查审已革知州张宏燧、营私交结一案。究出伊现有亏空。及从前李因培、赫昇额、曾令伊代武陵县冯其柘、弥补亏空银一万余两等语。览奏深为骇异。李因培前在顺天府尹任内。曾经获罪。朕不次加恩任用。擢至巡抚。乃于查办常德灾赈一事。玩视民瘼。诸未妥协。是以将伊照部议降调。复念其材堪驱策。摈弃殊为可惜。旋即用为四川按察使。初不料其在湖南巡抚任内。竟敢授意张宏燧、代冯其柘弥补亏空。至一万余两之多。实为深负朕恩。李因培、著革职拏问。解往湖北。交与侍郎期成额等质讯。至常钧。办事本属平庸。特因其前此曾在军营出力。是以屡用为巡抚。今于侯七郎殴死侯岳添一案。回护固执。庸懦无能。毫无主见。不堪复胜封疆之任。因降旨令其来京。然尚欲畀以侍郎。或副都统。以策后效。今观其面谕张宏燧等、于会印禀帖内。倒提月日补送。是竟为欺诈矣。又岂表率属员者所应出此。但较之李因培、于亏空之属员。显然授意徇庇欺朦之罪。尚可稍从末减常钧。著革职。赫昇额、身系满洲、乃受张宏燧投拜门生。始终徇庇。实属卑鄙无耻。应俟此案审明定拟到日。再降谕旨。向来各省亏空案件。最为锢弊。雍正年间。经皇考严加整顿。稍知敛戢。每恭绎朱批谕旨。于此事不啻三令五申。人亦不敢轻犯。意诸弊渐就肃清。朕御极以来。三十余载。虽未特降旨查办。然亦有犯必惩。乃迩年来不肖之员。营私骩法之案。叠次发觉。岂若辈因稽察稍疎。故智复萌耶。朕惟自愧水弱之失。与宽诚之不能感人。若再不能执法。则朕亦非甚懦弱姑息之主也。至督抚为国家大吏。乃于属员亏空。曲为徇隐。其欺罔实法所不容。在伊等平日。未尝不以弥缝隙漏为得计。孰知天理昭彰。终归败露。即如段成功一案。其贪黩发自江苏。而侵亏遂败于山右。此案本为查究侯七郎命案正凶。乃于张宏燧供吐现在亏帑情形。辗转究诘。遂至冯其柘之事。水落石出。足见天道可畏。断无久而不败之理。外省似此巧为掩饰之伎俩。未经举发者。尚恐不免。朕亦不肯令人告讦。惟俟其自败。即行按法惩治。决不稍为宽贷也。将此通谕中外知之　　

○谕军机大臣等、李因培前在湖南巡抚任内。有徇庇属员亏空。授意代为弥补之事。现已降旨革职拏问。著传谕阿尔泰即将伊锁拏。慎派干员。解往湖北。交与期成额等质审。并将李因培任所赀财。严密查封。并传谕明德。汤聘。将伊原籍。及尚在江阴家口赀财一并查封。毋使稍有隐匿　　

○戊辰。谕、昨因李因培、令张宏燧代冯其柘弥补亏空一案。将李因培革职拏问。解往湖北质审。所降谕旨。未将李因培徇庇欺罔之罪叙明。恐不知者或疑李因培已将亏空之员。参革究拟。似无袒护情形。何以复治其罪。因命取李因培原参本细阅。即以李因培原参两论。其欺隐实迹。已不能掩。今为一一指出。不特众人知其情真罪当。虽李因培亦无可置喙。如疏内称冯其柘亏空谷价。系署武陵县任内之事。此必因交代时。后任不具接收。是以败露。且据该道及该署府揭报后。复令张宏燧往查实数。则冯其柘亏空至二万余两。虽未详晰指出。而为数之多。已隐跃言外。及据张宏燧所查。谓伊正杂钱粮。尚无亏缺。惟谷价一项。实亏银八千九百余两。遂以此纠参。是显然使亏帑劣员。得以避重就轻。且以一参为解纷之计。巧诈欺朦。莫此为甚。而犹得藉口于已列弹章乎。至张宏燧所供。李因培因甫报通省并无亏空。碍难查办。是以欲其弥缝。并授意张宏燧。设法弥补银一万余两。种种营私不法。实出情理之外。督抚为封疆表率。办理此等重案。敢袒徇欺罔若此。此而不严加惩创。何以肃官方而申法纪。特再明白宣示。俾中外共知之　　

○以内阁学士金甡、为礼部左侍郎　　

○调广东按察使费元龙、为四川按察使。以山西雁平道富勒浑、为广东按察使　　

○是日起。上以祈谷于上帝。斋戒三日　　

○庚午。享太庙。遣諴亲王允秘恭代行礼　　

○遣官祭太岁之神　　

○上诣南郊斋宫斋宿　　

○辛未。祈谷于上帝。上亲诣行礼　　

○诣皇太后宫问安　　

○召大学士、及内廷翰林等茶宴。以立春日得辛。祈谷礼成即事联句　　

○是日。立春。顺天府进土牛春山宝座　　

○壬申。世祖章皇帝忌辰。遣官祭孝陵　　

○癸酉。上奉皇太后幸重华宫侍宴　　

○谕、朕于二月二十五日启銮。巡幸天津。阅视河堤。所有应行备办事宜。著各该衙门照例豫备　　

○甲戌。上诣皇太后宫问安　　

○诣大高殿行礼　　

○御紫光阁。赐蒙古王公台吉、及回部郡王等宴　　

○乙亥。谕、朕于二月初五日御经筵。所有应行典礼。著该衙门照例豫备　　

○谕军机大臣等。据富僧阿奏、准瑚图灵阿等咨称。俄罗斯吉那喇勒。请将巡边大臣拏获伊处屯田之鄂什巴等三人。查明放回。当将本处大臣并未拏获人口回覆等语。前据瑚尔起奏称、巡边时。拏获越界偷盗之鄂什巴等三人。业已解京。乃瑚图灵阿接到索取来书。遽以并未巡卡拏获人口为辞。殊属非是。俄罗斯数年来。屡违原定章程。勒增商税。于特固斯恳之事。肆行狡诈。因将内地商人彻回。诸事务为晓谕。俱已行知萨纳特衙门。乃并无回文。而于此等事件。借端索取。惟应将前此晓谕之事。责令赶紧妥办。如能诸事恭顺。遵照奉行。此事再行酌议。著传谕瑚图灵阿等。傥吉那喇勒再行索取。即遵此旨回覆。再瑚图灵阿。在库抡已及二载。可于八月初旬。赴热河山庄陛见。朕就便询问该处。及俄罗斯现在情形。并谕令富僧阿等知之　　

