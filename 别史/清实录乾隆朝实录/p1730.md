<!-- { "loadSidebar": true } -->
○刑部议准、广西布政使淑宝奏称、臬司为刑部名总汇。其交代无论正署离任。应先将奉行钦部事件。及所属通报未结各案。与邻省咨查。督抚批发。并自理诸务。俱分类造册。连各卷宗封固盖印。一体移交接任之员。将在班书吏。照旧关防。不许藉端出署。接任臬司于莅事一月内。将交代清楚情由。照藩司交代例。自行陈奏。并具交清文结。交督抚咨部。其或臬司离任。别因事故。不及亲办者。即责成首领官。关防造册。封卷呈办。凡有刑名之道府厅员。于新旧交代案卷。应一体通饬办理。从之　　

○以翰林院侍讲阿肃、署日讲起居注官。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百十二


大清高宗法天隆运至诚先觉体元立极敷文奋武孝慈神圣纯皇帝实录卷之七百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。六月。丙申。上诣畅春园、问皇太后安　　

○谕军机大臣等、阿桂奏、绰斯甲布等九土司。与郎卡互相攻击各情形。内另摺所奏。虚衷体察全局机宜。不必急急办理之处。所见甚是。其第一摺所奏。将金奠罪在不赦。传谕各土司以破其疑等语。则未免迹涉张大。于现在事理未协。在金奠等讎衅相寻。正如鼠斗穴中。本属外番常有之事。督臣为边方重镇。即欲相机办理。亦惟不动声色。先为体勘确情。再行斟酌措置。方得控驭大体。况朝廷于此等么么丑类。如郎卡之垂涎邻寨。固不为之护庇。而绰斯甲布等之欲除害已。亦不为之抑制。此正所谓光明正大之道。若如阿桂所云。金奠罪不可赦。则似郎卡实已获罪天朝。于理即当声罪致讨。又岂应假手九土司。竟类常人挑构取事者所为耶。至遣官前往晓谕绰酋。新任总督。钦命来川云云。又竟明示以出自朕旨。特令阿桂为总督。专办此事者然。无论有乖体制。且徒使酋目等。因此惊惶骇听。又安足以破其碍。总之揆诸此时应行筹酌事宜。均不免为过当也。阿尔泰。现既来京请训。阿桂在彼。先事悉心熟计。藉巡边以审察其动静。一切务须安详镇定。坦然行所无事。惟自守其另摺之说。待阿尔泰回任。商搉定局可耳。将此详谕阿桂知之　　

○丁酉。谕曰、苏昌等奏、韶州府等属。先后间有被水之处。惟英德县地方。两次被淹。情形较重。现在照例抚恤等语。该处城乡被水。虽属一隅偏灾。但两经山水涨漫。田庐多有淹损。无力穷民。口食维艰。著加恩将英德县酌赈一月口粮。俾资糊口。其南海、三水、清远等县。民修围基。当被水之后。复令裹粮趋事。亦未免拮据。著加恩各按在工民夫。酌给口粮。以资力役。该督抚等、其董饬所属。实心经理。副朕加惠贫黎至意。该部遵谕速行　　

○戊戌。调镶黄旗汉军副都统伊勒图。为镶黄旗蒙古副都统　　

○调福建汀州镇总兵官德滋。为闽粤南澳镇总兵。以贵州铜仁协副将魏＜?山皋＞、为汀州镇总兵　　

○己亥。谕军机大臣等、南澳镇总兵叶相德、现在丁忧。其员缺已有旨令官德滋调补。但官德滋系直隶人。彼如福建人入籍直隶则可。不然、或未能熟习水师。于该镇营务无益。著传谕杨廷璋、据实奏闻。如官德滋实于水师不甚相宜。即可于该省陆路总兵内。择其晓习水师者。酌量奏明调补。将此传谕知之　　

○豁除江西临川县、沿河坍没田地十九亩四分额赋　　

○庚子。上诣畅春园、问皇太后安　　

○谕、据方观承奏、安肃县知县谢昌言。拏获山东贼犯马三丑、请解赴山东安徽质讯定案一摺。此等积案行劫重犯。事连数省。固应随案移解质审。但以狡猾性成之犯。又明知法在不原。其诡计图脱。势将何所不至。若因隔省长途。往来跋涉。解役日久懈弛。尤易启疏虞之渐。向来办理。殊未详密。嗣后如遇此等重案人犯。经别省拏获。其案情有可行文关白本省完结者。自应将该犯即就所获省分正法。或其中有必应解质情由。应如何设法。令交涉省分彼此递接防闲。及慎简员役以重其事。毋得但任解差。奉行文具。致滋贻误之处。该部详悉定议具奏。寻奏、各省拏获盗案重犯。其在本省犯案。供出外省曾犯行劫者。不论罪轻罪重。皆照行文关查之例。研讯明确。毋庸解往质审。即邻省地方官。自行盘获别省盗犯。及协同失事地方差没缉拏者。均令在拏获地方。严行监禁详讯。移查被盗省分案情。即由拏获省分拟题。请旨正法。仍知照本省。将拏获正法缘由。在失事地方。张挂告示晓谕。如果赃迹尚须研讯。或失事地方。有夥盗待质。必须移解者。令拏获省分。照各省解送秋审重囚新例。遴派文武官各一员。带领解役兵丁。亲身管押解送。仍豫先知会前途经由地方。一体遴派员弁兵役。接递管解。遇夜寄监收禁。其道远州县。不及收监者。即令该地方官。豫期遴拨干役。前往住宿处所。传齐地保。知会营汛。随同押解官弁。锁锢防范。倘有脱逃。即将各役严审治罪。官员交部严议。仍载入例册。通行直省一体遵照。从之　　

○谕军机大臣等、据方观承奏、调任安肃县知县谢昌言拏获山东贼犯。为连次劫杀巨盗。久经兔脱。谢昌言实力躧缉务获。其人可谓能事。摺内称系调任。或系由简调繁。抑或由繁调简。并该员平日民官如何之处。著该督据实查明奏闻。候朕再降谕旨。至所称将该犯。解赴山东安省质讯之处。恐此等恶匪长途。不无疏脱之虞。已传旨各该督抚。妥协办理。现在马三丑一犯。该督即添派妥员。慎密押解前赴东省。勿令贻误漏网　　

○户部议准、广西巡抚明山奏称、郁林州。于乾隆二十三年。报垦老荒水田六顷六十亩有奇。除已成熟田入额徵输外。其砂石难垦者。五顷十亩有奇。应请豁除额赋。从之　　

○辛丑。谕、据乔光烈奏、常德府同知员缺。请将候补同知王锡蕃署理。仍试看一年。另请实授等语。王锡蕃。因前在贵州知县任内。拏获隔省年久脱逃盗犯。甚属能事。是以降旨引见。加恩以同知补用。今若令其署理。试看一年。另请实授。则该员未免需次稽迟。非奖励激劝之本意。王锡蕃、著即实授常德府同知。该部知道　　

○谕军机大臣等、据额尔景额等奏、巴达克山素勒坦沙。遣使和济克兰。清给伊等齐特喇尔游牧。及工匠人等。又告称、爱乌罕人。常来侵扰。业经回文斥责。并将原文及回文呈奏等语。素勒坦沙。妄思侥幸。请给游牧。并乞工匠。殊属贪诈。额尔景额回文斥责甚是。而词气尚觉太弱。此事若额尔景额直以不便陈奏回覆。可毋庸颁发敕谕。今文内无此语。似我大臣等、并未具奏。未免视同泛常。著另缮敕书。交额尔景额。派员赍送晓谕。再从前素勒坦沙。称额敏和卓为父。今伊甫离叶尔羌。素勒坦沙即呈告其过失。甚属不堪。著将额尔景额奏摺。及素勒坦沙之书。俱录寄额敏和卓阅看。亦著作书交额尔景额。转寄素勒坦沙。令知所警成　　

○赐巴达克山伯克素勒坦沙敕书曰、据叶尔羌驻劄大臣。进尔奏章。及大臣与尔往复文书。朕俱览悉尔奏称。前此献出霍集占首级。意希重赏。因道远未得委曲陈奏。又称、爱乌罕等、时窥伺尔游牧。齐特喇尔。乃尔先世旧地。因叶尔羌大臣。听沙呼沙默特一偏之词。勒令给还。恳恩查给。并恳赏尔所属万人粮饷。本年收取游牧数处。请俱为天朝臣仆等语。从前霍集占兄弟。逃入尔地。尔畏我大兵。又利其所有。始决计献馘。朕已优加赏赉。而逆贼所有资装。皆未索取。独非赏乎。尔以献馘为有功。不思尔若再为容留。尚能保尔游牧乎。且年来遣使入觐。赏赉尤多。此次给还齐特喇尔游牧。复加奖赏。皆以尔恭顺之故。当益加谨恪。若仍不知足。是自取咎矣。至爱乌罕等果窥尔游牧。似非无端生衅。即如尔奏、收取附近游牧数处。则尔之侵扰邻封可知。朕为天下共主。一视同仁。非于尔有所偏徇也。齐特喇尔。为博罗尔所属。在准夷时。为尔舅氏沙玛玛特所据。后沙呼沙默特之祖。恢复故地。皆我大臣所深悉。尔肆行攘夺。尚应问罪。因业已遵谕给还。反加奖赏。可谓宽厚之至。而尔诡词具奏。岂以叶尔羌大臣。新经更替。谓可欺饰耶。今驻劄大臣玉素布。乃故哈密国王后裔。岂不知回部旧事。且前驻大臣吐鲁番郡王额敏和卓。日后仍来更替。尔斯时又将何以为词。尔从前称额敏和卓为父。乃伊甫回游牧。即诋其偏听人言。亦太反覆矣。尔所称万众粮饷。以天朝之广大。何所吝惜。但赏以酬劳。非巧言可得。尔之所属。未尝与叶尔羌等处回人。一体效力。岂可无劳而获赏哉。朕念尔前功。欲长加保护。特降敕训谕。尔其循理守分。勿萌侥幸无厌之心。始可永承恩泽也。勉之勿怠　　

○叶尔羌办事副都统额尔景额奏、据巴达克山使人和济克兰禀称、素勒坦沙令我等告知。今有布哈尔之诺罗斯伯克。达雅尔伯克二人。至巴达克山。闻我等归附后。身受重恩。其汗阿布勒噶子等、情愿率属归附。因寄字素勒坦沙。素勒坦沙覆以应向叶尔羌将军大人请示等语。臣等查布哈尔。尚在巴达克山之外。去叶尔羌甚远。其恳请内附。必系传闻我朝柔远之仁。倾心向化。否则畏惧外部侵扰。仗威慑服。但布哈尔果系诚心归附。尽可自到边境禀告。何必向素勒坦沙转求。恐系素勒坦沙欲藉为已功。邀取恩泽。再或假借威声慑服布哈尔。俱未可定。若不明白晓谕。则外部遇人。未免受其挟制。臣等因将皇上体恤远人。不欲强令归附之意。详悉晓谕。并将希图侥幸。不能妄邀恩赐之处。委曲开导。使之自悟。如果布哈尔头目阿布勒噶子。遣使来附。臣等询明情由。再行具奏。报闻　　

○旌表守正捐躯之广东清远县民梁胜章妻温氏　　

○壬寅。黑龙江将军富僧阿奏、打牲乌拉。呼伦贝尔。索伦。达呼尔总管等。向满三年。照例送部引见。去年奉旨。命打牲索伦呼伦贝尔等总管。轮班前赴木兰围场。请嗣后打牲呼伦贝尔等总管。三年期满。轮班前赴木兰。无庸送京引见。报闻　　

○癸卯。遣官祭火神庙　　

