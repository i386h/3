<!-- { "loadSidebar": true } -->
○闽浙总督杨应琚、福州将军新柱等奏福州驻防汉军四旗甲兵。恩准出旗为民。并改补绿营粮缺。臣新柱先经奏准、如绿营原有兵房者。每名赏搬移银二两。无兵房者、赏赁屋银六两。其穷苦闲散户口。每户赏资本银八两在案。其转补省会之绿营各兵。近在同城。赏银原足敷用。惟转补提、镇、各外标营者程途水陆远近不同。家口多寡不等。水路虽系滩河。尚有船只。陆路则并无车辆骡马。皆须雇夫擡运。所赏搬移银。实属不敷。无力者、往往身在外营。家口留省。似不得不变通筹办。臣等酌议、除搬移赁屋银。仍照原议分别赏给外。其转补各外标营之甲兵。家口尚在省城。及将来应行转补。家口须带往者。恳恩准照该兵之家口多寡。每名口、每百里陆路酌赏路费银三钱。水路减半。所需银、统于出旗汉军截旷项下动支。得旨允行。　　

○河南巡抚胡宝瑔奏、豫省被灾州县。蒙格外蠲赈频施。灾民已有起色。惟被水之初。乡民未知安心待赈。多有提挈四出者。当经通行出示。俾速归就赈。并与布政使商议。饬各州县、凡本省灾民在境无依者。即询明资送回籍。每名、每日给口粮钱十文。老疾者、暂行收养。其资送留养钱、知照本籍州县。汇入先赈加赈户口数内。于应得赈银下拨还。其籍隶他省者。无可拨还。亦不忍膜视。均令一体查办。惟有籍隶本省之不成灾州县村庄者。递回则无赈可领。而所至既非灾地。亦无从附赈。该处普济堂等、亦各有原人定额。不能附入。臣等酌议、除少壮听佣工趁食外。其老弱疾病者。九十月天气尚和。仍照前分别办理。自十一月至正月。责令地方官收养。酌量煮赈其普济堂、养济院、尚有余房。即行栖止。不敷者、搭盖蓆棚。并择公正里老、任关粮煮赈等事。所需粮、于各属社谷项下开销。柴薪、于盐当充公项下开销。俟春和另行办理。各俾复业。得旨、好。　　

○钦差侍郎裘曰修、河东河道总督张师载、升任山东巡抚鹤年等奏、山东之馆陶、临清、夏津、武城、恩县、德州等州、县、卫、运河两岸民埝。俱系民筑民修。既未夯硪坚实。亦不一律整齐。本年漳、卫、骤涨。直注东省。漫缺甚多。虽即时堵筑。今水落后。残损坍塌。亟应增培高厚。若仍责之民修。不免虚应故事。查馆陶东古城民埝漫溢。业蒙恩动帑修竣。又查直省永定河堤工。兴修之始。动用民力。每夫一名、酌给食米一升。盐菜钱五文。今恳恩亦照此例。每二人挑土一方、共给米二升、盐菜钱十文、加之夯硪工价。每土一方、约银六分。委该管河员、地方官查察。不得草率。工竣后。责成地方官、仍照例每年督率民人。实力修补。得旨允行。　　

○山西巡抚塔永宁奏、河东池盐。岁供山、陕、河南、三省民食。近来连年缺产。今岁春夏雨多。池盐倍歉。仅产七百余石。尚不敷配补上年未销额引。本年应配盐五千二十余石。虽已奉部议、拨长芦一千五百石。其芦盐万不能运济者。三省共有八十余州县。盐臣那俊、两经奏请买运蒙古盐接济。均奉部驳。臣业与那俊面商。会摺奏恳在案。缘臣既稔悉三省八十余州县、民食嗷嗷待哺。非藉买运蒙古盐。无可接济。又挽运必由黄河。转瞬河冻难运。不得不将地方急切情形。据实奏明。得旨、如此、则汝等一面办理。民间方不至食淡。但无限则不可。俟部议时有旨。　　

○大学士管陕甘总督黄廷桂奏、瓜州回民所遗熟地、二万四百余亩。经臣奏明、招佃承种。官民分收。随令安西道、就近于五卫地方。陆续招佃六百八十余户。每户先后拨地三十亩。借给耔种口粮牛具等项。今春督令及时耕种。嗣因夏间口外陡起热风。苗稼不无吹损。现查收成多寡。照例办理。此外尚有回民未种荒地、一万九千余亩。自应次第经理恳辟。但屡招乏人。盖因地瘠土坚。耕种匪易。且俱在熟地下游。去水甚远。必须其年雪厚春暖。消化应时。渠流充畅。始能引水灌溉。否即难免歉薄。似应将此项荒地。照开垦例、招民认垦。官止借给耔种口粮。按年徵还。至所垦地、先令于熟地接水处开起。由近而远。试种一年后。如水足有收。即照民地升科。查军兴以来。多有佣工谋食在外者。应先于此等民人内招垦。尚有余地。再于内地设法招往。得旨、诸凡甚妥。　　

○又奏、陕省延、榆、一带。本年秋禾被灾。一切赈恤借粜。需粮甚多。查甘省宁夏、仓储有余。距延、榆亦不远拟于宁夏府属各州县。拨米、麦、五万石。知会陕抚臣、一有需用。该道、府、即飞饬挽运接济。得旨、甚好　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十七


大清高宗法天隆运至诚先觉体元立极敷文奋武孝慈神圣纯皇帝实录卷之五百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。冬十月。庚申朔享太庙上亲诣行礼。　　

○遣官祭永陵、福陵、昭陵、昭西陵、孝陵孝东陵、景陵、泰陵。　　

○遣官祭孝贤皇后陵。端慧皇太子园寝。　　

○诣皇太后宫问安。　　

○颁乾隆二十三年时宪书。　　

○顺天府行乡饮酒礼。　　

○辛酉。谕曰、阿睦尔撒纳、渡河溺死之事。悉属子虚。昨已有旨宣谕中外矣。在逆贼之由哈萨克败逃。或竟投入俄罗斯。或又远窜他处。议论纷然。此时原无实据。如果投入俄罗斯。则俄罗斯乃我朝与国。从前定议。彼此不许容留逃人。逆贼阿睦尔撒纳、乃叛逆之渠魁。罪大恶极。尤非他逃人可比。何可置之不问。以情理论之。在俄罗斯素守旧约。自应即为縳献。今理藩院行文向索。果能尊旨送出。固属甚善。若文移往返。稍有稽迟。亦惟乘机酌理。物来顺应。朕于此事。不设丝毫成见。非以阿睦尔撒纳一犯。又欲用兵于俄罗斯。为穷兵黩武之举也。但军国重务。诸王大臣。皆为朕倚任之人。自宜咸使与闻。如有所见。亦可据实直陈。以备采择。乃大学士史贻直。则有弃伊犁之说。此时叛贼未获。与伊犁何涉。而陈世倌摺奏。所称粮饷马力将帅三语。亦不过纸上陈言。即以粮饷言之。乃绿营中所谓兵行粮随之陋习耳。试问迩年来。两路进剿。曾有转运之劳乎。国家一切经费。赏赉赈恤之需。曾有以军兴而稍为减省者乎。是于朕办理此事之始末。尚未领会。因令庄亲王等十六人。公同酌议。乃其所议、亦俱未中肯綮。无一良谋定见。可以为朕分忧者。朕于准噶尔一事。初虽机有可乘。因虑任事无人。是以迟迟。不得已而后办理。及伊犁既已平定。朕意原不过就其四部。分封四汗。以示覊縻而已。前所撰太学碑文。及封四汗之诏具在。此诸王大臣所共知共见者。至阿睦尔撒纳叛逃。及噶勒藏多尔济等之乘乱复反。事出意外。因缘展转。以至今日揆之事机。实有不能中止之势。而卫拉特之众。诛剿者诛剿。病亡者病亡。即蠲而畀之一人。且无可授之者。此或者上天将以全部卫拉特。赐我国家耳。即如副都统阿敏道。领兵前往叶尔羌、喀什噶尔地方。竟为两和卓木诱杀。此岂有不行诛讨之理。而内外诸臣。未必不以阿敏道之死。既已加恩优恤。何必因一人而用兵。又滋劳费。此言朕固知之。殊不思诸臣设身处地。如使已为阿敏道。冥冥之中。其能甘心乎。且国家有何不足。有何不得已。而朕竟忍心于死事之臣。而不为之复仇也。昔樊哙请以十万众。横行匈奴。季布以为可斩。此在汉时则然。而非所论于我大清。堂堂天朝。乃甘以唾面自乾。为自全之善策。何为者哉。集思广益。固期于事有济。若徒筑舍道旁。不若姑置之。待朕之自为应机决策耳。可将此通行传谕知之。　　

○又谕、据桑寨多尔济奏称车臣汗嘛呢巴达喇部落。与俄罗斯接壤。各卡缺额兵丁请交理藩院严饬照数补足等语。喀尔喀等数年以来。屡与戎行复被灾祲生计较前拮据。故朕特沛殊恩。将四部落逋欠银数万两。官为代还一切差使官为办理。被灾人众赈给银两皆为伊等生计加恩。即设立卡座亦专为该部落人等得安生业起见近因车臣汗部落、办事不妥。朕特降旨将贝子达尔扎授为协办盟长。伊等宜体朕轸恤之意。奋勉出力。著将此交该院行文、严饬该盟长嘛呢巴达喇等。凡与俄罗斯接壤地方所设卡座。照数补足。务令整齐。倘照前缺额不补。惟该盟长等是问。决不宽贷。　　

○壬戌。上幸南苑行围。　　

○谕、前因陕甘二省。满汉官兵。采买拨解马匹。及各标营摘缺买补。借动公帑。若依限扣还兵力未免拮据降旨该督。应作何展限加恩之处查明具奏。今据黄廷桂奏、陕甘二省满汉各标营借垫未还银三十五万九千三百两零其解送马驼添补口食盘费等项。除季饷坐扣外。尚未还银六十万八千三百两零等语。此所奏借垫未完之三十五万余两。著加恩免扣。以示优恤。其坐扣未还之六十万余两。著酌量分别年限。按期展扣。以纾兵力。该督抚其善为经理。务俾均沾渥泽。以副朕加惠边兵至意。该部即遵谕行。　　

○又谕曰、介福著在尚书房行走。富德、梁锡玙、周长发、周玉章、不必在尚书房行走。嗣后阿哥应各专派师傅一员。介福、观保、蔡新、张泰开、著为总师傅。其应添人员。即著观保会同大学士傅恒、尚书汪由敦、在翰林内拣选。带领引见。　　

○谕军机大臣等、据富勒浑奏、续经查出巴东长乐等州县。俱有浮收情弊。现在提犯严审等语。察吏乃巡抚专责。加派私徵。病民为甚。不可不极力惩治。富勒浑已授湖南巡抚。著将原摺钞寄庄有恭。令其严行查办。彻底清厘。务期积弊悉除。倘别经发觉。仍前朦蔽。恐庄有恭亦不能当此罪也。　　

