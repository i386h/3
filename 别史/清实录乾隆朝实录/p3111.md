<!-- { "loadSidebar": true } -->
○壬辰。谕、四库馆进呈八旗通志一书。朕详加披阅。其忠烈传提要内。详载开国以来。列祖列宗褒奖功勋。风励忠节之典。而于乾隆年间恩恤诸大政。俱阙而不载。如八旗阵亡官员世职。袭次已完。朕特降恩旨。赏给恩骑尉。世袭罔替。而绿营官员阵亡议恤之例。止得难荫一次。非奉特旨加恩。不能得有世职。昨年降旨。凡阵亡人员。无论汉人及旗人之用于绿营者。总与旗人一体给与世职。即袭次已完。亦照例给恩骑尉。俾得赏延于世。盖以官员等力战敌忾。效命疆场。其义烈实堪嘉尚。是以特沛殊恩。使其子孙永承恩泽。懋答前勋。甚盛典也。乃通志内竟未登载。则将来此书之传。何足以羽翼国史。昭示来兹。再志内所载、壮尼大即护军校。他如昂邦章京、阿思哈尼哈番之为子男。阿达哈哈番之为轻车都尉。拜他拉布拉哈番之为骑都尉。拖沙拉哈番之为云骑尉。虽不便擅改原文。亦当加按注明。或请朕指示。使后人开卷晓然。方为传信。岂多人无一思及此。但知迁延其事。以为领桌饭之计乎。是钞史非修史矣。前因辽金元三史。人地名原文。俱系当时国语。而后之修吏者。不谙文义。率以不善语言。为之译写。是以数年来。特命馆臣按照各史。不改其事。但将语言详加改正。锓板重修。遂使当时名爵山川。了如指掌。今以本朝之书。乃止仍原文开载。不为分晰注明。开列凡例。以定章程。是为前史尽心改正。而于本朝返不经意。不几贻笑将来。传疑后世。办理太属疎漏。此书著交军机大臣、会同该馆总裁、重加辑订。详悉添注。加按进呈。候朕阅定后。再将文渊等阁陈设之书。一体改正。所有原办此书之总裁及纂修等。俱著逐一查明。交部议处。　　

○谕军机大臣等、本年桃汛旺盛。黄水渐致倒漾。当经该督李奉翰、将拦湖坝工堵闭。为蓄清御黄之计。但现在湖水、已高于黄水一尺三寸。且近日淮安一带。雨水沾足。湖水自必日渐增长。昨庐凤道王懿德、来京引见。面据奏称、安徽凤颖各属。雨泽优渥。现在祈晴等语。是该处为淮水上游。洪湖水势。更当旺盛。而太平河迤西之四引河拦湖坝工。尚复堵闭。湖水自必充裕。设遇西北风鼓荡。高家堰石工。岂不著重。高堰为淮扬保障。关系非浅。该督职任河防。并未计虑及此。总待朕忆及为之筹画指示。然后遵办耶。著传谕阿桂、到彼会同李奉翰、洋悉察看。斐家场等四引河。酌量于何时启坝。现在洪湖水势。较前是否增长。究与高创石工有无妨碍之处。查明据实覆奏。将此由六百里谕令知之。　　

○又谕、据富勒浑奏、柴塘固限之外。仍应随时粘补一摺。著钞寄曹文埴等阅看。令其查照前奏有无可采择酌办之处。悉心筹画。据实具奏。至浙省仓库亏空一事。昨已有旨。添派窦光鼐、会同秉公据实查办。前据曹文埴等奏、分派随带司员。前往各府属清查仓库。至今又有十余日。并未据曹文埴等奏到。浙东八府。距省较远。或一时不能逐款查清。尚需稍稽时日。至嘉湖二府地方。接近省城。往返不过五六日。有无亏空。不难立见。至杭州、则曹文埴等现在彼处。尤可就近盘查。将现在情形、先行覆奏。岂必待汇齐始行入奏耶。著传谕曹文埴等、即现已查清各府属仓库亏缺若干。实存若干之处。迅速先行覆奏。　　

○又谕、昨据阿桂奏、在山东齐河途次。经明兴告称。东昌济南、临清、泰安等属。雨泽短少。民食未免拮据。不可不设法筹备。利津海口。有自奏天航海贩买粮食者。已密谕各属派人前往。平价籴买。可得数万石。酌拨缺雨各属存贮。以备赈粜等语。东省上年秋收歉薄。本年东昌济南等属。又复缺雨。虽节经降旨赈恤缓徵。但麦收未能接济。民食维艰。朕心深为廑注。该抚所称、前往海口籴买粮石。是亦筹办之一法。苐现在缺雨地方。仰资糊口。实为刻不容缓之事。奉天节年丰稔。粮食充足。若俟东省派人前往籴买。尚恐往返稽时。著传谕永玮等、即行豫备粮石。派委妥员。由海道运至东境。明兴仍当派员、前赴海口一带。照料接运。俾得迅抵东省。以备分拨赈粜。如此设法调剂。庶使粮石早到一日。贫民即早受一日之惠。永玮等务须两处相商。悉心妥办。迅速奏闻。　　

○以副朕轸念民食。惟恐后时之至意。将此由六百里各传谕知之。　　

○以睿亲王淳颖、为宗人府宗令。　　

○甲午。予福建因公猝遇生番戕害之淡水同知潘凯、赏恤如例。　　

○乙未。谕、江南乡试。向系安徽江苏巡抚。轮赴江宁。入场监临。本年丙午科乡试。轮应安徽巡抚前往。但书麟现在淮安清江一带。帮办河务。计八月入场之期。正值秋汛。未便远离该处。彼时李世杰、早经到任。所有本年江南乡试监临事务。即照从前陈宏谋代办之例。著闵鹗元入闱监临。　　

○实授陈大用、为浙江提督。　　

○缓徵山西永济、荣河、二县上年水灾额赋。　　

○丙申。谕、我朝中外一家。蒙古各杞萨克。俱为臣仆。效悃抒忱。历有年所。朕恭阅圣祖仁皇帝实录。康熙五十二年。有鄂尔多斯请于察罕托辉之地。暂行游牧。遣尚书穆和伦等前往勘明。以黄河东西定界一事。引即如内地之乡里小民。贪得便宜。控争阡陌。无关紧要。而总兵范时捷、张大其词。形诸章疏。遂若有越界争占之事。鄂尔多斯游牧之地。即系前明河套处所。恐彼时无知之徒。未必不疑有如明季河套故事者。然一经指定疆界。直至今数十年永远凛遵。至乾隆四十九年。陕甘总督福康安奏称、该处黄河改向西流。原在河西民人反在河东。鄂尔多斯蒙古贪利。滥以现行黄河为界。谓民人占据伊等游牧地方呈控。随派侍郎赛音博尔格图、前往履勘。仍照从前所定黄河旧流之地为界。钉桩立碑。办理完结。鄂尔多斯蒙古等。俯首遵依。可见此等事件。原如内地百姓。互争陇亩细故。并非若前明之河套。为末季边疆构衅失算者之可比也。朕阅及此。因恐无识不谙外藩情形之徒。未能深悉其故。妄生疑议。特此明白宣谕。俾众共知之。　　

○又谕、据明兴奏。云南委运京铜之保山县知县潘钰。行抵武城县地方。在船病故。随发给护牌。檄饬试用知县马衍宗。驰往接运等语。铜铅起运。鼓铸攸关。设遇运员在途病故。其家人跟役等。往往乘机舞弊。以致亏缺正额。不能如数兑交。全在沿途督抚。迅速派员接运。俾得稽查管押。方免疎虞。嗣后各省地方。如遇解运铜铅委员。在境病故。俱著照明兴所办。即行派拨兵役。小心防范。并饬委妥员。星往接运。沿途催趱。照料赴京交兑。不致有家人跟役偷卖亏缺等弊。方为妥善。将此通谕知之。　　

○谕军机大臣等、前因浙省亏空。派曹文埴等前往查办时。曾谕知富纲、刘秉恬、留心查察。俾仓库尽归实贮。倘稍事因循。不能实力整顿。以致各属仓库或有亏缺。惟伊二人是问。该督等接奉谕旨后。迄今已两月有余。何以尚未将实在情形覆奏。近闻该省仓库。竟有亏缺之事。殊堪骇异。滇省非腹地可比。仓储库项。为数本属无多。何至竟形亏缺。此必不肖属员。侵欺贪黩。而富纲等为之徇隐掩饰。其咎甚大。朕不忍更兴大狱。著传谕富纲、刘秉恬、实力查办。设法弥补。其中州县亏数稍多。即当严□□□□尔□治罪。追产抵项。黔省亦系该督所辖。亦当会同该抚、实力查办。总以年内为限。务令滇黔二省仓库。皆归实贮。丝毫不容亏欠。倘该督等接奉此旨后。仍敢因循讳饰。希图幸免。一二年内。朕必钦派大臣到滇。彻底查办。无难水落石出。一经败露。必将该督等从重治罪。断不稍为宽贷。毋谓朕言之不豫也。闻李世杰在川省。三年之中。不动声色。将亏空皆补完。尔等何不仿为之。将此由五百里谕令富纲刘秉恬知之。仍著激发天良。据实明白回奏。　　

○以内阁学士赵锳、为工部右侍郎。左副都御史张若渟、为内阁学士兼礼部侍郎。　　

○旌表守正捐躯山西襄陵县民祁大顺妻刘氏。　　

○丁酉。上诣大高殿行礼。　　

○还宫。　　

○戊戌。上御太和殿视朝。文武升转各官谢恩。　　

○辛圆明园。　　

○军机大臣议准、陕甘总督福康安疏称、敦煌县沙州南北二山。深崖邃壑。每有金沙搀杂土内。无业贫民。潜往偷挖。诚恐日久滋衅。请明立官厂。令地方官出示招募人夫。俟春夏之交。给票入山。按乌噜木齐开设金厂例。每五十名设夫头一名。遴派文武员弁弹压。将采出金砂。尽数尽报。俟两三月后。统核成效。酌定条规。奏明办理。从之。　　

○己亥。谕曰、尚书舒常、著驰驿前往广东。查办事件。　　

○又谕曰、富勒浑现有应行质询事件。著解任候质。其两广总督印务。著孙士毅兼署。　　

○又谕、据福康安奏、乌噜木齐所属兵丁。各项差使。向无盘费。例给盐菜口粮。自经裁汰。兵力未勉拮据。请照旧支给等语。著照所请。所有乌噜木齐差兵。照哈密巴里坤日给盐菜口粮之例。准其照旧支给。　　

○以福建福州城守副将李文鉴、为浙江衢州镇总兵。　　

○庚子。命兵部尚书王杰、为尚书房总师傅。　　

○辛丑。谕军机大臣等、据阿桂等奏、现在清水未旺。所有张福口等处引河。遵旨暂行堵闭。其王营减坝。今□山戊不□必须开放。但应在湖水大长之后。方可不烦再举。并拟将云梯关下二套地方。开挑引河。于大汛时开放。改作海口。更可得久远之利等语。云梯关外。既已涨成沙地。海口距关甚远。以致下游壅阻。黄水倒漾。势不能不为改图。今关外二套地方。为北潮河归海之路。形势较为径捷。若开挑引河。于大汛时开放。或能冲刷宽深。黄水竟行全掣。由兹东注。则相距海口较近。自属最便。亦祗可如此办理。但朕所虑者。不在清口而在高家堰。盖盈虚消息。理有固然。黄水清水强弱情形。往往迭为消长。连□山戊不□黄水盛涨。清水弱极。将来清水必有旺盛之时。高堰所关非细。恐李奉翰等狃于年来清水弱小。于高堰一带堤防工段。或稍存大意。设遇清水盛涨。猝不及备。尤不可不豫为虑及。不可拘于蓄清之说也。阿桂将此切嘱李奉翰。务须先事熟筹。公同商搉。慎之又慎。毋致临事周章。方为妥善。至现在二套地方。开挑引河。黄水多一分洩之路。自可畅达下注。但将来冲刷宽深后。若无堤防关束。恐大汛盛涨时。河流散漫。水缓沙停。仍不免有旧时淤垫之虑。阿桂等不可拘泥惜费之见。应详晰察看该处情形。相机妥办。以为久远万全之计。将此由六百里传谕知之。　　

