<!-- { "loadSidebar": true } -->
○诣畅春园、问皇太后安　　

○谕曰、按察使阿永阿。著遣往哈密更换永宁。阿永阿到时。永宁著暂留彼处。俟今年入觐回子过后。再行回京　　

○谕军机大臣等、钟音题参在籍知县马馨。违禁滋事一本。既请革去职衔。复请交部察议。而内阁竟依样票拟。均属错谬。夫所谓交部察议者。即指降革而言。若业已革去职衔。则当云交部治罪。尚何察议之有。且马馨以职官身犯赌博。复容留匪人。招摇撞骗。如果情节确实。自有应得之罪。亦非仅予察议所可了事。钟音历任年久。于此等具题事件。亦当详慎检点。何愦愦若此耶。此案马馨已降旨革去职衔。交该抚审拟具奏。钟音著传旨申饬　　

○四川总督开泰等奏、金川土舍旺扎勒。系郎卡之弟。投诚后。补授里塘额外副土司。前因金川与革布什咱构衅。臣等以打箭炉逼近革布什咱。声息易通。将旺扎勒押赴泰宁协驻劄之化林坪。交副将等收管。该番自抵化林坪。甚属守分。本年二月赴省来见。臣等思革布什咱夷务已竣。若将该番遣回里塘。该处既有正副土司。转成赘设。且里塘远隔边外。照料难周。臣等会同商酌。请将旺扎勒。即安插化林坪。仍将里塘每年应得额外土司养赡。照数拨给。俾各番知归顺者获享安全。更为有益。至布拉克底土舍德租已死。其兄安多尔。接管地方。闻安多尔及属下番民。俱不愿与金川联络。臣等以土司狡诈难信。仍谕该处员弁。随时体察。不得以夷务已竣。遂为忽视。报闻　　

○以原任仓场侍郎双庆、为内阁学士、兼礼部侍郎　　

○以署镶红旗蒙古副都统鄂尔奇达逊、为正黄旗蒙古副都统　　

○豁除陕西朝邑县、水冲地、八十七顷一十四亩、广西郁林州、沙石田、一顷八十三亩有奇额赋　　

○丁酉。谕、热河现有应办厄鲁特、及各蒙古喇嘛事务。富当阿。恐不能胜任。著额勒登额补授热河副都统。所遗正蓝旗蒙古副都统员缺。著富当阿来京调补　　

○军机大臣议覆、吉林将军恒禄奏、请派理藩院官员、前往伯都讷办理蒙古盗贼事务等语。查伯都讷地方。人命盗贼事务简少。非库抡。恰克图。青海哈密等处可比。况理藩院司官有限。而各处差使甚多。岂能按年遣往。应请交理藩院。由笔帖式内拣选能员。授为额外主事。三年一换。若三年之内。办事妥协。该将军保奏实授主事。如行走平常。参奏治罪至吉林傥有重大事务。应如所奏派理藩院司员驰驿。会同刑司办理。再伯都讷有巡检一员。每年除经收地丁钱粮外。并无余事。且满蒙杂处之区。令汉巡检居住。于地方无益应如所奏。裁去此缺。其地丁钱粮。交副都统衙门承收。照例送交将军衙门。将巡检所居之屋。即给派往官员居住。再查由理藩院前往哈密。瓜州。青海。库抡。恰克图等处办理蒙古回子事务司官等。皆酌量道路远近。每日给盘费银二两。一两五钱及一两不等。今伯都讷地方。以笔帖式授为额外主事遣往。请照驻劄青海等处司官。应给一两五钱银内减半。每日给银七钱五分。即由地丁钱粮银内支领。从之　　

○戊戌。谕曰、定长未到之前。兵部右侍郎事务。著总管内务府大臣德保署理　　

○是月。仓场侍郎裘曰修。蒋炳议覆、查蓟运大河。现在深通。并无淤浅之处。自可毋庸挑浚。惟白龙港至蓟州五里桥。计程一百四十余里。河道北高于南。每年粮船经过。必俟五六月间。山水长发时。始可遄行抵次。否则流沙壅塞。随挑随淤。即使大加挑浚。亦属终于无益。请嗣后蓟粮船只。定限令于三月下旬。抵新河南口。四月初旬。即出北口。二十日以前。抵白龙港。一俟山水长发。即乘水挽运前进。既抵水次。定限于五日内开兑。十五日内按限兑竣。统计抵次至回空。总不得逾二旬以外。开兑时或兑不足数。或米色不纯。以致不能交兑误限。责令该地方官随时揭报。如地方官有藉端勒掯迟误定限等弊。许领运押运各员弁揭报查参。臣等届期遴委妥员监收。得旨、所奏是。依议　　

○又奏、自彻去天津巡漕后。天津以南漕务。归并济宁巡漕。济宁距天津。一千四百余里。势难兼顾。请于通州漕臣宁泰。朱续经。二员中钦点一员。驻劄天津。办理一切。俟全漕过天津后。仍回通州。奉朱笔点出朱续经　　

○江苏巡抚陈宏谋奏、宝苏局铸务。向归驻劄上海县之苏松道总理。隔远难以稽查。请改委苏州按察使就近总理。得旨、如所议行　　

○江南河道总督高晋奏、查山安厅属北岸之高家庄。上年大水。外滩溃塌。现于该处工头。相机儹下藏头埽一个。以备挑水进埽之用。将工尾兜水浮滩。随势挑切。大溜逐渐开移。并严谕专管厅弁。时刻加谨防护。务期有工不致误事。无事不使生工。得旨、二语实至当最要关键。当善守力为之　　

○江西巡抚胡宝瑔奏、河南盐道衙门私派公费一案。臣毫无觉察。罪无可逭。请将臣革职治罪。得旨。汝实不为无罪。但朕不以一过弃人长。汝其勉之。若复有似此之过。则朕亦不能为汝宽矣　　

○山东巡抚阿尔泰奏、济宁州之牛头河。纳钜。嘉。濮。范。等州县之水。自西北而来。由河归湖。为上游尾闾。向无堤岸。今于东岸筑堤。遏水南流。以入于湖。又筑横坝。以防倒灌。兰。郯。二县境内。有续挑之响水。层河。等沟河二十五道。导洼地之水。入于沂。沭。武。燕。等河。由邳州入运。并已工完报竣。得旨嘉奖　　

○山西巡抚鄂弼奏、太原省城驻防满营城守尉一员。岁仅支俸银。一百三十两。米。一百三十斛。今春驾幸五台。荷蒙询及。令酌给养廉。今议照直隶保定城守尉例。岁支养廉二百两。得旨、如所议行　　

○陕西巡抚钟音奏、前因军兴。将内地额设驿马内。先后拨协马五百一十四匹。今应如数彻回。但各处驻劄大臣。并有赍递事件。请于沿边各站。酌留一半。其一半彻回。报闻　　

○甘肃巡抚明德议奏、查从前递解遣犯。屡有脱逃。缘甘省地广站长。州县之有监狱者。即行收禁。其余各站。皆系住宿坊店。易致脱逃。今请于沿途各驿。酌添闲房二三间。作为监房。遣犯一到。即行收禁。令在驿书役。协同看守。其有营汛处所。即令该员弁巡查。如有疎虞。照州县例参处。得旨、所议甚是。依议　　

○又奏、查巴里坤。哈密。安西。三处。遣犯甚多。难以安顿。嗣后各省遣犯。请停止分发巴里坤等三处。酌发辟展。乌噜木齐。屯所。到配之日。即令分派各屯。照例给与口食。得旨、如所议速行　　

○贵州巡抚周人骥奏、查古州盐埠。自新增引五千九百余道后。约需成本万有余两。商力不给。现有省城铸局余钱。例应易银归款。请将此项借资古埠商本。报闻　　

○又奏、黔省白铅。原议每年酌拨二百万斤。运赴汉口。售供各省鼓铸之用。自后递加至三百四十万斤。现今汉局铅觔充裕。请将加运之一百四十万斤停止。仍照原议。每年拨运二百万斤。或有不敷。即于新开河道。所办乐助。福集。二厂运汉铅内分销。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十五


大清高宗法天隆运至诚先觉体元立极敷文奋武孝慈神圣纯皇帝实录卷之六百三十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。五月。己亥朔。吏部议准、署安徽巡抚常钧奏、请嗣后铜铅船入境。或有沿途偷盗、谎报沉溺等弊。一经发觉。将该地方官、及派委员弁。照失察盗卖漕粮例议处。一起、罚俸六个月。二起、罚俸一年。三起、降一级留任。四五起以上。降一级调用。知情故纵。参革审究。委员不亲往稽查。混差书役。捏结搪塞者。照徇庇例。降三级调用。一年内、如能获盗卖铜铅人犯。亦照拏获盗卖漕粮例、议叙。从之　　

○庚子。上诣畅春园、问皇太后安　　

○内阁、翰林院、带领庚辰科散馆修撰、编修、庶吉士、引见。得旨、修撰毕沅、编修诸重光、王文治、补行散馆之编修梅立本、俱已经授职。其清书庶吉士曹文埴、宋铣、刘权之、俱授为编修。田玉成、蒋曰纶、芮永肩、俱授为检讨。其汉书庶吉士童凤三、王燕绪、张世渌、袁鉴、王中孚、张光宪、裘麟、俱授为编修。蓝应元、张翯、富森泰、萧芝、陈梦元、李台、刘经传、陈本敬、俱授为检讨。王显曾、钱受谷、刘墫、李瑞冈、姜锡嘏、孟卲、孟超然、俱著以部属用。魏大文、达椿、彭绍观、史大勋、俱著留馆教习。谢敦源、著归进士原班铨选　　

○谕、安省之宿州、凤阳、等各州县卫。节年未完各项银粮。应于二十五年完纳。以去秋间被偏灾。暂行缓至本年麦熟后徵收。今该省二麦收成。现在丰稔。理应按数输将。但念新旧一时并徵。民力仍未免拮据。著再加恩。将宿州、凤阳、等处未完地丁正杂银两。并漕仓银米。以及民借耔种口粮。俱于麦收时。先徵一半。其余一半。缓至秋成后、再行徵收。俾小民得以从容输纳。以示体恤。该部遵谕速行　　

○又谕、向来直省秋审。成例相沿。巡抚率同司道。赴按察使衙门。会同查审。虽一切豫备陋规。久经斥禁。然以巡抚率属并会司署。随带员役。究不无供应之烦。非所以慎刑章而清吏治。今常钧奏明。本年安省秋审。现在会赴抚署办理。所见甚是。嗣后各省。均照此例行。著为令　　

○谕军机大臣等、常钧奏、请秋审人犯应在抚署办理一摺。事属近理。已降旨允行。至所奏宿州、凤阳、等各州县卫。未完各项银粮。缓至秋成后徵完一摺。未免不能详度情形。有涉沽名之意。安省上年虽间有偏灾。现在麦收丰稔。民力不甚拮据。地方有司。自当随时酌量调剂。使逋欠不致壅积。况该处民情。视麦熟较秋收为重。若于民力充裕时。不令照例输将。迟至秋成。设丰歉不能遽必。而转责其全数完纳。是非爱之。而适以困之矣。常钧初任巡抚。诸事正当实心整顿。且此时将赴新任。更不应留此奏为悦人之举。现已降旨酌量加恩。准其缓徵一半。可将此详谕该抚知之　　

