<!-- { "loadSidebar": true } -->
○谕军机大臣等、孝陵甬道偷窃树木一案。如松等所拟情罪。办理甚属舛谬。如为首之季大汉、祁太等、罪大恶极。固属万无可逭。至防御湛柱、领催岱明阿、马甲良柱等。俱切近看守之人。肆无忌惮。辄行收买。况一闻追缉之信。即行掩藏。其情更不问可知。如松等、乃仅拟以发往巴里坤。伊等身系旗人。宁令明正刑章以示惩创。而顾令为绿营兵丁之奴。有是理乎。又买树之闵世福等、亦称实不知情。试思伊等俱贴近陵寝居住之人。此等树株来历。始则不问而买。继又得信而埋。其情更不待问。而犹任其狡供轻纵可乎。其红门看守兵丁。平日若非知情纵容。岂有如许大树。擡运多人。而竟付之不见不闻。则所称祭祀日期。混行出入。又可信乎。在贝勒允祁等、既拟以严加议处。至专司典守之总管协领。乃应行拏问治罪之人。何得以一例议处完案。现已有旨交部治罪。并令方观承会同严审定议。务期根究明确。毋得稍有徇纵。伊二人摺内。虽自称从重办理。而情节乖舛至此。则其所云严行夹讯者。不过虚设故套而已。此何等事。朕肯任其朦胧完局乎。如松、吉庆等、著传旨严行申饬。再此案情节甚重。人犯亦多。倘防守疎懈。致有畏罪自戕者。当惟伊二人是问。　　

○又谕曰、扎拉丰阿等奏称、护送军需马牛羊只、至巴里坤。查得商都达布逊诺尔等牧群。送马六千匹。全数交收。太仆寺所送马匹、及牧群羊只。虽有倒毙。不及原定一成之数。及牧群所送牛六千三百只。染疫倒毙。踰额一千五百九十有奇。应著落解送官兵赔补等语。此项解送军需马匹羊只。或全数无亏。或倒毙不及分数。牧群官兵。殊属勤慎。著查明议叙。至倒毙牛只踰额。虽云染疫。究系牧养疎忽。自应照所奏赔补。但获咎尚属有因。著加恩作为二成。准其销算。其余应赔牛只无多。事关军需。未便概行豁免。著宽限三年。令副牧长额琳沁等、及牧群兵丁、分赔完项。似此从宽办理。特念伊等效力行走之故。可传谕知之。　　

○又谕、前因台路未清。派素赉璊、领回兵巡查搜捕。今已派敏珠尔等前往。则回兵可以不需。可傅谕永贵、即令素赉璊、领兵回伊游牧。伊等往来颇久。仍酌量赏给。俾得专治耕作之事。　　

○是日、驻跸三家店行宫。　　

○庚辰。驻跸大新庄行宫。　　

○辛巳。办理屯田侍郎永贵等奏、本年辟展等五处屯兵。共三千六百名。屯田三万三千五百四十五亩。每亩收获一石九斗、至一石四斗不等。共收谷三万七千三百四十余石。较去年多收六千七十余石。明年自辟展、至哈喇沙尔、乌噜木齐、新旧兵丁。又乌噜木齐附近、额林哈毕尔噶、罗克伦、昌吉、至西托摩楚克、等处新兵。其需耔种一千五百二十石。余谷三万五千八百二十六石。碾米一万七千九百十三石。共敷官兵跟役九千一百九十人七月口粮。不足之数。次年所种小麦青稞、六月内即可收获接济。谕军机大臣等、永贵等所奏、辟展等处屯田收获分数。看来祇敷屯兵口粮。其伊犁驻防官兵。仍需筹画。可传谕兆惠、遵照节次谕旨办理。至从前屡谕永贵等。确查收成分数。除新旧屯田兵丁外。尚足敷几千人之食。伊等迟久方奏。微觉难于筹办。不思内地农民。何以亩有余粮。盖由家长善于劝课。且食用撙节。毫无欺隐耳。兵民虽异。其理则同。永贵其悉心经画。于军需自有裨益。　　

○是日、驻跸盘山行宫。至甲申皆如之。　　

○壬午。谕军机大臣等、据豆斌奏称、北山一带。遣员躧勘贼人踪迹。于西大山沟内、搜得马匹。行至达巴罕。天降大雪。无从寻觅等语。所奏甚属谬诞。搜拏逸贼一事。系豆斌专责。既有被抢之马。即此便是贼踪。急宜尽力追捕。虽遇大雪。贼岂又能飞行绝迹。乃称跋涉瞭望。全无影响。是并不知设法搜擒。而必待贼人束手自来就缚耶。向来绿营恶习。专以欺谎文其选软。豆斌任事以来。传旨饬谕。不啻再三。总未见努力办理一事。如摺内所奏、贼人既已穷蹙。而犹令其远扬。其自述无能之状。亦可谓曲尽矣。可见此事原不应付之若辈也。豆斌著传旨严行申饬。　　

○癸未。谕、今岁豫省各属、秋成俱获丰稔。所有历年借给带缓、及本年应徵各项。自应按期起徵。但念该省积歉之后。元气初复。现在新涸地亩。尚加恩借给耔种。以资力作。若将应徵各项。一时输纳。民力未免拮据。著将上年被有偏灾之祥符等六十一州县。所借牛具耔种银两。缓作三年带徵者。及今年春借常平、社仓谷石。并递年借谷。应分作二年三年带徵者。均加恩再予展限一年。于明岁秋成后按年起徵。以纾民力。该部即遵谕行。　　

○又谕曰、额驸福隆安、著授为和硕额驸。　　

○谕军机大臣等、据擒获逃犯和里木供称、伊所属九十余人。除无食饿毙、及卖身与人外。尚有七十余人。伊母妻亦在内等语。著传谕绰勒多、查明和里木母妻、及同逃人等家口。若分赏官兵。即严加管束。如未赏。即解送来京。给与王大臣等为奴。至所供逃走之二十余人外。尚有四十余人。若忍饥待死。殊属可悯。宜酌量施恩。稍为赈济。仍晓示伊等、因其不敢妄动。故蒙恩恤。若似和里木逃走。早已正法。嗣后各谋生理。安分度日。稍可自给。即无庸糜费。　　

○是月。直隶总督方观承奏、明岁张家口不敷兵米九千六百七十余石。例应在万全县采买。该县本年收成歉薄。恐妨民食。请于怀安县存米一万五千一百余石内、就近拨用。从之。　　

○闽浙总督杨应琚、福建巡抚吴士功等奏、福建漳、泉、二府。上年收成歉薄。本年又被偏灾。明春民食宜备。查上年奏准、拨台湾府属仓谷十五万石。浙省温、台、二府属仓谷十万石。令漳、泉、二府殷实商民。赴仓买籴。民食赖以不缺。今延平、建宁、邵武、福宁、等府。年丰米贱。各仓多有陈谷。请拨十五万石。令漳、泉、二府商民买籴。所得谷价。俟来岁秋收后买补还仓。得旨嘉奖。　　

○河南巡抚胡宝瑔奏、沟渠最利民田。现饬各属查明挑浚。自十数道、至数十道、长里许、至数十里、不等。大者立渠长。小者各村公管。道旁沟亦俱开挖深通。挑出之土。填高道路。并令种树。已大段竣工。得旨嘉奖。　　

○四川总督开泰奏、本年革布什咱各土司、攻扰金川。杀获甚多。伊等逐一禀报。须分别奖赏。以资驾驭。此等夷务。未便糜费钱粮。查卭、雅、灌、汶、等州县。山民种茶日多。于行销额引外。尚有余茶。请借支臣及布政使半年养廉。发盐茶道购买。择地行销。获价扣还借支。余备赏土司之用。得旨、调剂得宜。甚可行也。　　

○署两广总督广州将军李侍尧奏、本年粤东平粜仓谷缺额。奉旨拨湖南溢额谷三十万石运补。现已陆续抵界。惟自桂林至梧州。系浅水滩河。须换小船。自梧州至粤东省城。又系大江。须换大船。粤东向来产谷、不敷民食。资西省接济。梧州为商贩总汇。若雇民船运楚谷。恐商贩阻滞。查西省各埠、行销东省盐引。至梧州易船。该处有仓廒贮盐。应令东省将西省应销盐、豫行运梧。贮仓交卸后。运谷回东。至由桂林至梧州。已咨明楚省、择原船愿赴梧者。给水脚转运。亦不至有碍商贩。得旨嘉奖。　　

○署贵州巡抚周人骥奏、黔省民耕而不织。丝布昂贵。现通饬各属、于川楚邻省、购种木棉苎麻。教民纺织。俟有成效。再酌立赏罚。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百七十三


大清高宗法天隆运至诚先觉体元立极敷文奋武孝慈神圣纯皇帝实录卷之五百七十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十三年。戊寅。十一月。甲申朔。遣官祭先医之神。　　

○右部哈萨克使臣卓兰等来朝。赐宴。　　

○谕、朕于初五日、旧衙门启銮。南红门行宫用早膳后。前往阅兵。今天气甚寒。官兵等不必穿甲过早。酌朕到时。再行空甲。　　

○谕军机大臣等、据托恩多奏、豫备粤东民食事宜一摺。内请将广东、广西、捐监之例。暂停部收。统归广西一省、临近水次之州县、减三收纳本色。捐足一百万石之数。奏明停止等语。筹办张皇过当。未得事理之宜。前因该省米贵。已敕湖南省、拨解楚谷二十万石。并广西省、仓谷十万石。运东补额。以资接济。令据奏称、早禾登场。市价已得平减。是该省近日情形。已不致有谷贵之虞。而托恩多急遽无绪。乃欲于两省改捐本色。且为数至一百万石之多。殊不知地方产米。止有此数。若此例一开。地方争以赴捐籴买。反致米价翔贵。是本处未受其益。先受其害矣。且如从前杨应琚、任粤多年。并未闻岁有增价之事。自陈宏谋到任。即有筹办采运之举。而该省米价反致日渐腾踊。可见地方大吏。惟在从容措置。调剂得宜。民食自可无虞。若因到任伊始。欲以好事为振作。并藉此为市惠要名地。是非爱民而实害民也。可将此传谕托恩多。并令李侍尧知之。　　

○又谕曰、李侍尧等、审拟刁民黄忝瑞一案。已批三法司核拟速奏矣。黄忝瑞逞凶殴官。聚众为首。拟以立决。固属法无可贷。李沛田、既帮同捆兵。递给绳索。何得谓与同恶相济者有间。拟以绞候。不足蔽辜。现俟法司核覆办理。至守备张彬佐、巡查禁谕。本系职守当为。且带兵甚少。空遇刁民抗拒捆殴。在该弁并无滋事之处。若责以效命。则并非敌人。甚不值也。据称、另疏纠劾。不但事理未协。且何以惩儆刁顽耶。该督等、如遇该弁别有事故。原可据实参奏。当此案甫定。不应如此办理。现在如未经疏参。则毋庸置议如业经缮发。已饬内阁、于本到日即行驳回。将此一并传谕知之。　　

