<!-- { "loadSidebar": true } -->
○闽浙总督署福建巡抚杨廷璋疏报、闽县。侯官屏南、永福、南安将乐、建安、建阳、浦城、上杭、霞浦、福鼎、福安、漳平、龙岩、宁德、罗源、莆田、南靖、长泰归化、寿宁、同安、长汀等州县。乾隆二十五年分。共开垦水、旱、民、屯、山园地。四十八顷七十五亩有奇　　

○建浙江青田县县丞移驻龙泉县安仁庄署。从巡抚庄有恭请也　　

○是日、驻跸天宁寺行宫。至戊寅皆如之　　

○丁丑。哈萨克使臣策伯克等和觐。上召见。赐冠服有差　　

○赐扈从王公大臣。江南浙江地方官员、及回部郡王霍集斯、哈萨克使臣策伯克等宴　　

○谕军机大臣等、据如松将西安马甲阿纳泰点炮具控一案。审明定拟具奏前来。前阅钟音奏此案摺内。词意含糊。既谓嵩椿所言太过复不明白声叙。彼时朕即降旨申饬。今阅如松所奏。与钟音相符。则嵩椿前奏。殊属非是。阿纳泰既欠民人张茂祺银两。安有不许其追索之理即张茂祺剥去伊衣。亦从索欠起见。阿纳泰辄至抚署点炮具告。何得如此妄为。自系嵩椿平日纵容所致。著申饬。并传谕如松。此等恶习断不可长。将阿纳泰从重治罪。以示惩儆。嗣后办理诸事。惟当秉公持正。不可稍存瞻徇姑息之见　　

○戊寅。上诣皇太后行宫问安　　

○遣官祭江渎之神。并遣官至周泰伯祠。吴季札祠先贤言子祠。宋臣宗泽韩世忠。范仲淹。及故大学士张玉书。尚书赵申乔。总河陈鹏年。巡抚汤斌。张伯行。潘思榘等祠。拈香奠酒　　

○赐扈从王公大臣等食　　

○谕、朕此次南巡。省方问俗。翠华所过。庆典时行。念两淮灶户。僻处海滨。生计殊为艰苦。所有从前带徵未完折价银九千余两。著加恩一体豁免。以示优恤　　

○又谕、朕此次南巡所有两淮商众。承办差务。皆能踊跃急公。宜沛特恩。以示奖励。其已加奉宸院卿衔之黄履暹。洪徵治。江春吴禧祖。各加一级。已加按察使衔之徐士业、汪立德、王勖。俱著加奉宸院卿衔、李志勋、汪秉德毕本恕、汪焘、著各加按察使衔。程徵棨。著赏给六品职衔。程扬宗、程玓、吴山玉汪长馨、俱著各加一级　　

○又谕、两淮商众。现已加恩优叙更念该商等销引办课。岁额通完。而于承办差务。尤能踊跃急公。深堪嘉予。著再加恩、自壬午纲为始。纲盐、食盐、每引加赏十斤。不在原定成本之内。以二年为限。庶民食既足。而商力亦纾。用示恤商爱民之意　　

○己卯。赐扈从王公大臣、江南浙江地方官员。及回部郡王霍集斯。哈萨克使臣策伯克等食　　

○礼部议准、四川学政陈筌奏称、茂州及所属保县。学额各十二名。松潘厅、越巂卫、学额各八名。该处均属边徼。向学者寡。致有邻县之人。假借粮名应试。又资州八名。眉州十名。新宁四名。则额少人多。不无偏枯。应请将茂州、保县、各减四名。松潘、越巂、各减二名。于资州酌加四名。眉州酌加二名。均足十二名之数。新宁酌加四名尚余减去之二名。俟松潘等处、人文渐盛奏请增给。从之　　

○封回部扎萨克头等台吉图尔都、为辅国公　　

○以喀尔喀阵亡之二等协理台吉津扎布子根敦扎布、承袭头等台吉　　

○是日、驻跸高旻寺行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十四


大清高宗法天隆运至诚先觉体元立极敷文奋武孝慈神圣纯皇帝实录卷之六百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。二月。庚辰。上至京口。祭江神　　

○奉皇太后渡江　　

○阅京口水师诣皇太后行宫问安　　

○遣官祭黑龙潭昭灵沛泽龙王之神玉泉山惠济慈佑龙王之神　　

○谕自京随来水手网户各赏一月钱粮。江南水手头目各赏一两重银锞二个。水手各赏一两重银锞一个拉纤河兵一千名各赏一月钱粮　　

○是日驻跸金山行宫。翼日如之　　

○辛巳。上幸焦山　　

○阅京口水师　　

○谕、朕奉皇太后銮舆。南巡江浙。行庆施惠。恺泽洪敷而优老引年。推恩宜渥。所有江浙二省。及经过地方。男妇年七十以上者。俱著加恩照前恩诏例。一体赏赉。以广慈福　　

○又谕、朕稽古省方。推恩赐福。其江宁京口。杭州乍浦等、驻防旗人男妇年七十以上者。亦著照从前恩诏例。一体赏赉。以敷庆泽　　

○壬午。上诣皇太后御舟问安　　

○谕军机大臣等向来巡幸所至。间有豫备灯船烟火。殊觉繁俗。适在扬州。不过为哈萨克陪臣入觐瞻仰聊示内地民情和乐之意。在朕初不以此为事。至几余适情则江山胜揽。岂不足供吟眺。何用多此烦费为耶。倘浙省不知亦仿照豫备。更属不必。现已降旨停止。恐部文到彼稽迟。先将此速行传谕知之　　

○又谕曰、阿桂奏哈萨克阿布丹素旺鄂拓克之哈喇图鲁什。遣伊子弟前来贸易。送出厄鲁特男妇大小四十四名口。已酌量奖赏布帛等语。哈喇图鲁什闻伊犁安插厄鲁特。即将所收男妇送出。固见诚悃。亦不无希冀赏赉。著加恩照前赏之数。各增一分遇便颁给。仍以朕旨宣示　　

○又谕曰、阿桂奏称、上年驱逐哈萨克兵回后。仍有潜来过冬者。因遣伊勒图丰讷亨带兵三百余名。由库克托木岭将潜来巴柴勒布西之哈萨克。捕获三四人。收其马群解送伊犁查讯。择其人尚明白者释放。令回传谕等语。所办甚为妥协哈萨克性喜徼幸。伺我兵彻回乘间驻牧。皆事所必有姑念伊等业经归附。此次再行宽免。著传谕阿桂。将哈萨克人等擒至伊犁。即谕云大皇帝屡经降旨。谓哈萨克不当越境游牧。我等复三次驱逐。仍不悛改。因拏获数人。请旨解京治罪。奉大皇帝旨。谓我等奏请究办甚是。但念哈萨克归附未久。性复愚蒙。不忍即行治罪。仍加恩姑从宽免。嗣后如不知畏惧有擅入游牧者。即照我等所奏办理。此大皇帝格外施恩。不可再得。传谕后量给口粮遣加仍将续办情形具奏　　

○军机大臣议覆、陕甘总督杨应琚奏称、前青海办事大臣多尔济。请将青海入官旷地。拨给该扎萨克等游牧。查罗布藏丹津入官之地。系与西宁甘肃等提镇地界毗连。原奏所指察罕鄂博。伯勒齐尔庙。洮赉郭勒。等处。现系西宁甘肃等提镇牧放官马厂地。其巴尔敦郭勒。特尔恳达坂。等处。现有黄黑番族住牧。安插日久且每岁贡马纳粮。均米便议拨。惟素拉郭勒。西尔噶勒金。二处。东西五百余里。南北三十余里。现闻旷。且与该扎萨克等游牧相近。堪以赏给至西尔噶勒金。过河即系产磺山场。曾经开采。嗣封禁。应指明定界。饬交该扎萨克就近看守应如所请。并画定北以山梁为界。西以河为界。河东听其驻牧。河西矿山。即照青海察察宁楚尔铅矿之例。饬交看守。毋许越界盗采从之　　

○在京总理事务和硕诚亲王允秘等奏遵旨。于京仓内酌拨三色米五万石。分给五城。设厂平粜。并会同该城御史赴厂稽查。其每石官价。各减市价大制钱一百文。所粜钱。交户部搭放兵饷。报闻　　

○是日、御舟驻跸三义阁　　

○癸未。兵部议准、原任绥远城将军署归化城都统舒明奏称、归化城都统。裁去一缺。现止都统一员统辖。从前土默特左右两翼关防二颗未便钤用。请改铸颁给。从之　　

○是日、驻跸政成桥大营　　

○甲申。遣官祭贤良祠　　

○赐哈萨克阿布勒巴。水比特阿布勒比斯。沙呢雅斯苏勒统罕和卓。博罗特苏勒统敕书曰。尔等遣策伯克等入觐。朕适巡幸南服。特遣侍卫护送尔使人等至行在。加恩宴赉。今遣令起程所赐尔阿布勒巴木比特等、缎疋、绸绫、器什、及使人冠服、器什、银两、各有差。从前尔等所告抢掠哈萨克之玛哈沁。查明首恶。系色布腾等。我兵追入俄罗斯该部落尽行缚献。讯出伤我官兵情事。俱已正法。至伊犁驻兵。凡塔尔巴哈台巴尔楚克等处。与尔等游牧相近。既为朕臣仆。当听将军大臣等约束。不可越境游牧。致遭驱逐又去年送尔等使人之喀尔喀梅楞达什敦多布。遇玛哈沁被掠。至尔沙呢雅斯苏勒统。所属章呼斯巴图尔。巴雅木拜之地。即派沙尔噶勒岱等、护送转回具见尔沙呢雅斯苏勒统恭顺之忱。朕甚嘉悦故。于常赐外赏赉有加。章呼斯巴图尔等、亦俱赏赐。沙尔噶勒岱。此次亲来又加赏银两。其各祇受。尔等惟约束所部永矢悃忱。以受无穷之泽　　

○四川成都副都统富椿奏、成都统防兵。向给官房。马甲每名三间。近役二间。其步甲炮手。未给。计初设驻防。至今四十余年。生齿渐繁步甲炮手缺出。俱以满洲幼丁挑补。闲散者尚六百余名。每名步甲。家属四五口至六七口不等。皆于隙地压盖草房。易致朽烂。查现无官房者。四百四十八名。请动马炮开垦洼地租银二千余两。于满城西南。附近教场空地。建瓦房一百四十四间。分给每名二间再此项地租。每岁收银八百余两并请嗣后三年一次。奏请添建。约至六次。步甲炮手等、皆得栖止得旨、著照所请行　　

○是日、驻跸十里亭大营　　

○乙酉。上诣皇太后行宫问安　　

○赐扈从王公大臣等食谕、扈从南巡之汉大臣。籍隶江浙二省者著于回銮时。酌量道途所便。请假归省　　

○谕军机大臣等、据将军成衮扎布等奏、俄罗斯毕尔噶底尔咨文内称、乌梁海逃人二。百余名窜入。喀喇萨尼雅尔地方。业经拏获请遣大臣。至彼领取等语。前玛哈沁色布腾等、窜入彼地。即行擒获解送前来今复将逃人送出。甚属遵守定约前目彼处逃来之玉尔喜内等。亦当送还著寄信额勒登额。酌派兵丁并于布林所属厄鲁特内。择其技艺好者数人带往。将玉尔喜内等、送至恰克图。会同桑寨多尔济等、明白交付。内有已经病故者亦著记明告知。其领回逃人著额勒登额。解京交部审办。勿使一名脱逃。再彼处现无事体。额勒登额副都统印务。即交协领暂行护理　　

