<!-- { "loadSidebar": true } -->
○又谕、据伊勒图奏、铅厂效力遣犯。八年期满之潘善长等十四名。摘录案由。可否准令一体回籍一摺。详阅单内。有原犯情节稍轻。及本发伊犁充当苦差之王孽、贾栋扎扎坤珠、苏元章、四名。已用朱笔圈出。准其回籍外。至其余潘善长等十名。系改发伊犁给兵丁为奴之犯。其原犯情节较重。即使该犯等发遣为奴后。果能奋勉自效。投入铅厂出力。当差有年。准其在彼为民。已属宽贷。若与仅止充当苦差者。一体准令回籍。未免漫无区别。嗣后应如何酌定条例。分别在彼为民、及准回原籍之处。著交刑部另行妥议具奏后。潘善长十犯。即照新例办理。寻议、嗣后解到遣犯。先派入厂效力。情罪重大者。定以五年期满。止准为民。毋庸在厂。永远不准回籍。其情轻者。五年期满。如愿为民。一体安插。如愿在厂捐资效力。再限十年。期满、令其回籍。从之。　　

○又谕、据伊勒图奏、在伊犁地方永远枷号之魁亮。已经六年。痛悔罪尤。深知惧改。请旨可否释放长枷。今其在伊犁效力行走等语。从前魁亮、令其所属之卡上厄鲁特等、在卡外打牲。猝遇贼人。遽无踪影。而又捏报寻马未回。是以令在彼处永远枷号。但既经枷号六年。自知惧改。著加恩即照伊勒图所奏。准其释放枷号。留在伊犁效力行走。仍交伊勒图严行管束。其因遇贼遽无踪影之厄鲁特豁屯、阿勒塔海二人。究竟查获与否之处。著交伊勒图、遇便奏闻。　　

○丁未。江西巡抚郝硕奏、查讯云氏草书一案。委员密赴李俊杰家搜查。并无书本板片。拘获亲族。讯明李俊杰并未回家。亦无寄回书籍。讯问何圣符。据称、向在浙江西安县排谱生理。不会刻字。虽与李俊杰认识。并无同刻云氏草书之事。何云汉、孔在雝、亦供并未知此书名。并据委员于县境书铺、及藏书之家访查。亦无此书。应将何圣符等解往浙江质讯。仍饬属严查此书。得旨、详查固应。亦不必过于滋扰。　　

○戊申。上阅福建水师。　　

○谕、据李世杰奏、酉阳州知州吴受申、于楚民杨魁林等、来川争界、救火伤人一案。意存观望。及至禀报。又与湖北来咨所称、川民皮恒泰等在楚抢劫、情节迥异。请将该州知州吴受申革职。留于该处缉拏各犯。俟本案审明后。果有捏报情事。再行从重办理。署知州窦絙、不查案情轻重。移交卸责。咎亦难辞。请交部严加议处等语。吴受申、著革职。留于该处。缉拏案犯。窦絙、著交部严加议处。该部知道。　　

○谕军机大臣曰。李世杰参奏、接据酉阳州知州。吴受申禀报。楚民杨魁林等、来川争界。放火伤人。与湖北来咨所称、川民皮恒泰等在楚劫掠、情节互异。且该知州吴受申、于此案并不即行禀报。请旨革职留缉。俟本案审明。再行从重办理。知州窦絙、不察案情轻重。移交卸责。请交部严加议处等语。此案前据伊星阿、姚成烈、前后奏报。已经降旨。令李世杰迅速擒捕。从重审办矣。川省匪徒滋扰。经前此大加惩创之后。地方稍得安静。何以甫隔年余。连有此等焚杀抢劫之案。自系李世杰抵任后。并不照前实力整饬。留心查办。以致属员怠玩废弛。观望不报。是以川省复有此等案件。皆由该督平昔因循玩愒。酿成事端。此岂参处属员。所可了事者。且近日川匪逞凶。亦不止此一案。即如周仕贵、杨帽壳子等、聚众抢夺。该督仅具疏题报。亦未专摺奏闻。是李世杰玩视重案。并不认真督办。更复何辞。看来李世杰器小易盈。深染外省陋习。著传旨令其明白回奏。所有此案人犯。即著上紧督率擒获。毋使一名漏网。仍会同湖北督抚、严审确情。速行据实具奏。将此由五百里发往。并谕令伊星阿、姚成烈、知之。　　

○吏部等部议覆、调任湖广总督舒常奏称、湖南巴陵县、当长江洞庭湖交佰之冲。所管湖面。向有塘汛保甲稽查。所管江岸。西至荆河脑。东至城陵矶为止。下至荷叶洲九十里。西岸。隶湖北监利县。东岸隶湖南临湘县。水面则均系巴陵管辖。此一带观音洲、白螺矶、象骨港、道人矶等处。商船停泊。匪徒撬窃。巡缉难周。请将该处水面。于江心分界。西归监利。东归临湘。各设卡派兵巡查。应如所奏。从之。　　

○以侍卫什长哈清阿、为镶红旗汉军副都统。　　

○己酉。御制南巡记曰。举大事者。有宜速而莫迟。有宜迟而莫速。于宜速而迟。必昧机以无成。于宜迟而速。必草就以不达。能合其宜者。其惟敬与明乎。敬者敬天。明者明理。敬天斯能爱民。明理斯能体物。千古不易之理也。予临御五十年。凡举二大事。一曰西师。一曰南巡。西师之事。所为宜速而莫迟者。幸赖天恩有成。二十余年。疆宇安晏。兹不絮言。若夫南巡之事。则所为宜迟而莫速者。我皇祖六度南巡。予藐躬敬以法之。兹六度之典幸成。亦不可以无言。我皇祖荡荡难名。予藐躬瞠乎景仰。述且弗能。作于何有。然而宜迟莫速之义。则不可不明示予意也。盖南巡之典。始行于十六年辛未。是即迟也。南巡之事。莫大于河工。而辛未、丁丑两度。不过敕河臣慎守修防。无多指示。亦所谓迟也。至于壬午、始有定清口水志之谕。丙申、乃有改迁陶庄河流之为。庚子遂有改筑浙江石塘之工。今甲辰。更有接筑浙江石塘之谕。至于高堰之增卑易砖。徐州之接筑石堤并山。无不筹度咨诹。得宜而后行。是皆迟之又迟。不敢欲速之为。夫臣之事君。其有知不可而强诤者鲜矣。河工关系民命。未深知而谬定之。庸碌者惟遵旨而谬行之。其害可胜言哉。故予之迟之又迟者以此。而深惧予之子孙自以为是。而后之司河者之随声附和。而且牟利其间也。与其有聚敛之臣。宁有盗臣。在他事则可。在河工则不可。河工而牟利。宣洩必不合宜。修防必不坚固。一有疎虞。民命系焉。此而不慎可乎。然而为君者一二日万几。胥待躬亲临勘而后剔其弊。日不暇给焉。则仍应于敬天明理根本处求之。思过半矣。予之举两大事而皆幸以有成者。其在斯乎。其在斯乎。若夫察吏安民。行庆施惠。群臣所颂以为亟美者。皆人君本分之应为。所谓有孚惠心。勿问元吉。予尝以此自勖也。至于克己无欲。以身率先。千乘万骑。虽非扈跸所能减。而体大役众。俾皆循法而不扰民。亦亟其难矣。斯必有以振其纲而絜其要。然后可以行无事而胥得宜。实总不出敬明两字而已。故兹六度之巡。携诸皇子以来。俾视予躬之如何无欲也。视扈跸诸臣以至仆役之如何守法也。视地方。大小吏之如何奉公也。视各省民人之如何瞻觐亲近也。一有不如此。未可言南巡。而西师之事。更不必言矣。敬告后人。以明予志。　　

○召见皇子、及军机大臣等、谕曰、我皇祖临御六十一年。六巡江浙。深仁厚泽。浃髓沦肌。臣民爱戴思慕。出于至诚。杭州省城行宫、及圣因寺。均有恭奉神牌。每来展礼。倍增感慕。朕缵绪以来。敬绍前谟。亦六度南巡。凡筹办河工海塘事宜。无一不仰承彝训。奉扬光烈。今岁甲辰。并携诸皇子以来。俾视予躬之如何无欲。扈跸诸臣及仆役之如何守法。地方大吏之如何奉公。民人之如何瞻觐亲近。有不如此。未可言南巡。已于南巡记内详晰宣谕矣。兹复召见诸皇子、及军机大臣、并谕该督抚等。密行存记。以朕所怀而未曾明谕者。杭州及圣因寺行宫。经朕六度亲临。行庆施惠。官民瞻就依恋。具见悃忱。将来亿万年后。臣民等自必仰遵圣祖成规。添安供奉。用致思慕。但礼因义起。如御园之安佑宫。热河之永佑寺。皇祖皇考神御。皆合奉一殿而各为室。足昭如在之诚。现在杭城行宫、及圣因寺。既恭奉皇祖神牌。将来设欲供奉。止须于殿内之东室安设。不得于现在行宫内别致尊崇。方协朕永依侍皇祖之心而愉快矣。必当遵此谕旨而行。此方臣民。必蒙其福。著将此旨密行封记。交富勒浑、福崧、敬谨供奉。入于交代。仍录二通。交尚书房、军机处、一体钦遵存记。　　

○谕军机大臣等、本日留京王大臣、及顺天府尹奏报、京师及昌平等州县、于本月十四日。得雨二寸等语。现在驻跸杭州。连日得有透雨。云气浓厚。俱自西北一带。甚为广远。直隶省、昨虽据刘峨奏报、得雨一二寸、至四五寸不等。但尚未普沾。究于何日续得透雨。山东一省。曾否得有渥泽。并未据该抚奏到。朕心深为廑切。著传谕刘峨、明兴、即将该二省曾否得雨沾足之处。迅速由驿覆奏。以慰悬注。　　

○定郡王绵恩等奏、遵旨查办碧云寺泉水。督令员弁。即于姚良开刨之处。往下试刨二尺余。即觉潮润。后又挖至四尺余。有石一块。将石移去。水即涌注。深三尺有余。臣等即带同姚良看视。水已长至五尺有余。兹于十五日水已充足。从前实系淤塞。姚良冒昧糊涂之处。请交内务府严加议处。得旨、姚良、于碧云寺泉水淤塞。并未设法疏浚。遽行冒昧陈奏。实属糊涂。即著革去顶带。仍留管清漪园等处事务。余著内务府严查议奏。　　

○军机大臣议覆、乌噜木齐都统海禄奏、哈密等处。每年接运物件。需用车辆较多。若必临时雇觅。必致耽延。兼多糜费。请安设台车三百五十辆。并于该处抽拨马匹兵丁。酌定银粮。以资运送。又乌噜木齐挽运满营粮石。官车不敷应用。又雇商车。费逾数万。请安设车一百五十辆。并将屯兵所收粮石。令其挽运。以重钱粮。又古城应湏兵粮一万余石。查附近户民。可以交纳六千石。又有户民春借秋还粮一万余石。自应就近交收。免致浮销。均应如所请。从之。　　

○调镶红旗护军统领塔永阿、为镶黄旗护军统领。以镶黄旗护军参领玛朗阿、为镶红旗护军统领。　　

○庚戌。上自杭州回銮。　　

○谕、朕巡幸浙江。所有该省办差各兵。业已加恩赏赉。其福建绿营兵丁。调至浙省办差。并著一体加恩、赏给两月钱粮。　　

○又谕曰。土尔扈特亲王奇哩布、自承袭王爵。管理盟长事务以来。约束属下。办理游牧。均甚妥协。今闻溘逝。朕心深为轸念。著派乾清门侍卫巴图蒙克、驰驿前往赐奠茶酒。仍著加恩赏银五百两。以作善事。所赏银两。即由塔尔巴哈台库贮银两动用赏给。奇哩布所袭之亲王。即著伊子一等台吉车陵乌巴什承袭。其游牧人数众多。办理管辖。俱为紧要。从前奇哩布之弟、副盟长一等扎萨克台吉阿克萨哈勒、来木兰朝觐时。见其人尚明白能事。阿克萨哈勒、即著补授正盟长。其副盟长员缺。即著与伊兄策伯克多尔济为嗣之公衔一等台吉恭格车凌补授。　　

