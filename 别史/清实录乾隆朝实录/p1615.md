<!-- { "loadSidebar": true } -->
○又谕、据新柱等奏称、巴达克山之苏勒坦沙、遣伯德尔格等互通贸易。甚获裨益。来年欲多携马羊物件前来。看其情形。颇为恭顺。其使人贸易事毕。始行回巢。乘此可以额敏和卓之意。告知使人。令将布拉呢敦三子献出等语如此办理。甚属妥协。著即作为额敏和卓之意。令来使回告苏勒坦沙。从前伊思沐皇仁。曾献霍集占之首。大皇帝深加嘉赏。屡沛恩施。今闻布拉呢敦三子。俱在汝处。布拉呢敦。汝之仇讐。其三子将来稍长。安保不别生事端。与其留之。时加防范。不若献之大皇帝。必鉴尔等悃诚。特加赏赉。伊如肯献。送至此处。我当代为转奏。如此晓谕去后。仍即奏闻　　

○又谕、昨武备院。将察哈尔官兵到京迟误之处参奏。已降旨令舒赫德查办。但此项官兵未到。事在启銮之前。何以至今始行奏闻。又未将迟延之故声明。该院所司何事。安得辞其咎责。旺扎勒。福隆安。老格等。俱交领侍卫内大臣察议具奏。寻奏、察哈尔官兵。于正月十三日接奉咨文。即行来京。计扣日期。并无缓滞。实由武备院行文迟延。兵部办理错误。所有支给该兵丁帮银路费等项。业经领用。难令交还。应著落武备院、赔交六分。兵部赔四分。得旨、应如是办理者　　

○是日、驻跸小新庄大营　　

○庚申。驻跸魏家庄大营　　

○辛酉。上诣皇太后行幄问安　　

○谕曰、甘肃提督阎相师。久历戎行。克娴武略。随征西路。奋勇策勋。前因患病。准令暂行解任。并赏给全俸。俾得尽心调摄。以冀速痊。遽闻溘逝深为轸惜。著加赠太子太保。并赏银一千两。治办丧事所有应得恤典。仍著该部察例具奏　　

○谕军机大臣等、据杨应琚奏报、提督阎相师已经病故。其提督印务。现在自行兼署等语。所奏甚是。阎相师提督员缺。前已有旨。令武进升补授。但武进升到任。尚需时日。该督因员缺紧要。不避小嫌。即自行兼署。深得总制边圉大臣之体。甚属可嘉。武进升未到之前。其提督印务。即著该督署理。留心整饬营伍。著将此传谕知之　　

○驻藏办事大臣集福等奏、卫藏北沿边一带。西自阿哩起。东至喀喇乌苏。安设十三台站。乾隆二十三年。将军伯伍弥泰奏裁。经军机大臣等议。以现值进兵叶尔羌、喀什噶尔。防逆匪窜越。令照旧设。俟应彻时再奏。今大功告蒇。外夷宁谧。实与内地无异。复据噶隆公班第达等呈称、准噶尔、叶尔羌等。俱蒙圣化。安享太平。卫藏台站。可无庸设。但彻后。各处边界。仍合稽查。今酌议。嗣后噜托克。齐木、纳克藏、腾格哩诺尔等处。交本处第巴。头目等。每年派人巡察。穆什哲尔根、琫噶哩玛尔、阿哈雅克等处。每年于栋科尔、达木之蒙古官。各派一员巡察。俱令于草萌明往。大雪后回。将原设台站裁。仍令照所议办理。得旨嘉奖　　

○是日、驻跸中水大营　　

○壬戌。赐扈从王公大臣、山东地方官员、及回部郡王霍集斯等食　　

○谕曰、南昌镇总兵成元震。陛见入京。养病兖州。来行在接驾。具其年力渐衰。病亦未全愈。南昌要缺。恐难胜任。著解任回籍调理。成元震久任总兵。尚为熟练。武弁中可以擢任者甚少。将来宿疾全廖。虽年非少壮。尚可以北省事简之镇。酌量任用。成元震即可自行来京。奏请差使。现在南昌镇总兵员缺。著马全署理　　

○是日、驻跸泉林行宫　　

○癸亥。上诣皇太后行幄问安　　

○谕军机大臣等、俄罗斯萨纳特衙门咨称、接准令伊等清查边界咨文。请派大臣。与其毕尔噶底尔。会同办理等语。著行文俄罗斯萨纳特衙门外。并传谕桑寨多尔济等、此事著派三都布多尔济。随诺木珲前往。务照原定疆界图样。视俄罗斯现立木栅。如在彼界内。即听照旧设立。如踰越侵占。宜照彼来文所称。即行拆毁。不必游移。再查看卡座。收纳税务等事。亦著诺木珲。顺便清查办理　　

○宗人府奏、应行袭封宗室等、已照例考试。恭候钦定。得旨、亮庆、谟亮、亮魁。俱授为三等镇国将军。瑸宁、授为二等奉国将军。永珂。亮炷。俱授为三等奉国将军。永悌、授为一等奉国将军。永?。授为奉恩将军。亮焕授为三等辅国将军　　

○以西安协领阿尔萨兰。为荆州副都统　　

○是日、驻跸东京堡大营　　

○甲子。驻跸杨家庄大营　　

○是月。直隶总督方观承奏、相属上年水灾。粮值增昂。向前青黄不接之时。尤宜豫筹减粜。现酌量本年情形。应请照乾隆二十五年例。每石一两五钱至八钱者。减银一钱。一两八钱至二两者。减银二钱。二两一钱以上。统减银三钱。其一两五钱以下。仍遵定例。得旨、依议速行　　

○陕甘总督杨应琚奏、陕甘二省军装。向听各营承造。规式参差。又自详允修补后。将备委之弁目。弁目听之匠工。草率不堪适用。现查兰。凉。甘。肃。一带各营。所存鸟枪弓箭等项。未能一律铦利。且今大功告成。各营拨缺军装。并需补制。请照闽浙例。于两省提镇驻劄处所。各设公局。遇应制军装器械。确估造报。督臣核移该提镇。遴委标员。同该协营员弁。于局内监匠如式妥造。制成。呈提镇验发该协营应用。如违式。及减料。参追另造。得旨、甚好如所议行　　

○又会同甘肃巡抚明德议覆、布政使吴绍诗奏、请将乾隆二十六年民借仓粮。各色准抵。查甘省地寒。岁止一收。民间种植。各随土宜。必令交还原色。势致售此易彼。辗转亏折。应如所请。原借上色者、准以小麦粟米抵交。下色者、准以大豆青稞抵交。至豌豆一项。河西地方。皆驻重兵。需用既多。民间又皆磨面作食。价值与米麦无异。应准与米麦并抵。河东各属。不得援此为例。又二十六年。折借银二万余两。现岁丰。民有余粟。亦应令愿完本色者。照时价改徵。愿交银者听。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十三


大清高宗法天隆运至诚先觉体元立极敷文奋武孝慈神圣纯皇帝实录卷之六百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。二月乙丑朔上诣皇太后行幄问安　　

○以正黄旗满洲副都统努三。兼前锋统领　　

○是日、驻跸桥头大营　　

○丙寅。赐扈从王公大臣。江南山东地方官员及回部郡王霍集斯等食　　

○是日、驻跸郯子花园行宫　　

○丁卯。上诣皇太后行幄问安　　

○祭先师孔子。遣平郡王庆恒行礼　　

○谕、上年曾降旨于两淮运库内。拨银三十万两。交与总督尹继善、办理差务。但恐尚有不敷。著高恒于运库内。酌量再拨银二十万两。以为添补办差之用　　

○谕军机大臣等、据洋海奏、通州自北而南船只。应悉行回避一摺。所见甚属纰缪。运河为南北往来通衢。将来皇太后回銮时。商民船只。遇有支河汊港。原可暂引回避。即无可避之处。亦令附泊傍岸。不致妨碍纤道可耳。若专为关防起见。则御舟舵工水手。在外执事者。且不令其回避。何况行人。而先期尽行禁阻可乎。洋海人本拘泥。全未通晓事理。著传旨申饬。并传谕仓场侍郎。河道总督等、及摺内咨行各该处。一切照常放行。毋得稍有拦阻　　

○命兵科给事中蒋元益。提督山东学政　　

○是日、驻跸龙泉庄大营　　

○戊辰。祭大社。大稷。遣果亲王弘瞻恭代行礼　　

○遣官祭河渎。淮渎之神。并遣官至故河道总督靳辅等合祠。拈香奠酒　　

○谕、朕清跸时巡。聿昭庆典。所有江浙二省。派出办差兵丁。著加恩赏给两月钱粮。以示恩赉　　

○又谕、朕恭奉皇太后銮舆。巡省江浙。前已特颁恩旨。将该二省积欠地丁。全行豁免。兹入疆伊始庆泽宜行。所有江南浙江水陆经过地方。本年应徵额赋。俱著加恩蠲免十分之三此内或有去秋被水歉收者。蠲免十分之五。该督抚等其董率属员。实力奉行。称朕子惠黎元至意。该部遵踰速行　　

○又谕宿迁一带州县地方。滨临大河。向来岁收率多歉薄。现在巡行省视。见闾阎气象。较前似觉稍舒。而生计未能优裕。时值春和。农功肇举。尚需加恩接济著该督等、从优酌借耔种。俾从容东作以冀有秋。该部遵踰速行　　

○谕军机大臣等、额尔德蒙额。补授凉州将军著即赴新任。不必前来行营请训　　

○户部议准、山西巡抚鄂弼奏称、绥远城驻防官兵粮饷。每岁不敷本色粟米二万石。从前系于归化、和林格尔、清水河、托克托城、萨拉齐、宁远丰镇等、七厅。草折地租银。徵解绥远同知。豫行采买。民既售米完银。官复将银采米。辗转纷烦。请自乾隆二十六年始。改徵本色。以抵不敷之数。长远停止采买。其徵解运脚。每石、每百里、准销银一钱。从之　　

○以正黄旗满洲副都统努三。为镶蓝旗蒙古都统　　

○以署固原提督肃州镇总兵五福。为安西提督　　

○予故喀尔喀亲王德沁扎布。祭如例　　

○予故鄂尔多斯辅国公扎木巴勒多尔济。祭如例　　

○是日、驻跸顺河集行宫　　

○己巳。上诣皇太后行幄问安　　

○谕、朕巡省江浙。所过地方。并未禁止行旅。将来旋跸时。皇太后御舟。由水路进京。程途尤为稳便。昨巡漕给事中洋海。乃先期奏请。自通州南下船只。悉令回避。所见甚属纰缪。运河为南北通津。舟楫往来相望即届圣母御舟经过时。旁有支河汊港。自可暂行引避。设其地别无可避。亦第附泊傍岸。不致妨碍纤道足矣。若豫事尽行饬禁。则自春涉夏。为日颇长以千里长河使行者久羁道路。于事理全未通晓。已传旨申饬。并传谕经行各处。一切如常放行。但江浙二省水程更多有司不能晓事。或有似此拘泥办理者。并著各该督抚、即饬知沿河各地方官。凡商民船只。均令照常行走。毋得稍有禁阻。将此通谕知之　　

