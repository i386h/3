<!-- { "loadSidebar": true } -->
○谕军机大臣等、南河此番发觉之案。殊出意外。当富勒赫奏到时。朕意高斌、张师载、浑厚易欺。为属员蒙蔽。咎止失察耳。乃据高斌所奏、九万余两之数。既经查出。仍不行参奏。而听河员之自为弥缝。是竟成通同故纵。虽高斌、张师载、身无染指。而明知侵冒。其罪非仅失察公过而已。今全河积年陋弊。尽行败露。若不极力整顿。将来仍不过革职留任。勒限著赔。则国家之功令不行。不但河员视侵亏为分所当然。将各省督抚、瞻徇属员、通同舞弊之恶习。何所底止耶。但俟策楞、刘统勋、逐一清查。具题著追。则亏空人员。久不离任。将益肆侵亏。又一时不得如许接办之员。亦非所以慎重河务。著传谕策楞、刘统勋、就所查出、及得之采访查。约举大数。一面奏闻。请拣发道府以下人员。往南接办。一面将亏空各员摘印看守。策楞暂行署理南河河道总督印务。并高斌、张师载、应得处分。俱俟奏到日另降明旨。所有亏空之项。竟不必行文原籍查产。□□皿河员信息最速。一闻清查之信。隐匿寄顿。亦无所不至。其前任应赔之河道何煟等辈。钦差甫出都门。其赀财先已密为运寄。即照例行文查产。亦复何益。将来惟予限一年。限内不全完者。无论本年勾到不勾到。即行正法。庶河员稍知儆畏。嗣后工料尚不至全归子虚。朕意如此。将此一并谕策楞、刘统勋、知之。又下河灾务。时切朕怀。何不速奏。以慰悬念。寻奏、下河被灾等处。业经委司督率各员查赈。其结茆就堤栖止者。均已抚恤。余户现在挨查。分别极贫次贫。尚未得有确数。所有疏洩积水、借给耔种各条。亦已行司查案。分别定议。报闻。　　

○是日驻跸要亭行宫。　　

○辛丑。上诣皇太后行宫问安。　　

○谕、湖广总督永常出差事竣。前已降旨、令其由安西顺道回任。俟伊到楚后。开泰即仍回贵州巡抚之任。定长著来京陛见。　　

○是日驻跸两间房行宫。　　

○壬寅。上诣皇太后行宫问安。　　

○谕、两淮盐政普福奏称、两淮商人、共望翠华载莅。愿捐银二十万两。建造临江等处行宫等语。此奏错谬已极。上次南巡时。该督黄廷桂等、以圣祖仁皇帝巡幸。所建行宫。历年已久。两淮商人、情愿捐赀修葺。事属可行。是以允其所请。后见其增饰过华。甚非朕本意。曾经降旨申饬。上年为伪稿事。尹继善来京。常同军机大臣等入见。伊乃奏请南巡。朕面谕以甫经历览。无事重巡。即阅数载有展义之举。亦必丝毫不令商捐。一椽不令增置。朕方允尔之请。如竟以商捐建置为例事。是乃不欲朕南巡耳。此旨众所共闻。今普福忽有是奏。殊属不解。朕之巡幸。原以省方问俗。岂游观是务。此在平时尚所不可。况现在江南淮扬等处。被水成灾。朕心轸念。截漕拯救。议赈议蠲。日夜焦劳。惟恐一夫失所。更何心问及怀居。所有商人捐项。即著增备淮扬赈济之需。斯商人之忱已效。而仍以为惠彼桑梓之用也。普福著交内务府大臣严行议处具奏。　　

○谕军机大臣等、江南淮扬一带。被水成灾。赈恤需米。朕恐于邻近省分采买。转致市侩闻风居奇。为邻省之累。是以特降明旨。不令赍帑采买。今据黄廷桂奏称、本年川省丰收。米价处处皆贱。则以丰补歉。乃理所当然。著将该省现贮仓谷。酌拨二三十万石。即著黄廷桂委贤员运往江南。以资接济。该省于秋成后。陆续买补还仓。则川省米价。既可不致一时腾贵。而川米由江运下江省。亦缓急有赖。于赈务甚为有益。前者恒文闻川省丰收。筹拨溢谷运楚。该督未允。彼为仓储起见。非所急需。不允为是。则此助赈恤灾。非楚省还仓可比。该督其详悉妥协办理。副朕轸念。如已经运米若干石。即于数内扣除。知会恒文、由楚运赴江省。　　

○又谕曰、班第等奏称、淮安南国王咨解匪犯梁行修、系广东增城县人。俟进关讯明。即转行递解东省究拟等语。安南素称恭顺。今内地民人。潜入其境。助行叛逆。该国不敢专杀。复解送内地究处。此等匪犯、解到时即应正法。以示天朝法令。若照例转解广东。按律定拟。该国人等未晓律例。且不能深悉中国办理情形。未为妥协。可传谕该督等、将梁行修一犯。于该国交界地方。即行正法。如此办理。则该国自益怀德。而内地民人。亦不敢越境滋事。方足昭惩奸柔远之意。　　

○又谕、据总督黄廷桂奏称、审办私造无名揭帖、擅装递送封套内。控告游击邵建侯之台站兵丁吴重义、杨题年等、解送藏内一摺。台站兵丁。胆敢私造无名揭帖。控告本官。情殊可恶。此等恶习。断不可长。伊等所犯。亦系死罪。如审明后、照例解送内地治罪。不惟彼处人不知儆惧。即唐古特等、亦不得知内地国法。著寄信多尔济、舒泰、将吴重义、杨题年、解送到藏审明。如系情实。将此二人在彼绞决示众。使藏内人等。亦得知我内地国法之严。　　

○又谕、从前遣往拉林种地之满洲等、经年已久。今伊等生计如何。有无禆益之处。著寄信传森、满福、将种地之满洲等景况。及现居拉林人等外。尚容添驻数千之处。此时即留心筹画。于今岁封印后。伊等来京陛见。以便奏闻。朕再酌定办理。　　

○是日驻跸常山峪行宫。　　

○癸卯。上诣皇太后行宫问安。　　

○户部议准、福建巡抚陈宏谋疏称、晋江、南安、二县。勘实被灾八分民屯田亩。除应免外、尚应徵银一百三十两六钱零。匀丁银一十五两一分零。分作三年带徵。又被灾七分、六分、五分、民、屯、寺、学、田亩。除应免外、尚应徵银一千三百八十六两六钱零。匀丁银一百七十六两三钱零。分作二年带徵。请于十七年起限。分年带徵。从之。　　

○是日驻跸喀喇河屯行宫。　　

○甲辰。上诣皇太后行宫问安。　　

○调湖北布政使德福、为广东布政使。以湖南按察使沈世枫、为湖北布政使。湖南辰沅永靖道夔舒、为湖南按察使。　　

○是日驻跸避暑山庄。至丙午皆如之。　　

○乙巳。世宗宪皇帝忌辰。遣官祭泰陵。　　

○谕、江南淮扬一带。被水成灾。前已降旨截留该省漕粮四十万石。以备赈粜之用。但该处被灾甚广。亟当多方筹画。以资接济。昨据署四川总督黄廷桂奏称、川省今年收成丰稔。米价处处减贱等语。蜀江直达维扬。舳舻易致。汉时下巴蜀之粟。以赈江南。若借川省仓储额谷。助江南赈恤。俟秋成后。该督再行酌量买补还仓。则采买亦不至腾价。实为两得。著黄廷桂于该省仓谷内、酌拨二三十万石。遴委贤员。作速运往。俾灾黎糊口。得有倚赖。江南无事采买。庶邻省不致踊贵。该部遵谕速行。　　

○谕军机大臣等、向来河工最为弊薮。久被不肖工员。相沿朦混。特未经发觉耳。今南河积弊。甫一查核。立即败露。是其明验。其河东及直隶各工。此等亏料侵帑情弊。举所不免。不但顾琮易于欺蔽。大概有工即有弊。不可不逐一彻底清查。庶嗣后可使帑归实用。已降旨令舒赫德、俟刘统勋差竣之后。前赴山东直隶地方。会同查办。可密行传谕刘统勋、于南河查勘清楚。及灾赈办有头绪。即将何日可到山东之处。先行知会舒赫德、令其前往。又此事应严密办理。不可先露风声。致有补那之弊。　　

○又谕曰、杨应琚奏、庄有恭因淮扬各属。被水成灾。咨商拨协东省仓谷。并代买米麦。东省止可拨运现存谷麦十万石。不便采买等语一摺。所见甚是。从前被灾省分。辄赴邻境采买。以致市侩闻风居奇。顿昂价值。一省被灾。而各省俱有食贵之虞。此向来督抚办理不善。今年淮扬等处、被水成灾。赈济亟需米石。业经截漕四十万石。并现在饬拨川米二三十万石。运江接济。加之以银代赈。江省舟楫可通。商贩四集。灾民得银买食。该抚自可筹办。即有不敷。亦应奏请再为筹酌。前此恐该抚等、以采买为常例。是以特降明旨停止。今果四出咨商采买。庄有恭所办、又未免太涉张皇矣。东省现有被水州县。亦需赈济。杨应琚所奏碾运谷麦十万石之数。著与庄有恭会商。如江省遵照前旨。以银代赈。东省无庸拨给。倘万不得已。亦止可如此。所有截留漕粮、及拨运川米。是否敷用。著庄有恭速行据实奏闻。寻奏、臣前因淮扬等处。被灾较重。江苏仓贮无多。恐或不敷赈粜。而先事多为之备。是以移咨山东、河南、两湖、浙江、等省。有无可以拨协。并代为筹买。嗣据各省先后覆到。共可拨协仓谷六十余万石。并可代买二十五万石。臣以业经截漕备赈。俟来春酌看情形。另咨商办。皆未经径请拨运。今蒙复拨川米二三十万。并截留漕米四十万。查今冬赈济。俱可折给银两。来春始给银米兼放。约计已足敷用。各省无庸协拨。得旨、太属张皇矣。　　

○又谕曰、舒赫德奏请、裁彻北路军营参赞大臣、及巡视边卡牧场水草侍卫。再达瓦齐既为台吉。必遣使来告。我亦遣使往报。请定修好之议一摺。军营无事。伊欲奏彻参赞大臣、及巡视边卡等处侍卫。所见尚是。朕亦知其无用。但事行已久。未便遽行裁彻。至所称遣使修好。殊为不晓事体。前之止兵修好。是与噶尔丹策零修好而已。至达瓦齐本系别支。胆敢作乱弑君。自为台吉。若系属国。尚当兴师问罪。但我大国。无乘乱兴师之理。今若遣使前往。不惟于体制未协。反谓我国畏彼。每立台吉。必皆遣使任意干请。况准噶尔之性。无事尚欲捏造妄言。若欲定议修好。彼必遣使往返。言之不已矣。将此寄信舒赫德知之。再朕前令舒赫德不必赶来者。谓彼必于九月初始能到京。彼时朕已进哨。是以谕其中止。今伊于二十日即行进京。朕尚未到热河。伊若取道前来。尽可驰赴该处陛见。伊非他人可比。数月未见朕躬。岂果念不及此耶。然伊不必因此赶来见朕。京城步军统领事务。尚属紧要。此际惟将一切事务。留心办理。现在南河工程事务。遣策楞、刘统勋、查办亏空弊窦。河东直隶河工。恐亦有未清之项。刘统勋查完南河工程回京时。派舒赫德前往、会同详悉严查。汝等可密寄信、询问刘统勋彼处事竣。于何时起程、何时可至河东之处。令其豫行札约舒赫德、计程自京驰驿前往。刘统勋甫查南河而还。即照伊查办可也。舒赫德不必前来请训。起程时、伊所管事务。脸交从前署理之人兼署。此事所关甚要。惟伊一人知之。毋令他人知觉。且史贻直之子在彼。尤不必令彼知之。　　

○丁未。上自避暑山庄、奉皇太后启銮。幸木兰。　　

○诣皇太后行宫问安。　　

