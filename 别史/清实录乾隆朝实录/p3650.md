<!-- { "loadSidebar": true } -->
○谕军机大臣等、昨据兰第锡、李奉翰奏、自浙北旋。行至高邮地方。据桃源、宿迁、邳州、禀报。于十一月二十六日。得雪三寸至五寸等语。览奏欣慰。但桃源等县。俱属江南境。系书麟、奇丰额、所属。既据兰第锡等奏到。该地方官。岂有不禀报该督抚之理。何以尚未据书麟等奏到。朕心深为廑念。兰第锡等、系由驿奏报。或书麟等系差人之摺。是以尚未奏到耶。著传谕书麟、奇丰额、即查明桃源等处。于何时得有雪泽。入土几寸。并该省各属。日来曾否普得雪泽。或至成旱之处。迅速驰奏。又据朱圭覆奏、本年被灾地方。应需赏给口粮一摺。内祇称低洼之区。须待明春栽插等语。而各该处是否得有雪泽。摺内并未提及。并著传谕朱圭、查明各属近日曾否得雪。迅速由驿覆奏。朕廑念民依。无时或释。岂该督抚等、尚未能仰体朕心。随时奏报。以慰廑注耶。　　

○豁云南运京乾隆五十一年分沉溺铜四万六千斤有奇。　　

○丙寅。谕曰、管干珍奏、湖南、江西、回空运船。遭风漂溺。舵工水手。并有淹毙。湖南二帮丁谦船上。淹毙头工周宏亮一家六口等语。回空运船。在大江停泊。猝遇狂风。正值黑夜。人力难施。以致漂没多船。淹毙人口。殊属可悯。所有淹毙之头舵水手等。俱著加恩照例赏恤。其淹毙一家六口者。并著加倍赏恤。漂没沉溺各船。均著加恩概免赔补。官为制造。以示轸恤至意。至近年以来。各省催趱漕船。已复冬兑冬开例限。回空船只。自应赶紧抵次受兑。但沿途催漕文武各员。总当察看风色水势情形。量为催趱。如遇大江风日□□。难以驾驶。亦可令其停泊港＜氵义＞。暂时守候。若惟知促迫为事。势必冒险开行。运船漂没。未必不由于此。且回空船只。该管运员及军丁等、皆未免意存怠玩。或吝惜雇价。将熟悉水手散遣。祇留不谙驾船水手数人。遇有缓急。全不足恃。而押船员弁。甚或因思家念切。先行回署。并不在船督率。以致有船只失风之事。著通谕各该督抚、嗣后漕船过境。务须饬令沿途各员。酌量情形催趱。不可过于急迫。致令涉险失事。亦不得因有此旨。任其逗遛。以致迟逾定限。其押送回空船只运员军丁人等。如有前项情弊。即应严行参办。庶漕运不致迟延。而行走亦昭慎重。将此通谕有漕各督抚知之。　　

○丁卯。上幸瀛台。琉球国正使毛国栋、副使毛廷桂、于西苑门外瞻觐。　　

○豁贵州运京乾隆五十二年分沉溺铅十二万六千斤有奇。　　

○旌表守正捐躯陕西渭南县民姜元宗妻刘氏。　　

○戊辰。谕军机大臣曰、吉庆奏、审明闹漕弊命各犯。分别办理一摺。已交军机大臣、会同三法司核拟速奏矣。此案人数众多。巡抚若不亲往。地方官吏。未免观望迟延。今吉庆一接禀报。即亲赴该处督率查拏。将案内要犯究明。拏获办理。尚为妥速。著赏给大荷包一对。小荷色四个。以示奖励。　　

○军机大臣等奏、遵旨讯议、副都御史世魁。信家奴之言。侵管巡城自理事件。又复种种任性。有玷风宪。应革职。御史保宁、虽讯非迎合扶同。但职任巡城。听世魁专断不阻。御史徐烺。参奏得实。而于所辖坊官。失察散帖请客。请交部分别议处。得旨、此案回民马二。负欠刘明经银两。经巡城御史断追后。未能依限归结。本属迟延。世魁于雇工家人杨七等。带同刘明经呈禀时。若能将杨七等。及刘明经、一并押赴都察院衙门。会同各堂官、将马二所欠银两。当堂追给。仍将私自引进刘明经之杨七等。照例惩治。方为持正。今乃听信杨七等所言。辄将巡城衙门自理事件。代为主断给领。虽讯无贿嘱情事。但刘明经、贩羊生理。资本较裕。世魁于事后索酬。亦所不免。特不值因此一事。令世魁同伊家人质对刑讯。姑照所议革职。免其深究。余依议。　　

○以故奉恩将军德音泰子宝兴、郡德子祝康、各袭职。　　

○旌表守正捐躯云南建水县民曾某女曾氏。　　

○己巳。上诣雍和宫行礼。　　

○谕、昨安徽巡抚朱圭、进御制说经古文。阅其后跋。以朕说经之文。刊千古相承之误。宣群经未传之蕴。断千秋未定之案。开诸儒未解之惑。颂皆过当。但历举朕敬天、法祖、勤政、爱民、各大端。见诸设施者。与平日阐发经义。案有罕合。语皆纪实。并非泛为謀词。夫六经为治世之书。内圣外王之道。无不赅备。若止寻章摘句。仅能得其糟粕。无由深索精微。即使窥见义蕴。垂诸著述。不能躬体力行。亦属空言无补。朕临御以来。励精图治。惟日孜孜。几余典学。于诗书六艺之文。偶有阐发。俱与政治相关。即义疏相承。舛讹未正者。为之折衷定论。亦有裨于世道人心。凡平日出治之要。皆可与说经之言相印证。盖发为文章者。胥应见诸政事。我世世子孙。果能善继善述。钦承法守。学于古训。见诸躬行。以朕之心为心。以朕之政为政。则是我国家亿万年无疆之庥。朕于兹有厚望焉。此册著诸皇子、及皇孙绵恩、各缮写一部。并将此旨冠于简端。将颁设诸处。以垂久远。至朱圭、于御制古文。绎推阐。能见其大。跋语尤得体要。殊属可嘉。著赏给笔墨等件。以示奖励。　　

○庚午。上御乾清门听政。　　

○谕曰、哈当阿、杨廷理、在台湾任内。屡获巨盗多案。办理迅速。甚属可嘉。哈当阿、著交部从优议叙。杨廷理、著赏加按察使衔。以示优奖。至经历朱澜、拏获首夥盗犯十五名。于缉捕亦能认真。现据哈当阿等、另摺奏、缉获在洋叠劫盗首一案。亦系朱澜拏获。是朱澜为该处缉捕得力之员。若将该员送部引见。则该处转少一干员督缉。朱澜、著加恩即留于台湾。遇有该处知县缺出。奏请升补。毋庸送部引见。俾得在彼督率缉捕。以资熟手。其游击曾绍龙、巡检朱继功、俱著交部议叙。　　

○又谕、据郭世勋等奏、把总苏定扬、自到营以来。陆续拏获盗窃各犯一百余名。现出有左营千总一缺。请将该员拔补。惟伊任内有停升限缉之案。与例未符等语。苏定扬缉获盗匪多名。尚属奋勉。即著照该署督所请。加恩拔补。所有该员任内停升限缉之案。著加恩宽其一半。其余准其带于新任。照例办理。以示鼓励。该部知道。　　

○辛未。谕军机大臣曰、蒋兆奎密奏属员贤否。摺内称、藩臬出具考语、及履历。咨送吏部等语。所办错误。各省督抚。向例每年将属员贤否。密奏一次。俱系另缮清单进呈。朕披阅后。将原单留存。以备稽考。虽大计年分。有将总兵两司考语咨部之例。但该抚此摺提头。既缮写密奏字样。何以仅将两司考语。咨送吏部。总兵亦无一语。其道府以下。又不详加出考。另缮清单。一并密奏。著传谕该抚、即遵定例。将所属贤否。缮单密奏。嗣后于具奏事件。务宜留心检点。勿再似此舛错。　　

○旌表守正捐躯直隶定州民王某女王氏。　　

○壬申。谕、今岁塔尔巴哈台屯田遣犯。每名收获。计细粮十石以上。而采煤人等。亦属奋勉出力。著将该管屯官照例交部议叙。至耕种地亩、乃采煤人等。俱著每日加赏麦面一斤。　　

○又谕曰、伍拉纳奏、审明纠众订盟。并逞凶杀人。轮奸妇女之首从各犯。分别正法定拟一摺。已交军机大臣、会同该部核议速奏矣。此案伍纳拉纳因查阅营伍。行抵漳州。一据道员史梦琦禀称。会同营县拏获首从各犯二十七名。即暂驻漳州。督率该道等讯明。将各犯分别正法定拟。俾凶徒不致稽诛。办理甚为迅速。所有访获此案各犯之道员史梦琦。及会同督拏之营县员弁。俱著该督查明。咨部议叙。嗣后各省督抚。遇有此等凶恶案犯。不但于巡查时一经访获。应照伍拉纳所办。就近审明速结。即非巡查之期。闻有此等情罪重大之案。亦当于督抚中、一人立时亲往查办。即如前此浙江省闹漕一案。该抚吉庆一闻禀报。即日前往查拏。将要犯克期就获。讯明正法。因其办理妥速。特加奖赏。各该督抚于地方要案。皆当仿照速办。正所谓化大为小。庶足儆凶顽于未猖獗。而良善以安。不得安坐省城。提犯审讯。以致属员观望延宕。或致别生事端。将此通谕知之。　　

○癸酉。旌表守正被戕安徽凤阳县民杜应学女杜氏。　　

○甲戌。伊犁将军保宁奏、柔远城驻防兵。户口繁滋。兼以发遣人多。房屋不敷居住。请于满营东面空地。拓筑围墙百二十丈。增建房屋八百余所。从之。　　

○以广西庆远协副将刘景昌、为江南苏松镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十二

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。十二月。乙亥。谕、据镶黄旗蒙古都统等、将骑都尉兼云骑尉和钟所出之缺。拟定正陪。奏请承袭。朕阅其家谱。和钟虽无子嗣。亦无罪戾。乃不以伊胞弟、现任云麾使和玉拟正。反将从未承袭之长房骑都尉兼云骑尉永明拟正。甚属非是。都统等平日于旗务。尚不可不细心办理。而于年终奏请承袭。何得如此草率从事耶。在舒常等鄙见。以为永明现有官职。再令其承袭定职。即可减省俸禄。不思和钟胞弟和玉。亦现任云麾使。如此办理。糊涂特甚。副都统珠尔杭阿、系东三省人。因在军营出力。是以加恩补授副都统。齐哩克齐。又系回子。俱不晓事。不足深责。除将伊二人免议外。舒常著严行申饬。仍交部议处。和钟所遗骑都尉兼云骑尉缺。即著和玉承袭。并著将此通谕八旗。使知朕办理一切事务。详加斟酌。毫无遗漏。稍有错误。即行觉察。嗣后各旗大臣。益当仰体朕意。凡遇一切事务。务期妥协办理。　　

○又谕曰、海兰察所遗头等公爵。已令伊长子安禄承袭矣。复念伊劳绩夙著。著加恩授伊次子安成为蓝翎侍卫。俟十八岁时。再行当差。以示朕轸恤勋臣至意。　　

