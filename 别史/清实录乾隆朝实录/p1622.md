<!-- { "loadSidebar": true } -->
○谕军机大臣等、昨冯钤奏、请将兵部书吏舞弊一案。审明解京治罪。已有旨传谕该督抚。令于审拟定案后。应正法者。即于该省正法。又另摺所奏、就本案根究从前通缉未获之茹胜谦一节。具见留心任事。虽据黄景运供称、与茹胜谦素不识认。而伊侄黄在中。既与该犯同充武库司书吏。供役有年。自应知其去向下落。此辈狡狯伎俩。必然声息连络。从此彻底根寻。或可得其踪迹。著传谕爱必达。冯钤。俟黄在中解到之日。一并将茹胜谦下落。严行诘讯查究。勿得但以就案完案。稍存歧视之见　　

○户部议准。湖广总督爱必达疏称、汉阳。安陆。荆州。城守水师等营兵饷。向系本折兼支。该处州县。上年被水偏灾。恐本年米价昂贵。兵丁买食维艰。请照乾隆十七年例。将各该营米折银两。豫发一季。饬各营弁购贮。于米贵时支放。从之　　

○又议准。甘肃巡抚明德疏称、安西厅属之瓜州。踏实堡。小湾。奔巴尔图等处屯田。先经督臣杨应琚。于乾隆二十四年。奏请改为民地。招佃认种。现查明各该处屯民。共七百七十五户。新旧开垦水旱地。四万六千三百二十一亩。据垦户呈称、该处不产谷草。所有每亩应纳草束。统照原奏、改为小麦三升。随正粮同纳。其安西、柳沟、二卫二十四年。业经题报升科地。亦请一例改纳。再该处招佃。多系口内民人。既经改屯升科。即为伊等世守之业。应令地方官发给印照。详开户籍。并地亩段落。俾收执以杜争冒。从之　　

○四川总督开泰奏、卭、雅、灌、汶、等处。每年额办茶一十一万余引。给商配运。于松潘。打箭炉。行销。近各园户因茶产日滋。额引外每有余积。而口外生齿渐繁。销茶愈广。现在茶商。殷实者少。未便遽增引目但园户余茶。亦应调剂。查川省城多坍损前奏准。于宝川局旧炉外。添炉铸钱出易。以余息为修城之用。自乾隆二十年迄今收银二十三万余两。第通省各城工。需费不赀。专待此项。未免稽缓。请将园户存茶。于节年鼓铸。余息项下。借支银二万两。交盐茶道查明。按价购买。填给印照会同松茂。建昌。各道。督率行销。所获余利。与鼓铸余息俱充城垣修理之费。得旨、如所议行　　

○云南巡抚刘藻奏、浪穹县境内宁湖、凤羽、弥茨、诸河之水汇于三江口。由普陀崆。以达邓川其西岸白润。挟沙入河。夏秋之间。每淤塞倒漾。淹浸田庐。涧口北首旧坝。东抵河岸。沿河排列木笼木桩、阑阻沙石。但坝身。坝顶。高厚均止五尺。难资保障。应培筑高一丈二尺。坝顶加厚一丈。脚加厚三丈。除旧坝土方九百零三丈五尺外。又新添五千七百六十八丈五尺。至西岸白涧、水流入河之处。有沙洲一区。应请全行开挖。其取出沙石。即用以筑坝。报闻　　

○是日、驻跸江宁府行宫至庚申皆如之　　

○己未。上亲祭明太祖陵　　

○奉皇太后临视织造机房　　

○阅兵　　

○幸两江总督尹继善署　　

○谕军机大臣等、阿桂等奏称、伊勒图。丰讷亨。驱逐越界游牧之哈萨克。拏获和莽伯凯等五人。收其马二千余匹。前来伊犁。将为首二人。暂留候旨。其三人释回。令赍书晓示阿布赉等语。阿桂办理甚属妥协。著赏给荷包二对。伊勒图。丰讷亨。著各赏荷包一对。拏获之和莽伯凯等。理应治罪示警。但伊等性本愚蒙。归附日浅。不深知内地法度。昨已降旨不必解京。即释回部落。其马匹亦著给回。丰讷亨此次驱逐哈萨克。熟悉伊等情形。即著传旨晓谕。其原派之丰安。不必前往　　

○又谕曰、旌额理等奏称、从乌噜木齐。办给玛纳斯。库尔喀喇乌苏。晶河。屯田兵丁马匹粮饷。俱全抵各该处。现在水土滋润。三月前后。可尽行播种等语。此次派往屯田兵丁。冲寒行走。照管车辆驮载。奋勉可嘉。著旌额理等、酌量奖赏。以示鼓励。玛纳斯等处。既编设村庄。应驻大员总办。乌噜木齐。已有旌额理。永德。著阿思哈即驻劄库尔喀喇乌苏。办理三屯事务。俱著传谕知之　　

○又谕、据新柱等奏称、接奉谕旨。命额敏和卓。以己意札寄苏勒坦沙。令将布拉呢敦三子。解送前来。额敏和卓。业经遵谕办理等语。朕前因额敏和卓。在叶尔羌日久。故遣玉素布前往。代令回归游牧。今既以此事与苏勒坦沙约。如遽行更换。巴达克山人等、必生疑虑。著寄信额敏和卓。玉素布如尚未至。即令其暂往阿克苏居住。仍办参赞大臣事务。俟巴达克山。将布拉呢敦三子送来。办理就绪时。再行知会前往。亦著传谕玉素布知之　　

○以原任礼部尚书伍龄安。为正红旗蒙古副都统　　

○庚申。上诣皇太后行宫。问安　　

○谕、朕恭奉皇太后安舆。临幸江浙。翠华所至。蠲赉叠加而省会驻跸之地。宜循茂典。载沛渥恩。其将江南之江宁。苏州。浙江之杭州。附郭诸县。本年应徵地丁银两。悉予豁免。用昭行庆施惠。省方勤民之至意。该部遵谕速行　　

○又谕、吏部开具在京部院三品以上官。请旨甄别。以重察典。现在新疆办事之尚书阿桂、永贵、宣力西陲。懋著劳绩。著交部议叙。在内之协办大学士尚书兆惠、梁诗正、尚书李侍尧、阿里衮、刘纶、舒赫德、秦蕙田、富德、侍郎明瑞、于敏中、俱勤慎称职。著一并交部议叙。侍郎何国宗。内阁学士世贵、总管伊拉齐、太常寺卿督达礼俱年力就衰。著以原品休致。窦光鼐识见迂拙自是。不宜副都御史之任。著以对品另用。余著照旧供职　　

○又谕、督抚为封疆大吏。其优劣皆朕所深悉。原不必待京察之期。始行甄别。今吏部开列名单进呈。如总督中之方观承、尹继善、杨廷璋、爱必达、杨应琚、开泰、高晋、杨锡绂、巡抚中之陈宏谋、庄有恭、胡宝瑔、阿尔泰、并宣力有年。各称厥职。俱著交部议叙。以示优奖。余著照旧供职　　

○辛酉。谕、今年京察届期。吏部开列在京各部院三品以上。及各省督抚等具奏。已降旨甄别。大学士职长班联。例不列名。第念傅恒等、参赞纶扉。兼领部务。敬慎恪恭。克称厥职。宜加优叙以奖勤劳。大学士傅恒、来保、史贻直、刘统勋、俱著交部议叙　　

○又谕、江苏、安徽、进献诗赋诸生。考取一等之进士吴泰来、陆锡熊、郭元漋、俱著授为内阁中书。遇缺即补。程晋芳、赵文哲、严长明徐步云钱襄。俱著特赐举人。授为内阁中书。学习行走与考取候补人员。挨次补用。其考列二等之刘潢等十四名。著各赏缎二疋　　

○又谕、阳湖县书役汤怀德。许胜。侵蚀官租。唆耸各佃。叩阍求豁。以图掩饰。其欺罔狡诈。实属奸蠹之尤。已审明按律治罪。所有该犯家内字迹书札。自应详悉查检。乃知府永会遽称并无来往书札安迹。所有破烂刻本旧书。并无关系。夫以惯行作弊之积蠹。于乘舆临幸。尚敢唆众突仗。岂有平日反无一字作弊之理。此事将谁欺。明属有心回护。急图了事。规避自已处分。外省欺罔之习。于此可见一斑。而该督未经寓目。又何以即为凭信。不行驳察耶。朕亲行巡省。地方积弊恶吏。肆行无忌。知府尚欲草率结局。则伊等平日支饰积习。尚可问乎。永会。著交部议处。尹继善、并者传旨申饬。其该犯家内。著该督另委贤员。再行彻底搜查。据实具奏。毋得稍存含混　　

○是日、驻跸栖霞行宫　　

○壬戌。上至七里港。祭江神　　

○奉皇太后渡江　　

○诣皇太后行宫问安　　

○是日、驻跸金山行宫　　

○癸亥。谕、朕车驾所经。惟桥梁道路。葺缮扫除。为地方有司所宜修补。其彩亭灯棚。一切饰观之具。屡经降旨斥禁。今江浙两省涂巷。尚有踵事因仍者。此在苏扬盐布商人等。出其余赀。偶一点缀。本地工匠贫民。得资力作。以沾微润。所谓分有余以补不足。其事尚属可行。若地方官专欲仿而效之。以为增华勿胜。则甚非奉职之道。嗣后督抚等、其实力禁止。一切屏去浮靡。以崇实政。如有仍蹈故习者。将惟该督抚是问。著通行传谕知之　　

○又谕、朕巡幸所至。凡地方豫备一切饰观之具。殊觉繁俗。已屡降旨概行斥禁。因念回銮直隶时。节令适近端阳。恐地方官不无点缀节景。或于赵北口有供备龙舟之事。著方观承。先期实力饬禁。毋得稍踵靡文以副朕意　　

○谕军机大臣等、鄂弼奏、据乐平令陶镛禀报。凉州将军额尔德蒙额。由豫赴任。其家人刘受。张黑子。从山西至乐平柏井驿。持有兵部车票。户部粮单。支取车辆口粮草朿。已将该家人等、查讯有无假冒。并将车票粮单。解部查验等语。额尔德蒙额。既由河南赴陕。何以伊家人等、又令从山西行走。违例折取车辆口粮。沿途骚扰驿站。额尔德蒙额。不但卑鄙不堪。抑且全然不晓事理。著传谕该将军。令其明白回奏　　

○又谕曰、刑部汇题。王世杰冒领寡妇银米。又珠宝酗酒逆母一本。所拟发遣之处。殊属非是。已降旨改遣矣。此等事件。自应专摺具奏。该部辄行列入汇题。岂以朕南巡途次。未必留心细检及此。冀可从宽汇题完结耶。此本非朕逐案详阅。几至情罪失当。舒赫德秦蕙田。不应如此办理。著传旨申饬　　

○又谕、昨新柱等、审讯盗马回人脱逃一案。有疎防伯克帕察沙布。业经阿克苏大臣斥革。朕以伯克等之黜陟。理宜具奏。降旨询问。但加部伯克甚多。大小不等。若一概具奏。亦觉繁琐。嗣后伯克等、有升迁降革等事。五品以上。著各该大臣专摺具奏。六品以下。著年终汇奏　　

○予故多罗信郡王德昭。祭如例。谥曰悫　　

○缓徵安徽灵璧、阜阳、颍上、亳州、太和、天长等、六州县民、卫、所、地亩。乾隆二十六年分、水灾额粮　　

○是日、驻跸天宁寺行宫　　

○是月。江西巡抚常钧奏、查前抚阿思哈清理军屯。委员勘丈时。令将各屯田地。绘画图形。仿民田鱼鳞图式。汇造成册。嗣前抚胡宝瑔奏准。令经徵各州县。详开丘段四至。造入交代。一事两册。久易滋弊。今酌将四至段落等项。并入鳞图册内。拟名鳞图四至册以归画一报闻　　

○又奏、前抚阿思哈奏准。乡试监临。提调。监试。须用科目出身者一员。今江西壬午科乡试。查司道中。现无科目人员。应权宜办理。报闻　　

○山东巡抚阿尔泰奏、准兵部咨。随驾拜唐阿兵丁等官马。留东餧养。以备回京乘坐。已饬该地方官。安设棚厂豫备。第恐有在途倒毙。未经交棚者。酌于额外备马五百匹。于顺河集伺应。仍咨明行在兵部。查明上驷院。及拜唐阿等、马匹倒毙者。记档给与红单。令东省照单拨给。并咨明直督。于德州照数豫备替换。臣仍派员于德州替换后。交还红单。听本人赍单赴部。查销档号。得旨嘉奖　　
