<!-- { "loadSidebar": true } -->
○甲午。以内阁学士王会汾、为明史纲目副总裁。　　

○贵州道御史张惟寅奏、福建巡抚周学健、因本年武闱乡试。有领催金朝荣、同民人吴必诚、起意撞骗。该抚风闻、密谕外委宜子勉等。托名谋中武举。发银一千五百两。擡至吴必诚家。立写合同。旋据拏解审办等因。在该抚此举。固欲杜绝弊端。不知以诈防诈。诱人犯法。成何政体。请将周学健交部察议。得旨。张惟寅所奏。自属情理之正。但周学健职司考试。急欲查隐弊以肃科场。是以如此办理。初不觉其蹈于智取术驭、有乖正道也。然此端一开。恐各省效尤。启诱人犯法之渐。殊非政体。爰降此旨、将张惟寅奏摺批发。俾中外知之。周学健亦不必交部察议。　　

○赈恤云南白盐井被水灶民。　　

○乙未。上御乾清门听政。　　

○以翰林院检讨德保、充日讲起居注官。　　

○吏部议准、甘肃按察使鄂昌奏、州县奉调入闱交代之案。照公出日期展限。从之。　　

○工部议覆、河东河道总督完颜伟疏称、河南下北河厅属兰阳县汛。北岸耿家寨临河堤工。地处上游最关紧要。乾隆七、八、两年。南岸渐长淤滩。大溜由北岸冲激。离堤渐近本年五月、阴雨连绵。河水长发。全河直射堤根势甚危险。随经下埽保护。又值汛水陡长大溜奔腾。汇注旧堤坦坡。土松蛰卸。带动新堤。随镶随蛰。昼夜抢护。并内外月堤、抢帮宽厚各工。实估用银二万八千四百一十两零。先于河库、并各该年存贮银两物料内、借拨动用。应照例动支司库银两归款。至下北河同知孙淅名下。应赔漂走埽料银一万一千一百四十两零。并核减买土银二千八百三十九两零。亦先于司库银内、照数拨归原款。一面勒追解司完项。应均如所请。从之。　　

○丙申。以原任直隶布政使沈起元、为光禄寺卿。　　

○吏部议、工部满主事员缺。掣签将宁古塔年满驿站官萨哈那拟补。得旨、据拟升工部主事年满驿站官萨哈那奏称、不识汉字。情愿在本处效力。著交与该将军、以伊本处应升之缺补用。其工部主事一缺。著归于月分铨选。向来奉天等处仓官。年满后、应以在京主事等官升用者。伊等如有无力移产。不能来京。情愿守候本处武职员缺。原有送部引见、以本处武职缺出升补之例。嗣后似此年满驿站官。于将用京缺之时。尔部行文该将军、询问如有情愿在本处当差者。即照此例。留于本处升补。　　

○户部议覆、福建巡抚周学健奏称、臣于乾隆八年十二月内。访知闽省自减数收捐监生之后。各属仍有收受规礼之事。仰恳准令收受各员、据实自首。如不遵首报。即据实纠参。奉旨彻底清查妥办。当与督臣那苏图、会同商酌。留心密查各员收受确数。一面通饬经收捐监之各府厅州县。据实自行首报去后。兹据查办齐全。确加覆核。通省经收各员。共收过规礼一万五千九百三十六两零。应请照数追出解司。拨充地方公用。谨将通省各员收受细数。另缮清单呈览。得旨、该部分别察议具奏。今将闽省府厅州县、收受捐纳监生陋规。及失察家人犯赃之兴化府知府曹显庚等、分别处分。得旨、此案收受陋规。及失察家人犯赃各员。本应照例处分。朕念人员众多。特格外加恩。曹显庚等、著照部议革职从宽留任。陆福宜等、著照部议所降之级从宽留任。潘汝龙、俟补官之日。亦著照部议所降之级从宽留任。以上各员、部议革职提问者。俱俟六年无过。再行开复。部议降一级调用者。俱俟四年无过。再行开复。余依议。　　

○工部议覆、署湖广总督荆州将军鄂弥达奏称、武昌城西南、保安门外、金沙洲之左偏。为荍麦湾。紧临大江。向有老堤。为府城保障。缘江流冲激。日渐坍卸。须退入湾里。筑大堤一道。约需银一二万两。安陆府属之沙洋。最为汉江险工。现在动帑修筑。第汉水日就南滚。设遇暴涨。人力难支。须添筑月堤。约需银三四万两。请借帑银四万两。合前督臣阿尔赛题请、岁修借帑本、一万两。共五万两。分交武汉、行铺。按照每月一五生息。每年可得息银九千两。三五年间、两处大工。次第克举。陆续归还成本。临期酌量留存。以为逐年岁修之资。又襄阳府之老龙石堤。旧有子堤、已多坍裂。每年仅岁修银三百余两。实不敷用。查该府库内、有积贮军需银二万两请拨银五千两。交襄属当铺生息。每岁可得息银九百两。合岁修银共千余两。以充岁修堤工之用。均、应如所请。从之。　　

○丁酉。上诣皇太后宫问安。侍膳。　　

○戊戌。皇太后圣寿节。遣官祭太庙后殿。　　

○上诣寿康宫、行庆贺皇太后礼。王大臣于慈宁门、众官于午门、行礼。　　

○奉皇太后幸重华宫侍宴。　　

○己亥。上诣皇太后宫问安。　　

○幸瀛台。　　

○庚子。吏部议覆盛京刑部侍郎兆惠奏称、臣部职司刑名。承办奉天通省案件。较之盛京各部。实为繁剧。今吏部酌定司员。裁减旧额十余缺。均论俸升选。并未议留题缺。将来年久谙练之员。推升别部。新任者未谙审断。难保全无错误。自应量为变通。查现在本部额设郎中、员外、主事司库、等官。共十九员。其蒙古员外二缺。满司库一缺。例系由京补放。其余各缺。除一半遵例由京升选外。所余一半。应升用盛京人员之郎中二缺。员外三缺。主事四缺。内满堂主事一缺。请作本部题缺。其余八缺。请照刑部保题之例。一归吏部铨选。一留本部、于司员、笔帖式内。按应题品级。拟定正陪。送部引见。恭候简用。倘一时不得其人。即会同五部侍郎、公同拣选。酌量题补。应如所请。从之。　　

○辛丑。谕、朕闻佟保、在贵州学政之任。操守廉洁。士子悦服。著再留任三年。　　

○大学士鄂尔泰等、议覆河南道御史范咸奏、顺天乡试中额。宜分晰明白。查本年九月、礼部遵旨酌减中额一条。内称、各直省解额。于十分中酌减一分。直隶贝字号。额中一百八名。内除奉天夹字号。额中四名。宣化旦字号。额中四名。长芦等处卤字号。额中一名。俱无庸议减外。贝字号酌减九名等语。是夹字、旦字、卤字、皆在贝字号中额数内。及议覆申严录科之额一条。内称、夹字号中四名。旦字号中四名。卤字号中一名。现在应试人等。虽属无多。但不得概行录送。以致冒滥。其直隶贝字号。额中九十九名。应取科举七千九百二十名等语。是夹字、旦字、卤字、又在贝字号中额之外。臣在内场监试时。见近科题名录。夹字、旦字、中额。皆在贝字号之外。其卤字号。本年因不足五十名之数。未经取中。而旧时稿案。皆称在贝字号中额之内。直省解额。既于十分中酌减一分。直隶原额一百八名。除零数不计外。其成数一百名。不应祗减九名。前后两议舛错。请敕分晰酌定。查顺天贝字号。除夹、旦二字号外。额中一百八名。加中五经五名。共一百十三名。其卤字号。取中一名。即在一百八名之内。除零数不计。十分中酌减一分。应减中额十一名。前议因将夹、旦、字号中数。归贝字号一百八名之内。未经详晰声明。加中五经。亦未算入。应行改正。将贝字号中额。减十一名。取中一百零二名。准取科举八千一百六十名。所有礼部承办疎忽之员。请交部查议。再湖广中额。原系九十七名。加以五经五名。共一百二名。自湖北、湖南、分闱以后。湖北取中五十名。湖南取中四十七名。其五经五名。或二、或三、两省轮中。原议内酌减之数。虽无错误。但未将五经轮中之处声说。应再为分晰。以便轮流取中。其两省录科之数。亦应以轮中之数。照例录送。又满、合、字号。总加五经二名。南、北、皿字号。总加五经四名。俱临时酌文取中。并非划然分定。所以原奏议减之处。未行算入。今应一并声明。以便嗣后遵行。从之。　　

○蠲免甘肃宁朔卫、被霜灾地本年额徵。　　

○壬寅。上诣皇太后宫问安。　　

○幸瀛台。　　

○停止月选官考试律文。谕、每月吏部补选各官。考试律文。已行之年余。率多敷衍凑泊。而律文浩博。律意精微。究竟何能明晓。不过虚文塞责。于吏治无所裨益。即使各员、能悉实力体究于此。而长民之意。初别有在。反如东坡所诮耳。嗣后著停止。至于九卿验看之事。行之已久。仍照现行例办理。　　

○又谕、新授直隶口北道吴炜。尔在工部做官甚好。在御史任内、亦无不好之处。所以用尔。尔曾因水利、奏过高斌。但高斌是正气人。断不存此意见。若存此意见。亦不成其为高斌了。朕亦断不将尔放在直隶去矣。尔即将此旨、下与高斌知之。尔亦不可因此、与之抵牾。若效谢济世之与许容。便是尔有不是之处。尔在言官、则尽言官之职。在下属、则尽下属之道。方于地方有益。倘地方有水旱之灾。最宜实心体恤。无负朕爱民之至意。寻据直隶总督高斌覆奏、吴炜前在御史任内。陈奏河务。乃其本职。此时即蒙恩谕。并不敢稍以为嫌。今吴炜补授直隶巡道。为臣属员。若犹存芥蒂。则褊衷私意。不但有累身心。亦且自滋愆咎。仰蒙俯鉴微衷。实深感激。合行奏覆。得旨、彼甚疑惧。故有此谕也。　　

○调盛京刑部侍郎兆惠、为刑部侍郎。以刑部侍郎托时、为盛京刑部侍郎。　　

○癸卯。兵部等部、议准直隶总督高斌疏称、天津水师营。增驻满兵一千名。并添设副都统。及左右司。应请照例添建公衙门一所。从之　　

○工部议覆、江南河道总督白钟山等疏称、徐、扬、二道所属各厅。办运杨桩。按照豫省桩规。分别围圆丈尺。并查明各厅、相距豫省产杨各府县。程途里数。酌定木价运费。自乾隆乙丑年为始。于岁抢估销册内。据实造报长为定例。应如所请。从之。　　

○豁免浙江修仓案内、无力完缴之民人朱有章名下。应追银七百七十两。　　

○是月直隶布政使方观承奏、谢升任恩。附请陛见。得旨、汝系朕深知之人。但勉力实心任事。无他可谕也。且不必来京。明年随便、即可见朕也。　　

○直隶按察使陶正中奏、谢升任恩。附请陛见。得旨、汝诸事实心。而今年办赈。尤为嘉悦。今用汝为按察。明刑弼教之意。汝其勉之。且不必来京。明岁即当见面谕汝也。　　

