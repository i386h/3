<!-- { "loadSidebar": true } -->
○又谕、朕频岁巡幸直省。问俗观风。一遵祖制。入疆考绩。既足利益民生。而扈从官兵。亦得练习勤劳。修明纪律。所关甚钜也。所有行营供顿。悉出内帑。丝毫不以扰民。道路桥梁。原准开销正款。且更特赐公项。俾通融协济。该督抚等量力措办。尽足敷用。即或以大员俸入既丰。稍效悃忱。尚非必不可行之事。从未有出于捐输绅民者。今岁时巡豫省。见所司办理。非该抚及二三大员等力所能供。因逐日召进藩、臬、道、府等。随时询察。伊等奏对之间。皆有畏首畏尾之意。朕知其办理不善。询之该抚。而鄂容安初尚欲含糊了事。及加严诘。乃一一据实奏明。出自通省士民捐输。朕本欲即治其罪。念伊父大学士鄂尔泰、宣劳有素。伊在巡抚任内。二年以来。颇改其好名旧习。而诸事黾勉出力。且因朕问。亦即据实奏明。尚与始终欺隐者有间。是以降旨切责。姑免其交部议处。至于富明身任藩司。与该抚公同办理。乃于朕回銮日。援藩臬三年期满之例。奏请来京陛见。朕当即降旨。伊于行在屡经召对。不应遽请陛见。显系取巧乖张。交部察议。且明指其非出于糊涂拘泥。必因见朕深责鄂容安。故为此奏。如准其来京。遂得于召见时乘机卸责。此其巧狯居心。殊不可问。令军机大臣等、传旨申饬富明。令其明白回奏。今回奏摺内、果称诸凡与抚臣会同商酌。并无异议。是鄂容安办理此事。竟为富明所卖。不能逃朕洞鉴矣。富明已照部议降调。朕在中州时、见该抚不能仰体朕心。冒昧办理。恐江浙督抚等、闻风效尤。将以观风布泽之盛典。转成地方官科歛累民之私计。因即遣兆惠等、由开封驰至江浙。宣布朕意。使督抚知所儆戒。今兆惠回京覆奏、江浙督抚。并无派累。朕心稍释。朕为海内苍黎蠲免正供。至数千万金。尚所不惜。岂因省方盛举。转惜多费此数十万金。而乃须民力捐输耶。即谓感恩趋事。实出群情所愿。而农民非富商可比。该督抚亦应明喻朕旨。早行禁止。方为知轻重之大臣。岂可因循从事。著将朕在中州训饬鄂容安、并因富明前奏传谕鄂容安各谕旨、宣示中外。俾共知朕意。科道等惟以摭拾陈言、及枚举细故、为尽职。似此有关政体之事。何不参奏。著通行申饬。朕已明颁谕旨。亦不必再渎奏矣。　　

○又谕、朕明岁恭奉圣母皇太后銮舆。巡幸江浙。于正月十三祈谷礼成日启驾。　　

○谕军机大臣等、现今降旨、将热河道富勒赫补授河南布政使。河南省现有查办之事。富勒赫接到此旨。即将热河道任内应办事件。就近交与安宁接办。即速起程。河南去京甚近。著伊来京请训后、再赴新任。　　

○又山西巡抚阿里衮为湖广总督。调广西巡抚阿思哈为山西巡抚。仍兼管提督事务。调安徽巡抚卫哲治为广西巡抚。以西安布政使定长为安徽巡抚。湖南按察使周人骥为西安布政使。广西左江道沈世枫为湖南按察使。　　

○恤广东广州府巡海溺毙兵丁如例。　　

○旌表守正捐躯之江苏昆山县民张四观妻沈氏。　　

○丙寅。谕军机大臣等、据四川总督策楞摺奏、朱荃案内各犯。先后解川。经司道等录供具报。该犯等供情狡赖。疑窦甚多。现饬悉心研鞫等语。尹继善现在赴川。著将此案即交与该督。令其逐一秉公严讯。务得实情。按律定拟。并须加意严密防范。毋使稍有漏洩。致逸犯闻风远扬。策楞摺并钞寄阅看。　　

○又谕曰、富明在河南布政使任内。办差错谬。又怀私渎奏。取巧乖张。已照部议降调。今因广平府知府缺出。令其补授。到任之日。著该督方观承传谕、将从前指派岳浚唐县城工。即令富明承修。效力赎罪。　　

○吏部议准、陕西巡抚陈宏谋疏称、教职俸满荐举。应专案具题。至称职留任。及老疾庸劣斥退。似不必逐员题请。应照向例、随时分别咨部汇题。从之。　　

○以翰林院侍读学士钱维城充日讲起居注官。　　

○丁卯。上御乾清门听政。　　

○谕、现在京师米价。虽不甚贵。然较之常价。未免加增。八旗设立米局。收买米石。原视米价之低昂。以备平粜之用。今米价既不无稍昂。若再行收买。恐目下未受平粜之益。转滋食贵之虞。著暂行停止。如明春应需平粜之时。令管理米局大臣、酌量需用米数、定议奏闻。由仓支领。　　

○谕军机大臣等、湖北按察使德文具奏、请严惯媒之罪一摺。所见未协政体。夫妇伦攸关。小民非甚不得已。讵肯轻言离析。即或奸徒从中设局。为风俗之累。而买休卖休。自有正律。惟在地方官实力奉行。平时则开诚化导。严行禁止。遇事何妨加等重惩。若徒更张律令。而行之不力。何益之有。且其奏摺。文风庸猥。词语繁陋。哓哓满纸。转使事理不明悉。当由文义未深。故不之觉耳。再闻德文自到任以来。颇有欣喜自得之意。虽人言未有确据。但伊受朕特恩。数年间擢任臬司。升用甚速。易于盈满。亦未必无因。可传谕德文、令其一切收歛务实。有则改之。无则加勉。以为将来承受恩泽之地。摺并发还。　　

○礼部议准、广东巡抚苏昌等疏称、鹤山县向设禀、增、各十名。三年一贡。现在人文加盛。请将廪、增、各加五名。其出贡、俟补足廪额后。照例二年一贡。选拔之年。亦准一体选拔。从之。　　

○四川总督策楞等奏、十月二十日、接据通判常明等禀称、珠尔默特那木扎勒诛后。公班第达暂理藏务。干戈遂息。都统傅清等被难时。现存兵八十余名。百姓一百一二十人。齐赴布达喇。俱系达赖喇嘛给银养赡。至二十三日、公班第达告知。已将逆首卓呢罗卜藏扎什拏禁。逆党已获过半。劫去饷银。亦追出大半。通司冈等处已安。常明暨兵民等、于二十四日搬回居住等语。现所调大兵。似可无庸进发。请止带兵八百名进藏。仍酌留官兵、驻打箭炉弹压。得旨。另有旨谕。　　

○以大理寺卿世贵、邹一桂、翰林院侍讲学士德保、并为内阁学士、兼礼部侍郎。　　

○以右春坊右中允德尔泰充日讲起居注官。　　

○散秩大臣公舅舅伍格故、遣散秩大臣带领侍卫往奠茶酒。并赏银五百两治丧。　　

○戊辰。谕曰、京口将军李绳武、现有差委。一时不能赴任。所有将军印务。著总督黄廷桂管理。　　

○谕军机大臣等、副都统衔班第、原系自备鞍马、效力赎罪。现在前往驻藏。一切行装卫从。体统攸关。可传谕总督策楞、俟班第到日。一切俱照副都统品级、官为料理。不必令其自备。　　

○又谕、策楞、岳钟琪、摺奏、公班第达将西藏行凶逆首卓呢罗卜藏扎什、拉布坦等、及所有党羽、俱已查拏收禁。劫去饷银。亦经追出。现在兵民相安。大兵无庸进发。其善后事宜。正须料理。请于督提两标、并就近泰宁等处、拨兵八百名。或特差大臣赴藏。或于臣等二人内派往等语。前令策楞等带兵五千名进藏。原因藏地为逆党扰乱。非厚集兵力。无以为安辑地方、搜擒逆党之用。今览所奏。藏地大局已定。重兵已无所用。若仍照原定五千之数带往。不但费兵力于无用之地。且足启班第达之疑。藏内人心。亦不无惊恐。策楞等所见甚是。著照伊等所请、拨兵八百名。仍著策楞带领进藏。会同派出侍郎兆惠、那木扎勒、及驻藏大臣班第等、将一切事宜。悉心妥办。策楞著即起程。不必等候兆惠、那木札勒。岳钟琪业已在途。亦可不必抵藏。著将所带官兵、在打箭炉驻劄。以资弹压。所有颁发达赖喇嘛、班第达、谕旨。一并钞寄策楞、岳钟琪、阅看。　　

○又谕达赖喇嘛、管噶隆事公班第达、及卫藏所属番众等、前因珠尔默特那木札勒肆行暴虐。与达赖喇嘛为讎。又荼毒所属番众。戕杀伊兄。种种不法。驻藏大臣傅清等、目击番众人人怨恨。且恐其不利于达赖喇嘛。奏请办理。朕本欲降旨。令前往驻藏大臣班第、会同达喇赖嘛、明正珠尔默特那木扎勒之罪。以为达赖喇嘛除患。且为藏地番民、除凶暴而抒公愤。设令驻藏大臣、于接到此旨之后。遵照办理。逆党自不致扰乱。乃驻藏大臣傅清等、迫于事势。未及奉到谕旨。即行便宜诛戮。以致逆党乘机倡乱。人众惊惶。朕闻信。即降旨遣四川总督策楞、提督岳钟琪、统领官兵前往。安抚藏地。搜捕逆党。此外一无所问。今据总督策楞等、奏到藏地近日情形。又据班第达奏称、卓呢罗卜藏扎什、并其余党。以次就擒。藏地现已宁谧等语。朕心深为欣慰。珠尔默特那木扎勒、罪恶昭著。藏地人众。既可共洩讎怨。且知天朝驻藏大臣奋不顾身。乃为尔等翦除凶恶。今余党就擒。地方宁谧。自可无庸派动大兵。致滋惊扰。故特谕令前所派官兵、不必赴藏。提督岳钟琪、亦不令赴藏矣。惟令总督策楞赴藏。问候达赖喇嘛。及办理一切事宜。班第达办理此事。甚属可嘉。著加恩赏赐内库缎疋。即著派往大臣带往。所有已获余党。著牢固看守。俟总督策楞、钦差大臣兆惠、那木扎勒、班第等、公同查审。照内地之例。分别首从。惟诛首恶、及附和为恶者。其余胁从人等。俱从宽概无株及。所有擒获逆党之头目人等。著班第达查明。俟策楞到日。酌量赏赐。以示鼓励。其劫夺银两。事甚微末。当扰乱之时。乘机攘窃。无从一一查究。转恐累及无辜。其已追得者、交司员收贮。未得者、免其查追。朕此番办理。惟欲藏地永远宁谧。敬奉达赖喇嘛。令人心悦服。达赖喇嘛、班第达、将朕此旨通行明白晓谕所属番众人等。令其安静乐业。永享昇平之福。以副朕恩德绥怀之至意。　　

○又谕、前因岳浚在巡抚任内。并不实心任事。且瞻徇属员。于侵帑婪赃各案。漫无觉察。已降旨革职。俟伊到京之日。问明情节。从重治罪。并令派修城工。效力赎罪。伊父岳钟琪、亦深自引咎。奏请将岳浚交部治罪。本无可宽。但念岳钟琪一闻西藏之信。亲自带兵。迅速前赴。急公宣力。甚属可嘉。伊年老远行。未必不为伊子之事。心切忧悬。著加恩将岳浚应行治罪之处宽免。并免其修理城工。遇有京堂缺。仍欲量加擢用。以为老臣戮力封疆、奉公体国者之劝。将此传谕岳钟琪知之。　　

○户部议准、四川总督策楞疏称、宁远府瓜别安抚司已角等处番民。认纳粮七十石。折仓斗米三十五石。例应于会盐营完纳。供支兵食。该番离城遥远。背负艰难。会盐营兵丁。离营亦不下一二百里。关领粮石。背负回汛。往返经旬。沿途并无宿店。将粮炊煮日食。回汛所剩无几。今据各番民请每斗折徵银一钱二分四厘完纳。于兵番两有裨益。从之。　　

