<!-- { "loadSidebar": true } -->
○丁丑。谕军机大臣等、今年江南、湖南、山东、浙江等省。被灾州县。业经降旨各督抚。照例赈恤。并饬令加意抚绥。无力贫民。自可不致失所。惟是被水之余。秋收分数。不无稍减。明春青黄不接之时。穷黎生计。未免拮据。其或有尚需加赈之处。著各该督抚。查明实在情形。详悉覆奏。候朕酌量加恩降旨。可将此传谕知之　　

○旌表守正被戕之陕西洵阳县民冯告妻罗民　　

○戊寅。上御乾清门听政　　

○谕曰、明德参奏、南汇县民瞿扬宝。逆恶灭伦。山阳县民张大顺。踢伤堂弟身死二案。已降旨、将承审不实之知县。依样率转之知府。分别革处。并将覆审草率之按察使李永书。交部严加议处矣。朕阅此二摺时。即以臬司为刑名总汇。李永书于谳案舛谬若此。岂尚可姑容贻误。及阅明德另摺。果以李永书不能胜任。另简贤员为请。适与朕意相合。李永书前在府道任内。尚属勤练出色之员。是以加恩擢用。及简任臬司以来。即心存自满。不肯如前出力。岂能冀其复自奋励。李永书著即解任。听候部议。江苏按察使员缺。著杨重英补授。向来外省督抚。遇有审案情节游移。每惮亲提研讯。而于臬司任意审转。又往往曲为徇隐。若皆如明德之秉公持正。又何患谳狱之不能平允。吏治之不能整饬乎。明德办理此事。甚属可嘉。并将此通谕知之　　

○谕军机大臣等、前因大学士杨应琚。患病较重。随即降旨、令杨廷璋先往广西边界候信。再赴云南。今据提督李时升奏到。看来杨应琚病势。一时不能即痊。该处现在办理缅匪情形。一切筹画机宜。俱关紧要。阅李时升所奏之语。未免心存畏怯。且未识此事要领。恐李时升独肩此任。于事无济。著传谕杨廷璋。接到此旨。星速前往永昌。接办缅匪一案。李时升摺。一并钞寄阅看。若该督至永昌。而杨应琚已痊愈。能办事。则该督即行回粤。若尚不能办理。则传此旨、驻永昌帮办。令汤聘回省。此时并未明降谕旨。该督可酌量而行。仍即速奏　　

○又谕、前据汤聘奏、杨应琚现在患病。已有旨令其加意调摄。并赐荷包及内府药丸。兼令伊子杨重谷。前往省视。以冀速痊。近日以来。未知曾否向愈。著即速奏闻。以慰廑念。至伊次子杨重英。现在降旨补授江苏按察使。该督病中闻此。谅必益加欣慰。痊愈尤速。著将此传谕知之　　

○吏部议覆、贵州按察使高积奏称、贵州苗猓。性喜佩刀出入。每酿人命。又孟春男女合于野。择平地为月场。谑浪终日。暮契所私而归。名曰跳月。应责地方官严禁。定以年限处分。明示惩劝等语。查苗疆积习相沿。惟在随时化导。未便绳以官法。亦难定以限期。应令各督抚饬属设法晓谕。庶可渐次转移。得旨、吏部议覆。高积条奏、禁止苗人佩刀跳月。请责成地方官。定以年限处分。苗人向化日久。耕凿安恬。至其习俗相沿。本无庸琐屑申禁。今内地齐民。地方官尚且不能道德齐礼。而于苗疆。乃欲严立科条。纷更滋扰。徒属有名无实。甚无谓也。著交军机大臣。另行妥议具奏　　

○补原任大理寺卿邓时敏、为原官　　

○己卯。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○户部议覆、漕运总督杨锡绂疏称、江淮、兴武、二卫。分运苏松府属帮船。所有半折月粮。向例每石折银一两。因兵饷不敷。每石扣存银三钱。嗣经臣题准。该二卫兑运松江府属各帮。复给扣三月粮。但近来生齿日繁。运费倍于往昔。且兑运苏州等府各帮。事同一例。似应一体复给。应如所请。从之　　

○以年满调回云南普洱镇总兵刘德成。为临元镇总兵　　

○庚辰。上诣畅春园、问皇太后安　　

○幸圆明园　　

○谕军机大臣等、据汤聘。李时升。先后奏称、大学士杨应琚患病情形。业经叠降谕旨。令其加意调摄。以冀速痊。现在办理缅甸一事。杨应琚自不肯因病稍为诿谢。但恐力疾劳神。心思过耗。致病势急难脱体。转于公事无裨。自当安心静养。使沉疴早得霍然。以慰廑念。至此际相机筹画。斟酌得宜。即系李时升之责。昨阅该提摺奏、未免心存畏怯。已于摺内详悉批谕。李时升务宜恪遵训示。审度事机。努力筹办。勿因督臣偶尔抱恙。遂至茫无主见。张皇失措。以致歧误也。著将此传谕杨应琚。并李时升知之。将目下情形若何。即速奏闻　　

○辛巳。御书洞庭湖君山神庙扁曰。灵昭楚望　　

○赈恤甘肃循化、河州、镇原、环县、戎格、西宁、碾伯、岷州、文县、山丹、中卫、陇西、徽县等、十三厅州县。本年被雹、被水、被虫、偏灾贫民。蠲免额赋如例。豁除中卫县沙压地亩额粮。其勘不成灾之狄道、渭源、安定、会宁、宁远、伏羌、西和、通渭、漳县、三岔州判。礼县、秦安、阶州、固原、静宁、华亭、平凉、灵台、隆德、崇信、庄浪、宁州、平番、盐茶等、二十四厅州县。并予缓徵。
大清高宗法天隆运至诚先觉体元立极敷文奋武孝慈神圣纯皇帝实录卷之七百七十二　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。十一月。壬午。上诣畅春园、问皇太后安　　

○谕军机大臣等、总兵陈廷桂来京陛见。看其精神。尚不觉甚老。人亦诚实。南阳镇事务稍简。现在自可胜任。但年迈之人。不能保其不日就渐衰。著传谕阿思哈。留心察看。倘一二年后。该总兵精神渐减。不能办理营务。训练兵丁。即随时据实奏闻　　

○癸未。上奉皇太后还宫　　

○诣皇太后宫问安　　

○还宫　　

○军机大臣等议覆、乌什办事大臣永贵疏称。伊犁台站马匹。屯田牛只。因立有劝惩章程。倒毙数目。均未至原定分数。请嗣后耕田马匹。每年准其倒毙三分。牛只。每年准其倒毙一分五厘。逾者著赔。少者量奖。其台站亦以三分为率。至管台笔帖式。三年内办事妥协。而倒毙少于定额者。为一等。办事好。而倒毙符额者。为二等。办事平常。而倒毙逾额者。为三等。三等者即行责革。各回城亦照此办理。应如所请。从之　　

○甲申。上以冬至祀天于圜丘。是日起。斋戒三日　　

○乙酉。军机大臣等奏、吏部议覆、贵州按察使高积。请禁苗人佩刀跳月一摺。奉旨交臣等另议。查佩刀本苗人之夙好。而跳月亦自仍其土风。原无碍于政教。即有如该按察使所称。讎杀淫杀等事。则向来苗民犯法。自有科条。况现在各省改土归流。原与齐民无异。此外生熟各苗。既皆隶之土司。自可随其旧俗。若如该按察使所奏。欲使苗民习俗。一时尽遵礼都。并责成该管官。定以年限考核。无论势所难行。徒滋扰累。且地方官畏顾考成。转自讳饰。所奏应毋庸议。再乾隆二十五年。刑部议贵州按察使彰宝奏、思南等府、凶徒藏带裤刀。逞强格斗一摺。令照凶器伤人例科断。今高积所奏。既不准行。所有裤刀之禁。亦停止。从之　　

○以库车办事大臣鄂宝、署左副都御史　　

○丙戌。上诣南郊斋宫斋宿　　

○谕、据高晋奏、查阅各标营伍。寿春镇中营官兵技艺。较左右二营为劣。请将该营溺职之守备陈基宏、及弓马不堪之把总李遇春等革职等语。弁兵优劣。为军政所关。倘该镇果能训练以时。严加惩劝。何至技艺生疎。不堪校阅。况中营、于该镇尤为切近。今转不如左右二营。则其平日之不能实力整饬可知。高晋不即参奏。亦属非是。总兵七十一、著交部严加议处。寻议上。得旨、七十一、著降三级调用　　

○又谕、据明德奏、查办孔继衮携带空白奏祀礼生劄付。审系衍圣公孔昭焕。差往江浙清查族谱。令其带往。请将孔昭焕交部严加议处。并将孔继衮等分别定议一摺。所办甚属公正。国家加恩圣裔。礼遇甚优。衍圣公身膺显爵。自当益矢谨慎。以承先泽而副优眷。即如承修旌谱一事。虽相沿已久。越数年修正一次。亦祇应就籍隶山东。确有支派可考者。随时查辑。若其同宗散处各省。系次既属遥远。势难逐一清厘。徒使差委之人。藉端滋弊。嗣后应示以限制。至庙庭设立赞礼奉祀各生。原以肃将祀典。自应慎择本省醇谨之人充补。俾得就近襄助骏奔。若令外籍无稽之人。滥与其选。转非所以昭虔恪。又岂尊师重道之本意乎。孔昭焕年幼无知。受人愚惑。辄以空白劄付。委交孔继衮带至江南。觅人填给。甚属不合。孔昭焕、著交部严加议处。其奉祀生礼生等项。从前任意充补。未免太滥。嗣后亦应酌定额数。会同该巡抚、学政、慎选咨文充补。其如何定立章程之处。著大学士会同该部详悉定议。余著该部核拟具奏。寻议、各祠宇奉祀生。节经议定额缺。颁给部照。今孔继衮等。仍有滥给劄付。应饬交该督。抚、学政、详查。如有额外滥设。即行裁革。将衍圣公所给执照追销。并将现充祀生册送礼部。嗣后山东省祀生缺出。令衍圣公会同该抚、学政。于嫡派子孙内选补。其江浙等省祀生缺出。令各该督、抚、学政、详查孔氏嫡派子孙顶补。仍取地方官印甘各结咨部换照。再各省先贤先儒奉祀诸生。有无额外浮多。一体饬查送部。其补缺。并照现定章程办理。至赞礼生。前经议定。直省文庙。准设四名。皆以生员充设。其余先贤先儒家庙。并无额设礼生之例。亦应将从前私给执照追毁。至孔氏承修族谱。应遵旨京籍隶山东确有支派可考者。随时查辑。无许差委远出。从之　　

○谕军机大臣等、明德奏、查办孔继衮。审系衍圣公孔昭焕委赴江浙。清查族谱。究明各情节。请将孔昭焕严加议处。并将孔继衮等审拟治罪一摺。所奏甚属公正明当。设使尹继善、庄有恭任内。遇有此等事。必不肯如此办理。该抚近来一切俱能认真。即如前此审改南汇。山阳。两县舛错案情。并参奏李永书。不胜江苏臬司之任。俱能适惬朕意。明德能实心任事若此。国家又得一好封疆大臣。朕心实为嘉悦。著赏给荷包六个。以示优奖。并将此传谕知之　　

○丁亥。冬至。祀天于圜丘。上亲诣行礼　　

