<!-- { "loadSidebar": true } -->
○又谕、武备院披甲人拉住、殴船户卢四身死一案。按律应拟绞监候。但朕巡幸江浙清问闾阎。行庆施惠而随从兵役。乃至逞凶殴毙人命。不得以寻常斗殴比。拉住著改为立绞令随从兵役人等。知所炯戒。至此事在本月初九日。该督抚等身任地方。每日随行。岂竟一无所闻。而皆置之不问。经步军统领衙门查明具奏。朕始知之。封疆大吏。所司何事。人命至重。朕清跸所至尚尔如此。则平时之玩忽从事。更不可问矣。朕已面加申饬。仍著罚银二百两。给卢四之兄卢好生收领。其武备院该管之大臣官员。旺扎勒在御前行走。不能亲身约束。著免其议处。余著交部察议。并将此通行晓谕知之　　

○谕军机大臣等、唐喀禄奏称、据杜尔伯特台吉布图库、班朱尔等呈称。伊等与车凌相离年久。无庸归并同住。请送至察哈尔安插等语。布图库等、既不便与车凌同居。自应另筹安插。第察哈尔地亦无多。若将此等户口。俱行送往。恐于伊等生计无益。著在呼伦贝尔、及通肯呼裕尔等处。令布图库等居住。即传谕车布登扎布等酌量办理。呼伦贝尔等处。系黑龙江将军所辖。并著传谕将军绰勒多知之。　　

○是日、御舟驻跸北望亭。　　

○庚辰。上诣皇太后行宫问安。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○御书先贤周子祠扁曰光霁祠。　　

○赐扈从王公大臣、并江南大小官员等食。　　

○谕军机大臣等、每年正二月间。并不闻雷。而钦天监已有头雷占验之奏。今王大臣等报雨摺内称。二月初七日雷雨交作。此即头雷也。该监何以反未奏报。可传谕王大臣。即传钦天监堂官询问覆奏。　　

○又谕曰、黄廷桂等奏称、接雅尔哈善咨文。知噶勒藏多尔济叛迹已著。前舒赫德自京带往噶勒藏多尔济宰桑固穆扎布等四人。现留肃州。请旨办理等语。伊等尚未识朕令固穆扎布等前去之意。前舒赫德起程时。朕令将固穆扎布等带往。特因众厄鲁特等虽潜谋不轨。而噶勒藏多尔济、尚无叛形。是以令将伊属人遣回游牧。伊果无异心。自必率众归诚。彼时酌量情形原可从容办理。此时虽有雅尔哈善之咨。而噶勒藏多尔济实在情形。究未深悉。著仍将固穆扎布等。令黄廷桂送交舒赫德带往。如舒赫德等、已接有擒拏噶勒藏多尔济之信。即将固穆扎布等停止前往。毋庸拘泥此旨办理。　　

○缓山东鱼台、济宁金乡、滕、峄、五州县卫、乾隆二十一年分、水灾应徵漕项银米。　　

○是日、驻跸苏州府行宫。　　

○辛巳。驻跸灵岩山行宫。至癸未皆如之。　　

○壬午。上诣皇太后行宫问安。　　

○谕军机大臣等、上年大兵前往哈萨克。阿逆尚未远遁。而贼人等屡次诡言擒献。我兵迁延不进。遂致首恶脱逃朕面询自军营回来侍卫等。皆众口一词。则达勒当阿等为贼所愚可为前鉴厄鲁特等生性狡诈此次大兵前进畏惧兵威必将逞其故智希冀缓我之师。如果擒贼自效率众归诚必其人亲至军营。叩辕吁请。若并未见其人而但遣人来往其为缓兵之计无疑。著传谕成衮扎布等。带兵前进时。应将此等诡称擒献贼人。先行斩戮。慎勿轻信贼言。致堕奸计。　　

○癸未。上幸宋臣范仲淹高义园。　　

○遣官祭禹陵南镇之神、浙江海神。　　

○江南河道总督白钟山、河东河道总督张师载、会奏淮徐河湖疏筑事宜一黄河一应长滩逼溜坐湾之处。必须挑切顺势。其大滩。非挑切奏效者。或抽引渠。或挑引河。务使导溜归中。再河身既垫。两岸堤工。更形卑薄亟须加帮高宽坚实一北岸无堤洩水之处。有梁家、马路迤下徐家庄等处、间段支河数十余道。至黄村汇聚。深至丈余宽或四五十丈。又黄家庄、郭家堂、朱家庄、间段亦有沟槽并花庄一带。宽至八九百丈漫坡矮滩。桃汛已届。亟宜及早堵筑宽厚土坝。至盛涨出槽之水。听其平漫平消。不使冲成沟槽致有夺溜之患。再孙家集坝工后戗单薄必得加筑宽厚土戗。并于河身内添建土坝二三道一微山、昭阳、诸湖。远承豫东二省之积潦。近受黄河北岸之涨漫骆马湖北受东省蒙阴沂州、诸山之水西受微山湖水其尾闾居六塘河之上游。今该处湖堤在在残缺亦应修筑坚厚。以上三条。乃淮徐切要亟办之工但查目下兴工甚多。承修各官并雇募人夫甚众各工未便一时并举。再四筹画。其黄河南岸应加堤工。北岸应堵支河。迫不及待急宜儹筑。至下游骆马湖堤工。俟上游工少就绪。即接续儹办。得旨、朕观骆马湖堤工。亦非可缓待之事。过宿迁时。贫民甚多。以工代赈。亦不虑无人应募也。今又令嵇璜高晋前往。汝等悉心共酌分任。和衷办理。以纾朕怀。勉之。谕军机大臣等、据白钟山、张师载所奏淮徐湖河疏筑事宜一摺。其所称河身淤浅之处切滩挑渠。并增筑堤工。及堵筑北岸支河以防冲刷夺溜二条。实为此时第一要工。自应急为筹办。而骆马湖居六塘河之上游。受水既多。湖堤残缺。必应修筑坚厚。方足以资捍御以朕视之。亦非可缓待之事也。若谓工程派委乏员。不独安徽州县佐贰。可以檄调。即河南山东二省佐贰官。亦何不可酌调者。而宿迁一带贫民甚多。朕车驾经临。得之目睹。则以工代赈。在工程既不致稽延。于穷黎更属有益。亦何无人应募之足虑耶。荆山桥挑浚工程现有侍郎梦麟在彼督办。顷据张师载奏称、人夫云集竣工自易。其淮徐湖河各工白钟山嵇璜身任总河自当悉心商办现又令高晋前往会同办理张师载虽赴济宁。但运河现无可办之事。自当仍来荆山桥骆马湖等处。伊等当同体朕轸念民生至意公同酌议。每最要处分一人独任其事同时并举而分之中又宜和衷共济联为一体不可稍存自了之意当使各处祇如一处而诸人祇如一人方见伊等实心出力。不负朕之倚任也已于摺内、批谕可再详悉传谕知之　　

○甲申。上诣皇太后行宫侍膳　　

○谕淮徐湖河各工亿万民生攸系朕宵旰忧勤时殷轸念顷者翠华南迈再莅江南于清黄交汇处及高堰石工虽已亲临阅视。而徐州一郡地处上游南北两岸。相距甚迫远承陕豫诸水。一遇盛涨时有溃决之患是以特命白钟山、张师载嵇璜高晋前往确勘形势。妥速筹办俾城垣民舍。永获安全今据白钟山等奏。于河身淤浅之处。切滩挑浚。并增筑堤工及堵筑北岸支河。为南北分筹之议。夫河工一事。自石林口之漫溢。张家、马路、孙家集之冲夺。黄流势弱。不能刷沙直趋。致河底沙停。大溜侧注。其受病已非一日。为今之计。舍此亦别无良法。朕巡省所至。首在勤民。而河湖要工。所关尤钜。一切应浚应筑。奏牍批答。自不如亲临相度。得以随处指示也。拟于回銮渡淮后。由顺河集前往徐州。即由徐州取道。至山东之曲阜。展谒孔林。用申仰止之忱。皇太后銮舆。仍由顺河集、先至泰安府之灵岩山驻跸。所有自宿迁至徐州及山东一带营尖道路。俱务从简约。但取足供行走顿宿而已。不必过求齐备。以副朕廑念民瘼。亲阅河工之本意。　　

○又谕、前据喀尔吉善奏、处州总兵黄正元。言语迟钝。步履艰难。诸事健忘。不能胜任。是以降旨令其休致。其遗缺以李国柱补授。今黄正元前来接驾。虽年逾六旬。而精力未甚衰颓。询系去冬偶患时症。近已痊愈。黄正元久历戎行。尚属谙练。著仍留处州总兵之任。李国柱仍回副将原任。　　

○户部议准、闽浙总督喀尔吉善、两广总督杨应琚会奏、外洋红毛等国番船。向俱收泊广东。近年收泊定海。运货宁波。请将粤海浙海两关税则。更定章程。嗣后除照例科徵之比例规例二项。彼此均无增减。无从议外。至正税一项。如向来由浙赴粤之货。今就浙置买。税饷脚费俱轻。而外洋进口之货。分发苏杭亦易。获利加多。请将浙海关徵收外洋正税。照粤海关则例酌议加徵。其中有货物产自粤东。原无规避韶赣等关税课者。概不议加。又粤海关估价一项。系按货物估计徵收。如货本一两。徵银四分九厘。但浙省货值。有与粤省原例不符者。应照时值增估更定。其价同货物。仍循其旧。至船只梁头之丈尺。及货物进口出口之担头。悉照粤海关税则。不准减免。得旨、依议。此摺内所称若不更定章程。必致私扣暗加。课额有亏。与商无补等语。尚未深悉更定税额本意。向来洋船。俱由广东收口经粤海关稽察徵税。其浙省之宁波。不过偶然一至。近年奸牙勾串渔利。洋船至宁波者甚多。将来番船云集。留住日久。将又成一粤省之澳门矣。于海疆重地。民风土俗。均有关系。是以更定章程。视粤稍重。则洋商无所利而不来以示限制。意并不在增税也。将此明白晓谕该督抚知之。　　

○兵部议覆、直隶总督方观承奏称、口北道属之多伦诺尔。孤悬独石口外。向设理事同知一员。其他为外藩四达之区。兼有山场地泊。均须防范。虽每年于独石协拨千总一员。带兵四十名分防。究非同知专辖。且按年轮换人地不习。请于多伦诺尔设都司一。千把外委各一。并应设外汛二处。酌于距独石口适中之闪电河、二道泉。各驻外委一。其应设员弁兵丁。请裁文安营都司。并外委一。马守兵一百六十三名。移驻多伦诺尔。即改文安营为文安汛。归霸州营游击辖。移宣镇永宁路所属周四沟外委一。马守兵八十名移驻。改周四沟守备为把总。带兵三十名防汛。其每年原拨独石协弁兵。即作为多伦诺尔额设。改隶都司。常川驻守。均应如所请。从之。　　

○是日、驻跸苏州府行宫。翼日如之。　　

○乙酉。上奉皇太后临视织造机房。　　

○遣官祭唐臣陆贽祠、吴越王钱镠祠宋臣岳飞墓、明臣于谦墓、故尚书徐潮墓。　　

○谕、江苏徐州府属之铜沛、邳、丰、萧、砀、睢、等七州县。上秋偶被偏灾业经蠲赈并施。并将新旧漕粮。概行停缓。第朕念该处俱系积歉之区民鲜盖藏。将来青黄不接之时。正须设法调剂。所有七州县熟田应徵漕米二万四百余石著即截留本地照例粜借。庶于民食更为充裕。该部即遵谕行。　　

○又谕、礼部代会试士子谢恩本内。据举子龚起等呈词有稽千佛之名经。及载赓云汉之诗等句。夫千佛名经。乃唐人下第者欣羡之词。语甚鄙俚。在制科钜典。自当诵习圣贤。非先王之法言不敢道。岂得漫为摭拾。至云汉之诗。则与周宣悯雨诗相混。龚起等草茅之士。未谙体制。尚无足责。而礼部堂官。据词入奏。何以不加检点。盖以为此等呈谢章奏。朕或未必留心披阅。岂知朕日理万几。安肯以事属寻常。遂不寓目耶。陈世倌、何国宗等。即未能详检。金德瑛久侍内廷。何乃亦疎忽若此。俱著传旨申饬。此本发还改撰进呈。　　

