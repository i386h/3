<!-- { "loadSidebar": true } -->
○谕军机大臣等、杨景素奏、派委员弁。查拏刘焕一摺据称恐刘焕潜回东省本籍隐藏。密饬各委员、及该地方官、在该犯原籍。认真访缉等语。本籍缉拏。仍照常查办。恐此等逆犯。自揣罪大恶极。为国法所不容。必常在本地严切根究。谅不敢仍回原籍逗留。即附近省西之兖曹各属地方。亦查察所易周并不敢在彼藏避。或竟窜至省东之莱登各府。匿迹稽诛。久或溷托名籍。航海至奉天等处。偷生幸免。均未可定。著交登州镇总兵李奉尧、选派明干员弁。于所属山海隐僻处所。设法侦缉。如有刘焕、及归太、冀盘佑等要犯踪迹。立即购线严拏务获。委员严押解京审办。毋任远扬漏网。并著杨景素、选派能事之员。前往该处一体严缉。将此一并传谕知之。　　

○旌表守正捐躯之河南邓州民王国旺女王氏。　　

○戊午。孝贤皇后忌辰。遣官祭陵寝。己未。谕军机大臣等刑部奏、逆匪王伦案内。缘坐家属。赏给大臣官员家为奴之各犯。现据各旗报称。所赏二等侍卫巴图保家。阎吉瑞之妻路氏。护军参领德升家。郭济美之妻孔氏。并五岁幼子三全。参领海灵家。赵大坊祖母张氏副前锋参领巴哈布家。王经隆之妻刘氏。俱行逃走。现在严缉等语。已交步军统领衙门严切查拏矣。但思此等犯属皆系女流。乃逃走至四名之多并携有幼孩。且赵张氏、年已八十余岁。何能独自逃窜。必有勾引窝留之人。并恐其潜行送回东省本籍藏匿。不可不切实根究。此等逆犯家属。原应概予骈诛。今赏给大臣官员为奴。宥以不死。已属格外宽典。尚敢违法潜逃。实与寻常逸犯不同。缉获之日。必须即行正法。不可复存姑息。至其窝藏之家。非系逆匪同教。即其余党。搜捕到官。必须严讯确情。从重治罪。不得。仅照寻常窝留逃犯问拟。除各逃犯、应行经过直隶地方。就近交周元理、饬属实力躧缉查办外。著传谕杨景素、于各犯属原籍、及附近地方。严饬该管州县。并选派明干员弁。购线擒拏务获。毋任潜踪漏网。拏获之日。一面委员严押解京。正法示众。并将引送窝留之人。一并解交刑部。严审治罪。　　

○蠲江南句容、江浦、六合、山阳、阜宁、清河、盐城、泰州、东台、兴化、宝应、武进、阳湖、江阴、宜兴、荆溪、丹徒、丹阳、金坛等十九州县。淮安、大河、二卫。乾隆三十九年、水旱灾额赋。并缓溧阳、高邮、仪徵、甘泉、四州县。镇江、扬州、二卫。应徵漕项。均予分年带徵。　　

○庚申。谕曰、富勒浑奏、总理北路粮运道衔宁远府知府盛英、患病身故等语。盛英、在军营办事数年颇为出力。尚欲俟功成后。厚与恩施。今忽闻病故。深堪悯惜。著加恩赏给按察使衔。以示优恤。　　

○谕军机大臣等、据巴延三奏、提到私拆东省咨文之武乡县驿书巨如琮等。一面委员押解赴京。并讯据巨如琮供称、封筒系指甲划开。并无洩漏等语。巴延三、竟为该犯瞒过。殊属湖涂。阅前此奏到封套破损之处。割裂形迹显然。断非指甲所划。岂可任其狡饰。今该二犯业经起解。计日内即可到京。著传谕舒赫德等、于巨如琮解到时。严加刑讯。务得私拆洩漏实情。从重问拟。毋任诡词抵赖。将此并谕巴延三知之。　　

○又谕、今日刑部奏到二摺。所有审拟旗人庞荩臣、窝窃分赃一案。该犯不过安郡王庄头。且系汉军。该部拟以销去旗档。剌字鞭责。发遣黑龙江兵丁为奴。自足蔽辜。已依议行矣。至所审锦麟、即金锅锅一案。该犯系满洲正身。且当前锋。乃顶充丐头。已属恬不知耻。甚至窝留多贼。肆窃分赃。并听高三贿嘱。主使王四等。挟嫌放火。尤为凶恶。岂可不置之于死。该部与庞荩臣之案。一例问拟。殊失平允。刑部堂官、著传旨申饬。原摺发还。另行改拟具奏。并著存记。入于秋审情实。除另降清字谕旨。通行各旗外。将此谕令刑部堂官知之。　　

○又谕、据直隶总督周元理奏称、正蓝旗满洲福亮佐领下。前锋锦麟、充当丐头。窝留张九等、肆行窃盗一案。刑部审明定拟。请将锦麟、削去旗档。发往伊犁等语。刑部所办。过于从轻。已降旨另行改拟矣。该犯系满洲前锋。该大臣章京等、平时不能觉察。至周元理拏获后。始行参奏。咎实难辞。著一并交部议处。并将此通谕八旗大臣等、严饬该管人员。嗣后倘有似此无耻不法者。即行从重治罪。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、官兵前于沿河群尼等处。连拏木栅三十余座。并设炮台。竭力攒轰。碉寨渐次坍塌。因派副都统瑚尼勒图等、分路进攻。并令总兵达色等。攻打向南来珠寨落。以缀贼势。得式梯等处贼番。及沿河各卡之贼。悉来策应。碉内贼众。守御益力。因复派官兵运炮轰击大战碉。及拉尔甲碉卡。相机进攻。以期冞入。谕军机大臣曰、阿桂等奏、攻打沿河碉寨。并现在筹办相机冞入情形。所筹甚好。又覆奏所以请调陕甘贵州三省官兵之故。惟恐将来大兵攻破勒乌围。贼人尚为退守噶喇依之计。则于功噶尔拉等处。另添一路兵丁。可期速即蒇事等语。此计殊可不必。前已屡次传谕阿桂、令将新调之六千兵。概行调赴西路军营。分派合剿。阿桂处添此兵力。自更有益。若功噶尔拉等处。山险路长。虽派五六千兵前往。亦恐未必得济。即官兵攻破勒乌围之后。贼果退守噶喇依。阿桂亦惟当与明亮。通计所有兵众。设法分路攻剿。或派兵于马尔邦一带夹攻。引进富德。并力剿击噶喇依。或派丰昇额带兵。径赴喀尔萨尔一路。共筹合剿。均属直捷隐妥且俱易于照料。何必自外绕赴功噶尔拉。转置新兵于无可把握之地乎。阿桂自当斟酌妥办。勿再拘泥前说。又据称、令南路挑拨之兵。于相近日旁处所。暂为存驻。俟新调川兵全至。突然统领进攻。并称札致明亮。即日来营。面筹一切等语。筹画可谓尽心。明亮亦奏及此事。自应如此办理。至川兵于三月初旬。可以全赴宜喜。其时明亮。亦当由阿桂处、面商回营。自应即速相机进攻。以期合力集事。　　

○辛酉。谕曰、三全现在热河。承办围场树木事务。俟多鼐到彼交代后。再来京请训。前赴宁夏将军新任。　　

○又谕曰、英廉奏、查办逃匿逆犯阎吉瑞等妻。不论旗民之家典雇妇人内。有年貌相似者。一体访查等语。殊甚舛缪。此等妇人脱逃。明系同类邪教勾引。或系亲属容留。断非典雇与人。著英廉、务饬妥员。实心查拏。并传谕舒赫德、讯问逃犯之原赏主人。其平日有无来往行走之人。加意办理。　　

○谕军机大臣等、据图思德奏、拏获缅匪、讯供解京一摺。亦祗可如此办理。阅孟觉供单。据称闻得鲁蕴、要打发人到天朝来求开关。有两条象从猛密一路来等语。缅匪狡恶百端。即或访有寻常信息。自当置之不理。若果如所供。差人到关贡象。竟当将差来之人。及所贡象只。俱行留住。派委妥员。押解送京。于其中择一无用跟役遣回。谕以缅酋如果诚心悔罪。即应将所留之苏尔相、及杨重英等。全行送回。以申畏罪恳恩之诚。或可代为转奏。若不过如此进贡。中国何所不有。岂贪尔等贡物之利。况前督院差往问信之苏尔相。尔等竟敢羁留老官屯。至今并不送还。则尔等差来之人。亦断难释令回巢。是以本部院将其拘禁。遣一跟役先回。谕知懵驳。如将杨重英、苏尔相等。俱即送回内地。方能将尔来人放还。其开关之事另讲。若敢仍前羁留不送。虽进贡亦属无益。一面如此檄示。一面将来人、先行解京备讯。并将象只随后送京。若差来进贡人内。无可遣回者。即留住不必给以回文。俟匪酋等著急。遣人到关探信。再将前说申谕。使缅匪稍知畏惧。或不敢巧为尝试。仍饬各关隘。严行防诘。勿使奸民得以往来。偷漏货物。及内地消息。将此由五百里传谕知之。如缅匪果有贡象之事。即将如何进贡情形。速行具奏。　　

○是日驻跸大新庄行宫。　　

○壬戌。直隶总督周元理疏报、正定府属阜平县报垦荒地二顷十亩。　　

○旌表守正被戕之湖南衡阳县民聂以德妻常氏。　　

○是日驻跸三家店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十八


大清高宗法天隆运至诚先觉体元立极敷文奋武孝慈神圣纯皇帝实录卷之九百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十年。乙未。三月。癸亥。祭先农之神。遣理郡王弘＜?日为＞行礼。　　

○上诣畅春园、问皇太后安。　　

○还圆明园。　　

○浙闽总督钟音奏、福州驻防水师旗营。原为操演水军弹压防守要地。遇有坍损。理应勘估题修。但无公款可支。亦未便派扣兵饷。查将军衙门。向有操赏房租等项。为八旗办公之需。水师同属旗营。应请通融办理。至火药军械库、演武厅等处。亦系公所。均请归将军查明筹办。以杜派累。得旨、自应免扣克兵丁之苦。但因此开冒销之路。则不可将此旨令将军衙门记明。　　

○甲子。谕、据颜希深奏、宁远府知府一缺。总理绰斯甲布粮运。责任颇重。骤易生手。恐难胜任。请旨简补等语。工部员外郎祥鼐、现随鄂宝办事。于该处情形熟谙。所有宁远府知府员缺。著祥鼐补授。仍总理此路粮运。并令驾驭土司。该部知道。　　

○办理粮饷河南布政使颜希深奏、前因大军进攻带石宜喜一路。将北路卓克采之米。尽供带石。南路木池之米。协济宜喜。并彻呀口□骨站、改设石包。以利转输。今官兵乘胜冞入。北路军粮。应仍由周叟运供。计周叟至呀口□骨、祇二站。比石包为近。将石包站、改设呀口□骨较为省便报闻　　

○豁四川忠州地方沉溺云南委员王曾厚运铜三万五千余觔。　　

○乙丑。上诣安佑宫行礼。　　

