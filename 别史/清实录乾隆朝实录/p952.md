<!-- { "loadSidebar": true } -->
○己卯。谕、据御史胡蛟龄奏、各省修建工程。与其核减于完工以后。不若核减于动工以前。请饬各省、于初次估报清册。凡一应物料价值、并匠役夫工各项。以及应开丈尺觔两数目。俱详细分明报部。该部按册查算。倘有浮多。即核减具题等语。工程动关帑项。自不得因往返驳诘。转致悬案迟延。但于估报之初。一切工料细数。究难先时凭空填注。即云内部工完核算、所凭者亦不过文册。而工属已成。则该省可以查工定册。该部可以按册验工。非估报时悬定可比。从来有治人、无治法。在外惟督抚等、实力督察承办官员。不得蒙混浮开。在内部臣等、据实核销。勿令因循积案。初不在立法纷繁。于工程未兴以前、徒增一番案牍也。至奏称该部核减。甚或迟至一二十年之后。迨行令著追。而原经手之员。久已离任。致钱粮日久无完。终归请豁。此诚切中从来积弊。著该部悉心整顿。于报销之时。随案速核。有应追之项。即按限严催。毋得藉言驳查慎重。以致完案日就濡迟。于工程庶为有益。　　

○谕、舒赫德现在出差。所有镶红旗汉军都统事务。著和亲王暂行兼署。　　

○谕军机大臣等、卫哲治摺奏凤、颍、泗、各属民人借逃荒之名。携妇挈子。纷纷外出。应饬地方官分别查明。必系老幼废疾者。准其酌量收养。余则概行押回等语。灾民避荒远出。地方官自应办理。或刁民从中冒滥。及越境为匪。固不得不设法整顿。但闻凤阳等处民人。向有地不必被灾。人不必老疾。而每岁农隙时、挈眷出外。及至麦熟。仍回故居。竟以此为谋生常计者。若概行资送安插。是教以轻去其乡。然概行押还。恐于民情转多未便。所谓有治人、无治法。惟在封疆大吏。准时度势。务饬地方有司、办理合宜而已。定长现在升任安抚。著将此摺钞寄。令其按照摺内情形。据理妥协筹办。可即传谕知之。　　

○户部奏、外藩蒙古王以下、扎萨克头等台吉以上、及寻常头等台吉等、应否赏给恩俸。得旨。在军前者赏给。　　

○又奏、西洋人郎世宁等、于例禁之后。私典旗地。应彻回治罪。得旨。民人私典旗地。定例綦严。屡经饬禁。但念郎世宁等、系西洋远人。内地禁例。原未经通饬遵行。且伊等寄寓京师。亦藉此以资生计。所有定例后价典旗地。著加恩免其彻回治罪。其定例以前所典之地。亦著免其一例回赎。如原典之人、自行用价收赎。仍听其赎回。此朕加惠远人。恩施格外。今禁例既经申明。嗣后西洋人于此项地亩之外、再有私行典买旗地者。与受之人。定行照例治罪。并此次恩免彻回之处。从重究治。郎世宁等既经宽免。所有出典之蔡永福等、并失察之该管各官、均从宽免其治罪议处。至河游地亩。亦系郎世宁等价典之地。俱免圈彻。但蔡永福于认买公产之外。所有多得河游地亩典价。并非伊分内应得之项。著该部照例查办。　　

○以故奉恩将军德佑子凌栋袭职。　　

○予故奉恩辅国公瑟尔臣谥温僖。　　

○旌表守正捐躯之河南裕州民姚五妻王氏。　　

○庚辰。上至静安庄孝贤皇后梓宫前奠酒。　　

○谕、浙江海塘。为捍卫民生要务。朕明春巡幸浙省。意欲亲临阅视。著尚书舒赫德于江南审讯事毕之日。即赴浙江。会同该督抚等查看。豫备奏闻。　　

○辛巳。上诣皇太后宫问安。　　

○谕曰、知州谢应龙、著加恩赏给伊父母封典。谢应龙原属微员。前在沃日寨守御有功。故特行格外推恩。以示鼓励。卡撒粮务。应付纷繁。非他处可比。伊办理颇著劳绩。所有应追核减银两。若按数追偿。未免拮据。其已完者听。其未完者。俱著加恩豁免。　　

○军机大臣等议准、江南河道总督高斌、直隶总督方观承奏、会勘永定河工自八工以下。叶淀沙淀一带北埝。包束宽广。埝外亦地阔村稀。尽堪容蓄泥沙。如将正河淤垫之处。挑浚畅达。水有正道。自必顺流而趋不致有上壅下溢之患。使之仍由八工归淀。请将河身、自三工至八工、间段疏浚。北埝坍缺处所。亟应培修。又南岸三工。长安城草坝。过水太多。应于金门加筑灰脊一道。北岸下七工。五道口草坝。应加修筑。又称、明年桑乾水涸之时。将三工以下河身、及时儹挑。直至汛水到时为止。其八工以下、河水出口散漫之处。挑河二道。一、直达淀水。一、自葛渔城以上。自西转北而东。听其荡漾。又两岸堤身加筑之子堰。现令将间段合缝处、通身接连。足资捍御。从之。　　

○又议准、高斌、方观承奏、永定河工南北二岸工程。每年额设岁修银一万五千两。疏浚下口银五千两。不敷、再行续请。查永定河浊流善淤。应请查明头工至八工附近村庄。派定段目。每届河水断流时。约计应挑土方。集村民计日程功。每名日给米一升。折给制钱十文。盐菜钱五文。限二十日完工。其八工下口。亦一例办理。将额设下流疏浚银五千两通拨。仍请于、修项下、加设疏浚银五千两。以期足用。余剩留为下年之用。如或不足。前后通融办理。又请十八汛内管河县丞、主簿、均照河员驿丞例。兼巡检衔。将附近村庄、隶其管辖。从之。　　

○以故青海土隆坝族百户纳木塞子达什三住布、格尔吉族百户拉旺子朋楚克达尔济、袭职。　　

○予故多罗平郡王庆宁谥曰僖。　　

○壬午。谕曰、协办大学士吏部尚书梁诗正之父梁文濂、前于七十岁时。得受侍郎封典。来年寿登八十。著照梁诗正现在品级、给与应得封典。以示优老至意。　　

○吏刑二部议覆、福建按察使顾济美奏、台湾一郡。例由地方官给照往来。不许偷渡。在台犯事。递逐回籍。无如各属每止奉行故事。应请嗣后内地人民。该管官确查来历。系素行良善。方准给照放行。至现在流寓之人。犯及徒罪以上。及生事不安本分者。一概押令过海。如有司阳奉阴违。不行递逐。容留案犯。如止一二名者。依违令例议处。三名以上者。罚俸一年。五名以上者。降一级留任。至十名以上者。照奸棍不行查挐例。议以降调。均应如所请。从之。　　

○礼部题、辛未年十一月二十五日、皇太后六旬万寿。请举庆贺典礼。得旨。奉皇太后懿旨。停止进献礼物。　　

○乌里雅苏台参赞大臣萨布喀沙、缘事革退。以江宁将军宝德为乌里雅苏台参赞大臣。　　

○旌表守正捐躯之广东揭阳县民林亨通妻陈氏。　　

○癸未。谕、据打牲乌拉总管绥哈纳奏称、打牲人等因被水灾。呈请来年暂停采珠。令伊等修理被水房地。若照伊等所呈办理。有力之人。尚能修理房地。无力之人。不但不能修理。反于伊等生计无益。请每翼每月加银伍钱。打牲人等、请照包衣佐领闲散拜唐阿之例。每月赏银一两等语。打牲人等、系朕世仆。采珠亦系伊等充当最久之差。若谓伊等因被水灾。不能度日。奏明缘由。朕必施恩。乃伊依恃采珠。率行要请奏加钱粮。有是理乎。绥哈纳自补放总管以来。办理诸事。一味沽名市誉。并不实心办理。深负朕恩。绥哈纳著革职拏送来京。交总管内务府大臣治罪。其副总管等官、亦著分别察议。绥哈纳所遗总管员缺。著在内务府官员内、拣选贤员。带领引见发往。所有打牲乌拉总管事务。著将军卓鼐暂行兼署。　　

○又谕、今日正蓝旗满洲、因补放佐领。将废员陶格之子二岁闲散富明阿、拟正奏放。陶格系曾经获罪、朕特降旨令在黏杆处效力之人。前据该旗以此佐领、或仍令陶格管理、或一并革去之处、具奏请旨时。朕已令一并革去。降旨甚明。既不许陶格管理。焉有令伊二岁之子承袭之理。若令伊子承袭。又与陶格管理何异。且此佐领、并非自陶格之祖以来、惟伊一支承袭之官。别支承袭有分之人甚多。岂俱不可承袭。该旗办理错谬殊属徇情。该都统、副都统等、著交部严加议处。　　

○谕军机大臣等、御史范廷楷奏称直省未结事件。例于岁底核题。查节年未完旧案共二十二件。内广东一省、至一十四件之多等语。此必从前硕色、岳浚等任内、怠玩公事所致。著传谕陈大受、苏昌、令其董率属员。将节年尘案。作速清厘完结。所有逾限应得处分。著随案声明。交部议处。以为玩愒之戒。　　

○又谕、据员外郎甘布报称、本年办理准夷交易。共银一十八万余两。此次夷人货物。较上届原多。理应按额裁减。念该夷远来。复再三恳请。是以从宽交易。但银数至一十八万有余。此内虽有兑给物件。而银数已属过多。以间岁一至计之。其数益当不赀。夫外夷所增之数。即内地所减之数。且内地得货。而旋用旋敝。外夷得银。则日积日赢。不可不为深虑。著传谕尹继善、令其查照军机大臣从前议准、酌定章程、划清界限之处。留心熟筹。随宜节制。以为防微杜渐之计。亦不得因此而过为裁抑。轻议更张。致骇夷人观听。总期寓驾驭之意。于柔远之中。无滥无苛。妥协办理可也。　　

○户部议覆、监收盛京官庄粮石吏部右侍郎慧中等奏称、所属官庄被水庄头。会同将军详议。请照盛京内务府大粮庄头被灾例酌议。被灾五分者。免差一半。被灾六分以上者。按照分数。递免差徭。并称、未成灾之官庄。收成亦薄。请将本年应交粮棉。先纳一半。次年徵还一半。又称、庄头亲丁、并缘罪入庄之丁、以及老幼废疾鳏寡孤独、请照内务府大粮庄头之例。酌给口粮。均应如所请。从之。　　

○刑部议覆、湖北按察使德文奏称、州县官审理案件舛错。上司另委别员审详。原问官原不在会审之列。乃各省因原问官会审改正。得免处分。是以另委他员审理之案。往往仍令原问官会审。在委员因原问官同堂共理。其纰缪错误之处。难以觌面指摘。原问官亦难保无文过饰非之心。且狡黠之犯。或有窥察颜色。冀原问官代为回护。不以实供。请嗣后除事关两邑。或案情重大。发审之初。即委员会审者。仍会同审详外。其原审错误、另委别员者。无庸原问官会审。应如所请。再该按察使请、后官审明改正。前官如系供情疎漏。或援引拘泥。实出无心之失。应比照原问官缘事离任无从改正、后官遵驳审改者、原问官一体免议之例。免其议处。仍不准另行起限。统计两限月日。坐原问官以迟延处分等语。查原问官错误改正。与缘事离任不同。若一体免议。恐漫不经心。应请嗣后除委员审出、原问官如有徇情枉法。仍照定例处分。其无心之误。原问官应照审处错误例。罚俸一年。至驳案事件。定例以委员奉文之日、另行扣限。今若统计原限。是委员转无定限。原问官既无承审之责。反受无辜参处。殊于情理未协。应无庸议。从之。　　

