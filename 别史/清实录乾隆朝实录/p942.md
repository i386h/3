<!-- { "loadSidebar": true } -->

○兵部议覆、黑龙江将军傅尔丹请核减完结事件限期一疏。查近经大学士公傅恒等、将各省督抚事件。俱议核减。折中定限。黑龙江限期。通行在案。毋庸另议。其宁古塔将军原定限期、与黑龙江一例。至盛京将军所辖。有开原等十四城。地方达阔。与各省驻防、仅驻一城者悬殊。请照黑龙江将军新定限期办理。再查各处驻防。应遵乾隆七年议定、照在京旗务限期办理。毋庸再减。其承追承缉等件。应照该省督抚定限办理。至各省提镇。虽向照督抚限期。其承办事件。亦应查照现定之例。参酌核定。臣等请将酌定将军、提、镇、限期条款。分晰定议。一、钦部事件。各省督抚、以文到日限四月具题。承办官违限不结、查参。提镇等仿照办理。一、提镇通行事件限期。亦照督抚例酌定。专行一营者、限两月。通行各营、易结者、限四月。难结者、展限两月。不需各营查议、本标将领可核定声覆者、限两月。一、承缉各项。照文职例。盗犯均限四月。无名凶犯限六月。叛逆人犯、将原定三年之限。减一年。一、承缉承修承造等项。依文职俱于初参限满日、接扣二参限期。不得以部覆到日起限。一、苗疆展限。请嗣后四川、甘肃、广东、三省。及福建之台湾。俱照各督抚奏定限期办理。其广西、湖南、二省。应展不应展之处。亦照该督抚限定州县、按照营汛坐落地方。分晰办理。加展地方。不准再扣道里日期。从之。　　

○调镶蓝旗蒙古副都统德保、为镶蓝旗满洲副都统。以散秩大臣英泰、为镶蓝旗蒙古副都统。　　

○抚恤安徽省寿州、宿州、凤阳、临淮、怀远、定远、虹县、灵璧、凤台、颍上、霍邱、蒙城、泗州、五河、盱眙、滁州、全椒、和州、含山、阜阳、亳州、铜陵等二十二州县、及长淮、凤阳、滁州等三卫、本年分水灾饥民。　　

○旌表守正被戕之直隶喀喇河屯民朱永昌妻贺氏。守正捐躯之福建福清县烈女陈氏。　　

○是日。驻跸正定府行宫。翼日如之。　　

○癸巳。赐扈从王公、大臣、并直隶总督等官宴。　　

○甲午。上诣皇太后行宫问安。　　

○谕军机大臣等、喀尔吉善摺奏、台湾所属各厅县、及漳州府属之龙溪、海澄、南靖、诏安等四县。于六月八月间。猝被风雨。溪水盛涨。田园房屋。均有冲塌。人口亦有损伤。金、厦、台、澎等处。连起飓风。船只多被漂击等语。著该抚潘思榘、详勘被灾情形。就近督率该地方官实力抚绥。毋致失所。其地亩应免钱粮。房舍应给价值。及酌借耔种、修理船只各事宜。一面查明奏闻。一同面照例办理。副朕轸念灾黎至意。　　

○吏部议覆、广西巡抚舒辂疏称、拟选教职人员。如临选不到。即行扣除。以其次应选之人拟补。归于原选月分积缺。经前署抚臣鄂昌奏准在案。此项拟选人员。距省远近不一。如在近省州县。于原选月内查覆不到。自可照例办理。若窎远州县。文行往返。二三月方能覆到。则下月所出之缺。已照例其次之人、按月挨次拟选。若再将扣除之缺、仍归原选月分。以本项其次之人拟补。势必将下月已选之人。递行那移改选。实属窒碍难行。请嗣后遇有拟选人员。如月内未据查覆。已经具题。即将员缺以查报到日开缺。另按双单月分定例拟选。应如所请。从之。　　

○湖广总督永兴奏、镇筸河道。遵旨查勘。内有磨牙齿等滩。难以行舟。且另有水路可通。此项工程。糜费无益。请停疏浚。并查出工员凤凰厅通判潘曙、不按原估开凿。短给工价。虽该府呈称、系将节省之项、补从前漏估加增。通融办理。但查无详案。应行提讯。得旨。另有旨谕。谕军机大臣等、据永兴覆奏镇筸地方开修河道一摺。内称工员潘曙。不按原估开凿。短给工价。情弊显然。严饬确讯。以凭指参等语。朕前以此案工程。山溪陡迅。虽经竭力修浚。未必实有成效。当于该督奏报竣工迟缓时。即以此中有弊。批谕查奏。盖因前任奏请兴工之该督鄂弥达。既经草率从事于前。复为瞻顾迟回于后。其意明知此事虚费无益。而犹苟延时日。冀图销算钱粮。此实弊之所在。至工员潘曙。以节省之余。添补漏估之项。截长补短。通融办理。乃凡属办工者。寻常易有之事。且此案工费不甚浩繁。委办之员。此中谅无大弊。在永兴查出虚费无益情由。理应将鄂弥达等据实指参。请旨责令追赔。方为允协。乃错会前旨。遂以微员请参究拟。而置请修之大员于不问。殊非核实查办之道。将此详悉谕令知之。　　

○蠲缓直隶固安、永清、霸州、保定、文安、大城、东安、武清、宝坁、蓟州、宁河、宛平、涿州、乐亭、清苑、容城、唐县、博野、新城、完县、蠡县、雄县、祁州、安州、高阳、新安、安肃、河间、肃宁、任邱、天津、青县、静海、津军厅、万全、张家口同知、西宁、蔚县、宣化、龙门、怀安、定州、曲阳、易州、丰润、玉田等四十六厅州县、水灾雹灾地亩本年额赋。其固安、永清、霸州、保定、文安、武清、宝坻、新城、雄县、安州、新安、天津、津军厅、静海、大城、肃宁、高阳、玉田等十八厅州县饥民、贷予口粮。保定、文安、大城、东安、武清、宝坻、蓟州、宁河、清苑、新城、完县、蠡县、雄县、祁州、安州、高阳、新安、河间、肃宁、任邱、天津、青县、静海、津军厅、西宁、丰润、玉田、固安、永清、霸州、易州、唐县、曲阳、定州、乐亭等三十五厅州县饥民、并予赈恤有差。　　

○封闭贵州威远州格得八地铜矿。从前任巡抚爱必达请也。　　

○旌表守正被戕之四川平武县民康纯一妻魏氏。　　

○是日。驻跸赵村大营。　　

○乙未。谕、前因直隶委署需人。朕饬该部挑选引见。曾发知县十员。佐杂二十员。酌量委用。今据方观承奏称、口内外理事同知共十余员。一经缺出。委署乏人等语。著将三十员减去知县二员。佐杂二员。该部于候补候选理事同知内挑选数员。俟朕回銮时带领引见。简发委用。俟有缺出。即行题补。前次知县佐杂。已经发往。毋庸再减。嗣后著每次发理事同知四员。知县八员。佐杂十八员。以足三十员之数。著为例。　　

○是日。驻跸定州行宫。　　

○丙申。上诣皇太后行宫问安。　　

○实授宋爱为贵州古州镇总兵官。　　

○以故甘肃河州撒喇族土千户韩振武子玉麟、四川松枰土千户马腾龙子统、四川三大枝土百户毕尔咱子宝福保、袭职。　　

○是日。驻跸高玉堡大营。　　

○丁酉。谕、前据给事中塔坦、参奏左都御史梅谷成、纵容轿夫索钱。并擅将盐政敕谕给还户科一摺。朕览奏时。见其措语支离。即知其为袒护柴潮生而发。是以令梅珏成明白回奏。今观梅珏成回奏情节。所参俱属子虚。并称柴潮生与之同巡北城。其为私援回护。更属显然。果不出朕之所料。科道为耳目之官。必公正无私。始称纠弹之任。若袒庇同事。架词诬讦。参及堂官。图洩私愤。此风断不可长。塔坦、柴潮生、俱著革职。拏交刑部。柴潮生有无私嘱旧僚、同谋报复之处。一并严审具奏。　　

○谕军机大臣等、据内务府审奏、古北口外呈报余地、员外郎丁杰等通同受贿一案。现将案内应行质对之犯。拏交慎刑司严审定拟。著将摺内所有情节。详悉研讯。毋令稍有遁情。俟供证明确。即行按律定罪。不必移解刑部完结。再总管实图、于事前未经具报。虽以庄头隐匿为辞。情亦可疑。将此一节。并于审讯各犯时、严行究诘。不得任其含混。　　

○授喀尔喀多罗郡王德木楚克、为克噜伦巴尔城盟长。多罗郡王巴雅尔什第为副盟长。辅国公格勒克巴木丕勒、为喀尔喀副将军。镇国公扎木产为参赞大臣。　　

○户部议覆、广东布政使吴谦鋕奏称、文武两闱什物供给报销。每科增多。请敕部将各省贡院、责成附郭首县经管。遇离任时。逐一造册。交新任查核。倘不实心经理。一任胥役残毁。责令赔修。其器皿什物、以及执事铺垫等项。亦造册交首县收贮。下科如数交出。纵有残缺添补。需费亦属有限。应如所请。从之。　　

○云贵总督硕色奏、上年钦差入滇阅兵。经布政使宫尔劝详请、令沿途各属动用库项。修理道路。建盖公馆。前督臣张允随等批允。以致寻甸等六州县那动银两。纷纷详请归款。复经宫尔劝议令云南楚雄、浪穹、呈贡宁州等州县。各将养廉分年扣抵。遇有升迁事故。交接任之员捐抵。亦经前督臣等批准。查钦差阅兵。尖宿原可用寺院民房。何必创建公馆。且钱粮宜禁那移。岂得辄行动用。且复令将养廉流抵。势必辗转虚悬。况养廉原以励其操守。使不致匮乏。乃令自为弥补。势必巧取病民。或那移亏空。今若将该州县题参。则系奉有明文。不足以服其心。所有前项那动银两。应请著落擅令动用之各上司分赔清款。得旨允行。　　

○是日。驻跸保定府行宫。　　

○戊戌。上诣皇太后行宫问安。　　

○谕军机大臣等、尹继善等具摺奏请临幸关中。经朕批示。尚须迟缓。今计其期。大约在乾隆乙亥年。此时尚不必豫备。而筹办之道。不妨先为之计。总在节省而无累于民。现今各省俱有闲款。原以备因公那用。其有需费之处。自应在此项内动拨。或伊等有愿尽臣下之心。于养廉等类稍为通融。犹可俯从。断不可丝毫涉于科累。朕此次巡幸河南。鄂容安竟有派及民田之事。朕甚不悦。本欲究治其罪。后因其随行奏明。且事在已成。难以复行还给。姑弗深究。至今犹难释于朕怀。可传谕尹继善等、令其将一应修除安顿等事。有应先行筹度者。自可定其经理之方。务须事事崇俭去奢。不作无益。切勿有意粉饰。以夸供帐之华。其有应行费用之处。即于闲款内酌拨。不可稍有累民之事。倘不仰体朕心。是伊等之奏请。非欲朕省方问俗。以惬瞻就之思。适违朕勤恤民隐之本意。则虽请勿去也。今为期尚远。因伊等奏请。是以宣示朕意。俾共知之。　　

○兵部议覆、直隶总督方观承疏称。直隶、山西、沿边都司以上员缺。向系三七满汉间补。嗣经部议四六补用。奉旨满汉各用五分。今准直隶提督布兰泰咨覆。议将地僻事简之缺。裁去满员。改用汉员。于沿边都司以上额设四十一缺内。改副、参、游、都、共九缺。查与原奉谕旨相符。应如所请、独石副将一缺。蔚州路参将一缺。古北口提隶左营、宣化镇标左营游击二缺。古北城守营、蓟州营、燕河路、镇边路、宣化镇属永宁路都司五缺。共九缺。改为部推。分用绿旗官员。其余缺仍补用满员。从之。　　

○镶黄旗蒙古副都统世图故。赐祭如例。　　

