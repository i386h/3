<!-- { "loadSidebar": true } -->
○庚辰。谕、昨经朕于明兴错行银米兼放申饬一事。旋据覆奏、于初赈二赈。银米兼放。三赈全放折色之处。曲为回护。又未将初赈时业经散放银米错误缘由。据实陈奏。又降旨申饬矣。今据郑源璹奏称大同、怀仁、天镇、三县。今夏被旱成灾。已于十月二十二日。驰赴该处。将初次应赈户口。查明散给银粮等语。是该处被灾州县。现在初赈。业经银米兼放。明兴接奉前旨。自应将业经误行散放银米。难以收回之处。据实覆奏。乃该抚前奏、尚称初赈二赈。时值隆冬。民间买谷维艰。三赈在领过两赈银米之后。自必稍可敷衍。为此巧词支饰。试思初赈时、民间甫经秋收。自当略有粮食。可以籴买。应放给折色。至二赈三赈。为时较久。若放给折色。小民将于何处籴买米粮。以资接济耶。明兴似此糊涂。尚敢于朕前文过饰非。此等伎俩。岂能逃朕洞鉴乎。明兴著再行传旨申饬。仍交部议处。至郑源璹摺内称、各州县被灾六分户口。明春尚可支持。其七八九分户口。收成更歉。请加恩展赈等语。该省州县内、既有被灾较重处所。自应查明酌量展赈。应俟明兴覆奏到日。届期另降恩旨。至将来展赈时。为期更远。小民买食尤艰。自应本、折、兼放。又不可仍行拘泥。全行折给。以致灾黎不能得受实惠。　　

○又谕、从前严饬禁止各省兵民制送上官衣伞陋习。曾降汉字谕旨。令各省驻防将军、副都统。照例年终繙清具奏。其所繙造给服伞还音字样。殊觉费解。当依清语改正。著通行晓谕。嗣后遇有此等字样。俱用清语书写。勿就汉字还音。　　

○又谕、刑部核拟孔衍江之妾孔胡氏、因奸谋死正妻孔孙氏一本。将孔胡氏按律凌迟处死。孔二牛拟斩立决。已照议准行矣。此案孔胡氏、因奸谋死正妻孔孙氏。按律问拟凌迟处死。孔二牛、照奸夫同谋起意。拟斩立决。固属情真罪当。但孔胡氏并非谋死伊、夫孔衍江。而本内所引律例。系照妻妾因奸同谋杀死亲夫律。援引未为允协。自应即将奴仆谋杀家长律、比照引用。据部称此等妾谋正妻致死之案。律内向无专条。现在刑部修纂则例。著即将此一条拟议增入。　　

○又谕曰、给事中刘谨之、在军机章京上行走二十余年。奉职勤慎。兹患病身故。伊妻汤氏、因夫亡殉节。殊属可悯。刘谨之、著加恩赏给鸿胪寺卿衔。并赏银一百两。治理丧事。汤氏著该部照例旌表。以示轸恤。　　

○又谕曰、虔礼宝现在丁忧。所有广西布政使员缺。著英善署理。俟服阕后。再行实授。　　

○谕军机大臣等、前据孙永清奏请陛见。业经准行。因该省有调拨官兵、及照料黔兵过境事宜。曾谕令该抚俟本省及黔兵过境完竣。将抚篆交新任藩司虔礼宝护理。再行起程来京。此时虔礼宝自己前抵粤西新任。但该藩司现在丁忧。即应离任。其员缺甫经简放有人。到彼尚需时日。若孙永清于虔礼宝到任后。即行起程。该省巡抚印务。乏人护理。著传谕孙永清、应俟新藩司到任后一两月。再行来京。如业已起程。著该抚于何处接奉此旨。即由何处速回本任。　　

○辛巳。上幸瀛台。　　

○谕军机大臣曰、福康安于二十八日在崇武澳放洋。今于二十九日。即抵鹿仔港。以数百里洋面。一昼夜间。扬帆稳渡。所带兵船百余号。同时到港。实仰荷天神默佑。为成功佳兆。福康安统领如许劲将强兵。四路会合。声势百倍。自当乘锐深入。惟日夕盼望捷音。更为殷切。　　

○又谕曰、李永祺、前在金川军营。曾经办理粮饷。是以专派该司前赴台湾。经管军需各事宜。且系臬司大员。非府县可比。遇有运送军装器械火药等项。自应随时妥速给价。担当赶运。又官兵酌借银两。制造衣裤。俱系该司分内应办之事。何必锱铢较量。为报销时豫留站脚地步。朕于行军要务。从不靳惜费用。将来大功告竣。军需报销时。设有实在当用。而格于成例。不准开销之项。经部核驳时。朕自当酌量宽免。即如从前平定金川。所用军需内、由部核驳删减各款。经朕加恩宽免者。至数十百万之多。李永祺岂未知之。为此烦琐之奏耶。著传旨申饬。　　

○兵部议覆、署陕甘总督山西巡抚勒保奏、定例乌噜木齐提属、并巴里坤镇属之存营差操兵丁。每岁操演。均以四月。闲旷日多。技艺难臻纯熟。请照内地例。每岁八个月。所增火药铅觔。照例加倍调办。至新疆各处。亦应办理画一。应令该督详查声覆。从之。　　

○旌表守正被戕山东平度州民张永率妻姜氏。　　

○壬午。上御乾清门听政。　　

○谕军机大臣等、据姜晟奏、布政使陈淮、因伊子陈崇本补授侍讲学士。呈请代奏谢恩一摺。陈淮身任藩司。原有奏事之责。今因伊子升授侍讲学士。理应自行具摺谢恩。何必呈请巡抚代奏。似此过于拘泥。何以办理地方事务耶。陈淮著传旨申饬。　　

○癸未。谕曰、李侍尧奏、审拟海洋盗犯一摺。将为首之陈读等七犯正法枭示。其余各犯。因系听从纠约入夥。照例定拟杖流等语。向来海洋盗犯。原系不分首从。概行正法。嗣因各犯内、有止系接递财物。并未搜赃。或止行劫一次者。较为情有可原。令得于摺内声请免死发遣。原指寻常无事时。愚民一时被诱入夥。尚未行劫得财。与首先起意纠党逞凶者。稍为有间。是以稍从末减。此乃法外施仁之意。现在台湾逆匪滋事。官兵正在剿捕之时。而不法奸民。辄敢乘此时在洋面纠夥。肆行劫掠。甚至伤害官兵。抢夺兵粮军器。此非寻常海洋行劫盗犯可比。幸而已经拏获者。按律办理。设各犯闻拏紧急。或竟投入逆匪夥党。肆凶助恶。亦属事之所有。不可不严加惩创。以戢凶暴而靖海疆。所有已获各犯。自应不分首从。概行按律正法。不得仍照寻常海洋盗犯之例。分别定拟。著刑部及沿海省分督抚。于核拟审办洋面行劫盗案时。如台湾剿捕事务。尚未完竣。即将案犯无论首从。俱应按律正法。俟台湾剿捕事竣后。再照旧例。分别声请。所有李侍尧审拟海洋盗犯陈读等一案。即著三法司遵照此旨。核拟速奏。　　

○谕军机大臣等、据谭尚忠题参前任禄劝县知县檀萃、亏缺厂铜。请旨革审。并将督抚司道等、交部分别议处。该省铜务。甫经大加清理。赶复原限。该厂员等、自应从此年清年款。毋致再有迟逾。乃前任禄劝县知县檀萃、管理厂铜。亏缺铜觔至一万五千余觔之多。以致又不能按限拨运。若似此积压迟延。日复一日。必致复误原限。又须大加整顿。且亏缺至一万五千余觔。必非一两月之事。该管督抚司道等、平日所司何事。不可不严行惩治。除交部分别议处严议外。所有此项亏缺铜觔。如该参员力不能赔。即著该管之督抚分赔一分。两司道府等分赔一分归款。并著该督等、通饬各厂员。务须按限拨运。毋得稍有迟误亏缺。致干严谴。将此谕令知之。　　

○又谕、前据奎林奏、请将遣犯于时和、释回内地一摺。业经允准。现在于时和有应行质讯。事件。但于时和与释放回籍之伊犁遣犯高姓同行。闻其尚在西安逗留。或已回江苏原籍。著传谕巴延三、及沿途各督抚、饬属严密访查。如遇该犯等在境。即将于时和、高姓、一并截留。委员迅速解京。倘于时和已回原籍。高姓并未同行。即著闵鹗元、严查高姓籍隶何处。一并奏闻。一面将于时和、及遣犯高姓拏获。遴委妥员。迅速解京。以备审讯。毋致稍有疎虞。　　

○甲申。上幸瀛台。　　

○谕、据纪昀参奏、罚往热河看书人员内、朱钤、吕云栋、陈木、石鸿翥四员。至今将满一月。尚俱未到等语。此等校书各员。前已滥邀优叙。今复查出错误。免其降革。仅罚令前赴热河看书。已属格外之恩。该员等自应倍加感奋。迅速前往。实力校勘。勉图稍赎前愆。乃迟延至一月之久。尚未到彼。伊等于此等校书之事。尚似此迁延。设派令前赴军营。亦将托故不往耶。所有朱钤等四员。著该部将该员等、因何迟延之处。据实严查。分别从重议处。如系无故逗留。即应革职。以为怠玩误公者戒。　　

○乙酉。谕、据保宁奏、潼川府知府张松孙、因病恳请回籍调理。所遗员缺。请以龙安府知府贾廷彦调补一摺。已批交该部议奏矣。向来道府告病人员。自雍正年间改定条例。惟准督抚题请解任调理。至应否回籍。由内阁票拟双签请旨。其中有准回籍者。亦有不准回籍者。所以防规避而杜瞻徇。立法至为详善。朕临御以来。俱系遵循办理。然亦多有令其回籍者。今该督于具题时。即行奏请回籍。则内阁又何必双签请旨耶。著通饬各督抚、嗣后遇有道府以上告病人员。祇应循向例、题请解任调理。其准令回籍与否。听候部议请旨。毋得遽请回籍。以符定制。保宁著饬行。　　

○又谕、据海禄参奏奎林各款。现在查讯已有证据数款。业经降旨革职。拏解来京审讯。伊犁地方紧要。其将军员缺。著保宁补授。李世杰久任川省。熟悉该处地方情形。所有四川总督员缺。著李世杰调补。李世杰接奉此旨。即驰赴新任。毋庸来京陛见。保宁俟李世杰到川接印后。即驰驿来京请训。再赴伊犁将军之任。两江总督员缺。著书麟补授。陈用敷现在已届服满。所有安徽巡抚员缺。著陈用敷补授。　　

○谕军机大臣等、据海禄参奏、奎林肆行无忌。向属员罪犯婪赃等语。询及引见来京之年班主事五灵阿、均称确实。奎林现在由伊犁起程入觐。如此负恩卑鄙。不可仍邀恩眷。令其瞻觐。著由六百里传谕勒保、即派大员将奎林革职拏问。迅速押解来京。　　

