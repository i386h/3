<!-- { "loadSidebar": true } -->
○谕军机大臣等、黄登贤、前在京师。条奏添建仓廒、及请将岳州帮船、分拨荆沔等四卫兑军二摺。户部议驳甚是。且伊面奏、回任欲往丹徒、丹阳、查阅运河。尤属事外干与。当经传旨申饬。今黄登贤七月中奏摺。或尚未接谕旨。不及覆奏。犹属可原。今则相距将及两月。且已经回署。岂有尚未接奉之理。何以本日之摺。祇报抵署日期。而于前降谕旨。竟无一语奏及。殊不可解。若黄登贤明知前奏之非。故为隐而不言。以图混过。则其不是更大矣。著再传旨申饬。并著黄登贤将因何不行覆奏缘由。据实回奏。寻奏、臣条陈建廒拨船二摺。并面奏欲行看河一事。已属不谙事体。及奉到廷寄谕旨。又不即行陈奏。实属昏愦。请交部严加议处。得旨、该部严察议奏。寻议。照应奏不奏私罪律。降三级调用。从之　　

○赐霍罕伯克那尔巴图敕谕曰、朕披览来表。尔继尔祖厄尔德尼为霍罕伯克。笃诚遣使。奏请朕安。甚属可嘉。使臣拜默特来时。朕加恩赐宴。兹特赐尔蟒缎龙缎。尔其祗受。再尔奏称。谨记尔祖厄尔德尼训词。较前倍加效力等语。朕甚嘉悦。嗣后尔当益矢笃忱。恪遵法度。约束属下。毋使滋事。惟宜辑睦邻封。不可恃强凌弱。一切凛遵喀什噶尔。叶尔羌大臣等命令。安常守分。以期永沐朕恩　　

○乙酉。上奉皇太后幸寿安宫。侍早晚膳　　

○赐宗室王公。内廷大臣、及诸外藩回部鄂对等宴。翼日如之。　　

○谕、明春恭奉皇太后巡幸山东。由通州水路至德州登陆。仍自济宁水路回銮。所有御舟后亲随船十余只。仍照今岁自天津回銮之例备用外。其余随从之大臣官员人等、俱由陆路扈行。该督抚、即饬属留心体察。毋任胥吏人等、借端封禁船只。致滋烦扰。著将此宣谕直隶。山东。督抚等知之　　

○又谕、今春巡幸天津。山东抚臣富明安、至行在觐谒。以明岁恭逢皇太后八旬万寿。普天同庆。奏请登岳祝厘。且言该省臣民。五年来望幸之情。实为诚切。吁恳至于再三。朕因奏闻。圣母以泰山庙宇鼎新。欲亲诣拈香展敬。朕亦以阙里久未临谒。便道往莅。于礼为宜。而往返俱由水程。兼可适高年颐养。面谕该抚、俟秋成后再行降旨。兹该抚奏、山左二麦既获。大田丰稔。比户盈宁。爰允所请。于献岁春和。恭奉安舆。撰吉启跸。以胪欢忭而迓慈禧。惟是连岁恭逢庆典。业于春巡津淀时。俯顺舆情。俾共伸巷舞衢歌之悃。来年巡跸所至。非但甸畿境内。不宜复事繁文。即东省入疆以后。亦不当缀景增华。致滋糜费。朕省方问俗。念切观民。惟以闾里恬熙。群情爱戴为乐。若备陈彩饰。纷燿川涂。不足美观。而徒耗物力。实所不取。该督抚、其善体恪遵。毋违朕命。将此宣谕知之　　

○又谕、据礼部奏、各省缘事降革人顾汝修等呈称、欣遇万寿庆辰。恭进诗册。恳随班行礼。以展诚敬。业已允其所请。念伊等远来庆祝。宜量加恩赉。俾沾恺泽。所有降调侍读学士卢文弨等十七员。俱著加恩各加一级。其缘事革职郎中黄骏昌等七员。俱著照原衔降一等赏给顶带。少卿顾汝修等、五十一员。俱著照原衔降二等赏给顶带。革职按察使熊绎祖等五十员。俱著赏缎各一端。其未经进有诗册。随班行礼之李天培等四十九员。除候补候选者。现在需次得官。毋庸赏给外。其余亦著每人赏给缎一端　　

○又谕、今岁为朕六旬庆辰。在籍侍郎钱汝诚等、来京叩祝。宜量加赏赉。以洽庆忱。钱汝诚、彭启丰、史奕昂、吕炽、著每人赏给表里各六端。储麟趾、宫焕文、朱必阶、葛峻起、彭树葵、叶一栋、沈廷芳、梁同书、著每人赏给表里各四端。革职巡抚冯钤、著赏给按察使衔。以彰推恩敷锡之至意　　

○又谕、前经降旨、本年届朕六旬万寿。所有蒙古王公。谅必均来庆贺。但八月天气尚热。不必全行来京。所有年班应行入觐者。著来京庆贺。非年班应来者。不必前来。今见所到内扎萨克。喀尔喀王公内。有年班应来之人。如令伊等各回游牧。俟年终再行来京。道路遥远。往返劳顿。著加恩。将此次来京者。即作为年班。年终不必复来　　

○丙戌。万寿节。上诣奉先殿行礼　　

○遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上诣皇太后宫行礼　　

○御太和殿。王以下文武各官。进表行庆贺礼　　

○御太和殿。王以下文武各官。蟒袍。并著赏穿金黄朝。恒亲王、年已逾七旬。亦著加恩赏穿金黄蟒袍朝服　　

○命署兵部尚书丰昇额。在军机处学习行走　　

○丁亥。上诣皇太后宫问安　　

○奉皇太后御畅春园　　

○幸圆明园　　

○谕、本年六月内。军机处、封寄古州镇总兵哈国兴谕缇道。令沿途驿站。探听投递。乃迟至两月。始据覆奏。竟系各驿站将前旨直递古州。复从该处发回。哈国兴、于八月初四日。在湖南辰州地界接到。已逾四十余日之久。虽哈国兴未经驰驿。且告假由伊本籍赴黔。以致中途相左。但该镇经由地方。自必住宿坊店。其曾否经过。何难一问而知。乃竟昌昧传邮。不加询察。按程而计。其误当始于河南。而以下各站。亦均难辞咎。本应查明、交部察议。念系舛误有因。姑从宽免。此后各省遇有探听投递印封。其经由驿地。务须访查明确。如期妥交。不得以非驰驿官员。无从稽考。希图卸责。如再漫不经心。致有迟误。定将有驿各官。照例议处。断不轻贷。将此通谕知之　　

○又谕曰、李宗文。现已来京。所有周煌兵部侍郎员缺。即著李宗文署理　　

○谕军机大臣等、前以阿桂等奏请。派兵分驻陇川。袭取猛密一事。谕令哈国兴。将所议进兵之路。兵行之法。是否合宜。据实覆奏。今据伊所奏两路情形。及探听贼匪信息之处。或攻其无备。或在猛密一带搜剿。情形较阿桂前奏。稍为明晰。不似阿桂前三不明。看来或可如此办理。其袭取事宜。节经传谕甚明。著阿桂等。仍遵朕后一次所降之旨。妥协经理。至哈国兴在滇年久。于边外情事。素为谙习。将来自应令其带兵前往。阿桂等、酌量进兵程期。一面奏闻。即就近檄调该镇赴滇。以资委用。其古州总兵事务。仍遵前谕、令拜凌阿前往驻劄兼署。至阿桂前奏、俟十二月起程之说。为期太迟。今年腊月内即交立春节。距瘴发之候甚近。若时日太促。于军行一切。殊非所宜。自当在十月杪。十一月初。定期进兵。则往返从容。方为妥善。著阿桂等再行悉心筹办。定议奏闻。哈国兴摺、并钞寄阅看。并谕哈国兴知之　　

○以参革贵州安化县属覃韩偏刀土巡检陆明德子宗荣、袭职　　

○戊子。上诣畅春园、问皇太后安　　

○工部议覆、闽浙总督崔应阶疏称、福建省。各镇协营。制造炮车架盖。用过工料运费。朦混造报。不行遵驳更正各员职名。造册送部查议。臣等今将各营员。照例分别处分请旨。得旨、此案议处人员。均属咎所应得。但一时概令降调。未免人数过多。所有议以降一级调用之宋世爵等、俱著加恩改为革职留任。王祥、著改为补官日革职留任。余依议。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十六



大清高宗法天隆运至诚先觉体元立极敷文奋武孝慈神圣纯皇帝实录卷之八百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。八月。己丑。上以秋狝木兰。奉皇太后自圆明园启銮　　

○谕、前因直隶被水各属赈务。需米颇多。业经降旨、将截留漕粮。并拨通仓米。共四十五万石。交杨廷璋饬属妥办。兹面询该督。据奏、各属常平谷石。尚未买足。今年临幸天津。复经蠲免旧欠米石。现在各州县仓廒所存。尚恐不敷应用。著再加恩。拨通仓米二十万石。俾得宽裕赈给。贫民口食。益资接济。该部遵谕速行　　

○是日、驻跸南石槽行宫　　

○庚寅。军机大臣等议覆、安西提督巴彦弼。乌噜木齐办事大臣徐绩等奏称、乌噜木齐所属迪化。宁远阜康。三城。各项户民。例于升科之年。将原借房马价银。分年完缴。近缘年岁丰收。户民将粮入市变价缴官。而籴者甚少。每小麦一石。减至价银五钱。尚难售卖。户民不能全行完纳。查本年应徵房马价银四千九百余两。除户民能完者听便。其不能纳银之户。每银五钱。照市价纳粮一京石。为支发兵粮之用。应如所请。从之　　

○补行广西省。乾隆三十四年大计。不谨官一员。罢软官二员。年老官六员。有疾官二员。分别处分如例　　

○以内阁侍读学士福德。为内阁学士。兼礼部侍郎　　

○是日、驻跸密云县行宫。　　

○辛卯。谕、本年正月降旨、将各直省应徵钱粮。通行蠲免一次。经部议。甘肃省应于明年轮免。第该省所徵地丁少而粮草多。著照乾隆十年蠲免之例。将甘省临边各属。辛卯年应徵番粮草束。均格外加恩、一体蠲免。其河东、河西、额徵屯粮草束。亦著蠲免三分之一。俾得均沾恺泽。该部即遵谕行　　

○是日、驻跸要亭行宫　　

○壬辰。谕、今岁古北口被水较重。该处驻防。及绿营兵丁等、所居房屋。虽已赏银缮葺完整。而衣食之需。尚恐未免拮据。著再加恩、赏借一季钱粮。分作两年扣还。俾生计益资充裕。该部即遵谕行　　

○以降调吏部侍郎罗源汉。为左副都御史　　

○是日、驻跸两间房行宫　　

○癸巳。驻跸常山峪行宫　　

○甲午。吏部议准、陕甘总督明山奏称、新疆地方办差人员。皆由内地拣派。伊犁等处。俱系极边。均亲身办理一切。出入劳苦自倍。应仍照三年期满更换。其辟展管理街道县丞一员。亦定三年更换。从之　　

○是日。驻跸喀喇河屯行宫　　

○乙未。谕、今岁热河被水较重。各兵丁等、前已加恩赏恤。仍恐伊等生计。尚不免拮据。著再加恩、将热河驻防。及绿营兵丁。照古北口之例。赏借一季钱粮。分作两年扣还。俾得益资充裕。该即遵谕行　　

○是日、驻跸避暑山庄。至戊戌皆知之　　

