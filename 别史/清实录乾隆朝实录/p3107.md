<!-- { "loadSidebar": true } -->
○旌表守正捐躯直隶冀州民陈智妻李氏。河南汝州民孔玉旺妻陈氏。山东寿光县民韩长妻吕氏。　　

○是日、驻跸黄新庄行宫。　　

○庚午。上诣安佑宫行礼。　　

○还圆明园。　　

○辛未。谕曰、彭元瑞、前于侍郎任内遇覃恩。例不准请尚书封典。但念其在公勤勉。所有应得封典。著加恩准其照尚书请封。　　

○又谕、前据福崧奏、浙省各属仓库。亏缺尚多。难以依限全补。请分别展限。并于新正传齐司道各府。公同立誓。共砥廉隅等语。所奏殊不成语。并恐该省、竟有别项亏空情弊。因命尚书曹文埴、侍郎姜晟、伊龄阿、前往彻底查办。昨据曹文埴等奏、浙省亏空。据福崧等开报、从前共一百三四十万两。除已弥补九十六万余两。未完三十三万二千余两。拟俟分投盘查。再行具奏等语。浙省仓库。业经曹文埴等。委员先行盘查。并亲自抽盘。虚实无难立见。如查有别项亏短情弊。自应将福松等。从重治罪。即无别项情弊。该省亏缺。自前次清查之后。该抚等果能督饬所属。上紧筹备。自当依限全完。何至以巡抚、而与属员公堂立誓。实属不成政体。此而得邀宽宥。不特福崧靦颜留任。莫知愧惧。将来封疆大吏。益复无所儆畏。至盛住、身任藩司。钱粮是其专责。于该省亏缺。既不能督饬所属。依限全完。又复随同设誓。亦不可仍留藩司之任。福崧、才来京候旨。其浙江巡抚员缺。著伊龄阿补授。盛住、著革去藩司。留内务府郎中之职。专办杭州织造事务。其浙江布政使员缺。著顾学潮补授。所遗直隶清河道员缺。著朱澜补授。浙省范公塘一带。改建石工。尚未告竣。此事原系盛住承办。应仍令监修。以赎前愆。　　

○又谕曰、刘墫年力就衰。著来京、以京堂补用。江宁布政使员缺。著袁鉴补授。所遗山西按察使员缺。著虔礼宝补授。　　

○又谕曰、御前侍卫副都统台蒙阿。因足疾不能行走当差。著原品休致。令回本处。台蒙阿、效力多年。著加恩、赏银五十两。以资调理。　　

○又谕、前已降旨、将柴大纪仍留台湾镇总兵之任。其汀州镇总兵。即著陆廷柱调补矣。陆廷柱、原系南澳镇总兵。武隆阿、原系汀州镇总兵。今柴大纪、已留台湾。武隆阿、著仍回汀州。陆廷柱、著仍回南澳各本任。武隆阿、且不必来京陛见。俟届三年时。再行奏请。　　

○谕军机大臣等、前据福崧奏、筹备柴塘坦水□山戊不

□修经费一摺。业经降旨、令曹文埴等、会同地方官。亲往履勘。将该处情形。据实具奏矣。浙省海塘工程。改建石工。既可保障民生。且可节省□山戊不□修柴塘。亦无须采办薪刍。于民间更为有益。实属一劳永逸之计。前于四十九年南巡时。亲临阅视。见章家庵一带。石塘之前。土塘之后。有沟槽一道。中存积水。并无去路。恐石塘根脚。势必淹浸渗刷。特令即取后层土备塘之土。将沟槽填筑坚实。于其上截种树株。俾石塘、土塘、联络一势。即以为石塘之坦水。而此外复有旧有之柴塘。柴塘之外。又有旧有之竹篓。是重重保障。又何虑海潮之遽行冲刷至石塘耶。况潮汐往来。向有定候。来急退速。非如黄河伏秋大汛。水长至数丈。溜势湍急。逼近堤根。昼夜射注者可比也。若如该抚所言。添筑石工后。仍须□山戊不□修柴塘坦水。则前后所建石塘。竟属无益。徒费千百万帑金。虚掷无用之地。又曷若不修石塘。祇照旧□山戊不□修柴塘坦水。为补偏救弊之计。亦可以资抵御之为省便耶。至范公塘一带。本系土塘。向历多年。并未闻冲塌之事。今复于柴塘后。亦一律添建石工。即以旧范公塘为坦水。足资重门巩护。更无须另砌坦水。且海塘本设有塘兵。即使稍有坍损。塘兵即应随时修葺。亦如京师步军、修理街道。设有用费。地方官不过略为补苴。乃福崧所奏。竟须每年□山戊不□修柴塘坦水。且筹及商借商捐。欲每年生息五万余两。作为□山戊不□修经费。从前□山戊不□修柴塘。每年报销数千两。至二三万两不等。今既费此千百万帑金。改建石塘。而□山戊不□修之费。转多于前。此明系福崧、受属员怂恿。为将来浮冒开销地步。殊属不成事体。况福崧、于属员亏空。不能依限弥补全完。乃与属员公同立誓。有乖政体。难胜封疆之任。业经明降谕旨。令福崧来京候旨。将伊龄阿、补授浙江巡抚矣。总之浙省改建石塘后。柴塘坦水。不加□山戊不□修。十年之内。朕可保安然无事。伊龄阿、既任浙江巡抚。海塘是其专责。不可不实力妥办。伊系内务府人员。久任盐政。俸廉甚厚。自必积有余赀。今既擢用浙江巡抚。若再于地方盐务内。稍思染指。不但不能承受朕恩。并恐不能保其素有。伊龄阿受朕委任。伊尚明白晓事。务须仰体朕意。实力整顿。以福崧为前车之鉴也。前于途次、屡经降旨。传谕曹文埴等。令其亲往履勘。据实筹办。但恐曹文埴等。不能有一定主见。有费周章。著再传谕曹文埴。兹示以大端。伊等务须亲往。秉公详细熟筹妥议。据实具奏。曹文埴等、皆系晓事之人。必能善会朕意也。至曹文埴等、接奉查办海塘谕旨。何以尚未将勘办情形。迅速覆奏。前虽有旨。令曹文埴、于查办亏空海塘。诸事完竣后。回籍为伊母祝寿。但浙省盘查亏空。既须逐细清厘。而海塘事宜。尤关紧要。著传谕曹文埴。务须悉心筹画。一切查办周妥。覆奏后、再行回籍。即使稍逾伊母寿期。于六月内回籍补祝。多住数日。亦无不可。先公后私。为分所当然也。将此由六百里传谕知之。　　

○又谕、前据步军统领衙门奏、山东民人李友梅、呈控伊母、在王鹏家身死不明一案。因派琅玕前往、秉公查审。该侍郎于本月初三日。自京起程。迄今几及一月。东省距京不远。何以尚未见具奏。即或因案涉疑似。遽难定拟。亦应将现在审讯大概情形。先行奏闻。著传谕该侍郎。将此案秉公研鞫。迅速具奏。　　

○又谕曰、顾学潮、现已降旨。补授浙江布政使。该省现在查办亏空。系藩司专管之事。并有海塘工程。甚关紧要。顾学潮、甫经行在召见。亦朕所素知之人。著传谕该司。接奉此旨。即迅速前赴浙江任事。不必来京请训。　　

○以署正蓝旗蒙古副都统阿兰保、为正黄旗蒙古副都统。调正黄旗汉军副都统隆兴、为荆州左翼副都统。以署镶黄旗汉军副都统刘鉴、为正黄旗汉军副都统。　　

○壬申。谕曰、工部核议临清工关。比较上届。短少盈余银。二千六百余两。请著落该抚等。照数分赔一摺。固属照例办理。第念上年春夏缺雨。闸河水浅。商贩稀少。以致徵收盈余短缺。自属实情。且该关短少户关盈余银两。业照部议、著令赔补。所有此项短少工关盈余银两。著加恩宽免。　　

○两广总督兼署广东巡抚富勒浑奏、粤东沿海沙坦。前督李侍尧、以关系水道。禁民圈垦。嗣巡抚孙士毅、以无碍水道。请弛禁给垦。以杜盗占争讼。兹委员确勘。南海、番禺、东莞、顺德、新会、香山。等六县沙坦。约有六百余顷。均边海。距水口甚远。亦无圈筑与水争地之势。开垦有利无害。请准民承垦。按例升科。得旨允行。　　

○癸酉。上御勤政殿听政。　　

○军机大臣等议覆、陕甘总督福康安奏、甘肃敦煌县沙州。地产金砂。前经获办偷挖各犯。并声明详勘后。官为开采。兹查沙州南北两山。土杂金砂。虽节年封禁。贫民趋利如骛。难免偷挖。不若官明立厂募夫。照乌噜木齐金厂例。夫五十。设夫头一名。给票入山试采。尽收尽报。并派文武员弁弹压。应如所请、并令试采两三月后。统核得金多少。再酌定规条奏办。从之。　　

○以署吏部侍郎苏凌阿、为工部右侍郎。转礼部右侍郎蓝应元、为左侍郎。以内阁学士朱圭、为礼部右侍郎。实授胡高望、为内阁学士兼礼部侍郎。　　

○调镶黄旗蒙古副都统塔琦、为镶红旗满洲副都统。以伊犁领队大臣富景、为镶黄旗蒙古副都统。　　

○是月。漕运总督毓奇奏、江南江淮卫头二七帮。兴武卫三帮。向无赡运屯田。乾隆四十八年。经总督萨载奏准、承买入官田亩。为随船公产。价银、分四年呈缴。该丁承领后。四十九年应缴价。按限清完。五十年应缴价。因旱灾歉收。且该丁等连年运船。守浅起剥。费用倍常。无力清缴。请将未完三年应缴价银。自五十一年起。分六年完缴。得旨、如所请行。　　

○江南河道总督李奉翰奏、湖北、湖南、委员押解拨船。本月初七八等日。先后抵淮。淮安、常州、凤中等、三帮漕船。跟帮前来。初八日、开放裴家场通湖引河。口门过水深五六尺。并将束清临黄、及新建东坝。遵图内朱笔指示处。相机启拆。清水直向东北、顺趋出口。会黄下注。形势顺畅。两湖拨船。先令渡黄、进杨家庄运口北上。随令漕船接进。开放运中河内古城坝工。并将拨船吃水尺寸。飞咨东省。撙节酌放微湖之水。先送拨船。后济重运。得旨、好。尔等诸事。若皆似朕豫计。何致有误。又奏、洪泽湖清水。自前月启坝。迄今未见消动。志桩仍存水四尺六寸。往后江广重运。足资浮送。且先后得雨六次。各处山泉。可期渐长。济运无虞缺水。得旨、且莫为此满足之言。但长存敬畏之心。思患豫防可也。又批。上天仁爱。应以敬承之。又奏、淮扬运河两腮浮淤。日见涤除。新建东西坝上下新滩。清水下注。亦即刷动。得旨、览奏。稍慰。　　

○湖广总督特成额奏、湖北上年旱灾各属、展赈事宜。现轻骑减从。亲赴武昌、汉阳、德安、等府属抽查。得旨、此语人皆能言。但未必能如书麟也。汝系旧家。又总督。应实力严管家人。又奏、沿途麦苗。均因春雨及时。青葱畅茂。得旨、览奏欣慰。又奏、驻防荆州满营兵米。向拨湖北各州县额徵南米供支。新徵南米。未解荆时。于存贮荆仓、襄漕米内借给。上年各属被灾。蠲賸南米。徵解踰期。致去年十二月、并本年三月初七以前、满营兵米。不敷支放。请均于荆仓存贮襄漕米内借支。其三月初七、至七月初二、应支米。因灾蠲、拨给折色。秋成未届。兵买维艰。请照调支冬月本色例。并于支賸襄漕、及添贮兵谷内碾放。又武昌、东湖、郧阳、襄阳、均州、谷城、等六仓。应支绿营兵米。亦因灾、徵解不齐。请照荆仓例。一律借各本仓襄漕米谷支放。得旨、如所请行。　　

