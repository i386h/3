<!-- { "loadSidebar": true } -->
○癸巳。谕、山西万泉、安邑、刁民聚众之案。朕因该地方官。平日化导无方。抚绥无术。弹压无才。致凶悍愚民。如此其骄。如此其纵。如此其肆行无忌。而仍复委靡因循。为所挟制。酿成事端。地方官自有应得之罪。是以刁民既行正法。并将巡抚、总兵、以及该地方官。分别惩处。而近闻该地方无知之辈。竟有以拏问地方官为快。一似为正法凶徒。抵偿其命者。则其凶顽愚蔽。抑已甚矣。国家为政。自有纪纲。民有罪当伏民之诛。官有罪、则当抵官于法。若因恐长民之刁风。而置官于不问。则废法。然因治官之罪。而刁民转自以为得计。则益无所忌惮。或因此辗转煽惑。设复犯令干纪。起衅作非。又不得不绳以国宪。此朕闻之而不能不恻然豫为开导也。朕之所以深饬山西文武官弁者。正如子弟有犯。罪坐家长。衙役有犯。罪及本官。严其罚。实以警其失而重其权。使知身为司牧。即当视公事如家事。抚恤不可不周。训诫不可不切。而约束不可不严。戒怠玩而端治源。乃振饬官方整齐风俗之要道。岂谓刁民既罹重辟。亦即置地方官于法、以慰安其意耶。但既有所闻。或该地方有此流言。或愚不逞之徒、有此谬见。或民实无此意。而为是说者。欲耸动朕听。以宽此数官之罪。均未可定。是用特颁谕旨。令直省督抚、通行晓谕。使无知愚民。洗涤凶狠迷昧之习见。服教安生。守分乐业。无得听一二好事之浮言。敢于犯法。身罹大戮。地方官益当加意整顿。抚字善良。翦除邪慝。毋得一意因循。酿奸养害。以慈惠孚众心。以威严肃众志。共成荡平正直之治。　　

○谕军机大臣等、前据提督潘绍周、保举剑川协副将胡大勇、堪胜总兵之任。今送部引见。看来胡大勇、并无出色之处。在副将任。或尚可竭蹷从事。何能胜总戎重任。潘绍周何以将伊保荐。可传谕申饬之。　　

○甲午。上诣畅春园、问皇太后安。　　

○谕、马兰镇标绿旗兵内汉军挑补之缺。本以优恤旗人生计。而近据总兵官布兰泰奏称、八旗拨到壮丁。有只身无眷者。有眷属托故不行。心悬两地。求假探视者。有到即脱逃者。并有已经挑补。托言父母老病留侍。迹涉规避者。又有已挑该营。复挑补京营。另行掣补者。遂致悬缺至半年、或数月。防汛空虚等语。查拨补该镇汉军兵丁。于起身时、优给盘费。并给驿车。俾擕眷属。体恤己为周备。况距京不远。并无跋涉之苦。理宜踊跃从事。而托故迁延。有此种种情节。皆由各旗汉军都统、不能实心任事。平日失于教导。一任旗人习于游荡。畏避差使。不知体恤之恩。至挑补之时。该都统等、并不遵照定例。亦不立限。令其起程。又不令擕眷同往。挑而复留。展转更换。办理不善。以致于此。著严饬行。其布兰泰所奏余丁拔补之处。军机大臣议奏。寻议、应如所奏办理。但须择家口众多。而余丁可充伍者顶补。不得滥占名粮。令在京挑往之人。致有壅滞。从之。　　

○谕军机大臣等、本日正白旗满洲、将盛京补放佐领之新满洲人等。带领引见。清语俱属平常。盛京系我满洲根本之地。人人俱能清语。今本处人员。竟致生疎如此。皆该管大臣官员等。平日未能留心教训所致。将军达勒当阿、著传旨申饬。　　

○乙未。谕曰、大阿哥新得皇孙。命名绵德。朕孙行命名上一字用绵字。下一字俱从心字。内阁照例恭拟字样进呈。以备选择。　　

○又谕、朕因八旗汉军人等。生聚日繁。家计未裕。于乾隆七年、特颁谕旨。自从龙人员子孙外。愿改归民籍、移居外省者。准其具呈本管官查奏。旋据汉军都统等分晰办理。允行在案。朕观汉军人等。或祖父曾经外任。置立房产。或有亲族在外。依倚资生。及以手艺潜往直隶、及各省居住者。颇自不少。而按之功令。究属违例。伊等潜居于外。于心亦自不安。朕思与其违例潜居。孰若听从其便。亦可各自谋生。嗣后八旗汉军人等。愿在外省居住者。在京报明该旗。在外呈明督抚。不拘远近。任其随便散处。该督抚咨明该旗。每年汇奏一次。以便稽查。务令安静营生。无得强横生事。如此则于功令不相妨碍。伊等亦得安居乐业。生计有资矣。　　

○兵部议准、直隶马兰镇总兵布兰泰奏称、镇标额设千把外委等官。不敷巡防。请于左右两营额外外委内、拣选十员。给八品顶带。仍食原粮。毋庸给与养廉。如果差防勤慎。遇经制外委把总缺出拔补。从之。　　

○丙申。谕军机大臣等、前朕将浙江按察使万国宣、能否胜任臬司之处。降旨询问常安。今据常安奏称、万国宣为人幼未读书。粗率洵所不免。又因其赋性鲠直。藉以弹压一时之风气。至于事事有合政体。万国宣实无其才等语。臬司为刑名总汇。风纪攸关。朕之询问常安者。所重在万国宣之胜任与否。兹常安所奏。总未明晰。且前后抑扬其词。若万国宣果能胜任臬司。则外官陛见不习礼仪。不过草野粗率。尚可宽贷。倘不称职。即当据实陈奏。今乃作两可之词。一似涉于贬词。恐为万国宣所怨。乃窥伺朕旨。含糊具奏。其能否胜任。并未奏及。殊属游移。著传谕申饬。仍令将万国宣能否胜任之处。再据实明白具奏。寻奏、万国宣、人虽粗率。但平素操守颇好。自任事以来。亦无过误。于浙省臬司。尚可胜任。报闻。　　

○刑部议覆、调任贵州按察使黄岳牧奏请、严禁川贩买贵州苗民子女一摺。查贵州穷民子女。止许当官契买。至邻省地方。不许买苗民于川贩之手。律无明禁。应如所奏。行令四川并云南、湖南、广西、等省各督抚。转饬所属州县。出示严禁。嗣后贵州苗民子女。概不许买。盗买者、除川贩按例治罪外。将买主照违制例治罪。所买苗民。令原籍亲属领回。从之。　　

○丁酉。上诣畅春园、问皇太后安。　　

○诣大高殿行礼。　　

○上还宫。　　

○谕、我满洲禀性笃敬。立念肫诚。恭祀天佛与神。厥礼均重。惟姓氏各殊。礼皆随俗。凡祭神、祭天、背镫、诸祭。虽微有不同。而大端不甚相远。若我爱新觉罗姓之祭神。则自大内以至王公之家。皆以祝辞为重。但昔时司祝之人。俱生于本处。幼学国语。凡祭神、祭天、背镫、献神、报祭、求福、及以面猪祭天、去祟、祭田苗神、祭马神、无不斟酌事体。编为吉祥之语。以祷祝之。厥后司祝者。国语俱由学而能。互相授受。于赞祝之原字原音。渐致淆舛。不惟大内分出之王等、累世相传。家各异辞。即大内之祭神、祭天、诸祭。赞祝之语。亦有与原字原韵。不相吻合者。若不及今改正。垂之于书。恐日久讹漏滋甚。爰命王大臣等、敬谨详考。分别编纂。并绘祭器形式。陆续呈览。朕亲加详核酌定。凡祝辞内字韵不符者。或询之故老。或访之土人。朕复加改正。至若器用内楠木等项。原无国语者。不得不以汉语读念。今悉取其意。译为国语。其纂成六卷。庶满洲享祭遗风。永远遵行弗坠。而朕尊崇祀典之意。亦因之克展矣。书既告竣。名之曰满洲祭神祭天典礼。所有承办王大臣官员等职名。亦著叙入。　　

○谕军机大臣等、昨将四川等省逆案正法之刘奇、夏如春、等妻子。赏给功臣等为奴。朕因伊等系逆犯子嗣。若一处安置。恐怙恶不悛。又致生事。是以分赏外省将军大臣。朕办理之意。恐伊等不能深悉。著传谕各省将军大臣等。所有分赏伊等此项人口。断不可留于京城。务须擕赴任所。加意约束。毋致疎纵脱逃。滋生事端。　　

○以故四川打箭炉作苏策土百户江初扎什子侧旺、漳腊营中阿坝土千户墨丹住子曹旺蚌、打箭炉桑阿笼土百户沙家平侄沙家丹津、袭职。　　

○戊戌。孝懿仁皇后忌辰。遣官祭景陵。　　

○上诣雍和宫行礼。　　

○幸圆明园。　　

○礼部议准、原任山西巡抚爱必达奏、晋省按照中额。应录科举三千九百余名。试卷较少。应将易、书、诗、三经。各减一房。外帘受卷、誊录、对读、三所。各减一员。从之。　　

○己亥。谕军机大臣等、闻将军补熙、遣佐领素尔芳阿、带马甲六名。擕生息银一千两。往额驸策凌所居地方。购买马匹。并以茶叶等物。送额驸策凌。向未闻有从归化城赴军营买马者。今远道跋涉。遣官前往未知实系官买。抑系私买。询及所遣人等。据称送物与额驸策凌。而言语又复闪烁。此事或果属买马。或另有别情。著询问补熙、令其据实明白回奏。并寄知额驸策凌、于伊所差人等问明具奏。　　

○理藩院奏、西林郭勒盟长苏尼忒、等六旗蒙古。被旱成灾。贫乏人等。应行赈恤。得旨、览奏西林郭勒盟长苏尼忒等六旗。被灾较大。著派尚书纳延泰、驰驿前往查办。　　

○庚子。谕、据江苏巡抚安宁奏称、布政司王师、于江阴县丞俞镫、采办硝斤一案。俞镫因带办私硝。图利迟延。又经铺匠人等控告扣克。该司并不详揭。又原署阜宁令冯观民、经道府揭报亏空。该司瞻顾同乡。委称年款不清。不行详揭。又江苏鼓铸。该司瞻徇姻亲范商。违例不令炉头加色。又清理钱粮。系该司专责。乃一切详禀。浮泛不切。错谬难行。又王德纯、冒领库银一案。最为易结。该司以姜顺蛟、系伊门生。恐罹重处。辗转驳诘。至今悬案。该司办事迟留。居心诈伪等语。王师、系朕特用之员。自宜秉公率属。实心任事。奋不顾身。以图报称。今据安宁所奏、是不称江苏藩司之任。著解任来京候旨。其江苏布政司员缺。著爱必达前往署理。　　

