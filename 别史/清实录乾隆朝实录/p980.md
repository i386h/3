<!-- { "loadSidebar": true } -->
○癸未。吏部议准、御史章有大奏称。八品以下微员。凡应补应选者。向免赴部守候。吏部掣签汇题后。将凭封发各省督抚验看。给凭赴任。所以体恤微员。免其跋涉。若有就挑来京。仍将凭封发本省。该员往返。员缺久旷。请将此等人员。铨选得缺。附于月官之末。九卿验看后。即由京给凭赴任。从之。　　

○甲申。旌表守正捐躯之直隶吴桥县民贾福恒妻张氏。　　

○乙酉。谕军机大臣等。阿思哈奏平阳府临汾县村庄被水一摺。不无粉饰之见。且奏报太迟。地方猝遇偏灾。关系民瘼。最为紧要。理应刻即办理。刻即奏报。督抚应办之事。无重于此者。该省于闰五月初一日水发。阿思哈至十三日。方具摺奏闻。而附近之霍州等州县。有无被水。尚未查到。再称东西高河各村。倒塌房屋三百余间。而淹压兵民男妇。仅六七名口。恐州县有以多报少情弊。阿思哈身任封疆。不应怠忽若此。念其新任巡抚。著传旨严行申饬。嗣后当留心查办。不得怠缓从事。河南为山右下游。水到较后。昨览鄂容安奏摺。该抚闻山西丹、沁、两河。初一日水涨。于初六日。驰至河内、武陟。亲行查勘。如此方是。并谕阿思哈知之。俾知所愧勉。　　

○丙戌。刑部议覆、云贵总督爱必达疏称。参革盐道郭振仪。废弛盐务。亏欠成本。应行著追。按律发边远充军。接任盐道张惟寅。有意瞻徇。降三级调用。得旨。郭振仪应追银两。系挪抵脚户亏欠盐觔。此滇省向来相沿陋习。非侵蚀帑金入已者可比。既经查出。祗应严警将来。不必追究其既往。所议郭振仪按律发边远充军之处。著加恩宽免。现在应追未完银两。免其追缴。张惟寅著该督抚出具考语。送部此见。其积余银两历任滥支滥给应行著追之项。一并豁免。　　

○丁亥。上御勤政殿听政。　　

○谕、督抚为通省表率。地方之事皆其事。至如水旱震溢。灾及闾阎。尤其最重而最急者。该督抚即应体朕痌瘝乃身之意。无论偏州下邑。亲往抚绥。或遇不法棍徒。聚众闹赈。最易滋生事端。亦应亲往弹压。此乃职分当然。而向来督抚率委属员查勘。并不亲行。名曰镇静。实则偷安。独不念灾黎之辗转沟壑。呼号待拯情状耶。督抚每离治所。必须题报。此亦沿袭虚文。督抚一出。人所共知。何待题报。且督抚同城者居多。一人勘灾。尚有一人居守。携篆护篆惟便。如虑随从员役家人。不无骚扰。此自在该督抚之善于约束耳。又岂可因噎废食。是皆历来督抚养尊处优。耽于逸乐。罔恤民艰。遂成锢习。所谓为天子分忧者固如是乎。近日如河南巡抚鄂容安。一闻山西丹、沁、两河水发。涨入豫境。即亲至武陟、河内。察勘情形。如此方克称封疆重寄。甚属可嘉。山西巡抚阿思哈。于所属之凤台、高平等县被水。委员查勘。奏报又复稽迟。业已传旨申饬。云南总督硕色。巡抚爱必达奏。剑川、鹤庆、丽江等处地震。伤压甚重。仅委知府查明赈恤。提督虽非督抚可比。既在该地方。亦不当坐视。而事务更简。可以身行驻劄。与被灾之地较近。冶大雄亦仅委之游击。又福建总督喀尔吉善。巡抚潘思榘奏。宁化、清流、山水骤发。入城深至丈余。亦非常异涨。而委之知府同知以下等官。皆非慎重灾伤。矜恤颠连之意。殊属不合。著通行传谕各省督抚。嗣后不得拘泥往例。凡遇灾伤异常之地。务令亲身前往查察。应行赈恤者。一面赈恤。一面奏闻。则闾阎受惠速而得实济。即以禁奸暴而安善良。其胜委员数倍矣。朕恐民隐不能上闻。省方问俗。尚不惮数动属车。督抚等顾可深居简出。惮跋涉之劳耶。　　

○又谕、闽浙总督喀尔吉善等。摺奏福建汀州府属之宁化、清流、二县地方。本年五月十二等日。大雨水发。冲激入城。深至丈余。房舍俱多坍塌。人口亦有淹毙等语。该处积雨之后。山溪盛涨。漂及乡城。民间栖止口粮。一时不免荡析。非寻常偶被偏灾者可比。朕心深为轸念。著该督抚等。将现在一切应行抚恤事宜。即速董率有司。不必拘泥赈恤常例。一面悉心办理。一面具摺奏闻。俾灾黎均沾实惠。至所奏邵属之建宁。汀属之归化。尚有应行确勘之处。著喀尔吉善等。一并速查妥办。毋得稍有稽延。该部速行。　　

○又谕、据云贵总督硕色等奏。本年五月初一日。云南鹤庆属之剑川州地震。城垣房屋。及人口牲畜。倾倒损伤者甚多。其同时被灾者。鹤庆、浪穹、次之。邓川、丽江、较轻。大理、宾川、微动无碍等语。滇南地处极边。此番被灾甚重。朕心深为悯恻。急应实力抚绥。著该督抚等。将被灾各该处。所有应行赈济给价。及一切抚恤事宜。毋拘常例。即行董率有司。一面加意办理。一面奏闻。务令灾黎得所。以副轸念。该部速行。　　

○又谕、新柱所奏。稽查洋船出入。请颁谕旨。通饬沿海汛防。遵例查验等语。从来办理政务。惟在实力奉行。不在徒烦诫谕。洋船出入。关系海防。向来立法稽查。定例綦密。地方文武各官。果能悉心遵奉。何至有顶充偷渡之事。该将军、所引陈怡老等各案。正因该督抚平日狃于因循懈弛。不能整顿之所致。其弊专在有令而不行。初非由于训饬之不先也。倘伊等痼习不悛。而惟欲朕屡颁谕旨。朕即不厌谆详。亦徒自觉其词费耳。于事何益。可传谕沿海各督抚。伊等既有海防之任。怠废职守。责有攸归。嗣后有仍前不遵定例、实力稽查者。经朕察出。定行从重治罪。慎之。　　

○谕军机大臣等。开泰奏称。威宁州属妈姑铅厂。楚民罗奇熊。因抗断被厂员责处十板。回棚殒命。罗姓房族。拥入官房拴殴厂官一摺。罗奇熊越界造炉。本属多事。抗官违断。尤为强横。即使因杖致毙。罗姓房族。亦不应藉命居奇。乃敢拴辱厂员。逼写甘结。种种不法。唐二、刘有如等。又复乘机逞凶。刁风断不可长。且薄责十板。何至伤生。此中情节。正当深究。乃该抚止称验明杖伤本轻。委系如法决罚。而罗奇熊之如何身死。或系服毒。或系自尽。并未究明。殊属含糊疎漏。著传谕该抚。令其彻底严审。务得实情。详悉具奏。　　

○又谕、据杨锡绂奏、请将沅州府知府黄岳牧。调补衡州府知府一摺。黄岳牧、前因不胜臬司之任。降用知府。此时或谓其因降等补用。自知竭蹷奋勉。悛改旧习。或谓其于方面大员。诚不胜任。而在知府中。尚属庸中佼佼。是乃情理所有。若谓其廉明勤干。才守兼优。则黄岳牧朕所深知。其才干颇短。人亦甚俗。何能当此过誉。杨锡绂之品题鉴赏如此。亦多见其闇昧无识矣。将此传谕杨锡绂。并谕阿里衮。令其留心试看。　　

○戊子。上诣畅春园、问皇太后安。　　

○谕曰。硕色等奏至办理宫尔劝一案。甚属舛缪。前此传谕。令其严行查办者。因督等奏宫尔劝、先于出署之日。暗行寄顿。夫藩臬大员。而怀狡诈鬼蜮伎俩。则其侵欺属实矣。是以有即加刑讯、亦不足惜之谕。并非谓无论实与不实。即当夹讯也。宫尔劝、如果在厂多收铜觔。婪索肥已。则有厂内岁入。可以彻底清查。而其囊箧亦必甚丰。如不过沿袭陋规。及家人私收加秤。则所渔利甚微。与郭振仪案等耳。今据供只收归公养廉。路耗铜觔。俱已报解充公。而其任所原籍赀产。仅止此数。已大概可知。何用加之夹讯乎。且奏内称严加刑讯。又称刑讯再三。茹刑不承。徒办成刻酷之形。意谓奉旨刑讯。无论虚实。不敢不加之三木。究之外省办事。祇应虚名。虽满纸张皇。焉知非以套夹塞责。转使无知之辈。谓将布政使用刑严讯。乃因查追家产。滋传闻窃议之端。硕色等如此办理。甚属不知轻重。著严行申饬。此案宫尔劝究属有无入已。著再秉公详晰分别。另行定拟具奏。　　

○命永贵实授浙江巡抚。　　

○己丑。谕曰。奉宸苑卿。向系总管内务府大臣兼管。但有河工等务。关系紧要。如有专管之人。于事更为有益。郎中四格、著放为奉宸苑卿。专办奉宸苑事务。倭赫不必兼理。甚总管内务府大臣事务。著和亲王兼管。　　

○庚寅。旌表逼嫁捐躯之湖北江陵县民曾映彩妻陈氏。　　

○辛卯。谕、今岁恭逢圣母皇太后六旬万寿。慈福沾被。海宇同之。敬稽皇祖圣祖仁皇帝万寿。特开乡会恩科。广作人雅化。盖国家遇大庆。则必有殊常之恩。朕思以绍吁俊之鸿规。溥承欢之渥泽。于壬申年举行万寿恩科。三月乡试。八月会试。俾兹多士。共乐观光。以昭盛典。该部即遵谕行。　　

○又谕、侍卫乃武官之标准。骑射尤关紧要。去年因侍卫步射不堪。曾经降旨议处诫饬。而今日引见之侍卫。步箭仍属不堪。每发不赴的。多有贴地而去者。是诚何理。所有步箭不堪之哈禄等十四人。著交领侍卫内大臣。严加议处具奏。至领侍卫内大臣。教习侍卫。是其专责。乃平日并不善为演习教导步箭。以致如此。殊属怠忽。领侍卫内大臣等。俱著交部察议具奏。奇通阿、丰安、更有何事。并不用心演习教导。尤属错缪。奇通阿、丰安、著严查议奏。　　

○壬辰。上诣畅春园、问皇太后安。　　

○谕、保举经学之陈祖范、吴鼎、梁锡玙、顾栋高、既据大学士九卿等。公同覆核。众论佥同。其平日研穷经义。必见之著述。朕将亲览之。以觇实学。在京者。即交送内阁进呈。其人著该部带领引见。在籍者。行文该督抚就取之。朕观其著述。另降谕旨。或愿赴部引见。或年老不能来京者听。其著述不必另行缮录。致需时日。启剿袭猝办。赝鼎混珠之弊。　　

○谕军机大臣等。王廷诤办理王奠洲旧案。前经新柱藩思榘等查到之日。面加诘询。王廷诤以那苏图印批为据。随交该抚再行密查。今据奏称。此件会禀。乃严文谟欲诬王奠洲为首罪之捏禀。出于严文谟一人之手。王廷诤误信严文谟为能员。复回护汀漳道任内批词。于离任时。抽去臬司衙门印禀。以作并非枉断凭据。不知那苏图调任两广。八月十三日。交周学健署理督篆。此批系九月十六日。用印批发。交印接印。档案可凭。岂得以周学健任内批禀。作为那苏图任内批发。冀卸从前固报枉断之咎等语。观此则王廷诤始终回护。抑且取巧矣。此案久经完结。王奠洲又已病故。王廷诤业经处分。朕复加恩录用。更不问前案之直曲。但使回护取巧之习。不知悛改。在道员任内。仍复如此居心。则不但不能受恩。必且终致获咎。著准泰传谕王廷诤知之。　　

