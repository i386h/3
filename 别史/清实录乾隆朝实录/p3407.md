<!-- { "loadSidebar": true } -->
○又谕、据德成奏、司家庄漫口案内。阿桂奏定章程。嗣后堵筑工程。如有必需例外加用之处。准令该督等豫行奏明。奏销时据实开报。今周家楼漫工。例外多用银两。书麟等并未豫行奏明。乃于堵筑工竣后。始请例外加增。与阿桂原奏未符。理应奏驳。工部各堂官率行咨准。未敢随同画押。具摺参奏。因交军机大臣秉公查询。兹据奏称、此项例外加增银两。原应准销之项。该督等虽于合龙时专摺具奏。但不先行奏明。未免迟缓。嗣后如有堵筑要工。必需例外加用。令于工竣之先。豫行具奏等语。河工堵筑漫口。如遇工程险要。例价不敷。原可随时据实具奏。候朕酌量加恩。从前阿桂奏定章程。准令将加增之数。豫行奏明。即准核销。已不免为工员豫留地步。今军机大臣、以此项本应准销。惟该督所奏迟缓。议令嗣后如遇要工。准于工竣之先具奏。不免开例外多销之渐。书麟此奏。原系奏销之前。先行摺奏者。若如军机大臣此议。是先奏之前。又添一先奏。且于德成所奏情形。调停两可。意存迁就。均属非是。至德成坚执已见。遇事哓哓争辩。不过欲露其办事认真。并不得谓之要名沽直。即如此案加增银两。既据书麟于奏销前专摺奏明。而德成以其未在工竣之先具奏。与阿桂原奏不符。欲行议驳。又不与同部堂官、和衷商办。遽行单衔渎奏。本有应得之咎。即不加以重谴。亦当责处示惩。但军机大臣定议未能允协之处。业已从宽免究。朕亦不肯独治德成之罪。德成前已降为三品顶戴。著再降顶戴一级。仍以四品衔留工部侍郎之任。朕于诸臣功过。权衡悉当。一秉大公。惟以事之是非为准。从不稍存偏倚。此事德成与工部堂官各存意见。不过于部中公务。口舌相争。尚非竞胜营私。致蹈门户党援之习。故尔从轻办理。嗣后务当共矢寅恭。尽心供职。毋负朕谆谆教戒矜全至意。　　

○军机大臣以移建城工错谬之历任何南巡抚布政使等、分别议处具奏。谕、此案江兰身为藩司。有钱粮奏事之责。随同毕沅往勘时。并未将堌阳不宜建城之处。禀商该抚。又未自行陈奏。迁就兴工。以致采办艰难。多糜运费。于官民均多不便。获咎实在于此。本应照部议革职。姑念该员尚无浮冒草率情弊。其前后核减擅发银两。业准照数赔交。江兰、著加恩降为道员。俟服阕后来京。交该部带领引见。李承邺久任藩司。于地方一切情形。自所熟悉。乃于河南藩司任内。移建城垣要务。并不帮同富勒浑慎重履勘。率行首定基址。详请具奏。其咎与江兰相等。况曾有承奉陈辉祖之事。其历任不过模棱了事。李承邺、亦著降为道员。来京交该部带领引见。所遗云南布政使员缺。著费淳补授。毕沅、李世杰、何裕城、俱著从宽免其革任。仍注册。伍拉纳、著改为降三级。从宽留任。梁肯堂、景安等、准其销去加一级。抵降一级均免其降调。陈奉兹、著销去加一级。仍降一级留任。康基田、唐侍陛、德、昌、俱著各销去加一级。抵降一级。均免其降级。余依议。　　

○谕军机大臣等、本日毕沅、惠龄奏到摺内。俱以今秋为朕八旬万寿。中外臣民。欢腾庆洽。恳请俯准入觐祝厘等语。该督抚同驻湖北省城。一切地方事务。俱资督率办理。岂有并请入觐之理。可见该督抚所称依恋庆祝。并非出于至诚。不过以一奏塞责。殊非敬事效忱之义。毕沅、惠龄、俱著传旨严行申饬。并著传谕惠龄、仍遵昨降谕旨。于八月初五日以前到京。毕沅不必再行吁恳。以致贻误地方公务也。　　

○又谕曰、富纲等奏、据署腾越镇总兵定住禀称、探得缅甸国长。深感天朝厚恩。敬备表贡。遣使叩祝万寿。并欲求请封号。其贡物象只。俱已备齐。定于新年坐摆完毕。即令贡使起身等语。缅甸国长孟陨、前年遣使输诚。叩关纳贡。业经恩准内附。赏赉回国。此次敬备表贡。致洁告虔。遣使来京祝厘请封。实系好事。自应于该贡使到时。颁赐敕书。给予封号。以遂其感激吁请之忱。该督等于该贡使抵关后。务宜遴委妥员。护送前进。即著该总兵定住、督同伴送。庶沿途照料。更为妥善。朕夏秋驻跸热河。已定于七月二十六日筵宴藩部。八月初三日启銮回京。著传谕富纲等、计算程期。令该贡使于七月二十一二以前。行抵热河。俾途中行走从容。以示朕体恤远人至意。仍著于该贡使抵关后。何日起程。计算何时可到。迅速奏闻。再摺内称该国长以孟干前年来京。料理进贡事宜妥协。特换管老官屯夷务。此次进贡。系该头目在彼经理等语。并著富纲查明。此次进贡。是否即令孟干赍送到京。抑或另委何人。使臣共有几名之处。仍即一并速奏。　　

○又谕、本日据富纲奏、缅甸国长孟陨、敬备表贡。遣使叩祝万寿。并欲求请封号。其贡物象只。业已齐备。该国长定于一交新年。斋洁告虔。即令贡使起身等语。前年该国长遣使输诚。叩关纳贡。业经恩准内附。赏赉回国。此次虔备表贡。遣使来京。祝厘请封。实系好事。福康安闻之自必同深庆幸。著传谕福康安、俟阮光平进关后。遇便告以缅甸国长。现在亦欲遣使赴阙。虔备贡品。恭祝万寿。求请封号。皆由大皇帝统御中外。万国输诚。是以荒服炎徼。莫不倾心向化。效悃来庭如此明白告知。阮光平自必踊跃欢忻益深倾向也。　　

○两江总督书麟、江南河道总督兰第锡奏、遵旨履勘周家楼漫水经过河渠。酌筹疏浚。查自该处至洪泽湖西。一百五十余里上游毛城铺、峰山闸、减下之水。均由睢河、及丰山、泗山等湖。汇循归仁堤、出董家河、安仁、利仁等闸。经安河入湖。现在深通。足资宣洩。惟附近南岸大堤一带。从前魏工、郭工、漫水冲出各河形。此次多致停淤。又冲出新河。宽数十丈、及十余丈不等。其旧河淤阻。应劝用民力挑浚。至宿迁县白洋河村之民便河。有十八九里、淤为平陆。该处自白洋河村、至归仁闸。计长三千二百九十余丈。应挑宽五六丈。深五尺、至一丈二尺。请借项照估挑挖。工完、仍于该县地丁内摊徵归款。得旨、以实妥为之。　　

○礼部题。朝鲜国王李算、遣使表贺万寿、冬至、元旦、三大节。及进岁贡方物宴赉如例。　　

○蠲免直隶永清县柳园隙地、武清县苇地、乾隆五十四年分、水灾租赋。并缓徵蠲剩银两。　　

○甲寅。遣官祭先医之神。　　

○遣官祭关帝庙。　　

○乙卯。遣官祭昭忠祠。　　

○谕曰、保宁奏称、升补山西蒲州都司之伊犁守备宋元祥、年力衰迈。应请毋庸升补。都司员缺。归部另行选补。宋元祥、应请勒令休致等语。伊犁系边要地方。所有官员。务须年力精壮。方收臂指之效。宋元祥年力衰迈。保宁理应早行参奏勒休。即屯田之事。亦不应令其管理。显系从前因循未办。今因部选升补都司。送伊来京引见。恐朕看出获咎。始行参奏。此等情事。安能逃朕洞鉴耶。保宁、著严行申饬。宋元祥、即令休致。所遗都司守备员缺。著交该部照例另行办理。　　

○工部奏、准热河副都统咨、操演子母炮。坐裂毋炮一位。应交造办处拨给。仍将前项旧炮送部。得旨、热河应换炮位。著照例拨给。其损坏旧炮。即交热河工程处。镕销备用。毋庸送部。　　

○以察哈尔部落领队大臣那延、厄鲁特部落领队大臣讷音、对调。　　

○两广总督公福康安疏报、垦筑广东隆澳厂盐田二十四漏。升课如例。　　

○是日起。上以祭社稷坛。斋戒三日。　　

○丙辰。春分。朝日于东郊。上亲诣行礼。　　

○两广总督公福康安奏、查广西各府安插黎维祁等三百七十二名口。遵旨祥加酌核。内将黎维祁、黎维□□安等六十一名口、为一起。其丁迓衡、潘启德、阮廷沛、潘孟贤等一百八名口、分三起解送进京。此外闭阮□□恭。黄廷球、阮贤、阮廷建、黄德邓、黎允俊、闭阮王□允。段旺等二百三名口、安置江南等省。若于此数起内酌留粤西。恐安南壤境毗连。日久仍生事端。自应全数解送编管。又查解京人口。除著名之人。其余各名下。俱有弟兄亲族。可分为数十户。编一佐领。现京城建盖房屋。足资栖止。报闻。　　

○丁巳。祭先师孔子。上亲诣行礼。　　

○谕军机大臣等、昨据福康安奏、汤雄业将安南国王阮光平寄阮宏匡等书信拆阅。系属照例办理。福康安因书已拆阅。有嘱令使臣购买人参之事。未便作为不知。已备参四两。专缮照会。发交汤雄业、委员驰送谅山等语。所办俱好。向来外藩递送书函进口。例由管辖大臣拆阅。今汤雄业在彼驻劄。见阮光平有寄伊陪臣书信。不稍拘泥。照例拆阅。并将原书寄递福康安等转奏。尚为得体。至阮光平因伊母年老。气体稍衰。意欲购觅人参。不敢遽行入告。而又料及所寄书信。必经内地拆阅。希冀奏达后。自必蒙恩赏赉。阮光平殊属巧于用心。福康安即给参四两。俾该国王将母有资。安心入觐。虽与朕意符合。但人参为内地贵重之物。前于孙永清奏到时。朕加恩赏给一斤。福康安又先酌给四两。若似此有求必遂。无所节制。伊转视为泛常无足轻重。福康安亦不可不稍为留意。俾阮光平知人参实非易得。而天朝格外优赉。更可坚其向化之诚也。将此谕令知之。　　

○湖广总督毕沅、湖北巡抚惠龄奏、臣等前奏筑潜江县仙人旧堤。经军机大臣议令覆查。奏明请旨。今查潜江在郧襄下游。汉江之水。建瓴东注。上年夏秋异涨。宣洩不及。倒漾而西。江陵、监利、荆门、俱受淹浸。臣与藩司熟筹。易家拐堤。顶冲迎溜。现已冲成深潭。难以施工。是以将该处让去。修复仙人废堤。以资保障。应恳照臣前奏。酌发修费。迅速办理。工完后、仍于潜江、江陵、监利、荆门等州县。分三年摊徵还款。计此时距汛期已近。现派分段赶筑。勒限四月完竣。报闻。　　

○戊午。祭大社、大稷。上亲诣行礼。　　

○谕曰、梁肯堂奏、武士鋐等未完分赔青龙冈等处漫工银两。请旨分别叩抵等语。此项分赔银两。本应如数追缴。第念武士鋐虽现署守备。究系微末武员。崔见龙孙自祥之子。均属河营末弁。一时无力完交。所有未完银两。著加恩免其追缴。其应得廉俸。俱不准支给。所扣廉俸扺完赔项之后。再准支领。张际望、王可立、业经身故。现无子嗣居官。俱著全行豁免。更不必分赔矣。该部知道。　　

○步军统领衙门奏、湖北广济县民杨漋霏、呈控该县重徵勒折。请派大员往审。得旨、此案著派韩鑅、玉德、驰驿前往。秉公严审定拟具奏。所有随带司员。著一并驰驿。原告民人杨漋霏、著照例解往备质。　　

