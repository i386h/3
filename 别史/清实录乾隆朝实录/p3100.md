<!-- { "loadSidebar": true } -->
袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。二月。庚寅。谕军机大臣等、据保宁等奏、打箭炉口外噶达城地方。有雍正年间。建造惠远庙一所。年久未修。上年冬间。又因地震。致多坍损。现确加勘估。除大殿四层。共三百余间。及大门二门等处。仍照旧整理外。其僧房可减去六十三间。另盖二百间。已足资僧众诸番栖息等语。雍正年间。因准噶尔尚未平定。西藏一带。防其滋扰。是以于噶尔当地方。建造惠远庙一所。给达赖喇嘛居住。今准噶尔地方。久经平定。中外一家。卫藏咸归版籍。达赖喇嘛。远住西藏。其在庙住持者。不过每年派出之堪布喇嘛。暨徒众人等。此时补行修建殿宇。自无庸沿旧规式。过于宏敞。即所需住房。亦无须二百间之多。著传谕保宁等。另委妥员。前往撙节勘估。止须略存旧规。足敷现在喇嘛人等居住。量为酌减建盖。不必照前宽大。致滋闲旷糜费也。将此传谕保宁、李世杰、遵照妥办。并令将原有地盘图样。及酌减补建图样。各绘一分呈览。　　

○又谕、据萨载等奏、湖北先造拨船二百只。现已挽进瓜州运口。应俟首进头帮。一抵镇江。淮河上下开坝。即令此项拨船。在于重运之前行走。于将次渡黄时。知会河东河臣。开坝酌放河水接济。催令拨船先行等语。湖北新造拨船。现需拨运北仓米石。今既挽进瓜州运口。自应俟首进帮船。抵镇江等处开坝时。即令在重运之前行走。但拨船非重载可比。吃水不多。入山东境后。虽需微山湖水接济。亦祇须酌看空船吃水尺寸。足资浮送。樽节酌放。不可照浮送重运。一律开放。过于宣洩。致湖水消耗。有碍重运行走。方为妥善。萨载等、何见不到此耶。著传谕兰第锡、明兴、撙节妥办。并谕萨载、李奉翰、毓奇、知之。　　

○又谕、据李世杰奏、筹备楚省委员赴川。采买官仓米石一摺。所办固属周到。惟所称川省碾出仓米十五万石。以备楚商采买。自上年十月以来。川省赴楚米粮。已运出三十八万余石。皆系楚商籴贩前往。而到官请买者。止有潘乾顺一名。可见楚商交易。各图其便。不欲赴官承买等语。此事李世杰竟为属员所愚矣。该省碾动官仓米石。豫备楚商采买之需。若果地方官妥协经理。平价出粜。禁止胥役需索。则楚商自必踊跃赴买。何至自上年十月以来。赴官承买者。止有潘乾顺一名。其余俱向民间市集。采买运楚。此必系地方官。于楚商赴川时。并不妥速办理。而奸胥蠹役。从中舞弊勒掯。以致该商等、守候稽累。裹足不前。纷纷俱向民间交易。前因李世杰碾备官米。协济邻省。办理甚为妥协。是以将伊议叙。何于此等情弊。竟不能见及耶。李世杰虽为其所愚。而朕断不为其所蔽也。著传谕该督、务须严密访查。如有官吏勒索刁难。即据实严□□□□尔□惩治。毋得稍存回护。再据奏、现接楚省来咨。委员赴买川米四万五千石。现饬各州县豫期赶备。照数兑交等语。自应如此办理。倘嗣后楚省复需米石。及有商贩赴官请买者。著李世杰。留心访察筹备。俾楚省得资接济。毋得仍受属员弊混。再蹈故辙。将此由四百里传谕知之。　　

○大学士公阿桂等奏、纂办石峰堡纪略告成。遵旨将御制迟速论。录冠卷端。并恭录御制诗汇帙进呈。俟发下交武英殿刊刻。并补写入四库全书。报闻。　　

○福建海坛镇总兵董果、因病解任。以服阕建宁镇总兵郝壮猷、为海坛镇总兵。　　

○辛卯。谕、据全德奏、海州之板浦、中正、临兴、三场极次贫灶。现在正赈已完等语。海州场地。上年被旱较重。曾经降旨给赈。俾灾丁口食有资。今届青黄不接之时。正赈已毕。该丁等生计不无拮据。所有海州之板浦、中正、临兴、三场极次贫灶。著再加恩、展赈一月。其余被灾七分以下。及勘不成灾各场。实在乏食贫灶。亦著照例酌借口粮。以资接济。该部即遵谕行。　　

○又谕、昨据福崧奏、浙省各属仓库亏缺之项。为数较多。实难依限全补。恳请分别展限。并于新正传齐司、道、各府、公同立誓。务期同心协力。共砥廉隅等语。所奏实属不成事体。各省仓库钱粮。自皇考世宗宪皇帝御宇十三年。彻底清厘。大加整饬。将从前亏空积弊。一概湔除。各省库项仓储。俱归实贮。朕御极以来。虽间有不肖官吏。侵欺贪冒者。无不加以创惩。盖因皇考一十三年整纲饬纪。旋乾转坤之力。以充裕盈宁之天下。付托于朕。朕若不能随时整顿。稍涉颟顸。是皇考剔弊核实之苦心。至朕而竟有废弛。朕甚惧焉。浙省地方。向无亏缺之事。四十六、七、年。王亶望、陈辉祖、贪黩之案。相继败露。经富勒浑等、将浙省仓库亏缺之处。据实奏明。朕因该省王亶望陈辉祖之案。甫经查办。不值更兴大狱。是以降旨令其勒限弥补。已属失之姑息。该省大小官员。自应激发天良。上紧设法筹补。乃历三四年之久。竟未弥补全完。尚敢靦颜奏请展限。且称率同司道各府。公同立誓。尚复成何政体耶。且浙省除王亶望陈辉祖之外。未有勒索贪婪如国泰、郝硕者。即王亶望之黩货营私。系在甘省侵蚀捐监银两。而陈辉祖亦祗于窃换官物。并无如国泰婪赃肥橐。派累各属之事。国泰在山东。肆行勒派。亏空至二百余万之多。业据明兴奏报、于二年限内。已经弥补全完。浙省亏缺之数。非山东可比。何以立限已逾。尚复宕延亏帑。是该省大小地方官。恃朕有不为已甚之旨。竟敢玩视帑项。一味稽迟。若以亏空止于仓粮一项。伊等或藉口谷贵。不及买补完足。已属非是。然其谷价银两。自必存贮在库。断无银米两无之理。此而不严加惩创。各省纷纷效尤。伊于何底耶。此事著派尚书曹文埴、侍郎姜晟、伊龄阿、并随带司员。驰驿前往浙省。将各州县仓库、彻底盘查。究竟亏缺若干。弥补若干。或银或米。俱归有著。并将因何迟延。不即补足之处查明。务使水落石出。据实具奏。所有富勒浑、福崧、奏到各摺。暨福崧现奏摺片。通行发钞。俾众共知之。　　

○谕军机大臣等、据明兴奏、山东济南、泰安、兖州、曹州、等府属。于本月十二日。得有雨雪二三寸不等。又据毕沅奏、河南南阳、汝宁、光州、各属。于正月二十三四。二月初六七等日。得雨二三寸不等等语。览奏甚为欣慰。豫东二省。与江南淮徐等处。境壤毗连。前据萨载等奏。江南苏州、常州、扬州、等府。虽得有雨雪。而淮徐一带。总未均沾。该处上年被旱较重。望泽尤殷。前屡经降旨询问。日内尚未据该督等奏报。朕心深为廑念。著传谕萨载、闵鹗元、即查明淮徐等处。近日曾否得有雨泽之处。迅速覆奏。　　

○又谕、本日据何裕城奏、各属仓库钱粮一摺。此系照例汇奏之件。外省不过视为具文。届时以一奏塞责。江西省、前经郝硕在彼勒索贪婪。合省逢迎。通同一气。各州县仓库钱粮。保无侵梛亏空情弊。昨据福崧奏、浙省亏空。自四十七年、勒限弥补后。至今尚未全完。奏请再行展限。而于实在亏短若干之处。并不据实声明。已派钦差前往查办。至江西一省。各属仓库钱粮。如有亏短。系前任之事。何裕城到任未久。不值为之任咎。此时当及早清查。据实奏明。勒限弥补。俾库项仓储。俱归实贮。方为有益。若此时隐忍不奏。将来别经发觉。何裕城恐不能当此重戾也。将此传谕知之。　　

○又谕、据黄仕简奏、于二月初一日。自厦门登舟赴台。会同按察使李永祺等。严督剿捕等语。前因黄仕简病尚未痊。不宜远涉劳顿。屡经降旨、谕令该提督、如尚未起程。即无庸前往。今据该提督奏、既已登船渡台。自当到彼、督饬将弁。严密搜捕。将动手杀害官役之生番等。尽数歼除。使附近番众。知所惩儆。至该提督所患风疾。现在曾否痊愈。朕心甚为萦念。该提督更宜善自调理。不可过于劳苦。且此案不过生番滋事。该镇道等、既已带兵、分路入山剿捕。无难尽数歼除。黄仕简俟办有就绪。即先行起程。回至厦门。加意调摄。无庸在彼久驻。致滋劳顿也。将此由六百里谕令知之。　　

○以大理寺少卿刘权之、为大理寺卿。内阁侍读学士吉梦熊、为太仆寺卿。　　

○壬辰。上启銮。谒泰陵、泰东陵。巡幸五台。　　

○谕、朕此次恭谒西陵后。巡幸五台。所有沿途经过地方。著加恩、蠲免本年地丁钱粮十分之三。　　

○谕军机大臣等、据阿弥达、会同萨载等奏、清口一带。于二月十一、十二、十三等日。陆续得雨。入土共有八寸。云气浓厚。所及甚远。土脉悉皆滋润。二麦可期畅发、等语。览奏欣慰。益当共励诚敬。不可自满。已于摺内详悉批示矣。清口一带。已得渥泽。而淮、扬、徐、海、各属。是否一律普沾。朕心尚为廑注。又本日据书麟奏、南陵、凤阳、滁州、建平、等州县。仅得微雨。不成分寸。其余亳州、蒙城。十五州县。尚未得有雨泽等语。查安徽省。上年被旱较甚。虽节次加恩赈恤。全赖麦秋。以资接济。今雨泽稀少。麦苗未能长发。关系民依。朕心深为焦思。仰惟天心仁爱斯民。该抚惟当斋心吁祷。并延能祈雨泽之人。设法虔求。自可速沛甘霖。以苏民瘼。并将现在各属。是否得雨之处。迅速据实覆奏。将此由五百里发往。并谕李奉翰、毓奇、福海、知之。　　

○又谕曰、雅德奏、盘查闽省藩库。实存银两一摺。殊不可信。外省于此事。不过视为具文。俱以仓库无亏、一奏塞责。如浙省即系该督所管。其仓库亏短。昨据福崧奏到。至今并未弥补全完。即其明验。是闽省库项。其所称实用实存数目。亦不过照例汇奏。并未确实查核。现在浙省、已派钦差前往查办。闽省各属仓库钱粮。如有亏短。该督当及早清查。据实奏明。俾库项仓储。俱归实贮。方为有益。若此时犹隐忍不奏。含糊支饰。若将来似浙省差人查办。恐雅德不能当其咎也。将此传谕知之。　　

○是日、驻跸黄新庄行宫。　　

