<!-- { "loadSidebar": true } -->
○庚寅谕曰、阿睦尔撒纳、上年率众来归朕加恩抚纳。封以王爵。伊于召见时。面陈略定准夷之策。朕以其才可用。爰授定边左副将军。为我师向导。近官军奏凯。朕召诸部台吉。齐集热河。将行饮至之典。讵阿睦尔撒纳在伊犁军营时。辄以私印调兵。并遣使与哈萨克私通。扬言非令伊总统准部不可。种种不法。节经班第等奏闻。伊心怀叵测。揣知军前大臣。必行参奏。不得已赴召前来。行至中途。遂将印信交亲王额琳沁多尔济。托故逃遁。潜遣侍卫七人。来取家属。伊兄齐木库尔、执使首告。伊妻亦以其负恩逃叛。愤激不从。愿移内地。阿睦尔撒纳已为无家之人。而窜匿之初乘厄鲁特诸部台吉现俱入觐。辄布流言。希图煽惑众听抢掠台站。乃西路各部台吉。俱坚心内向。有业克明安宰桑扎木参等。率所部数千人。赴永常处。叩请迁移附近军营居住。以为倚庇。乃永常不审虚实。疑为诡计。张皇失措。挟其宰桑置军中为质。兼程郤走。复恐或蹑其后。檄行策楞以兵接应。并将前遣安接台站之副都统阿敏道、行文彻回退驻巴里坤拒守。夫阿睦尔撒纳负恩逃叛。众部同仇。即伊兄弟妻子。亦皆愤恨离心。况附和同叛之包沁部落。北路闻信往剿酋首即已就擒。部众歼灭。是阿睦尔撒纳孑身逋逃。无难计日擒戮。若当诸台吉叩辕请告之时。永常克振军威。诸部得所依倚。厉兵迅往。追捕叛迹。其势甚易。何至为浮言惊骇。无端退避。使新附寒心。士卒沮气贻误一至于此。且伊前赴军营时。筹办诸务率多冒昧。即如军行已有定站。而错会文移。遽令刻日兼程前进兵粮业经支给。犹喋喋以口食不继为词。希冀邀誉市恩。竟不顾众心摇惑。此类难以枚举。朕是以但饬其驻乌噜木齐。联络声援。不使偕众统兵进发。盖早知其中无定见。全不察事理之轻重也。兹当伊犁久经平定。回部率属归诚。所办者仅一潜踪伏莽之逸贼耳。而永常始则未知确实。疑系穷夷自相劫掠。奏请带兵追逐。意尚近于奋勉。迨一闻阿睦尔撒纳在逃之信。忽尔畏葸乖张甘心偾事实出情理之外若不重治其罪何以任将帅而励戎行永常著革职拏解来京治罪。定西将军印务前有旨著策楞补授。今观策楞、竟不能自发一谋。自出一虑。惟听永常妄行调遣。恐不能胜将军之任。策楞、著仍在参赞大臣上行走。即日带兵前往。其定西将军。著扎拉丰阿补授。　　

○谕军机大臣等、吴达善奏、刘统勋准永常来札。檄调甘肃绿营官兵援剿。所办甚属错谬。阿睦尔撒纳、系闻军营大臣参奏。畏罪潜逃。岂能遽犯巴里坤。致为边患。试思从前噶尔丹策零时。尚不能轻犯边境。况阿睦尔撒纳、素为众恶。又复负恩逃窜。人人恨其反覆。即伊兄弟妻子。亦尽离心。以一穷蹙亡命。何能飞度巴里坤、哈密。而须尽徵内地绿旗兵于数千里外。为拒守计耶。且现据北路官兵。将附和逆贼之包沁首恶就缚。党羽歼除。军威已振。西路兵力不为不敷。与其调兵。何若勤办马驼口粮。应现兵之用。刘统勋尚为稍知事体者。何一接永常来信。竟不详加审度惶遽若此。定西将军。已著扎拉丰阿补授。著速传谕刘统勋、令其就军营现有官兵。料理马驼口粮。即日前进。如回肃办理。尚需时日。并传谕吴达善、令其就近速为筹备。或调营马。或另行购买。其价值不拘成例。一面报知该协督即于甘肃一带。分槽餧养。听候调遣。若购得膘壮之马。即先行解送军营。　　

○又谕曰、刘统勋奏、请驻哈密筹办进兵事宜。甚属错谬。朕初不意刘统勋亦张皇失措。茫无定识。至于如此。业克明安宰桑扎木参等。久经内属。来求倚托。必无被贼煽诱。转相窥伺之事。此特永常望风疑畏。自行惊扰。所称目睹情形者。岂果实有确据耶。阿睦尔撒纳、在此时不过一亡命逸贼耳。况素为诸部所恶。人皆切齿。其北路同叛之包沁等。已被擒戮。焉能一时鼓动诸部。飞越数千里至巴里坤。此事理所必无者。军营众心所恃。全在领兵大臣。今一将军、一总督、一都统、无端自相惊怖。舍穆垒而回巴里坤今又议舍巴里坤而就哈密。军心其何所恃。刘统勋著严行申饬。仍令速遵前旨。即筹办马匹口粮。尽现在兵数。或三千。或二千。克期进发。现已一误再误。岂容更为犹豫。在刘统勋军务原非所谙。但识见乖谬至此。实出朕意料之外。此时台站偶断。只应亟筹安接。以通伊犁声息。所发班第等报匣。何至尽行缴回。竟漠然置之度外。是何心耶。著一并严行申饬。报匣仍发回。　　

○又谕、据永常奏、请派兵七八千名进剿。今仅有五千八百余名。先办理马驼口粮。以利遄行等语。所奏益为迷谬。阿睦尔撒纳之力。断不能据有伊犁。所依附为恶者。不过阿巴噶斯、哈丹、数人耳。今入觐诸台吉宰桑等。俱云四卫拉特。多系阿睦尔撒纳仇讐。前来入觐时。即已各饬游牧。豫为防范。永常闻阿睦尔撒纳潜逃。即心神扰乱。一似贼众已全收准部。非大兵不能恢复者。是以将伊拏问。著传谕策楞、速整现有之兵相机前进。俟扎拉丰阿、玉保、到时。与噶勒藏多尔济等台吉宰桑。会商剿贼。通信伊犁。至台站断绝后。发还班第等奏匣。永常理应收贮。俟接续后。仍行发往。乃遽尔缴回。是置班第等于度外。永常忍心若此。实出情理之外。若永常、策楞在伊犁。他人或弃置如此。伊能甘心乎。永常业经拏问。著策楞即派委干员。严加看守。如或畏罪自戕。惟策楞是问。　　

○又谕曰、哈达哈等奏、讯问包沁总管阿克珠勒供词。及现在派兵百名。令出边卡。收我被截之兵。并擒生问信等语。阿克珠勒所供哈萨克助兵一万。与阿巴噶斯、哈丹、万人会合抢掠伊犁。现在哈萨克情形。何能出兵万计。而阿巴噶斯等户口。仅及三千。阿睦尔撒纳游牧。业经收获。包沁复被歼灭。安得更有万人。此皆伊等张大其词。以摇惑众听。哈达哈等全未度量事机。惟过计豫防。实为怯懦至成衮扎布、塔勒玛善、俱系堵截贼众之兵。既未遇阿睦尔撒纳。即应会兵同来。今伊等现住何处。卡外被截者何兵。被何人所截。奏内均未声明。如果兵少被截。再增派二百人续进。今计前至察罕呼济尔。不过一月之程。愈速愈合机宜。阿兰泰等、即将现有兵丁马匹。通盘计算。一面奏闻。一面俟阿玉锡、丹津、到时。奋勇前进。以期剿灭逆贼。此次进兵。以休养马力为要。可令每兵一名。带马四匹。多备三四月口粮。将汗哈屯乌梁海、及收获各游牧马匹。查明应用。如马力平常。即酌量购买。勿拘成例。仍将班第信息。及现办事宜。速行奏闻。　　

○命传谕准噶尔部众曰、阿睦尔撒纳、负恩逃叛。造言煽惑。尔厄鲁特之众。闻风惊扰。莫知适从。势所必有。朕亦不加罪责。现在阿睦尔撒纳、虽潜踪未获。朕已两路发兵追捕。必被擒获。况听伊调遣逃遁之包沁总管阿克珠勒等、已为喀尔喀亲王巴雅尔什第等擒剿无遗。贼党愈孤。众所共悉。朕前因尔等连年争斗。不获安生。特发两路大兵。救民水火。西路之兵。未尝稍有侵扰。惟阿睦尔撒纳为北路向导。恃威凌夺。惧罪潜逃。今伊妻拏游牧。已全行收获。尔等惟各矢诚心。保护游牧。大兵一进。派兵协助。若有擒获阿睦尔撒纳者。朕必加以重恩。特传谕两路游牧人众知之。　　

○辛卯。谕、今年江苏所属州县。夏间雨水过多。洼地田禾被淹。秋后又间有虫灾。已屡经降旨。令该督抚加意抚绥赈恤。并截留漕粮。拨运粟麦。以资接济。但该处现有灾伤。民力未免拮据。现在漕粮将次开徵。除遵旨截留外。著将灾地应徵处所。加恩改收折色。以纾民力。该督抚查明。分别被灾轻重。一面奏闻。一面办理。以示轸恤灾黎之意。该部遵谕速行。　　

○谕军机大臣等、玉保奏、询据宰桑巴桑策伯克称、阿睦尔撒纳逃窜未远。速进兵赴察罕呼济尔等处。必被擒获等语。所见甚是。著将玉保原奏。钞寄哈达哈等阅看。速即进剿。如有需待之处。暂据形胜。通信西路。并力擒拏。毋自委靡。　　

○壬辰。吏部疏言、各省开参疎防。多未画一。请嗣后失事地方。系吏目典史管辖。将吏目典史查参。如系巡检管辖。止将巡检查参。从之。　　

○户部议准、贵州巡抚定长疏称、宣威产货无几。木通河、大水塘、无庸设口。惟于兄姑设口收徵。黑章、响水有小路透漏。应拨役稽查。从之。　　

○蠲免江苏宝山县迁筑抄塘压占穵废田、二顷三十亩有奇。银、三十两七钱有奇。米、豆、五石九斗有奇。　　

○癸巳。上御依清旷。勾到云南、贵州、四川、广西省、秋审情实罪犯。停决四川省绞犯一人。余一百四人、予勾。　　

○甲午。谕军机大臣等、哈达哈等奏亲王成衮扎布、护军统领塔勒玛善领兵擒获包沁之萨尔坦。杀死三十人。逃出十余人。所获牲只。请分给众兵充饷等语。此次遇贼。虽有斩获。亦因贼少始能若是。且尚有逃者。若遇大队贼众。伊等退避。亦未可定。即如军行马力疲乏。自当更换所获马匹追袭。何得任其逋逃。成衮扎布等、选软积习。朕所素知。伊等毋庸议叙。仍著饬行。其余台吉官兵。俱著查明报部议叙从前擒获阿克珠勒之扎布。及杀贼之阿裕什巴尼朋楚克等。俱著赏银五十两。收获牲只什物。仍照所奏赏给又据萨尔坦供词。有哈萨克锡喇、与噶勒杂特塔本、集赛、人等。共抢掠伊犁之信。现在哈萨克锡喇、已经入觐。伊弟塔斌、又释我被获兵丁。与永常通信。岂复有抢掠伊犁之事。明系贼党扬言。哈达哈等、惟据供陈奏。似此不经之言。皆信以为真。而视班第等于膜外。伊等即不欲通信班第。亦当虚设一词。画一策。何竟置之不论。朕思之殊为愤恨。且为伊等耻之。再班珠尔等、乃阿睦尔撒纳同党。其妻子属人。俱当赏给功臣。但解送需时。若赏给此次效力之喀尔喀等。能保其不致逃窜否。如恐滋事。即解送京师亦可。至扎拉丰阿、玉保等、由阿济必济前往西路。如需带兵数百名。哈达哈等即行派往。断不得以北路用兵为词。著一并传谕伊等知之。　　

○户部议覆、云南巡抚爱必达奏称、滇省运铜。应照黔省运铅例。沿途船只。专责运员随时办理。无庸会同地方官逐节换船。其稽查催趱事宜。仍遵往例。应如所请。从之。　　

○乙未。上御澹泊敬诚殿。业克明安台吉巴桑、和硕特台吉色布腾等入觐。各赐冠服银两有差。　　

○赐扈从王公大臣并蒙古王公台吉等食。　　

○御依清旷。勾到广东、福建省、秋审情实罪犯。停决广东省斩犯一人。改遣福建省绞犯一人。余一百三十九人、予勾。　　

