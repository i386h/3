<!-- { "loadSidebar": true } -->
○庚寅。谕曰、从前宗室王公等。往往遣属下官员、及太监等。向外官说事。自皇考临御。整饬肃清。今贝子弘旿、因庄头事。遣护军校刘成泰、请托通永道宋英玉。此皆朕过宽之故。若不严行整饬。则渐积成风。久之阿哥等亦相率效尤。可乎。前因绵德向礼部郎中秦雄褒相馈书籍等物。革伊王爵。弘旿岂竟不知。今敢遣人向地方官请托。此事断难宽贷。著将弘旿贝子、都统。全行革退。仍交军机大臣、会同宗人府议处。将此旨通行晓谕。嗣后务各凛遵。若似此滥行。断不宽贷　　

○又谕曰、三法司题覆、直隶获鹿县民李三邦年、因奸杀死伊妻李氏、并砍死伊嫂戎氏一案。按律定拟斩候。已依拟行矣。李三邦年因伊妻李氏、与人通奸怀孕。用刀砍死。复妄生猜疑。至伊兄李大邦年屋内。乘伊嫂戎氏卧炕。立时砍毙。此等凶犯。地方官自应迅速审办定拟。俾凶顽知所惩创。乃此案、该省自四十二年正月呈报。直至十月二十七日。始行审拟具题。虽本内声明封印、及承审公出、监犯患病各日期。而细核案情。并非难办。其为藉词延玩。实属显然。向来审案定有展限日期原因地方或有紧要公务。或案涉疑难。人证不齐。未能速结者。准其于本内声明免议。乃相沿日久。地方官恃有此例。既扣公出日期。又扣监犯病限。重叠声请。冀图延缓。该上司亦任其托故。不加督责。州县公出。尚有文报日月可稽。至监犯患病。多有勒取医生出结。随详具报。尤属无凭稽核。陋习如此。尚复成何治体。朕临御四十余年。于钜细政务。励精图治。未尝片刻自安。此中外大小臣工。皆所共悉。自应仰体朕意。各加整顿。何至任意延搁。竟置公事于不问耶。外省此等积习。直隶如此。即各省皆所不免。著传谕各督抚。嗣后办理案件。务须督率属员。振刷精神。一切案件。速行完结。毋得藉有扣限。托故稽延。将此通行饬谕各督抚知之。至此案非寻常凶犯。又非难办之案。乃恃限迟延。不可不示以惩儆。著将周元理、并承办此案各官。一并交部议处　　

○谕军机大臣等、諴亲王弘畅奏、郭天玉控告伊弟贝子弘旿庄头卢密讹占旗地一案。交军机大臣、会同刑部查审。究出弘旿差遣刘成泰、将卢密呈词。送通永道衙门。该道宋英玉接收。随批遵化州、转行玉田县办理。该县金之忠、随将卢密释放等情具奏。披阅之下。深为骇异。直省为三辅近畿。所有王公大臣旗庄地亩。均坐落各该州县地方。周元理身任总督。自应持正秉公。毫无瞻顾。遇有案件。董率属员。据实审办。其属员内。如有瞻徇私情。审办不公。亦应据实查明参奏。方无忝察吏之任。今宋英玉于卢密一案。竟敢公然受弘旿嘱托。批准办理。且以外省道员。公然与乾清门行走之贝子等。执手问好。周元理不可诿为不知。自当早行诫饬。俾属员知所畏惮。乃竟毫无整饬。所谓察吏者若何。若明知不办。则其居心更不可问。直隶吏治废弛若此。周元理实难辞咎。著传旨严行申饬。此案宋英玉已经革职治罪。周元理姑从宽免其深求。仍照例交部议处。嗣后如再有似此案件。恐周元理不能当其咎也。将此传谕知之　　

○又谕、据姚立德奏、河南祥符、陈留、兰阳、仪封、考城等五汛。堤工卑矮。应豫为筹办。及早加高。约需土方价银四万两。请于藩库内拨用。匀作两年。于河银内照数扣还归款等语。自应如此办理。著即于该省藩库内。拨银四万两。督率河员。赶紧实力妥办。但黄河水溜沙重。必须河底刷深。湍流畅驶。方不致沙停水缓。若仅将堤岸加高。不为疏刷深通。以致沙底停淤。日渐加长。则堤愈加而河底亦随之愈高。设遇盛涨陡发。稍有溃决。沿河一带。为患转甚。不可不豫为之计。著传谕姚立德、一面将祥符等汛各堤。酌量加高。仍一面将河身淤浅处所。设法疏挑。务使大溜畅刷。一律深通。不致稍有淤垫。以为久远安澜之策。将此由四百里传谕知之。仍将如何设法办理情形。迅速覆奏。寻奏、祥符等五汛堤工。因上年长水漫滩。滩地停淤。故较他汛卑矮。自竭力疏浚以来。复筑顺堤河头、草土夹坝。河流顺轨。其浅处溜势湍激。日渐宽深。无虞停滞。至加培堤工。当逐处履勘。期归实用。报闻　　

○吏部议覆、调任两广总督杨景素等奏称、上林县地方辽阔。猺獞错居。请改为繁难苗疆调缺。该县南境思陇驿地方。为解犯、解饷、必经之地。请添设巡检一员。裁事简之该县甘蔗司巡检移驻。作为苗疆调缺。其甘蔗原管地方。就近拨归土田州州同兼管。俱应如所请。从之　　

○五经博士周景浚病休。以其子附生邦泰袭职　　

○是月。湖南巡抚陈辉祖奏、宝武局于乾隆三十七年以前。因修城建堤需项。节经加铸充用。嗣因滇铜减买。递压卯期。复暂停加铸。查该局额炉二十座。今专办正铸。请减留十炉。归并办理。至其配用铅觔。向系黑白各半。而铸钱未能如式。并请全用白铅。其所余黑铅。楚省现有应补军需铅弹。即以此拨买补额。均有裨益。下部知之　　

○河南巡抚郑大进奏、三月初五六日、通省具报得雨。有二寸至五寸者。有至八九寸者。惟卫辉、彰德、开封、及怀庆属之修武、原武、武陟、各县。尚未并沾渥泽。大势山泽气通。可望甘霖大沛。得旨、尚未得沾渥泽。为之廑念益切耳　　

○四川总督文绶、提督明亮奏、两金川办理屯务。应拨杂谷兵户、赴屯垦种。其素有产业者。不免安土重迁。今查愿往兵、共一百五十户。计男妇大小三百六十五名。现拟分地安插。如小金川之大板昭、丹札寨、各五十户。金川之卡卡角、沈角沟、各二十户。卡尔金十户。责成分驻员弁管辖。并给口粮耔种牛具如例。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五十三


大清高宗法天隆运至诚先觉体元立极敷文奋武孝慈神圣纯皇帝实录卷之一千五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。夏。四月。辛卯朔。享太庙。遣諴亲王弘畅、恭代行礼　　

○谕、河南省开封、彰德、卫辉、怀庆、河南、五府属。今春雨泽愆期。节经降旨。酌借口粮耔种。并将本年地丁钱粮。及上年出借未完仓谷。概予停缓。又令查明该五府极贫下户。加恩酌给月粮。俾穷黎不致失所。现在该省设坛祈祷。尚未据报得有透雨。朕心深为廑念。因思清理庶狱。亦感召天和之一端。著该抚将开封等五府属。所有军流以下人犯。查明分别减等发落。其因事牵连拘系者。亦即审明省释。至寻常案件。并著速为完结。毋得稍有稽延。以冀甘膏早沛。该部遵谕速行　　

○又谕。昨以兵部侍郎蒋元益、年已衰老。降旨休致。伊上年尚在江西学政之任。其年力如何。该抚岂未深悉。乃海成、始终并未据实陈明。又如已故广东学政汤先甲、从前未据该督抚奏及衰病情形。直至伊任满进京。虑其召对时、经朕看出。杨景素、李质颖、始以一奏塞责。可见外省督抚。率以沽名为念。但知将该学政保奏堪用道府。而于其年老有疾。不能胜任之处。不肯秉公陈奏。殊属非是。海成、杨景素、李质颖、俱著交部议处　　

○调正白旗蒙古都统迈拉逊、为镶蓝旗满洲都统。以宗人府古宗正豫亲王修龄、为正白旗蒙古都统　　

○壬辰。谕军机大臣等、今日福建漳州镇总兵孙猛、到京陛见。朕因其取道山东赴京。于召对时。询以东省雨水情形。据称、经过兖州各属。至德州一带途次。目击麦苗待泽尚殷。大田亦未经播种等语。看来东省雨泽。究未沾足。国泰节次奏报得雨。不无粉饰。或虽经获雨。而所报分寸。不尽确实。国泰、身任封疆。当以民事为重。地方果有早潦。自当据实陈告。岂可稍为隐饰。著传谕国泰、即将该省各属。现在曾否复得透雨。及大田曾否一律播种情形。均即据实详悉覆奏。将此由四百里传谕知之　　

○宗人府等衙门议奏、已故减恪亲王允秘、于卢密与郭天玉、争地步讼一案。辄收受银两地亩。应照例追夺王爵。并将收受谢银。差人嘱托外官之已革贝子弘旿、照例圈禁。得旨、諴恪亲王、已经薨逝。所议追夺王爵之处。著宽免。至諴亲王弘畅、于郭天玉呈控卢密时。若不据实陈奏。或经他处告发。自应治以应得之罪。今弘畅据情入告。与兄弟不睦。本不相涉。且此案弘畅业有应赔之项。著加恩免其处分。弘旿已经革去贝子。亦著加恩免其圈禁　　

○以浙江绍兴协副将弓斯发、为黄岩镇总兵　　

○癸巳。上还宫　　

○谕、现在将届夏令。京师尚未得有透雨。市间粮价。恐未免稍昂。自宜豫为筹画。俾民食益加充裕。著照向例。于五城设厂。酌拨米麦平粜。所有应办事宜。著该部即速妥议具奏　　

○谕军机大臣等、昨郑大进来京陛见。召对时。询问荣柱、居官办事如何。据奏、荣柱才具本优。操守亦谨。但恐少年时露高兴。伊每加裁抑。望其成就等语。郑大进据实陈奏。颇得大臣之体。朕深为嘉许。荣柱、才具原可造就。所以不即用为巡抚者。原望其历练成材。再加擢用。从前徐绩在河南时。伊实未免高兴。徐绩亦意存迁就。不能董率训诫。是以将伊改用侍郎。至荣柱、系德福之子。伊见文绶之子国泰、擢任巡抚。未免心存希冀。岂知朕于用人之际。权衡高下。一秉至公。不肯丝毫假借。即国泰之用巡抚。亦因其近年办事克勤。并非因看文绶颜面。至德福以资深年久。用为尚书。又岂肯因德福遂加恩其子乎。郑大进此奏。实于荣柱有益。伊若能虚心受善。愈加勉励。诸事谨饬。自能长受朕恩。若因此稍生嫌隙。则是自取咎戾。朕不能为荣柱宽也。将此传谕荣柱。至郑大进现在京师。并将此旨。交伊阅看　　

