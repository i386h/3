<!-- { "loadSidebar": true } -->
○谕军机大臣等、昨据永州镇总兵顾鋐奏、拏获传布谣言。及翦辫匪犯二摺。系由驿六百里。及八百里。先后拜发。业经降旨将顾鋐交部严加议处。并传谕定长等。将伊平日居官如何之处。查明具奏。乃今日复据伊八百里递到奏摺三件。暨顾国泰诗集一册。似此荒唐谬妄。实属丧心病狂。已降旨将顾鋐革职。著定长即将伊锁拏。派委妥员严行管押进京。交军机大臣究审。并饬沿途小心防范。勿得稍有疎虞。顾鋐如此举动乖张。则其平日之妄作妄为。必有类此出于情理之外者。该督抚岂竟毫无闻见。保以不及早参奏。定长素性疲懦。于此等人。每务姑容。殊属非是。著即将顾鋐任内。种种乖谬不法劣迹。据实查明具奏。如稍涉瞻顾回护。则是自取罪戾矣。至顾鋐昨日所奏拏获二案。已谕方世俊。就近查讯。有应根缉要犯。即上紧查拏。并谕定长悉心研究。追求正犯踪线。今复据盘获带有牛内头发之僧人觉性等五名。并著交定长方世俊一并严切详鞫。不得因顾鋐为人荒谬。遂并其所奏之事。亦不认真查办。以致因噎废食著传谕定长等即速审明。务得确情。详晰覆奏。所有顾鋐奏事原摺。并著钞寄阅看　　

○又谕、据吴坛奏近因查缉割辫匪徒。于苏州城外。访出久经奉禁之大乘。无为。二教经堂十一处。并将各堂师徒工伙住宿在堂者七十余人。全数拏获等语。邪教久经严禁。该犯等何得尚敢潜开经堂。聚徒传教。今既经搜拏破案。自应彻底清查。严行惩治。此等邪教。莫甚于直隶之宣化府。前经屡犯屡惩。昨亦因盘缉割辫匪犯。获有图谋兴教之案。除究出逆词。另行按律从重办理外。其实在从教怙恶不悛者。并改发新疆。即始从而后改者。亦予以杖徒。俾庸众知所炯戒。不敢复蹈法网。江南此等案情。向未办及。不可不多办数人。以儆将来。或其中亦有如宣化之逆词。或其中即有割辫匪犯在内。及相干涉之处。更不可不悉心根究。著传谕彰宝。即速亲提各犯。逐一研讯。分别定拟。毋得少为轻纵　　

○又谕、据四达等奏、查审张廷瑞、因家财细故。捏造逆词。陷害亲叔张如岧一摺。此等逆犯。自应处以极刑。已于摺内批示矣。前阅张廷瑞原呈。称系安邑县生员。更非无知愚民可比。乃敢任意编造逆词。尤为可恶。学校中有此败类。该学政及教职等。平日所为管教者何事。著传谕四达。苏尔德查明张廷瑞。系何项生员。因何得以潜踪外出。于审拟完案时。将学政吕光亨、及该学教官、一并严行参奏。听候交部从重议处　　

○予故苏尼特贝勒甘珠尔致祭如例　　

○乙酉。上行围　　

○谕军机大臣等、连日据永州镇顾鋐驰奏、拏获传布谣言。翦割发辫匪犯数起。已谕定长等。悉心研究。务得确情。今提督福永。亦据顾鋐禀报情节。具摺奏闻。已于摺内批示顾鋐以此等缉匪事件。叠用八百里驰递。过涉张皇骇人观听。且以寻常条奏、及陈请陛见。并将顾国泰诗册。一并附呈。实属丧心病狂。已降旨将伊革职拏问。观其举动乖张若此。所获各犯。亦恐不无妄供诬赖之弊。但此等游方僧道。形迹既涉可疑。而谣言帖内。又有异样字迹。或果与匪徒交涉。或别有邪术流传。均未可定。该督等务须平心静气。反覆研鞫。俾无遁情。不可因顾鋐之人不足取。心存成见。致令情伪难分。如能审有端倪。即须根寻踪线。速获正犯。以靖地方。若审明实无影响。亦即取保省释。勿累无辜。设系兵役等。有心诬陷。并将栽害之人。从重治罪。如此分别办理。方不致失之枉纵。至永州。仅属一隅。所获即有数案。其余各属。何未闻获有匪犯。则所谓认真查缉。仍系虚应故事。著该督等再行严饬所属。上紧查拏。勿稍疏懈。并谕文武大小员弁。知顾鋐之获罪。乃其荒唐乖谬所致。伊等若因此稍怀畏惧缉捕不力。是又因噎废食其取戾更重矣著将此一并传谕程焘知之。仍即速行回奏　　

○刑部议覆、江苏巡抚彰宝奏、原任两准盐运使卢见曾。隐匿提引银两私行营运寄顿。照例拟绞监候秋后处决。应如所奏。从之　　

○是日、驻跸扎克丹鄂佛罗大营　　

○是月直隶布政使观音保、按察使周元理覆奏、翦辫匪犯。现督属查办。务期必获。得旨、汝等徒为此言今所获要犯为谁　　

○两江总督高晋覆奏、冯钤奏称宿州拏获之匪犯张四、讯系即张四儒。供出徐州赵三诱令割辫。解交臣处究审一案。饬员赴徐州府搜查。并无赵三踪影。臣亲提张四研讯。据供前认为张四儒、及赵三诱令割辫之处。均系受刑捏造。并非张四儒。亦无赵三其人。查张四儒。系东省拏获匪犯斩贯子。供出之人现咨明山东。将靳贯子解来江省质认。以定虚实。得旨、此人已提至京。将张四亦严押送京可也　　

○又奏、拏获割辫匪犯。所供多系奸僧指使。是僧道急宜清理。但恐奸僧不仅江南。各省皆有。得旨、且自汝省实力行之。又称、请将稽查僧道之例。再行申明。于清本澄源之道。似有裨益。得旨、恐未必在此。而反致滋扰。又称、臣于匪徒竭力办理。不敢徒托空言。得旨、许久尚未得一要犯。何谓非空言耶　　

○又奏、请从僧道年终奏报之例。得旨、此亦治标而非正本澄源之论。况此时更不可行俟事后再讲　　

○江苏按察使吴坛奏、查办匪徒情形。得旨、汝等在部中。尚为出色好司员。一至外省。即变为模棱养高之恶习。实属可恶。且此事特旨交汝。即驰驿何妨。而缓缓摺奏。究无一切实语。实孤朕望。不知恩之物耳　　

○湖北布政使闵鹗元奏、游方僧道。勿藏奸伪。请嗣后止许在本处寺庙焚修。游方不得过本管府属。得旨、此事可缓　　

○协办大学士公副将军署云贵总督阿里衮、云南巡抚明德奏、永昌、普洱两路军粮。派拨采买三十余万石今岁来年。俱已敷用惟沿边土司所属先经缅匪蹂躏。田地荒芜。请于今冬查明缺乏耔粮牛力之家。于明春借给银两。令其购办。普行耕种。俟秋后按照时价交米还项。不敷军粮。即在各该土司地方采买。得旨嘉奖。



大清高宗法天隆运至诚先觉体元立极敷文奋武孝慈神圣纯皇帝实录卷之八百十七　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。九月。丙戌朔。上遣额驸福隆安、赴避暑山庄、皇太后行宫问安　　

○行围　　

○谕曰、四达等、审拟张廷瑞。编造逆词。图害伊叔张如岧一摺。已批令三法司核拟速奏矣。至摺内请将张如岧父子。一并缘坐。虽系照例问拟。但张廷瑞。因图分家产。怀挟私怨。以致编造逆词。希图陷害伊叔。今若仍将张如岧亲属缘坐。则反中张廷瑞诬陷之计。不足以昭平允。所有张如岧。及其子张廷璋等。均著免其缘坐。其张廷瑞之父母妻女。仍行按律定拟　　

○兵部等部议覆、两江总督高晋奏、部议裁汰京口将军标。左右二营官兵案内。实应裁马步守兵八百五十五名。请酌留二百名。添拨镇江城守营。派拨千总、把总、各一员。经制外委二员。额外外委一员。酌分汛防。其余应裁兵。于镇江城守营。及附近京口十三营。遇缺轮补。应裁官弁。仍照原议办理。至京口水师营。现改归总督专管。向来将军、副都统、分别轮查之处应停。其将军等坐名敕书。有管辖绿营字样。水师副将传敕。高资营都司关防。均有将军标字样。应换。再京口副都统。所需随从人役。向于绿营拨用。今请照浙江乍浦副都统之例。添设经制。均应如所请。从之　　

○又议覆、山西巡抚苏尔德奏、酌拟陕西拨解晋省补缺营驿马各事宜。一、陕省余剩马、实解晋省数目。应豫先知会。以便将各营报倒马。扣缺豫备拨补。一、晋省蒲州、与陕省按坏。马匹到境。应委员接收。即由蒲州一带各营。挨次拨补。余马解省办理。一、解到马、先尽绿营并各州县驿马拨补外。如有余剩。再拨满营。一、河南与陕西接壤。应解河南马。即由陕径解至豫。毋庸于晋省替换拨解。一、晋省拨补余剩马。全数存留省城标营。另于附近邻省营分内。照数抽换拨往。一、晋省驿马。除零星分数不拨外。余请一体拨补。一、由蒲州接收马匹。递解省城。以及余剩。拨解邻省。沿途照料兵丁。照例日给口食银。一、马匹到省。未补以前。照例备餧养草料。均应如所请。从之　　

○以江西九江协副将于秀、为湖南永州镇总兵　　

○缓徵甘肃皋兰、金县、渭源、靖远、陇西、伏羌、会宁、通渭、镇原、庄浪、固原、盐茶、安化、武威等、十四厅、州、县、本年旱灾额赋　　

○予福建台湾水师营遭风淹毙兵陈御等。赏恤如例　　

○旌表守正捐躯之山西稷山县民乔三斌妻常氏　　

○是日、驻跸依绵峪大营　　

○丁亥。上行围　　

○谕军机大臣等、昨据吴坛奏、于苏州城外。访出久经奉禁之大乘、无为、二教经堂。拏获各堂师徒七十余人一摺。业经降旨彰宝。悉心根究。严切定据。今据彰宝奏称、教中之人。非僧非道。惯与各处水手。暗地往来。招接存顿等语。此等邪教。久经严禁。该犯等尚敢潜设经堂。聚徒传教。已属不法。且苏州远通海洋。而所属又跨连数郡。该犯等竟敢与无藉水手。往来牟利。更恐滋生事端。即潜谋割辫之正犯。或隐窜其中。或交通勾结。均未可知。彰宝务宜逐一研鞫。毋得稍涉含糊。至近日直隶宣化地方。获有图谋兴复无为邪教之案。其中并究出悖妄逆词。另行按律办理。今苏州查出经堂。如究有悖逆书词。即应照宣化之案办理。不可稍存姑息。所有查办宣化原案。并著钞寄。将此传谕知之　　

