<!-- { "loadSidebar": true } -->
○上诣皇太后行宫问安。　　

○谕、各省学政。已届期满。直隶学政。著庄存与去。河南学政。著李宗文去。安徽学政。著刘墉去。湖北学政。著毛永燮去。四川学政。著史贻谟去。云南学政。著叶观国去。广西学政。著陈桂洲去。张拜赓、著调江西学政。张映辰、著调陕西学政。江苏学政李因培、山东学政谢溶生、山西学政蒋元益、贵州学政眭朝栋、湖南学政毛辉祖、浙江学政窦光鼐、广东学政陈顾＜氵联＞、福建学政李友棠、俱著仍留原任。　　

○军机大臣等奏、据定边右副将军兆惠、奏请拣选索伦达呼尔侍卫、拜唐阿等十员。赴伊犁差遣。臣等拣选得侍卫特音保等、带领引见。得旨、特音保、达桑阿、达克塔纳、爱普萨、赛伸保、南田保、满珠、噶尔玛、巴沁保、扎慎保、俱著遣往伊犁。交与兆惠差遣委用。　　

○以故云南禄丰县南平关土巡检李毓俊子镇平、袭职。　　

○癸巳。谕、晋省岢岚州等处。因上年收成歉薄。先后借出常平仓谷三十三万二千余石。今岁秋成丰稔。例应徵收还项。但念该处承上年歉收之后。若与各项钱粮。一时并徵。民力不无拮据。著将岢岚州、并岚县等十四州县。所有借出常平仓谷。分作两年徵还。以纾民力该部即遵谕行。　　

○以故四川上八义土百户、扎什南全子阿旺、湖南添平所遥望隘、世袭把总、陈嗣绍孙永朝、休致添平所长梯隘、世袭把总覃远琇孙先柱、均袭职。　　

○甲午。孝敬宪皇后忌辰。遣官祭泰陵。上诣皇太后行宫问安。　　

○乙未。礼部议覆、广东巡抚鹤年疏称、暹罗国王森列拍照广拍马呼陆坤司由提雅普埃、向化输诚。遣使表进方物。查与按期进贡之例相符。应准其进贡。所带货物。在粤发卖。免其徵税。再该国王之印。系康熙十二年铸给。今将旧印缴销。臣部铸给清篆新印。从之。　　

○以广西义宁陆路副将王运洪、为河南南阳镇总兵。　　

○福建巡抚钟音疏报、闽、侯、等县、升科田地、一十八顷三十二亩。福清同安等县、报垦田地、共四顷十一亩有奇是月漕运总督张师载奏报、漕艘回空情形。得旨、览奏俱悉。明年南巡。尔所属漕兵本属无涉。莫又令其修饰外观。以致有卢鲁生之流。尔其明将此旨晓谕。即如船头各设一香案有何益处。徒生彼宵小邪议。甚无谓也。　　

○山东巡抚爱必达奏、东省本年入秋后。雨水过多。运河泛溢。兖州府属之鱼台、金乡、济宁、峄县滕县、五州县各村庄。民房被淹。多有倒塌。现饬查勘抚绥。得旨览奏俱悉。被水处所。加意抚绥。督率属员妥为之。　　

○湖南巡抚陈宏谋奏各属社仓。有社本不及千石者。请于常平仓内、拨给分贮。查乾州永绥、二厅。华容、永定、二县。止谷一二百石。请拨借八百石。永顺、保靖、桑植、慈利四县。止五六百石。请拨借五百石。俟社本充裕。仍归常平得旨允行。　　

○山西巡抚兼管提督明德奏、杀虎协、弓箭马兵二百五十六名。步兵止二十五名。藤牌兵一百九十九名。是藤牌步兵。多于弓箭步兵数倍。请将藤牌兵内、以九十九名、改为弓箭步兵。得旨允行。　　

○九江关监督办理窰务尤拔世奏、请将监督养廉一万一千两。照道府本任、支领二千两。其余九千两。移为烧造瓷器之用。得旨、此皆细事不足较。至汝在凤阳关。将部驳普福不应免之项。沽誉宽免。且又不豫奏请旨。是属何心。汝其明白奏来。　　

○署陕西巡抚卢焯奏、现在成熟。请于司库内动银十万两。于各处采买谷、米麦、以足仓储。得旨、如所议行。但严察于中取利者可耳。　　

○两广总督杨应琚奏、东省各营兵。有专以大刀应募者。查大刀近便不如腰刀。及远不如枪箭。乃潮州镇属各营、右翼镇属南雄协、琼州镇属万崖二营、惠州协东莞营、共配大刀三百八十九口。兵额数如之。此项兵实系无用。请改为鸟枪弓箭手。其愿习大刀者仍听兼习。不得专以此应募。得旨、是。如所议行。　　

○广东巡抚鹤年奏、武乡试定例、于十月初试外场。十三日试内场。但粤东风雨靡常。武场考试。全赖天气晴明。或遇阴雨。即须暂停。臣与督臣、谨拟定于九月二十六日开围。早办四日。遇雨暂停。俾得料理从容。得旨览。　　

○又奏、查广州府属之番禺、花县、肇庆府属之阳春、此三县徵收民米内。另有一种、名为厨房米。又称宫眷米。共计一万二千余石。其米必须细长洁白。方准收纳。每年兑解道仓。借给旗营俸米。此米产既不多。价亦较贵。重为民累。请嗣后照各属米谷。画一徵收。此项米禁革。得旨、好。甘肃巡抚吴达善奏、甘省收成丰稔。惟武威县属、被旱五分。平番县观音渠、被水成灾。庄浪满城、被雨冲倒衙署兵房百余间。已分别抚恤修理。得旨、览奏欣慰。其被灾者。加意抚恤之。　　

○又奏、由哈密至巴里坤。中隔山岭一道形势陡峻。冬月雪积冰坚。难于跋涉。请拨巴里坤防兵七十名。哈密防兵五十名。委弁督率。随时修理。得旨甚好。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百二十一


大清高宗法天隆运至诚先觉体元立极敷文奋武孝慈神圣纯皇帝实录卷之五百二十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。闰九月。丙申朔。上御万树园幄次。赐扈从王公大臣、蒙古王公台吉、及伯什阿噶什、乌巴什、吹扎布、白和卓等食。　　

○谕军机大臣等、据兆惠等奏称、三格、莽阿纳等、接设阿布喇勒等处各台站。所有兵丁口粮。即令各鄂拓克运送等语。朕念伊等数年来从事军营。甚属劳瘁。现在生计不能充裕。此项口粮应动官项给发。如伊等业已运送。即赏给价值。以示优恤。　　

○丁酉。上奉皇太后幸卷阿胜境。赐扈从王公大臣、蒙古王公台吉、及伯什阿噶什、乌巴什、吹扎布、白和卓等食。至己亥如之。　　

○谕前交在京总理王大臣、拣发外省之同知、知州、通判、杂职各员。俱著送至热河引见。其吏兵二部月选各官除王大臣照例验看、给凭赴任外。其应俟回銮后引见者。著一并送至热河引见。　　

○戊戌。谕军机大臣等、据侍卫端济布奏称、青滚杂卜、遣人至哲布尊丹巴呼图克图处、恳求代奏宽宥。并请移至乌梁海、哈喇达尔汉地方居住等语。青滚杂卜之罪。万无可逭。若少可宽宥。朕自当格外施恩。即如车登扎布、虽听信青滚杂卜之言。擅回游牧。然尚无背叛情形。仍派伊所属兵丁、接台坐卡。自可无庸深责。至车布登、显与逆贼同谋。然其人本属糊涂。且系喀尔喀旧人。不忍即治其罪。已令将军成衮扎布、详加体察。再行办理。青滚杂卜、种种不法。非此二人之比。是以降旨擒拏治罪。著传谕哲布尊丹巴呼图克图、不得听其恳求。代为陈奏。此而可宥。国法安在。并著传谕成衮扎布、速遵节次所降谕旨。擒拏青滚杂卜治罪。以昭国法毋致脱逃。　　

○户部议覆、山东巡抚爱必达疏称、金乡、鱼台济宁峄县汶上、邹县、嘉祥、滕县、济宁卫、菏泽、单县、武城、曹县、定陶、钜野、高唐、临清、乐安、寿光、平度、昌邑、潍县、高密、胶州等二十四州县卫暨王家冈、官台、富国、等三场被水民灶地亩。应徵新旧钱粮。暂行停缓乏食贫民。先行抚恤一月口粮。倒塌房屋。给银修葺贫乏农民酌借麦本。应如所请并将乐安寿光、二县。冲损民堤迅即修筑。得旨依议速行又议准、河东盐政西宁疏称、二十一年余引十万道外请添给余引十二万道从之　　

○以故云南南甸宣抚司刁恩赐子铭鼎四川鲁密达则土百户卡交子六七立、均袭职　　

○旌表守正捐躯之直隶曲周县民刘进富女刘氏。　　

○己亥。表守正捐躯之江苏山阳县民卢士亮妻张氏。　　

○庚子。上御万树园幄次。赐扈从王公大臣、蒙古王公台吉、及伯什阿噶什、乌巴什、吹扎布、白和卓等宴。翼日如之。　　

○谕、山东金乡等州县。本年洼地秋禾被水。其成灾处所。已令该抚酌量抚恤。银谷兼赈。但金乡、鱼台、济宁、峄县、滕县、等五州县。地临湖河。被灾较重。若照每谷一石折给五钱之例。价值恐有不敷。著加恩于五钱之外、增给银一钱。俾穷黎籴食宽裕。以示轸恤。该部即遵谕行。　　

○谕军机大臣等、白钟山等奏、因金乡等处被水。请将黄河无堤之处。设法堵截一摺。看来事属难行。黄河至江南徐郡铜山境内。河身窄狭之处。向来北岸、原未设有堤防。今秋因河水盛涨。下游宣洩不及。溢出过多。致金乡等处被水。当亦势所不免然亦只应于积水处所、讲求疏浚。使可即行消涸。若遽议堵截。则势须兴筑堤岸。恐河溜束紧。南岸又不免冲激之虞。徐邳一带城池庐舍。关系匪细。是东省一时未见其益。而江南地面、转恐受患。殊非通长计算之道。此时但当设法宣洩。未便于从未有堤埽之处、遽议兴筑。此奏想爱必达、为东省一时被灾起见。于河工全局。未细加筹画。白钟山、曾任南河。谅应熟悉。现在尹继善遵旨来京。亦不及与伊等会勘。俟尹继善到京时。朕面询情形。或须顺道往勘。另降谕旨。著将此传谕白钟山、爱必达并尹继善知之。　　

