<!-- { "loadSidebar": true } -->
○云贵总督富纲、提督乌大经奏、安南土目黄文桐、现尚驻守宣光。其麻允敏等、俱各回自守。查马白之外。即系黄文桐所驻都竜之地。该土目家在近边。情殷内顾。或不敢遽尔反覆。批、亦不必问矣。又奏、旬日以来。有广西军营兵弁。因迷路误入滇境。臣逐一讯明籍贯营分。遣令回粤。谕军机大臣等、前此官兵由富良江等处彻回。阮惠如果有心拦截。则粤西迷失弁兵。岂能绕道至滇。是阮惠虽至黎城滋扰。于官兵尚不敢肆行伤害。但不知此项官兵赴滇时。系由何路行走。所过该处夷情。情形若何。如尚未遣令回粤。著富纲向其详细询问。令该弁兵等据实说出。勿稍隐饰。迅速奏闻。如已回粤。即著福康安、孙士毅等、详询具奏。其边外土目人等。从前因力不能敌。本多附阮。继见大兵出关。始行效顺。将来有无变更。亦可不必问。至粤西官兵。前据孙士毅等奏、进关者已有五千余名。此摺系二月初十日奏到。迄今已及两旬。曾否又有续出官兵。著福康安孙士毅等、即行详晰查询。据实具奏。至粤省迷失官兵。阮惠不敢拦截加害。得绕至滇省进口。看此情形。尚知畏惧。断不能复至边境滋事。所有滇省马白等关隘。止须照旧时应驻兵数。安设巡防。饬令加意查察。其前调协防之兵。应遵照昨降谕旨。陆续减彻。不必安设多兵。即粤西镇南关一带。亦当俟阮惠敬谨差人到关吁恳。再行相机筹办。　　

○甲寅。谕曰、兰第锡、著调补江南河道总督。其河东河道总督员缺。即著李奉翰调补。此时南河总督印务。著康基田即速驰往清江署理。李奉翰、俟康基田接署后。即行起程。前赴河东新任。兰第锡、俟李奉翰驰抵河东交印后。即行速赴南河。接印任事。康基田、俟兰第锡到任后。再回江宁本任。李奉翰、兰第锡、均毋庸来京请训、　　

○又谕、据穆和蔺奏、查获卖给回人瑜都克等大黄之回人拉浑、民人刘三、审明治罪等语。著照所奏行。前经降旨查获贩卖大黄者。系安集延之人、止将大黄入官。其人逐出。系叶尔羌各城之人。拏解内地治罪。若系商民。将所携物件。尽行入官。从重治罪。诚虑回人愚蠢。向未通晓例禁。遽行严惩。或致妄滋猜疑。谓阻其贸易营生。是以不与商民一例禁办。近复令在彼驻劄办事大臣。明白晓谕。若贩卖大黄。再经拏获。不论何处回子商民。一例严行治罪矣。但例禁申严。专指大黄。恐奉行不善者。搜查他物。无故勒索。耽误回人贸易。仍著各处该管大臣。酌量筹画。尽心办理。　　

○谕军机大臣等、据福康安奏、拏获偷渡人犯七十七名口。俱经分别究办。此等偷渡民人。虽因贸易趁食。然防禁稍疎。即滋弊混。与其禁之于既渡之后。不如明设官渡稽核。给照验放。使民人等知官渡。便于私渡。不待查禁而自归于官渡。现在详悉妥议。另行具奏等语。闽省民人赴台湾觅食。应由海口查验放行。支港口岸。例禁私渡。但闽省地方。诸务废弛。既不能于沿海地方。实力稽查。而官设渡口。又难免兵役等留难勒索。是以申禁虽严而私渡之弊。终未杜绝。今福康安奏请明设官渡。给照验放。以清私渡之源。所筹均属妥协。现在福康安已调任两广总督。其应如何查禁之处。著伍拉纳、徐嗣曾、将摺内情形。详加体访。与水师陆路提督。台湾镇道。会商妥议。定立章程。即行具奏。至闽省吏治营伍。怠玩已极。必须实力整顿稽查。方可稍有起色。即如濂澳汛遗失炮位一案。该处营汛弁兵。装点情节。捏词禀报。经福康安亲往勘查。行至山径险峻之处。舍马步行前进。始将确切情形查明。并究出上年濂澳汛与虎尾汛移换炮位之事。若富勒浑、雅德二人、在彼惟知养尊处优。任听属员禀报。颟顸了事。断不能如福康安之亲历访查。实心办理。今伍拉纳新任总督。地方事件。皆其专责。务宜一切皆照福康安所办。振作精神。与徐嗣曾商酌妥办。以重海疆。不可因福康安已离闽省。稍存疎懈也。将此传谕福康安、伍拉纳、徐嗣曾、并谕哈当阿、梁朝桂、奎林知之。　　

○协办大学士公两广总督福康安奏、安南之事。孙士毅鼓勇于前。疎虞于后。臣此时前往。自以养军威。存国体为要。至阮惠等闻内地四路会剿。势必穷蹙款关。臣必不肯轻受其请。俟其畏极感生。然后据情陈奏。断不敢喜功好大。触瘴行师。臣奉旨后。已将闽浙总督关防。并盐政印信。交抚臣署理。兼程赴粤。星夜遄行。谕军机大臣等、所奏大端已得。此事节次所降谕旨甚明。昨据福康安奏请前往。又复详细谕知。今据福康安奏到。所见亦与朕意相合。前据孙士毅奏、阮惠差人赍表。情愿投诚纳贡。孙士毅以其不先将未出官兵送回。掷还表文而去。昨又据富纲奏、广西军营迷失弁兵。赴滇投首者。共有五百数十名。此等散失官兵。得以绕至滇省进口。足见阮惠于官兵尚不敢肆行伤害。况复差人前来赍表。看此情形。已知畏惧。断不敢复至边境滋事。目下惟须按例严防关隘。饬令加意查察。沿边一带。与外夷接壤处所。即寻常无事之时。本应随时侦探。留心防范。此时亦止宜照常防驻。计日内福康安已可抵镇南关。福康安威望已著。有伊在彼。不特内地民人。皆得所倚仗。即阮惠闻知。亦必倍生震慑。想阮惠接到福康安檄文。自即差人前来。叩关吁恳。若察其情词、实在恳切恭敬。可以允准。即为据实代奏。候朕详细指示。　　

○又谕、据巴忠奏、遵奉谕旨。即由胁噶尔回至前藏。毋庸再行前往等语。巴忠之见。未免拘泥。前因藏内无人。是以降旨令其不必久驻胁噶尔。今鄂辉等业将宗喀地方收复。带兵向聂拉木、济咙前进。与巴勒布头目办理定界等事。虽鄂辉等亦足资料理。但未谙唐古忒语。仅遣通事传达。毕竟不能详尽。且巴忠前与廓尔喀书。识其情性。若在彼会同帮办。自更有益。著再传谕巴忠、于接奉此旨后。如鄂辉等已收复聂拉木、济咙、诸事早经完竣则已。倘该处尚未蒇事。巴忠仍应作速前往。商同鄂辉、与巴勒布议定疆界。面为宣示朕旨。再仲巴呼图克图之弟沙玛尔巴呼图克图、既系红教。与黄教不能相合。且巴勒布人。甚加敬奉。看来虽于黄教无碍。究竟将伊携回后藏。仍在原寺居住。较为妥协。著向仲巴呼图克图、反覆开导。令其设法劝回。仍居后藏。设或伊回藏之后。必致振兴红教。于事转多未便。则即仍留巴勒布。亦无不可。巴忠务须深思远虑。揣度情形。善为区处。　　

○乙卯。谕、前因安南土酋阮惠等、称兵构衅。黎维祁猝被逼逐。播迁失国。眷属颠沛流离。叩关请救。朕念该国臣事天朝。恪恭职贡。百有余年。今其国内有土酋篡夺之事。远来控诉。若竟置之不办。殊非天朝抚绥属国之道。是以将伊眷属收留安顿。优给廪饩。即令孙士毅驰赴边关。相机筹办。该督到彼檄谕厂民土目等、同心效顺。并自请带兵出关。朕以其所见甚正。特允所请。大兵一到安南境内。屡次奏捷。未及一月。即将黎城收复。敕封黎维祁为国王。成功甚为妥速。是以特沛殊恩。将孙士毅晋封公爵。并赏给红宝石帽顶。以昭奖励。复念阮匪既已败逃。黎氏已可复国。于天朝字小存亡之体。已臻全美。于未经奏到收复黎城之前。先已降旨谕令孙士毅、一俟收复黎城。即行作速彻兵。若该督遵照前旨。迅即彻回。早已全师进关。即大兵彻后。黎维祁巽懦无能。不能守御。复将黎城失去。甚或被贼匪拘执。亦无妨碍。乃孙士毅并不遵旨彻兵。在彼耽延一月有余。阮匪纠集党羽。复来侵扰。黎维祁闻信先逃。孙士毅不能豫为防范。以致变生意外。伤及官兵。朕因其非有心贻误。转为矜悯怜惜。尚不治以失律之罪。然其意存自满。不即彻兵之咎。实所难辞。因将所封公爵。及红宝石帽顶、双眼花翎彻回。仍令来京。另候简用。今据孙士毅奏称、频奉彻兵谕旨。不能豫筹防范。立时退回。以致军营出事。抚心痛艾。一刻难以自容等语。是此次挫失。由于不能遵旨彻兵所致。孙士毅亦自知其咎。可见此次用兵情形。原不出朕所料。从前大兵出关进讨。因事势之不得不然。及攻克黎城。孙士毅并未遵照训谕。相机速彻。自不能不引以为罪也。将此再行通谕知之。　　

○原任两广总督孙士毅奏、二月初九日。阮惠又遣夷目阮有晭、武辉璞二员。赍表呈进。臣谕令左江道汤雄业、在关前面谕。并将表文拆阅。情词尚为恭顺。惟以官兵尚未全送出。仍令指驳。恭候训示遵行。谕军机大臣等、此次阮惠纠众潜出滋扰。致官兵损失。并伤及提镇大员。是竟得罪天朝。在所难赦。方今国家全盛。帑藏充盈。原不难统兵进剿。现在带兵大员。谙练军务。久历戎行者。亦尚有人。帑项现存贮六千余万。即费至三千万。亦断不稍有靳惜。且朕办理庶务。惟日孜孜。亦非老而畏事。惟念安南地方。水土恶劣。向多瘴疠。实不欲以天朝兵马钱粮。徒糜费于炎荒无用之地。揆之事理。实不值复行大办。但阮惠得罪天朝。此时虽遣夷目。两次赍表至关。究难遽允所请。至官兵等既经陆续退出者甚多。其未出官兵。自系前在黎城。跟随许世亨、张朝龙等打仗。勇往深入。以致落后被留。不能复出。其情节尚堪怜悯。将来阮惠等、将此项官兵。续行送出时。不但不必复治其罪。并著加赏一月钱粮。令其归伍宁家。以示格外矜恤。该兵丁等、既系亲随许世亨等打仗之人。所有许世亨等实在下落。各兵自所深悉。著传谕福康安等、俟将来各兵送出时。面询确切情形。再行具奏。　　

○又谕、据鄂辉等奏、收复宗喀地方后。因连降大雪。官兵暂行守候。现在觅路速进。即行传唤该头目来营。大约三月内可以完事。藏内办出粮饷。足资接济等语。巴勒布头目、前据奏在交界地方。听候官兵到彼。欲行申诉。鄂辉等务宜作速前进酌量雪势稍薄。可以行走之处。绕至聂拉木、济咙、亟为收抚。即问明该头目等起衅情由。遵照节次谕旨。剀切宣布。总在慑服伊等之心。使永远不敢侵犯。立定界址。即行彻兵。勿致久稽时日也。　　

○丙辰。谕、户部议覆、九江关一年期满。徵收盈余。比较上届短少银十一万三千九百余两。请著落该监督等、各按经徵月日。照数赔补。并请交部照例议处等语。固属照例办理。第念上年江水涨泛。船筏簰把。过关稀少。税课短绌。尚属有因。所有该关此次短少盈余银十一万三千九百余两。著该监督海绍、护理监督恒宁、共赔补银三万两。其余银两。著加恩免其赔补。并从宽免其议处。　　

