<!-- { "loadSidebar": true } -->
○闽浙总督调任湖广总督常青奏、台地将贼目杨振国、高文麟等解到。据供、逆犯林爽文、住彰化大里杙庄。平日窝贼抢窃。树党结会。经该县俞峻访闻。差役杨咏、即杨振国往拘。嗣知从前林爽文犯窃被获。系该役卖放。遂将该役收禁。又闻别案逸犯张烈等、亦逃避林爽文处。该县即禀知镇道。带兵搜捕。林爽文起意戕官。占据县城。即于十一月二十九日。攻破彰化。自称盟主大元帅。杨振国为副元帅。分攻诸罗、淡水。杨振国等、旋经陈邦光募集乡勇擒获。又供、天地会、系平和县人庄烟、即严烟。于五十二年过台起会。云系广东后溪凤花亭和尚洪二房。同一十五六岁朱姓人倡立等语。该犯等瞻敢从逆戕官。占据城池。实属罪大恶极。应请解京究办。一面派员密访严烟下落。一面飞洛粤省。躧缉洪二房、及朱姓人踪迹。期于必获。以便归案办理。谕曰、常青办理此事。初时未免稍涉矜张。嗣据该督等、节次奏到调度进剿各事宜。办理渐有主见。至所获匪犯。朕意本欲令其解京。今该督于获犯审明后。即请解京审办。并镇静办理各事宜。皆与朕意适合。不意常青竟能如此。甚属可嘉。至严烟、籍隶漳州。不难即时擒获。并著常青于拏获该犯后。一并妥速解京。前因该处善后事宜紧要。恐常青究系初任。因思李侍尧外任有年。较为谙练。是以降旨调任。令其前往办理。此时该督、惟应督率弁兵。于应行办理之事。悉心调度。以期迅速蒇事。朕必加恩嘉奖。更不必以调任萦心。稍存疑畏。转于剿捕无益。现在黄仕简、任承恩、自必已到台湾。厚集兵势。合力剿捕。贼匪自无难立就歼灭。一得捷音。迅速驰奏。　　

○又谕曰、台湾逆匪倡立会名。戕官占城。实属罪大恶极。至所供起会根由。系和尚洪二房、并姓朱的、俱是广东人。朱姓年祇十五六岁。何能纠众匪徒兴起会名。辄敢有谋叛等事。恐即系洪二房。依附朱姓名目。从中煽诱。又如从前朱一贵谋逆情事。皆未可定。不可不严行根究。著孙士毅、查明后溪凤花亭。究在何府州县。即将和尚洪二房、并朱姓、严密躧缉。迅速查拏。一经缉获到案。讯得确情。即一并派委妥干员役。迅速解京。归案审办。并著饬令沿途地方。一体小心押送。毋得稍有疎虞。　　

○庚寅。谕、据曹文埴奏、伊母年逾八旬。陈请终养等语。曹文埴供职有年。如伊母本迎养在京。自毋庸令其回籍。兹念伊母年登大耋。远处本籍。若不准其归养。朕心实有所不忍。亦非以孝治天下之意。曹文埴著准其终养。伊久直内廷。办理部务。颇为出力能事。著施恩加太子太保衔。并御书扁额。赏给伊母。以示优眷。所有户部尚书员缺、著董诰补授。彭元瑞、著充补武英殿总裁。蒋赐棨、著调补户部左侍郎。兼管顺天府尹事务。其仓场侍郎员缺、著刘秉恬调补。　　

○又谕曰、兴福系由乾清门侍卫、补放察哈尔副都统。年班来京陛见。祇随众请安。而朕前行走一切差使。伊不与列。竟不似向在禁廷行走之人。可见少年一得外用坐享安逸。便心足意满。著调补乌里雅苏台副都统换回阿克东阿。兴福到彼后。当感激朕恩。协同将军办理诸事。黾勉学习。　　

○谕军机大臣等、台湾地方。自康熙年间。始隶版图。因远隔海洋。该处府厅各县。俱未建立城垣。后经朱一贵聚众滋事。平定后、总督满保曾议建城。惟时以地处海外。无城虽难于防守。然失之易。复之亦易。是以未经建立。以节繁费。但该处久成郡县。与内地无异。而城围尚相沿用竹木编插。不足以垂久远。且此次林爽文纠众猝起。县城遂被砍破。究由莿竹不能防御所致。朕意与其失之复取。既烦我兵力。又骇众听闻。何如有城可守而勿失。更为有备无虞乎。况方今国帑充盈。该处郡城厅县。不过五处。即建立城垣。动用不过百万。何惜而不为。至建城时、如该处可立窰座。或用外砖内土之法。如窰座不便。该处遍地皆山。即开采石料。以代砖工。更为巩固。著李侍尧于台匪荡平之后。详细熟商。归入善后事宜案内。一并妥议勘估。绘图具奏。　　

○又谕曰、高文麟等、系台匪案内领受伪职要犯。必须解京严行究讯。尽法惩治。著沿途各督抚、于该犯等到境时。务须遴委妥员。多派兵役。小心防范。迅速解京。毋致中途稍有疎虞。致干咎戾。　　

○以镶白旗满州副都统萨炳阿、为江宁副都统。散秩大臣吉庆、为镶白旗满洲副都统。　　

○辛卯。谕曰、户部奏、五十一年分、扬关由闸收税赢余银两。比照上届。及再上两届短少。请照例以短少最多之六万七千二百五两零。著落管理关税前后任道员。按照经徵月日。分别赔补等语。固系照例办理。但查上年春间。因运河筑坝蓄水。夏秋以来。又因湖河漫溢。商贾稍稀。其收税银两短缺。尚属有因。所有应行赔补银六万七千二百五两零。著加恩宽免一半。余仍著该管道员。各按经徵月日。分别赔补。　　

○又谕、松筠著即在库抡办事。佛住著调补察哈尔副都统。佛住所遗正黄旗蒙古副都统员缺。著伊龄阿补授。　　

○又谕、地方偶有聚众滋事之处。总督既经前往。巡抚自当在省静镇。不应轻离会城。以致人心疑骇。昨孙士毅奏、亲赴潮州弹压。今徐嗣曾、复有前往闽安之奏。惟知出力急公。而不权事体之轻重缓急。朕并不嘉其不辞劳苦。转为朕所鄙矣。此时各路官兵。自早已分头会剿。贼匪无难立就歼灭。惟窜匿贼党。恐有逃至内地者。当于各海口、不动声色。严行防范截拏。此则徐嗣曾应办之事。该抚务督饬所属。严行妥办。不可张皇疎忽。如得有剿贼情形信息。仍著由驿迅速具奏。　　

○以兵部尚书彭元瑞、为三通馆总裁。　　

○命礼部尚书纪昀、内阁学士刘跃云、充经筵讲官。　　

○壬辰。孝圣宪皇后忌辰。遣官祭泰东陵。　　

○谕军机大臣等、阅孙士毅摺内、准闽省咨会。原不过令其豫备。何尝有徵调之语。乃该督不揆事理轻重。率行派委将弁。纷纷带兵。即赴厦门。实属非是。办一乌合匪犯。遽行令广东、浙江、江南等省。纷纷徵调。成何事体。外省习气。非失之懈弛。即过于矜张。偶遇地方此等事件。率奏请亲往。以见其急公勉力。为站脚地步。全不计事体之缓急轻重。及骚动地方。甚无谓也。试思粤省巡抚。现未回任。该督又远赴潮州。海疆重地。关系紧要。茭塘沙湾。附近省垣。该督如此办理张皇。万一有一二奸匪。乘势鼓动。又将何以应之乎。孙士毅接奉前旨。即星速回驻省城。其所派水师一千名。既已起身。听闽省督提调遣。若事已定。即令彻回。其续派之兵。俱著彻回本营。以镇静地方。安戢人心为要。　　

○癸巳。谕曰、那尔瑚善所遗领队大臣员缺。著格绷额调补。格绷额所遗员缺。伊犁协领同福保、著赏给副都统职衔、补授库尔喀喇乌苏之领队大臣。那尔瑚善、所遗正白旗汉军副都统员缺、著张汉杰坐补。　　

○谕军机大臣曰、书麟奏、鱼台县盘获之张二小、据该县复提该犯讯问。称与段文经并不认识。因八月二十三日。自开州起身。在途询知客人姓段。是否段文经。不能确指。但该犯先供八月二十三日。曾与马成章、拉车送段文经至亳州。兹人供八月二十三日。自开州起身。供词不符。仍应切实根究等语。前因段文经系大名案内首逆。逸后自必改姓移名。岂肯向张二小自称段姓。或系张二小平素认识段文经。恐干容隐之罪。故将段文经说出。为卸罪地步。已降旨令明兴、即提该犯严切根究。至今未据奏覆。今据书麟奏、张二小先供八月二十三日送段文经至亳州。又供八月二十三日自开州起身。前后供词闪烁。自相矛盾。其中必有隐匿支饰情弊。著传谕明兴、即提张二小、将前后供词不符之处。逐一严究。务令该犯供出段文经实在下落。上紧缉拏。毋任狡饰。　　

○又谕大名案内首犯段文经在逃。节经降旨。严饬各督抚上紧缉拏。至今尚未就获。此案段文经、与徐克展、二人商谋起意在大名滋事。系刘峨专管地方。乃徐克展一犯。上年系河南委员拏获。而为首之段文经。迄今半载有余。该督并未设法查缉。得其实在下落明兴于段文经未经就获。犹可诿为邻省之犯然徐克展系豫省委员拏获。岂豫省能获邻省之犯。而东省独不能乎。且东省二次越狱人犯。系该抚本省之事。今尚有七名在逃。总未据奏报续获一名。前吏部于年终提奏。朕因该督等、现在督率查拏。未便遽易生手是以降旨暂行留任。原欲稍宽时日。以观后效。刘峨、明兴、尤应感惧愧励。乃竟因已邀留任。安然坐视。以缉拏要犯为具文。宁不思转瞬又届限满。独不可将伊等从重治罪耶。刘峨、明兴、著传旨严行申饬。若仍前因循怠玩。不能将要犯速获。则是自取罪戾。不俟限满。即可治罪。断不能再邀宽宥。毋谓朕恩可以长恃。留任可以屡邀也。再段文经、现据山东拏获张二小供。有送至亳州李姓饭店。又有传闻段文经逃上盐船等语。是该犯行踪诡秘。或潜匿江南、湖广、及河南、山西等省地方。均未可定。现在台湾虽有逆匪林爽文滋事一案。但与江南等省。毫无关涉。该督抚等、不得以朕无暇及此。稍有疎懈。以致要犯日久不获。自干咎戾。著传谕李世杰、书麟、舒常、李封、毕沅、勒保、务饬属上紧设法缉捕。倘经别省拏获。恐该督抚等不能当其咎也。至附天保一犯。屡经谕令永保、巴延三等、严密访拏。亦未据该督等奏报拏获。附天保有年貌服色可以辨识。且在洮岷一带。诈骗招摇。并非难以踪迹之人。此案已逾数月。自当得有消息。或由肃州出口。逃往新疆。或混入番回部落。均未可定。该督等务须严饬所属。及出口一带地方。迅速缉拏务获。毋任远扬潜匿。幸得漏网。将此各谕令知之。仍将现在各犯有无拏获。如何设法躧缉之处。迅速覆奏。　　

