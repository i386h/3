<!-- { "loadSidebar": true } -->
○谕军机大臣等。据尚书舒赫德等奏、黔省古州城工。原任同知刘樵、侵冒银两至二万有余。应令历任该管上司分赔。从前该督等原定分赔单内。只及抚藩。未将臬司算入。殊非综核名实之道。应令一并分赔等语。古州分赔一案。前已据张允随奏到、现在交议。未便复行降旨。孙绍武等、已令分赔。介锡周、罪犹有间。尚可从宽。惟宋厚一员。在黔二十载。古州建城。又系伊条奏。乃屡将刘樵请题升任。委以大工。以致侵冒如此之多。且擢任四川臬司。军兴之际。全不实心任事。自有应得之罪。不可少恕。已将舒赫德等所奏之摺。令抄寄总督策楞、与宋厚阅看。将伊照高越之例。派修城工。效力赎罪。可并传谕舒赫德、新柱、知之。　　

○又谕。据尚书舒赫德等奏、宋厚在黔、历任及二十年。参革同知刘樵、伊屡次保荐升任。且古州城垣。又系宋厚条奏建筑。乃于侵冒误工之处。漠不相关。实为瞻徇容隐。应令一并分赔等语。宋厚久在黔省。历任至臬司大员。刘樵乃其熟悉之员。复屡行保荐。其糜帑误工。恣意贪冒。宋厚岂不知之。而敢于瞻徇容隐。咎实难辞。且朕因其熟谙苗疆。当川省征剿番蛮之时。授以陈臬重任。正望其留心军务。豫筹支应。乃受事以后。全不实心。惟务因循取巧。以致夫马不给。有误日期。彼时原应与高越一体治罪。因地方大员。不可无人查办。是以暂令经理。其实宋厚之与高越、厥罪惟均。且高越甫经到任。而宋厚则履任已久。罪更浮于高越。今既据舒赫德等查参。著将所奏原摺。抄寄总督策楞、令宋厚阅看。著伊照高越之例。修理城工。效力赎罪。以观后效。其派于何处城工之处。仍著策楞奏闻。寻奏、饬令宋厚、承修屏山、石泉、二处城工。报闻。　　

○又谕。准泰参奏临淄县知县邵如仑、侵冒肥私。昏庸扰派。并将该府知府王如玖、具禀恳求私寝之处。据实题请敕部议处。准泰此奏。甚属公正。知府为一郡表率。岂可违道市恩。向来州县之敢于侵亏库帑者。皆恃有此等庸劣之知府、为之徇庇故也。准泰自至东省。不过照常办事。未见奋勉出力。惟此一事。能秉公办理。足见留心地方。于吏治甚有裨益。著传谕知之。令其向后益加勉励。　　

○又谕。云南侵亏人犯戴朝冠、刘樵、广西侵亏人犯朱红、俱经勾到。复于明降谕旨内宣示。但思此等谕旨。传播甚速。或于部文未到之先。该犯豫知正法之信。辄于监内自尽。该地方官以监毙呈报。是该犯仍不能明正典刑。侵贪之员。无可惩儆。著传谕各该抚、接到谕旨。务须慎密。不得稍有漏洩。倘有宣洩疎虞。该犯畏刑自尽。惟该抚是问。　　

○又谕。据黄廷桂奏称、上下两江。官政因循。积成疲玩。一切钦命题覆、题销、承查、承追、承变、等件。任意推延。多有至五六年。及十余年之久。而仍束置高阁。漫不办理者。若非彻底查办。终难使尘案一清等语。从前尹继善在两江总督任内、历年最久。所司何事。乃一任推诿迟延。案件尘积。全无振作。至于如此。明系该督于一切政务。并未实心整顿。不过粉饰外观。敷衍了事。苟且塞责。其于属员怠玩锢习。毫无觉察。以博取官吏之欢心。是以诸务颓废。相习成风。尹继善实职其咎。更无可贷。如谓黄廷桂所奏、不免于溪刻过甚。则黄廷桂另摺内所称、岳钟琪奏请、将文英营都司、改属南安营参将管辖一案。系乾隆十二年。朕批令尹继善酌办者。尹继善竟未查奏。今始据黄廷桂奏覆。此非其每事耽延之明验耶。姑念事在已往。免其深究。但伊现任总督。陕甘二省。虽较两江稍简。而边疆要地。关系綦重。非两江尚属内地可比。如再蹈故辙。阘冗因循。将来一经查出。其罪益不可逭。可传谕严行申饬。并将黄廷桂原摺二件抄寄。令其阅看。　　

○又谕、八旗生齿日繁。朕即位以来。屡经施恩。但未食钱粮者。不敷养赡。朕现于香山另立一营。设护军一千。操演云梯。即将此一千护军、并护军校之缺。施恩全行开出。各按佐领。选其出色者、挑补护军校、护军。其操演云梯护军等。照常拴养马匹外。该旗添官马一千。分给拴养。伊等既得钱粮、养赡家口。亦可各相奋勉、而得上进之路。八旗满洲等。皆朕世仆。当感朕曲为筹画之恩。勤习武艺。务于俭素。痛戒其奢侈恶习。　　

○以礼科给事中同宁、为镶黄旗汉军副都统。正蓝旗汉军印务参领李侍尧、为正蓝旗汉军副都统。　　

○乙亥。谕、大学士刑部、遵旨查奉天所属亏空三案。内称吴秉礼并未办差。安得有那垫情节。侵蚀属实。此语朕自信之。著依拟入情实候勾。其臧根嵩、荣大成、所办。除报销外。实在侵蚀。臧根嵩数至一万五千九百余两。荣大成八千二百两。俱在一千两以上。今二限已届。并无完交。法无可贷。均应改为情实等语。虽据大学士刑部所查。已将原案及工部报销等案、详悉查明。毫无疑义。但朕昨降谕旨。今即如此查奏。朕转未肯信为定论矣。又焉知后言者不有以为迎合朕意。是以如此查奏乎。不若专差大臣覆勘。始为明白昭著。著尚书王安国、侍郎钱陈群、御史索禄、金相、前往。会同奉天将军、府尹、盛京刑部侍郎、再行详悉查审。府尹原系承审。将军则系新任。与此二案毫无干涉。自可秉公查办。如稍有情节。即著据实奏闻。请旨定夺。是所谓罪疑惟轻也。若实无可贷。即一面奏闻。一面于彼处监视正法。使众人共知儆惕。亦所谓辟以止辟也。朕综理万几。一秉大公至正。何恶于臧根嵩、荣大成、而必欲置之典刑。但国法所在。朕不敢纵耳。人君固当临下以宽。而断不可宽于贪冒侵渔之辈。若专以姑息为宽。则五刑不当设。而四凶不当放。何以成唐虞之治耶。或谓伊等迫于贫窘。无可如何。此大不然。夫谓饥寒所迫。在常人为盗。尚无可原。况有俸有养廉。何至窘迫难堪。而如取如携。至于盈千累万。诚何为者。诸大臣孰无家人。试令典守仓库。而恣为侵盗。乃原其窘迫、而付之不问。其何以为训乎。抑此特奴隶耳。若令若牧。固俨然服官而受禄者也。以服官受禄之人。而为贼盗之行。其罪更浮于奴隶矣。或又谓伊等皆曾查明任所原籍财产。家无余赀。所侵帑项。归于何处。此又不然。八旗人员。聚处京师。参领佐领。稽查严密。尚间有隐匿遗漏。后来渐次发觉者。至外省则散处各籍。凡查产之案。上司委之地方官。地方官之无能者、既糊涂而不能觉察。或因同为外任。彼此瞻顾。其有同年师生情故。则公然徇隐。不过取一结。具一文。即为了事。孰肯实力查办。即如上届拟以情实之陕省李铭盘等案。非曾报家产尽绝者乎。非经该地方官出结保题者乎。乃朕加恩再予限一年。伊等知一年之后。无可幸免。始上紧完交。今吴浩以全完减等发落矣。此外省查产不实之明验。尚何可置辩耶。今若仍予年限。似专以帑项为重。不足明申国宪。是以前旨有一满限期、即入情实之谕。使无可观望自必凛然而不敢干。将见后此无侵贪之案。可期十余年中、收不犯有司之效。如其甘陷重辟。忘身殖货。以为子孙。而子孙究不能享。此等下愚。尚何情之可原。何命之足惜耶。朕于刑赏政治。全无成见。惟求一理之至当。今所办侵贪各案。诸臣中有见以为不当如此办理者。不妨于朕前明白陈奏。而不可退有后言。不但为有识者所耻。即无知者闻之。或夸其不肯附和。然转思之。必谓伊非无阶入告者。何不面折廷争。而私谈窃议。亦且为其所笑。试自思在朕前则媕婀唯诺。所谓可者可之。否者否之。初无献纳。及出而语人。则又市恩邀誉。此为何等行径。身为国家大臣。当出此耶。朕自问并非不能明烛事理之主。况临御十有四年。事无大小。无不躬亲。所以诸臣情伪。因阅历久而更悉。其有纤毫能逃朕洞鉴者耶。果其献可替否。乃所谓同心一德。实朕所深嘉。如其面从腹诽。则邪曲居心。自必为朕所深鄙。诸臣其戒之勉之。　　

○又谕。近年翰林人员。外用者少。著大学士会同翰林院掌院学士、将可胜道府之任者。于编修检讨内、拣选数员。带领引见。　　

○兵部议覆、两江总督黄廷桂等疏称、上下两江、提标所属镇协营。现存百子炮二千四百十四位。除堂口稍小者、一千九百二十四位。留为兵丁演习之用。其不堪用者、四百九十位。俱应销镕。改造劈山炮一百四十四位。以补子母炮不敷之数。并酌改过山鸟二百九十六位。酌量分贮各营。又上下两江督、抚、漕、河、江宁、京口、将军各标营。原有过山鸟外。现存子母炮二百九位。均堪演用。又百子炮七百六十二位。除安徽抚标、江宁水师营、废炮外。实堪演用百子炮六百八十三位。均已足用。其有废炮。拨给添造劈山炮各营。镕铁凑抵。应如所请。从之。　　

○是月。署江苏巡抚雅尔哈善奏、宝山、华亭、二县。猝被风潮。土塘石坝。多有坍损。田禾略减公数。尚无大碍。得旨。览奏俱悉。其有成灾者。善为抚恤之。　　

○安徽巡抚卫哲治奏、凤阳关向设委官六员。每员岁给养廉银一百两。嗣经裁去二员。今监督事务。奉旨命凤阳府知府兼管。正阳大关。稽查弹压需员。查凤阳府通判。分驻正阳。请就近委令查办。原减委官二员。养廉银二百两。即给该通判支领。报闻。　　

○钦差户部尚书舒赫德、署湖广总督新柱、会奏、湖广洞庭协兵、缴械辞粮一案。命臣等查办。臣等商定。抵楚日、将前后情节。详加确核。如首犯即系已经杖毙之徐宏义。惟将随从鬨闹之犯惩处。并不能约束之将弁、严加治罪。便可结案。倘另有为首之人。必于审明后立正典刑。庶可稍挽悍卒刁风。当一面办理。一面奏闻。得旨。所见甚是。应如是执法办理、以警刁风。并应查楚省营伍、何以致此。或系一时起衅。或系平日废弛积玩。一一据实奏闻。　　

○署河南巡抚鄂容安奏、豫省伏牛山。错杂九县之中。袤延八百余里。崎岖窄狭。行步艰难。无驻宿之地。是以员弁巡查。仅于山外大路。偶尔一到。稽查难周。臣因查验营汛。由伏牛山一路至嵩县。遍为巡查。熟看形势。若该管员弁。常能巡行。奸宄实难潜匿。现严饬文武驻防人员。并各该印官。务须一年中多次往来。留心查察。仍令该管道员亲巡。得旨。汝诸事认真。实属可嘉。今有旨将汝实授河南巡抚。更宜勉之。　　

