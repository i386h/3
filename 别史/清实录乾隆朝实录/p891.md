<!-- { "loadSidebar": true } -->
○又谕、国家设立营伍。领以将弁。所以禁暴止奸。折冲御侮。责綦重也。兵法失律有诛。书称不用命戮于社。立法之严如此。近来法司衙门。于官犯相蒙多入缓决。因而武弁亦邀宽典。大非立法之本意。夫军旅之事。国家不能保其百年不用。必当申明纪律。信赏必罚。方足以振宪纲而作士气。诚使为将弁者。在平时则勤训练。严拔补。谨巡防以固疆圉。设有缓急。统帅则详审机宜。熟筹胜算。其偏裨士卒。则奋勇争先。摧锋陷阵。不避矢石。效臂指之使。自能克敌制胜。若平时不能拊循士卒。或因循而流于废弛。或苛急而激为忿怨。偶遇小丑窃发。则号令不明。指挥不定。畏葸退缩。纵寇老师。或临阵之时。望风委靡。甚至欺蔽容隐。负恩偾事。国家所倚为干城腹心者何在。此而不诛。何以示惩。乃使久击囹圄。累岁经年。虚拟罪名。获全首领。是骩法也。后之任事者。何由知戒。朕以仁治天下。慎重民命。罔敢弗钦。而天讨所在。朕弗敢赦。如讷亲、张广泗、之误国负恩。屡颁谕旨。已立正典刑。庆复之欺朦纵寇。亦已赐令自尽。而详阅秋朝审册内。除李质粹、宋宗璋、尚须待质。袁士弼情非退缩。应改缓决。此外如许应虎之失误军机。临阵退缩。都司沈瑞龙之私回任所。托病偷安。胡璘、刘钟、之恇怯退避。离汛失守。又如张通杨文富之弃地不守。阻回援师。皆法之断不容贷。而情之毫无可原者。即其中有先经缓决之犯。皆令改拟。予勾正法。以为炯戒。凡在披坚执锐之徒。当思临阵争先。赴蹈危险。死于锋镝。或所不免。而国家加恩赠恤。荫及子孙。如其退缩偷安。挫衄失事。纵一时苟免。终于身伏斧锧。等死耳。死敌者荣。死法者辱。虽至愚亦当审择而知所处矣。若专事姑息。积玩成疲。于军务殊有关系。讷亲、张广泗、庆复、之敢于贻误。未必非向来失律幸免。人必无所震悚。有以启之也。今于勾到后、特颁此谕。详悉开导。令武臣咸知偾事者必无轶罚。罹罪者断难幸生。与其伏法于误事之后。不如捐躯于临事之时。大义昭然。将必致身效命。以战则克。以守则固。不致苟且偷生。蹈于显戮。正辟以止辟之义也。此谕著刊刻颁发。令内外武职衙门。入于交盘册内。永远传示。各宜凛遵。　　

○又谕、大学士伯张廷玉、年将八十。不能复兼监修总裁之任。大学士公傅恒、著充五朝国史馆监修总裁官。刘统勋著充总裁官。刘纶著充副总裁官。　　

○又谕、盛安现在患病。齐召南亦因坠马。调理未愈。阿哥书房内、行走需人。著内阁学士蒿寿、在尚书房行走。孙嘉淦著该部行文调取来京。赏给左副都御史衔。汪师韩仍授为翰林院编修。俱著在尚书房行走。　　

○又谕、嗣后凡遇巡幸所用柴炭。该地方官酌量应用数目。不得多行豫备。致滋糜费。著内务府临期奏派该衙门总管一员。稽察办理。　　

○以直隶马兰镇总兵官布兰泰、为古北口提督。降古北口提督海亮、为马兰镇总兵官。　　

○乙巳。上诣奉先殿、寿皇殿、行礼。　　

○谕军机大臣等、据总河顾琮奏署管河道胡振组、檄调主簿朱沂、领解拨贮道库岁修钱粮。在祥符县渡河。遇风覆船。沉失银一万九千八百余两。严饬该道设法捞取。倘不能全获。其不足之数。著落胡振组、朱沂、分赔等语。顾琮身为总河。一应河工钱粮。提解拨运。皆其专责。今朱沂漫不经心。不度风色。以致沉失银两。固属胡振组遴差不慎。顾琮宁得漠然度外乎。乃伊陈奏之摺。并不自行引咎。但请将胡振组等著落分赔。竟若于已毫无关涉者。甚属不合。著传谕严行申饬。其沉失银两。将来胡振组等若不能完帑。即著于顾琮名下追赔。　　

○理藩院奏、喀喇沁、土默特、等处。派官往查民典蒙古等地亩。得旨。此初次稽查。当派大员。喀喇沁、土默特、两处地方。罗布藏等才经查过。著此次不必往查。察哈尔地方。著派纳延泰、会同副都统罗山往查。敖汉、翁牛特、等处地方乘罗布藏前往游牧回去之便。添派通政使富森、一同前往详查。下次再照所奏、派理藩院章京往查。　　

○是月。巡视台湾御史伊灵阿等奏、八月初、据淡水协厅等禀报。闻人传说、拳头母山。聚有匪人。居民间迁他处。随饬令确查严究。嗣据报、查明该处止有刘富家衣物被抢一案。乃系无藉之徒。借此捏造流言。摇惑乡愚。随拏获抢犯。并自行投首各犯。审无聚匪不法事。得旨。览奏俱悉。此事早已闻知。而汝等此时方奏。何耶。此等寻常无甚关系事件。尚可若要紧事件则不可。　　

○署湖广总督唐绥祖奏、沿江塘汛。向多坍损。勒限概行修葺。并于江省接界之汉黄要地、八吉堡、阳逻等处。以及汉口大镇。拨员梭巡。访获积匪二十余名。其江湖港汊。凡有渔船小艇。均令于船傍大书粉字。编列保甲。安、襄、郧、三郡所属。与河南、陕西、交界。游匪易于窜匿。分派文武。兑旗会哨游巡。并咨邻省照对。四川接界之归州新滩一带。为川江客货聚集之区。亦易藏奸。臣于新滩刊刻木榜。不许多索船价。编查保甲。南省苗疆州县。每有汉奸、重利盘剥。占夺田土。以致仇杀滋事。随时惩创化诲。均各相安。得旨。须行之以久。而要之以实。现虽署总督。即总督回任。而地方一切。原汝巡抚分内之事也。勉之。　　

○钦差户部尚书舒赫德、湖广总督新柱奏、洞庭协兵丁、缴械辞粮一案。臣等抵长沙府后。提齐各犯。会同开泰研讯。据各犯供认确凿。此案倡谋之徐宏义。业已杖毙。应照例查起尸身。仍行斩首。其赞谋之胡家胜。情罪与为首无异。亦已即行处斩。其为从各犯。均杖一百。流三千里。被胁同行各犯。均照例折责。洞庭协副将孙宗夏、擅扣兵饷。酿成事端。例应参处。但当此兵丁刁玩之时。亦不可骤行离任。以长悍卒之志。容俟数月后、臣新柱另行查办。得旨。览奏俱悉。　　

○山东学政李因培奏、请将御纂清篆成书。译汉颁行天下。报闻。　　

○陕甘总督尹继善奏、西安按察使吴士端、奏浚陕省诸渠一摺。奉朱批、交臣议奏。伏查通省渠道。如泾、渭、灞、浐、沣、滈、汧、洛、等河。以及地泉山峪诸水、可此注者。或接其源。或承其流。开渠筑堰。支分派别。据各州县平日查报。不下数百道。而渠之最著者。则龙洞、郑白、通济、龙首校尉、天津、文昌、实惠、永兴、广济、顺阳、永寿、兴隆、遗爱、长泽、清水、金定、直城、玉带、怀德、之类。水利甚溥。其余各随渠身大小。及沾泽多寡。要皆灌溉田禾。民受其益。臣细查原委。或系古来旧有。或系节年开浚。今该按察使所奏。是欲照依成规。再加扩充。事属应行。至办理之法。必须逐查悉计。现饬各州县确勘定议。俟勘议到日。再遴道府覆勘。报闻。　　

○陕甘总督尹继善、西安巡抚陈宏谋奏、陕甘督标、抚标西安城守营、潼关协、神道岭营、兴汉、延绥、宁夏、河州、四镇各营马。在台支过草料除按各该营额支马乾。尽数扣除外。尚不敷银三千四百七十四两零。应即以今岁买豆还仓之节省银抵补。至旗营马、共应扣马乾银二万五千七百八十七两零。若一时并扣。兵力未免拮据。应请自庚午年春季起。分四季扣还。得旨。览奏俱悉。　　

○又奏、大兵进剿金川。陕省安设台站。一应徵调车马等项。除照定例开销外。尚有杂项军需。应补给银二万余两。查上年西、同、凤、乾、被灾。赈济余米。臣陈宏谋已奏明、提充煮粥公用。今除陆续动用外。尚有余存。应即以此项拨抵。尚不敷银八千四百十四两零。于督抚司道府州县等官、养廉公费内。分别已未办差。派捐扣抵。得旨。览奏俱悉。　　

○又奏、前大学士等议覆侍郎蒋溥、奏垦陕甘沿边地方屯田一摺。奉旨交该督抚等查办。臣查甘州所属之聂贡川。约宽四五里至七八里不等。长约百里。两边皆山。可垦田二千余顷。内有水三道。泉源细小。灌溉不足。此地向为六族番民世居牧放之所。并非内地官荒。如议开垦。必须移内地民人、前往屯种。番族不能安居。又无地可迁。且高寒止宜青稞。尤虑霜雪最早。收成难必。以垦地二千余顷而计。一切牛具人工。并开渠杂费。约需银十余万两。况在二十四关以外。番族甚众。移民耕种。需兵弹压。费更不赀。兼离河州二百余里。经火里藏龙脑等处险阻。挽运艰难。此地非惟不可开垦。即垦亦属无益。又山丹县属之大草滩。除从前已垦之地。皆系沙漏地高。无渠水可溉。况近雪山。气候早寒。米谷不能成熟。余地实难收耕获之利。并请毋庸屯垦。其余口内口外、并沿边一带。凡系可垦之地。节经招民开垦。并给兵屯粮。间有未开旷土。非无水可引。即沙石难耕。均未便轻垦。其柳林湖等处。收获著有成效。自不敢漫无查察。致成废弃。报闻。　　

○又奏、遵查参革宁夏道阿炳安、侵冒城工一案。缘宁夏、凉州、庄浪、三处城工。共原估续估银一百二十六万五千五百余两。除未经动用银二十五万六千四百余两外。实在节省银四十万六千余两。虽三处城工。俱非阿炳安原估。而一切工程。勒令匠夫并日赶办。又克扣脚价。科派里民。巧取节省之名。阴为自私之计。皆出之阿炳安一人。内庄浪城工。虽系榆葭道王凝分办。亦系阿炳安主持。今阿炳安业经参革病故。所有三处城工损裂之处。一并著落伊弟纳英阿修补。其工价即在阿炳安家产变价余剩银内支给。得旨。览奏俱悉。又批。此节不无所谓并案罪归一人之意乎。　　

○四川总督策楞奏、前奉谕旨、察看小金川土司暨番众等。于大郎素、小郎素相继物故后。有无别生议论。并令明白晓谕。臣等遵旨、派员前往察看。该土司及番众等。凡言及大小郎素者。无不以为死后荷此荣耀。真天朝浩荡之恩等语。实系目击情形。人人羡慕。并无别生议论之处。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五十一


大清高宗法天隆运至诚先觉体元立极敷文奋武孝慈神圣纯皇帝实录卷之三百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

