<!-- { "loadSidebar": true } -->
○两江总督管江南河道总督高晋奏、请定河工会办事宜。一、河员。文职通判以上。文汛州同以下。武职守备以上。武汛千总以下。凡题补题署。咨补咨署。河臣主稿。知会督臣商定。一、河工动用钱粮。除官兵俸饷。朋马奏销。军装甲械等项。岁有定款者。听河臣核题。其岁修抢修。加高土工。另案大工。修造苇荡营船只。及办购正杂料物。三汛夫工等项。三道十七厅。一体详报督臣会办。一、凡冬勘春修。伏秋加镶。一切埽土等工。用存正杂料物。并各工水势。道厅营汛。通报河、督、两衙门察核。得旨允行。下部知之　　

○是日、驻跸扎克丹鄂佛罗大营　　

○是月。大学士管两江总督尹继善奏、江苏省修理城垣。现饬江宁、江苏、两藩司。分别缓急办理。其修费浩繁处。督、抚、藩、例应亲勘。并择通省佐杂中。熟悉工程者。带往确估。工费在万两以内者。责成本地方官承办。道府往来督查。如数逾二三万两。除本地方官外。或委府属丞倅。或派无城工处州县。分段兴修。同时毕举。庶可克期告竣。再修城物料。砖块灰浆。俱关紧要。购办后。本管道府亲验。果否与估册相符。物料如式。如一时不能办齐。俟续购有成数。再行报验。毋许将未经验过者偷用。并禁匠役。挹彼注兹。那前掩后。修竣后。若徒丈量尺寸。即行收工。仍恐以旧作新。不能坚久。督、抚、藩、须亲往查勘。间段拆开。视其果否如式。稍有弊混。即将承办及督查之员。一并参处。著令分赔。得旨、甚好。交高晋照此查验　　

○两江总督管江南河道总督高晋奏、丰砀厅属。黄河北岸。孙家集外滩埽工。前经奏明放淤。以节工料。现埽内坑塘淤满。除埽工上首裹头。仍应酌留二十丈。以资挑溜。余可停修节费。又邳睢厅属。王家堂迤上。河势坐湾。业经开挖引河。俾水势直达正溜。旧湾处。涸出滩地四十四顷有奇。现饬道府确勘。应归河营者。植柳济工。应归地方者。陆续召垦。得旨、览奏俱悉　　

○江南河道总督李宏奏报、莅任日期。及山盱滚坝断流。督臣高晋。业将伏秋汛内。所拆东西两坝接筑。止留口门十七丈。俟将来水消迟速。再行酌办。得旨、览。一切不可立异。但与高晋和衷共济。自可胜任。慎之勉之　　

○浙江巡抚熊学鹏奏、仁、宁、二县海塘。本年雨旸时若。并无风潮。八月大汛。北岸工程。均获平稳。翁家埠塘外。及陈家坞迤东。相近塔山处。增涨新沙。较前更为绵亘。其尖山坝外。沙形日高。坝工益资巩固。至老盐仓。铁牛盘头。等处竹篓工。间有损卸。而涨沙漫盖。均足保护塘根。无庸拆换。致滋糜费。惟林茂舍迤东。至石塘头止。三百二十余丈。日久竹朽石卸。势当冲要。急应修整。以御来年春汛。除将旧石抵用外。业添料趱办。九月内可完竣。今春蒙皇上阅视海塘。指示训诲。阅霉伏秋三汛。正溜南趋。一切柴土石工。无不稳固。北岸沙势。自开北亹以来。未有增涨至此者。得旨、欣慰览之　　

○湖北巡抚李因培奏、查湖北各府仓。并各首邑仓谷。多寡不等。除将额谷无多处。照部咨改并首邑外。请将武昌府谷十二万石。酌派首邑江夏、及兴国、武昌、咸宁、嘉鱼、五州县。汉阳府谷十万三千八百余石。酌派首邑汉阳、及沔阳、汉川、三州县。黄州府谷三万九千余石。酌派首邑黄冈、及蕲州、蕲水、三州县分贮。各处皆近水次。拨给亦易。得旨、如所议行。下部知之　　

○河东河道总督李清时奏、莅任后。即查各湖收蓄水势。其未足者。加紧筹办。现八月初旬。蜀山、马踏、马场、南旺、各湖。收水自五尺至七尺余寸不等。来春重运经临。渐次开放。浮送有余。至微山湖尾闾。准两江督臣、山东抚臣咨、于七月底。将茶城、小梁山、伊家、等河闭堵。臣饬道厅、开放鱼台汛南阳以下十四单闸。俾畅流入湖。现亦蓄水九尺余寸。尽敷来岁济运。得旨嘉奖　　

○又奏、豫省埽工。现届秋分。水势已缓。凡无需加镶处。即令停止。以杜河员冒滥。再南河埽坝工程。经两江督臣高晋、定于霜降后勘估。桃汛前修筑。其大汛抢镶。复分塌卸平蛰。工程缓急。今东河亦仿照办理。得旨、此系河工锢习。宜加整饬。又批。此法甚善。应仿为之。亦不但河工。总能以高晋为法。自当诸凡胜任　　

○陕西巡抚和其衷奏、西、同、凤、邠、乾、鄜、六府州。七月初得雨后。可望收成。惟延、榆、绥、三府州。每年春麦甚少。以秋禾为重。虽不成灾。民力不无拮据。俟收获时。详察情形具奏。或缓徵。或赈贷。务使民食有资。得旨、览奏稍慰　　

○广东巡抚王检奏、粤东洋盗。经游击裘鳌。拏获多犯。臣抵任后。即会同署督臣杨廷璋。调任抚臣明山。将现获各犯严究。并飞饬沿海员弁。竭力访缉余犯。尽法处治。断不敢姑息了事。得旨、严行督缉。以靖海疆　　

○又奏、粤东地近海洋。盗匪多系渔人。船名拖风。皆富民所造出租。采捕失业。因即为盗。现饬州县。责成船主出结。毋许携带兵器。如有劫掠情事者连坐。再闻匪船。有虾狗艇、竹洲艇、诸名。底尖轻迅。专事抢劫。并饬州县、查验拆毁。再民风狡诈。讼棍尤多。每系衙门书吏。包揽滋事。且将届开徵。恐多浮收重折。现皆彻底惩究。得旨、须事事认真。仍当久而弗懈。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十三


大清高宗法天隆运至诚先觉体元立极敷文奋武孝慈神圣纯皇帝实录卷之七百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。九月甲戌朔。上行围　　

○吏部议准、云贵总督刘藻疏称、云南普洱一府。地处极边。时有莽匪沙匪出没。兼之水土恶劣。烟瘴盛行。官斯土井。势难久居。其原定夷疆之普洱府。思茅同知。宁洱县。三缺。请改为烟瘴调缺。三年俸满。掣回内地升用。至广南一府。近来人烟稠密。瘴气全消。其原定烟瘴即升之广南府、宝宁县、二缺。请改为夷疆久任。三年优叙后。再历三年。加衔候升。再普洱镇总兵一缺。亦请照广西左江镇例。三年报满。调内请旨简用。从之　　

○举行乾隆三十年分。浙江省军政。卓异官四员。年老官二员。有疾官二员。才力不及官二员。分别议叙处分如例　　

○豁除湖北江夏县下黄、荍麦、红社、草埠、杨林等处。及荍麦湾、金沙洲、水冲堤压田地五十四顷五十四亩有奇额赋　　

○是日、驻跸伊绵峪大营　　

○乙亥。上行围　　

○谕、据理藩院奏、贝子那木扎勒车凌等报称、郭罗克潜进伊等游牧。肆行抢掠。若举兵往攻。恐附近之唐古忒等。必疑我等任意妄为。不免生事。恳请由院转奏。颁给执照。如郭罗克等肆掠。即行剿杀等语。那木扎勒车凌等、若举兵往攻郭罗克。诚恐唐古忒等疑惧。所见尚是。但郭罗克肆行抢掠。自应严惩。亦不必给与执照。将此晓谕。俾协力剿杀。庶各游牧可得宁谧。擒获生口。解交驻劄西宁大臣办理。并谕青海各扎萨克等、一体遵行　　

○是日、驻跸库库英图大营。翼日如之　　

○丙子。上行围　　

○遣官祭历代帝王庙　　

○遣官祭都城隍之神　　

○浙江巡抚熊学鹏奏、绍兴府属上虞县之蒿坝堤、梁湖口堤、二道。及会稽县之曹娥镇。地势低洼。每当秋汛。山水下注。海潮上溯。田庐易被淹浸。现三处士民协力。将梁湖旧堤四百余丈。蒿坝堤一百八十丈。曹娥镇堤七百六十余丈。次第修筑。并请嗣后民间经理。无需动帑。得旨嘉奖　　

○丁丑。上行围　　

○谕恒禄奏、三姓打牲乌拉额木赫索罗旗丁房屋。被水冲坍一百六十四间。吉林乌拉、三姓、拉林、官屯地。被冲一千四百十六顷。应否照前例。房屋每间赏银五钱。并豁屯地应交粮石请旨。著照所奏。被冲房屋。每间赏银五钱。并免官屯应交粮石　　

○豁免浙江湖、绍、二府属。乾隆二十六年分、水灾民欠缓徵米六百四十石有奇　　

○赈恤山东章邱、邹平、齐河、济阳、长清、德平、陵县、临邑、惠民、青城、阳信、海丰、乐陵、商河、滨州、利津、沾化、蒲台、莘县、博兴、高苑等、二十一州县。水灾贫户。并予缓徵　　

○赏恤广东香山协。巡海被风淹毙受伤兵银两有差　　

○是日、驻跸伊逊萨勒巴尔哈达大营　　

○戊寅。上行围　　

○谕、大学士向俱兼管部务。尹继善到京后。著管理兵部事务。刘统勋。著管理刑部事务　　

○谕军机大臣等、现在刑部九卿办理秋审已毕。即应陆续具本进呈。将来自热河放跸后。仍照往年之例。在途次勾到一二次。刘统勋现以大学士管理刑部。著传谕刘统勋。令其赶赴行在。办理勾到事宜　　

○伊犁将军明瑞等奏、克复乌什城。谕军机大臣等、今日得明瑞等奏摺。仅将八月初九等日。与贼相持。及为从前守垛阵亡得伤人等。声叙请恤。并未将如何克复回城。擒获贼首情形具奏。祇于奏片中浑含数语。即得城后。有急需办理之事。不及详悉陈奏。亦不应简略至此。著传谕明瑞。阿桂等、将入城擒贼情形。逐一作速奏闻。其城垣形势。及官兵所筑长围台垛。攻守大概。俱著绘图呈览　　

○又谕曰、明瑞等奏称、八月十五日。克复乌什城等语。乌什贼众。敢行叛逆。据险死守。久抗大兵。甚属可恨。今罪人斯得。著传谕明瑞、遵节次所降谕旨办理。此次乌什一事。巡剿半年。仅能克复。明瑞、阿桂、俱朕简用之将军大臣。如此办理迟滞。幸免于罪足矣。岂当复予议叙。其在事官兵。俱各奋勉效力。较从前平定伊犁回部时。战功犹觉过之。著明瑞等、将官兵内著有劳绩。及阵亡得伤者。分别查明具奏。交部议叙议恤。其乌什驻劄大臣官兵之处。俱遵前旨行　　

