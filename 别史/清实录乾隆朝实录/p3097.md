<!-- { "loadSidebar": true } -->
○又谕、据雅德奏、福建水师提督黄仕简。自上年失跌。染患风疾。乍痊乍发。心神恍惚。气体虚弱。一时恐难全愈。已委福宁镇总兵何俊。前往厦门。帮办水师提督事务。并据该提督、具奏患病情形。恳请解任调理各等语。黄仕简、久任水师提督。经理妥协。而查办台湾械斗一案。尤著劳绩。方资倚任。今因失跌染患风疾。朕心深为廑念。著赏给人参二斤。高丽清心丸二十丸。御用大荷包一对。小荷包二对。用示恩眷。并谕令该提督、加意调摄。不必开缺。以冀就痊。至该提督、宣力年久。偶患风疾。固不忍即令解任开缺。但海疆重地。关系紧要。若该提督在任综理营务。仍不免劳勚精神。朕心更有所不忍。现在雅德、已委何俊前往。代办水师提督事务。厦门距漳州不远。该提督自揣于病势有益。不妨与雅德商酌。竟行回籍调理。即令何俊暂署提督事务。现已传谕萨载。令伊子黄秉淳、速回闽省看视。俾得朝夕侍养。俟伊父病痊。再行回任。黄仕简闻之。自当慰喜也。将此由五百里谕令知之。并著雅德、将该提督近来病势如何。曾否痊愈。迅速覆奏。以慰悬注。　　

○又谕、本日据黄仕简奏、在厦门公署。染患风疾。精神恍惚。气力大不如前。请简员接任。得以回籍医治等语。已降旨赏给人参荷包等物。令其安心调养。无庸开缺矣。伊子黄秉淳。现任江南狼山镇总兵。著传谕萨载、即令该镇迅速回闽。省视伊父。俟病势痊可。再行回任。所有狼山镇总兵员缺。著萨载遴员署理。　　

○吏部等部议覆、闽浙总督雅德等奏称、闽省海口出入船只。前经调任总督富勒浑等奏请、将福宁府通判。改驻蚶江口。台湾府理番同知。移驻鹿仔港。稽查验放。所有一切未尽事宜。应加筹定。一、蚶江附近之鸿江、安海、围头、永宁等澳。应隶该通判管辖。除居民命盗重案。仍归晋江县审解外。其余户婚田土等项。均就近讯结。并兼司督捕。该管各澳海洋失事、□□□□尔□处。一、蚶江滨临大海。此外日湖、祥芝、古浮、东店、厝上等澳。迫近外洋。向归鹧鸪司巡检分管。该巡检原隶晋江。令蚶江既设驻通判。应改归管辖。一、蚶江通判。额设皂快仅二十九名。请于惠案县民壮内。拨添民壮二十名。一、理番同知。移驻鹿仔港。海口地方。请令其就近管辖。彰化县所辖海洋事件。及命盗等案。俱令该县详报该同知查核。均应如所请。从之。　　

○以故和硕褕亲王广禄子辅国将军亮焕、照例袭封郡王。　　

○是月。两江总督萨载等奏、江苏淮安清江一带。因洪湖、仪徵、三汊河等处。筑坝蓄水备运。米商不到。市价日昂。查安徽各州县。应运回截卸江西漕粮。尚剩二万余石。兑泊山阳、清河、二县境。请留此米。平粜接济。将粜价。归江西省。采买搭运。得旨。如所议速行。　　

○湖广总督特成额奏、湖北宜昌府属之鹤峰州。水田甚少。常平仓向贮包谷、粟谷、二千三百九十余石。乾隆四十年。前抚陈辉祖奏明、将有漕而仓谷充盈之江夏等县。附贮粜缺谷价。分发随州等州县。买谷贮仓。鹤峰州、酌增稻谷七千六百余石。迄今仅买三千五百石。余未领买。查该州不通舟楫。改买本地包谷。性难久贮。且合计新旧贮谷。已六千有奇。请将未买稻谷停止。价存司库。前请添建仓廒。无庸估建。报闻。　　

○又奏、湖北卫昌营、坐落苗疆。产稻甚少。岁需兵米。除春夏二季。拨江陵等县南米供支外。秋季、将鹤峰、长乐、二州县官谷碾供。不敷、该二州县。每石领价七钱买供。冬季、按每石七钱价。折银给兵自买。乾隆元年。前署督臣史贻直、因兵买维艰。题明每石、宽给银三钱。俟五年后。田垦米多。仍照七钱原额折给。嗣后五年一题。迄今五十一年。俱因米贵。未复原额。现查米价仍昂。与其存待复原额虚名。不若将宽给折色。赏为定额。于公项内动支。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十七


大清高宗法天隆运至诚先觉体元立极敷文奋武孝慈神圣纯皇帝实录卷之一千二百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十一年。丙午。二月。乙亥朔。遣官祭关帝庙。　　

○是日起。上以祭社稷坛。斋戒三日。　　

○丙子。遣官祭昭忠祠。　　

○谕曰、吏部议请州县以上官员。病痊、及亲老终养服满引见照例用者。均不准其捐免坐补原缺一摺。所议甚是。此等人员引见时。朕看其才具较优者。即降旨以原官补用。本无庸生补原缺。如其人才具平常。乃令其照例坐补原缺。已为甄别矣。若降旨照例坐补之员。仍准其捐免坐补。又何庸于引见时、朕之悉加甄别乎。其佐贰杂职等官。本系微员。非正印可比。其有终养亲老服满、及病痊起用者。向来例不引见。应仍准其照例捐免坐补原缺。吏部摺、著如所议行。　　

○又谕曰、刘峨奏、审拟蔑伦重犯常王氏一摺。内有该州许牧公出。及静海县刘令过境字样。此等于外省申详文内则可。至声叙入奏。自当出名。乃该督竟以许牧刘令等字样。缮入摺内。殊失敬谨对君之体。若于本内、即应饬行议处。今该督于摺奏事件。一任庸幕。滥将原详声叙。殊属非是。刘峨著申饬。并通谕各督抚、于应奏事件。俱留心检点。毋得率忽。以致文义舛谬。　　

○礼部题、朝鲜国王李算、遣使表贺万寿、冬至、元旦、三大节。及进□山戊不□贡方物。赏赉筵宴如例。　　

○琉球国中山王尚穆、遣使表贡方物。赏赉筵宴如例。　　

○丁丑。祭先师孔子。遣协办大学士刘墉行礼。　　

○谕军机大臣等、据福海奏、淮安地方。入春以来。二麦虽出土长发。而晴霁日久。待泽滋培。现在设坛祈祷等语。看来淮徐一带。入春以来。未得雨雪。望泽甚殷。该处上年被旱日久。土脉乾燥。非如京畿去□山戊不□雨水调匀。地土滋润。入冬又连得雪二次。现在虽未得雨雪。尚堪稍待者可比。若淮安等处。此时再不得透雨。麦苗何以滋培长发。朕心深为悬注。该督等目击情形。自当虔诚思过。竭力祈祷。并延能祈雨泽之人。设法虔求。方能仰邀澍泽。该督等前奏地方雨雪。甚属含混。殊非仰体朕轸念民依之意。著传谕萨载、闵鹗元、务须蠲洁诚求。斋心吁祷。以冀甘霖速霈。并将各属曾否得有雨泽之处。迅速覆奏。至山东各属。虽据明兴奏报。于正月初六日得雪。看来亦未深透。而河南、安徽、湖北等省。入春以来。俱未见各该督抚。奏报得有雨雪。是各该省、均不免望泽。今年此数省之望泽。不比常年也。著传谕特成额、毕沅、书麟、明兴、吴垣、各将现在麦苗情形。及曾否得有雨雪之处。迅速覆奏。以慰廑念。将此由五百里各传谕知之。　　

○又谕、前据富勒浑奏、饶平县盘获妄布邪言吴国一犯。搜有刷印字迹板片。上刻南肇道人示劝。中间刻符一道。有江西广信府天师晓谕字样。据该犯供称、系闽省刻字匠林忠刻造。现在飞咨查办等语。已传谕富勒浑、严行审办。并令雅德、何裕城等。一体饬属查拏矣。该犯妄托神祇。造作符箓。传播惑众。甚属可恶。所刻南肇道人示劝文。虽据供称、刻自闽省。恐系支饰之词。未可凭信。其南肇道人。或即系广东南雄笔庆等处之人。隐名为之。托词于福建、江西传刻。冀图事发无从根究。亦未可定。著传谕孙士毅、抵任后。严饬所属。留心查察。毋使倡教匪徒。得以隐名潜匿。　　

○戊寅。祭大社、大稷。上亲诣行礼。　　

○诣大高殿行礼。　　

○己卯。上御太和殿礼朝。文武升转各官谢恩。　　

○谕曰、永珊赔补银九千余两。俱系伊父弘景时应赔之项。与伊既系无干。今尚有未完银六千余两。永珊由俸坐扣之处。著加恩宽免。　　

○谕军机大臣等、据雅德奏、接台湾道永福禀报、淡水同知潘凯。因赴猫里社相验命案。回至中途。被人杀死。并杀死跟从十余人。头颅俱行割去。现已饬委臬司李永祺。带领干员。即日起程。前往淡水。会同该镇、道、查拏凶犯。并据黄仕简奏、虽风疾未愈。一闻禀报。立即带兵渡台。前往督同查拏剿办各等语。本日朕闻有雅德、黄仕简、五百里奏报。恐系黄仕简病势加剧。深为轸恻。及披阅奏摺。乃系此事。转觉慰幸。但官员竟被杀害。不法已极。不可不严加究治。如系刁民谋害。装点生番形迹。即严拏首从各犯务获。严审确情。立正刑诛。毋使一名漏网。若系生番所杀。即带兵搜捕。速拏正犯严办。以儆凶顽。黄仕简、一闻信息。力疾前往。甚属奋勉可嘉。但伊风疾。尚未全痊。且台湾远隔重洋。未免更增劳顿。该提督于正月望间。若已动身则已。若此刻尚在探听。未及起程。接奉此旨。即不必前往。在署督办、以资调摄也。至厦门水师提督。前据雅德、饬委福宁镇总兵何俊。前往帮办。究属生手。台湾镇总兵柴大纪。因其才具平常。是以简调总兵陆廷柱。该镇尚未到台。若办理未能妥协。转觉不成事体。著传谕雅德。前往厦门驻劄。就近督办。至此案、该督已派委臬司李永祺、前往审办。如果系刁民谋害。自当尽法惩治。但恐该厅、或另有婪索别情。以致激成事端。亦未可定。并著雅德、饬知李永祺。彻底根究。据实呈报。毋得稍存讳饰。将此由六百里加紧谕令知之。并著将查办情形。迅速覆奏。李永祺、亦有奏事之职。在台所办一切情形。即当速奏。一面报该督。不可迟误也。　　

