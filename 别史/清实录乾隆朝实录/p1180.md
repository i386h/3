<!-- { "loadSidebar": true } -->
○又谕曰。班第奏带领察哈尔兵丁。于二月二十日起程续进。令永贵将后队官兵口粮办理支给外。所有余剩驼只。酌量擕带粮饷。跟随大兵相继前进。俟办定再为奏闻。此奏殊未明晰。现在大兵鼓勇直入。成功指日可期。官兵已擕带口粮四个月。又何须额外带往豫备。此或系豫备赏赉之用。或从前议带两月口粮。后复定为四个月。而于官兵起程时。未及满支四个月之数。今特为之补运。均未声明。如系带往赏赉之用。尚属可行。若官兵已擕带四个月口粮。今复多行裹带。接续前进。万余兵丁。应备口粮若干。需用驼只若干。中途保护。既分兵丁之力。且防意外之虞。殊未妥协。著传谕班第查明。如系必需之项。一面计数奏闻。一面办理。寻奏、现计马驼有余。酌带军饷。既可接济大兵。亦可备平定赏项。且随大兵。照看亦易。报闻。　　

○又谕曰。阿睦尔撒纳之宰桑副都统额尔克哈尔察海病故伊去年办事。殊属奋勉。著加恩赏银二百两。即由军营支给伊家。　　

○以镶白旗蒙古副都统伍弥泰、为凉州将军。吉林镶白旗满洲协领佟海、为盛京左翼熊岳副都统。　　

○缓徵甘肃狄道、靖远、金县、皋兰、渭源、五州县、乾隆十九年分、被旱田地、旧借银粮。　　

○乙亥。上耕耤。诣先农坛行礼。更服。至耤田所。躬耕三推。复加一推。御观耕台。命裕亲王广禄、諴亲王允秘、和亲王弘昼。各五推。吏部左侍郎归宣光、协办大学士户部尚书蒋溥、礼部尚书王安国、兵部尚书李元亮、刑部左侍郎秦蕙田、署工部右侍郎书山、左副都御史广成、通政司副使皂保、大理寺卿罗源汉、各九推毕。顺天府府尹。率农夫终亩。赏赉耆老农夫如例。　　

○谕军机大臣等、阿睦尔撒纳询明博尔贝奏称、布珠库之言。或恐我兵威所至。不准投诚。或系达瓦齐、恐各处乌梁海悉行归降。设计安慰。均未可定。现在扎拉图所驻之兵。毋庸彻回。杭吉尔察克地方。应添兵驻防。已移咨班第办理。并令察达克前来。面同博尔贝质对其言之真伪。使投顺之乌梁海等。勿致生疑。俟质对后。即将博尔贝正法。以彰国宪。阿睦尔撒纳办理甚合机宜。与朕昨所降旨吻合。即著照此办理。此必布珠库捏造谎言。冀缓我军。并使我致疑于初降之乌梁海等。不复遣用耳。阿睦尔撒纳令察达克前来、面同博尔贝质问明白。不特众乌梁海俱可安心。察达克亦全无疑惧。自当愈感任用之恩。出力报效。朕意博尔贝所言哈萨克三千兵。会同达瓦齐兵四千前来之语。哈萨克之兵。或即从前降人库绷所称、哈萨克巴朗、及巴特玛车凌所领之兵耳。果尔。则巴特玛车凌。乃阿睦尔撒纳之兄。岂有反与达瓦齐会合之理。其言全不足据。于我兵亦毫无关碍。招摩多等处、驻兵防守亦可。即不驻兵。亦无不可。此时惟赤伦前往。事稍可虑。如果须应援。阿睦尔撒纳、即遵朕前旨。留心办理。否则俟大兵平定伊犁后。此等乌梁海自必归降。此时原不必分兵前往也。现已令察达克前来。俟其到时。即可询知赤伦现在情形。察达克如恐赤伦在彼。或中布珠库诡计。伊欲带兵策应。即照伊所请。给兵前往。如不需策应。亦即停止。　　

○又谕曰。班第陈奏阿睦尔撒纳情形一摺。有不时留心防范一语。前因纳噶察有承顺阿睦尔撒纳之意。是以降旨令班第、善为晓谕。俾其妄念不生。今看阿睦尔撒纳一应事宜。尚属奋往。亦不宜稍存形迹。致令疑惧。著传谕班第。嗣后向阿睦尔撒纳。勿遽露防范之意。并将朕节次所降密旨。即行封固缴回。　　

○丙子。上御乾清门听政。　　

○定西将军永常等奏、原拟遵谕于二月二十八日起程。今闻有业克明安巴雅尔、带领一千户口。移至额林哈毕尔噶来降。办理招降。亦需数日。因改早于二月二十五日前进。报闻。　　

○命修撰庄培因、以原衔充日讲起居注官。　　

○豁除广东荒弃盐田额银三千八百四十五两有奇。　　

○丁丑。上诣畅春园、问皇太后安。　　

○幸圆明园。　　

○戊寅。谕、武职之在部候选候补者。本属无多。每遇外省奏请简发。兵部例须移取旗员。一同拣选。文移往返。未免稽缓。嗣后该部行文各该管大臣、于应用参将以下之侍卫参佐尉校等官。每处豫送数人到部考验引见。遇简发时。即与在部候选候补绿旗人员。一体拣选。俟将次用完。仍令再行豫送。以免临期稽候。　　

○谕军机大臣等、班第据博尔贝告称有布珠库现在带兵四百名。来至卡外招摩多地方之语。现在派兵往各卡防守。并移咨驻劄乌里雅苏台大臣。严行防范。乌梁海等乃无用之人。从前进兵时。伊等但知闻风远遁。未敢侵犯。现已大半收服。布珠库一人。岂有反敢侵犯之理。此言不过布珠库虚张声势。冀缓我师耳。原可置之不理。朕已详悉谕知班第。令勿因此而分所进之兵力。今此奏仍不免过于小心。如为防范去年所收之乌梁海。则伊等受朕厚恩。安居度日。不但不肯逃避。即使偶有逃避之人。平定伊犁后。自必仍来归附。能向何处远扬。竟可无庸派兵防守。况驻劄乌里雅苏台大臣。现止兆惠舒赫德等数人。倘因此稍事张皇。办理未善。则喀尔喀必生畏惧。即新降之乌梁海等。亦易生疑。种种殊未详慎。但班第既已派往。且兵亦不多。姑无庸深论。班第惟专心办理进兵之事。不必以博尔贝之言为虑。并传谕驻劄乌里雅苏台大臣等知之。　　

○科尔沁扎萨克镇国公布延德勒格尔、缘事革职。以其侄敏珠尔多尔济、袭爵。　　

○以喀尔喀扎萨克台吉额琳沁、为辅国公。　　

○蠲免江苏江浦、六合、靖江、山阳、阜宁、清河、桃源、安东、盐城、高邮、泰州、江都、甘泉、兴化、宝应、沛县、宿迁、睢宁、海州、沭阳、淮安、大河、等二十二州县卫、十九年分、水灾田地、额银十四万七千四百五十一两有奇。米麦豆共六万八千四百七十八石有奇。其余分别带徵缓徵。　　

○旌表守正捐躯之江苏奉贤县民韩胜妹韩氏。河南济源县民张有魁妻傅氏。　　

○己卯。上自圆明园启銮。谒泰陵。　　

○诣畅春园、问皇太后安。　　

○以内务府郎中傅岩、为东陵总管。　　

○命甘肃巡抚鄂昌来京候旨。调陕西巡抚陈宏谋、为甘肃巡抚。以前任广西布政使户部郎中台柱、署陕西巡抚。命吏部郎中阿思哈、以布政使衔往办粮运事务。　　

○是日。驻跸黄新庄行宫。　　

○庚辰。谕军机大臣等、班第奏乌梁海恩克什等十八户潜逃。请交与宰桑都塔齐严拏务获。侍卫六格等、应交部议处。宰桑都塔齐、班珠尔、应交与该扎萨克严惩治罪。恩克什等逃遁。明系都塔齐、从前有觊觎管辖之意。后将伊等归与察达克管理。未遂其意。从中教唆所致。班第即交与都塔齐、查拏。办理甚合。如能拏获。尚可赎伊等之罪。倘致脱逃。必当从重治罪。此时且无庸交该扎萨克惩究。六格追赶时。未曾给与多人。尚属可恕。著免其交部。现在办理进兵之事。甚属紧要。班第惟当奋勉前往。恩克什等数人。即使逃遁。亦无关系。况平定伊犁后。伊等更向何处远扬。惟都塔齐人甚奸诈。俟事定后。断不可留。班第将来驻劄伊犁。可告知阿睦尔撒纳、于伊回来时。酌量办理。寻班第奏、据青滚杂卜称、恩克什等久经投顺。潜行逃窜。皆都塔齐指使。且匿报十户。如此不可信之人。若仍留巴尔楚克。将来投顺人众。必为所愚。且日久自恐败露。必致逃窜。应正法为众乌梁海戒。从之。　　

○又谕曰。刘统勋奏办理马驼粮运情形摺内称、挑出瘦小不堪用及疲乏驼只。俱系上年秋闲查报堪用。永常奏明收槽餧养者。此处显有推诿情弊。永常系该省总督。又命为将军。一切事务。原系分所应办。即来京请训。往还亦仅数月。该省办理情形。岂得诿为不知。设使不令刘统勋前往。宁能不办耶。此永常之无可推诿也。至刘统勋以军机大臣。朕特派往协同办理。则永常所办之事。皆伊之事。彼此本无可分。设使永常独力能办。亦不必派伊协办矣。此刘统勋之无可推诿也。二者之中。永常之责较重。而其不应存彼此之见则一耳。况办理此等重大事务。其中小有未协。惟当随宜筹酌。令于事有济。此番进兵。原议于四月内。今于二月先进数千。克期部署。已无误先行进剿之期。若仅如肉乾等项。运送稍迟。不过将承办属员。照例参处足矣。岂可以此各存意见。有负朕郑重委任之意。著详悉传谕伊等。倘再蹈前辙。朕必重治其罪。　　

○是日。驻跸半壁店行宫。　　

○辛巳。遣官祭先蚕之神。　　

○是日。驻跸梁格庄行宫。壬午。上谒泰陵。驾未至碑亭。即降舆恸哭。步入隆恩门、诣宝城前行礼。躬奠哀恸。王以下文武大臣官员随行礼。　　

○刑部等部议奏、浙江布政使叶存仁、失察库书包揽侵欺。应降调。得旨。叶存仁著降补河南按察使。　　

○以浙江按察使同德、为浙江布政使。热河道富勒浑、为浙江按察使。　　

○是日。驻跸秋澜村行宫。　　

○癸未。谕军机大臣等、刘统勋奏称、前奉谕旨。以先进之兵。约满二千。即带领前进。又准廷议、续进官兵。俱以二千为一起。今绿旗官兵。久驻军营。即应遵旨料理进发。所谓先进之兵、约满二千、即行前进者。指索伦及满洲京兵而言。如系绿旗兵丁。只可令供台站等用。若令前队进发。殊不足恃。著传谕永常。不得将绿旗官兵。带领先进。且永常此番安分自量。不妄作主张。尚可邀受恩典。倘因萨喇勒已有就绪。永常急遽单身前往。则必为萨喇勒等所笑。将不能承受朕恩。又为永兴之续矣。至马驼等项。永常、刘统勋、彼此照应办理。无致意见参差。自取罪戾。　　

○广西巡抚卫哲治疏参、原任湖南盐驿道谢济世、纵子谢梦熊、指官撞骗。并擕带二子赴湖广江南就姻。不听查审。得旨。谢济世前任御史。以建言自命。历任监司。屡蹈罪戾。俱邀恩宽宥。休致家居。应自知检束。今据卫哲治题参纵子指官撞骗。巧词牵告。又不听查审。任意避匿。此风断不可长。著湖广江南督抚、于谢济世所到之处。即行拏解广西。俟该抚审明后。仍解交刑部请旨。　　

○参赞大臣哈达哈奏。大兵进后。各处边卡应严守。现选哈喇阿济尔罕等处彻回兵一千。派喀尔喀扎萨克台吉根敦。领五百。往海喇图、库列图、哈道里、科布多布延图、各处。喀尔喀公品级诺尔布扎布、领五百。往乌哈尔和硕等处驻防。并管理乌梁海游牧。接收降人。报闻。　　

○旌表守正捐躯之河南鲁山县民宋鼠妻张氏。　　

○是日。驻跸涿州行宫。　　

