<!-- { "loadSidebar": true } -->
○大学士等议覆、江苏按察使翁藻奏称、因公挂误人员。令该督抚出具考语。送部引见。究与已经降革者不同。请于引见后。概发原省。留者俾即任事。去者立饬交盘等语。查交代事件。如现贮仓库银米。不难依限查盘。若有承买承修及应查询等事。势难克期。况已经去任。耽延在所不免。应于奉旨后。即行开缺另补。并令该督抚于部文到后。一月内、速催该员将经手事件完结。即行赴部。如逾限不赴。先行开缺。再此项人员。仍以原官用者。其本案降革处分。未便遽销。应带于新任按算。从之。　　

○又议覆、陕西巡抚陈宏谋奏请、更定承祀条例。凡殴死一应有服尊长。均不得援引承祀。惟弟杀胞兄。并无争财凶殴故杀别情。父母已故。家无次丁者。照例援请承祀等语。查从前承祀一条。止为弟杀胞兄而设。原不可辗转牵引。况弟兄情分愈亲。则罪戾益重。若果情有可原。亦应临时酌量声请。毋庸设为成例。臣等详议、嗣后除夫殴妻致死。并无故杀。及可恶别情者。仍准承祀外。至弟杀胞兄。与殴杀大功以下尊长者。皆按律定拟。不得声请承祀。并关系服制。一切留养之例。悉行删除。从之。　　

○又会议、暂管陕甘二省事务甘肃巡抚黄廷桂等奏称、平庆道移驻固原。廷议令归移兵案内并题。但该处现止知州、同知、二员。职分较轻。与营情不属。请将该道。及早移驻等语。应如所请办理。并给兵备道衔。凡营务均与提督酌议。仍将管辖事宜报部。应换给关防敕书。令该督拟定字样具题。又称固原旧道署。已改提标中军参将衙门。今查固原城内。驻劄平凉府盐茶同知一员。所管州城西北一带。距城窎远。请将该同知移驻海喇都。另建衙署。其旧署改为中军参将衙门。该道仍复旧署。又海喇都旧土城一座。应建厅仓。即将州城厅仓。陆续拆运。现在该厅民、情愿捐修。应从民便。至一切兵防。请于标属营内。拨千总一员。马守兵四十名。其固原厅州所辖村堡。应各归就近管辖。均应如所请。从之。　　

○以吏部尚书陈大受、为协办大学士。　　

○以盛京将军达勒当阿、为刑部尚书。　　

○命翰林院侍讲双庆提督安徽学政。　　

○青海扎萨克多罗郡王策凌拉布坦、贝子索诺木达什故、赐祭如例。　　

○开除广西郁林州、乾隆六年报垦水田。一顷二十一亩有奇。　　

○甲戌。上诣雍和宫行礼。　　

○至观德殿大行皇后梓宫前奠酒。　　

○户部议准、升任浙江巡抚顾琮疏称、浙省广丰等四仓。收放米石。向委杭州府知府管理。首府事繁难兼。请改委理事同知督办。从之。　　

○乙亥。上至静安庄。阅视工程。并临奠慧贤皇贵妃。哲悯皇贵妃。　　

○至观德殿大行皇后梓宫前奠酒。　　

○谕、岳钟琪、前在西陲用兵。以失机致罹重辟。久系囹圄。经朕宽恩。放还乡里。今当大金川用兵之际。因思伊久官西蜀。素为番众所服。若任以金川之事。自属人地相宜。曾传旨班第、张广泗、令伊等酌量。如果应用。将岳钟琪调至军营。以总兵衔委用。今班第、张广泗、已遵旨调赴大金川军前。岳钟琪、著加恩赏给提督衔。以统领听候调遣。予以自新之路。俾得奋勉图报。以收桑榆之效。如果能迅奏肤功。更当从优奖叙。　　

○又谕、许应虎来京陛见时。朕观其人有勇敢之气。向在苗疆。著有劳绩。似属谙练军情。加恩赏给路费。准其携带伊子。令驰驿赴大金川军劳效用。伊自当竭力奋勉。感激图报。今据张广泗奏称、该镇抵川。竟将奉旨赴军营效用一节。隐秘不宣。意欲径赴建昌镇任。及臣奉到谕旨。随饬令为南路统领。讵该镇急遽冒昧。毫无调度。以致蔡允等失去炮位。又攻寨不能克取。纵放已降番目回巢。致令围困营盘。经臣亲赴救援。贼已解退。又令同高宗瑾、据守卡撒。而该镇畏贼如虎。禀恳依贼所言。彻营让地。经臣严檄始定。臣恐摇惑军心。将伊彻回。随营驻劄。且年已衰迈。无可任用。应令回任等语。许应虎、深负简用之恩。仍令回任。何以警军前之不用命者。张广泗所奏非是。许应虎著革职。拏送来京。军机大臣会同刑部。严审定拟具奏。　　

○又谕、大学士公讷亲、经略大金川军营。前派出之御史马璟、现出差在外。不必令其随往。著吏部主事何曰熙去。所有应赏银两。即赏给何曰熙。并令驰驿。　　

○谕军机大臣等、据总督张广泗奏报、现在军务情形。各营驻劄逼近贼卡之处。屡被侵犯。虽互有杀伤。而贼番并未大创。看此情形。是彼据险扼吭。转得乘我之隙。以逸待劳。以寡扰众。而我军应接不暇。不能制敌、而反为敌所制矣。即如下水卡。贼兵连次侵犯。彼处原驻重兵。何以又复调发官兵。至八百名之多。前往助援。且大兵业经将次调齐。而贼众全无畏惧。该督不能选锐进攻。夺取要害。仅以坚壁为自全之计。调遣为策应之方。其平日之调度机宜何在。师日老。气日怯。何时可图进取。殊可廑念。至所奏擒获之生噶尔结、生格、二名。现在严加收禁等语。此等就擒番目。审讯明确。即应在军前正法。以洩众愤。且可震慑番情。若果系渠魁。应俟凯旋献俘之犯。亦当解送成都内地监禁。尚可不致疎虞。倘逆番知其尚未伏诛。即在军前拘禁。妄思索夺。岂不又生事端。可传谕张广泗、作速遵旨办理。再奏称、岳钟琪至彼。逆酋势窘计穷。自必往投乞命。便可就计成擒等语。莎罗奔狂狡负固。罪大恶极。亟果穷急投诚。自不待岳钟琪、方能设伏掩获。但从前张广泗、早有不许投诚之语。此时即欲诱之使来。彼必不信。岳钟琪、素为番人所服。新至番地或可因计擒弋。此或因王得羊。亦一机会。可否如此办理。著张广泗酌量相机调度。但必须生擒执讯。不可为所愚弄。任其兔脱。一并传谕知之。　　

○又谕、据张广泗等奏称、军前文武员弁跟役。及土兵在本境者。著令半米半折等语。已交军机大臣会同该部速议。但军行最重粮饷。今半米半折。倘有不敷。伊等纵有折价。何从购觅。且蜀道艰险。非内地可比。商人运贩脚价。势必较官办更加昂贵。何以折色转足以资食用。可传谕询问。令其详悉确查奏闻。　　

○又谕、罗柴氏控告陈学愈一案。其陈学愈勾通内幕。行贿营求。及来京控告。在都察院打点之处。已传谕方观承、令其留心查办。今大学士公讷亲、将查审情节钞录供词。定拟呈奏。若交部则定案矣。著将所奏之摺。并此案前后供词。钞录交与方观承、令其悉心详阅。如有应行研讯之处。即归并前案查办。据实奏闻。　　

○兵部议覆、闽浙总督喀尔吉善奏称、闽省驿站。向未设马。一应公文。俱系人夫走递。请酌定日行里数一摺。查定例铺兵递送公文。昼夜行三百里。请嗣后遇有内廷发部封寄字件。除经由各省一带地方。仍照定限驰递外。自递至闽省浦城县起。至福州省城。无论限行三百里、并六百里。令概行三百里。从之。　　

○钦差大学士公讷亲议覆、江南河道总督周学健疏称、河工效力人员。从前定额一百五十员。近年水利大工。渐次告竣。无需多人。请核实裁减。以一百员为率等语。查此等效力人员。既在工无事。自应酌裁。惟是该河道总督、莅任未久。于南河诸务。恐未能熟悉。应俟再过三汛后。酌看情形。仍令会同两江总督尹继善、奏明办理。至所称才具平庸、以及资斧不继、情愿回家者。俱令各回旗籍。应如所请。从之。　　

○川陕总督张广泗奏、从前滇黔等省用兵。凡供运军装粮食。各州县按照田赋科则。派雇民夫。有产之户出赀。帮无业者应役。其利仍在本境。且本人应募夫价。仍可赡家。是以民不病困。川省官顾考成。民畏徭役。地方官并不劝谕。妥筹雇募。而令里民折纳夫价。解至省城。交成都府代办。请敕班第确查前项折价。实在收过某府州县银数若干。作何项公用。并嗣后应否收纳。请旨遵行。得旨、此事即交班第。亦不能查出。今命讷亲为经略。即交伊查办。必能水落石出也。　　

○以刑部尚书达勒当阿、为镶蓝旗满洲都统。　　

○调宁古塔将军阿兰泰、为盛京将军。以古北口提督索拜、为宁古塔将军。热河副都统满福、为古北口提督。护军统领海常、为热河副都统。　　

○丙子。上诣皇太后宫问安。　　

○谕、昨日静安庄临奠。齐集不到之王公满汉文武四品以上人员。经和硕和亲王、协办大学士傅恒查参。请交部议处。夫夙夜匪懈者。人臣之大义。齐集乃礼制攸关。既经通传。自应恪恭将事。乃大行皇后之事。诸臣甫以齐集不到被劾。而此番齐集不到者。又过其半。此实向来积习成风。总由懈怠公事。以安逸为当然。以幸免为得计。彼遵例齐集者。未必不笑其拘迂曲谨。而执法以参奏者。转议其吹求过甚。视公家之事。如越人视秦人之肥瘠。则君臣一体。休戚相关之谊安在。试思朕车驾亲临。而诸臣若罔闻知。偃息在床。有是理乎。抚心自问。于汝安乎。况亦希逢偶遇之事。即令鸡鸣就道。初非困苦难堪。何至相率不前。甘心违误。小节尚尔。更安望其如古所云。鞠躬尽瘁。临难致身。此所关于人心风俗。实非浅鲜。盖因朕不事综核。而诸臣遂尔玩视不谨。夫朕御众以宽。而诸臣事君尽礼。宜各尽其道。今即夙兴夜寐一语。尚不能恪共奉行。致干吏议。即薄示惩谴。所损于诸臣者甚微。而国体所系则甚大。朕实愧之。不知诸臣之抱愧否也。此次朕复从宽。免其议处。若再靦不知耻。侥幸求逸。国法具在。毋冀屡邀。　　

○又谕、齐集之处。向求查收职名。日久因循。皆视收到职名。即为已到之数。并不按名稽查。齐集王公大臣官员等。皆不以为事。竟生怠惰。嗣后将如何遣员按名严查。不致遗漏之处。著宗人府、吏部、兵部、都察院、公同确议具奏。寻议、王公、由宗人府委官。开列名单。于齐集处稽察。已到者、于名单内加圈。镇国将军以下、至宗室官员。由宗人府。文职、由吏部。武职、由兵部。开列职名。咨都察院稽察。吏部满汉官。亦由都察院稽察。宗人府、吏部、兵部、都察院、各缮名摺具奏。其因他处齐集不到者、声明缘由。无故不到者、参处。若册内缘故不符。或开列齐集而不投递职名。稽察官呈明参奏。不行详察。及察出瞻徇不呈参者。一并参处。临期有患病等情。亦必声明缘由。知照稽察衙门。不陪祀之亲王以下。宗室、觉罗、有顶带官员以上。满汉文职、京营武职、有顶带官员以上。外藩来京蒙古王以下、台吉以上。均于祀日五鼓。朝服赴午门外。按翼齐集。候驾出入。跪送跪迎。从之。　　

