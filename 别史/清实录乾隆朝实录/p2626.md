<!-- { "loadSidebar": true } -->
○己卯。谕军机大臣等、安插迁徙乌噜木齐土夷开锁一事。黔楚两省。互相推诿。前已谕令将湖南道员王鸣、芷江知县吴鐄、及贵州署道吴光庭、解京讯问。业据湖南将王鸣、吴鐄、解到。经军机大臣讯明其事。与湖南无涉。确有可据。兹复据索诺木策凌奏称、夷户召猛斋等、佥供自云南起解时。本俱上锁。至贵州镇远府地方。解官陈吏目、因伊等行走安静。将锁暂开。遇有差点。仍旧带上。二起、则系白姓营员。三起、则系何典史所开等语。是开锁之弊。在贵州而不在湖南。已无疑义。前已传谕裴宗锡、将长解官陈英栋等三员。解京质讯。谅更无从支饰。盖由长解各员。惧干处分。捏词覆禀。而吴光庭、亦从而附和之。是以李侍尧、无从查其确实底里。今已水落石出。更无可推诿矣。将此谕令李侍尧知之索诺木策凌摺、并钞寄阅看。又另摺奏、五月初十日、行抵河南之南阳府地方。接到廷寄。即驰回贵州。审办杨玫呈控谢希廷一案。未免太遵旨矣。前谕李侍尧、于过黔时查讯此案。原以李侍尧、或离黔不远。仍可回黔查办。及接其奏报四月初七日起身日期。计程已早过贵州。复谕令先行来京陛见。俟回黔时。再行审办。想李侍尧、接奉后发之旨。自必遵办。著再传谕李侍尧、仍即速行赴京。其杨玫呈控一案。俟回程便道办理。此旨著由五百里发往。谕令知之　　

○刑部议覆、云南按察使汪圻奏称、遣犯脱逃。本省有年终汇奏之例。至各省通缉未获之数。从前并无按年总卷可查。请照本省汇奏例。由臬司汇造清册。详送督抚具奏等语。臣等酌议。请嗣后本省应缉外遣逃犯。分晰年分名数。登注事由。及己未就获为一册。外省通缉者。于每年汇造寻常军流逃犯册内、另立一册。年终由臬司汇报。各省督抚开印后咨部。并分摺具奏。从之　　

○旌表守正捐躯湖南蓝山县民龙加柱妻陈氏。四川江州民周某妻江氏。　　

○庚辰。谕军机大臣等、本月十五日、京城得有透雨。近京东北一带。亦俱沾足。随即谕询周元理。据奏保定省城。是日并未得雨。昨十九日夜、此间又得雨四寸而周元理今日尚未奏到其未能均沾可知。本日郑大进奏、豫省东北各属。尚未普沾渥泽。且传谕问其赍奏之人据称、自十六日在开封起身。一路到京。并未遇雨。是豫省及直隶西南各属。盼泽尤为亟切。朕心益深廑念。周元理、郑大进、虽称现俱虔诚祈祷。谅不过照例于城隍庙、龙神庙各处致祷。日久礼烦。所谓再三渎。渎则不告。转恐未必有益。因思豫省嵩山、向有龙潭。何不令荣柱前往。洁诚祷祀请水。或可期灵应。即直隶如房山、恒山、各处亦有龙潭。并著周元理、派委司道大员。前往虔祈请水。以冀速霈甘霖庶可使赶种晚禾。以苏民困。周元理、郑大进、务各诚心速办。仰副朕怀。将此由五百里传谕知之。仍各将得雨情形。迅速覆奏　　

○又谕曰、文绶等奏、土守备阿忠、强夺屯番地亩。复任性喜怒。责毙三人。并侵蚀恤赏银两。至一千余两之多。请照例拟斩监候等语。所办殊属非是。金川荡平以后。安立耕屯。设官分守遇有屯弁等不法之事即应照西域新疆之例。绳以重法。庶可惩一儆百。今阿忠、敢于贪酷妄行若此。自应一面将其家产查抄一面奏闻。将阿忠、于该处即行正法。以昭炯戒。乃文绶等、仅照内地律例、拟以监候。此时既无足以示儆戒。将来勾到时。将伊处决业已时过事忘。愚番且不解其何故。岂足以肃法纪而示劝惩。文绶等、何不晓事体若此况阿忠贪酷各款迹俱系明亮将军任内之事土司系其专管。乃竟漫无觉察。所司何事文绶、明亮、均著传旨严行申饬。并令文绶等、即将阿忠、在该处正法。并选派明干可信大员。前赴该处。将阿忠家产查抄入官。即行据实具奏。仍晓谕各番。俾知儆惧守法。以示辟以止辟之义。将此由五百里传谕知之。　　

○山西巡抚觉罗巴延三续报、宁远厅恳熟荒地九十四项四十六亩有奇　　

○旌表守正捐躯陕西保安县民白仁妻徐氏　　

○辛巳。命礼部尚书钟音、充三通馆副总裁　　

○旌表守正捐躯陕西大荔县民樊应召妻李氏　　

○壬午。孝恭仁皇后忌辰。遣官祭景陵　　

○谕曰、福建按察使奇宠格、年力衰迈。著来京以对品补用。其福建按察使员缺。著杨廷桦补授　　

○又谕、刑部汇题。宝通等与觉罗赫兰泰、宝兴、争殴一案。将赫兰泰、宝兴、拟仗。照例折罚养赡钱粮。复因事在清理庶狱期内。将所拟之罪宽免。未为允协。前经降旨减刑自军流以下。至于笞杖。第就例应的决者而言若已拟折罚钱粮。其人已无鞭扑之苦。与职官犯笞杖轻罪、改拟罚俸者相同。罚俸例不援免。则折罚钱粮。岂宜宽免乎。此本著交该部另行改拟具题　　

○又谕、昨阅寅著奏到三摺叙次不明。因令军机大臣检查。寅著五月初一日奏到摺内称、四月二十一日自扬州赴仪所掣盐。二十三日接到盐城县禀报、十九日私枭拒捕一案。遂由仪驰往盐城查办。并据伊奏获首犯摺内称、于四月二十六日行至刘庄场境。季光祖、自行投到各等语是其前次所奏。尚有次叙。又据高晋等会奏。定议盐枭之摺。查系五月十四日拜发。是五月初间。寅著尚在盐城。乃此次寅著所奏各摺其掣运新纲摺内、既云于四月二十一日赴仪而奏谢申饬摺内、复云二十三日在仪所掣盐。至恭报麦收摺内、又止称自仪掣盐驰赴盐城。其叙次殊未明晰。寅著、办事糊涂。即此可见。著传谕申饬　　

○谕军机大臣曰、颜希深奏、有安化县民刘翱禀呈供状书一本。见其形踪诡异。当即率同司道讯供。据称、乾隆十年。曾在蒋抚院前缴过。蒙逐件指驳。今闻各处呈缴遗书。故来呈缴。随饬委长沙府知府蒋曾炘等、驰赴该犯原籍家中。搜查有无悖逆字迹。另行从重定拟等语。颜希深所办。未为得当。此等狂诞之徒。敢于妄谈朝政。即此外别无不法字迹。亦当予以外遣。不可复留内地滋事。从前蒋溥任内。于该犯呈递此书时。不即究治。转为逐条批驳。本属错误。但蒋溥、业经身故。毋庸追究已往。至颜希深、派员往该犯家内。搜查有无不法字迹。亦以为蒋溥前此办理之非。自应选派别籍不同姓大员。驰往查办。湖南通属九府。岂无可派之员。乃令长沙府知府蒋曾炘前往。该府系苏州吴县人。与蒋溥同府同姓。安知其不为回护。亦岂可不避嫌疑。颜希深办事。何不精细若此。颜希深、著传旨申饬。仍将查办定拟缘由。即行覆奏。并谕三宝知之　　

○铸给盛京户部管庄六品官图记。从侍郎喀尔崇义请也　　

○直隶总督周元理疏报、民人景安民、认采潘家口汛土窰子山场内煤窰。煤旺窰成。请准其认充给帖。纳税开采。下部知之。　　

○旌表守正捐躯陕西南郑县民王洪德妻蔡氏　　

○癸未。上还宫　　

○谕军机大臣等、两淮现有查办场灶余盐事宜。必须盐政悉心妥定章程。方能有益。而寅著、人甚糊涂。断非伊所能经理。因念伊龄阿、尚属能事。已降旨仍调两淮盐政矣。伊龄阿、前在盐政任内。屡派商人多办贡物。伊出名呈进讨好。颇露高兴。朕所不取。又恐其日久累商。因将伊调任淮关。俾知改悔。伊在淮关两年。关务渐有起色。而寅著调任盐政以来。每岁所进。仍与伊龄阿无异。是盐政办贡。惟取给于商人。而本任所得养廉。大率存留不动。所谓慷他人之慨。谁则不能。且惟以夸多斗靡为事。日甚一日。长此安穷。商人行盐。固有自然之利。然亦当令其稍留余润。俾之自赡身家。若办贡一事。过于苦累。必致渐形竭蹷。既非所以恤商。即办公亦恐不能无误。为盐政者。可不知计及乎。伊龄阿、仍调盐政。务宜仰体朕教诲成全之恩。痛改前非。勿萌故智。仍蹈前辙。又如庚子春、朕南巡江浙。亦有上四次成例可循。伊龄阿、勿因此欲自见长。任意糜费。致干咎戾。且伊前此即因滥费商赀获谴。今更当引为切戒。若再不知悛改。断难逃朕之鉴察。必将伊从重治罪。不仅改调监督而已。至现在查办老少余盐一事。实为盐务紧要关键。全在盐政办理得法。则弊源自可肃清。昨据高晋等会议覆奏之摺。已交该部定议。伊龄阿即将应办事宜。实力妥办。酌定章程。俟接到部覆后。先将筹办情形。专摺具奏。将此由四百里传谕知之　　

○是日起。上以夏至祭地于方泽。斋戒三日　　

○甲申。谕、前据李侍尧奏、查审原任剑川州知州嵇承豫、将应找加增脚价银两。代逃亡运户。买米补运。照收支挪移杂犯之例。拟以总徒一摺。经朕详阅案情。以此项银两。如系嵇承豫先已扣留。后闻有人告发。始借挪垫补运之名。以掩其侵隐短发。是即先侵后吐。其罪不止总徒。若嵇承豫于未发觉之先。将扣存脚价银两。买米补运。是以公办公。并未侵隐入已。自未便以挪移科罪。谕令该督抚等、据实覆奏。兹据裴宗锡奏称、嵇承豫、挪垫补运在先。被参在后。告发更在离任之后。是嵇承豫于此案、实无侵隐情弊。业已革职。著加恩免其治罪。所有裴宗锡此摺、及李侍尧等查讯原摺。一并交该部议奏。　　

