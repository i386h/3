<!-- { "loadSidebar": true } -->
○闽浙总督钟音奏、海坛镇左营所辖之小练、屿头、二处。适当澳口要地。向未设立汛防。请于小练之兆礁。屿头之下斗门。各设兵十名。于平潭汛内抽调。仍隶该标磁澳汛弁管辖。并各建塘房墩台。报闻。　　

○湖北巡抚陈辉祖奏、滇铜黔铅。运京车脚银。俱系拨存通永道库。俟至张家湾核发。其滇铜自汉口以下水脚银。系拨贮于湖北、江宁、两藩库俟船到汉口、仪徵给领。惟黔员水脚。向系在黔全领。似未画一。请嗣后黔省运铅。自汉口至张家湾水脚银。亦如滇省运铜办理。报闻。　　

○办理粮饷浙江布政使郝硕奏、官兵攻卡。防贼枪炮。须先用布袋盛土。层累于前。再建树木城。逐步前进。是布袋为攻卡急需。查西路各站额设人夫。每日支领米粮。所余布袋。约四百余条。合计一月。即有一万数千。若令按月解营。足敷拏卡之用。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十一


大清高宗法天隆运至诚先觉体元立极敷文奋武孝慈神圣纯皇帝实录卷之九百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。冬十月。乙亥朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○颁乾隆四十一年时宪书。　　

○谕、喀什噶尔地方紧要。著调雅德总理。著申保帮办。其叶尔羌事务。著调淑宝、协同玛兴阿办理。　　

○又谕曰、高晋奏、江安粮道员缺紧要。请以新升广东惠潮道陶易、留江改补。俾得熟谙之员接办。期于漕务有裨等语。陶易、著照所请。调补江安粮道。高晋奏留陶易。与前日三宝奏留舒希忠、相似而实不同。朕惟准至理以为权衡。故准驳亦因之而异。陶易在江年久。舒希忠在浙年久。虽相仿佛。而一由知府升道。一由同知升府。其迁转亦不甚悬殊。但陶易历任淮安江宁。于各卫情形谙悉。高晋欲留其接办江安粮道。以资驾轻就熟之益。乃为漕务择人起见。而陶易所得之广东惠潮道。亦系监司要缺。该员自无所拣择于其间。事属可行。是以允准。若舒希忠、虽由知县至同知。皆在浙江。于该省民情。亦自熟习。但三宝留彼。并非有必需该员办理之事。徒以其升任广西柳州府。欲为留浙改用。柳州系边省恶缺。人皆惮于远涉。舒希忠自不愿前往。三宝此奏。乃为人择缺起见。恐此端一开。凡签升远省者。皆得籍上司奏留。以遂其趋避之计。此风断不可长。是以不但不准。并加以饬谕。朕办理庶务。一秉至公。可否惟视其人之自取。实无丝毫成见于其间。各督抚如欲奏办此等事件。具摺时、先当自问其为公为私。即可豫揣其应准应驳。若各属员妄怀侥幸之心。上司略存邀誉之见。非惟无益、而适以自害。不可不慎也。官员推升他省。不许督抚奏留。前曾降旨饬禁。恐行之日久。人渐相忘。而任封疆年浅者。或并未知此例。若遽加惩治。未免不戒视成。是以三宝前奏。仅予传旨申饬。著再将此明白晓谕各督抚。嗣后不得以不应奏留之人。率行渎请。如违、定行交部议处。必不轻宥。　　

○丙子。上御乾清门听政。　　

○谕军机大臣曰、李侍尧奏、安南脱回厂徒一案。究出滋事悍黠者。六十三名。应发往伊犁。给种地兵丁为奴。俟审明分别办理外。其在厂被逐。迹涉犷悍。发往乌噜木齐等处屯田出力者。计九百三名。其祇附近贸易。及闻风逃避。只身无藉者。酌发江苏二百四十名。安徽一百八十名。浙江二百四十名。河南一百四十七名。知会各省抚臣、于所属州县地方。分散安插。听其自行谋生。其有亲族行业可依者。二百八名。解回原籍。饬令地方官。严加管束等语。所办甚好。即应如此分别遣发。此等越境滋事厂徒。除讯明随同械斗逞凶、致毙人命之犯。应令该督抚、俟安南国解送张德裕等犯到时。质讯明确。另行定拟具奏外。所有应发伊犁、乌噜木齐、及江苏等四省各犯。俱系不安本分之人。为数众多。现在虽分路押解。恐在途或易致疎虞。著传谕李侍尧等、将佥发新疆、及江苏等四省各犯。应由何路行走各省分。一体钞录谕旨。豫行知会。其沿途各该督抚、应严饬所属地方官。派委员弁。小心管押。毋稍疎玩。如中途或有脱逃者。即照新疆遣犯之例。拏获即行正法。至到遣以后。并著该督抚、分地安插。严行管束。其发往伊犁、乌噜木齐等处者。尤多犷悍之徒。该将军都统等、亦当分地编管。饬令所在官员。严加钤约。勿使滋事。此等分发人犯。无论内地新疆。有在遣所脱逃者。一面奏闻。一面上紧缉拏正法。将此由四百里一并传谕知之。　　

○调仓场侍郎富察善、为盛京工部侍郎。盛京刑部侍郎喀尔崇义、为盛京户部侍郎。刑部侍郎穆精阿、为盛京刑部侍郎。　　

○旌表守正捐躯之安徽宿州民王宗朱妻孙氏。　　

○丁丑。以詹事汪永锡为内阁学士、兼礼部侍郎。　　

○戊寅。谕军机大臣等、新补惠潮道行有偁、不过一平庸之材。看来尚不脱纨裤习气。今惠潮道员缺。与伊前此所得之河陕汝道。同一冲繁中缺。是以照例补放。但粤东地方紧要。监司大员。有整躬饬属之责。该员未能胜任。著传谕李侍尧、于该员到任后。留心察看。如能办理无误则已。倘有不能妥协之处。著即据实具奏。毋得稍事姑容。　　

○以故和硕恒亲王、弘晊子永皓袭爵。故奉恩辅国公弘晥子永浩袭爵。　　

○己卯。上御太和殿视朝。文武升转各官谢恩。　　

○谕曰、伍弥泰、福德、诺穆亲、俱已年久。理应更换。著赏给留保住副都统衔、更换伍弥泰驻藏办事。散秩大臣公庆麟、著授为伊犁领队大臣。往换福德。副都统舒泰、著授为乌什领队大臣。往换诺穆亲。　　

○又谕曰、永瑞、绵康、父子。前往云南军营。俱受瘴气身亡。虽非阵亡者可比。究属为公捐躯。情殊可悯。永瑞之弟永泽、著加恩赏给辅国公。　　

○谕军机大臣等、据周元理奏、查封革职知府苏墧原籍家产一摺。据审讯伊子、及家人供、苏墧从前历任知县、通判、各任用度不敷。尚有借贷。至乾隆三十七年、升任镇远府后。上年两次寄回银四千九百两。今年又送到银四千二百两。通共计银九千一百两。除还账及用度外。实无丝毫隐寄等语。苏墧历任县令府倅时。所入尚不敷用。自升任知府后。三次寄回原籍银、至九千余两。因查该府每年养廉、仅一千三百。统三年而计。尚不及所寄之半。今寄回银两、至如许之多。其为浮收关税。及各项贪婪赃款。已属显然。是图思德之访查参劾。实为不枉。而韦谦恒同在一省。漫无见闻。直待督臣入境。始行附名参奏。其咎亦无可逭。俟此案审明。再降谕旨。至苏墧所婪之赃虽多。但其寄回项内。现贮银钱。尚五千有余。各项用度。亦俱能指实。且其事初经败露。即令该督委员查抄。自不能有风闻寄顿情弊。周元理可无事推求。统俟贵州任所查抄、具奏到日。再行核办。著将此传谕周元理、并由五百里谕令袁守侗、阿扬阿、知之。　　

○庚辰。上御懋勤殿。勾到广东情实罪犯。停决斩犯七人。绞犯六人。余七十三人予勾。　　

○谕、昨遣庆麟往伊犁、调换福德。但福德所管。系厄鲁特部落。恐庆麟年少。经事未深。著传谕伊勒图、俟庆麟到任。留心试看。果能办理裕如。即令伊管。若有不能胜任之处。可于伊犁领队大臣内。酌量更调一员管理。　　

○谕军机大臣等、据富勒浑参奏、站员冀国勋、亏短银米一案。若照原参所称。冀国勋例外加给夫价口粮。添改粮运。并不详明上司。任意糜费。至六万余两之多。借军需为名。从中染指。其情罪甚重。即应在军营正法示众。难以姑宽。因降旨将冀国勋革职拏问。查抄家产。并令该督严审定拟具奏。嗣据文绶奏、审明冀国勋、以北路军营粮运紧要。恐致贻误。因加价雇夫。并自买骡头赶运。是该员不但非侵冒营私。且知急公办事。情有可原。是以于军机大臣会同刑部核拟覆奏时。特降明旨。免其死罪。第因未经详禀上司。予以枷责薄惩。仍留军营。自备资斧效力。以观后效。朕办理庶务。一秉至公。遇有应行治罪之案。惟视其人之自取。从不稍参丝毫成见。正今日军机大臣述旨之时。以据富勒浑奏、冀国勋雇觅人夫。任意加价。擅将帑项。借与脚户三万余两。又置买驮骡。任听灌县截留挽运。种种情节甚多。而承审之知府李永祺、并不切实审究。率行定案。相应一并参奏等语。与文绶所审。情节迥不相符。而富勒浑摺内。又祇称该参员避重就轻。反覆狡卸。将亏侵之项。尽作为赶办军需用去。各种疑窦。俱未根究确实。咨明文绶。另委员将该府李永祺有无徇纵之处。一并查奏。而并未将冀国勋实在侵亏柄据。一一指出。仍难凭为信谳。朕于匹夫匹妇之狱。尚不肯畸重畸轻。况系办理军需。有关吏治。尤不可不彻底清查。因将此旨未发。富勒浑与文绶。素不相协。动辄龃龉。此乃其意见之偏。尚不足深责。此案情节。若照富勒浑所奏。则冀国勋万无生理。若照文绶所审。则冀国勋又无死法。此等死生出入所关。纪纲法度所在。岂可少涉颟顸。致有枉纵。袁守侗、阿扬阿、现在贵州查审苏墧一案。无难即行讯鞫。尽得实情。著传谕袁守侗等、于查审结案时。即由黔省就近赴川。速将冀国勋之案。逐细秉公详审。务令水落石出。期无偏徇。朕办理此案。并无成见。袁守侗等、奉命往查。自当虚衷准理。使无遁情。断不可稍存左袒。为他人任咎也。至阿桂现在军营。此事情节。自所深悉。惟此时正在进兵攻剿。自未暇办及此事。大功告竣。阿桂即当整旅凯旋。若于过成都时。酌计查办此事。不致稽误郊劳日期。即就便查明。一并覆奏。以便核其是非虚实。将此由五百里传谕袁守侗、阿扬阿、并附军报、谕令阿桂知之。所有富勒浑、文绶、前后奏摺。及军机大臣会同刑部定议之摺。并昨日所降谕旨。著一并钞寄阿桂、及袁守侗等阅看。　　

