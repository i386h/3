<!-- { "loadSidebar": true } -->
○旌表守正捐躯之湖南祁阳县民刘达楚妻李氏。守正被戕之河南杞县民李嗣尧妻樊氏。　　

○癸卯。谕大学士鄂尔泰等。向来本章内批发之旨。皆由阁发科交部。而特降之谕旨。则系内阁径传该部司员。抄写到部。遵行办理。虽历来原无舛错。但司员传抄谕旨。无行文印信。难以存案。其如何用印文存案之处。大学士等酌议具奏。寻议、批发之本章。例由内阁于本日发科。科次日用印文交部。至钦奉之谕。臣等缮写进呈后。由内阁传该部司员抄写。仍将该司员职名记档。盖因谕旨内有宜密宜速者。若发科抄。既有迟延。复恐洩漏。故不发科。应请嗣后、凡该部抄写谕旨到部后。令该部于三日内。将某日、某司员、钦奉谕旨之处。悉叙入文内。用堂印交内阁存案稽查。从之。　　

○兵部议准。青州将军阿思海奏、驻防开档养子另户满洲兵丁。吉凶事件。赏给生息银两。应照天津成都、原赏营运银两数目。准添银四千两。并前恩赏银六千两。以足一万两之数。从之。　　

○赈贷山东邹平、新城、齐东、宁阳、邹县、泗水、济宁、高苑、八州县被雹灾民。　　

○恤因黔苗不法。避居湖南难民。　　

○除广东崖州虚升地亩四百三十五顷三十亩有奇。　　

○甲辰。上诣畅春园、问皇太后安。　　

○还宫。　　

○遣官祭火神庙。　　

○谕、据贵州总督张广泗、提督王无党、奏称、定番州之姑卢顽苗。不知法纪。妄肆跳梁。蕞尔小丑。即量遣官兵。亦可即时扑灭。因思该处介在都匀、定番、之间。苗狆环处。从未习见兵威。与其兵少而时日稽迟。不若兵多而成擒迅速。比即酌拨汉、土、官兵三千余名。分路会剿。今文武协力。弁兵奋勇。旬余之内。逆寨悉经焚毁。深箐遍处穷搜。首恶先已成擒。余党陆续就缚。被掳民人。俱回故居。军务已经全竣等语。姑卢顽苗。虽属小丑。然不速行扑灭。恐致蔓延。为附近居民之累。张广泗、王无党、办理妥协可嘉。所有在事官弁兵丁。著查明分别议叙赏赉。以示奖励。该部即遵谕行。　　

○户部议准、直隶总督李卫疏言、本年停徵钱粮。所有官兵俸饷。不敷支放。请于两淮盐课内拨给。从之。　　

○兵部议奏、奉天将军博第疏言、原任护军统领升任都统瑚麟、带回官兵马六千四百二十五匹。照例每十匹准倒三匹计算。应开销一千九百二十七匹。内除在途倒弊一百九十四匹。实多交一千七百三十三匹。彼时副都统哲库讷、并未声明具奏。止以七分计算。将应交马四千四百九十七匹变价。其多交马匹。至今未经办理。应令该将军将多交之马。照例每匹以八两变价。给官兵领买。仍于伊等钱粮内分作二年。四季坐扣。从之。　　

○是日起。上以告祭太庙。斋戒三日。　　

○乙巳。禁扣举人坊银。谕、前据御史甄之璜条奏、各省乡试中式举人。例给坊银二十两。而远省遵行不实。如贵州、则给发三分之一。广西、则全行扣留。经部议令该省巡抚、藩司、确查报部。迄今一载有余。尚未结案。今朕访闻得远省中式举人。有应领之坊银。每见主考长途跋涉。即以恩赏之项。行其朿修之敬。而识见浅小之考官。亦遂收纳不辞。此风行之已久。今若追溯从前。一一清查。徒滋案牍之繁。未免扰累。究于举子无补。著从宽免其查问。嗣后考官等、各宜恪遵功令。不许收受此项银两。该藩司亦必照数给发。不得丝毫扣留。务使中式举人。实沾恩泽。　　

○又谕、朕昨日进京下雨。沿途管道收拾道路之兵丁。俱甚辛苦。著恩赏管道之护军校、护军等。半月钱粮。收拾城外道路之步军等。赏一月钱粮。收拾城内道路之步军等。赏半月钱粮。请轿校尉等。赏一月钱粮。　　

○以詹事府少詹事福什宝、为内阁学士。兼礼部侍郎。　　

○丙午。上御乾清门听政。　　

○御太和殿视朝。文武升转各官谢恩。　　

○户部议准。广西巡抚杨超曾疏请、将桂、平、浔、三厂。赢余税银。增给苗疆府、州、县、养廉。从之。　　

○又议准杨超曾疏请、于本省春拨留备兵饷银内。拨银三万二千二百三十两。为本年兵饷之用。以上年应存地丁。归补湖北协饷故也。从之。　　

○都察院左都御史杨汝谷、以老病乞休。允之。　　

○以刑部侍郎程元章、署兵部侍郎。　　

○丁未。上亲诣太庙告祭。请四祖、四后、神牌。奉安后殿。　　

○诫部院奉公洁己。谕、各部院办理事务。自宜恪慎廉洁。奉公守法。若推诿因循。徇私舞弊。则官箴有玷。国法难容。朕闻近来各部院办事。因循成习。每遇难办之事。即互相推诿。文移往返。动经数月。迨夫限期已满。则潦草完结。以避参处。至于易结之事。又复稽延时日。及至限满。则苟且咨行。以期结案。吏、兵、二部。于升迁议处之案。未尽平允。户、工、二部。于钱粮工程等事。亦不无染指。朕缵承大统。以皇考之心为心。以皇考之政为政。百尔臣工。自当仰体朕意。恪守成法。以襄治理。何得怠玩疎忽。以负朕委用之意。自干罪戾而不顾也。前此朕已屡降谕旨。切加申饬。而积弊未除。岂诸臣误以朕政崇宽大。而玩愒以至于此耶。著将朕此旨再行晓谕。嗣后各部院大臣等。务须洁己奉公。无忝厥职。并严加访察所属官员。如有前项诸弊。即行据实指参。毋得瞻徇容隐。倘该堂官不行参奏。或被科道纠参。或经朕访闻。定将该堂官一并严加议处。　　

○戊申。是日起。上以孟秋享太庙。斋戒三日。　　

○大学士鄂尔泰等、遵旨议覆、翰林院编修李锦条奏、直省捐监银谷事宜一疏。内称捐监所以备赈。请遇有歉岁。银谷兼施。又称直省士子。云集五城。有随任、游学、教授、依亲、等项。该生俊等。乡试不得入场。各馆不得效力。考职不得与试。欲回本籍。一时未便。长途往返。有误试期。请将户部捐监之例。不必停止。俱应如所请。从之。　　

○兵部议准奉天将军博第疏请、将废旧鸟枪销毁。如式造新枪。除工部造送一千杆外。尚需二千八百杆。又兵丁技艺。各有专工。旗兵操演。原止弓箭鸟枪。若令教习藤牌大刀等项。不但一时不能熟练。且使伊等平时练习技艺。改移拨置。志向不专。请将雍正十年工部造送之藤牌、大刀、攩枪、仍照数解还。又奉天所属各城。并臣等衙门。先有铜炮十一位。铁炮五十九位。奉天北近边塞。南临海洋。应查明将堪用者。教习演放。但奉天原无炮手。请将京城炮手。拣发四名。令其逐一试放。即于汉军兵丁内。挑选学习。又军前彻回兵带来之棉甲。臣衙门并无公处收贮。若分八旗收存。恐不谨慎。破烂遗失。请令修理整齐。交盛京工部收贮。有应用处。即行取用。从之。　　

○引见京察一等之工部郎中伊克善、等二十九员。得旨。伊克善、陀诺、吴炜、杭柱、张重光、宫焕文、伊靖阿、西安、永保、清馥、纳瞻、李廷臣、富申、德龄、书芳、德克精额、塔尔岱、兆存柱、富森、富德、七十一、六格、董洪、刘组焕、准其一等加一级。张重光、著记名以御史用。明德、永柱、常龄、倭什洪额、俱著改为二等。　　

○己酉。直隶河道总督朱藻等奏、曹家务、咸厂、半截河、南北两岸抢险情形。永定河道六格。专办金门闸坝工。情尚可原。余皆系河员怠忽所致。请交部严议。得旨。览奏各情形。知道了。至汝等今年料理诸务。甚属和衷急公。妥协之至。何用交部耶。即六格、亦有功而无过。余俟题到有旨。数日以来。睛雨靡常。正吃紧时也。汝等其慎之。　　

○又奏、永定河挑挖北堤。所占旗民地亩。及圈入村庄房屋。刨挖麦地。请给予价值耔本。并拨补除粮。下部议行。　　

○赈恤四川峨眉、夹江、雅安、洪雅、四县。及打箭炉地方。被水灾民。　　

○庚戌。谕军机大臣、定边左副将军处、办理印务之员外郎、委署侍读学士华兰泰。办理粮饷之员外郎富明阿。自到军营以来。华兰泰办事。甚属谨慎。富明阿亦甚妥协。现已三年期满。更换来京。华兰泰、富明阿、准其一等。俟到京之日。著军机大臣带领引见。　　

○以编修董邦达、为陕西乡试正考官。刑部主事张九钧、为副考官。刑部侍郎陈德华、为江南乡试正考官。少詹事许王猷为副考官。　　

○是月。奉天府府尹吴应枚条奏、儆官方。编保甲。清案件。慎仓储。四款。得旨。所奏俱悉。具见留心地方。但须行之以实。而持之以久。不然者。徒以一时高兴。冒昧为之。则不如不整顿之为仍旧贯也。　　

○直隶河道总督朱藻等奏报、石景山水势长落。工程平稳。得旨。览奏朕怀诚慰。且□天气晴霁。可无虑矣。此后伏中。若有异常之水。可速速奏闻。又顾琮前奏、汝二人同驻固安工程紧要处为是。朕已批行。想汝尚未接到耳。　　

○又奏报、半截河南岸。下七工地方。六月二十八日午时。陡长山水九尺。几有夺溜之势。至亥时。本汛杨家庄水势。皆归新挑引河。至二十九日辰时。已经水落。现在上紧堵御。再郭家务滚水坝。现在洩水一尺六寸。得旨。知道了。目今天气渐次开晴。朕心稍慰。然尚当慎之又慎。至奏称水归新挑引河。与夫滚水坝洩水一尺六寸之处。其情形目下如何。作速奏闻。以释朕怀。　　

○两江总督那苏图、巡盐御史三保、奏报泰州分司所属之伍祐、新兴、刘庄、庙湾、以及通州分司所属之丰利、掘港、拼茶、等场。被旱情形。请动支盐义仓谷加赈。得旨。被旱处所。竭力赈恤之。毋使失所。　　

○署江苏巡抚许容奏报。通省雨旸情形。得旨。赈恤民瘼。乃督抚第一要务。切不可怠忽。况汝曾经一番利害者耶。观此光景。则雨尚未得十分沾足。殊切朕念也。　　

○大学士总理浙江海塘兼管总督事嵇曾筠奏、浙省江海塘埭工程。需用土方甚多。经前督臣程元章、准部核定各府属州县、每土一方。宽长一丈。厚自一尺至二尺五寸不等。其价自七八分至六钱不等。其多寡厚薄之间。尚未允协。即如杭州府属之海宁、绍兴府属之山阴、二县。册定每土一方。厚二尺二寸。价银六钱。今分别远近难易。按宽长一丈厚一尺之例科算。实需银一钱二分至二钱不等。较原定二尺二寸、价银六钱之数。多有赢余。尚应酌减。又如温州府属之平阳县、册定每土一方。厚二尺二寸。价银一钱二分。今分别远近难易。按宽长一丈厚一尺之例科算。实需银八九分不等。较原定二尺二寸、价银一钱二分。每多不足。尚应加增。再查土方尺寸。从前拟定成规。未免厚薄不齐。应请循照河工宽长一丈、厚一尺之例。画一办理。下部知之。　　

