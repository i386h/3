<!-- { "loadSidebar": true } -->
○又谕、本日据大学士于敏中面奏、伊壻任嘉春、捐纳分发主事。签掣户部。虽例不回避。但谊属至戚。理应避嫌。请交部另掣等语。任嘉春、著分发刑部学习行走。至在京各部院堂司等官。虽非外任上司属员可比。亦有管辖考核之责。而外姻亲属中。如翁壻甥舅之类。戚谊最为亲近。向例概不回避。究未妥协。著该部另行定议具奏。寻议、各部院满汉堂司各官。外姻亲属中。母之父、及兄弟。妻之父、及兄弟。已之女婿、嫡甥、在同衙门。令官小者回避。同官者。令后进者回避。至笔帖式、虽无办事之责。然祖孙父子、兄弟伯叔、情谊至笃。如在同衙门。难免瞻顾。向例无回避明文。今请司官笔帖式。如有祖孙父子、伯叔兄弟、同衙门者。亦令官小者回避。同官者。令后进者回避。若同系笔帖式。仍毋庸回避。从之　　

○谕军机大臣等、据周元理奏、正定县伏城驿、接收湖南递到本箱。转交马夫李兴递送。马夫辄将本箱置放号门。进内备马。致被贼窃去。旋于北关外寻获。箱锁扭断。封袋破损。查对传牌。失去公文十一角。除飞提驿书马夫人等。严审究拟。并缉拏窃贼外。请将正定县代拆代行之典史曹士凤、革职。因公出外之正定县知县赵廷采、交部议处等语。已批交该部知道矣。本章关系紧要。沿途驿站。自宜加意护送。何得置之门外。致被偷窃。怠玩已极。著传谕周元理、即将驿书马夫人等、严讯有无别情。并饬上紧缉获贼犯。从重究治。以示惩儆。至邮递本箱。理宜慎重。似此漫不经心。设遇箱内贮有参官本章。而所劾之员。闻知信息。密遣人中途窃去。以冀耽延消弭。尚复成何事体。虽箱内本章。未曾遗失。但今岁河南省、已有本箱被窃之事。半年之内。犯案叠出。可见外省吏治废弛。于递送本箱要事。视同泛常。不可不实力整饬。著传谕各省督抚、严饬所属。于驿站事宜。务须实心妥办。无致疎虞。如再玩忽从事。一经发觉。除将该员斥革究治外。并将该督抚、及该管上司。从重议处。将此遇各督抚奏事之便。谕令知之　　

○又谕、前因京师及近畿一带。雨泽久愆。曾派德保、胡季堂、前往密云县之石匣龙神庙。虔心祈祷。即经获有甘霖。并据胡季堂面奏。龙神殿宇窄狭。现与周元理相商。酌量捐赀另建。以答神庥。并请俟工竣时。颁赐扁联等语。已允所请。今思既已改建。庙工不宜从简。恐伊等所捐有限。尚不敷用。现降旨发圆明园库银一万两。以资工作。著交周元理、会同胡季堂、速委妥员。前往该处确勘核估。敬谨修葺。俾庙貌崇闳。以昭灵贶。除就近谕知胡季堂外。将此传谕周元理知之　　

○又谕、据荣柱奏、于六月初一日。至嵩山告祭。薰坛虔祷。即于六月初二日。甘霖大霈。入土深透。四野均沾等语。览奏欣慰。神明赐佑。朕敬成诗一章。应勒石纪恩。至荣柱摺内称、嵩岳效灵。虽属相沿引用。但以施泽济民之事。目为效灵。于心深切不安。嗣后凡遇此等措词。究宜斟酌为是。岳神庙宇。从前曾遭回禄。后虽经重建。恐未必能如前闳壮。兹岳祇灵应。澍雨优沾。以救通省数百万生民之命。灵贶莫大乎此。自宜敬修庙貌。以答神庥。所有工程经费。著交郑大进、确实查核。并令荣柱、亲往逐一估勘。妥为经理。务使庙貌巍焕。悉复旧观。以妥神灵而昭秩祀。俟工竣奏闻。再将御制诗发往。勒碑以纪灵贶。将此谕令知之　　

○御制诗。自去岁秋逮今夏。河南北旱甚燕齐。降神维岳应虔祷。申命往祈遂霈噙。二麦已知未登廪。大田可望普兴犁。配天峻极敷天泽。谢以为惭额手稽　　

○旌表守正捐躯直隶深州民王庭杰女王氏　　

○丁酉。谕军机大臣等、据通政司奏、直隶地方。递送湖南巡抚本箱。在伏城驿被贼窃去。旋于北关外寻获。查对传牌。失去公文一摺。此案前据周元理奏闻。已谕令上紧缉获贼犯。重加究治。并将驿书马夫人等。严讯有无别情矣。贼匪既将本箱窃去。开看知系本章。即应抛弃。何以又有短少公文。及扯破封套之事。著再传谕周元理、迅速查拏贼犯务获。将此情节。严讯明确。据实具奏。至所失湖南巡抚公文十一角。并著谕令该抚、查明原发稿案。补送各衙门核办。将此并谕湖南巡抚知之。通政司摺。并著钞寄阅看　　

○又谕、据郑大进奏、各属得雨情形一摺。内有岳渎效灵之语。不应为此言。以施泽济民之事。目为效灵。朕阅之心甚不安。昨荣柱摺中用此语。曾传谕训示。今郑大进复如此措词。何皆心存慢忽。不知敬奉神明乎。又据称辉县、获嘉、修武、新郑、武陟、林县、得雨尚未沾足。甘霖之续霈。旦暮可以豫期等语。尤为失当。已于摺内批示。豫省雨泽久愆。朕宵旰焦劳。几于无策。兹命虔祷岳祇。幸即渥沾甘澍。救百万苍生之命。朕感谢之余。倍深寅畏。郑大进、身为巡抚。亦当常体此心。以邀灵贶。岂宜意存满足。且谓旦暮可期。数月来、伊等非不设坛祈雨。而屡求不应。未必非此等轻忽之心所致也。所有未经沾足之辉县等六县。仍宜吁邀优澍。并令各该县。一体设法诚求。务期普渥甘膏。及时赶种秋稼。以冀有收。岂可因他处均沾。置此六县于膜外。听其向隅乎。至于章奏自有体裁。措词尤宜明顺。屡见该抚奏摺。多有妄用文调。及辞不达意之处。该抚素能实心办事。奏牍本非所长。亦当慎选幕宾。妥为缮稿。该抚惟当于通体大意。悉心核定。转不必于字句之间。率意推敲。致令文气晦窒。亦不得图省修金。延请庸劣不通之人。轻略从事也。将此传谕知之。仍将辉县等六县。曾否得雨普遍之处。即行覆奏　　

○广西巡抚吴虎炳、续报天保、归顺、奉议、三州县。垦熟水旱田一顷九十一亩、水田一百八＜土韦＞有奇　　

○戊戌。谕军机大臣等、据周元理奏、通州查出客商积麦。约有二十万石。请将此项客贩麦石。酌拨十万石。运京供粜。已属充裕。其河南转运陕西之麦五万石。请一并留于直隶备用等语。此项麦石。昨据顺天府奏闻。已派金简、胡季堂、前往通州。确实查办矣。此项麦石。如果系贩户囤积图利。观望居奇。自应查明入官。以示惩儆。若系外来商贩。陆续运通。止宜令其比市价稍平。速行出粜。又未便入官。交厂平粜。致商贩闻风裹足。金简等、现在通州查办。自可得其实情。如此项麦石。应行入官。即将十万石运京平粜。所有河南转运之麦五万石。即可全留直隶备用。若实系众商之麦。凑集在通售卖。并非囤积居奇。止须谕令平价速粜。毋庸入官运京。即应仍遵朕前旨。将河南所运之麦二万石。及奉天海运麦内。酌存一万石。留于直隶备用。其余七万石。全行运京平粜。著传谕金简、胡季堂、即速查明。分别妥办。一面具奏。一面飞咨周元理、查照办理。周元理摺、著钞寄阅看。此旨并谕令周元理知之　　

○己亥。谕、昨经降旨。补放各省协领、佐领、防御时。俱著将拟正拟陪之人。送京引见。其补放拟正时。拟陪之人。记名与否。临期再降谕旨。今既定例办理。嗣后此等拟陪之人。记名与否。著该旗于带领引见时。即照补放外省骁骑校之例。摺内声明。具奏请旨　　

○谕军机大臣等、王亶望奏、海塘工程沙水情形一摺。据称、镇海汛、箴、规。二字号内。鱼鳞石工塘外。请建筑坦水二层等语。坦水保护塘工。最为有益。从前塔山等处坦水。俱用竹篓。颇觉得力。此处添筑坦水。似应亦用竹篓。自更足资捍卫。著该抚妥协办理。仍一面据实奏闻。至又据称岔口外面阴沙、渐见刷塌。而七里庙一带。新涨阴沙。此系极好机会。从此日渐南趋。亦未可定。向来海塘情形。每两月奏报一次。现当紧要转关之时。朕心甚为廑念。著该抚于下月。绘图再奏一次。以慰悬注。又披阅该抚进到之图。未为清晰。该抚从前节次进呈之图。塘内用深绿。中泓用深蓝。阴沙用水墨。各色绘画分明。今此次所进之图。仅用淡色勾描。不分深浅。未能一目了然。著并谕该抚、嗣后进图。仍照旧式。分别颜色绘画。将此由四百里传谕知之　　

○军机大臣等议覆、哈密办事大臣佛德奏称、派往新疆之布政使、按察使、应得分例。从前出征例内。并未定有专条。碍难办理等语。两司派往新疆者。非曾经获咎。即不能胜任之员。且素得俸廉本厚。理宜自备资斧报效。请嗣后派往各员。所有分例。一概不准支给。从之　　

○又议覆、大学士管云贵总督李侍尧奏称、永昌、普洱、等府。界连缅匪。每岁派兵五千五百名防守。兵数过多。徒滋繁费。今拟于杉木笼、设一大汛。驻兵五百名。于干崖、设一小汛。驻兵二百名。至查禁关隘。最为紧要。拟于杉木笼汛内。拨兵二百五十名。分布虎踞等关。及陇川等处。于干崖汛内。拨兵一百名。分布铜壁等关。及盏达等处。严查出入。又声息相通。必资塘递。查南甸、至沙冲口、二十里。为东西总汇。应增设一塘。安兵十名。沙冲口以东。至陇川。旧有四塘。应增一塘。沙冲口以西。旧有一塘。应于干崖一路。增设两塘。户撒一路。增设两塘。各安兵五名。一切文报。在陇川等处以内令塘汛驰递。以外令土练驰递。龙陵以南之三台山地方。最为扼要。拟于此处设一小汛。驻兵一百名。又于此内拨兵五十名。分布戛中、弄臭、遮帽、猛戛、等处。率同土练。严查出入。令总兵、副将、每年春秋巡查二次。提臣查察一次。臣亦于每年冬。亲赴边外。巡查一次。以防玩愒。至普洱重镇。驻兵二千。思茅、驻兵五百。又增筑新城。垣墉益加壮固。每年责令该镇亲赴该处。查阅二次。无庸出防。以省冗费。顺宁一路。每年出防时。亦派兵四百名。驻守缅宁。查缅宁、本有兵三百名常驻。今拟于顺宁营、再拨兵一百名添驻。可免每岁派拨之烦。均应如所请。从之　　

