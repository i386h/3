<!-- { "loadSidebar": true } -->
○戊寅。谕曰。讷亲从前奉命经略金川军务。退缩偷安。乖张贻误。已经降旨革职。因伊闻召令回京之旨。托言有面奏情形。故降旨令其将何事必须面陈、一一据实明白缮摺、交富成转奏。不得仅以认罪泛辞塞责。伊接到前后所降谕旨。稍有人心。回思十三年来、受恩如此深重。今于军旅要务。舛谬至此。自必中怀愧悔。惭赧无地。或恐惧失措。不能置对。尚不至于天良尽泯。乃朕阅伊回奏之摺。哓哓万言。皆不过掇拾历来军营奏报情形。并非必须回京面奏之事。且称兵气之所以挫。贼志之所以逞。皆因去年张广泗、并未深悉贼情、进退失宜所致。而又称张广泗并无推诿。尚可资其策力。恳请令与岳钟琪分路进剿。措词矛盾乖张。至此极矣。不思伊身为经略。张广泗既进退失宜。挫损兵气。自应即行参处。乃称臣既不谙军旅。而又奉旨以戎行责成张广泗。夫讷亲身为经略。不任戎行。则所经略者何事。岂不大成笑柄耶。其余朕所指出安坐帐中、自示懦怯、师徒奔溃、先已回营、种种情节。皆自承不讳。而犹思留金川效力。俟军务告竣。始往北路军营。且妄思觐朕一面。窥其隐衷。因朕不即治其罪。暂停发往北路。降旨询问。是以转生希冀之念。犹欲迁延时日。觊望格外之恩。是不复知人间有羞耻事矣。君臣之际。相临以分。相接以情。人孰无过。苟其事在可恕。情犹未绝。或量示薄谴。弃瑕录用。亦所常有。至于关系军国重务。赏罚不容少假。朕亦断不肯为姑息之主。今讷亲所犯如此。更何晚盖之可图。何桑榆之可收。即伊亦何颜再与朕相见耶。至伊所陈金川善后一摺。尤为可口□□。伊在军前。毫无寸进。以退缩失误军机、获罪罢斥。贼尚未平。何暇计及善后。其与古人所谓何不食肉糜者、又奚异乎。即其所云善后事宜。亦摭拾朕前此谕及之事。此不过偶尔谈及。将来或应否如此。尚在未定。军机大臣等。皆共知之。而乃自以为献善后之计。吁、其可怪矣。讷亲受朕殊遇。位至大学士。如此辜恩负国。罪状难逭。内省略无动念。此奏更出朕意想之外。伊既自出于顽钝无耻。朕亦不得复以待大臣之体待之。著富成即将伊拏问。于所在地方拘禁。俟经略大学士傅恒奉旨审询各款、覆奏到日。另遣大臣前往。会同经略大学士严审定拟。将此旨、并讷亲原摺发出。众共知之。　　

○又谕。仓德前在藩司任内。办理金川粮务。种种失宜。现经部议降调。著革职。交与班第、兆惠、令其自备资斧。于军粮处差委效力赎罪。　　

○谕军机大臣等。经略大学士跋涉长途。冲寒前进。日间既鞍马劳顿。入夜又须将朕商定机务、一一详悉办理陈奏。朕虽屡经降旨。令其节劳。而既有传谕事宜。在途次、势不得不于驻宿之地查办。目下已至军营。诸事并集。悉烦经画。仔肩更重。调度更繁。精神更宜爱养。日间虽无事驰驱。可以料理诸务。至夜间则宜稍为憩息。断不可复加勤瘁。以释朕悬注。现今军行旁午。朕刻在殷怀。经略大学士启处不遑。朕亦切为廑念。而万几在御。宵旰时勤。若更因经略大学士之夙夜殚心。萦神远注。不益重朕西顾之虑耶。即如今日接到经略大学士大安驿所发奏摺。系二十二日丑正二刻拜发。若非彻夜不寐。何以赶办。抵营后、倘仍似此劳瘁。实非朕拳拳驰谕之意。经略大学士其善体朕意。加意保重。　　

○又谕。雍正七年、调发东三省兵丁往北路军营。荷蒙皇考特恩。体恤伊等家口。凡食钱粮之人。家中遇有吉凶之事。俱赏给银两。彻兵后始行停止。此次调往金川之东三省兵丁。虽奏凯伊迩。但伊等既为国宣劳。自应加恩体恤。著照雍正七年之例。给与恩赏银两。交与将军阿兰泰、永兴、傅森、于未经旋凯之前。俱照此办理。前此派往之船厂兵丁等。可传谕经略大学士。通行晓谕。其盛京、索伦、兵丁到京时。著军机大臣等晓谕。　　

○大学士等奏。宝印改刻清篆。臣等业遵篆法、拟文呈览。已蒙训定。查亲王金宝。郡王金印。惟在各府尊奉。向无钤用之处。交该衙门、行令诸王、各将宝印送礼部、照式改刻。朝鲜国金印。应袭封时、另换铸给。内外文武衙门印信。请先改铸内部、院、领侍卫内大臣、八旗都统、外督、抚、藩、臬、将军、都统、提、镇。余依次改铸。从之。　　

○户部议准。陕西巡抚陈宏谋奏、请拨给军需银四十万两。前已将山西省拨解十万两。所有不敷银三十万两。于河南省拨解。从之。　　

○安徽巡抚纳敏覆奏。安徽各属。山水错杂。农田灌溉。或资长江港汊。或恃山涧溪河。民间办粮之地。虽有称为湖地者。以低洼故有湖名。原非蓄水湖荡。其各州县境内湖荡陂塘、沟池圩堰。从无滩地报垦。其怀宁之官湖。巢县之焦湖。庐江县之排子等湖。怀远县之稻湖、查家湖、等处。均有久经报垦入册完粮田地。其间最低处所。现遵例划明界限。不许再垦。又、乾隆九年以前。铜陵县之官塘等湖圩滩地。庐、巢、二县巢湖边地。亦有报垦。均于水道无阻。界亦划清。报闻。　　

○己卯。谕曰。云南巡抚图尔炳阿、续参赵州知州樊广德亏空一本。例应抚参督审。今内阁所拟票签。仍交该抚审拟。经朕看出查询。始据改正。且请交部察议。夫察议、亦不过降罚了事而已。然以五人在阁。似此向有定例之事。竟至办理错误。使朕万几之烦。尚须审详至此。于心何忍。岂不有愧。张廷玉、来保、陈大受、均在军机处行走。尚有交办事件。或系一时疎忽。而陈世倌、史贻直、则终日在内阁。专办票签。并无余事。而错误至此。溺职殊甚。张廷玉、来保、陈大受、著交部察议。陈世倌、史贻直、著交部严察议奏。　　

○又谕。前据经略大学士傅恒奏称、直隶、山西、供应大兵车马、甚属妥协。朕原降旨于大学士。俟大兵陆续抵川。经略大学士具奏到日。将沿途该督抚等、分别优劣。交部酌议赏罚。今据旺札勒奏称、直隶境台站。有道员陶正中在彼稽查。而山西境内。惟腰站有马数匹。其军台尚未设定。亦无呈验马匹。道员葛尔福、闻在平定州。及过彼处。并未谋面。因令该知州王祖庚、速报巡抚。其晋省大站马匹。亦疲瘦不堪。平阳府乃系冲衢。既无马匹。亦未见该守令等语。现在正值军兴。台站传递奏报事件。不容稍稽时刻。是以特交军机大臣等议。将部院司员、笔帖式、拣派坐台。并饬该地方大员。分站往来督察。其大站马匹。供应官兵骑换。以便遄行无滞。均属紧要。直隶总督那苏图。经理得宜。急公可嘉。即以陶正中而论。伊前在山西藩司任内。因办差平常。降为道员。彼时即阿里衮为巡抚也。今乃亲身查办无误。陶正中非劣于山西而优于直隶。良由该督董率有方。属员均能奉公奋勉。而阿里衮当经略大学士傅恒经过时。知其必当入告。故为加意应付。及出境后。辄一切懈弛。属员相率效尤。遂至旷官离次。其陕抚陈宏谋。原系汉人。于经理此等事件。本非所优。是以前令将军博第等、协同照料。且该省道路长。而州县年偶不登者有之。既闻其措办拮据。特遣协办大学士尚书尹继善前往、暂管督务。所有军需马骡及台站事宜。自当加意筹画矣。此番军行迅速。乃史册所未有。实因国家当全盛之时。威德远届。徵调所至。踊跃从行。且物力充裕。从容措置。悉合机宜。然大臣宣力封疆。当知轻重缓急。军旅之事。较钱谷刑名簿书期会孰重。即不能擐甲荷戈。驰驱敌忾。而于此等处克殚心力。共矢勤劳。亦与从事戎行者无异。那苏图实心经理。诸务妥协。著即交部议叙。阿里衮、虽供亿大站官兵、尚无贻误。而怠玩于后。功过仅足相抵。著严行申饬。仍令其明白回奏。并令亲率属员。带领马匹。前往逐站整饬。葛尔福系专派承办之员。如此漫不经心。不可不加惩儆。著交部查察议处。陈宏谋虽有过。但念汉人。本不必责以急公。免其置议。并晓谕中外知之。寻吏部议。直隶总督那苏图、军功加一级。山西雁平道葛尔福、革职。从之。　　

