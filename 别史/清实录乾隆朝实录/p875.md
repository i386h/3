<!-- { "loadSidebar": true } -->
○是日。驻跸要亭。　　

○丙辰。孝懿仁皇后忌辰。遣官祭景陵。　　

○上诣皇太后行宫问安。　　

○礼部奏、暹罗国王森密拍照广敕马呼陆坤司尤提雅普埃、遣使赍表。进贡方物。得旨。览王奏。遣使航海远来。进贡方物。具见悃诚。知道了。该部知道。　　

○赐暹罗国王御书扁额曰炎服屏藩。　　

○是日。驻跸两间房。　　

○丁巳。上诣皇太后行宫问安。　　

○是日。驻跸常山峪。　　

○戊午。谕。适阅荆州、青州、乍浦、河南、学习围场官员兵丁等射布把。类皆生疎。弓软不及布把。甚至半途落地。伊等驻防外省。学习技艺。理宜勤为教导。各省将军副都统。　　

○俱有训练官兵之专责。除操演官兵外。并无别项官差。此事尚不经心。将复何事可办。今官兵技艺。该管大臣等不事教演。以致生疎。殊属非是。从前朕降旨训饬数次。今尚如此。理宜将该管大臣等治罪。姑加恩宽免。著传谕荆州等四省将军、副都统、城守尉、令其留心训习各该管官兵。以期精锐。嗣后朕躬亲阅看。或特派大臣查看。倘仍如是。定行治罪。并通行各省将军副都统等知之。　　

○又谕。据原任古北口提督潘绍周奏称、年已六旬。病体难以即愈。恳请回籍。著准其回籍调理。　　

○礼部议奏、旌表节妇。请令地方有司。实心体访。如系夫亡守志。舅姑年老无倚。妇兼子职。奉养终身。或宗祧所系。藐孤茕孑。抚育有成。以绵嗣续。或外迫强暴。毁形见志。事近捐躯。终保贞洁。或境处单微。甘心荼蓼。饥寒并迫。秉节愈坚。如斯之类。孝义兼全。厄穷堪悯。宜为表章。具结详报督抚学臣。秉公确查。汇疏题请旌表。给银建坊。殁后致祭祠内。其在荒村僻壤。孤苦单寒。举报无力。易至隐没者。尤宜搜访。以昭显幽阐微之义。如因仍故习。委之邻族呈报。胥役核查。以致举报不实。单寒遗漏。俱照定例参处。敊抚不据实纠参。别经发觉。亦交部议处。至于寻常守节。若概令入祠崇祀。当此风化修明之时。人敦节义。诚有无地可容之患。但既经守节合例。亦不忍令湮没不彰。应令地方官于本家呈报时。核其年例相符。详明督抚学臣。酌量给扁嘉奖。附疏汇题。仍于祠内统建一碑。具题后。陆续鑴刻姓氏。载入本州县志。毋庸特予建坊。设位奉祀。八旗节孝。亦照此例。至名宦乡贤。名实尤难相副。地方官往往奉行不善。致滋訾议。嗣后题报到日。该部务确核事迹。倘名实不能相副。即秉公指驳。详慎查办。从之。　　

○以镶白旗满洲都统旺扎勒、为正白旗领侍卫内大臣。仍兼管都统事务。　　

○是日。驻驿喀喇河屯。翼日如之。　　

○己未。上诣皇太后行宫问安。　　

○以镶白旗满洲副都统公舒陵阿、为正白旗护军统领。仍兼管镶白旗副都统事务。正蓝旗蒙古副都统沙图、为正黄旗护军统领。调镶蓝旗副都统博伦岱、为正蓝旗蒙古副都统。以右翼前锋统领阿岱、为正黄旗蒙古都统。都统衔班第、管理右翼前锋统领事务。　　

○庚申。上奉皇太后驻驿避暑山庄。至丙寅皆如之。　　

○诣皇太后行宫问安。　　

○辛酉。中元节。遣官祭永陵。福陵。昭陵。昭西陵。孝陵。孝东陵。景陵。泰陵。　　

○遣官祭端慧皇太子园寝。　　

○谕军机大臣等。暹罗国使臣。不必俟朕到京。即令回国。再傅恒、陈大受、所办西洋等国番书。暹罗国人。现既在此。可将伊国之文字。交尚书王安国、向伊等询问明白改正。寄信与来保知之。　　

○户部议覆、闽浙督喀尔吉善奏、赏恤微员路费。责成知府直隶州。除不应请领。及力能回籍。不愿请领者。限一月内详明院司立案。如例应请领。亦限一月内。令该府州出具印结通详。俟批准后。该府州专差赴司。用印封给发。府州接到银两。即传该员、或家属。当堂给发。并定以领银半月内起程。取结详报。自不致有冒滥分肥。捺延需索。捏领逗留诸弊。应如所请。并令云贵等省。例给微员盘费。亦照此领给。从之。　　

○礼部议准、广西学政胡中藻奏、思恩府之宾州。自雍正年间。由直隶州改隶。是以设有考棚。往年学臣按临宾州。凡思恩所属。皆就棚听考。惟府考仍在府城。房屋无多。水土尤恶。士子依托草蓬。上漏下湿。又多瘴毒。应酌量变通。查该府所属武缘、上林、迁江、皆与宾州相近。知府每年七八月间。须至宾州避瘴。可于此时府试。计学臣按试。多在九十月间。原可无碍。况府州生童。向有在学政衙门考棚内扃试之例。应请嗣后凡遇岁科府考。令该府先赴宾州考棚。调考录取。以待学臣按临。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十四


大清高宗法天隆运至诚先觉体元立极敷文奋武孝慈神圣纯皇帝实录卷之三百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。七月。壬戌。上诣皇太后行宫问安。　　

○赐扈从王公大臣等宴。　　

○谕、诸皇子等扈跸行围。武备固当讲肄。而经书亦岂可暂荒。即不必日课新编。亦应温理旧业。陈德华身为师傅。自起程以来。从未一至诸皇子读书处。及经询问。乃以腹疾为辞。岂途次每日皆患腹疾耶。其旷职之咎。实无可逭。著交部察议具奏。寻议革职。得旨。陈德华、著革职从宽留任。　　

○工部议准、甘肃巡抚鄂昌奏请、建移驻海喇都同知监狱。并千总衙署。从之。　　

○癸亥。谕、据张家口牛羊群总管辉色奏称、科多多诺尔等处。有匪徒在彼掘地熬鹻。多至千人。盗窃牲畜。扰累地方等语。科多多诺尔一带。俱系口北道所辖。平时何不严拏查禁。以至聚集多人。闻该道吴炜、自扺任至今。从未前往巡察。以至奸匪潜踪。聚众滋事。又不能督率属员。缉拏弹压。似此漠视地方。殊属溺职。著交部严察议奏。　　

○又谕。朕览刑部题覆、梅万占之妻傅氏、与幼女身死一案。长乐县知县黄衮、竟将无辜之邹君扬、审作凶首。拟以极刑。经部驳审明改正。该部议以刑逼妄招。照例革职。内阁仍拟双签。令出具考语。送部引见。朕思此等肆刑逼招。草菅民命之劣员。罪无可逭。何得仍援因公之例。票拟双签。业将该员依拟革职。嗣后著内阁存记。似此等妄拟重辟。改正议处之本。俱不必票拟双签。并将奉过谕旨声叙。随本奏明。　　

○谕军机大臣等、前据尹继善奏报、金川土舍小朗素、于西安患痘症身故。业经传谕策楞、赏给银两。并令留心访察各该土目。有无别生议论之处。具摺奏闻。今又据策楞等奏称、大朗素自安置省城喇嘛寺。水土不服。患痢身死等语。大朗素赋性愚顽。虽非小朗素实心恭顺者可比。但伊自圈禁后、旋患疯症。已经宽释。断无复行致死之理。若大朗素必应诛殛。何难照良尔吉之例、明正典刑。原因其尚可宽宥。是以暂行安置。其事甚明。惟是伊二人。俱系小金川泽旺弟兄。一时相继物故。在泽旺愚鲁无能。自不至妄生疑惧。或恐小金川番众之中。向与伊二人勾结者。不知天朝宽释豢养之恩。转谓有意将二人瘐死内地。未免致滋议论。稍启事端。可传谕策楞等、令其将如何明白晓谕之处。留心妥协办理。务俾番众释然无疑。共喻朝廷柔远之意。以崇国体。　　

○又谕曰。策楞岳钟琪所奏、金川案内带伤官兵。分别等次。逐一按名阅验改正。除通饬各镇协营、一体遵照。秉公查照。务期无滥无遗。并分咨陕甘云贵各督臣。仿照川省等次。造册出结等语。金川此番用兵。川省绿旗士卒。不但不能奋勇克敌。其退怯疲惫贻误之处。川兵实职其咎。即其临阵受伤。亦并非争先出力。不避矢石之谓。本不应分等赏恤。且遗失锅帐铜觔。肆行攘窃。虽尚有外省官兵。而川兵为数居多。其情尤为可恶。是则川兵应罚不应赏也。但金川向化。大军克奏肤功。川兵均在奏凯之列。一体录功。正如雨露之施。荑稗嘉禾。同时沾被。于事理方为完备。然该督等应寓教诫于赏恤之中。核其冒滥。严行甄别。而向来绿旗阘冗之习。务宜力为整顿。嗣后应作何甄别训练。振作士习。严饬戎行之处。传谕该督提等、令其实心妥办。以肃营伍。　　

○又谕。据阿克敦奏称、箭亭东边外库院内。因盖房清理积土。民夫赵五、及广储司银匠方二达子等、检有荒玉水晶。私行拏出售卖。经番役拏获等语。此事三和何以未行奏闻。且动土之初。曾谕三和、令其详悉查办。据三和奏称、从前屡经清理积土。并无埋藏官物。今据民夫起出荒玉等物。售卖至数百金。则三和前此并未清查可知。著严行申饬。并令于接到谕旨时。即速督率人役。亲自查办。具摺奏闻。其现获人犯。严审定拟。起出赃物。照例归官。银钱勒限追缴。并查明此外有无隐匿。毋得稍有疎纵。　　

○又谕。目今将届秋审。阿克敦、勿以在京总理事务。遂不入九卿班。御史等每好姑息邀誉。无一提纲挈领之人。必至议论纷出。不能定案。又所奏拏获外库刨土夫役。私自取出玉石水晶等物一案。虽云检自渣土之中。究系内库所贮。私自售卖。殊属不法。此事所办甚是。其起获原物。并售卖银钱。作速追缴。移交内务府。并严究此外有无隐漏。在逃人犯。严缉务获。毋得稍有疎纵。　　

○吏部议准、广西巡抚舒辂奏称、道府按季分巡。为期太近。未免纷繁。嗣后应令道府每年轮巡一次。彼此相间。则上次知府所查。下次道员并可核其虚实。至州县与民尤亲。每岁因公下乡。随时可以乘便巡查。不必定以期限。其有漠视民事。不留心稽查者。该道府即揭报上司参处。从之。　　

○甲子。赐大学士内廷诸臣宴。　　

