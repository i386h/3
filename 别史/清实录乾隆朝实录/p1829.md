<!-- { "loadSidebar": true } -->
○又谕、去岁吴达善至江南迎銮。曾面奏提督李勋。年力衰老。因调其来京陛见。及召对时。察其言动。颇为明捷。虽齿逾七十。而精力未衰。遂令仍回原任。昨因办理莽匪之事。调伊为云南提督。李勋到滇后。节次奏事。颇中机宜。且因首恶召散。未就弋获。远驻孟艮地方。督率总兵严缉。在提督中尚属实心出力。可资倚任者。设如吴达善所云。岂衰颓之人。能如此不惮劳剧。黾勉从事乎。看来吴达善。不过因其前任湖广提督时。曾奏地方事件。人皆憎嫉之。吴达善初至楚省。遽逞私臆入告。夫以封疆大臣。于朕前奏提臣优劣。而任性毁誉若此。其他尚可信乎。吴达善著传旨申饬。李勋摺并著钞寄阅看。再舒赫德自甘肃回京时。奏及该省首邑皋兰县。有为上司代办铺设赏需。及应付公事之项。致有赔累等语。吴达善前任巡抚总督数年。何以并未筹办及此。亦未据实奏闻。可见该督不过奏对尚好。其于地方事务。并不认真整理。嗣后务痛自湔洗。诸事实心妥办。以无负委任。若仍不知悛改。恐不能长受朕恩矣。至吴达善原系陕西驻防。其地即总督所统辖。尤当小心谨慎。毋任其家属。恃符滋事。倘管束不严。致有过犯。朕惟于吴达善是问。著将此一并传谕知之　　

○辛卯。吏部等部议准、前署陕甘总督刑部尚书舒赫德疏称。凉州理事同知。已移驻伊犁。其凉州理事同知衙署。即改为凉庄理事通判衙署。从之　　

○工部议准、巡视南漕给事中胡泽潢奏称、各卫备弁。俸满引见。由漕臣出具考语。给咨送部。其军政之年。令粮道详核。申送漕臣。会同督抚具题。从之　　

○壬辰。上诣皇太后行宫问安　　

○谕曰、御史李玉鸣奏、内务府办理皇后丧仪。其上坟满月。各衙门应有照例齐集之处。今并未闻有传知是否遗漏等语。实属丧心病狂。去岁皇后一事。天下人所共知共闻。今病久奄逝。仍存其名号。照皇贵妃丧仪。交内务府办理。已属朕格外优恩。前降谕旨甚明。李玉鸣非不深知。乃巧为援引会典。谓内务府办理未周。其意不过以仿照皇贵妃之例。犹以为未足。而又不敢明言。故为隐跃其辞。妄行渎扰。其居心诈悖。实不可问。李玉鸣著革职锁拏。发往伊犁。并将此晓谕中外知之　　

○又谕、木兰英额沟。向有汤泉。在围场界外。蒙古患病。即前往坐汤。近因扎什泰。恐致惊走牲只。禀知向导大臣。具奏禁止。改由他路行走。嗣后寻常行路之人。令由新改路行走。如蒙古人有愿往坐汤者。不必禁止。至索约勒济围场内。亦有汤泉。著富僧阿。色旺诺尔布。一体无庸禁止。仍不许寻常行路之人行走　　

○旌表守正捐躯之山东金乡县民王振海妻李氏　　

○癸巳。江西巡抚吴绍诗疏报、德化县乾隆三十年分。开垦九江卫老荒屯地二顷有奇　　

○甲午。谕曰、崔应阶奏、东省七月初旬。雨水稍多。运河宣洩不及。汶河亦一时涨发。致有漫溢。济南、东昌、泰安、武定、兖州、曹州等府属州县内。低洼村庄。俱有被水之处。谷豆间至损伤。民房亦不无冲塌等语。看来该省被水情形较重。朕心深为廑念。著该抚即速前往查勘。有应行抚恤者。即照例抚恤。有已经成灾处所。并著查明分数。按其轻重。分别悉心妥办。俾闾阎不致失所。该部即遵谕行　　

○又谕、据温福等奏称、乌噜木齐携眷驻防兵丁。及该管官员等。每月支领盐菜银两。前经议定。俟数年后居处服习。即行裁汰。今前后移驻兵丁内。有已过三年。将及四年者。嗣后俱以四年为定限。四年限满。裁去盐菜银两。惟支俸饷等语。乌噜木齐携眷前往屯田绿营兵丁。除原食钱粮外。复支给盐菜银两。原因乌噜木齐系新定边疆。诸物昂贵。加恩赏给双分。使伊等生计有资。今乌噜木齐等处。商民云集。与内地无异。非初派驻防时可比。盐菜银两。自应裁汰。但现在乌噜木齐兵丁。尚有从前军需应扣之项。如扣项未完。即裁盐菜银两。于伊等生计不便。著加恩暂停裁汰。俟伊等扣项完结。再行裁汰。官员盐菜银两。亦照兵丁办理。嗣后陆续派往官兵。当为区别。如本营原有欠项。至乌噜木齐应坐扣者。仍支给盐菜银两。俟扣项完结。即行裁汰。其本营无赔项者。念伊等甫经派往。除应支俸饷外。著加恩支给一年盐菜银两。次年即不必支给　　

○乙未。上奉皇太后辛卷阿胜境。侍早晚膳。翼日如之　　

○赐扈从王公大臣。及蒙古王公台吉等食。翼日如之　　

○户部议准、直隶按察使裴宗锡奏称、各省徵收田房税契银两。其契价在一千两以上者。行令各州县将所填契尾。黏连业户原契。申送道府直隶州。查验相符后。即行裁截两半。发还州县。一给业户。一送藩司稽核。并令该督抚随时察访。倘州县不按月申送。及已申送而各上司逾限不给。并查验不力。以致州县官仍有私改侵吞情弊者。将该州县。及该管道。府。直隶州。分别予以降级罚俸处分。从之　　

○丙申。谕、据常钧奏、查办常德府属被水抚恤情形摺内。称面询灾民及各地方官。有已经遵例散给抚恤口粮者。亦有拘泥夏月被水。俟秋成确勘。分别办理。不敢即行赈恤者等语。所奏殊堪骇异。此次常德等属。猝被异涨。与寻常被灾者不同。前经李因培奏报山水涨溢情形。即降旨令其作速查明。先行抚恤一月口粮。俾穷民均资接济。今据常钧所奏。该处地方官。竟有拘泥成例。俟秋成后始行办理者。试思现在积水未消。灾民露处乏食。岂能坐待秋成赈恤之理。李因培从前所办何事。至于城工堤垸。皆卫民要务。李因培亦并未具奏及此。实为可怪。其意不过以交代在即。心存五日京兆之见。不复详悉查办。督抚身任地方。似此灾赈重大。关系民生呼吸之事。辄意存诿卸。置民瘼于度外。则所赖于督抚大吏者何在。殊非朕轸恤爱民之意。李因培著交部议处。所有常德等属被灾等处。著常钧速即加意抚恤。俾灾黎普沾实惠。毋致稍有失所。该部遵谕速行　　

○又谕、据常钧奏、常德府城。滨临朗江。地势卑下。西南二面。以城为堤。其中笔架城一段。城墙最低。遇水势骤长时。几平垛口。请添高加厚以备不虞等语。已于摺内批示。照所请行矣。至另摺所奏应修堤垸一事。虽系官堤少而民垸多。但此次山水骤发。漫溢江湖。民间猝被异涨。非寻常被水者可比。灾民口食维艰。现在加恩赈恤。期无失所。岂能复有余力。营修堤垸。从前二十九年湖北监利县江水涨溢。冲损孙家月堤。经该抚请借帑兴修。曾降旨官为修筑。免其徵还。此次所有应修民垸。并著一体官为修建。以恤民力。且灾后兴举堤工。无食贫民。兼可资以工代赈之益。著该抚将积水处所。上紧设法。堵御疏消。即速勘明应修各堤垸残缺丈尺。刻日兴工。俾灾黎均沾实惠。该部即遵谕行　　

○以湖北布政使三宝、湖南布政使赫昇额、对调　　

○丁酉。谕、据杨应琚奏、新定整欠孟艮地方。请仿照普洱边外十三土司之例。酌中定赋。于丁亥年入额徵收等语。整欠孟艮。业经附入版图。愿输粮赋。其酌定徵额之处。俱著照所请办理。但念该处地方。连年经莽匪扰害。今虽得安耕作。而元气尚难骤复。若遽于丁亥年责令输将。恐夷民生计。未免拮据。所有应徵钱粮。著加恩缓至戊子年入额徵收。以示优恤边黎至意　　

○又谕、据常钧参奏、沅陵县知县王元位。于被灾轻重情形。并未确查抚恤。辰州府知府诸重光。亦未亲往查办。扶同该县欺朦饰混。请一并革职等语。知府知县。所以为民也。而为民之事。莫要于灾伤赈恤。凡知府请训。无不以是为谆谆。今诸重光竟若罔闻。牧民之谓何。常钧参奏甚是。诸重光。王元位。俱著革职。但仅令其罢官回籍。转得置身事外。不足以示儆戒。并著仍留该处差遣。办理灾赈事务。效力赎罪。至此等办灾不力。玩视民瘼之员。李因培即应据实参奏。何以俟至新抚常钧始行查办。该司道等亦所司何事。李因培昨已降旨交部议处。沈世枫业已降调。所有布政使赫昇额、辰沅道、富泰、并著传旨申饬　　

○吏部议覆、巡视北城御史素尔讷奏称、五城兵马司吏目。例管城外地方。但距署遥远。呼应不灵。请将吏目衙署。移建永定等七门。安定等六门外。各城适中之地等语。查吏目微员。不足以资弹压。应将各城副指挥移驻城外。其副指挥原管地方。改归正指挥。及吏目分辖。并改建副指挥衙署。从之　　

○大学士管云贵总督杨应琚奏、补哈大头目噶第牙翁。次子麻哈喃。率众投附。又猛撒头目喇鲊细利。解献莽匪十人。均应准其投顺。并请赏给职衔。报闻。下部知之　　

○是月。福建巡抚暂留湖南巡抚李因培奏、蒙恩调任闽省。俟常钧到日。交印诣阙请训。得旨、不必来。学问与政事无二。总以化习气为要。勉之。即如沈世枫之考语。未免犹有未化者。若不能改。虽日面朕何益　　

○又奏、因调任闽省。濒行时。委员盘查长沙、善化、两县库贮无亏。得旨、好。汝于此等处原可信。所谓三代以下。惟恐不好名也　　

○湖南巡抚常钧奏、湖南濒水州县。因本年五月。雨水过多。湖河涨溢成灾。臣自滇抵任后。亲行履勘。并分委道府各员。查得武陵、桃源、龙阳、沅江、益阳、湘阴、华容、岳州卫、沅陵、泸溪等十县卫。被灾较重。有应行抚恤。及借给耔种之处。现在分别办理。得旨、览奏俱悉。妥协办理。毋使灾黎失所　　

○陕甘总督吴达善奏、新疆各处屯防兵。均由陕甘二省绿营兵内派往。向例三年更换。嗣改为五年一换。而领兵官员年分。未经奏改。查官兵事同一例。应请将官员换班。亦改为五年一次。得旨、如所议行　　

○大学士管云贵总督杨应琚奏、滇省六月望前。节次得有透雨。粮价平减。民情欢悦。得旨、欣悦览之。卿去。正所谓一路福星耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百六十五



大清高宗法天隆运至诚先觉体元立极敷文奋武孝慈神圣纯皇帝实录卷之七百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

