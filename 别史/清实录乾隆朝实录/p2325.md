<!-- { "loadSidebar": true } -->
○刑部议覆、江西巡抚海成奏称、免死减等各项人犯。在配复犯他罪者。向例、流犯复犯流罪。例不重科。祇于配所拘役四年。但情节较重之犯。恐不足示创惩。请嗣后此等人犯。除寻常案件。仍照律办理外。其有情节凶恶。非定例所能该括者。即照比拟加减之例。随事议拟。从之　　

○定边右副将军广州将军明亮、参赞大臣副都统富德奏、僧格桑去冬窜入金川以后。自知罪在不赦。未敢遣人到卡通名。惟贼酋索诺木弟兄。假恭顺为词。屡在思纽前敌。喊叫请安。必探知将军阿桂已往西路。现在军中作何动静。冀令进营觇视。情实可恶。当经臣明亮、令土守备阿忠保、严行指斥而去。此时在营将士。皆知贼番外示乞怜。心怀叵测。不肯稍为所愚。自七月以来。将各要隘分布严密。在营兵皆得更番休息。臣明亮、恐兵久而生惰。令各将器械比试。并令虚作鸟枪连环进步。既使习劳以健其筋骨。复坚其同仇敌忾之心。臣富德、抵营后。将山形地势。亲为巡历。并察看士卒气象。均极整齐可用。臣等拟将荆州驻防兵一千。滇兵一千。俟陆续到来。俱令在大营前后分驻。使与旧兵相处。俾上山打仗情形。先为熟习。臣等再于查卡之便。随时鼓励训导。得旨嘉奖　　

○前任四川总督刘秉恬奏、前因大兵即日云集。米石未甚充裕。臣自日隆起程。沿途催趱粮运。先抵卧龙关。次至桃关。挨站查回。兹截至九月初十日止。日隆军营、存米五千五百余石。达林巴宗、存米二千余石。从此逐日加运。可无缺乏。至由桃关至日隆。中有巴朗拉、纳瓦、天赦山。气候恶劣。山势险峻。登陟颇艰。而此次新来满洲劲旅。以习贯乘骑之人。经过诸山。行走从容。毫无疲乏。指日振师进剿。定能鼓舞争先。直犁巢穴。报闻　　

○以翰林院侍讲观文、李汪度、候补侍讲阿肃、俱充日讲起居注官。编修陆费墀、王懿修、俱署日讲起居注官。　　

○赈恤云南浪穹县、本年水灾贫民。并蠲新旧额赋　　

○乙酉。孝敬宪皇后忌辰。遣官祭泰陵　　

○谕、现在纂订日下旧闻考。著窦光鼐、随同校办　　

○又谕、向来吏部推升文职人员。曾令该督抚等出具考语。送部引见。而兵部推升之武职。送部引见时。该督抚并不出具考语。所办尚未画一。此等推升人员。部中不过因其历俸既深。循资叙擢。至其平日居官之优劣。及于营务是否有益。惟该督抚为能深悉。嗣后著各督抚、遇有论俸推升武职人员。于给咨送部时。亦照文职例。出具切实考语咨部。兵部于带领引见时。注明绿头签上。候朕临时酌量录用。著为令　　

○谕军机大臣等、据李侍尧等奏、审拟逆犯陆李能倡造逆词、纠众拒捕不法一案。已批三法司核拟速奏矣。至摺内称、逆夥黄明显、与陆特添、至古零地方。直入巡检衙门。索取夫马。经巡检覃子仪盘诘。搜出逆书。拏获解府等语。是此案发觉。由该巡检留心盘获所致。其人甚属能事可嘉。因于摺内批令送部引见。及细阅覃子仪系土职巡检。恐其未习礼仪。不敢引见。著该督等询问该巡检。如情愿来京引见。即给咨送部。原可照流官之例。量予擢用。伊必更加荣幸。设或不谙内地公务。及惮于远行。亦不必勉强。即著赏银一百两。酌给加一等顶带。以示鼓励。其土知州岑宜栋、一闻案内有姓氏干连。即行拘管族人。自赴协缉。拏获首犯。颇属守法奉公。并著赏银一百两。给以四品职衔。用昭优奖。至参将登泰闻报。即带兵前赴朱砂隘口。及闻匪徒聚众数百。又该村山路丛杂。即未敢深入。似不免有畏葸情形。至该犯等纠夥拒捕时。登泰督令兵丁放枪。击毙数贼。迨各犯畏惧逃散。又以时值天晚。不敢穷追。是该参将之庸懦。已可概见。登泰身系满洲。且为参将带兵。若畏难不进。贼逃不追。岂可不加之惩儆。著李侍尧查明、登泰如实有恇怯退缩情事。即行据实参奏。将此一并谕令知之　　

○又谕、据驻劄库伦办事喀尔喀王桑寨多尔济等奏称、哲布尊丹巴呼图克图已经涅槃等语。从前转世之哲布尊丹巴呼图克图涅槃后。曾向达赉喇嘛、班禅额尔德尼、访得呼图克图之呼毕勒罕。转生于里塘。迎至库伦。今呼图克图既经涅槃。谅伊呼毕勒罕。亦不久仍转世土伯特地方。因谕哲布尊丹巴呼图克图所属之诺们汗商卓特巴等。于徒众中选派妥实明白者。即行赴藏访寻呼图克图之呼毕勒罕外。著传谕莽古赉等、转告达赉喇嘛、班禅额尔德尼。此际留心咨访呼图克图之呼毕勒罕。闻其转生。即一面奏闻。一面晓谕呼图克图所属之诺们汗扎木巴勒多尔济、商卓特巴达木垂喇布寨等、所遣徒众喇嘛等知之　　

○是月。浙江提督李杰龙、奏请陛见。得旨、不必来。但尽心整顿营伍。无自满假可也　　

○福建金门镇总兵颜鹤皋、奏请陛见。得旨、不必来。一切勉力。痛改绿营夸诈之习　　

○署四川总督湖广总督文绶奏、军营溃兵。现严密查拏。据广元县知县甘隆滨、拏获逃兵杨荣、余丁张永相、二名。俟讯得确供。即当正法。至遣回各兵。有在木果木失事以前受伤者。有失事后沿途打仗受伤。并有赴新桥、科多、应援受伤者。逐一查办。得旨、览。又批、此内亦有逃回而谎称打仗受伤者。不可不察查　　

○两广总督李侍尧、广西巡抚熊学鹏奏、上林县匪獞陆李能等、倡造逆书。纠夥拒捕一案。臣等未能先事觉察。请与提督解逊、布政使淑宝、按察使朱椿、一并交部严加议处。得旨、地方岂能保无此等事。尔等何罪之有。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十三


大清高宗法天隆运至诚先觉体元立极敷文奋武孝慈神圣纯皇帝实录卷之九百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。冬。十月。丙戌朔享太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵泰陵　　

○遣官祭孝贤皇后陵端慧皇太子园寝　　

○颁乾隆三十九年时宪书　　

○谕、兵部议奏、发遣福建驻防为奴之俄罗斯费约多尔等、三犯脱逃。请将该副都统伯忠噶勒炳阿、降一级调用。已照部议允行矣。各省驻防将军、副都统等。虽有管辖满洲兵丁之责。但训练之外。复有何事于此等发遣为奴人犯。自当留意严加约束。乃漫不经心。以致脱逃。皆由伊等平素偷安疎忽所致。若再从宽留任。伊等益不知惩儆。诸事废弛。殊非挽回整饬之道。伯忠、噶勒炳阿、业照部议降调。著将此通谕各省将军、副都统等。嗣后不但发遣为奴人犯。必当留心约束。即于一切事务。并须实心办理。不可稍事怠忽。自取罪谴　　

○又谕、本日据萨哈岱钟音奏拏获分发为奴脱逃之俄罗斯费约多尔等三犯。因八月为停刑之月饬交该县严行监禁于九月初四日正法一摺。固属照例办理。但此等脱逃要犯。自应决不待时岂可拘于常格况停止行刑月日。原指寻常案犯而言若遇紧要重犯应鞫应决者。均宜随时审办。设或拘泥旧文。系狱太久难保无防守懈弛。乘间越狱自戕等事致令幸逃法网殊有关系。朕于谳狱用刑。权审至为慎重若遇罪无可贷者。即偶值令节庆辰。亦谕法司按律讯治从不稍存忌讳而外省督抚等、因向有违例行刑处分。惧干吏议不亦昧于轻重之宜乎。嗣后除寻常案件。仍照定例月日停刑外。其有凶盗逆犯。干涉军机。应行立决。及当加刑鞫者。均即随时办理。声明咨部。不得拘泥旧例。著为令并将此通谕知之　　

○又谕曰、宋铣、前由司经局洗马。外用衡州府知府。缘事革职。处分本所应得。嗣因庆典给衔。令其在方略馆效力行走办理金元国语解及校订辽金元三史对音颇能尽心。该员在翰林中。学问尚优。著加恩授为编修。充方略馆纂修官以示鼓励　　

○谕军机大臣等、据李湖奏、省局息钱。存积过多。现在钱价渐昂。酌清出易。以平市价等因一摺所办殊久明妥。该省既多积余息钱。久贮易致贯朽自应出易流通。但据称钱价渐昂库平纹银一两易钱一千二百文等语。甚不合理。每钱一千作银一两。其价值之低昂皆在千文以内核计此乃天下通行常例。即以京城钱价而论。从前银一两。换钱八百文内外。自属价昂。近年以来每两可得钱九百数十文即为最平减之价。然亦未有多至千文者滇省虽系产铜之区。其钱价岂能相悬过甚。今每两易钱多至一千二百文。尚称价昂则其贱价。又当得钱几何始为平价该抚既未声明辄议将息钱出易平价。必如何然后谓之平乎。若以每年存积息钱太多。虑及壅滞滇省现在产铜。不为甚旺。未能悉敷各省采买之用。何如约计所余息钱数目。酌减炉卯。节省铜觔。以供他省鼓铸之用乎。李湖向来办事。颇知认真。而于此事调济尚未尽能合宜著传谕彰宝。会同该抚另行悉心妥办具奏。寻彰宝李湖奏、滇省产铜之地工本既轻。钱价与他省亦异从前大理顺宁、等府。开炉广铸钱文充足。其最平时。每两易钱一千三百文乾隆三十一年来。裁彻新局每两止一千一百数十小民向市换易未免视为稍昂。前臣李湖奏请之数。未将原委声明实为疎漏。至本省钱局设炉二十五座每炉每年、三十六卯。每卯铸本息钱一百二十余串今以每年余息钱二万六千余串计算。议每炉减去八卯。通减二百卯少铸钱二万四千九百余串。可节省铜十万余觔。以供他省凑拨之用其现在所存息钱、二十一万五千余串除分年搭放兵饷外余听民间换易。易出之银拨充铜本。得旨、如所议行下部知之　　

