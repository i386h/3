<!-- { "loadSidebar": true } -->
○谕军机大臣等、永定河三工漫口。初拟合龙尚易为力。该督方观承、董率河员。驻工抢筑。期于速告厥成。俾被水田禾。早得涸出。尚可补种荍麦杂粮。穷黎藉以糊口。乃迄今匝月。昼夜施工。竭尽人事。而时当伏汛。水势旋消旋长。抢护桩埽。屡被冲刷。此时已届立秋。即令积水全消。亦已补种无及。所有赏给口粮。及将来查办赈恤。业已屡颁谕旨。自可遵照办理。至播秋麦。则不妨俟至秋高潦尽。为期尚早。该督驻工日久。通省案件应办者甚多。未便专顾堤工。稽留下邑。按察使玉麟、曾任永定河道。工程向所熟悉。可调至工所。该督将堵筑情形。详悉交明。令与署道僧保住等、在工抢筑。日内天气渐有霁色。河流长落无常。或于旨到以后。玉麟来工之时。溜平沙涨。仰赖天庥。可以就绪合龙。不过三五日间。则三和、方观承、俱可竣事言旋。如非旬日可了。著交玉麟、率同僧保住、调集物料。在工办理。玉麟到后。方观承回至保定办事。仍可不时稽察。三和即著回京。　　

○乙巳。上御勤政殿听政。　　

○谕、朕前降旨。自河南回銮时往谒东陵。今改先谒东陵。回銮时经由南苑。往谒西陵。自彼前往豫省。　　

○军机大臣等议奏、喀尔喀车臣汗部落、公成衮所属旗分之巴图毕里克等十三人。劫夺达里冈爱牧厂官马。并窃牧厂翼长扎勒等马之九人。应严行缉捕。得旨、依议。此次喀尔喀蒙古等。辄敢将牧厂马匹劫夺。情殊可恶。非寻常盗窃可比。若不严加治罪。蒙古等无所惩儆。可寄信麒麟保、令其前赴该部落。会同车臣汗、将两案人犯。速行全数拏获。明白审讯。应正法者。即在该处正法示众。　　

○以侍讲胜保、充日讲起居注官。　　

○丙午。谕曰。泰陵承办事务多罗贝勒允袆等奏称、六月二十九日夜。大雨如注。山水陡发。自隆恩门以外。至大红门红墙闸口一带。及围墙内外。有被水冲刷之处等语。易州陵寝重地。陡因山水涨发。致被冲损。朕心深为震悚。幸而隆恩门及明楼宝城围墙。俱各安固。得以稍慰。但被水之处。亟宜敬谨修整。即著和硕和亲王、率同尚书海望前往。周行阅视。一应被冲之桥道、外围墙垣、及仪树。即速详悉查明。动工办理。　　

○又谕曰。两广总督陈大受奏称、调任总督硕色、巡抚岳浚、前在广东任内。徇庇粮驿道明福、婪入多赃。并不纠参。且于上年计典。滥膺卓荐。岳浚办理万年吉地楠木。修筑海阳县堤工二案。一任属员弊混等语。硕色素性柔懦。诸事含糊。于属员劣迹。一无觉察。殊属纵徇。著俟此案审定之日。交部严加议处。岳浚受朕深恩。屡由废员复加摺用伊父现蒙格外殊荣。岳浚理宜感激图报。乃一味优柔姑息。以取悦属员。与硕色各怀意见。时相抵牾。且于粮驿道明福之婪入多赃。曲意瞻徇。吉木堤工二案。均系巡抚衙门专政。并不留心查办。深负恩典。岳浚著革职。来京候旨。以为徇庇属员者之戒。前任降旨调任之云南巡抚图尔炳阿、来京另用之安徽巡抚卫哲治、俱著仍留原任。　　

○又谕、据两广总督陈大受参奏丁忧粮驿道明福、在任勒令州县折交粮价。婪收入已。计银二万七千余两。又侵蚀浮销驿站银一千四百余两等语。披阅之下。不觉骇然。朕于上年勾到。办理侵贪各案。谓婪赃锢弊。可以稍戢。乃不意以一道员。竟敢婪入多赃。且出自满洲大族。实堪发指。明福著革职。伊既恣意贪饕。必多方巧为隐匿营运。著交该旗查明家产。毋令丝毫渗漏寄顿。伊现在房山。著侍卫鄂实、德山、即速前往。将明福锁拏。及伊经手之家人。一并押解进京。交庄亲王等、会同军机大臣、审明定拟。如赃私入已属实。即解赴原任地方治罪。　　

○又谕曰、直隶总督方观承奏、六月二十八九等日。易州地方山水陡发。兵房民舍。间被冲塌。人口亦有伤损等语。著该督速即查明。加意抚恤。毋致失所。一面办理。一面奏闻。该部遵谕速行。寻奏、臣与藩司恒文筹议。即令前赴易州。将被水穷民。照现在固安奏准事宜。查明五口以上者。给米四斗。四口以下者。给米三斗。动仓谷散给。兵丁七百余名。已将下季粮米预行借支。冲坍草土房屋。共一千九百九十余间。分别修整。又半壁店一带。御道经由。被冲房屋。已委员与该州速办。并饬凡陵寝所需料物。如地方官就近办理、较工部为速者。即行敬办。以期要工早竣。得旨览奏俱悉。又奏、据该司查明兵民房舍人口。冲坍伤损各情形。详议赈恤事宜。除八旗冲塌营房。现经尚书海望、查明修理。兵丁男妇。经总理衙门议恤。均毋庸再议。又按地亩成灾分数。分别加赈月分。并地亩有水冲砂压、不堪种植者。统于灾赈案内汇题办理外。所有被冲兵民瓦草房屋。续查出八百余间。共二千八百余间。内民房一千二百余间。墙圯而瓦木犹存者。照例每间给银一两。土草房每间五钱。瓦木全无者。酌量将瓦房每间给银一两五钱。土草房八钱。又冲去民一百五十七名口。大口酌赏银二两。小口一两。于司库部平饭银内动给。其绿营兵营房。冲塌一千六百余间。俟查明确估另奏。再八旗绿旗被水各弁兵。情甚拮据。应请于司库建旷项下。均借给两月钱粮。分四季扣还归款。又半壁店等处买卖铺房。客商等有力难速修者。拟于司库无碍闲款内。酌借银两。由该州取具互结派专员督令速修完整。所借银、限一年内免息归还。再查绿旗当差值宿之千总刘度瀛、外委李恒彪、藩世德、及兵丁二十二名。水发时、不敢擅离汛地。以致被冲。可否照内河因公飘没分别赏恤之例查办。统于灾案内题明。听候部议。得旨、如所议行。　　

○谕军机大臣等、前因御史钱琦、参奏总督黄廷桂、授意州县、逢迎向导一摺。传谕雅尔哈善、令其将摺内情形。详查具奏。今阅该抚覆奏摺内、但称该督黄廷桂、札谕各属。伺候向导供应。而向导舟行迅速。未进公馆。食物从未一收。又称质讯千总白凯、并无索诈银两之事。词意多属含糊迁就。心持两端。其摺内所奏曲直究在何人之处。并未一言剖晰。如谓黄廷桂果系抑令属员。糜费多金。生事滋扰。则是咎在该督。固应据实声明。所称千总白凯沿途催办差务。临时实因坠马。并未身到丹阳。则钱琦所奏藉势挟诈之事。其为风闻失实。已属显然。何以并未指定一语。雅尔哈善素性沽名邀誉。锢习未除。意谓御史建言。即其事本无踪迹。亦不欲指摘其短。将以博浑厚之称。而于查办本意。反一切置之不问。可谓以身殉名。下愚不移者。著传旨申饬。并令将前摺内实在有无情节。逐一详查。据实指明具奏。　　

○又谕、两广总督陈大受奏称、粮驿道明福贪婪一案。该藩司吴谦鋕、及各该府州县等、可否准其自首揭报。得邀免议等语。陈大受此奏。虽因该司于广东事务熟悉。心地尚属明白。其府州县各员。事出抑勒。且案涉多员起见。但吴谦鋕为通省藩司。当下不能持正。早为揭报。直致陈大受、苏昌、访闻交查。始行据实查明。在伊自有应得处分。即该府州县等、虽被抑勒。究属违例逢迎。若遽以自首从宽。则将来上下相蒙之习。无所惩警。于吏治殊有关系。该督祇应照例查参。或俟部议到日。朕加恩量予宽典。方为允协。著传谕该督知之。　　

○又谕、粤东距京。路途遥远。奏报事件。自应慎密。该抚苏昌、请赏报匣。著加恩赏给。至伊此次所具奏摺。皆霉湿不堪。虽因途间雨水所致。但督抚奏事。理宜严饬委弁。一路敬谨赍进。今致霉湿。殊非慎重之意。并著传旨申饬。　　

○丁未。谕、据河道总督高斌等奏称、六月初旬后。东省山水陡发。运河汛水异涨。漫溢宿迁县南北两岸。桃源、清河、北岸等处堤工。其邳州、睢宁、安东、阜宁、海州、沭阳等州县。因伏雨较多。低洼田亩。多有淹浸等语。堤工关系紧要。所有漫溢处所。该督等督率该地方印河各官。上紧抢护。毋得玩延。其宿迁等州县被淹地亩。著该督、抚、即查明加意抚绥。一应赈恤事宜。照例办理。务令被水穷黎。均沾实惠。勿致失所。该部遵谕速行。　　

○戊申。旌表守正捐躯之山东邹县民董伦女董氏。江苏安东县民郑文举妻林氏。　　

○己酉。上诣畅春园、问皇太后安。　　

○幸瀛台。　　

○还宫。　　

○谕曰。陈大受参奏丁忧粮驿道明福一案。交庄亲王、会同军机大臣等审讯。奏请派员前往。彻底清查定案。所奏非是。向例督抚参劾属员。有总督省分。督参抚审。抚参督审。从不由京中特派部院大臣前往审办。如督抚参一属员。即派一大臣前往。则尽部院之大臣。不足供出差审事之用。且必部院大臣可信。则督抚独非由部院大臣简用。为朕素所倚信者乎。但陈大受纠参明福之案。如系明福一人婪赃入已。祗应交该督抚审明定拟。今据明福有前任粮驿道俱如此折收之供。查自乾隆六年六月内。因闻广东省收粮。自州县以至道员。各项陋规。弊端种种。业经降旨。令前任巡抚王安国、彻底清查。永行禁革。何以及今数载。仍有如明福之婪赃巨万者。或系当下奉行革除未尽。或因日久法弛。潜滋宿弊。夫以煌煌谕旨。置若罔闻。阳奉阴违。通同朦混。此所关于官方法纪者甚大。所有前任各道员。在乾隆六年以前者。尚可谓之相沿积弊。至乾隆六年禁革以后。毫厘皆属赃私。既经发觉。岂可竟付之不问。若非特差大臣前往。逐一清查。该督抚或未免豫存成见。不谓事属既住。则谓法不及众。祗就现案完结。在明福婪赃入已。罪无可逭。而前任之违禁舞弊。亦不容纵之漏网。著尚书刘统勋、驰驿前往。会同该督、抚、秉公确查。并将明福、及伊家人霍五等、一并押解广东。严审定拟。其前任折收各员。逐一查明。按律定拟。权衡轻重。朕自裁定。朕于办理一切政务。大公至正。刑赏无私。满汉从无歧视。此番钦差大臣前往。并不为明福一人。刘统勋如因明福系满员。稍有回护。迎合在京大学士等。则终将见轻于朕。如因明福事已败露。遂将违禁婪收之罪。尽归明福一人。以了此局。而为众人出脱。亦必不能逃朕洞鉴。将此详谕中外知之。　　

