<!-- { "loadSidebar": true } -->
○又谕本日李世杰奏、截拏欧阳鈀、解交江省审讯一摺用紫笔缮写。殊属非是此必李世杰、现在闱中监临。因外帘禁用墨笔。是以如此太觉拘泥。各省巡抚入闱。遇有奏章。无不用墨笔缮写者。紫笔、科场定例。原以防闲胥役辈舞弊。若巡抚自携笔墨入闱。临时亲看幕友誊写。并无妨碍。即封稿发交抚署缮写。亦无不可李世杰、初任巡抚诸多未谙。嗣后一切宜留心讲习。将此传谕知之　　

○又谕、据李世杰奏本年六月。护镇安通判陈肇骆禀称、在于吞登岩峒。拏获交趾男女十二名口内夷妇丁安一口。讯系交趾前保乐土州农候冬之妾农候冬、因被堂弟争夺州城。该夷妇携带幼女等、逃至吞登岩峒被获俟究问明确。再行请旨发还该国等语土州兄弟争夺。农候冬之妾丁安、被难窜入内地。若径行发还。正彼所欲得而甘心者既夺其地。复获其孥岂不令其堂弟太得便宜。惟应将该夷妇审讯明确一面将盘获缘由咨明该国王俟该国王具咨、派员到边接收。再行询问确实交其领回。方为妥协。著传谕桂林、李世杰、即行遵旨妥办。仍将查讯办理情形。详晰具奏　　

○豁免陕西西安、延安凤翔汉中榆林、同州、兴安等府州属。节年民欠社仓谷、七千四百四十石有奇　　

○是日、驻跸纳尔苏台达巴汉西山根大营　　

○丙子上行围　　

○遣官祭贤良祠　　

○军机大臣等议覆署陕甘总督陕西巡抚毕沅署西安将军萨炳阿奏称由京移驻西安马兵一千二百步兵一百照每兵百。一、佐领管辖之例编设十二佐领一佐领下。于西安壮丁内添炮手各一弓箭铁匠各一。再派出京兵未谙西安风土。拟与旧兵均匀间派。俾新兵易于熟习。共应编设三十二佐领。再请照从前移驻西安兵例设养育兵缺一百二十。以资孤寡养赡。查兵部原议。系通计满洲蒙古各旗兵数。共设三十佐领应将该署督等所奏、减佐领二员其添补炮手工匠。及新旧匀派之处。均应如所奏至养育兵。应否照旧赏给请旨办理。得旨养育兵缺。著加恩照数赏给。余依议　　

○是日、驻跸敦达乌拉岱大营　　

○丁丑。上行围　　

○谕、据鄂宝奏、江西尾帮粮船抵通迟滞虽因湖南船只在前顶阻。但究系办理不善所致。自请交部严加议处等语。鄂宝著交部议处。其押运之文武各官并著鄂宝、查明参奏。交部议处　　

○谕军机大臣等、昨据阿桂等奏、现在赶做顺黄南北两坝口门。祇剩七十余丈。将来进埽。渐多口门渐窄。约计九月初旬。不过余存二三十丈。水势自可蓄高。引河挑淤之事。彼时亦当一律完竣。总在九月初旬。可以相机启放。掣动大溜。其时正届霜降。施工较易堵筑二三十丈之口门。须抢做十余日约九月二十后。可望合龙等语。伊等现俱实力速办。无俟朕再为敦促。惟冀如期蒇事以慰廑念。至阅上次进到之图。顺黄南坝。尚距大堤不远。将来补接自易。其北坝。则竟齐河身做起。并无堤岸倚靠。即两坝中间堵合而北之坝头。似未靠实地。未为妥善。因复阅图内十堡北岸。尚有圈堰一道。由十八堡上旧拦黄坝起至十堡对岸而止。前所做北坝头。即接圈堰做就。较为合法。今亦应将此堰接长。使现做坝工。得有所接。不致落空方妥因用朱笔标识起止。阿桂等、可即速筹妥办其堰坝等工。务须镶筑坚实。以期巩固。至顺黄坝合龙后。并须将十六堡漫口。仍行补筑完好。俾资重门保障。尤堪经久无患。著将朱笔标识之图发去。令阿桂等、迅速妥筹办理。仍详晰绘图。即行具奏。将此旨著由六百里加紧传谕知之　　

○又谕、据李侍尧奏、滇省堕欠盐款一案。查系从前各属承办军需。将应解盐款。混行那借。及至领出军需银两。并不归还盐款。以致亏缺积岁增多。但事历多年。官非一手。其间情节轻重。殊难分晰允当。若徒以一参了事。而追赔延宕。累月经年。于课款终无实济。因思课款虚悬。由于盐觔无著。遂因为勒定限期。如果于今岁奏销之前。尚敢丝毫短缺。不问人数多寡。定即严参。从重治罪。现任各员、各向井灶收买余盐。赶煎趱补。半年之内。盐觔业已足数等语。所奏可嘉。已于摺内批示矣。滇省堕欠盐款。积弊相仍。历久未能厘剔。今李侍尧察其致弊之由。勒限赶办。不越半年。而应存盐数。业已颗粒无亏。可见事在人为。果能实心查办。积弊自即肃清。该督既属能事。又复实心。宜其立见成效也。至所称此案年久弊深。咎非一任。请概免其参究。所见亦是。从前那借各员。及该管上司。历年已久。物故者多。既难查其始于何任。若徒挨查月日。责令赔偿。亦属有名无实。与其追究已往。徒诿之空言。自不若整饬将来。使不蹈覆辙。从此年清年款。不令丝毫亏欠。盐务自日有起色。且该督既查明积弊原委。和盘托出。不敢稍存隐饰。并将难办之故。据实陈明。不肯稍涉颟顸更非沽名邀誉。如此、方深得古大臣公正之道。李侍尧、系尚书李元亮之子。本属世家。且见其颇有才干。遂由热河副都统。改授侍郎。旋即用为将军总督。并历内部尚书。阅历日深。在封疆中实为杰出遂即简畀纶扉。原属素所倚任之人。然不意其经理得宜。以数十年之积弊。一旦而廓清之。万妥万全并非拟议之所及也。总由上苍笃生此公正体国之贤臣。以资治理。朕览摺嘉慰之余。实深喜悦。特赏上用大荷包一对。小荷包两对。用昭优奖　　

○是日、驻跸巴颜布尔噶苏台大营　　

○戊寅。上行围　　

○户部议覆、江苏布政使吴坛奏称、凡升迁事故离任人员。所有廉俸。及准销工程等、存库银两。除查现在有无赔项。分别应领应抵外或前任尚有承办工程。未经核销者。请将应支银两。暂停给领。如有赔项。照数扣抵。其无应扣者。统于销结后。限二年饬领。逾限即提归原款报拨。庶帑项不致无著。尘积亦得清厘。应如所奏。通行各直省。并载入例册从之　　

○兵部等部议覆、署陕甘总督陕西巡抚毕沅奏称、甘省驿务。改归巡道分辖。以按察使总理各事宜。一、甘肃驿传道。改为分巡兰州道。与平庆、秦阶、宁夏、西宁、甘凉、安肃、各巡道。按所属塘驿夫马。切实稽查。如有缺额扣克。该道揭送臬司参奏。一、驿传奏销。自明岁始。由臬司办理。即遴拨驿道书吏承办。州县交代册结。各道移臬司赍部。一、通省接递本摺文报。道臬、一体查核。每月应付差员勘合火牌内、廪给口粮夫马。黏贴印花簿。及马递公文、黏用排单。均由臬司按月咨部。一、夫马工料等银。仍由州、县、具详藩司核给。其额领倒毙马价。及垫用廪给口粮。由各道移臬司办理。一、如有滥给勘合。多填夫马等弊。将专办之臬司查参。至私用夫马。迟误紧要公文。道臬、一并参处。一、改铸甘肃等处提刑按察使兼管驿传事务印信。及分巡甘肃兰州府兼管茶马水利道关防。其余各道。官衔内、添兼管驿务字样。均应如所奏。从之　　

○浙江巡抚王亶望疏报、慈溪、钱塘、黄岩、西安、乐清等县。乾隆四十三年分。开垦沙涂山塘、及水冲田地、共二百二顷四十亩有奇。仁和场、新涨沙荡、八百八十三亩有奇　　

○以故云南永北厅属土顺州州同子文翰弟文俊、袭职。　　

○是日、驻跸巴颜沟大营　　

○己卯。上行围　　

○谕军机大臣等、朕于九月中旬。自热河启銮回京。途间应勾到二次。例派刑部尚书一人。至行在承办其事。此次著派德福前来办理。至留京办事。现有三人。且为日无多。毋庸另派。将此谕令知之　　

○又谕曰、博清额奏、接到傅玉咨参、私放越境俄罗斯之守卡佐领一案。查俄罗斯人。被内地擒获。私行贿赂。亦应治罪。请行咨固毕尔纳托尔等语。又据傅玉奏、卡上佐领衮布等、胆敢收受俄罗斯物件。私行释放。请旨治罪。此事若止照傅玉所奏。革职枷号。不足示惩。著浑齐布、将佐领衮布等、拏至卡上。眼同俄罗斯人正法。将军等、交部严加议处。其越境俄罗斯十七名。亦著伊头目。即行查出、治罪详报。但俄罗斯甚属狡猾。亦须令其拏至边界。眼同内地人惩治。勿徒以文移塞责。著传谕博清额、将此旨一并咨行　　

○豁除甘肃西宁县、乾隆四十三年。添建仓廒地二十七亩有奇。并高台、中卫、二县水冲沙压地一百七十八顷三十六亩有奇额赋　　

○是日、驻跸达颜达巴汉北昂阿大营　　

○庚辰。上行围　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○是日、驻跸扎克丹鄂佛罗大营　　

○辛巳。上行围　　

○兵部议准、署陕甘总督陕西巡抚毕沅奏称、甘省西宁镇。地界极边。城守营所辖地广。向未设有马兵。其步守兵、除派新疆屯防外。不敷差遣。并无马乘骑。请即在该镇标五营内。各拨马兵十名。马十匹。作该营额设。从之　　

○是日、驻跸伊绵峪大营　　

○是月、两江总督萨载奏、江南黄河内、凡有高低不平。及桃源临河集、陈家楼、李家庄、祥符闸等处。浅滩冈土。业经一律挑挖底平。而两岸尚有露出滩嘴之处。皆由溜势坐湾所致。对岸埽坝。每多迎溜受险。若一概挑切。需费浩繁。惟于逢湾滩嘴上。视溜势所向。抽浚沟槽。宽以三丈为度。水长时、引溜直注中泓。可期顺轨循流。俾兜湾埽坝。不致著重。现汛兵正闲。分段派挖。无庸雇夫多费。其土即以帮培堤岸。得旨、此举甚好　　

○浙江巡抚王亶望奏、仁和、海宁、一带海塘。大汛已过。均属稳固。惟尖山石坝东南面老沙。现刷低二十余丈。底层中层竹篓。俱系阴沙拥护。而上层已经显露。查此项竹篓坝工。外逼潮势。内护塘根。最关紧要。年久朽坏。须加砌面篓一层。拟乘冬令水涸时赶筑。至坝工向备块石一千余方。陆续动用。亦应购足。庶几有备无患。得旨、甚是。即将来沙涨。亦属有益。不可惜费　　

○河南巡抚陈辉祖奏、豫省入秋以来。普沾透雨。合计九府四州所属。收成约八分有余。其刈获少迟。新粮尚未入市者。不过三四处。价稍增长。余皆平减。得旨、览奏稍慰　　

○山东巡抚国泰奏、东省六月间。因直隶河南漳、卫、二河水涨。倒漾入运。并本省洸、泗、汶、各河骤涨。以致临清、济宁、德州、馆陶、邱县、夏津、武城等七州县被淹。蒙恩截留江西漕米五万石。分贮沿河州县备用。现各按田禾所损之多寡。民力需用之缓急。酌借耔种。俾得及时种麦。其应还本年常社仓谷。请俟来秋徵收。报闻　　

