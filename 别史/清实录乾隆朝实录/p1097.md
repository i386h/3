<!-- { "loadSidebar": true } -->
○己丑。谕、淮扬高宝等处。现被水灾。朕心深为轸念。已降旨令该抚庄有恭、前往查勘赈恤。朕思该处猝被灾伤。小民荡析离居。艰于糊口一应抚恤事宜。不可不多为筹备。著将江苏本年应徵漕粮。截留四十万石。该督抚等、酌看灾地情形。分别运贮。户部秋拨银两。亦著于该省多为酌留。临期奏闻请旨。以备赈粜之需。该督抚等、督率所属。实力妥办。务令灾黎均沾实惠。该部即遵谕行。　　

○谕军机大臣等、胡宝瑔奏、邪教首犯冯进京、在直监毙一摺。此案已据方观承奏到。朕以其中多有疑窦。曾经降旨该督抚、令其将有无中途更换情弊。严查具奏。想胡宝瑔尚未奉到。今观摺内所奏情节。该犯在晋省。不过曾责十余板。且遴委文武大员。小心护送。赴直交收。谅无从更换。在冯进京倡立邪教。煽惑乡愚。本属应行杖毙之犯。而现在又无从质讯。其在直在晋。有无严刑致毙。均可置之不问。更无庸彼此剖白。纠缠不已。前已降旨、谕令方观承等。将案犯分别发落。著即遵照前旨。速行办理完结。可传谕方观承、胡宝瑔、知之。　　

○又谕曰、雅尔哈善奏报地方雨水情形一摺。看来该省夏秋以来。天气亢旱。望雨甚殷。朕心深为轸念。计该抚奏摺。距今又将二十日。现在未经得雨之处。曾否得有雨泽。其未经沾足者。曾否续降甘霖。各属中晚禾苗。是否未致妨碍。著该抚速行查明奏闻。以慰悬念。浙省自十六年被旱之后。元气尚未全复。若今岁收成歉薄。小民生计。必更觉拮据。该抚应督率属员。详加查勘。凡有应行办理之处。豫为筹画。倘有成灾处所。宜即加意抚绥。妥协办理。不可稍有讳匿。至所奏查拏罗教人犯。及搜获榜文经卷等书一摺。榜文系康熙年间旧刻。看来周喜吉等、不过骗钱入会。尚无散劄作奸情节。该抚等审讯明确。只应将现获各犯。量加创惩。分别发落。经卷板片。照例销毁。就外完结可也。将此一并传谕知之。　　

○庚寅。谕军机大臣等、庄有恭奏、上元县查获僧人段中贤、研审勘拟一摺。观该犯供词。及搜获木牌木盘字句。悖逆不道。但类疯人所为。至罗田首逆远扬未获。屡饬各督抚严密侦缉。尚无著落。此案虽由踪迹马朝柱、经盘诘而得。其是否即系马朝柱。究未可定。该犯现有嫂侄、及该寺僧人等。均可提讯质对。谅亦无从掩饰。该抚应虚衷研究。务得实情。如豫存成见。以为必系马朝柱。因而附会锻炼。希图完此大案。则断不可。若审明并无党羽。不过疯狂之人。即按其情罪。酌量在外完结。亦不必题达也。即传谕庄有恭知之。　　

○吏部等部议覆、署两广总督班第、条陈海疆守御、官制分防事宜。一、新宁县应添设县丞。查新宁县向止知县典史二员。广海寨巡检。离大澳二百余里。应于大澳适中处、那骨堡地方。添设县丞一员。于通省佐杂冗员内。裁汰改设。一、工丁铺户。应编甲管束。查五堡各处山场。所聚异籍。其大澳铺户中。应责成县丞。召募本地老成殷实者。承充澳长。至山场柴炭。划分山界之外。各听商民开采。所需工丁。除来历不明驱逐外。其余逐名开册。呈送县丞。并各铺户一体编甲稽查。一、大澳应添拨巡船。增设炮台。查大澳为那扶营都司所属。相距窎远。所设塘兵。向祇七名。夏间泊船有限。春秋冬三季。桅船云集。其中私盐偷越、贩米出洋。一切违禁等事。均须防范。请于广海营春江协内、抽拨拖风船一只。快橹船一只。派千把一员。配足官兵管驾。驻澳巡防。并请于大澳汛房之处。设炮台一座。均应如所请。从之。　　

○户部议覆、河南巡抚蒋炳疏称、渑池、桐柏、伊阳、等三县。裁汰训导衙署。据该府县查明、房屋无几。多属破烂。请准其归并教谕收管修葺。又卢氏县、裁汰训导衙署。据该县查明、向无义学。现于其中延师训迪。应请准其改设。又陈州府、添设训导。据该府查明伦堂左右。现有房屋数间。请分为府学教授训导衙署。其新乡、南阳、南召、淮宁、等四县。添设教谕训导。应添建衙署。均如所请。从之。　　

○辛卯。太宗文皇帝忌辰。遣官祭昭陵。上奉皇太后还宫。　　

○诣皇太后宫问安。　　

○谕军机大臣等、此次昆明湖成造战船。较上届为多。若照前次止委厅员。恐办理未能妥协。著该督于道府大员内、酌派一员前来。董率料理。　　

○署两江总督江西巡抚鄂容安奏、参革常镇扬通道董权文、侵税弊混一案。臣因日久未据审解。当即提犯细鞫。废员陈齐东、为董权文管关。侵用公银。复私索规礼属实。并查各员会审单内。俱无董权文私赃入己字样。此案情罪已明。现经缮疏具题。但查外省寻常命盗案件。每多迁延不结。以致案情日久变幻。理应一循定例。届限即参。不准扣展。倘无病捏称有病。轻病捏称重病。别经察出。将扶同验结之员。一并参究、谕军机大臣等、鄂容安覆奏、承审参案一摺。所称届限即参。及查明捏病参究扶同验结之处。如此厘剔积弊。州县各官。庶可知所警戒。参案自能依限完结。各省俱当照此办理。著将原摺钞寄各督抚阅看。　　

○壬辰。上诣皇太后宫问安。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○癸巳。太祖高皇帝忌辰。遣官祭福陵。　　

○谕、原任侍郎刘纶、将次服阕。著来京补授户部侍郎。其未到之前。户部侍郎事务。著卫哲治暂行兼管。　　

○甲午。谕、今岁淮扬下游被水。亟需赈恤。前已降旨、截留该省本年漕米四十万石。备赈济之用。但该处户口极繁。必尚多需米石。向来筹办赈务。每动帑委员告籴邻境。市侩闻风。涌价射利。往往因一省被灾。而邻封稔岁。胥受贵价之苦。非救荒善策也。朕思定例银米兼赈。而江淮舟楫相通。商贩四集。贫民得银即可易米。正当听其自为流通。不必官为采买。如所截漕糈。及该省仓储。尚不敷赈给。该督抚即随时奏闻请旨。现在太仓充裕。朕不惜多分天庾之储。惠此嗷嗷兆姓。该督抚等、惟当督率属员。实力抚绥。毋令一夫失所。并出示晓喻灾民。各安分待赈。以副朕轸念至意。该部遵谕速行。　　

○谕军机大臣等、庄有恭奏、查勘车逻坝漫水情形一摺。于水势如何。及成灾田亩若干。全未明晰。今年河湖异涨。被灾甚宽。所有抚恤事宜。该抚等宜极力查办。务俾均沾实惠。庄有恭虽现驻淮扬。督率办理。但灾地既广。恐伊一人或未能周察。可传谕策楞、刘统勋、令其暂留江南。会同商办。俟定有章程。交庄有恭督办。再行复命。不必急于回京也。至江南被水地方。或言较七年为轻。或言较七年为重。其究竟水势若何。及成灾分数。可令策楞等、体访舆论。确勘情形。据实速奏。向来赈恤。原有银谷兼支之例。但此项谷石。若从邻省采买。恐邻省市价。未免有加昂之虑。江南为水陆通衢。商贩辐辏。今闻该处需米。图利者自必益加云集。若全以银折赈。民间尽可自行买食。是灾黎既可沾恩。而邻封亦不至食贵。庶为妥协。寻策楞、刘统勋、奏覆。臣等面询抚臣。据称前奏较重于七年者。系专指高宝被冲处而言。以全局而论。实较七年为轻。且七年被水在积歉之余。今岁被水在麦收之后。所以民情尚属安怗。至散赈以银。停止采买。自应遵谕奉行。得旨、览奏俱悉。　　

○又谕曰、图尔禅奏报、马兰口禾稼情形一摺。内称六月尽、间有蝗虫从东飞来。随即打灭。在田禾长成之后。无伤耔粒等语。该处所落飞蝗。系在六月。彼时即应奏闻。乃迟至此时。始仅以无碍田禾、奏报塞责。殊属玩视。著传谕申饬。　　

○乙未。万寿节。上诣奉先殿行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上诣皇太后宫行礼。　　

○御太和殿王以下文武各官进表行庆贺礼。　　

○丙申上诣皇太后宫问安。　　

○奉皇太后御畅春园。　　

○幸圆明园。　　

○丁酉。上诣畅春园、问皇太后安。　　

○遣官祭关帝庙。　　

○遣官祭昭忠祠。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百四十四


大清高宗法天隆运至诚先觉体元立极敷文奋武孝慈神圣纯皇帝实录卷之四百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。八月。戊戌。上以秋狝木兰。奉皇太后自圆明园启銮。诣皇太后行宫问安。　　

○谕、行在兵部祗有侍郎观保一人。著阿里衮暂行兼管。　　

○是日。驻跸南石槽行宫。　　

○己亥。上诣皇太后行宫问安。　　

○遣官祭贤良祠。　　

○谕、此次巡幸木兰。所有经过州县。著加恩蠲免本年应徵地丁钱粮十分之三。总督方观承照例查办。该部即遵谕行。　　

○是日驻跸密云县行宫。　　

○庚子。上诣皇太后行宫问安。　　

