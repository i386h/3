<!-- { "loadSidebar": true } -->
○又奏、台湾府属台湾、凤山、二县。凡高阜无水源之村庄田园。晚稻黄萎。通计三千余甲。实属无收。现在照例题报。并知会巡台御史、督率该道府等妥办。其诸罗一县。水源灌溉之处居多。高阜田园。零星无几。不致成灾。彰化、淡水、二处。陆续得雨。并未受旱。得旨、览奏俱悉。台湾既受偏灾。不比内地。宜加之意也。　　

○又奏、台湾熟番。生计维艰。查凤山县。向有留存仓粟一项。分贮八社。每年借给番民数千石。春借秋偿。不取其息。其余台湾县大杰巅等二社。诸罗县大武垄等九社。彰化县半线等八社。淡防厅蓬山等十三社。悉系穷番。并无接济之项。请将台郡捐监案内、议存仓谷。拨二万石。分给台、诸、彰、淡、四属。视道里之远近。番社之大小、匀贮。选老成殷实之土目、通事、经管。照凤山例借给。年底、令各该厅县。盘查出结申报。土目通事。倘有亏缺等事。即行革究著赔。得旨、知道了。　　

○湖广总督塞楞额等奏、武昌、咸宁、二县交界马迹岭地方。吴姓一族聚居。积惯为匪。当经官差缉拏。各犯敢于抗匿。嗣据该二县先后详报、拏获吴月保等九名。讯供行窃多案。若仅照例充军。仍在江浙内地。易于逃回。应发宁古塔等处当差。得旨、览。又批、汝等但议其积匪之罪。而未及其抗匿之罪。不足示警。其为首者、竟当重处。附从者、照此议可也。　　

○河南巡抚硕色奏、豫省归、陈、二府。所属州县。叠遭水旱。今岁又被偏灾。仓储屡赈久空。请将本省捐监谷内。滑县、酌拨一万五千石。原武县、酌拨八千石。运至归德。光山县、酌拨一万石。运至陈州。饬令各该府分别存贮。至水陆脚价。现有各属盐当规礼。系提解藩库、充公闲款。应即于此项内动支。得旨、甚妥。知道了。　　

○山西巡抚准泰奏、晋省向设普济堂之处。止阳曲等八州县。因存费未充。留养难以周遍。现饬令各属、凡系通衢。量择空闲民房寺院。租设留养局。一切费用。该地方官先行垫给。臣及司道府州。分别捐给还项。至士民情愿捐输者、报明记功奖励。得旨、晋省之民风刁矣。刁则不应行小惠。以益启其希冀之心。非所先务也。　　

○两广总督策楞、署广西巡抚鄂昌、广西提督豆斌奏。归顺州＜山更＞汉卡地方。因安南匪徒。攻劫夷村。该国兵乘夜追捕。冲上山坡。内地守卡兵勇。闻边外枪炮声。前往堵御。适番目领兵追至。亦抢上山坡。晚间不能辨别。误将卡兵杀伤。嗣闻内地文武各官查询。即将误捉之兵勇等、陆续送进。现在照会该国王。即将误杀内地兵丁之番目人等、查出下手正凶。拏至交界地方。知会内地文武、监同正法。报闻。　　

○又策楞密奏、＜山更＞汉卡汛兵勇、误被杀掠一事。除会同抚提二臣具奏外。臣细核起衅之由。确系安南追捕匪徒。黑夜不能辨别。致有杀掠。但边隘所关。天朝体统所系。未便遽视为过误。致弛中外之防。臣已会檄该国王、令其查明办理。至臣等会檄中。声明尚未题奏者。原欲为该国王稍留余步。以警惕其悔罪之心。恳恩暂缓降旨饬行。容俟该国王遵覆到日。臣等另行分别题奏。得旨、览。　　

○云贵总督张允随奏、古州镇城。自夏秋以来。时疾流行。兵民多有传染。当即委员广购药料。配合丸散。拨医分路诊视。臣一面多制丹丸。亲自带往。倘到彼时疾未除。再行多方疗治。得旨、如此、则卿之前往查阅。虽属王臣之谊。然不顾轻重。又增朕系念矣。一切清吉平安处。速行奏闻。以慰悬切。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百一



大清高宗法天隆运至诚先觉体元立极敷文奋武孝慈神圣纯皇帝实录卷之三百二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。十一月。丁亥朔。上诣皇太后宫问安。　　

○是日、视药三次。至己丑皆如之。　　

○户部议、口内外行宫二十八处。看守弁兵钱粮。未便互异。查例口内兵丁。月支饷银一两。地七十亩。惟汤山苑户、月支银五钱。米一斛。汤山现设苑户七十名。为数较多。请裁二十名。每月均支给银一两。与口内画一。至口外热河等处千总。岁支俸银六十两。地九十亩。与口内千总相同。惟委署千总、每名地九十亩。月支饷银五钱。兵、每名地六十亩。月支饷银、或五钱、或二钱五分。亦有无钱粮者。今议除现食五钱之兵。毋庸议增外。其原食五钱之委署千总、请月支银一两。原食二钱五分。并无钱粮之兵。请月支银五钱。再各处行宫。均系各该总管管辖。惟巴克什营千总兵丁。向隶古北口提标。而钱粮又由内务府支领。自应交总管管辖。所有现设兵三十名。亦属过多。应裁十名。再该处千总兵丁。既归总管管辖。应与口外一体。千总、除仍支俸银六十两外。应给地九十亩。将俸米、及随营应得马乾银等项概停。兵、月给饷银五钱。再应给地六十亩。所有应拨地亩。于附近古北口、密云县等处拨给。其增给兵饷、及巴克什营弁兵俸饷。均由该总管呈报内务府支给。得旨、汤山苑户。著裁去三十名。余依议。　　

○兵部议覆、大学士原管川陕总督公庆复疏称、凉州镇原设配炮马。未能负重致远。请换驼六十只。将马拨补营马倒缺等语。查马既不堪配炮。应尽数裁。准拨补倒缺。其需用驼之处。令在孳生厂挑补。从之。　　

○原任浙江巡抚常安疏参、布政使唐绥祖、于本年八月间。德清县典史濮标通详、德清县知县施念曾、捏报平粜折收捐监案内。据称该县与藩司素好。恃势侵渔等语。经臣饬该司查审。止将该县捏报平粜一节。其详题参。余并不审详。臣访得该司、曾发银令施念曾、代买茶叶。施念曾缴回原银。买送收受。又富阳县吕大云、因伊母生辰。敛费公制寿屏。该司亦以素好。不行查揭。本年淳安等三县被水。该司详请、于常例外再赈三月。臣以此时应先赈两月。何得遽请加赈。大拂其意。甚为不平。再该司曾将星士勒荐盐商。又因与盐商陈本有隙。借称陈本故兄、欠伊银两。勒令代还。又虑后患。令报作育婴堂费用。似此徇私狂悖。据实题参。得旨、常安参奏布政使唐绥祖各款。尚非赃私狼籍可比。而亟挂弹章。一似不可姑容者。安知非常安先闻被劾之信。因疑喀尔吉善访伊劣迹。必由于唐绥祖开送。故摭拾倾陷。欲使两败俱伤。以洩已愤耶。但既有此奏。不可不加详究。唐绥祖著解任。所参各款。及本内有名人犯。俱交大学士高斌、会同巡抚顾琮、一并察审定拟具奏。　　

○以镶黄旗蒙古副都统保德、锦州副都统达松阿、对调。　　

○调云南布政使永贵、为浙江布政使。以云南粮储道宫尔劝、为云南布政使。　　

○戊子。上诣皇太后宫问安。　　

○大学士等议、御史金相奏称、六部郎中、员外、主事等。汉缺既分司定额。满缺则人不分司。司无定额。原为参酌人地起见。而一司中未免多寡参差。前后互异。应令各堂官、悉心斟酌。按司分之繁简。定员额之多寡。既定之后。各堂官祇应于定额内。量材更调。不得于已定之额。有所增减等语。应如所请。照汉司员之例。一体分司定额。至宗人府、理藩院、内务府、大仆寺、及盛京五部。均有额设司分。其体制职掌。与六部同。亦应一体酌定。此内如有蒙古司员之衙门。令该堂官一体酌核分派。从之。　　

○己丑。上诣皇太后宫问安。　　

○定因公降革人员、保奏引见例。谕、各省文武官员。有因公挂误。部议降调。系该员应得之处分。部覆时、酌其情罪。或令该督抚、出具考语。送部引见。酌量录用。已属格外之恩。至于降旨依仪降调之员。自应照所降之级。赴部候补。乃又有送都察院考核引见之例。此等人员。有因原参督抚、所出考语平常。迟至数年。俟督抚离任。始行赴部。更有降调时、并不请咨考语赴部。及督抚屡更。复以无凭出具考语。呈请引见者。既滋弊窦。抑且事属重复。大抵为政贵简而得要。例愈繁而弊愈多。嗣后著停止。其在京文武、并旗员、及各驻防人员。因公降革。有令该堂官、该旗大臣、出具考语。带领引见者。又有送都察院考核者。条例亦觉繁多。不无启趋避之途。其如何删繁就简。酌中定例处。著大学士、九卿、并八旗都统、详议具奏。寻议、在京各部院司员、及五城正指挥等官、并旗员、及各驻防人员、巡捕营参、游、守、因公挂误革者。如办事勤练。人才可用之员。任内并无钱粮不清、及治罪之案。该管大臣、会同都察院、详加察核。果应行带领引见。交该管大臣、出具切实考语。保奏带领引见。其各驻防人员。咨送各该旗。带领引见。应否去留、候旨定夺。从之。　　

○庚寅。上诣皇太后宫问安。　　

○是日、视药二次。至乙未皆如之。　　

○谕、据山东巡抚阿里衮奏称、该省被灾州县。应行赈恤之处。俱系银米兼赈。需费浩繁。业蒙恩将乾隆十一年地丁银两。扣留备用。其来岁青黄不接之时。尚应豫筹接济。请于乾隆十年地丁、留协邻省银两项内。酌量存留备赈等语。著照所请。再留银五十万两。以备拨赈之需。该部即遵谕行。　　

○户部议准、湖北巡抚陈宏谋疏称、武昌、汉阳等四十州县卫。荒芜田地山场、及屯地、一十一万七千九百顷八十亩零。应饬令地方官、将尚可开垦者。实力劝垦。照例升科。倘实系硗瘠。不得抑勒滋扰。从之。　　

○命山东巡抚阿里衮来京。以山东布政使赫赫、护理山东巡抚。　　

○予故致仕吏部尚书性桂、祭葬如例。谥恭简。　　

○辛卯。上诣皇太后宫问安。　　

○谕、据山西巡抚准泰奏称。学政有统率士子之责。晋省两年中。如天镇之抢粮。乡宁、静乐、镇宁等处之聚众抗官。皆劣衿倡首。该学政从前未报劣行。宽纵之咎。已属难辞。镇宁等未结之案。该学政有无瞻徇之处。现在查核等语。夏廷芝、著来京供职。其任内如有应参之案。著准泰查参。宋邦绥、仍留湖北学政之任。山西学政。著德保去。　　

