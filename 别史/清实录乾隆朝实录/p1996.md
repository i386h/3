<!-- { "loadSidebar": true } -->
○经略大学士公傅恒、副将军公阿里衮、副将军阿桂等会奏、臣傅恒于四月初八日赴腾越龙陵一带。察看边隘情形。并指示添餧马匹事宜。原可即驻腾越。缘永昌为军需总匪。查办诸务较便。且索伦等兵到滇。必须由永昌给马。大炮亦在彼试铸。均须臣亲身督办仍拟往来其间竣一切妥办再驻腾越臣阿桂前赴迤西一带。将各厂马匹。稽核餧养。臣阿里衮疮口未合精神尚好。即与督臣明德。于附近永昌一带查办马匹事宜。务期一律膘壮以济军行报闻　　

○又会奏、敬陈军营事宜。一。老官屯为贼人水陆咽喉。今拟于上流蛮暮戛鸠一带造船。进兵时一由戛。鸠江西取道猛拱、猛养、直捣木梳。一由水路冷福建水师顺流而下别遣兵一支。在江东猛密地方。相机剿杀老官屯腹背交攻。不战自溃。一、前拘泥避瘴。九月后进兵。缅匪得计期豫防。此次应出其不意先进数十日。将来师旋。不致遇次年盛瘴。更可容展布。一、马匹。已由远及近。递调沿边餧养。进剿可期膘壮。惟分马时。先尽大臣挑用。次官员。再次兵丁。非鼓励军心之道。今拟分为三等。膘壮者、分给索伦。次及别项兵丁。大臣官员分例本多。再次者、均匀搭散。一、火药铅弹。照兵丁应得分数给与每致遗失今酌于应得之数。十给二三。其余专员运送。随时接济。向来用竹篓木箱装。贮遇雨辄漏。且易抛散。今酌改用牛皮袋。一、弓箭非绿营所长。此次毋庸佩带。箭枝转可匀给索伦备用。绿营兵、饬令多带鸟枪、藤牌、刀矛。又思短兵相接。用斧亦可而攻斫木栅。尤为得力现饬制三斤重斧。酌量配带一现觅善铸大炮工匠先。造炮模。并带铜铁。随时铸造应用又多带劈山五子各大炮。均能打远适用。至乌机等炮。徒费扛擡不济实用。俱不运带至绿营鸟枪。大半堂空口薄。只食子药三钱。演时多在平时临阵下击火。未发而子已落。现按提水枪法。令枪子与枪口吻合。间有小者将黄土树叶探塞。并新造食子药四钱鸟枪。分给演习。一、兵将责于相习。现交提督哈国兴查明。各归各伍。续到之兵。亦各按标营。统归一队。即有添派别省将领者亦必豫期指派。一、从前进兵。意在缅匪。其胁从土司。不忍概诛。反致尾扰大兵。此次除实在归诚者。收其米石牲只。倘首鼠两端。即行剿灭。一。现在运贮并各处采买之米。共九万余石合计调集之兵。现给两月口粮。约需二万五六千石。所储尚有赢余。进剿时。口内按站关支。口外分领裹带。并多备乾粮。便于轻赍速进。一、永昌顺宁所属十四土司。荷戈御贼。原非所长。此内或有熟悉贼中径路。及与边外土司相识者。拟不拘名数。酌带备用。其边外波竜养子野人犭□罢夷等。如有实心投顺者。亦可供向导之用。以上各条。酌举大端。未能豫定者。随时陈奏。得旨、览奏欣慰。阿里衮、阿桂、岂肯如此用心　　

○又会奏、此次进剿改由腾越进发。索伦等兵到滇不必留住永昌。抵永后。即拨给马匹锣锅帐房。前往腾越分营驻劄。进剿时。既可迅速出口。马力亦得休息。至住宿之所。明德原奏在永昌添建草屋尚未兴工。即移向腾越搭盖如有不敷。并可令在应得帐房暂住。得旨嘉奖　　

○癸酉。策试天下贡士徐烺等一百五十一人于太和殿前。制曰、朕寅绍丕基。勤求上理。夙兴夜寐。曰笃不忘。三十四年以来。兢兢如一日。凡以敬迓天庥。又安万姓期于无一夫不获其所朕安益求安。嘉与尔多士共商至道其何以剀切指陈以资拜献善言天者必有验于人仲舒。三策天人之际言之详矣顾其学本春秋而往往流入阴阳术数即其弟子亦有议其非是者何欤。易称神以知来。知以藏往。感应之微。奚假推测。况人君代天子民与庶官百姓不同果洗心藏密之地。真有吉凶同患之情。或者默契天心。诚无不格。夫以实不以文理本不爽。古所谓阳感天不旋日者。其说何如可推阐源流。亲切言之。以究昭事之实欤古者君咨臣儆。著美唐虞明试以功。不废考绩至周官以六计弊群吏。其法加详顾周制六年五服一朝又六年王乃时巡以明黜陟而冢宰岁终则令百官各正其治。受其会既诏以废置矣而大计诛赏又以三年其疎密之故。可得陈欤。自汉以六条察二千石。嗣后代有损益。而原本周官。无二义也。可略举欤。朕为民择官。期公尔忘私。以襄庶政。乃察吏非不严。而贪墨未息。锄恶非不力。而纵逸尚闻。甚且上下弥缝。就轻避重。将立法未尽善欤。抑习惯性成。此风不能骤革欤。今欲大法小廉。肃清纲纪。将何道之从。以言取人。或谓非古。然虞廷敷纳。车服由之。虽司马三升。最详德行。而诗书礼乐。教分四时。文与行。未尝不并重也。言者心之声。言著于文。又其精者。非惟载道。且以徵心。言不师古。惧其背道。乃或裁割古文。采掇糟粕。陈言务去之谓何。朕万几之暇。懋勤典学。尤期海内弦诵之士。共励精勤。以光文治。钦选四书文。颁行已久。而或失之雷同剿说。或失之怪僻艰深。其弊安在。将教之者非欤。抑取之未善耶。夫以帖括为时文。其说已误。而以词赋取实学。其本已离。不得已而专试策论。又多浮词摭拾之患。今由科举以及朝考。三者皆用之矣。而未收得人之效。何欤。将欲一洗陋习。归于清真雅正。多士其以心得者著于篇。风俗者。教化所蒸也。我国家重熙累洽。承平百余年之久朕轸念群黎。尤加培养。然而持盈之惧时切者。盖今为治之道。较古为难。故化民亦难。古者王畿千里。诸侯各治其国大不过百里。总千八百国。仅数千里止耳。今牌图式廊。西至二万余里。此地大物博之难也。侯国予夺自专。今自督抚及牧令。惟所措置。即民间日用。咸待周知。此家喻户晓之难也。将欲一道同风。何施而可。比者匪徒邪教。尚未悉除。悬赏格。叙超擢。则不肖者邀功。反累良善。无能者避过。坐失渠魁。除莠养禾。何以兼得。夫五礼六乐。司徒所以导民。先儒所谓大务。将使俗返敦庞。邪慝不作。要言至德。必可述焉。凡此数者。亮天工以熙庶绩。黜浮靡以导淳风。多士学古入官。讲求有素矣。其悉心以对。毋蹈故常朕将亲览焉。　　

○谕曰、崔应阶等奏、台湾匪贼黄教被贼夥砍伤。窜入诸罗山内。三月二十九日。经官兵分路合围。将黄教、及匪弟黄芳、砍伤擒获。并生擒贼党七人。杀死十三人等语。黄教以么＜?麻骨＞小窃。窜迹荒山。本属不成事体。特因文武员弁、于发觉之始。不能及时悉力追捕。以致迁延数月。尚尔稽诛。及降旨屡经督策。方就弋获。是此案身司统领之吴必达等、已为功不掩过。毋庸交部议叙。道员张珽、自革职后。犹知感奋自效。屡经设法追剿。此次又擒获匪首。其人尚有天良。守备蒲大经、首先刀砍黄教。颇为奋勇。俱著送部引见。其余在事文武员弁及兵丁等、有实在出力。应行分别奖赏者。并著崔应阶查明具奏。候朕再降谕旨。　　

○谕军机大臣等、据崔应阶等奏报、擒杀贼首黄教一摺。业经降旨、令崔应阶将在事出力员弁查明具奏。此案附从贼匪各犯。前后擒获审明。正法者。已有一百三十余人。但俱在台湾就近办结。而贼首黄教、亦于受伤就擒之后。旋伏冥诛。内地人民。无由知办理此案原委。闽省濒海。民情素不安静。且自去年黄教聚众不法以来多有匪徒闻风滋事。不可不将党恶重犯。在省会诛磔数人。并将从重惩创缘由。明白宣示使众共知晓触目警心。至黄教从前因何起意纠众多人。蔓延肆恶。为伊主谋助逆者何人。容留转匿者何地。及何以能持久数月。仍行抢掠村汛。随处胁从窜逸。贼众口食得自何处。并为案内紧要关键。皆不可不逐一讯明。现在获犯七名。俱系紧随黄教之人自尤为贼党中之桀恶者。贼匪滋事情由各犯知之必详。著传谕余文仪、即速将各犯严切审讯。务得确供。速行奏闻。除将寻常附从之犯仍在台湾正法外。其始事从贼要犯审明后。即严加销杻并著余文仪、即速亲身管押解交崔应阶、覆审定拟。一面奏闻。一面将要犯碎磔市曹示众。以结此案之局。再前据奏称、生番献出首级。有贼匪军师朱一德。在内是否实情。亦著余文仪、向现获之犯研鞫明确。设或前言未的。要犯尚在逋诛。即当就近上紧搜擒。毋任漏网。或此外尚有党。羽零星潜匿者。并著交吴必达等、一体迅速缉捕。以净根株。至叶相德此案既已办完。自当星驰赴滇如尚在台湾。即速渡海。回至内地。兼程前往。务于七月内抵永昌。办理水师船只事务。将此并谕崔应阶、叶相德、吴必达知之　　

○又谕曰、崔应阶等奏到、台湾匪贼黄教等、现在追砍就获一摺。已经明降谕旨矣。此案黄教、以窃匪么＜?麻骨＞。稽诛数月。皆由文武官弁、始事因循所致。本属不成事体。其身司统领大员。如吴必达等、屡经贻误。直待朕叠加严饬。始能蒇事。实为功不掩过。复有何颜妄生幸功之想。已降旨、将伊等无庸交部议叙。至原任道员张珽、自革职以后。尚知悔罪自励。今复奋勉追擒。犹见天良未泯。守备蒲大经、首先砍伤黄教。直前缚获。俱属出力之员。此二人著速行送部引见。此外在事之人。该督应悉心秉公确核。就其实在出力等差。详悉奏闻。毋稍遗滥。副将戴廷栋、分路领兵事竣禀报。其追擒黄教时。是否奋勇从事。抑或仅以具禀自国见长。及同知张所受、遣人密侦贼踪。是否确实。其革职千总万具茪、革职把总吴化龙等、摺内所称直前杀贼之处。果否实在情形又或提镇等因伊等已经禠革。辄思乘获贼之时、藉为伊等赎罪起见。亦未可定。不可不详查确核。以杜侥幸冒功之渐。著传谕崔应阶、将此次剿贼之文武各员弁兵丁。据实逐一查明。速行具奏候旨。至审拟各犯及搜捕余党。已传谕余文仪、令其迅速详办自行押解赴省。一并交与崔应阶严审定拟完案并已谕知该督、令其遵照办理　　

○又谕、本日据崔应阶等奏报、杀获贼匪黄教等一摺。已降旨将在事员弁、分别办理。黄教一案。本不成事体。但自去年十月滋事以来。经久未获。想傅恒赴滇后。亦必时常萦念及此。今既就擒蒇事。特谕寄知。今岁京畿、及山东、河南等省雨泽调匀。麦秋丰稔。虽云南望雨。或者彼处今秋雨少。为我军行之利。亦未可知。但目下彼处田功若何。有碍军储否。此等去年未了之案今皆办竣。看来诸事颇为顺遂。秋间进剿缅匪或可卜师行顺利迅奏肤功然朕因此益廑军营一切。此心实不敢放也所有崔应阶等奏摺、及所降谕旨。并著遇便钞寄傅恒阅看　　

○旌表守正捐躯之江西南昌县民魏海洲养媳刘氏　　

