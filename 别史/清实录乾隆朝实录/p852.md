<!-- { "loadSidebar": true } -->
○又谕曰、宁化县罗教严友辉等、纠众抗官一案。据该督喀尔吉善等审明。与周天福、获犯录报之初供。情形大相悖谬。严友辉等、原系罗教余党。周天福既经查访明确。或密差捕役。或遴委佐杂。俱可前往查拏。即必须亲行。亦不妨明目张胆。擒获究处。何至夤夜微服。率役扒墙。以致村众惊惶。放火夺犯。如情节果实。则系周天福行径乖张。而各犯祗当治其附从邪教之罪。不可论以拒捕抗官。概予骈斩。但周天福身为县令。作此举动。宁不虑及骇人听闻。必致意外滋事。而始则率意妄行。继复捏词支饰。其中或别有情由。抑或该督抚等、因匪党抢犯。情罪较重。周天福即使捏饰欺朦。其罪亦不致死。迁就完结。以了此重案。若有心如此办理。则不惟无以惩警凶顽。且益开地方官隐匿实情之弊。著传谕该督抚等、务令秉公据实。虚心研究。按律定拟。毋稍存回护之见。闽省民风浇竞。宵小易于窃发。前有建宁瓯宁等案。现有金山冈匪犯冯应汉一案。该督抚等于案情曲折。必当彻底穷诘。务得确情。不可沿大事化小、小事化无之陋习。专以出脱重囚为阴德。消弭大案为安静。行文出示。草率完局。庶几宽严得中。无枉无纵。奸宄潜踪。地方宁谧。喀尔吉善、潘思渠等、其善体朕意。　　

○是日驻跸白涧。　　

○丙寅。谕、据川督策楞奏、三月初四日、途次木耳站。闻日隆寨于初三日失火。延烧粮台。随驰至日隆驻劄。亲自勘办。委员盘粮。共延烧米四百六十余石。护道成都府知府李盛唐、系特委出口、总理粮务之大员。现驻日隆。目击该站烧粮狼藉。并不收拾弹压查察。屡次藉病推诿。情尤可恶。请革职治罪等语。军旅国家重务。前因鹿迈祖贻误夫马。自请罢斥、以邀愚民称誉。经朕降旨革职治罪。俾办理军务之员。知所儆惕。今大兵虽已凯旋。而粮糈宜加保护。李盛唐奉委出口。即托病不前。到台之后。全不留心防范。以致军粮两次延烧。又不督率查察。惟思回省调理。以图卸责。宁弃官而有所不惜。该员经鹿迈祖革职治罪之后。仍敢漠视公事。罔知大义。此风一开。将地方政务。举可任意怠玩。一离官守。便得优游事外。其居心实不可问。非重加严处。无以示惩。李盛唐著革职拏问、从重治罪。　　

○谕军机大臣等、据策楞等奏、自军营运回之锣锅帐房等件。各省兵丁。竟有带往使用。以致缺少。又镕化之废铜。背数尚符。觔两亦觉缺少。夫役众多。难于究诘。现在逐一清查。凡有亏缺。请于臣二人、暨原委总兵哈攀龙等名下、分赔归款等语。此项锣锅帐房。及镕化废铜。如系穷番窃取。犹可云人数众多。难于查考。至绿旗兵丁。则系国家豢养之人。其姓名既有册籍可稽。该管将弁、何难逐队觉察。况此等兵丁。用之攻碉杀贼。则怯懦无能。用之转运军装。则肆行偷窃。此风尤不可长。可传谕策楞等、令其实力清理。若系分派绿旗兵丁、夹带回营之项。则伊等俱有管领将弁。但须逐一挨查。自必水落石出。如果无可究诘。即照策楞等所奏、按数分赔。再此等运回之锣锅帐房。均系动帑制造。今军务既竣。别无需用。将来收贮日久。转致朽坏。应及时变价归款。其作何办理之处。令策楞妥协筹办奏闻。一并传谕知之。寻奏、自金川用兵。动项制造锅帐。其帐房按给官兵。例不缴回。惟上年应付京兵。去来不过数月。未便援照不缴。当即查追确估。饬属分领。立限承变归款。锣锅久用损坏。除遗失分赔外。若照废铜变卖。可惜。应同军营销毁炮位、发钱局存铸。从之。　　

○又谕曰、四川成都府知府李盛唐、奉委出口总理粮运。逡巡观望。并不实心督察。以致军粮两次焚烧。该员目击烧粮狼藉。不行督率收拾。且托病请回成都调理。以图卸责。有心贻误。情殊可恶。已经降旨革职拏问。所有延烧军粮。现据该督奏请、著落该员赔补。可传谕策楞、张允随、图尔炳阿、将李盛唐原籍任所家赀。查明封固。以备赔补军粮之用。该督务须严密确查。不得稍有遗漏。如有隐匿寄顿情弊。惟该督抚是问。　　

○是日驻跸烟郊。　　

○丁卯。上至南苑行围。　　

○谕、现由索伦达呼尔内、拣选记名之二十九人。仍回原籍。命该将军于朕今岁进哨行围时。令伊等与三十名默尔根同往。今计伊等人数既众。著将默尔根等减半。遣十五名同往。试令行围。应留者再著留京。　　

○谕军机大臣等、鸡心滩一事。前经批谕阿里衮、查勘实在情形。或如准泰所奏。或如托庸所执议。令其秉公剖断。今据奏、若如准泰所奏。则晋民稍觉偏枯。如托庸所议。则地亩全归晋省。秦民一朝失业。未免向隅。臣等从公酌议。以六分给晋民。四分给秦民。两省官民、均各允服等语。阿里衮等、既以四六均分定议。乃即仿照准泰、秦晋平分之意。而摺则均加以驳诘。不直指托庸为非。立论殊为不公。盖因先有意见存于胸中。游移观望。不觉其词之闪烁也。阿里衮办理诸事。所见甚小。往往如此。何必不敢指托庸之过耶。现交部议。著传谕阿里衮知之。　　

○又谕、据陈宏谋奏称、乾隆十三年徵支地丁、并兵马驿站等项钱粮。例应于本年四月内册报奏销。惟因金川兵事。陕省、道、府、州、县、各官。调委协办台站。应付车马。至四月内始克竣事。请照从前西路军需之例。奏请展限等语。陕省钱粮奏销。因地方官供应官兵。不能按期造报。该抚声明情由。自应循例展限。著照所请、于各员回任之日。详悉核查。造册报销。至所称现在麦收可望。各官回任。正可及时催徵。若奏销已过。或反观望不前。希图拖欠。督征各官徒受处分。转于钱粮无益之处。则是展限转为催徵及规免处分起见。有失轻重之宜。钞发部议。殊属非体。摺内叙入。已属不可。若钞发部议。于该抚题奏体制更为有碍。已将此段节去。著传谕陈宏谋知之。　　

○是日驻跸南苑旧衙门。　　

○戊辰。户部议准、署福建布政使永宁奏称、闽省种麦者少。造酒以米为麴。价昂于米。民间多造贩图利。有妨民食。请嗣后零星自用者免禁。多制运贩者罪之。官失察者。照失察躧麴例查议。贿纵、革职提问。从之。　　

○是日驻跸新衙门。　　

○己巳。谕军机大臣等、蕴著、高斌、张师载等会奏江南徐州卫江北帮。并长淮卫帮、漕船起运一摺。甚不明晰。河道建立坝工。或用以减黄。或用以济运。所期河漕两有裨益。至于漕艘之出入。亦当首先筹及。以免临期搬卸之烦。如果运道攸关。即不听其淤塞。若如今所奏。则高斌、从前设临黄临运两坝、修筑本意。将以减黄乎。抑以济运乎。是并未始终筹及。不过一时创举新工。以图开销帑项。博属员之虚誉耳。且建立缘由。究于何处有益。摺内既未详悉声叙。而自筑坝以后。累年该帮重运。既称屡经停减。何以又有回空船只、仍由会口归次。是所称两坝。递互启闭。举属空言。转须酌给饭银。以资转口。而支河则听其淤塞。临事又须挑挖。若谓经涉黄河二百余里。风波难测。则各省重运。亦有经由黄河者。何独于徐淮两帮。则以载重涉险为虑。且一堤之隔。舟行纡回曲折。至二百余里。米石又须盘卸。一卸一装。俱资人力。徒滋耗折偷漏诸弊。即劳且费。殊非向后永远可循之道。其运丁既有行月口粮。自南而北。长途历数千里之远。乃因转口多行二百余里。即与加给饭食。亦无此体制。事虽微小。而措置实为迂谬。高斌原本糊涂。益以蕴著之器量褊浅。张师载之硁硁自守。于河防运道经久之计。均属茫然。是以三人奏摺。如此含糊。著传旨申饬。其两帮出入运道。及转口经由河路。并两坝现在、是否有资启闭。及其从前两坝修筑、有无裨益之处。著江南总督黄廷桂、亲往会同高斌等、阅勘明确。绘图贴说。详晰具奏。嗣后此两帮漕船如何入运。方为妥协。著另行定议请旨。目今既经如此办理。俟查明后、所有不应准销之项。著落高斌、蕴著、张师载等、赔补。　　

○是日驻跸黄新庄。　　

○庚午。谕军机大臣等、据云贵总督张允随奏、金沙江用过夫役帑金各数清单。内称共给过银一十九万三千四百余两。除将水运铜斤、节省过运脚银、五万二千六百余两抵补外。再加六年节省运脚。即可全抵原款等主。诚如该督所奏。则历年节省运脚。除抵补用过工费外。向后所有节省之项。于国家经费、实有裨益。但不知盘驳诸费。曾否开除。并有无岁修工程。其江岸绵长。若每岁加工修护。所费应用几何。须将盘驳岁修等用。一切开划清楚。再有余剩。方为实在节省。著将清单钞寄新柱。令其带往、与舒赫德公同阅看。将此处一并详悉查明。遵照前旨。不可听其浮冒。亦不可有意苛求。秉公据实。妥协查办。　　

○大学士等议覆、各省督抚查奏米贵之由。熟筹补救。虽因地制宜。各有不同。而为常平买谷、请缓请停者大半。应遵前旨。以雍正年间仓贮旧额为准。通计减谷千有余万石。民间即多此数流通。美利周溥。存粜之法。又经议定平买贵停。可不致昂米价。其请捐收本色。亦因采买妨民。借兹酌剂。又称开垦疏浚以兴利。通贩禁囤以济乏。躧麴烧锅。并行禁止。均在各督抚、悉心饬属办理。毋庸另议。从之。　　

○广西巡抚舒辂疏报、乾隆十二年分、桂林、平乐、梧州、郁林等府州属。开垦水旱田、共三顷三十亩有奇。分年升科如例。　　

○是日驻跸半壁店。　　

○辛未。谕曰、四川总督策楞奏称、军前运到米石。除赏给各土司外。尚存一万六千余石。已照内地赈借兼施之例。令番民承领。准分限二年。易以青稞。运赴威茂营还仓等语。自金川纳款。大兵凯旋以来。朕业经降旨。将从前出力之各该土司等。屡加优赏。并据该督奏明各土司土目。俱经分别赏给米三百石、五百石、不等。其存留余米。毋庸再为赏给。但念连年用兵。各该土司等、恭顺效力。番民转饷从征。遭荒失业。情殊可悯。所有领借之余米一万六千余石。即赏给各该土司。听其自行收交。不必分限还仓。以广怀柔奖励之至意。　　

