<!-- { "loadSidebar": true } -->
○谕军机大臣等、河南归德、陈、许、等属。夏雨连绵。秋禾淹浸。现据梦麟查奏。各县水占地亩。重者十之三四。轻者亦十之一二。看来该处水患。固自地势低洼。亦由水无归宿。故一经阴雨。即成潦浸。前已命裘曰修、前赴该处巡行相度。此事机宜。非可枝枝节节而为之者。要当将各该县、及该省连界处所。高下形势。逐一履勘明确。其受病在于何方。治之当用何术。先会大局于胸中。庶规模既定。动则有功。可以次第就理矣。著将此传谕裘曰修知之。　　

○又谕、据白钟山奏、天然闸添建闸板一摺。尤属迁就错误。黄河盛涨。岂木板所能堵拒。从古治河。未闻有以建闸为善策者。就令中造石矶。分为二门。石矶能为砥柱乎。白钟山老于河工。何乃作此童稚之见。此工竟不当作。著将此传谕知之。　　

○辛巳。谕军机大臣等、成衮扎布奏称、据侍卫乌勒登呈报、扎那噶尔布、尼玛等。带领千余户。自额林哈毕尔噶、逃往哈什河地方。随派公明瑞、内大臣博勒奔察、领兵六百名。前往策应等语。扎那噶尔布、尼玛等。皆系要贼。现领千有余户。应多选兵丁。务期弋获。今仅派兵六百名。尚属不敷调遣。应将永贵所领额林哈毕尔噶一带兵丁。调往协擒。方为妥协。两路大兵。无分彼此。原可互相调用。不得歧视。且先经永贵等奏称、三格、巴宁阿等。带兵堵截扎那噶尔布等。果如所奏。贼人何由前往哈什河。既经逃出。三格等曾否尾追。著永贵查明具奏。扎那噶尔布、尼玛等。现在伊犁附近地方滋扰。应悉行剿除。方得宁谧。现在擒拏阿逆。已责成逃惠、富德等带兵前往。成衮扎布等。惟将扎那噶尔布、尼玛、巴图尔乌巴什等。为首贼人。悉行拏获。徐筹办理回部。屡经降旨传谕成衮扎布等。应即遵照办理。乃节次览伊等所奏。殊未悉合机宜。甚廑朕怀。伊等如能于八月初旬内。将厄鲁特贼众。办理完竣。著即领兵进剿回部。倘彼时尚需办理。则天气渐寒。已届彻兵之时。应在何处驻劄过冬之处。遵照前旨。酌量定议具奏。　　

○又谕曰、成衮扎布等。领兵剿灭厄鲁特贼众。自可不日告竣。其办理回人事宜。即缓至明年。亦未为迟。且即遣兵办理回人。亦不过派兵四五千名。著一大员统领。已足胜任。亦无庸成衮扎布亲往。况伊系喀尔喀将军。北路军营。本属紧要。倘阿逆尚未弋获。或逃入北路附近地方。应令成衮扎布、前往筹画。著传谕成衮扎布、俟拏获厄鲁特贼众后。即行彻兵。酌定地方驻劄。交与舒赫德等管辖。伊即来京面领训谕。　　

○壬午。上诣畅春园、问皇太后安。　　

○谕军机大臣等、前兆惠等奏、三格等带兵追赶扎那噶尔布、尼玛。至孟克图岭。贼众营垒甚固。且山复险峻。一时未能擒获。移兵至萨哩克巴哩克之前岭、前进擒拏等语。昨日成衮扎布奏、乌勒登等、见扎那噶尔布、尼玛等。同阿巴噶斯鄂拓克人众。由额林哈毕尔噶。逃往哈什河地方。即带兵往追等语。则兆惠等所奏、逆贼扎那噶尔布、尼玛等。被三格等击败。负险结垒。而我兵阻截贼路。如果严紧。贼何致脱逃。即使逃出。三格、巴宁阿等。亦应随贼尾追。乌勒登等所带兵丁。原系截贼逃窜之路。三格等尾贼之后。乌勒登等截贼之前。两路夹攻。贼由何处逃窜。乃成衮扎布所奏。乌勒登在哈什河望见阿巴噶斯鄂拓克人众。始带兵往击。如系邀截之兵。当迎面相遇。何致望见贼踪。始行追击。两处所奏。全不相符。著将军成衮扎布等、查明具奏。即据色布腾巴勒珠尔、擒获之厄鲁特巴布朗供称。吞图布为其属人所杀一事。亦未可遽信。现在擒拏之巴布朗。或即时正法。或尚带领行走之处。亦并未明白陈奏。著一并查明。再从前成衮扎布等奏、克哷特、乌噜特、绰和尔、乌喇特之鄂拓克人众。皆已招降安插。地方宁谧。因即前往办理回部等语。鄂拓克人众。虽经降附。不过暂行安抚。不可遽信。现在扎那噶尔布、尼玛、巴图尔乌巴什等、及哈丹、阿巴噶斯、扎哈沁之厄鲁特等。俱未办理。况阿逆自投天网。宜上紧擒拏。将正项应办之事。置而不办。乃前往办理回部。甚不合机宜。朕曾屡经降旨。暂且停止办理回人。前往擒拏阿逆。或又于伊等摺内批示。照伊等所奏办理。此皆朕览伊等陈奏。悬揣情形。将军大臣等。断不可拘泥谕旨。即朕所降旨内。有实在难行之处。亦宜据实陈奏。今擒拏阿逆。及巴雅尔、哈萨克锡喇。皆适值兆惠之队。成衮扎布所领之兵。相离过远。擒拏此数逆贼之事。朕今皆专委兆惠。而擒拏扎那噶尔布、尼玛、巴图尔乌巴什。剿办哈丹、阿巴噶斯、扎哈沁人众。即专委成衮扎布。彼此相机办理。不得过分畛域。汝等奉谕旨。于八月初间。若能擒获贼匪。宁靖地方。即由彼处前往办理回众。如八月初间。尚不能拏获一二贼匪。将哈丹、阿巴噶斯、扎哈沁人众办清。则八月下旬。时届寒冬。宜即彻兵。或在额林哈毕尔噶一带地方。驻劄过冬。或在吐鲁番、巴里坤、驻劄之处。伊等相机定议具奏。总之成衮扎布、系大将军。诸事理宜相机决断办理。不可观望。著遵照朕旨。尽心筹画。速行定议具奏。　　

○又谕曰、成衮扎布。今年若拏获阿逆。余贼何难剿办。即办理回众。巴里坤现有马万余匹。明年不过拨兵五六千名。著一人统率前往。即可蒇事。并不用成衮扎布亲往。成衮扎布、系喀尔喀首领大员。喀尔喀地方。亦甚紧要。今年彻兵后。成衮扎布即驰驿来京。如阿逆不能擒获。复致窜逸。逃往北路一带地方。成衮扎布来京。将如何在北路堵截擒拏之处议定。再行办理。成衮扎布即遵朕旨。一面具奏。一面起程来京。　　

○癸未。遣官祭火神庙。　　

○谕曰、方观承奏、直隶魏县、漳河暴涨。城乡居民。房屋俱有倒塌。田禾亦多淹浸。现已查勘赈给口粮等语。魏邑猝遇水灾。秋成失望。若照例俟查明成灾分数。始行赈恤。未免少需时日。嗷嗷灾黎。深堪轸念。所有被水贫民。著照乾隆八年之例。于急赈一月后。按月给予续赈。银米兼发。用资生计。其倒塌房屋。亦著照抚恤成例。速行查办。俾得早获宁居。至水退后。如可播种秋麦。劝谕农民。及时播种。并著按亩借给麦种银两。以资力作。该督其董率属员。妥协经理。务使均沾实惠。副朕怀保至意。　　

○谕军机大臣等、据桑寨多尔济奏称、接署将军车布登扎布咨。遣员同所遣侍卫玛奇达。前往查拏原任公品级达玛琳。讵达玛琳先期已赴呼图克图处。现交与尚卓特巴查拏等语。达玛琳系附和逆贼青滚杂卜之人。罪不容逭。是以降旨拏解来京。桑寨多尔济、系该部落副将军。应即派干员拏解。乃草率从事。以致脱逃。复以现交尚卓特巴查拏塞责。甚属玩误。桑寨多尔济、在呼图克图库伦附近居住。著即派员速将达玛琳拏解来京。毋得疏纵。　　

○又谕、据桑寨多尔济奏、原任喀尔喀公达玛琳。带领属人二名逃走等语。达玛琳、著桑寨多尔济查拏办理。如达玛琳逃往东路车臣汗部落。现在索诺木喇布坦、集福、永兴等。带兵于该处查拏贼匪。著寄信伊等。擒拏贼匪之便。一并查拏达玛琳。若能擒获。一面具奏。一面派干员严行看守。押解来京。再索诺木喇布坦等。查拏贼匪。原为弭止盗贼。今喀尔喀等安居度日。伊等带兵。经年在喀尔喀地方。恐喀尔喀蒙古等。不无惊扰。且索诺木喇布坦等。亦离游牧日久。此际若将为首要贼。全行拏获办结时。索诺木喇布坦即著退回。其余为从贼匪。即交与各扎萨克等查拏。如尚有应拏为首要贼。伊等宜速行上紧缉拏。再索诺木喇布坦。此次带领兵丁。朕前皆加恩赏给银两。索诺木喇布坦、如此出力报效。朕甚嘉予。著交永兴于军台饷银内。动支银五百两。赏给索诺木喇布坦。　　

○又谕、昨据喀尔喀副将军亲王桑寨多尔济等奏、原任公品级达玛琳。前往瞻礼呼图克图逃去。现交尚卓特巴往拏等语。达玛琳、系喀尔喀部内一小台吉。前因剿办包沁厄鲁特等。随众效力。朕即特加殊恩。封伊为公品级。达玛琳并不知感念朕恩。擅离军营。退回游牧。复附和逆贼青滚杂卜。造言惑众。是以朕降旨令押解来京讯问。达玛琳畏罪。不敢进京。复令军营将军大臣。及该部落副将军等。屡次遣人往召。又不遵行。反指称瞻礼呼图克图逃去。似此玷辱喀尔喀。不知法纪之人。宜严加查拏。故朕降旨务将达玛琳拏解前来。专交王桑寨多尔济办理。并传谕哲布尊丹巴呼图克图知之。如达玛琳果至该处。即交尚卓特巴擒拏。解送王桑寨多尔济处。递解来京。　　

○以故郭尔罗斯辅国公额勒登额子恭格喇布坦、袭爵。　　

○旌表守正捐躯之直隶元城县民傅三妻李氏。河南河内县民李洪勋妻任氏。　　

○甲申。谕曰、方观承奏称、元城、大名、两县。因卫河陡涨。城乡田舍。多被淹浸。现饬司道等查勘抚恤等语。昨据报魏县被水。已降旨令该督将赈恤事宜。照乾隆八年之例。速为经理。今元城等邑。复被水灾。穷黎深堪轸念。著该督迅速前往。一并查勘。所有应行赈恤事宜。悉照魏县一体妥协办理。务俾均沾实惠。不致失所。该部即遵谕行。　　

