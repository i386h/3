<!-- { "loadSidebar": true } -->
乾隆二十五年。庚辰。十二月。辛未朔。谕军机大臣等、据杨应琚奏、酌筹就近抽拨母羊。以资茂育一摺。朕以其为经理孳生起见。所办甚好。批令如所议行。但应解乌噜木齐伊犁羊只。全为官兵口粮。与孳生无涉。该督请先尽母羊拨解牧放。于官兵口粮并未筹及。或系错会原议。办理尚未妥协。著传谕杨应琚、将应解乌噜木齐伊犁之二万羊只。如尚未过巴里坤。即于同德现买羊只内、尽数将羝羊替换解往。其换下母羊、留于巴里坤牧放孳生。如已解过巴里坤。计此旨到日、谅亦不远。仍可将巴里坤羝羊、即行赶往换回。则巴里坤既可以广孳生。而乌噜木齐伊犁官兵口粮。亦可无误矣。此处更有旨谕巴里坤乌噜木齐之大臣等。尔等相商办理。　　

○吏部议准、广西按察使申梦玺奏称、缉拏脱逃凶首盗首不获。向例承缉官已阅四参。本身不至离任者。仍入汇题。按年照例议处。接任代缉人员。既经汇题一次。即免续参。似承缉本严。而接缉稍轻。请嗣后遇接缉案件。盗首系饥寒为匪。无杀人等情者。仍照旧例汇题一次。免其续参。若盗首系凶恶大罪。经久未获。接任虽已按限处分。仍应一体列入汇参。照例议处。应如所请。从之。　　

○礼部议覆、陕西按察使阿永阿奏称、外省流犯子弟。同本地居民一体考试。与例载平人入籍。二十年以上、始准收考之条不符。请饬一体照办。查流犯安置为民。原系罪应迁徙。所配之处、即系彼地编氓。子孙读书向上。向例既无禁锢。自与无根冒考者有间。若亦以二十年为限。将随配之流犯子孙。欲留、则年限不符。格于应试。欲去、则离亲无倚。情亦可悯。请嗣后各省流徙。其嫡属子孙、同赴配所。令该犯于到配时、呈报地方官立案。不拘年限。准其入籍应试。非嫡属者禁。从之。　　

○参赞大臣舒赫德奏、据乌什办事伯永庆报称、十月初十日夜。喀喇巴克回人乌朗噶、及厄鲁特察罕等。带家口二十余人。盗马逃走。比即派兵追捕。并向布噜特索取等语。臣随派侍卫巴常、端济勒图、领兵前往策应。嗣据永庆续报、沿途查询。并传谕布噜特各部落、严行拏解。查乌朗噶、系布噜特种类。为霍集斯所信用。今闻霍集斯留京。恐续行解送。遂起意潜逃。现有布噜特特穆尔占、前来贸易。俟其回日。当即派侍卫等、同往查拏。报闻。　　

○壬申。上诣皇太后宫问安。　　

○幸瀛台。　　

○谕、四川建昌镇总兵员缺。著高琦署理。俟服满之日。再行请旨实授。　　

○吏部等部议准、直隶总督方观承奏称、永平府属之卢龙、迁安、抚宁、昌黎、乐亭、临榆、并遵化州、一切河渠堤埝。请均归蓟运通判管辖。从之。　　

○甲戌。谕军机大臣等、前经降旨、令刘统勋等、将董榕亏空之处。详悉确查。或系阿思哈科派需索、以致赔累。俱未可知。今据方观承奏称、准咨查讯董榕家属。据供、上年董榕差人赴粤。代阿思哈置买物件甚多。约核其值、不下数千金。而所发价银。仅止二百两。一百六十两。则其科派赔累。已属显然。果不出朕所料。著传谕刘统勋等、将供单内所开、详加研讯。务得实情。一并定拟具奏。　　

○又谕曰、海明奏、骁骑校阿克栋阿、仆人喜儿、偷窃伊主银两逃走。在回人家匿藏。赌博宿娼。将银用尽。复盗窃马匹售卖。现经拏获审明。正法示众等语。喜儿盗窃伊主银两逃走。在叶尔羌等处、匿藏半载。始经发觉。则平日法律不严。缉捕不力可知。海明于拏获时正法。办理尚为妥协。似此之人。若稍为宽纵。不惟无以惩创恶奴。官兵亦复何以役使仆人。兵丁逃走。尚应治罪。况奴仆乎。嗣后有似此逃走者。无论盗窃财物与否。均于拏获日、即行正法。再回疆平定。官兵久居其地。仆人等宿娼赌博。如不拏禁。将来兵丁效尤。渐染成风。微末员弁、亦必有为之者矣。兵丁所得月粮。果能撙节。不惟不至竭蹷。稍有存余。携以归家。亦于生计有益。嗣后兵丁、赌博宿娼。拏获从重治罪。官弁、绳之以法。并窝聚之回人、亦严加惩治。著传谕舒赫德、新柱、额敏和卓、海明等、遵照办理。　　

○吏部议覆、山东学政闵鹗元奏称、学臣按郡考试。吏胥、平民、招摇撞骗。提调、及地方官、不能访拏究治。均请一体议处等语。查吏胥假名诓骗。提调、及该管地方官、失察。自应照失察衙役犯赃例、议处。若场外平民。非在官人役可比。撞骗招摇。不行查拏。别经发觉者。提调官、应请免议。其失察之地方官、请罚俸一年。隐狥姑容者降调。至所称提调、及地方官、实力查拏。将罪犯全获。量予议叙。应如所请。将全行拏获之员。纪录一次。从之。　　

○乙亥。上诣皇太后宫问安。　　

○军机大臣议覆、参赞大臣舒赫德等奏、五吉等、送马三千匹至阿克苏。除送往伊犁、及散给卡座台站兵丁外。止存九百余匹。不敷来年办送伊犁官兵、及叶尔羌等城之用。请于巴里坤牧放马匹内、再行调拨。查阿克苏、为回地总汇。自宜多备马匹。应如所请。于巴里坤拨千匹解往。又称、五吉送驼三百只。除补给台站外。亦不敷用。嗣后递送伊犁事件。就近量雇回人牛头。亦应如所请。从之。　　

○予故江苏松江府知府赠太仆寺卿周中鋐、吏部侍郎前往河南巡抚尹会一、入祀各该地方名宦祠。河南光山县礼部侍郎胡煦、入祀该籍乡贤祠。　　

○丙子。孝惠章皇后忌辰。遣官祭孝东陵。　　

○上诣雍和宫行礼。　　

○以故奉恩将军硕安子福增禄、袭职。　　

○丁丑。谕军机大臣等、户部议驳、李侍尧奏、请加徵粤关补平银两一摺。所驳甚是。此项银两。甫经奏免。今复奏请加徵。既属非体。且该关法马、即系户部所颁。弹兑本属画一。如果兑足起解。自足敷该部兑收。是以向来从未有短少挂批案件。何至近日遽有不敷部收之处。看来该关起解。纵未必短少。而解员中途滋弊。谅所不免。著传谕李侍尧、嗣后起解税银。应慎选谨饬之员管解。仍留心查察。勿令滋弊。倘有侵蚀。即行严参示惩。以重课项。　　

○军机大臣议准、黑龙江将军绰勒多奏称、派遣回子百名。前往呼伦贝尔、教导灌田。请官给住房。并派齐齐哈尔、熟悉农事之领催。赏给七品顶带。按月支给盐菜银两。专司董率。五年期满。以骁骑校补用。应如所请。又奏、请拨给农具耕牛。查农具应令该将军酌量买给。牛头请照部议给发百头。每头发价银十一两购买。至所称耕种之人。每名令领耔种二石。未收获前。准以齐齐哈尔、存仓米石内。借支口粮。俟二年后归还。并令携眷同往。亦应如所请。从之。　　

○戊寅。上诣大高殿行礼。　　

○己卯。上诣皇太后宫问安。　　

○谕军机大臣等、御史王启绪所奏、豫严掘蝗之责一摺。此亦地方官应行办理之事。但蝗蝻之有无。不尽关冬雪之多寡。即如去年冬雪沾足。而今岁通州各处。何尝无蝗。则雪深一尺、蝗入一丈之说。亦未足深信。惟在有司之先事豫防而已。目下正届寒冬。冻地恐难掘挖。而开春土膏既动。即当严饬各属、实力奉行。著传谕方观承知之。并将该御史原摺、钞寄阅看。　　

○又谕、昨阅刑部议驳、陈宏谋审拟陈贵致死范延龄一案。该抚将致死夺财之犯。仅以寻常谋杀律问拟。经部指驳。甚属允协。今该抚审拟陆忝铳伤陆豪等一案。又将脱逃行凶之盗犯。仅依寻常流犯之例问拟。复经部驳。陈宏谋于刑名重案。并不照例定拟。以致叠干驳诘。是其平日好名之故智复萌。于一切审拟案件。有意宽减。独不思律设大法。若舍正条而从轻援引。何以惩凶顽而昭平允。陈宏谋、著传谕申饬。并令将此案该抚作何另拟改正之处。著一面办理。一面专摺奏闻。寻奏、陈贵、帮同沈林、勒死范延龄、剥取身衣。请改照谋财害命不论首从律、斩决、陆忝、本系行劫拟斩缓决之犯。经恩赦减等拟流。复敢逃脱行凶。请改照发遣盗犯逃后行凶例、即行正法。报闻。　　

○又谕曰、厄鲁特蓝翎侍卫策伯克、前随璊绰尔图被围。既不从贼。又未逃避他往。且觅路回至军营。甚属可嘉。著加恩授三等侍卫。赐卓哩克图巴图鲁号。仍赏银一百两。　　

○奉恩将军登久、奉恩将军诺尔博、病休。以其子海宁、凤文、各照例袭职。　　

○庚辰。谕军机大臣等、前据蒋炳奏、甘省各营餧解马匹、赔垫银两。约有八九十万。因未得确数。是以传谕该督抚、令其查明具奏。今该督等奏到之数。殊未明晰。虽奏此摺时、尚未接到前谕。但此项银两。原欲俟查明实数。以便颁发加恩谕旨。今该督所奏、并未将历年免过若干。现在余欠若干。分晰开除。乃豫计明年未扣之公粮。谓可抵补有余。夫远域平定。无庸多兵。则省费自是国家经权之道。不可云为抵补起见。该督所奏转多牵混。至历任督臣、前后承办军需。事同一体。今该督等、以黄廷桂任内所办。与伊经手之项。分别胪列。未免意存畛域。著传谕杨应琚、即速据实查明二十一年夏季以后、借垫各项。除历次降旨豁免、及曾经抵扣外。现在欠数若干。务于岁内速行奏到。候朕降旨加恩。　　

○又谕曰、李侍尧题参、陆川县知县应斯鸣、纵贼害良一本。该县于武举谢烈等、前后具报失窃各案。并不亲提严究。一任巡检陆廷相、草率了事。后因事主赴广东呈控。该县复文过饰非。混将窃案委卸前任。反谓事主恃符赴诉。详请斥革。臬司申、梦玺、并未推究实情。扶同率结。此系粤西案件。该抚鄂宝、自应振刷清理。岂竟毫无闻见。虽本内督抚会衔。亦不过外吏通行故套。而于管辖地方、察属锄奸。该抚自有专责。何至漫无觉察。直待事主远赴粤东控告。始行究出定拟耶。此案著宝明白回奏。　　

○辛巳。礼部奏、乾隆二十六年十一月二十五日。恭逢皇太后七旬万寿。请举行庆贺典礼。得旨、奉皇太后懿旨、停止进献礼物。　　

○谕军机大臣等、前据高晋奏请陛见。已批不必来。但明岁为八阿哥大婚吉期。必须尹继善自行来京料理一切。未免多需时日。其两江总督印务。应交高晋护理。该抚宜在尹继善未来之前。先行陛见。以便面谕护督事宜。著传谕高晋接到此旨。即行来京。　　

