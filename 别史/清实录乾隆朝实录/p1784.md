<!-- { "loadSidebar": true } -->
○云贵总督刘藻奏、滇南各属城垣。现在完固。无应行修理工程。且该省僻处边隅。不通舟楫。素鲜殷户富商。至罪犯赎银。更为有限。将来即有坍塌。当饬地方官随时修补。年底汇报。请无庸照江南例捐修。得旨、是。如所议行　　

○贵州按察使高积奏、谢升任恩。并请陛见。得旨、不必来。以汝之材具。似可胜任。但期务实。毋为聪明所累。则可耳。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百四十一


大清高宗法天隆运至诚先觉体元立极敷文奋武孝慈神圣纯皇帝实录卷之七百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。八月。甲辰朔。上诣皇太后行宫问安　　

○谕、现在刑部办理秋审案件。其中缓决人犯。为数渐多。此等尚非情实难宽。而寻常矜减。亦难遽及。淹系日久。谳牍徒致纷繁。著该部查明朝审秋审各犯。缓决至三次以上者。核其情罪。分别请旨。减等发落。以示矜恤祥刑之至意　　

○乙巳。上奉皇太后幸卷阿胜境。侍早晚膳。至辛亥皆如之　　

○赐扈从王公大臣、及蒙古王公台吉等食。至辛亥皆如之　　

○遣官祭关帝庙　　

○军机大臣等议覆、前锋统领努三奏、请于直隶餧养官马内。彻回一千匹。分给八旗武职官员拴养。查八旗官马。原系官兵拴养。嗣因兵丁或将马乾银花销。并不加意餧养。或任缺额。空食钱粮。种种滋弊。且从前草豆昂贵。并无赢余。是以交直隶餧养。现草豆价减。官兵情愿拴养。业彻回四千五百匹。交前锋护军。及亲军等餧养供差。如官员亦各分养一匹。于当差均有裨益。但一千不敷分给。应如所奏。请彻回二千匹。给三营前锋参领。护军参领等。每人拴养一匹外。满洲每旗一百匹。蒙古每旗五十匹。除兼文职官员外。每员分养一匹。余给各营行走人员。及勤慎护军校等分养。每年出青。留一千匹差用。以一千匹牧放。仍交该都统等严查。从之　　

○吏部等部议准、山西巡抚彰宝奏称、归化城承审蒙古民人交涉案件。向照苗疆例。于正限外。展限两月。嗣后请饬绥远城将军。同归绥道勘审后。该道移臬。即详抚具题。无庸再咨都统。其展限之例应删。从之　　

○山东巡抚崔应阶疏报。乾隆二十九年分。开垦海丰、沾化、泗水、临淄、潍县、寿光等、六县。额外旱田七十六顷三亩有奇　　

○丙午。遣官祭昭忠祠　　

○谕、据明福等奏称、披甲常格。值班来迟。该管佐领赫住。将伊斥责。常格不服。遂将赫住撩倒。并夺棍致伤赫住头耳。请将常格照二十七年定例发遣。其临时未经擒拏常格之领催三保。披甲佛伦泰等。鞭责八十。咨请部示。经刑部令其请旨办理咨覆等语。此案该将军既经咨请部示。该部即当拟定罪名。咨行该将军办理。若必须奏明办理。该部自当即行具奏。若以该将军未经奏闻非是。亦当一并参处。何必往返咨移。令其请旨办理。殊属推诿。此等风气。朕屡经训示。仍蹈前辙。是何道理。著将刑部堂官。交部查议具奏。常格等交部查例定罪具奏　　

○丁未。祭先师孔子。遣大学士刘统勋行礼　　

○命编修梅立本。提督广西学政　　

○戊申。祭大社大稷。遣显亲王衍潢恭代行礼　　

○谕曰、富勒赫、母年已老。不必遣往和阗。著留京以副都统用。宣化镇总兵员缺。著巴延弼补授。前往和阗办事。仍令恒德署理。巴延弼所遗大同镇总兵员缺。著纳丹珠署理　　

○大学士管陕甘总督杨应琚奏、前奉旨。令将甘省与新疆接壤居民。迁移乌噜木齐开垦。兹据肃州申报、招民八百余户。高台县、四百余户。现饬道员。在瑚图毕、宁边城、昌吉、罗克伦、等处。查明余地。给与车辆口粮。送往安插。报闻　　

○己酉。谕、据明山奏、游击裘鳌、访缉海洋盗踪。严督所属员弁。巡查追捕。知县金廷烈、拏获盗首黎天喜。及夥盗等十三名。并将要犯徐亚海等、设法擒拏等语。裘鳌、金廷烈、实心缉捕。拏获盗犯多人。甚属奋勉。俱著送部引见。此案盗犯。往来洋面。纠约多人。行劫至数十次之多。且自乾隆二十八年以来。积年劫掠。该地方文武员弁。并未查报缉拏。所司何事。著该督抚查明参奏。交部严加议处　　

○谕军机大臣等、明山奏、拏获洋面劫盗一摺。已降旨将游击裘鳌。知县金廷烈。送部引见。并令将前任纵盗疎防之文武员弁查参。交部严加议处矣。粤东毗近外洋。海面盗船。尤宜随时侦缉。以靖地方。此二案盗犯。自乾隆二十八年。至今时逾三载。积至五六十案之多。该地方官。前此何以漫无闻见。任其横行滋事。历任督抚。并未经劾奏疎防之员。则亦不得辞其咎矣。外省每视查缉盗犯为具文。动辄因循玩忽。即如今岁庄有恭、奏获江洋大盗。亦系屡年积案。一经实心访缉。即多就获。可见盗犯之能获与否。全在地方官之实力与不实力耳。况此等盗匪。驾驶海船。纠众行劫。若不上紧搜剿。不但估舶扰害无穷。且恐日久蔓延滋患。今盗首及要犯。虽就弋获。而夥盗未获者尚多。此时杨廷璋、王检、想已莅新任。明山、尚有查办事件在粤。此案系伊任内经手之事。著一并传谕。令其严饬各员弁。实力躧缉。尽绝根株。毋使漏网。以期海疆宁谧。其现获各犯。亦即严加审拟。尽法处治。毋稍姑息。不可归案完结。以图了事。可将此传谕杨廷璋等知之　　

○又谕曰、巴延弼、已授为宣化镇总兵官。命往和阗办事。伊得旨后。若来京请训。往返有需时日。著即由彼驰驿前往和阗。因思驻劄大臣等、多官于内地。习尚安逸。既边隅为劳苦。又或不能同寅协恭。或不能洁己自爱。苛扰其下。满洲世仆。岂宜出此。即如素诚在乌什。贪淫败检。竟致激成叛乱。己身被害。并子嗣俱无所逃罪。和诚在和阗。隐匿应贡之玉。又重利盘剥回人。亦经治罪正法。其明鉴也。大臣等、果能正己率属。与同官和衷集事。将来年满彻回。必加恩擢用。著传谕巴延弼。朕因其人尚可用。予以奋勉之阶。伊至和阗。当以素诚和诚为戒。再和阗采玉。系常年土贡。每派回人供役。伊等倘怠玩隐匿。自当加意约束。若效力行走。尚属勤慎。则应酌量赏给。以示鼓励。不可丝毫扰累　　

○顺天乡试。以户部左侍郎管顺天府府尹事裘曰修、府尹窦光鼐、为监临官。兵部尚书彭启丰、为正考官。兵部右侍郎钟音、为副考官　　

○庚戌。谕军机大臣等、明瑞、阿桂等奏称、贼势较前衰弱。伊等于七月初九日。领兵逼近城根。掘沟筑墙。防其逃逸。忽东门突出贼众二千。为官兵击败入城。仍不时冲突。城西亦然。现在各门俱筑长围。俟叠砌坚固。自无所逃等语。看来我兵从前离城甚远。且掘沟筑墙一事。何以早未计及。若谓兵不敷用。明瑞身为将军。即应据实陈奏。再伊等奏内。有贼人欲割城下未熟之黍。为我兵击败之语。乌什贼人滋事。始于二月。计其耕种之期。不过三四月间。何以未闻驱逐毁弃。若似此围困贼人。虽经年看守。亦不能竣事。明瑞等、著严加申饬。至伊等既以长围困贼。无路可逃。若仍准纳降。则姑息过甚。断不可行。明瑞等、务遵节次所降谕旨办理　　

○辛亥。吏部议覆、安徽按察使闵鹗元奏称、地方官缉获盗匪。例邀议叙。岂容攘窃为功。乃外省州县陋习。竟将邻封及佐贰所获之犯。捏称自获。请严定处分。以戒早滥。应如所奏。如捏报盘获重犯。应送部引见之案。本员革职。上司徇隐。降三级调用。不知情者。降一级留任。如寻常盗匪。应加级纪录之案。本员降二级调用。上司徇隐。降一级调用。不知情者。罚俸一年。通行直省遵照。从之　　

○又议覆、安徽按察使闵鹗元奏称、外省审理命盗案件。请仿部中汇奏例。以年终为限。督抚将新旧已完未完各案。并声明因何未完之故汇奏。庶承审官不敢迟延逾限。督抚亦不敢怠于稽查。人犯可免拖累。应如所奏。通行直省遵照。从之　　

○壬子。秋分。夕月于西郊。遣裕亲王广禄行礼　　

○太宗文皇帝忌辰。遣官祭昭陵　　

○吏部等部议准、直隶总督方观承奏称、永定河道署。向在固安县城内。地洼渟潦。多就倾颓。请移建南关高阜。又南岸同知。向居分司旧署。年久已圯。请移建该县东门外。北岸同知。未经设署。请添建永定河北张化地方。所需工料。于司库动拨。从之　　

○兵部议覆、陕西西安提督李时升奏称、延绥镇属宜君营。驻劄鄜州属宜君县。北距延绥总兵驻劄之榆林府。一千余里。文檄往来辽远。现提督驻劄西安。距宜君县。仅三百余里。请就近改归提臣管辖。应如所奏。从之　　

○举行乾隆三十年分。江南省军政。年老官一员。有疾官一员。才力不及官一员。分别处分如例　　

○癸丑。上奉皇太后幸万树园大幄次。侍早膳　　

○赐蒙古王公台吉。并杜尔伯特郡王车凌乌巴什等食　　

○两江总督管江南河道总督高晋奏、勘骆马湖情形。查山东沂河。下达骆马湖。由芦口坝。出沙家口、徐塘口、又由＜?车它＞车头、一隅头、王家沟、柳园头、各水口入运。为运河北岸之旁流。惟王家沟、柳园头、二处。设有闸座。余俱修筑草坝收蓄。每年酌量水势大小。开放济运。并不专济江广重运。如江浙船至。运河水足敷浮送。应酌留湖水。以济后运。柳园头闸。亦毋庸开放。如遇水小。柳园头一闸。不敷接济。请兼开王家沟闸。二处闸官。查宿迁县丞。汛务尚简。应责成经管。又＜?车它＞车头、在骆马湖上游。于洩水形势不顺。一隅头口门、名竹篓坝。二处向设草坝。冬闭春开。已足济运。无庸设闸。又芦口坝。上受沂河、骆马湖水。下注沙家、徐塘、二口入运。实于邳州一带运道有益。遇水小之年。应于坝南筑草坝。拦截沂河。悉归沙家、徐塘、出口济运。重运过后。仍堵闭以免山水旁溢。但此坝系水利工程。年久坍卸。应俟水落后修整。并请改归河员经理。其余通湖引渠。及各口门尾闾。间段淤浅处。统俟水落。与芦口坝一并趱办。得旨、如所议行　　

