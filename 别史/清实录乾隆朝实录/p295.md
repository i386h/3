<!-- { "loadSidebar": true } -->
○甘肃布政使徐札奏、凉州府属。岁需兵粮十余万石。现在存仓粮石无多。查甘州贴近凉属。仓贮尚有余粮数万石。应即拨运二万石。秋收后、再采买二万石。一并运赴凉州。协供满洲兵粮。及出借耔种口粮之用。至绿营兵粮。向在额徵粮内估支。现今凉属额徵米石。势难即时全完。请先将豫备粮石。酌量借给。俟徵完额粮。照数还仓。得旨。办理甚属妥协、可嘉也。　　

○新授甘肃按察使吕守曾、具摺谢恩。得旨。汝系朕记用之员。汝陛辞时。朕亦谆谆训汝。若能身体力行。内外如一。始终无二。则终身用之不尽。勉之勉之。　　

○四川提督郑文焕奏、准噶尔夷人进藏熬茶。经过西藏所管纳克书一带。该处与松潘所属之郭罗克番接壤。番族剽劫为生。诚恐有抢夺等事。已密札松潘总兵潘绍周。令调集郭罗克番目。严切驾驭。俾约束番众。不许生事。仍派员临时防范。得旨。如此留心办理。甚属可嘉也。　　

○两广总督马尔泰等奏、粤境三路官兵。扫荡逆苗。大获全胜。现分派官兵前往楚省会剿。得旨。总之汝等此奏、俱不可信。朕惟俟张广泗之实信耳。若汝等复有嫉功掣肘之念。则罪益重矣。　　

○广西提督谭行义奏、官兵擒获首逆吴金银等。苗境悉平。遵旨前往楚省商办军务。事毕回粤。得旨。所奏俱悉。汝等起初料理不善、以致偾事。及用兵以后。汝能奋勇赎愆。殊属可嘉也。　　

○又奏、差探安南国众官。于本年五月二十一日、立龙德之子名彪者为王。改为景兴元年。现在各处贴有赦书榜文。差官加封韦福琯为郡公。并加封七土州官职。其处东处南阮超侯。武美玉等。尚在动兵未息。奏入、报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十五　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。九月。己巳朔。上诣永慕寺行礼。　　

○诣皇太后行宫问安。　　

○谕、据河南巡抚雅尔图奏称、豫省地土。原有水田旱田二项。而现在旱田之中。可改水田者尚多。祗以旱田赋轻。水田赋重。一经改种。必须题请加赋。小民既费工本。又增粮额。是以因循观望等语。朕思水田收获。倍于旱田。若可改种。则易瘠土而为沃壤。于民间自有裨益。至加增科则。为数无几。且此系现在输粮之田亩。非新垦隐匿者可比。嗣后有情愿将旱田改作水田者。悉从其便。钱粮仍照原定科则徵收。免其呈报有司、改则加赋。但各州县地形不同。土性迥别。其不便改种者。地方官不得勉强抑勒。以致功难成而事滋扰。可传谕雅尔图。令其妥协办理。以副朕体恤闾阎之至意。　　

○又谕、此次随往校尉。赏给一月钱粮。　　

○兵部议覆、江西南昌镇总兵李君贤奏、江西省城。旧存大炮。共一百二十三位。请于十月中旬。运往城东刘家洲地方。每位施放五六回。定其堪用与否。外属十一营。防城炮位。亦应酌量冲僻多寡。俱令修整演放等语。应如所请。从之。　　

○河南巡抚雅尔图奏、豫省现届秋成。杂粮较多。捐监一事。请不论米麦谷石。及各种杂粮。概准交收。得旨。如所请行。该部知道。　　

○庚午。平郡王福彭。以父已革郡王讷尔苏。患病垂危。具摺恳免禁锢。并陈设有不幸。恳准以王爵衣冠饰终。得旨、如所请行。事出之时。照王爵办理。　　

○署福州将军策楞参奏、福州左翼副都统陈世璠。居心贪鄙。品行卑污。实属有玷官箴。得旨、这所参陈世璠。著解任。该督严审究拟具奏、　　

○辛未。上诣皇太后行宫、问安。　　

○遣官祭历代帝王庙。　　

○遣官祭都城隍之神。　　

○户部议、正白旗汉军副都统石勇奏、该旗都统佟时茂。副都统马元熙。将户下家人蔡荣耀、朦混挑送銮仪卫、补放治仪正。殊属溺职。除佟时茂已另案革职。应将马元熙照例革职。其参佐领等。分别降调。蔡荣耀应革职。作为开户家奴。得旨。依议。马元熙著革职。　　

○又议覆、署广东巡抚王謩奏、□(王□曼)□山、文昌、两县。现徵屯米二千一百三十五石零。向系加一收耗。该县等未经分晰开报。致前任督抚照通省之例。以一六计算。多加耗米一百二十八石零。实属错误。请照旧加一徵收。免滋民累等语。应如所请。从之。　　

○工部议准、直隶总督孙嘉淦奏、琉璃河石道。系车马往来通衢。石块多有损坏。应速修整。所需工料银。在地粮项下动支。从之。　　

○又议准、调任山东巡抚硕色奏、东省河道。自山头店、至军张闸、清沙泊。河身淤塞。应行挑深。堤埝残缺。应行修整。并圈筑月堤。至军张闸、应改为滚水石坝。俾河水正流。由坝滚入支脉沟。以达宽阔梢。支派沟两岸土埝。旧仅盈尺。应各筑大堤一道。下截河道。自湾头至淄河门。尤须分疏支流。以缓水势。乐安县境内。有福民河一道。应加挑深广。又有苍头沟一道。应开通。两岸堤埝。均应培筑。南岸自邱家屋子起。至万儿庄。并宜修筑堤工。又于新开河头。估建石闸一座。春夏闭闸灌溉。伏秋启闸畅流。以上各工。估需工料银五万三千九百四十余两。请动项兴修。从之。　　

○又议准、闽浙总督宗室德沛奏、乍浦满洲水师营圈城。赖以区别兵民。从前建设时。以竹篱为障。年久朽烂。请改筑砖城。即动项兴建。从之。　　

○壬申。大学士等议覆、直隶总督孙嘉淦等奏、永定河漫溢为患。从前建筑石坝草坝。皆失于高。不能过水。今查金门闸石坝之上。约数十丈。系河流顶冲之所。于此处开一土坝。则全河之水。顷刻即入金门闸之引河。可以顺流畅达。将来汛水涨发。散入田野。民收肥腴之利。经流归漕。安行故道。并无溃决之忧。请乘目下水涸流细之时。于九月初七日兴工。将引河挑浚。十六日开堤放水。以为渐复故道之计。至金门闸之引河。有东西二股。请于分流之处。将东口筑高数尺。平日专走西股。若遇异涨。兼入东股。可资消减等语。均应如所请。再该督奏称、此案原系与尚书公讷亲会奏、请于放水之时。仍令讷亲前来。公同商办。可否允其所请。候旨遵行。得旨。依议速行。讷亲不必前往。其两次建坝。皆失于高。乃顾琮与河员。不能奉行尽善之咎。著该督查参。　　

○予故礼部尚书觉罗苏库。祭葬如例。　　

○免湖北三帮因风漂没漕米。一千一百六十一石二斗有奇。　　

○癸酉。上奉皇太后自南苑还圆明园、皇太后御长春仙馆。　　

○调兵部尚书杨超曾、为吏部尚书。仍署两江总督。刑部尚书史贻直、为兵部尚书。工部尚书韩光基、为刑部尚书。以左都御史陈世倌、为工部尚书。　　

○甲戌。上诣长春仙馆、问皇太后安。　　

○乙亥。大学士等议覆。管理理藩院事务怡亲王弘晓条奏应行事宜。一、请修葺律书。查蒙古律书。久未纂辑。且原刻未兼清文。应如所请。交该衙门校阅增改。缮写进呈。交刑部律例馆。兼刻清文蒙古字颁发。此书卷帙无多。不必开馆。惟令该衙门堂官总领其事。应用司员笔帖式。亦令该堂官酌量派拨。一。请蒙古偷盗。分别首从。查蒙古定例。偷盗牲畜者。三人盗。绞二人。三人以上夥盗者。以二人为首。余俱为从等语。是三人与三人以上夥盗。概以二人为首论绞。定例原未允协。应如所请。嗣后口外偷盗牲畜。若系三人。或三人以上者。将起意一人、照为首例论绞。余俱照为从例。发附近旗下为奴。一、请酌改蒙古旧习。查蒙古聘妻之礼。马五匹。牛五头。羊五十只。所费甚多。应酌议减省。嗣后蒙古婚姻之礼。准给马二匹。牛二头。羊二十只。再有力不能者。听从减省。违者照追入官。一。请添铸印信关防。查理藩院柔远司、于康熙四十年间。分作前后两司、并未另铸印信。应如所请。另铸柔远前司后司印信二颗。旧有印信缴销。至驻劄神木理事官。驻劄哈密、瓜州、部员。均无关防。亦应如所请。交理藩院拟定字样。移咨礼部铸给。一、请设立督催。查六部俱设立督催专员。稽查事件。理藩院事同一例。应如所请。设督催所官二员。于衙门司员内派出。铸给关防。一年一次更换。其已未完事件。三月一次奏闻。一。请边地微员。酌量升转。查归化城等处。协办笔帖式人员。原系拣选发往。应如所请。嗣后任事满三年。勤劳供职者。该管上司据实保举。送部带领引见后。仍回原任。其奉旨记名者。应升缺出。吏部与在京人员。一并缮写名单进呈。恭候简用。从之。　　

○礼部奏、平郡王福彭之父讷尔苏病故。奉旨著照王爵办理。可否照例传知齐集。并题请赐恤。请旨遵行。得旨。著散秩大臣一员。带领侍卫十员。往奠茶酒。郡王以下。奉恩将军以上。照例齐集。读文致祭二次。余俱不必行。　　

○理藩院奏、喀尔喀亲王额驸敦多卜多尔济。请进京请安。得旨。著行文询问额驸敦多卜多尔济。伊素有足疾。此时若已痊愈。可以来京。即令其来京。若犹未愈。即不必来京。　　

○丙子。谕、从来安民之要。莫先于弭盗。而诬扳之弊。使盗贼逞其奸。良善受其害。尤不可不严为防也。盖盗贼中狡黠者多。平日之窝夥。不肯实供。每诬扳素封之家。及向有嫌隙之人。以图陷害。而捕役从中播弄。借此索诈。弊端百出。纵有司审出诬扳实情。准予省释。而被拘候审。已不胜扰累矣。朕思各省臬司、为刑名总汇。审理盗案。是其专责。当檄行所属。凡盗贼供扳窝夥。必先详加讯问。得有确据。方可拘拏。随到随审。如系诬扳。立即省释。并将诬良之盗贼。先行重惩。以免再有妄扳。至于是盗是良。虽本人口供。难以尽信。而其人平日行止如何。邻里断无不知之理。虚心传讯。自无遁情。倘有应搜贼赃。务令委员往查。不得专任捕役。以启藉端抄掠之弊。各省督抚转饬臬司、实力奉行。以副朕息盗安良之至意。　　

