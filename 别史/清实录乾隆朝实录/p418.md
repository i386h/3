<!-- { "loadSidebar": true } -->
○命重厘滞狱。谕曰、乾隆四年。朕曾降旨。将秋审、朝审、缓决五次以上之人犯。酌其情罪稍轻。尚可贷以生路者。比照凶盗免死减等之例。充发边远烟瘴地方。较之可矜减等之例为重。而较之永远监禁之犯为轻。其情罪可恶者。虽经多次缓决。亦不在减免之列。今已隔数年。监禁之犯。倍多于前。久系囹圄。亦属可悯。著大学士九卿、仿照乾隆四年之例。悉心办理。分别请旨。再情实未勾人犯内。或有情罪稍轻。可以照此办理者。亦著大学士会同刑部、分别具奏。　　

○又谕、法敏、富德、在军前效力多年。著来京。原任按察使刘柏、著前往军营。办理粮饷事务。　　

○命服阕翰林院侍读学士张若霭、仍在南书房行走。　　

○乙未。谕、今年江南淮、徐、凤、颍、等府。被水之后。筹画民食。需米甚多。因山东与江南接壤。挽运较易。彼地今岁收成尚好。是以降旨、将登州谷石。及德州、临清、两处所截漕米。运往江南。以资接济。续据该抚晏斯盛奏称、登、莱、等处现需米谷。难以拨运江省。朕降旨停止。今查东省沿河之济宁、临清、二处。贮有仓谷一十八万余石。若以八万石、留存本地。以十万石、碾米载运江南。一水可通。甚为有益。所有运费。悉照前运截漕之例。一体报销。著该部即传谕山东巡抚、江南督抚、速行妥办。毋得稽迟。　　

○户部议准、湖南巡抚许容奏称、前被灾各属内。茶陵州、已赈给一月口粮。在乾隆七年地丁银内动支。其益阳、沅江、二县。均应于冬夏之交。择极贫者赈恤三个月。所有借给沅江县贫民社谷三十石。并请免还。即作赈粮。再勘不成灾之乾州、凤凰、永绥、三厅仓储。就近各属。应酌量通融。拨增平粜。得旨、依议速行。　　

○兵部议准、四川巡抚硕色奏称、瓦述长坦长官司侧冷、早故。无子承袭。故该处番民二百二十二户。每年认纳之马牛。俱系邻境之德尔格忒宣慰司朋苏克丹巴、经管输纳。伊久经兼摄。番民乐附。应即将瓦述长坦地方。改归管理。其每年贡赋。责令徵收汇解。从之。　　

○丙申。上御洞明堂。勾到湖广、陕西、情实罪犯。停决湖广斩犯五人。绞犯二人。陕西斩犯二人。绞犯二人。余六十七人。予勾。　　

○谕、湖广、广西、秋审情实内。饶鸣镐、周钟瑄、许登瀛、俱系贪官。原应置之重辟。但朕按其款迹。与枉法婪赃者、尚稍有间。特从宽典。将三人免死。发往军台效力赎罪。若实系枉法舞弊。秽迹昭著之员。则断不宽宥。将此晓谕中外知之。　　

○刑部奏、御史王纲振、条奏秋审事宜。奉旨命臣等会议具奏。今会同九卿詹事科道。逐案研审。除各盗有情罪重大。赃迹未明。仍应监候缓决者。均附入各省缓决本内。声明具题外。其盗犯内、有因盗首久逃不获。或已经正法监毙。质证无人。淹禁多年者。屡经恩赦。未得援免。情有可悯。应将此等人犯。或拟保候。或拟减遣。恭候命下。行令各该督抚、遵照办理。其发遣之犯。仍照例查明有无妻室、分别发遣。从之。　　

○丁酉。上诣畅春园、问皇太后安。　　

○上御洞明堂。勾到奉天、江西、浙江、情实罪犯。停决奉天斩犯三人。绞犯一人。江西斩犯二人。浙江斩犯二人。绞犯二人。余五十五人。予勾。　　

○大学士等议覆、中允于振奏称、阙里志乐章内。称惟王神明。犹袭唐人称王之旧。恭请厘正。查国子监所歌六曲。皆已称师称圣。无可改易。至曲阜、及各省学宫。未能画一。应令该馆另行撰拟。交部颁发。一体遵照。得旨、文庙乐章。著张照撰拟进呈。颁发曲阜及各省学宫。　　

○兵部议覆、盛京兵部奏称、沙河等十三驿。差务殷繁。每年供应勘牌二百七十余道。较前数倍有余。请酌定差使马数。查近年差使。虽觉稍多。其中亦可酌量变通。如盛京五部本章。既可汇送。其将军、府尹、衙门。亦可与五部汇送。又如东三省恭进表笺。宁古塔为黑龙江要路。而盛京又为宁古塔要路。每年俱应先期豫备。黑龙江送至宁古塔。宁古塔送至盛京。汇齐赍送。驿站自不致竭蹶。从之。　　

○颁给湖南辰州府分防浦市通判、沅陵县分驻荔溪县丞、湘潭县分驻朱亭县丞、湘乡县分驻永丰县丞、零陵县分驻周堂寺县丞、各关防。从巡抚许容请也。　　

○以江南狼山镇总兵官陈伦炯、为浙江提督。调浙江黄岩镇总兵官林祖成、为狼山镇总兵官。温州镇总兵官蒋麟经、为黄岩镇总兵官。以湖州协副将陈训、为温州镇总兵官。　　

○戊戌。上御洞明堂。勾到安徽、江苏、情实罪犯。停决安徽绞犯二人。江苏斩犯四人。绞犯三人。余五十五人。予勾。　　

○旌表守正捐躯之安徽省旌德县民吕积揆妻汪氏。　　

○己亥。上御洞明堂。勾到河南情实罪犯。停决斩犯一人。绞犯六人。余六十七人。予勾。　　

○吏部议准、山西巡抚喀尔吉善奏称、祁县向设有龙舟峪巡检。驻劄北关。查该处并非隘口。又无市集。惟县属子洪镇。在县南适中之地。人烟凑集。路当豫、楚、孔道。崇山叠嶂。宵小易于窃发。应将北关巡检、移驻该镇。至该巡检原有旧颁印信。今移驻既同属祁县所辖。毋庸另行铸给。原设之弓兵二十名。即令供差遣。其衙署、以北关衙署木料移建。从之。　　

○户部议准、云南巡抚张允随奏称、滇省解运京铜。威宁、永宁、二处铜店。各设收发官一员。应请每员月给养廉银一百两。至正运官。每员月给养廉杂费银八十两。协运官。每员月给养廉杂费银四十五两。从之。　　

○旌表守正捐躯之直隶省唐县民康灿妻杨氏。　　

○庚子。上诣安佑宫行礼。　　

○户部议覆、广西巡抚杨锡绂、条奏鼓铸事宜。一、每年铸钱。约用铜二十三万余觔。现在开采之回头山、将军山、响水厂、三处。约可抽买十二万斤。其不敷、应收买客铜。每百斤给银十三两八钱。但客铜多寡。难以悬定。今临桂、永福、恭城、等处。报有铜矿。俟试采有效。即题报抽课。停买客铜。其黑铅、惟渌泓等厂颇高。计每年抽课四万余千斤。应请自乾隆七年起、每年拨一万五千斤。运省供铸。余仍运至南宁。作各标镇协营弹铅。如有余、仍变解充饷。至现开各厂。并无白铅。应于百色等处。收买运省。又贺县、南丹、二处。虽有锡矿。但锡质低潮。课亦无多。应请采买点锡。查该省收买厂铜。每百斤、原给价银六两八钱。及八两三钱不等。今收买客铜。给价银十三两八钱。殊属浮多。其系由何处贩买。实需工本脚价若干。并令查明酌减报部。余应如所请行。一、回头山所出铜矿。除揭炼课余铜外。有地脚炉渣。犹可镕炼出铜。向来每百斤、官给银八两三钱。商人因不敷工费。弃置不炼。今确估工本银十三两。再加运省脚价银四钱。应仍令其镕炼。其将军山、响水厂、如有炉渣。一并查办。查八两三钱之价。先经题定。已敷各厂工本。今炉渣炼出铜觔。自应照例抽课。并照定价画一办理。一、铜、铅、锡、一百斤。共铸钱十三千三百文。除炉头匠工钱、及炭价外。净得钱十一千二百九十文。计每钱一千。工本不出九钱以外。应请酌拨七年地丁银四万五千两。以为工本。于将来盈余钱内归还。查炭价即在工料之内。未便重开。应令将所铸钱文。暨给发工料钱文。查明据实造报。一、钱局房屋。须近水次、及宽敞地方。今择于省城文昌门外、临河地面。酌盖钱局一座。取名广源局。计头门三间。二门三间。大堂三间。铜库四间。铅锡库三间。钱库四间。炭库十间。东西炉房各五十间。砌炉二十二座。铁匠房三间。官房三间。书办房二间。巡拦房二间。炉神庙三间。土地庙一间。应如所请建造。一、需用器具什物。炉头匠作。力难自备。请先于工本银内垫给。于伊等火工钱内扣还。至鼓铸事关重大。须委令按察使总理。亦应如所请。从之。　　

○加赈江南凤阳、临淮、宿州、灵璧、虹县、怀远、寿州、凤台、定远、蒙城、霍邱、太和、颍上、亳州、阜阳、泗州、五河、盱眙、天长、等十九州县、暨凤阳、凤中、长淮、宿州、泗州、等五卫、水灾饥民。　　

○旌表守正被戕之河南省商邱县民赵生聘妻杨氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百七十六


大清高宗法天隆运至诚先觉体元立极敷文奋武孝慈神圣纯皇帝实录卷之一百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。十月。辛丑。月食。　　

○上诣畅春园、问皇太后安。　　

○上御洞明堂。勾到山东、山西、情实罪犯。停决山东斩犯二人。绞犯二人。山西绞犯二人。余九十七人。予勾。　　

○壬寅。上御洞明堂。勾到直隶情实罪犯。停决斩犯二人。绞犯七人。余一百二十二人。予勾。　　

○大学士等议覆、河南巡抚雅尔图奏称、嗣后赈济动用仓谷。应令该督抚、于收成后。察核各属粮价。与向日不甚相悬。即将应行买补缘由、价值数目、豫行题明。一面发帑采买。买竣、责成该督抚、出具印结保题。准予开销等语。查米粮价值。不时消长。未必尽如题明之数。臣等酌议、嗣后各省、于本境采买赈谷。令该督抚将买补缘由。及应动银款总数。先期题明。收成后、酌量采买。不必复将价值、临时题明立案。仍转饬各该上司、不时查察。买竣之日。俱令各属、造具按日采买价值清册。该督抚取具承办官。及各该上司印结。核实加结保题。以凭部核。倘有浮多。该督抚未经查出。仍驳令核实。另换册结保题。至准销粮价各属员内、有以侵冒事发者。该督抚与司道府各上司。一并参处。从之。　　

○以吏部右侍郎田懋、补原官。　　

○癸卯。上诣恩佑寺行礼。　　

○奉皇太后还宫。诣寿康宫、问皇太后安。　　

