<!-- { "loadSidebar": true } -->
○乙亥。谕军机大臣等、尤拔世奏、淮南历年提引银两。据商众呈请情愿公同完纳。按纲清缴一摺。固为通融归项起见。但一概摊派。其中不免尚有偏枯。情理未为允协。昨萨载来京。召见时、已令乘便传谕该盐政。计此次奏摺。萨载犹未到扬州。是以不能领会及此。此案若按旧日领引本商名下著追。势固有所难行。然近议公同按纲完缴。而竟不将当时领引承办、情形不同之处。悉心查核。酌量区分。又何以服众商之心。使知秉公之义。且商人等当日动用提引官银。或全系派办公中之事。此时原可无庸追论。至若洪充实、江广达、黄元德等。修理趣园、倚虹园、净香园、平山堂、观音山、九峰园等处。及与此类相似各工程。多系伊等自有之园亭。当其缮葺时。如果各出已赀。丝毫不支官项。则目今摊派通纲。伊等尚可对众商而无愧。若一切工作。悉皆取给公中。伊等因系经手之总商。遂得任意开销装饰。彼时既冒独力办差之名。滥膺恩赏。且以私家别业。藉口公事。糜帑增新。仍得据为己有。及至事已败露。所费之数。转令众商代为完缴。则是伊等耗官赀。饰私产。博恩荣。兼得数利。而现在应完款项。竟与未经入手私用之散商。一例均摊。漫无差别。公道安在。设伊等稍有人心。又复何以自问。何以对人耶。著传谕拔世。传集商人等、谕以此案糜帑欺公。高恒、普福、实为国法所不容。伊等因系高恒等纵容获罪。是以姑从宽宥。但身为商总。前此领引办工。既为各商主持其事。兼之异众受恩。光荣逾分。今虽因事觉褫革。而悔罪自赎。亦当具有同心。向后如能悔奋自新。或可冀恩邀格外量加。若当此完项输公之际。商总等仍思卸责众商。恬然不思激发。岂独天良丧尽。抑且不知善自为计。有是理乎。如此详悉开导。即令伊等各自认照从前所用分数。加增依限完缴。余外再令各商均派。则分股公明。众人自益心折。而办公亦为平允。并将现在如何通盘查办。分定完公数目。专摺奏闻　　

○实授索琳、为户部右侍郎　　

○以左副都御史黄登贤、为仓场侍郎　　

○以侍讲学士博卿额、为奉天府府尹。　　

○丙子。谕、据明德奏、广东解送滇省马匹之千总王定元、纵容兵丁赌博。失火烧毁马棚。及粮料、民房。又佐领六十七、纵容兵丁不住马棚。强占民房。失火延烧。并烧死马匹。均属不法。请旨革职审拟等语。各省派委解运马匹员弁。理应约束兵丁。毋任沿途滋事。乃该员弁等。竟敢有心纵令兵丁。肆行无忌。骩法扰民。非寻常约束不严可比。王定元、六十七、均著革职拏问。交该督严审治罪。至该兵丁等、辄敢于所过地方。纵赌缚人。占居民房。烧毁官物。实为不法之尤。非严加惩治。不足示儆。并著明德查审明确。按照军法从事。仍即速行奏闻　　

○又谕曰、明德奏、云南现在办理军需。请再拨银三百万两备用一摺。昨因彰宝奏称、江宁藩库、有历年积存银两。已谕令拨银二百万两解滇。著户部再于相近云南省分、应行解部款项内。酌拨银一百万两。即令派委妥员。迅速解往　　

○荆州将军永瑞、云南提督五福奏报、会同副都统雅郎阿、总兵永平、领兵至猛卯地方。于二月初二、三、四、等日。杀贼二百余名。及其骑马头人二名。余贼宵遁。因巡查打乐附近之猛混、猛海等处而回。得旨、虽属杀贼。并未擒一活口。一言亦未讯得。此何故也。又批、我兵究系多少。何人带兵杀入。何人较众奋勇击贼之处。何不明白具奏　　

○丁丑。上诣畅春园、问皇太后安　　

○遣官祭历代帝王庙　　

○谕、昨据明德奏、广东解马赴滇之千总王定元、佐领六十七、纵容兵丁。沿途滋事。已降旨将该员弁等、革职拏问。兵丁等、审明按照军法治罪。此项马匹。均由粤东起解。该省大吏。自应慎选妥员。责令管解。并严行饬谕。沿途加意照管。毋任稍有滋扰。今解员等、辄敢纵兵生事。种种肆行无忌。皆由该总督、将军、拣派不善。教诫不严所致。实难辞咎。李侍尧、增海、俱著交部严加议处　　

○吏部议、安徽巡抚冯钤、于知府史鲁璠、事后纠弹。冀掩袒庇。应照例革任。得旨、冯钤、著革任。　　

○旌表守正捐躯之江苏邳州民黄云妻顾氏　　

○戊寅。以故四川松茂道属松冈长官司衮却克嘉布子纳木耳甲、建昌道属黎溪州土千户自诚明子得道、休致贵州黎平府属亮寨司长官司龙绍俭子世勋、各袭职　　

○己卯。孝昭仁皇后忌辰。遣官祭景陵　　

○谕军机大臣等、崔应阶覆奏、台郡情形。并拣选赴滇水师兵丁一摺。内有补制军装帐房。分派管领起程之语。所奏皆属虚文。已于摺内批示。此项兵丁、挑赴云南备用。办理务得实际。如水师所用火罐火器。战船中制胜之具。前已传谕令其豫备带往。此外如藤牌刀械之类。有该兵丁平时应手习用者。亦当酌量随身携带。俾得各尽所长。至鸟枪火药等类。滇省军营。自己储备。毋庸远道赍持。徒滋跋涉。若军装不过饰观。而帐房锣锅等物。长途运载。更为累坠难行。遇有应行儹程之时。势必转增羁滞。此皆绿营沿习故套。崔应阶何不度事理之缓急。听从伊等。部署纷繁若此耶。又称、剿获台匪首级。兵役等有黄教亦被杀死一语。尤属绿营将弁等妄冀豫留地步其言全不可信黄教乃案内凶渠。该犯一日不获。此事一日不了若将领等心存畏难之见。遂抚拾风闻影响之谈。以为首恶已经被杀。为自欺欺人之计。殊不思根株未拔。萌檗旋滋。日后余烬复延。伊等能任其咎乎。著传谕崔应阶实力加紧督办。务令克日就擒。并将近日剿捕情形。即速据实具奏　　

○礼部尚书协理官学事务观保等奏、咸安宫官学教习邱学敏、怠惰旷功。请革退。其总裁等。应交部议。得旨、知道了。所有咸安宫稽查教习之张曾敞等、著交部察议。至观保、管理官学日久。并不实力整顿。以致教习人员。怠惰旷功若此。此次若非迈拉逊查出参奏。观保尚在睡梦中。观保。著交部严察议奏　　

○以头等侍卫瑚什、署正黄旗护军统领　　

○以署镶黄旗护军统领富椿、为正红旗护军统领。銮仪使觉罗瑺岱。署正蓝旗满洲副都统　　

○庚辰。上诣畅春园、问皇太后安　　

○谕闽海关税务。前以明福任内、有提后补前情弊。业经降旨鄂宁、令其彻底根查嗣经鄂宁奏、常在任内、亦有此事。复谕令一并讯究。今据常在奏到、据实检举一摺伊任内曾有将满关以后徵银、提后作前之事。常在接管榷务。既知该关向有那新补旧之弊当时并不查明具奏。且复通融踵办。何竟糊涂若此。看来此案。若非鄂宁查出参究。伊又调任绥远城。自揣离任在即。不能回护。亦必不肯据实陈奏。今见事难掩覆。始以一奏检举塞责。岂能逃朕洞鉴。常在、著交部严察议奏　　

○军机大臣等奏、此次大学士公傅恒前往云南。应运送冲天炮四位。其随带测量仪器官员。及造办处仪器二分。炮手四名。令同驰驿前往。所用炸药、令营造司派出工匠二名。随往修合。报闻　　

○兵部议、责打所属披甲致死之齐齐哈尔城正蓝旗佐领阿都沁、照例革职。得旨是。依议。阿都沁将披甲萨尔吉图、在伊家叠殴致毙。并非官司公所如法责打、邂逅致死者可比。乃倭升额率引从前佐领都楞之例。咨请部示。甚属朦混。著交部严察议奏。刑部堂司官、未经查明指驳。亦属不合。著一并交部察议　　

○赈恤盛京承德、辽阳、海城、广宁等、四州县乾隆三十三年分、水灾饥民。并蠲缓租赋有差　　

○辛巳。清明节。上诣安佑宫行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、前阅工部议覆护理河东总河印务兖沂曹道毛嘉梓、题销泇河厅属峄汛韩庄闸滚水坝工料银两一本。朕以此项工程。原系毛嘉梓兖属之事。乃于护印时急急题报。不无有心混弊。降旨令吴嗣爵据实查奏。今据奏到、此案历经部驳。自应确查删减。乃毛嘉梓并不加意详核。而承办挑河之已革知县许承苍、系该道属员。明系有心瞻徇。请革职究审。并自请交部严加议处等语。毛嘉梓、著革职并檄提原办挑河之已革知县许承苍、交与该署督、会同该抚审拟具奏、吴嗣爵既经据实参奏。著从宽免其交部　　

○又谕、前据阿里衮摺奏、海兰察等乘骑马匹。行至南底霸地方。计程不过五六日。即已疲乏。因降旨查询。今据阿里衮、阿桂、明德等覆奏、所有餧养马匹。为时已阅一年之久仅得膘三四分。不知伊等所司何事。实出情理之外。马匹为行军第一要务。全在先期悉心经理。加意餧养。务期一律膘壮。方可无误军行进剿之用。从前平定西陲时。黄廷桂在陕甘总督任内。一切军需筹画。备极精详。而于办马一事。经理尤能切中窾要。凡各处调赴马匹。节次经行之地。沿途皆豫备茭刍。如法饲秣。军营深为得济。是以黄廷桂于摧锋陷阵时。虽未身亲其事。而大臣为国殚心竭力。克佐成功。朕即格外加恩。优封伯爵。以示酬庸。彼时阿里衮、阿桂、皆习见熟闻。明德、又曾经共事。岂得竟诿为不知。乃阿里衮此次以兼理总督、赴滇已越年余。阿桂虽系续到。而身任总督。责无他诿。明德又由巡抚升授总督。经朕谕令专心督办。试问军储重务。孰有大于此者。乃伊等业不知殚心筹备。以致悠忽因循。至于发呲。犹不肯参奏不善饲马之劣员。若如伊等所办。即多费帑项。将来终归之于无可如何一言了事。是属何心。如以滇省草料等项。价值未免昂贵。原额买用不敷。即应据实奏请加增。军实所资。朕岂肯稍为靳惜。黄廷桂办理军需。所请加增。无不朝奏夕从。伊等岂昏愚忘之乎。何以愒日玩时诸事漫无措置。且并不一为亲身查验。以稽勤惰。岂国家军需正项。可一任官吏恣意开销。而行间要矛需。竟致不得实用。伊等尚得谓之有天良乎。阿里衮、阿桂、明德、俱著交军机大臣、会同该部严察议奏。现在所调马匹。陆续解送到滇。数月之间。即需用以进剿。若再如此贻误。所关匪细。伊等身家性命不足惜。而误国家大事。即子孙亦必受其殃勿谓朕不戒不教也　　

