<!-- { "loadSidebar": true } -->
○又谕、前经降旨。将直省军流人犯内、已过十年者。查明省释回籍。今自乾隆十一年查办之后。历时已久。各省到配人犯。所积渐多。自应再沛恩施。用昭矜恤。况近年以来。屡命将秋朝谳缓决至三次各犯。概予减等。而此项军流之犯。其从前情罪。本属稍轻。转未得仰邀旷典。亦殊可悯。著交各省督抚。查明各该地方从前军流人犯内。已过十年。安分守法。别无过犯者。分别咨部。照十一年之例核议。奏请省释。其有在配年久。自能谋生。不愿回籍者。仍听其自便　　

○命河南巡抚徐绩、来京候旨。以贵州布政使郑大进、为河南巡抚。甘肃按察使李本、为贵州布政使。服阕前任广东按察使谭尚忠、为甘肃按察使　　

○甲子。谕、朕于正月十八日启銮。恭谒泰东陵。行周年礼　　

○又谕、昨岁山东省七八月间。雨泽稀少。以致历城、章邱、济阳、邹平、齐东、临邑、堂邑、馆陶、莘县、冠县、青城、商河、蒲台、阳谷、寿张、朝城、观城、临清、邱县等十九州县、秋收兼少。嗣于九月底、得有雨泽。二麦半已补种。又降旨停买十九州、县、应补平粜仓谷。以平市价。并准于冬间、豫为出借仓谷。俾资接济。第念各该处秋收既歉。民气未舒。所有上年地丁尾欠。今春若照例催徵。闾阎力量。究恐不能宽裕。著加恩将此十九州、县、应徵钱粮。缓至麦熟后、再行徵收。俾歉区贫户。得缓追呼。共安乐利。该部即遵谕行　　

○又谕、上年河南省、秋雨未能一律普沾。而汲县、淇县、临漳、三处。秋收尤为歉薄。节经降旨、令该抚等。将各该县未完钱粮仓谷。缓至来春麦后徵收。并令汲县、临漳二县、无力购种之户。拨借耔种银两。以纾民力。第念偏灾穷户。力量究未能宽裕。该处地丁钱粮。若至麦后新旧并徵。贫农不无拮据。著加恩将上年汲、淇、临漳、三县、缓徵地丁银、四万四千余两。蠲免十分之四。俾节正供之有余。以资民食之不足。该部即遵谕行　　

○谕军机大臣等、今日国泰有六百里驰奏之摺。朕初以为必系拏获盐枭首犯孙二汉。及拆阅奏摺。则系奏报东省各属得雪分寸。殊为不晓事体。山左冬雪短少。朕深用轸怀。若果普得深透之雪。由四五百里驰奏。尚属相宜。然亦不应竟用六百里。骇人听闻。今所奏之雪。惟登、莱、各属。尚有八九寸。其济南各府属。仅得二三寸不等。而东昌、临清、止有一寸。并不成其为雪。何足为慰。国泰何冒昧若此。著传旨申饬。仍著董率所属。虔诚祈祷。期于春前甘雪渥沾。慰民徯望。如雪少之处。续得厚雪。再行由驿驰奏。将此由四百里传谕知之　　

○丁卯。享太庙。遣諴亲王弘畅、恭代行礼　　

○遣官祭太岁之神　　

○戊辰。世祖章皇帝忌辰。遣官祭孝陵　　

○谕曰、徐绩现在来京候旨。河南巡抚。已令郑大进补授。期未到任之前。巡抚印务。著荣柱暂行护理　　

○又谕、上年豫省秋雨未能普沾。二麦未能遍种。业经降旨、将收成歉薄之汲、淇、临漳等县。蠲免缓徵地丁银十分之四。俾贫民不致失所。第念该省、当青黄不接之时。市集粮价。未免昂贵。民食不无拮据。著照例将常平仓谷、减价平粜。并将临河三十六州、县、存仓蓟谷。各按州县大小。体察情形。尽数出借。以资接济。并著加恩、自本年秋收为始。分作三年、带徵还仓。庶闾閰生计。得以宽裕。荣柱现令护理抚篆。即著董率所属。实心妥办。以副朕轸念民依至意。该部即遵谕速行　　

○谕军机大臣曰、徐绩现令来京候旨。郑大进未到任之前。河南巡抚印务。已谕交荣柱暂行护理。该省去岁秋麦未得遍种。冬雪又未优沾。现在尚未普被渥雪。市集粮价。恐致渐昂。民食不无拮据。现已降旨、将常平仓谷、减价平粜。并令将存仓蓟粮出借。以期闾阎生计充裕。著传谕荣柱、董率所属。实心妥办。并体察民情。有应随时经理者。宜即实力筹画。据实奏闻。毋存五日京兆之见。将此由五百里谕令知之　　

○是日立春。以恭遇世祖章皇帝忌辰。顺天府遵旨、于次日黎明进土牛春山宝座　　

○是日起。上以祈谷于上帝。斋戒三日　　

○己巳。军机大臣等议覆、盛京将军宗室弘晌奏称、广宁一带新开、鹞鹰、二河。上年十一月奉旨查勘。恐下流漫溢。酌筹挑浚。并查可开荡田若干。桥路曾否岁修。今查该二河无下流之患。新开、已历四年。鹞鹰已历七年。应毋庸挑浚。附近荡田。除已开垦升科外。仍可开荡田三十八万二千余晌。惟地非甚腴。如有呈垦者。应请三年后升科。五年后丈量。至该处桥路。从前恃有生息一项。每年修补。嗣因此项归入查收案内。桥路停修。历无水患。惟四十一年、被巨流河涨冲。现据商贩捐修等语。均应如所奏。其新开、鹞鹰、二河。或遇雨水过大。涨冲桥路。应饬该将军等、随时妥办。从之　　

○又议覆、直隶总督周元理奏称、新移密云县驻防官兵住房。勘有行宫旁隙地一百八十丈。坐落城外。可四围另筑堡墙。与易州等处营房相等。惟需用木植。不下七八万件。请于热河围场山内。照数办运。应如所请。从之　　

○又议覆、成都将军明亮等奏称、前因雅州与南路打箭炉、木坪相近。奏请将省城提督、移驻雅州。今覆查该处。既非沿边扼要。又非适中控制。若将提督移驻。遇有应会议番民等事。往返多有不便。如径由省城办理。提督竟不与议。又非慎重边陲之道。臣等不敢拘泥前奏。徒事更张。请毋庸移驻。应如所请。从之　　

○庚午。上诣南郊斋宫斋宿　　

○辛未。祈谷于上帝。上亲诣行礼　　

