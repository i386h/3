<!-- { "loadSidebar": true } -->
○癸酉。谕军机大臣等、据尚安奏、广东外委一项。向例陆路食马粮一分。步粮一分。水师食步粮二分。今全行裁扣。每年赏给银十八两作为养廉未免少形拮据。从前造报时。未将实在情形。详晰声叙。殊属疎忽。请将陆路外委原食马粮一分。水师外委原食步粮一分。仍准支食。停其拔补新兵等语。已批交该部议奏矣。此等额设外委。于拔补后、与千把等一律办公。乃千把总等自议裁名粮之后。尚有赏给养廉、及支食俸薪马乾等项。而外委所得分例。较之马步兵支食粮饷转少。未免偏枯。但各省俱有外委。从前户兵两部定议时。自然画一办理。至所称广东省未将实在情形声叙之处。究系如何疎漏。致该省外委、所得分例不同。著户兵二部堂官、详查覆奏。再尚安此奏。将来若何另议。俾该弁等得以从容办公。不形竭蹷之处。并著传谕该堂官、详悉妥议具奏。尚安摺、并著钞寄阅看。寻奏、经制外委。本属兵丁。向例于原食粮饷外。加给步粮一分。户部议给养廉案内。祇就加给步粮。核计银米数目。改为养廉十八两。原不致办公竭蹷。乃该省督抚、未经详阅原奏。误将本身粮饷。一并裁除。遂致较步兵得项转少。今奏请仍行支给。正与原议相符。毋庸再议。至该抚从前造报。未经分晰。以致兵部无凭查核。既奏明更正。仍应扣出本身粮饷。毋庸添补实兵。并通行各省。有似此遗漏声叙者。查报画一办理。从之。　　

○是日、驻跸秋澜村行宫。　　

○甲戌。谕军机大臣等、据李世杰奏、呈进岳庙全图。并请颁发御制诗章一摺。内称御碑亭东一座。刊刻庚午年御制诗一章。此诗本有二首。未知该处所刻祇系一首。抑或碑阴亦刻有御诗之处。未经详查具奏。殊未明晰。著传谕李世杰、即将此碑摹搨一分呈览。至御碑亭西现立碑座。候朕颁发诗章。其碑身净堂。并著详细查明丈尺若干。一并覆奏。寻奏、恭查东首碑亭、刻诗一章。碑阴并未刻诗。西首碑亭所立碑、身高六尺七寸五分。宽二尺七寸五分。净堂高六尺五分。宽二尺五分。得旨、览。　　

○御制重新中岳庙告成诗曰。庚午禋回心每悬。嵩云南望德参天。卅年以久事宜作。此日维新理合然。庙镇中州崇莫并。殿临黄道正无偏。敬吟长律当碑泐。希佑黔黎惠泽宣。　　

○又谕、据富勒浑奏、浙江桐乡县纠众闹漕一案。当饬按察使督同该府、并檄饬嘉兴协副将、多派干弁兵役。上紧捕拏。并札知抚臣福崧、就近督同严究等语。此案前经福崧奏到、亲赴该县。拏获首要各犯一百余名。曾经降旨、令其严拏究办。尽法惩治。迄今已一月有余。何以尚未将审拟情形。缮摺具奏。浙省从前诸事废弛。各州县经徵漕米。百弊丛生。桐乡劣衿聚众喧闹。把持公事。最为地方之害。自应迅速严办。且首夥各犯。既已全获。自无难即行审拟完案。著传谕福崧、将此案要犯。速行定拟具奏。毋得稍事姑息。将此由四百里发往。并谕富勒浑知之。　　

○河南巡抚李世杰奏、豫省引河新筑南堤。须及时种柳。以资保护。沿堤每间五尺种一株。共十六万三千余株。其堤南隙地。人夫往来。不便栽种。俟来春补插。饬交厅弁、及地方官看守。得旨、好。实力妥为之。　　

○山东巡抚明兴奏、济宁州城东杨家坝、于乾隆二十二年、改坝为闸。平时收水归湖。水涨洩水入运。历年汕刷。根悬桩朽。蛰裂坍卸。应拆修。勘明原建金门口宽一丈四尺。两墙由身长三丈。高一丈四尺余寸。东岸雁翅、上下各二丈五尺。应接长上三丈、下五丈。西岸上下各长三丈。应接长上六丈五尺、下六丈。请动项兴修。报闻。　　

○是日、驻跸梁格庄行宫。　　

○乙亥。上谒泰陵。泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员、随行礼。　　

○谕曰、观音保、著来京。在散秩大臣上行走。黄大谟、俟有总兵缺出。另行补用。所有泰陵内务府总管、及泰宁镇总兵员缺。著緼布补授。　　

○又谕曰、户部议驳、永德徵收闽海关税银短少。例应赔补。不准分限完缴。自属照例办理。但永德摺内所称、前岁江浙两省。秋间遇有风潮。及上年四月台湾地方。猝遇飓风。各该处商船稀少。以致徵收亏短。查核情形。尚非捏饰。所有比较短少银三万一千三百九十六两有零。著永德赔补一半。按限完缴。其余一半。著加恩宽免。　　

○又谕曰、保泰、驻藏年满。庆麟、系巴禄之子。尚可造就。著前往更换。庆麟接奉此旨。即速来京请训。再行前往。保泰、俟庆麟到藏后来京。　　

○调广州副都统文常、为京口副都统。镶黄旗汉军副都统伯清额、为广州副都统。　　

○是日、驻跸秋澜村行宫。　　

○丙子。谕军机大臣等、吏部奏、宁夏府知府章铨、失察李天植承修渠工。折收料物。将该府议以降二级调用一摺。已依议行矣。此案洮河厅同知李天植。承修渠工。私将料物折收入已。该府章铨、近在同城。何致漫无闻见。非寻常错误可比。该督李侍尧上年参奏时。自应将该府一并附参。乃直至吏部咨取职名。始行开送。著传谕李侍尧、即将从前何以不行附参之处。明白回奏。寻奏、李天植玩误。渠工。系由章铨揭报。臣以该府初任。即能认真。是以未经附参。得旨、如此则可宽。但何未奏明。　　

○又谕、昨因查审锡林郭勒盟长所属台吉楚鲁木等、争占属人事件。降旨令巴图、由彼处会同赛音伯尔格图前往。伊等至该处审明事件时。巴图不必同赛音伯尔格图来京。于拜摺起程后。即由彼处回伊游牧办事。　　

○又谕、昨派庆麟赴藏更换保泰。并调文常补京口之缺。文常未到以前。著武德礼、前往京口暂署。庆麟、即来京请训。　　

○以武备院卿布彦达赉、为镶黄旗汉军副都统。　　

○旌表守正捐躯河南淇县民张英妻赵氏。西华县民田驴妻毕氏。　　

○是日、驻跸半壁店行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。二月。丁丑。谕军机大臣等、据徵瑞覆奏、筹办铜盐一摺。已批交该衙门议奏矣。内称范清济自办理铜盐、二十年之久。尚拖欠官项银一百二三十万两。且将范毓馪河东旧有盐池产业。变抵二十余万两外。实在抵销无几。查范清济、系范毓馪之侄。私心乐于官项不清。辗转藉延。据其盐产。其子范李、经管引地。克扣自肥。积有厚赀。今铜盐诸务。既已诿卸他人办理。岂可听营私误公之人。脱然事外。请将上年欠课银十一万二千余两。除引店存钱扣抵外。其余著落范李完纳等语。范清济办运铜盐以来。拖欠官项累累。该盐政极力催追。始终悬宕。不能依限完交。今不得已另觅妥商。代为承办。而伊子范李、经管一切。克扣自肥。殊属贪利误公。且从前范毓馪盐池产业。尽为范清济变抵官项。而现在范清济父子。转得坐拥厚赀。脱然事外。不足以昭情理之平。仍恐范清济不肯归还范毓馪原产。藉端延宕。著传谕农起、即查明范清济原籍自置产业。共有若干。除勒限拨还从前范毓馪原产外。其余量其赀本。酌令议罚若干。以为赔缴前欠之用。仍著农起悉心查明定夺具奏。所有徵瑞原摺、著钞寄农起阅看。将此由四百里发往。并谕徵瑞知之。　　

○江苏巡抚闵鹗元奏、上年歉收各属。粮价较昂。应分别减粜。请将每石米价一两七钱者、减一钱。八钱至二两者、减二钱。二两以外、减三钱。麦价一两四五钱、豆价一两二三钱、均减一钱。麦至一两六钱外、豆至一两四钱外、均减二钱。得旨、览。　　

○是日、驻跸黄新庄行宫。　　

○戊寅。月食。　　

○是日、驻跸潭柘岫云寺行宫。　　

○巳卯。谕、此次请轿校尉人等、著加恩各赏一月钱粮。　　

○是日、驻跸静宜园。至壬午皆如之。　　

○庚辰。春分。朝日于东郊。遣和郡王绵循行礼。　　

○遣官祭黑龙潭、昭灵沛泽龙王之神。玉泉山、惠济慈佑龙王之神。　　

○谕、昨刑部奏、殴伤亲母之张朝元一犯。按律问拟斩决一摺。已依议行矣。此等蔑伦逆犯。行同枭獍。该部于审明后、即应奏请正法。使悖逆伦理之人。知殴伤父母。即决不待时。庶足以示惩儆。乃刑部定拟摺内称、令伊母养伤平复。随提该犯严加审讯等语。在刑部之意。以为设或其母因伤身死。即当问拟凌迟。殊不知斩决凌迟。同为一死。该部拘泥律文。转令凶逆之徒。得稽显戮。而无知者。且以为未必即死。是不孝犯法者之无所儆畏。未始非此等迟回之见。妇寺之仁。有以酿成也。嗣后遇有子殴父母案件。无论伤之轻重。该部于审明后。即行奏请斩决。设或其亲因伤身死。自应将该犯锉尸示众。亦与凌迟等耳。著将此通谕内外问刑衙门。一体遵照。著为令。　　

○刑部奏、直隶南和县张魏氏、与魏贤生和奸。嗣因本夫休弃。立誓悔过。奸夫复往逼奸。即将奸夫殴死。该督依罪人不拒捕而擅杀律、拟以绞抵。查拒奸杀命之案。谋故斗殴。情节不同。此案原情定罪。应照擅杀罪人律、量减一等。改拟杖流。并请嗣后、凡有悔过拒绝有据者。均照此例办理。从之。　　

○加赈山东邹县、滕县、峄县、菏泽、单县、城武、曹县、定陶、钜野、济宁、金乡、鱼台、嘉祥、十三州县。济宁、临清、二卫。乾隆四十七年分、水灾饥民。　　

○赈恤两淮海州属板浦、中正、临兴、三场。乾隆四十七年分、水灾贫民。并缓徵灶欠银两。　　

○旌表守正捐躯河南林县民宋应子妻胡氏。　　

○辛巳。上御演武厅阅健锐营兵。　　

