<!-- { "loadSidebar": true } -->
○谕军机大臣等、据策楞奏、现在两处漫工告成。又值封印之期。恳请赴京陛见等语。两处漫工。已经同日合龙。虽大局已定。而善后之策。尚须相度妥办。庶可永庆安澜。前曾传谕舒赫德、刘统勋、令于南河事竣。即由河东直隶一路、查察河务。今舒赫德已别有差遣。策楞即会同刘统勋、应俟南河筹办善后事宜、妥协就绪。由河东直隶一带、查核河工。进京复命。不必以时届封印。亟亟来京也。可传谕刘统勋策楞知之。　　

○又谕曰、策楞等、奏报二闸漫口。于本月十二日卯时合龙。朕心深为欣慰。但前据策楞、尹继善、先后奏称、原估时漫口只深二丈有余。后因湖河两水、并发合流。愈刷愈深。至四丈六七不等。按其形势。施功匪易。今奏绩乃如此之速。伊等筹画办理。实合机宜。其如何减洩急溜、如何加镶桩埽之处。可传谕策楞等、令将前后酌办情形。详悉奏闻。寻奏、二闸漫口。与高邮湖鳅鱼港口相对。前因废埽横亘河中。湖河水、直注漫口。致口门刷深四丈余尺。尹继善到工。将鳅鱼港堵闭。尽拆废埽。减洩急溜。即于十二月初一日兴工。坝台加桩。初六日加镶。至十二丈河流南注。漫口平缓。臣等分守两坝。官兵分为两班。用大船兜缆加镶。每日两坝筑至三丈余尺。遂得迅速合龙。得旨、如此。则实系尹继善调度得宜。可嘉。朕于人之是非。从来功过不令相掩。　　

○以故一等公伊通阿弟伊松阿、二等子安崇阿子四保、二等子王淳子王条、三等男章武子玉保、各袭爵。　　

○头等顺义侯田国恩、三等男赵连璧、缘事削爵。以其弟田国荣、赵连彦、袭封。　　

○丁酉。上御乾清门听政。　　

○谕军机大臣等、开泰所奏蓝山县盘获面生乞人一案。据称、反覆研鞫。实非马朝柱等语。既非首逆要犯。何必急遽入告。乃查对报封。竟系每日限行六百里之件。似此昧于事理轻重。与驿递定例有违。甚属不合。著传旨申饬。　　

○改江西赣州府大济仓大使缺、为赣县县丞。兴安县县丞缺、为宁都县县丞。从总督鄂容安请也。　　

○移广西怀集县、武城乡巡检、驻凤凰观。永淳县、武罗乡巡检、驻甘棠墟。南里乡巡检、驻小黎墟。罗城县、莫离镇巡检、驻和睦墟。武缘县、高井寨巡检、驻罗墟。从巡抚李锡秦请也。　　

○以故一等子扬桑阿弟舒崇阿、袭爵。　　

○加赈江南淮安属板浦、徐渎、中正、莞渎、临洪、兴庄、泰州属庙湾、等七场。本年水灾灶户。并予缓徵。　　

○戊戌。谕军机大臣等、顾琮等奏称、祥符县卢家庄前。请建筑支河坝。荥泽、阳武、一带堤内。应行加筑土坝。并估挑引河等工。两摺皆属先事绸缪。豫为明岁之计。现在南河漫决处所。悉已合龙。刘统勋、策楞、将次来京。可俟伊等顺道前往豫省、会同查勘。熟筹妥酌。再行兴筑。如彼处情形。必须乘此冬令水弱。及时趱办。目下业已估计兴工。可即照所请。令其上紧办理。仍著刘统勋等于回京之便、赴彼详加审视。务使议建各工。悉协机宜。足收捍御之益。而无无益之作可耳。将此传谕顾琮、蒋炳、及刘统勋、策楞、等知之。令其彼此咨商。　　

○吏部议准、四川总督黄廷桂奏称、旧保县地方汉、番、及梭磨、大金川、等各土目。请归新设理番同知管辖。再旧保县城内汉民。满溪十寨熟番。及竹克基、松冈、小金川、沃日、等地方。并请归该同知兼辖。从之。　　

○贷直隶沧州严镇场、本年水灾灶户耔种。　　

○旌表守正捐躯之河南永宁县民王玉妻赵氏。　　

○己亥。谕、各省奏报关税盈余数目。较上届短少。部议俱交督抚查明情由。该督抚不过据监督、及管关委员所报、取结声明具覆。从未有察出侵蚀情节。据实查参者。章奏往返。竟成故套。甚属无谓。朕思关税时赢时绌。势所不免。若该监督等、无故短少。或任意侵肥。该督抚自应随时查察、奏闻治罪。如其果无情弊。何必重复声明。徒滋案牍。嗣后各省奏报关税盈余数目。该部核覆时。无庸复交督抚查奏。　　

○谕军机大臣等。从前哈密赛巴什达里雅、屯田。给令该处回子耕种。所收谷石。以四分交官。六分给与回子。今闻伊等生计稍艰。著加恩将每年耕种所获谷石。不必交官。全行赏给。　　

○以盛京兵部侍郎卞塔海。盛京户部侍郎德尔格、对调。　　

○庚子。上诣皇太后宫问安。　　

○谕军机大臣等、雅尔哈善奏。杭州驻防兵丁七达儿等、与民人翁岐周等。互殴一案。各省驻防。旗民皆同城居住。从未有争忿互殴之事。惟杭州近年屡经犯案。此风断不可长。旗民同为国家臣庶。各应安分守法。何致动辄相争。乃斗很成风。呼朋引类。隐分党羽。袒护助殴。此所关于风俗人心者甚大。非重加惩儆。无由力挽颓风。七达儿等一案。该抚仅拟照常办理。不足示惩著。将在场争殴人犯。不论旗民。按名拘提。研讯确实。俱行发往吉林乌拉当苦差。嗣后该处旗民互殴之案。无分曲直。俱著照此办理。并将此明切传谕。务令人人共晓。庶伊等知所畏惧。永息争端。各安本业。亦挽回风俗之一道也。　　

○又谕曰、永常奏称准夷贸易之期将届。请仍旧暂为官办。照例动帑豫备等语。看来可不必先期豫备。此时达瓦齐、与讷默库济尔噶尔、彼此构兵。应无暇计及贸易。但夷人有利必趋。或仍循往例、遣使前来哈密。亦未可定。可传谕永常、令其即行却回。并晓以从前加恩噶尔丹策零、是以准其按年贸易。嗣策妄多尔济那木扎勒、暨喇嘛达尔扎、乃噶尔丹策零之子。今达瓦齐非其族类。且由弑夺而得。又并未遣使请安。何得仍循往例。况近日玛木特、前来北路。阑入边卡。继复畏惧逃回。现在遣人前往究问。若达瓦齐知犯界非理。缚献自赎。并遣使奏明。或可仍准贸易。此时不当遽许。如来使不肯即回。宛转求请。即应剀切晓谕。俾知恩不可以幸邀。倘在边生事。即与贼人犯境无异。自当相机擒捕。不得听其猖獗。著传谕永常、妥协办理。务合机宜可也。　　

○兵部等部议准、河南巡抚蒋炳奏称、襄城营守备、准部议改汝宁营守备、移驻商城。并新设商城县牛食畈巡检、外委。罗山县大胜关巡检。请各铸给印记。牛食畈至水东寨、八堡。大胜关、自仙花店至九里关十三约。悉归该巡检管辖。设皂隶二名。弓兵八名。由该县民壮内拨隶。商城守备、大胜关巡检、衙署。动项兴修。牛食畈巡检、外委、现议租住民房。不必设署。租费于公费银内支给。均应如所请。从之。　　

○又议准、四川总督黄廷桂、疏陈杂谷脑善后事宜。一、移驻官兵。查威茂副将、辖十三土目。额设官兵一千二百余员名。驻茂州。今杂谷改土归流。梭卓、松冈、大小金川、沃日、等处。接连旧保。请将副将、并左营中军都司、移驻旧保弹压。茂州增设都司一员。于协标原额官兵内。拨经制千总一员。把总三员。马步兵四百名。外委千把三员。余官兵八百员名。应派经制千总一员。把总二员。马步兵三百名。外委千把三员。归右营都司。驻杂谷。余官兵五百员名。应随副将、并左营中军都司、移旧保。一、分驻弁兵。查杂谷官兵三百余员名内。拨把总二员。分驻维关、卜头。外委一员。住丹占木。杂谷留都司一员。千总一员。马步兵各按营分拨。茂州官兵四百余员名内。千总一员。驻保县。把总三员。分驻汶川、茶关、通化。马步兵亦各按营分拨。新移威茂副将、改维州副将。茂州新设都司、改茂州营。仍归维州协管辖。均给关防。一、移贮仓粮。查泸宁营、原贮米二千石。裁移官兵后。止存官兵三百余员名。请以五百石、归并冕宁县存贮。备该营之用。以一千五百石、改贮理番同知。资兵民之用。杂谷、保县、现存剩军米杂粮。足敷存贮。估建仓房、并斗级书役、应需银两。统于泸宁厅、裁剩铺司工食内拨给。一、安设文员。查理番同知、驻劄旧保。催徵夷赋。听断词讼。应需通事、译字、各一名。工食、请于嘉定、宁远、雅州、叙州、四府通判衙役内裁给。顺庆府司狱、裁改理番同知照磨。原设门皂各一名。不敷差遣。请于松潘、打箭炉、叙永、照磨内裁拨。一、修葺衙署营房。查旧保移驻副将、有都司衙署可改。都司、有千总衙署可改。千总衙署、并存城兵营房、有旧基可修。分驻兵营房、应估造。均动项兴修。一、严禁汉奸。查杂谷番民错处。外商贸易。令向本地方官领照。至旧保、赴理番同知衙门缴换汉夷印票。到杂谷、送都司验准货买。货完、带原照层次缴销。并令各衙门按次知会。均应如所请。从之。　　

○以盛京工部侍郎吴拜、盛京刑部侍郎苏章阿、对调。　　

○以广东右翼兵官毕映、为銮仪使。　　

○旌表守正捐躯之直隶蔚州民武兴妻周氏。　　

○辛丑。上诣皇太后宫问安。　　

○谕军机大臣等、昨因永常奏请豫备准夷贸易一事。已降旨传谕。不必豫备。但现在北路情形。永常未能稔悉。可将成衮扎布前后奏到诸摺。及所降谕旨。一并钞寄、令其阅看。此时达瓦齐、文与讷默库济尔噶尔、争持未决。现又因车凌等投诚。玛木特追截擅入边卡。正在究问。断不应准其照常贸易。若系遣使请安奏事。自不妨令其来京。计彼中即有人来。亦必须明岁春夏间。倘有夷人到哈。即令通事向夷使云。汝等如系请安奏事之人。即准入京。并传谕正欲诘问北路犯卡情事。汝等若系照常贸易之人。则达瓦齐构衅自立。并未奏准。况玛特犯我边界情由。现在究问。应俟查问明白。达瓦齐、遣使奏恳之时。再行酌量加恩。此时未便代为渎奏等语。谕令回巢。彼若宛转恳求。亦当谆切晓谕。即交易夷商等、俱应令之共晓。俾知从前贸易。本是加恩。并非需用伊等货物。以杜其冀幸之心。倘或强入边圉生事。即遵照前旨。相机办理。此中轻重缓急机宜。恐非王进泰、冶大雄等、所能体会。可令永常审时度势。悉心筹酌。明年约计贸易夷人应到之时。不妨借巡边为名。先期前往哈密。更可就近随宜妥办。　　

