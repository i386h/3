<!-- { "loadSidebar": true } -->
○川陕总督张广泗奏覆金川善后事宜。查大金川介众土司之中。若照滇黔改土归流。非多增兵不可。若仿古州招集汉民。安设屯卫。其地并无尺寸水田。所种青稞荍豆。仅供番民糊口。且山高沟深。陡岭斜坡。汉民亦断不能承种。所以请设喇嘛化导。及招内地番民领种此地。查贼众不过五六千户。而人多贫窘。因地狭故。若招集内地番民。宽授以地。大约可供三千户。逆酋岁收属番田赋颇重。若令内地番种。量减其则。以供喇嘛香火。谅必有余查川西汶川、保县、一带所属番民。衣食性情无异。兼有勇于战斗者。若选精壮无田土者。分授以地。仿古州屯卫之意。设立屯长。约束训练。必感激踊跃。较之招集汉民。风土相习。强弱回异。较之现在所调土兵。其心之向背。又各不同。此番屯胜于汉屯也。至所设喇嘛。祗可令专司化导。一切仍责成留护之文武大员。请即以原议分居险要之千把。兼管卫弁之事。而以附近所设番屯。责令约束训练。归留驻之副参统辖。至选择喇嘛。应遵廷议、就近于西藏选择。不必派司员同往。但川省只派丞倅等官。不足弹压。应于松茂、建昌、二道内。酌派一员。加以兵备职衔。与留驻之副参同住。再查打箭炉在成都西南千余里。设阜和一营。除分汛外。在城官兵。不过二三百名。自打箭炉出口。由里塘至巴塘。一千二三百里。皆土司地方。虽川省所属。并未设营汛流官。由巴塘至藏、又几四千里。皆隶西藏达赖喇嘛、及札雅槎木多呼土克图所属。雪山层叠。道路险远。向无建置。无可抽拨。全局经久之图。惟使内地乂安。则远夷自服。故臣谓打箭炉乃西域之门户。不可不添兵防范也。至维州关、在成都西不过四百余里。乃自古番汉交界。明末始为杂谷土司所夺。维州一失。汶川、保县一带藩篱尽彻。而松潘孤悬一隅。倘此一带番夷不靖。则松潘隔截在外。故臣欲乘此兵威。即据守此关。添兵防范。此亦川省大势所关。必应办理之事。但两处添兵。少则不足防范。多则不免糜帑。拟将泰宁协移驻打箭炉。威茂协移驻维州关。俟金川事定。亲往阅视定议。至于战碉。实为贼番负固之资。缘山土浮松。石碎成块。处处皆然。就近垒砌。小者数日。大者兼旬。费不过数金及数十金。势难永禁。惟在振我军威。使其碉不足恃。得旨。候旨行。　　

○又奏。各路驻守情形。自张兴陷后。逆贼时至各营侵扰。且大言恐吓。冀官兵暂退。复修碉寨。臣预饬各路。踞守要隘。仍乘隙攻击。惟将零星小营暂并。以防豕突。兼保粮运。令兵稍息。俟续调兵齐进攻。一月以来。固守无事。惟据驻党坝之松潘镇总兵宋宗璋禀报、用大炮攻木耳金冈贼碉。于十二月二十四日。始将贼大战碉、并西北耳碉、打成石堆。贼又于碉外砌石卡。掘土穴。潜入穴内。用枪炮拒敌。我兵日用大炮攻击。贼死甚多。又据驻卡撒之建昌镇总兵许应虎、贵州副将高宗瑾禀报、逆酉屡遣头人至营外喊叫。以投诚为名。求将卡撒大营。彻至邦噶。于正月二十一日。有莎罗奔用事头人生噶尔结等。带贼番千余逼营。高宗瑾诱生噶尔结至营。一面擒拏。一面枪炮齐发。打死头目一名。贼番数十名。始各奔窜。乘夜于营盘左沟修砌碉卡。图攻我营。我兵于二月初二日。分三路抄击。杀贼十余人。贼方退入深沟而去。又据驻丹噶山之重庆镇总兵马良柱、陕西督标游击王世泰等禀报、自河西马邦张兴营盘陷后。所有河东曾达驻守之参将郎建业、署游击潘文郁营盘。皆失对岸犄角之势。贼可水路来侵。江岸有一小碉。名为噶固。原派孙克宗土兵八十余名。在内踞守。正月初二日。贼番五六百众来攻。该镇将派兵往援。未能击退。至初七日。守碉土兵。与贼讲和。开碉随贼渡河而去。郎建业与督标游击孟臣、原带汉土兵七百名。驻营曾达沟岸。山梁上。又有守备徐克猷、带兵三百余名驻守。乃于正月初十日二更。贼番四五百人。夺卡七处。十一日。马良柱等发兵应援。孟臣亦亲带兵出营杀贼。皆不能击退。孟臣即于是日阵亡。马良柱等不思努力救援。先于十一日晚。令潘文郁将营盘彻赴丹噶。又密饬徐克猷于十二日晚。潜至郎建业营。令俟徐克猷到时。同彻赴丹噶山。合营固守。乃郎建业见贼众忝至二千余人。遂不候徐克猷。于十二日已刻。将营彻赴丹噶。致将徐克猷隔截。幸该备熟悉路径。于十三日带兵翻越雪山。贼人尾追。且击且退。于二十日始彻至巴底。臣查曾达、乃新抚番民克州九寨之门户。为丹噶山粮运要路。于正月十四日。饬马良柱王世泰等督率攻剿。击退贼番。然后缓彻至克州九寨之后。于纳贝山一带驻劄。计所退约三十余里。待大兵到日再进。不意马良柱等于十六日夜。率五千余众。尽彻至纳贝山下之喇布碉寨内居住。臣闻报严饬。始派汉土兵据守纳贝山。而自求退驻于孙克宗碉寨。该镇将等。连次惶遽彻营。军装炮位多失。容细查参奏。再自贼内脱回被掳土兵、及贼酋差来奸细查获自首者。共三百余人。佥称自张兴失陷后。所得军械辎重。众贼瓜分。皆欢跃大言。谓官兵计日可退。其属番则更愁惧。谓如此获罪。断无再准投诚之理。大金川精壮贼番。原不过七八千人。进剿以来。死已少半。现不过四千余人。日食不继。倘四五月间。正当刈麦时。官兵大至。则死无噍类。其实在情形如此。得旨、另有旨谕。　　

○又遵旨查奏、庆复等奏里塘土司安本、不能约束番众。原属实情。但因其无能。所以不敢纵肆。至于夹坝频仍。因里塘为进藏大道。山径纷错。瞻对瓦述等处贼番。时出劫掳。安本不能防御。非纵其本属番民。肆行夹坝也。若责以流官疏防溺职之例。安本降革奚辞。但口外土司。不法者甚多。且用兵瞻对。将大为夹坝之四郎俄木丁、杀兄拟罪之监犯革松结、皆赦罪授为土官。而独将懦弱无能之安本、由正降副。以明正司头目汪结、遽授为正土司。反踞安本之上。以此里塘番众不服。有赴藏具呈之事。继经庆复咨移抚提。严切晓谕。并遣游击罗于朝、保怀智等。以办理善后为名。带兵弹压。又经巴塘土司扎什明楚曲为劝导。方始宁怗。而汪结颇有小才。兼饶于赀。不惜倾囊给赏番民。喇嘛多有赠给。暂获相安。嗣带领土兵出师金川。留妻子居里塘。派番民修盖衙门。人心颇不悦。尚无别项滋事。统俟大金川事竣。请旨定夺。至臣愚昧。屡经料敌不中。何敢复陈告捷之期。但以理势揆度。夏秋之间。定期竣事。得旨。览奏俱悉。用兵之道。岂可计期成功。若能速奏捷音固佳。否则持以永久。以国家全胜之势。小丑何能久逃斧钺哉。　　

○又奏覆、奉旨密查班滚果否烧毙。于上年八月内。询瓦寺土兵昔什绰等。略得踪迹。继遣喇嘛雍中班吉前往瞻对。亲见班滚而回。方知实未烧毙。彼时臣尚未敢宣露。迨经土司康朱、控班滚夥同四朗攻夺伊地。赴文武各衙门请救。其事彰著。委员往查。始知班滚安踞如郎。并不畏人知觉。且日与附近土司如叠尔格、霍尔甘孜、章谷、孔撒、麻书、朱窝等。往来赠遗不绝。查此一带土司。皆上年从征瞻对者。今复与班滚往来。非尽反而从寇也。盖番夷邻近。天朝徵兵。则奉调从军。事竣兵退。有私讎者仍为讎敌。无讎怨者仍归于好。夷俗如此。汪结与班滚向无讎怨。其与班滚往来。彼自以为无罪。未尝隐讳。今班滚经人告发。若臣见汪结而并不问及。必反生疑惧。是以乘其因事来营。阳为诘责。正所以安其心。至汪结供词。渗漏处甚多。因现无可质证。是以未加穷诘。而阳许以将功赎罪。其所供哄班滚离了巢穴。容易擒拏等语。今已数月。班滚尚在如郎。诚属诳语。但数月来。班滚亦不复出外滋事。则又汪结潜通消息。暂为安顿之力也。至臣前奏谓汪结似非大奸宄者。缘询以办理瞻对始末。始知庆复委汪结、令其化谕俄木丁彻守如郎桥。并擒献班滚二事。班滚虽纵逃。而如郎实已彻守。官兵得以渡河。班滚之巢穴已失。不难跟踪追捕。不意兵既渡河。仅焚泥日一寨。捏称班滚烧毙。遽行彻兵告捷。此非汪结之所能主。且烧毙班滚亦非出自汪结之口。惟是先纵班滚而后献如郎。若俄木丁不与班滚及众头人说明。令其暂避。俄木丁一人之力。必不能彻守如郎。令官兵渡河。此事可瞒庆复、李质粹。必不能瞒汪结。然必获俄木丁。方足定汪结之罪。至于汪结说降绰斯甲与大金川。因见川省向来用兵。皆系招抚了事。意欲立功请赏。又可结好同类。若立意收罗众土司。以为将来羽翼。力尚未能。亦毫无形迹。故臣谓汪结尚非大奸宄也。至其以臣不允大金川逆酋投诚为是。以绰斯甲土司为不可深信。又言当诱擒班滚以赎前愆。倘不能擒。应俟大金川事竣。再候发兵擒剿。现川省员弁内。无一人肯作此想者。故谓汪结乃土司中之杰出。但其果否出自诚心。当留意体察。至瞻对一案。其罪在于兵过如郎。围攻泥日之后。明知班滚烧毙无据。而捏称火光中遥见悬缢三人。班滚、俄木劳丁、姜错太、皆已烧毙。遽行彻兵告捷。以致班滚等兔脱。又奉旨允行善后事宜。全未办理。以致班滚、姜错太等得复归故巢。益加守御。此皆总统大员庆复、李质粹、及各路统领袁土弼、宋宗璋、马良柱、数人之罪。以下将备人等。事非专主。情罪原轻。是以自康朱控告班滚之后。各官闻知。但虑将来复令进剿。并无心怀疑惧之人。惟游击王世泰、罗于朝、二人。系庆复委令带兵、协同汪结、俄木丁、办理暗渡如郎、擒献班滚之事。稍怀疑虑。而皆有词推诿。宋宗璋既商同李质粹捏报。委办善后事宜。又全属粉饰。情罪较重。自进剿大金川以来。驻营党坝。虽未能实力奋往。而在事日久。熟悉情形。若续调大兵到日。佐以勇猛之将。可望成功。至汪结所供班滚实未烧死、曾屡禀宋宗璋之处。因宋宗璋所驻党坝。去臣营甚远。若以文札询问。彼必不敢承认。容俟大兵前进日面询。马良柱进攻瞻对。颇有勤劳。而捏报罪亦匪轻。此次征剿大金川。初进兵时。救援沃日。克复徐克宗。劳绩颇著。迨顿兵丹噶。一筹莫展。今彻驻纳贝山。多有疏虞。且年老不堪倚任。应俟大兵到齐。遵旨以任举代之。仍请暂留军前。效力赎罪。得旨。所奏详明。亦公当。知道了。　　

