<!-- { "loadSidebar": true } -->
○谕、据永庆等奏、协领扎明阿因病休致一摺。内称将扎明阿履历。造具清汉册。咨送兵部等语。履历册内字数无多。即书写清字咨部。自无不识之理。现因各省驻防满洲。渐染汉习。正当整顿之时。似此无关紧要档册。若兼写汉字。日久尤易染成汉人习气。各省将军、大臣等。嗣后此等事件。祇造清字册。不必兼书汉字。　　

○又谕、据明亮等奏称、本年齐齐哈尔、黑龙江、墨尔根城、三处田禾被淹。查明官庄所欠粮数。请免补纳等语。著加恩将此三处未完粮一万九千三百余石。免其补纳。以示朕轸恤旗仆至意。　　

○谕军机大臣曰、永庆奏、陆地私铸。易于败露。若于水面舟次。乘便私铸。在长江一带宽阔僻静之处。抛锚停泊。倘遇官船巡缉。或将私铸什物。抛沉水内。难于搜获。请严饬地方官员。将一应船只。编号烙印。各给执照。注明船户姓名。以凭稽查等语。长江大湖。水面辽阔。其中洲滩＜氵义＞港。人烟稀少之处。奸徒等驾驶船只。藏匿其中。私铸为匪。在所难免。不可不一体稽查。但如永庆所奏。将一应船只编号烙印。则私铸之弊未除。而吏胥人等。纷纷藉端婪索。更恐百弊丛生。不胜扰累。云、贵、四川、为小钱之薮。私贩沿江而下。必经由湖广两江地方。此外如洞庭、鄱阳、太湖等处。水面宽广。亦易藏奸。著传谕各该督抚。止须严饬沿江滨湖文武员弁。留心巡查。一有私铸私贩匪徒。立即严拏究治。不得任令胥役人等。借端滋扰。方为妥善。　　

○己酉。谕军机大臣等、据徵瑞奏、天津西沽至浦口。叠道桥梁。全行修整。行旅无滞。二十日飘雨数点。午后即晴。与修垫之道路。涸出之地亩。毫无妨碍等语。览奏稍慰。前据梁肯堂奏、景州等处积水。消去十之七八。现在多方宣洩。随涸随垫。虽自该处至良乡一带。道路不至阻滞。但河间天津一带。积水本未全消。而本月初间。又因正定地方阴雨。滹沱河微涨。以致下游之献县。水势骤增。现在时届秋末。转瞬冬初。正当潦尽潭清之候。想该处积水。自可渐次消涸。献县一带。系属通衢孔道。闻该处现在道路虽已涸出。止可乘骑行走。车辆仍不能通行无滞。于行旅究多未便。梁肯堂前已降旨令其来京。所有筹办疏消事宜。现有所派道员方受畴、丁溎蓥等。在彼照料。尽可交伊等妥办。赶紧疏消。自可不致有误。至徵瑞摺内称、将北仓月堤加筑坚固。以保仓储村庄。所办尚好。但天津西沽至浦口一带。道路虽已修整。而积水尚未全消。并著该盐政、赶紧设法疏导。务将该处涸出地方。道路一律修整。俾行旅车辆。可以无阻后。即行来京复命。亦不必急于瞻觐。以致办理草率也。将此各谕令知之。　　

○又谕、前将富纲调任两江总督。因该督到任尚需时日。特命苏凌阿驰往署理督篆。两江地方辽阔。事务繁多。富纲才具未能开展。是否堪胜此任。尚须察看。前据富纲奏请陛见。已准其来京。如察其能胜两江总督之任。再令前往任事。书麟在江南。惟自善而已。一切政移。不无废弛。苏凌阿老成历练。朕意原欲即将苏凌阿补授此缺。但念其年届八十。而刑部亦属紧要。是以祇令署篆。计富纲来京。尚须耽搁时日。苏凌阿惟当仰体朕怀。将查办私铸小钱、及一切河工事宜。认真经理。以重地方。详定章程。交富纲妥办。不可存五日京兆之见。诸事转候新任到彼。致负委任。将此谕令知之。　　

○又谕曰、毕沅奏审讯陈光玉供情一摺。总不明白。昨据福宁奏、来凤县又有夺犯殴差之事。已谕令该督亲赴该处。督缉此事。福宁于途次接该镇禀报。业经奏到。何以本日毕沅摺内。竟未提及。殊不可解。又据穆和蔺奏、遵旨提讯谢添绣、陈金玉一摺。朱红桃姓名住址。据谢添绣供、得自陈金玉告知。穆和蔺获犯后。自应一面具奏。一面咨提陈金玉、与现获之朱洪道质讯。乃摺内竟不言及。直待朕降旨训饬。始称如寐初觉。而于曹法鲁等二十三犯。又不讯明速奏。毕沅、穆和蔺、俱著传旨严行申饬。又据富纲奏、抵黔交印起程一摺。内称老鸦窝一带。山险箐深。易于藏匪。必须设法严防。与冯光熊筹商。俟川省审明定案后。再行妥定章程等语。所奏亦不明白。富纲著遵前旨即行来京陛见。所有私铸一案。著交与福康安专办。俟办理此案完竣。即由彼速赴云南。以便将钱法诸务。亟加整顿。至邪教一案。现在福宁已抵楚接印。灾务一切。有惠龄办理。毕沅于邪教一案。所办总不妥协。在彼亦属无益。著传谕该抚、接奉此旨。即速赴山东新任。将此各谕令知之。　　

○庚戌。上诣大高殿、寿皇殿行礼。　　

○还宫。　　

○辛亥。孝慈高皇后忌辰。遣官祭福陵。　　

○谕、前因山东临清馆陶等州县。漳卫二河水涨。以致村庄多有被淹。业经叠降恩旨。加两倍赏恤。并将被水之处应徵秋粮。概行豁免。其余未经被水村庄。秋禾虽属有收。所有应徵银粮。本应按期徵收。第念各该处虽未被水。而今年春间雨泽短少。麦收歉薄。现又毗连灾地。民力究未能充裕。著再加恩。将临清、武城、馆陶、夏津、冠县、邱县、德州、恩县、并临清、德州、二卫毗连灾区。未经被水地方。应徵新旧各项银谷漕米。俱缓至乾隆六十年。照例徵收。用纾民力。以示朕轸念穷黎。恩加无已至意。　　

○谕军机大臣曰、管干珍奏、河南漕粮。向用山东临清等帮军船协运。今豫省新漕米豆。分别豁免缓徵。各帮船只。现在卫河停泊。无庸挽运。而山东新漕。又例赴天津。雇用官拨装运。请即将此项减运豫粮军船。受雇筹运等语。豫省漕粮既己停运。空出船只。例应给予苫盖银两。而山东新漕。又须赴天津。雇用官设拨船。未免多此一番周折。今管干珍奏请将减运军船。就近受雇。所有往来直省费用。及应发苫盖银两。均可节省。而天津例应拆造之拨船。又可及早兴工。豫备东省新漕起拨。可谓一举两得。著传谕梁肯堂、江兰、即将管干珍所奏。熟商妥办。以期速漕利运。　　

○又谕曰、福康安奏拏解邪教要犯、严切审讯一摺。已于摺内批示。据称现在研讯韩陇供称、所得灵文经咒。曾向萧贵问过。据称系伊师樊学鸣传授。樊学鸣之师是张志坤。张志坤之师是齐林、即漆林。齐林之师是宋之钦。宋之钦之师是萧姓。不记得名字。在湖北河南交界地方居住。萧姓之师是李三。又说现在弥勒佛转世。生在河南邓州雷音寺旁之刘文溥家。名叫刘卯。这李三是刘文溥妻舅。伊子名叫李喜狗儿、也在刘家抚养。李三现替刘卯家管事等语。此案邪教。现据韩陇供出。系从李三递相传授。而李三为刘文溥妻舅。该犯住居河南邓州雷音寺旁。李三之师萧姓。亦在湖北河南交界地方居往。看来李三、刘文溥、自系首先倡教之人。而邓州与襄阳接壤。其教总在河南。湖北一带。现已据韩陇供明住址。自应迅速查拏。切实根究。且刘文溥养子李喜狗儿、前已据湖北省拏获向其严切诘讯。无难得实。李三等业据福康安开明住址。飞咨豫省。逐细搜缉。穆和蔺务须督饬所属。迅速严拏务获。但邓州、襄阳、地方交错。恐穆和蔺办理。有未能周到之处。并著福宁、帮同穆和蔺、一体饬属搜查。以期即时弋获。又韩陇供出之递相传教各犯。除齐林、宋之钦、已据湖北拏获外。其张志坤、及萧姓二犯。并福康安夹片所称、谢添朋供出之丁文材、龙登虎、胡老五、胡安国、王应琥等。据称俱系薛掌柜以下递相传教之人。并著福宁等、一并查拏。归案审办。再前据福宁奏、来凤县夺犯殴差之犯。已获二名。尚有逸犯六名未获。福宁现已亲往督缉。并著该督严密查拏。速获严办。毋任一名漏网。至此案福康安等初次奏到时。阅其情节较重。今陕西湖北等省。先后获犯讯供。祇系为骗钱惑众起见。尚非重大之案。现已交福宁承总办理。无难速行办结。福康安此时如已赴襄阳。即将案内紧要情节。告知福宁。自更易于查办。若尚在重庆。即无庸再赴襄阳。竟当遵照节降谕旨。于办理私铸事竣。速赴云南。查办小钱为要。将此由五百里各传谕知之。　　

○壬子。谕曰、工部赔建硝磺库座。除用过工料外。节省银九百七十七两四钱零。奏请交纳节慎库应用。殊属见小。工部堂官著饬行。分赔并非公项。所有节省余银。当各按原赔之数。分别给还。　　

○又谕、安徽省太平泾县交界处所。添建营房。办理迟延一事。前据周樽奏到、业将承办各员。及历任督抚。一并交部议处矣。本日又据苏凌阿奏、此项营房。虽查明因山僻地方。难觅平正基地。呈报有案。但究属迟延。应将各职名咨部议处等语。该处营房。于五十三年奏准添建。何以藉词觅地。迟至六七年之久。始行兴造。实属不成事体。所有承办各员。及历任督抚。除已交部分别议处外。并将此项修建营房工费银两。著落分赔。以示惩儆。　　

○谕军机大臣曰、本日据梁肯堂奏、献县疏消积水一摺。内称现在督同清河道方受畴、分驻单桥向水沟一带。董率各员。挑挖沟渠支河三道。均一律疏通。水势已归入正河。涸出道路。亦已抢垫平坦。低洼处所。一俟全涸。即可接续填垫等语。梁肯堂现因勘办工程。并有前赴通州会勘事务。献县一带应办事宜。不能兼顾。方受畴素属能事。经该督派办疏消事宜。尚属妥协。现在献县一带。道路虽己修垫。而低洼处所。积水尚未全消。即著责成该道一手经理。道员虽无奏事之责。但如派送堪布喇嘛进京等事。俱准自行陈奏。所有献县一带疏消积水事宜。著方受畴认真妥办。务使涸出道路。一律修整平垫。行旅得以通行无滞。方为妥善。并著该道、将现在该处积水是否全行消涸。道路曾否垫平。车辆是否可以通行之处。即自行具摺陈奏。以慰悬注。将此传谕知之。　　

