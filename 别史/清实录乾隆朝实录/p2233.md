<!-- { "loadSidebar": true } -->
○庚子。谕军机大臣等、据文绶奏、筹补仓储。请及时采买米三十万石。以备接济军需一摺。今岁川省夏秋两熟。俱获丰登。各州县动缺仓粮。乘时采买。自属应办之事。前于七月内。召见周煌。据奏、蜀中素称产米之区。每遇丰年。下游省分。皆取资川米。商贩搬运甚多。似应量为禁制等语。朕彼时以外省贩运米粮。裒益盈虚。原所不禁。自不便仅为一省闾阎口食计。稍存遏籴之见。今思湖广、江西、江南、各省。本年一律丰收。是处米粮充足。不复仰给于蜀米。无庸商舶流通。况西南两路。现俱购办军糈。而各州县又须采买至三十万石。若再听商贩搬运外出。恐本地市侩。藉以居奇增价。于民食致有妨碍。是就现在情形而计。不可不为川省留其有余。著传谕文绶、留心体察。于夔州、汉中、等处。豫为禁约。毋令商运贩载外省牟利。期于川省民用军粮。均有裨益。仍将作何办理之处。附便奏闻。寻奏、奉谕已分饬成都、嘉定、雅州、叙州、潼川、顺庆、各府。眉、资、卭、泸各州。凡近水次处。严禁商贩。毋许透漏。至汉中产米本多。向不借资川省。惟川东与楚省。一水可通。商贩络绎。第查重、夔、两府。及酉阳忠州、石砫、等处。距省窎远。为派买军糈所不及。该处产米甚多。仓贮易于买补。现新谷登场。农民出售度用。恐概行禁止。不无谷贱之弊。且下游江、楚、等省。同属丰收。取资有限。时价不致骤昂。请暂听流通。以为民便。报闻　　

○是日、驻跸中关行宫　　

○辛丑。上诣皇太后行宫问安　　

○长芦盐政西宁疏报、乾隆三十六年分、灶户开垦滩地七十四亩有奇。　　

○贵州巡抚觉罗图思德疏报、乾隆三十六年分、开垦广顺、麻哈、普安、瓮安、天柱、五州县。额外荒田五十三亩有奇　　

○铸给伊犁绥定城巡检、移驻惠宁城图记。从伊犁将军舒赫德请也　　

○是日、驻跸避暑山庄。至丁未皆如之　　

○壬寅。上诣皇太后行宫问安　　

○谕曰、温福等奏、八月二十等日。官军进攻美美卡。兵丁土练等、阵亡者六名。受伤五十余名。著温福查明送部议恤。其受伤之土弁游击衔班第嘉勒、守备衔纳木嘉勒、亦著交部议叙　　

○定边右副将军大学士温福等奏、南北两山贼卡。于八月二十六日。贼众自行烧毁。臣温福、即从阿喀木雅前进。压至木阑坝。臣丰昇额、亦从美美卡压至日喀尔桥。嗣据哈国兴、海兰察、李煦等禀称、贼酋屡在玛尔迪克卡外喊求。愿尽退沃克什地方。当即谕以僧格桑如果悔罪。应将各卡全行彻退。二十六日。贼众果将各卡栅毁彻。该提督等、随压至沃克什旧寨。现贼聚守于路顶宗一带山梁。苟延残喘。臣等仍督兵进剿。谕军机大臣等、温福等、正当攻围之际。忽见贼寨焚烧。即应乘机急击。痛歼丑类。方足振威解恨。乃竟听贼自去自来。而于已逃出卡之贼。尚不能剿杀。则驻兵在彼何为。至贼在玛尔迪克山梁。甫经哈国兴等许降。何以能同时将各卡尽行毁彻。均不可解。温福此时。惟当督兵并力进攻。不可因此稍懈。如贼酋以退地求饶之说。向温福等支饰。即当责以罪恶重大天兵申讨。不灭不休。虽将原地退出。不能稍为宽宥。若逆酋或向哈国兴等、别有求饶之说。原可量其情形。计诱智取。又不妨随机应变。务出万全。至我兵现已深入。其玛尔迪克、喇布楚克等处。皆系我兵后路。贼番在在可通。不可不防其抄袭。温福等、当一体留心防护切不可稍存大意。至董天弼奏报、于九月初一日。从纳云达一路。先攻取大板昭等处。是董天弼现有奋进之势。温福派翼长富瑚、侍卫明仁、彰嘉布参领额勒登布等、往同协助。自更为得力　　

○癸卯。上诣皇太后行宫问安　　

○谕军机大臣等、贼众据险负嵎。悉力抗拒官兵攻围虽久。并未能得其要害。何以无端自弃其险。遽甘退彻。若贼番势渐窘迫。见大兵声势日盛。自揣不能抵御。因而内溃奔逃。又何必向哈国兴等、屡次告求。方将碉卡焚弃。抑或僧格桑顽梗执迷。从前惟以总督断给之地。藉为口实。不肯输心服罪。今见情势日蹙。计无复之。妄揣中国问罪之师。意在勒取沃克什侵地。今将所占全行退还。冀得饬词免罪。我兵退后。仍可占取。亦未可定。所以仍然退而守险。总之逆酋狡诈百出。恐其伪为退避。冀引官兵深入。潜抄后路。不可不深为筹虑。昨已令温福、留心防范。其底木达、布朗郭宗等处。歧径甚多。皆可绕越我兵之后。设贼番逸出抄袭。粮道少有阻碍。所关非细。温福等当严饬守隘将领等、加意巡防。不可稍存懈忽　　

○甲辰。上诣皇太后行宫问安。恭送皇太后回銮　　

○吏部议准、左副都御史高朴奏称、中城副指挥、及五城吏目。均非正指挥所辖。各有呈报关移领解文批。皆须印信。其副指挥经理米厂。领解钱粮。尤关紧要。且俱分设衙署。一切专办事件。不由正指挥核详。向来一城止给一印。系正指挥掌管。相隔数里。往来用印。实多未便。请各按品级。均给关防。以专职守。从之　　

○伊犁将军舒赫德议奏、酌定新疆办事限期。查新疆惟伊犁、驻防满洲。暨蒙古、索伦、锡伯、绿营、各项官兵。事务纷繁。钱粮丛杂。兼有贸易收放孳生诸事。为最繁之地。次则乌噜木齐、民户渐广。现又添驻满洲官兵。乌什、系总理回疆诸务。该二处亦属纷繁。至塔尔巴哈台、叶尔羌、喀什噶尔等处。其事较简。辟展、库车、哈喇沙尔等处更简。且近年以来。章程久定。档案可稽。不难即时登覆。嗣后如遇咨覆乾隆三十年以前事件。伊犁、乌什、乌噜木齐、请以奉文日始限十个月。塔尔巴哈台叶尔羌、喀什噶尔、限八个月。辟展、库车、哈喇沙尔、限六个月。其三十一年以后事件。各递减三个月。如有应行咨查者。声明于限内扣除。得旨允行。下部知之　　

○予故出征金川副都统富勒浑、祭葬如例　　

○豁免山西助马口外砂磏硗瘠水冲沙压庄地、九十七顷四十亩有奇额赋　　

○乙巳。谕军机大臣等、工部覆奏永定河事宜一摺。所称疏浚中泓。每届河水断流之时。雇民夫分段疏浚。量给工费。此语部臣向未奏明。夫疏浚中泓。自属捞挖水土。若当河水断流。即系旱方。因何奏称与水方牵混。殊不可解。此等工程无甚难晓。工部堂官专司其事。屡经传询。何以仍未明晰。而裘曰修系亲办之事。何以亦不甚分明。著再传谕工部堂官、令其会同裘曰修、再行查明详悉妥议。明白回奏　　

○参赞大臣署四川提督阿桂奏、据驻绰斯甲布之副将李天佑禀称、该土司已选土兵四千。并指引进兵之路。一由日旁山、攻勒乌围上首。一由俄坡、攻勒乌围中间。一由牧畜沟、攻噶拉依。但现在兵力。不敷分拨。应先酌要路进攻。臣一面派将领带兵前赴绰斯甲布。一面饬游击马应诏、同李天佑、驾驭该土司。督兵前进。谕军机大臣等、绰斯甲布土司盼望官兵速往。自属实情。其分路多兵之说。亦必应如此办理。现在昭通湖广头起官兵。陆续可抵成都。著传谕阿桂、即速酌调。派员带领前进。李天佑、原以副将候补之员。今现出有陕西洮岷协副将员缺。即令李天佑补授。马应诏、系候补游击。著加恩以参将用。伊等自当愈加感奋。但二人究属偏裨。于统领大兵。不足以壮声威。舒常、原系领队大臣。曾经带兵阅历。现在西路带兵之人尚多。即令舒常迅速起程。遄赴绰斯甲布。领兵进剿。并谕阿桂、令音吉图、乌尔图纳逊二人。陆续带兵往绰斯甲布。随同舒常前进　　

○丙午。谕军机大臣等、据文绶覆奏、南路运粮。陕骡不习石径。核计料草口粮。均多不便。现咨毕沅、将续办骡二千头。暂停豫备等语。前以鄂宝奏西路粮运。用骡驮载。较之人夫背负。运粮多而行站加速。恐南路情形。与西路相同。是以令陕省于办解西路四千头之外。另备二千头。听候南路调用。今文绶既称南路一带情势。与西路不同。料草口粮。兼多不便。自应停其豫备。此时巴延三、谅已到任。著传谕该抚、除西路办解之四千骡头。业已在途。毋庸停止外。其豫备南路之二千骡头。速饬承办各属。概行停止。并将此谕令文绶知之。寻巴延三奏、奉谕已停续办。其西路咨调四千头。业经毕沅办齐起送。兹复接四川来咨、本省雇运已多。止须调陕二千应用。现飞饬经过州县、彻回二千。分给原主。缴还官价。以节糜费。得旨嘉奖。　　

○丁未。月食　　

○上遣侍卫福康安、赴两间房、皇太后行宫问安　　

○谕军机大臣等、鄂宝奏、督催曾头沟一路军粮。其已过维州者。五千七百余石。现抵纳云达者。九百余石。足供十八九日之需。所办甚好。但董天弼现已裹粮进剿。军粮愈为紧要。著传谕鄂宝、加紧催趱。其内地续运军粮。并著文绶、上紧督催。至站夫在途负运。夜无房屋栖止。以致乘间逃亡。本属经理不善。文绶即添调站夫。补足额数。并委员沿路督催。并搭盖窝棚。俾夫役得资栖止。以示轸恤　　

○又谕、厄鲁特内。年力强壮。曾经出兵者。著拣选三十名。派御前侍卫德尔森保、普尔普、带领十五名。往西路军营。乾清门侍卫三保、玉鲁斯、带领十五名。往南路军营。其应得之项。照例支给。官员各赏银一百两。兵丁各赏银五十两。迅即起程。交温福、阿桂、酌量委用　　

○定边右副将军大学士温福等奏、臣等察看路顶宗山梁形势。于两山中突起一峰。三面距河。石碉排列。险隘异常。查北山美美卡。下至日喀尔桥。缘山有小路可登。地名兜乌。近可抵康萨尔。远可抵明郭宗。现派马彪、额森特、带兵五千。由此路进剿。仍令李煦、留驻贡噶。以防策布丹后路。并令牛天畀、由木阑坝南山梁拏卡。保护贡噶粮路。总兵张大经、带兵驻阿喀木雅。副将成德、驻色布色尔。自资哩以东。驻防官兵。各仍其旧。至董天弼、驾驭三杂谷土司。觅间进兵。并于所过之梭磨、卓克采等处官寨。留兵弹压。谕军机大臣等、温福等、筹办分路进剿。及防后事宜。所办俱妥。惟是路顶宗地险碉多。官兵断不可轻率攻扑。只宜用大炮轰摧。以缀贼势。而分路由兜乌、及策布丹两处。觅间进攻。策布丹有哈国兴、海兰察、前往。已能胜任。其兜乌一路。尤为险要。马彪、额森特、二人。恐不能筹办裕如。且仅有兵五千。亦觉不敷。丰昇额、于北山路径既熟。心亦切实勇往。著于路顶宗所有官兵内。酌拨二三千名。令丰昇额带领。迅即驰往兜乌进剿　　

○命兵部左侍郎周煌。知武举。礼部右侍郎倪承宽、为武会试正考官。左副都御史黄登贤、为副考官　　

