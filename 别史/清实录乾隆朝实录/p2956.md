<!-- { "loadSidebar": true } -->
○庚戌。谕曰、刑部堂官于福隆安家人富礼善主使责打夫役张二身死、令赵文达顶凶一案。有意瞻徇。前已明降谕旨。将堂司官交部议处矣。昨覆阅刑部具题赵文达拟罪原本。赵文达在步军统领衙门初供。本有富礼善喝令殴打之语。及定案时、赵文达挺身直认。转以初报系卸罪谎供、为富礼善开脱。匠役等亦随同指证。司官朦胧取供。以致富礼善脱然事外。而朝审招册内。并将富礼善之名删去。俾泯然无迹。此案该司官办理甚属取巧。而堂官等皆系国家大臣。乃意存观望。不肯严加驳诘。颟顸定案。明系瞻顾福隆安。此而不严示惩儆。则如阿桂、和珅、福康安等、俱系御前大臣。若皆惮其声势。事事瞻顾。则畏首畏尾。尚复成何政体。然朕于定案之本。未曾看出有富礼善之名。是朕疎忽处。而于刑部堂官等瞻徇。益知用人之难。更加一番敬审。此案喀宁阿等交部议处。自系革职。若尽行开缺。部中办事。未便一时俱易生手。若从宽留任。又不足以示惩儆。所有承办此案之刑部堂官。俱著降为三品顶戴。仍带革职留任。伊等身为大臣。审办命案。瞻徇若此。尚得靦然邀恩宽贷。清夜扪心。宁不自愧耶。福隆安若未病以前。设有此事。朕必加倍重治其罪。今其气力不能支持。被家人瞒哄。自系精神虚弱所致。前已交部严加议处。罚公俸十年。亦著加恩改为革职留任。至承审此案之主稿、及随同画押之司员。咎尤难逭。自应从重议处。其招册内、何以不照本内贴黄声叙。擅将富礼善之名删去。并著该堂官查明、系何员承办。交部加倍严加议处。　　

○又谕曰、宁古塔副都统安临查奏、巡查私行挖参员弁。至极边处悬挂牌面。以凭查验。四十四年所挂之牌。至今未换。显系历年未经到彼巡查。甚属疎玩。著庆桂将四十四年以后搜山员弁。查明参奏。不可稍存回护。　　

○谕军机大臣等、何裕城参奏、审供不实草率具详之荥泽县知县曹学诗、请革职一摺。已批该部知道矣。此案该抚摺内称、李牛妮因向冯八索欠未得。起意图奸。冯八不允。李牛妮向拉。冯八先用镢柄、殴伤李牛妮心坎左肋。复举镢打伤李牛妮耳窍身死等语。李牛妮本向冯八索欠。其图奸情事。并无证据。乃冯八因李牛妮死后。始行供出。安知该犯不因无人见证。图赖死者。希冀轻减其罪。若图奸既无确据。其中自另有别情致死。不可不详细研鞫。以成信谳。著传谕何裕城、即将此案冯八、殴死李牛妮确实情由。详加审讯。定拟具奏。　　

○辛亥。豁除直隶怀柔县水冲河淤地二十顷九十一亩有奇、额赋。　　

○壬子。谕曰、复兴之子安宁、前因获罪发往伊犁。但念复兴效力多年。止有此子。今几同绝嗣。朕心深为不忍。安宁著加恩释回。交复兴管束。毋行滋事。　　

○又谕、据孙士毅奏、查审举人岑照科场舞弊一案。系串同永安州知州叶道和家人曾兴照应。向随同叶道和在闱之幕友湖北举人曹文藻、代倩传递。请将叶道和革职。曹文藻革去举人。严审究办等语。科场舞弊。久经严切申禁。功令森严。乃该犯等公然贿嘱。肆行无忌。叶道和以现任职官。敢于串通舞弊。保无贿嘱等情。实属怪事。不可不彻底严办审究。以示惩儆。此案非外省所能完结。叶道和、著革职。曹文藻、著革去举人。并案内应讯犯证。均著该抚等一并派委妥员。迅速拏解来京。交大学士会同该部。严审定拟具奏。　　

○谕军机大臣等、据孙士毅奏、查审岑照科场舞弊一案。系永安州知州叶道和之幕友、家人、串通贿嘱。代倩传递。一面将叶道和摘印严审。一面飞咨湖北抚臣。密拏举人曹文藻、迅解来粤。彻底严办等语。已明降谕旨矣。当此功令森严之际。该犯等敢于如此公行无忌。串通舞弊。情节甚属可恶。此案非外省所能完结。著传谕姚成烈、即将举人曹文藻。拏解来京审讯。毋庸解往广西。如已起解。亦即追回转解。其案内要犯岑照、叶道和、曾兴、并应行质讯犯证。著孙士毅、即派委妥员。迅速解京。交大学士会同刑部。彻底审办。沿途严密防范。毋致有疎虞自戕等事。至孙士毅、系乡试监临。虽有失察之咎。但审办此案。能究出实情。尚属认真。将来定案时。其处分自邀宽典也。将此由五百里各谕令知之。　　

○癸丑。谕曰、福隆安病体未愈。现在予假调理。和珅著以原衔、充文渊阁提举阁事。　　

○谕军机大臣等、本日据刘峨奏、将魏玉凯在京呈控李存仁传习邪教一案。现在集犯解京审讯等语。又据姜晟奏、在南宫查办简七等传习邪教。已有就绪等语。此案应讯人犯必多。自须留在彼处质讯。且既有端绪。则层层根究。亦应就近查办。以免辗转拖延。现令刑部堂官派委司员。将原告魏玉凯、押带前往。归案审办。著传谕姜晟、会同刘峨、提集案犯。悉心研究。务得确情。以净根株。即行定拟具奏。　　

○又谕、据永玮奏、盛京翔凤阁内。被贼窃去赏项银七百余两。请将佐领司库等、公别解任革职。并应讯人役等、会同盛京刑部严行审讯一摺。已批交该部议奏矣。宫殿重地。关防严密。且有值宿巡查官兵。贼匪何从进内行窃。永玮所奏。或系该管官员平日侵那亏空。乘伊公出。装点被窃情形。希图掩饰。亦未可定等语。所见甚是。著传谕永玮、荣柱、提同该管各官。及应讯人犯。严切根究。务得确情。定拟具奏。至永玮另片所请简放佐领三员。速赴新任之处。已谕知内务府大臣、即行拣选引见发往矣。将此由四百里谕令知之。　　

○是日起。上以冬至祀天于圜丘。斋戒三日。　　

○甲寅。谕军机大臣等、据刘峨奏、参革唐山县知县赵钧彤、因雇办兵车。违禁派敛村民钱文。审无侵蚀情事。将赵钧彤、定拟发往伊犁充当苦差一摺。已批交该部议奏矣。此案尚系袁守侗任内参奏革审之事。刘墉署事未办。刘峨接任、亦未及办理。藩臬道府俱有承审之责。且犯证现在。何不及早审明详报。迟延至今。始行定案。即此可见外省怠缓积习全不知改。著交该督查明迟延缘由。据实参奏。将此谕令知之。　　

○闽浙总督富勒浑奏、台湾当奸徒滋事之后。必须极力整顿。臣悉心督办。凡遇应行事宜。俱加意筹酌。得旨、实力为之。勿久而懈。　　

○乙卯。上诣南郊斋宫斋宿。　　

○丙辰。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○丁巳。上幸瀛台。　　

○谕曰、钱琦、年力已衰。著以布政使原衔休致。即令回籍。　　

○是月、直隶总督刘峨奏、本月二十六日。保定、河间、正定、顺德、广平等处。佥报得有瑞雪二三寸四五寸不等。虽未普渥。于麦田甚有裨益。得旨、正在望雪。然尚可待也。　　

○陕西巡抚毕沅奏、西安、同州、凤翔、兴安等府。均得雪泽。查关中宿麦播种以后。九十月间雨泽优渥。土膏滋润。今复得有瑞雪。麦根深稳。农民忭慰。得旨、非甚沾霈。至京畿则甚望雪也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。十二月。戊午朔。上诣大高殿行礼。　　

○幸瀛台。翼日如之。　　

○已未。谕曰、福隆安因病奏请将伊所管各处暂行出缺。赏假调养等语。著照所请。给假善为调养。伊所管各处事务。俱有兼管之人。毋庸出缺。惟正白旗满洲旗务。祇有副都统一人。其都统事务。著复兴暂行署理。　　

○谕军机大臣等、据步军统领衙门奏、江西雩都县教谕黄闲云、以被参负屈。在监自写呈状。胪列款迹。遣义子黄必复、来京控诉一摺。此案黄闲云所控知县刘嘉宾、骩法营私。承审官有心枉断。如果属实。不可不严行究审。若黄闲云希图卸罪。架词越诉。亦当切实根究。但此事亦无庸即派大臣前往审办。著传谕萨载、查照所控各情节。将应讯犯证卷宗。提集苏州。至明岁南巡时。候朕钦派随从大臣。会同该督。秉公审讯。所有原告黄必复、著刑部暂行羁禁。交明春随从南巡之刑部堂官。派员押解带往。原摺并钞寄萨载阅看。　　

○又谕曰、福康安等奏、据陕甘总督李侍尧咨称、甘省冒赈案内革职留任通判佟跃岱、应赔缴银九千八百余两。将届限满。尚未清完。据佟跃岱呈称、直隶丰润县、有伊未分地亩当铺。请令伊弟工部员外郎佟兆宁、变价归款。现复据佟兆宁呈称、此项地亩当铺。系属已分之产。与佟跃岱无干。佟跃岱自分产业。另交伊胞兄胞侄等经管。又佟跃岱去年解差进京。伊继母线氏曾助银一千两。又伊胞侄常泰、曾将佟跃岱名下地亩售卖。得价银一万余两。欲为完补亏项之用等情。恐有互相推诿情弊。请交直隶总督、并该旗彻底查办等语。佟跃岱、于甘省案内冒捐监生。亏短帑项。至九千八百余两之多。如果自有分得产业。交伊胞兄胞侄经管。并曾将地亩变售得价。及伊母帮给银两。辄敢私行隐匿。并不将应缴帑项。及早清完。转以已分之产。呈请变价归款。其情节更为巧诈。如佟跃岱现在呈出产业。委属未分。而佟兆宁掯匿不交。藉词诿卸。亦自有应得之罪。所有佟跃岱呈出丰润县地亩当铺。著交刘峨确实清查。并传谕李侍尧、即将佟跃岱解任。派委妥员解京。计其到京。已在南巡启跸之后。此案即交留京办事王大臣。会同刑部秉公究讯。毋任隐饰推卸。所有工部原摺。并著发交刘峨、李侍尧、阅看。将此由四百里传谕知之。　　

○命尚书金简、都统德保、在紫禁城内骑马。　　

