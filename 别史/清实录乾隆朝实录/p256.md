<!-- { "loadSidebar": true } -->
○又奏、安省凤阳府属之宿州。上年被灾最重。臣经过细加查察。随飞调该府知府杨毓健、就近督率。重支冒领。端不可开。而从前报赈有名。并先经遗漏。及陆续闻赈归来者。必使普被均沾。再查上江之安、宁、池、太、等处丰歉不同。必须委官平粜接济。其怀宁、桐城、之最歉薄者。现令分厂煮粥。派员赈散。至已报勘不成灾之宣城、铜陵、等处。亦饬令地方官、分厂监粜。总在斟酌缓急。俾沾实惠。不拘存七粜三之例。得旨。办理甚属妥协。可嘉之至。勉力为之。　　

○又奏、臣查各属案件内。惟窃盗人命为多。其次则惟奸拐。而窃盗一项。每处多至四五十件。少亦不下十余件。其中有仅拏获数案。亦有概无获报者。且有一人行窃。积十余案之多。才拏获究治。前此印捕官役。疎玩可知。臣按案数多寡。定限严缉。逾限无获。役则亲提究比。官则酌量记过参处。命案中如情节显然。照例完结。其介在疑似、而问拟大分轻重者。现在密行访查。并饬臬司详核妥拟。毋纵毋枉。事体重大者。即照例亲提细审。奸拐关乎风俗人心。定例年终汇题。安省此等案件较多。既经发觉者。必严饬按律究处。再上江凤阳关。已补放监督。恐新旧交接。各员役乘机作弊。饬令管关庐凤道高越访察。并将历来利弊。详告监督。俾知稽察。其芜湖关。有徵收未经报解者。亦一例查核。得旨。所奏俱悉。如此留心庶政。徐徐行之。自然有效也。　　

○江西巡抚岳浚奏、前钦奉朱批。谕以此后勉于勤明。毋入怠忽之习。臣莅任以来。倘稍有玩忽因循。何以仰答高深。惟益加戒勉。以副谆诲之至意。得旨、自今以后。宜勉力为之。汝原系因循人。若再因循。将何底止耶。　　

○湖广总督班第、会同湖南巡抚冯光裕、提督颜清如、奏、据署镇臣刘策名等。陆续报到。带兵一千二百名。齐集新寨、鸦酉汛、二处。先张示谕、密遣弁兵堵截四路隘口。亲统大兵。直抵栗林寨前。勒献凶犯。即据凶首龙三保等四名。同案凶苗龙柳补等五名。先后投到。盘鹊泥寨凶苗龙老登等。敢于拒敌。经署镇剿擒龙老登等九名。并获苗妇等三十名口。将赴补毫寨。先将邻寨良苗。分别给旗。以示不扰。并使不为补毫勾结。补毫凶苗。见势孤不敢抗拒。石老毕等。现在投到。史石把沙等。潜匿山箐。俟齐获即可彻师。得旨、此事汝等办理。殊觉可嘉。　　

○又奏、臣标中军副将林从时。贪劣无状。正拟开印后题参。适准部文。以云南昭通镇员缺开列。奉旨。著于所属总兵内。拣选调补。所遣员缺。著林从时补授。臣思此等劣员。何敢因其将次升任。遂因循宽纵。除查开各款另行题参外。先据实奏闻。得旨。如此、方是大臣之度也。即林从时、亦不过因历任督抚保奏、看其人尚属去得。若果深信其人。何不即用之昭通耶。　　

○湖南巡抚冯光裕奏、绥宁县之耙冲。采试铜矿。系前任抚臣赵宏恩、张渠、历委躧勘。并无妨碍田园庐墓。讵商人甫经开采。即有高寨、雷团、二寨。苗头杨月卿等。忽捏关碍风水。不容采试。更合地连大寨姚和卿等。聚众肆行。较凤凰永绥之苗。势尤猛烈。臣札商督臣。请旨拨兵、临压三寨。指名勒献凶苗。以惩苗风。再闻绥宁之芙蓉里苗人。听信广西义宁县奸匪李天宝。传播妖邪。最恐滋蔓。倘绥宁军兴。可以一举两得。得旨。知道了。相机而行。毋致偾事。可也。　　

○又奏、请暂卸任事。以便调摄病躯。得旨、知道了。善为调摄。以期速痊。以慰朕望。至省疆紧要事件。汝仍应留心。不可他诿也。　　

○河南巡抚雅尔图奏、豫省吏治废弛。如各属员中。果有才能出众。堪膺繁剧之任。或现在缉捕盗匪。著有劳迹者。即据实奏请圣恩。予以破格录用。以示鼓励。得旨、是。必如是、然后积玩之习可改。然稍有私心于其间。不但无益。而且有害。　　

○又奏、臣前奉命审理伊阳县梁朝凤一案。留心访察。尚有伏牛山内。未经破露之女教主一枝花。妖言惑众。随即遴员诱拏。兹据陕州知州刘谦。擒获该犯到案。俟将夥党拏狑。当按照邪教之例审结。得旨、办理甚属可嘉之至。　　

○又奏、陕州知州刘谦、拏获梁朝凤之侄梁周到案。刘谦于一月内。连获要犯一枝花、梁周、二名。且据各司道咸称该员干练有为。现在先将该员记功。容再加试看。如果才能出众。另恳恩擢用。得旨、刘谦若果去得。与以应升之路。亦所以鼓舞属员之道也。　　

○又奏、前抚臣尹会一奏请严禁旧存之麴。定限售销。至今尚未能全完。臣留心访察。知奸商囤户。因前次限满后。并不另行定限。遂肆行私躧。新旧影射。如上年豫省麦收丰稔。至六七月雨水稍多。贫民即有菜色。岂甫隔两月。所收之麦。即已食尽无余。皆由躧麴耗废之故。臣现在勒限速销。至麦收后。不论新旧存麴。一概查拏治罪。得旨。此言甚是。然此后朕即以是言责之汝矣。　　

○河北镇总兵官丁士杰奏、设兵原以卫民。豫省比岁窃劫之案独多。臣备访其故。缘前督臣田文镜遇有劫截。勒令讳匿不报。以致盗贼猖肆。虽窃取粮食升斗。莫不明火执仗。形同劫盗。以冀漏网。年来各抚臣严禁讳匿。无论窃劫。俱令通报。故积案累累。所当于巨镇大市。严立保甲。密加巡防。以销盗于未萌。将来凡有应行事件。当按次咨商抚臣。和衷共济。使地方营伍。均有裨益。得旨、所见颇是。与抚臣和衷实力行之。朕将徐观其效焉。　　

○山东巡抚硕色奏、赈期将竣。麦收尚遥。恐粮价昂贵。贫民仍属难支。应分别粜借。一体办理。得旨。如此留心民瘼。朕甚嘉之。　　

○两广总督马尔泰密奏、上年安南匪衅。初则有矣长。自号为交江王后裔。与郑姓对敌。占夺该国兴化地方。未久即投诚滇省。后复有禄平州土官韦福琯。攻掠谅山。欲劫郑姓。旋闻该国已与讲和。渐俱宁贴。原非犯我边疆。臣惟密加巡防。内俱布置。外示镇静。今奉谕旨、令臣前往广西、办理此事。恐兵民以为边疆有警。转生疑虑。应于二三月间。以巡阅两省沿边沿海各镇官兵为辞。先往左江地方。料理此事。似为妥便。得旨。此奏甚是。一切相机而行可也。　　

○又奏、丰年民乐。劝导盖藏。民间实皆乐从。自富户以至平民。公捐私贮。为数甚多。得旨。办理甚属可嘉。然必出于民情之愿。方为尽善耳。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九　　



大清高宗法天隆运至诚先觉体元立极敷文奋武孝慈神圣纯皇帝实录卷之一百十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。二月。壬申、朔。谕、据河南巡抚雅尔图奏称、豫省盗贼繁多。莅任以来。遵旨访拏。不惜重赏。以奖勤劳。并立严罚。以惩积玩。现获裕州卦子贼刘子成等、男妇多人。又拏获山东桃源镇积盗、田小猪子、郭二狗贩子等。俱系历年行劫害民之大盗。又梁朝凤案内逸犯、孙牛儿等。及邪教案内玉兰老母郝成儿等。亦已就擒。现在饬审等语。雅尔图到任不过两月。即将豫省积盗多人。设法捕缉。不使漏网。具见经理有方。实心任事。从前尹会一之因循玩愒。于此益见。雅尔图、著交部议叙。以示嘉奖。　　

○琉球国中山王尚敬、遣陪臣耳目官向维豪、正议大夫蔡墉、等。表进方物。宴赉如例。　　

○癸酉。谕、闻陕西榆林府知府高绂。居官平常。不胜沿边要缺之任。著将乾州知州王以观。调署榆林府知府事。即令高绂署理乾州事。此二员。俱交与该督抚留心试看。俟一二年后。将居官如何之处。据实奏闻。　　

○谕大学士等、朕览河南巡抚雅尔图、整理营伍事宜各条。具见实心任事。若豫省总兵官等。皆能实力奉行。自于营伍有益。可于韩应魁、丁士杰、奏事之便。钞录寄去。并将朕旨传谕知之。　　

○以头等侍卫法筹、为正红旗蒙古副都统。　　

○甲戌。上诣长春仙馆、问皇太后安。奉皇太后还畅春园。　　

○遣官祭先医之神。　　

○上诣大高殿、寿皇殿、行礼。　　

○还宫。　　

○乙亥。追予镇海堡阵亡之骁骑校部委前锋参领桑格、云骑尉世职。祭葬如例。　　

○是日起。上以祭社稷坛。齐戒三日。　　

○丙子。谕军机大臣等、朕闻得近来山东一路。往来行旅之人。多有被饥民抢窃行囊货物者。一报到官。该州县即将一起行人。尽数拘留。听候追比。其人骡车脚价。及众人饭食。日费不少。算来得不偿失。况追比未必得赃。以致道路相传。遇有失脱。吞声竟过。此皆州县料理不善。商旅甚以为苦等语。此朕得之访闻者。可寄信与硕色。令其留心体察。申饬各州县。严行禁约。并善为料理。以靖盗窃。以安行人。毋得疎忽。　　

○又谕曰。哲卜尊丹巴呼图克图、作札寄与额驸策凌云。前蒙世宗宪皇帝特旨。令我移居多伦诺尔。前岁瞻仰天颜。奉谕、俟一二年后。令尔仍移居库伦。今军事已定。乞为我奏闻等语。哲卜尊丹巴呼图克图、系众喀尔喀普同供养之喇嘛。前准噶尔侵犯时。觊觎抢夺。蒙皇考睿鉴。降旨令呼图克图、移至多伦诺尔。贼人失意空还。今噶尔丹策零、革心悔过。奏请求和。边庭无事。应令哲卜尊丹巴呼图克图、仍居库伦。著军机大臣等议奏。寻议、喀尔喀公敏珠尔。原系照管呼图克图之人。应请饬令代为办装。更请饬交理藩院、拨章京一员。与驻劄多伦诺尔之侍卫、一同送往库伦游牧。得旨、依议。但整理行装。文移知会。已逢夏暑。难于涉远。俟明年青草生时。酌令起程。届期著赏给呼图克图银一万两。　　

○又谕额驸策凌等、前者喀尔喀部落游牧。原有指定疆界。现今已许准噶尔和好。朕特降旨。令喀尔喀游牧。不得过札卜堪等处。然非指明各部落游牧边界。则喀尔喀等。但知无过札卜堪。他处或仍任意迁移。亦未可定。著额驸策凌、会同三部落副将军等。以札卜堪为准。令各部游牧边界。分定指明。勿使妄有踰越。核议具奏。　　

