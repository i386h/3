<!-- { "loadSidebar": true } -->
○两广总督那苏图等奏、承准廷寄、御史卫廷璞、欧堪善、条奏二件。请停缓开采矿山。奉旨交臣等定议。臣抵任后、即与臣策楞详查案卷。并备询属员。博采舆论。窃惟粤东矿厂。自康熙三十八九年以来。议开、议停、已非一次。臣等身膺重寄。何敢好大喜功。创此无益之举。苐敷政有体。当衡其。轻重缓急。补偏救弊。而归于至当。若两御史所奏、虽因息事宁人起见。而臣等仰承下问。不敢不据实上陈。查粤省山海交错。五方杂处。兵民商贾。在在需用钱文。鼓铸一事。万难缓待。而铜觔之产于东洋者。江浙等省、纷纷购买。尚虑亏缺。其产于滇南者。额解京局。及供应本处。与川黔等省鼓铸。岂能源源接济。今粤东现有矿厂。弃而不取。非计之得也。议者谓、矿厂一开。奸良莫辨。海寇黎猺。劫垄踞山。事属可虑。伏惟久道化成。数十年来、鲸鲵绝迹。必无意外之虑。即如云南夷猓杂处。粤西苗獞交错。频年开矿。并未滋事。惟在司事文武。弹压有方。便可杜绝。况粤东山多田少。民人虽有胼胝之能。苦无耕作之地。与其飘流海外。作奸为盗。何如入山佣趁。使俯仰无忧。是开采非特为鼓铸计。兼可为抚养贫民计也。若云、本省米谷有限。丁众食指浩繁。查产米地方。远则江楚。近则粤西。皆一帆可达。购邻省之米。养本省之人。有何食贵之虑。臣等随时调剂。断不使粤民向隅。如台臣所云、因开矿而米价即贵也。似宜将现在报出铜铅各矿。先行试采。自广州、肇庆、二府起。由近至远。以少及多。砂旺即开。砂弱即止。其衰旺缘由。及应开、应停、作何抽课之处。容试采之后。陆续奏闻。至金银二矿。民多竞趋。恐其先金银而后铜铅。转于鼓铸有碍。应请停止。照旧封闭。其余各项事宜。悉照户部议定章程办理。毋庸更改。得旨、大学士会同该部议奏。　　

○署广东巡抚广州将军策楞奏、承准廷寄、御史卫廷璞、欧堪善、条奏二件。请停缓开采矿山。奉旨交臣定议。查粤省人稠境窄。赖此产矿山场。乃天地自然之利。如果经理得宜。于民生殊非小补。且现议开炉鼓铸。铜觔不敷。与其远购邻封。何如近取本地。惟是金银并采。或启纷争之渐。自应将铜铅等矿。先为试行。将来拣选砂旺山场开采。其金银矿、仍概行停止。督臣那苏图到任后、与之详加商酌。意见相同。其余吏治官方。民情土俗。并水师营汛之疲玩。盐务商欠之混淆。亦一一告知。不敢以事非本任。遂为诿卸。得旨、好。汝二人和衷办理。以期地方日有起色。庶政以次毕举。将来吏治民安。海疆宁谧。方慰朕怀也。　　

○广东琼州总兵黄有才奏、收成分数。民黎安堵情形。得旨、所奏俱悉。不可因太平无事。而弛敬慎之心。一切政务。勉之莫忽。　　

○署广西巡抚托庸奏、广西地方西北界。系苗疆要地。内地汉奸。往往欺凌勒诈苗民。以致激成事端。据柳州府知府谭襄世等、查获贡生唐代荣、马玉彩、生员苗庭等、或假借公事。派诈苗猺。或包揽词讼。逞强武断。又革兵张上才、革役陶略、李老四、刘英等、潜入苗寨。勒诈扰累。现在咨革审拟。并饬各属、一体严查。得旨、诸凡如是留心。方副任使之意也。　　

○又奏、逆犯李捷三等十余名。多年在逃未获。据庆远兵役。在黔省、访获匪徒谭所学等三人。形迹诡秘。恐系李捷三等犯。诡捏姓名。现咨贵州督臣、审明定拟后。即将该犯。解粤质对。得旨、留心缉拏正犯。固属要务。但不可入无辜人以罪。而思销案也。　　

○贵州提督丁士杰奏、请特降谕旨。通饬各直省督抚提镇、训练将弁。惟以弓马之生熟。为考核之殿最。得旨、此等谕旨、不啻三令五申矣。亦惟汝等大员、奉行如何耳。所奏知道了。　　

○贵州镇远镇总兵泠文瑞奏、擒获苗疆漏网首恶生羊、解送督臣审拟。得旨、此事甚属可嘉。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十七


大清高宗法天隆运至诚先觉体元立极敷文奋武孝慈神圣纯皇帝实录卷之二百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。十一月。甲戌朔。遣官祭先医之神。　　

○乙亥。谕、山东青州府属之博兴、乐安、二县。今年有秋禾被旱之乡村。朕已照该抚所请。将灾地新旧钱粮。分别蠲缓。今闻二县未被灾之处。即本年夏麦被旱之区。秋禾虽未成灾。而收成仅有六分。未免歉薄。若将钱粮照例起徵。民力难以输纳。朕心轸念。著将博兴、乐安、二县内。夏麦被旱、秋收歉薄之处。所有本年钱粮。缓至来年麦熟后徵收。以纾民力。该部即遵谕行。　　

○大学士鄂尔泰等、议覆署湖广总督鄂弥达疏称、遵旨交议御史张汉、条陈湖广水利一摺。臣惟治水之法。有不可与水争地者。所以祛民患也。有不能弃地就水者。所以从民便也。所谓不可争者。疏湮浚浅。导壅杀流。向来洩水港汊。毋令堵截。致水四溢而为灾也。所谓不能弃者。东洲西滩。积淤成腴。现在居民之围田。万难开凿。致民离居废业也。楚水之大者。曰江曰汉。江水自四川、经宜昌、荆州、等府。分流于洞庭而过汉口。江固与汉会也。汉水自陕西、经郧阳、襄阳、安陆、诸府而出汉口。汉亦与江会也。江水之患。江陵、监利、松滋、石首、诸县。实受其冲。汉水之患。钟祥、京山、潜江、天门、荆门、沔阳、诸州县。实受其冲。二水支流。脉络相通。分注而互涨者。各属交受其冲。今台臣张汉所请者。疏江之水。曰调弦口、曰宋穴、曰杨林市、曰虎渡口、曰采穴、曰庞公渡、等处。盖欲导江水入洞庭。分于支河。而杀江之流也。疏汉之水。曰臼口、曰操家口、曰泗港、等处。盖欲导汉水绕三台湖。出五通口。而杀汉之流也。臣谨分言之。江之调弦口、虎渡口、皆入洞庭之道。向来河路宽深。足资宣洩。两岸堤塍屹立。无庸置议。至宋穴、采穴、杨林市、等处。自宋元来久湮。访之故老。考之传志。旧迹无存。其间堤岸绵亘。田园庐墓。棋布星罗。若欲掘地成河。势必废已筑之旧堤。又欲增无数之新堤。不独工费浩繁。无从措手。而田地为墟。人民失所。岂容轻议。又庞公渡一处。明天启年间。曾经开通。后因泛溢。国朝顺治七年。经该县详明堵塞始安。此江水之不能疏者也。汉之臼口、操家口、距五通口。计八九百里。中间烟火万家。田畴弥望。今若漫议开洩。势将千万顷之良田。胥为河流经行之道。而两岸堤防之费。殆不可以百万计。况明神宗年间。操家口决。经官民毕力堵御。崇祯九年又决。不能堵御。直至国朝顺治七年。用各县民夫合筑。经数十余年之久。始成乐土。并非年久淤塞。现在沙洋一堤。经前督臣阿尔赛、题请动帑兴修。壅之方惧为患。曷敢言洩。至于泗港、居天门之上流。泗港一疏。天门殆将为壑。他若通顺等河。不通小港。水大无能宣洩。水小遂成涸泽。此汉水之不能疏者也。又张汉请疏便河郝穴。使江水从了角庙东注。则江水必入于汉水。方欲疏汉以杀其势。而又引江水以灌之。未便置议。张汉又云。操家口达五通口。为汉水故道。查禹贡载汉水至于大别。南入于江。大别去五通三十余里。非故道也。臣思沧桑屡易。禹迹茫然。昔之由地中行者。故轨久已难寻。三楚之水。百派千条。其江边湖岸。未开之隙地。须严禁私筑小垸。俾水有所汇以缓其流。臣所谓不可争者也。其倚江傍湖。已辟之肥壤。须加谨防护堤塍。俾民有所依以资其生。臣所谓不能弃者也。其各属迎。溜顶冲险难之处。长堤联接。每岁责令分管水利各员。逐一查勘。督率居民。增高培厚。寓疏浚于壅筑之中。此全楚所以兴水利、而除水害之大概也。臣躬亲阅勘水道情形如此。台臣张汉所请疏洩之处。似无庸议等语。查兴修水利。全在便民。今该署督鄂弥达、身在地方。亲经阅勘水势。既已备细分析。则是江汉二水。皆不可疏。应将该御史张汉所奏。俱无庸议。从之。　　

○吏部等部。议覆江苏巡抚陈大受奏称、各省编徵孤贫口粮银米。照额开销。俾无告之民。衣食有资。州县官、果能实心爱民。自必加意稽查。不致稍有虚冒。无如漫不经心。以致胥役等、朋侵串蚀。已成锢弊。是以朝廷之仁政。饱奸贪之欲壑。藐法肆行。莫甚于此。若不大加惩创。无以示儆。除印官染指分肥、或明知故纵者。据实参处。照例究追外。如漫不经心、例止失察处分者。照例于侵冒之胥役各名下。追解归款。仍于失察之印官名下。按数追出。以为地方公用。应如所请。并通行各直省、一体遵行。从之。　　

○丙子。豁免江苏沛县、乾隆八年、昭阳湖水沉田地。并乾隆五、六、七、八、等年、水沉老荒。麻地额徵。　　

○丁丑。上诣皇太后宫问安。　　

○戊寅。上御太和殿视朝。文武升转各官谢恩。　　

○礼部等部、议覆云南总督兼管巡抚事务张允随疏称、东川、昭通、二府。及镇雄州、永善县、自雍正五年、改隶滇省以来。应试生童渐多。请于乾隆十年为始。每学设廪增各八名。照例十二年后出贡。应如所请。又称东、昭、二府。生童达赴曲靖应试。跋涉艰难。请于昭通府城、添建考棚。查滇省幅＜?巾员＞最广。程途窎远。若添建考棚。学政按试。势难周遍。况二府改隶以来。即归曲靖考试。相安已久。应毋庸议。但既称该属生童岁科二次。远途赴试维艰。应令学臣按试曲靖时。即将东川、昭通、二府。及镇雄州、永善县、等学生童。岁科接连考试。从之。　　

○己卯。兵部议准贵州总督张广泗疏称、古州镇滚纵地方。于乾隆四年题准、将分防王岭之镇标右营。守备一员。兵三百名。移驻防守在案。查该汛深居苗穴。甚属要隘。应建石堡炮台、并衙署、营房、等项工科。于黔省节省水脚银内动支。从之。　　

○赈贷江苏靖江、丹徒、丹阳、清河、桃源、安东、铜山、海州、沭阳、赣榆、泰兴、等十一州县。及徐州卫、本年被潮灾民。并分别蠲缓新旧额徵。　　

