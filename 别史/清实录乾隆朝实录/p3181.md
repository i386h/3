<!-- { "loadSidebar": true } -->
○谕、据李世杰徵瑞奏查明营伍硝磺缺额。实由采运稽迟。请将三十六年以后办磺迟延、四十六年以后办硝迟延之历任江宁苏州各藩司、交部严加议处一摺。硝磺为军火要需。我国家武备修明。戎行整饬。凡遇临敌制胜。尤藉枪炮为利器。必需平时操演精熟。方能所向无前。即如京师健锐、火器等营。按期每日操演。需费硝磺甚多。而各直省营伍。亦皆按期操演。是采办火药。为兵丁练习之需。最关紧要。断无因多费硝磺。遂停止操演之理。且各省俱经委员采办。未闻缺额。何独江南遂形短绌。至李世杰前奏硝磺不敷。由于岁需烟盒之语更无是理。硝磺系自然之利。铺户制造花爆售卖者甚多。即如京城、每遇除夕元旦灯节。居民所放花爆。昼夜喧阗。不可胜计。又如江浙等省。商贾辐辏之区。售卖花爆。何止数千百万。与营伍军火。有何关涉。若果于军器所储有碍。朕必早降旨禁止民间花爆矣。况现据李世杰等奏、江苏通省各营。岁需硝磺八万九千余觔。而匠铺硝磺。每年约需十七八万、或二十余万斤不等。其数倍于营伍。可见民间所用花爆。需费硝磺。无碍军火。已与该督前奏。自相矛盾。至两淮年例。岁进烟盒七架。大小爆竹一万。所需无几。前据徵瑞查明。每年采办。止开销银一百一十余两。较之通省各营。及匠铺所需硝磺。为数不及百分之一。即内府花爆作。每岁开销。仅需硝磺一千余觔。其数较之江苏匠铺。亦不过二十分之一。而谓硝磺不敷。由于烟盒。有是理乎。明系承办之藩司等、采运迟延。创为此语。以为卸罪地步。岂能上而欺朕。下而惑众。而该督不以为怪。转以此牵涉声叙。其过甚大。但该督既有此奏。转不值以年例所需。致伊等得有藉口。所有两淮每年例进烟盒爆竹。著即行停止。京城花爆作。何所不可。至该藩司等采办迟延。托词支饰。李世杰冒昧陈奏。均应重治其罪。但恐外间无识之徒。不知伊等贻误军火。妄谓摺内牵涉烟盒声叙。以致获咎是诚全无人心者。不得不反覆剀切晓谕。此案袁鉴系屡经获罪。加恩录用之员。乃敢如此巧为诿卸。最为可恶。前经降补知府。尤不足以蔽厥辜。著即革去顶戴。仍留知府之任。三年不准支食廉俸。李世杰、本当照部议革任。但念其平日办理地方事务。尚属留心。且究因病后精神昏瞀。未能认真查核所致。著从宽免其革任。亦三年不准支领养廉。至苏松各营硝磺。既有缺额。操演时、又将储备火药动用。苏州藩司亦有迟延。闵鹗元身为巡抚。岂竟毫无闻见所司何事。何以并未查办。著明白回奏。所有三十六年以后办磺迟延、四十六年以后办硝。迟延之历任江宁苏州布政使、著交部严加议处外。并著照各营短缺硝磺例价。各令十倍罚赔。以示惩儆。余俟该督等查送职名到部。一并议处。经此次查办之后。各营火药。务须严饬委员。采买足额。迅速解营。年清年款。若再因循迟玩。朕必照贻误军需之例。重治其罪。决不稍为宽贷也。陈杰据实直奏可嘉。著交部议叙。将此通谕知之。　　

○又谕曰、工部奏、湖广、江西、造办拨船。所开物料夫价。与例不符。应令据实删减。再行核销等语。固属照例办理。但念前年湖广适遇岁旱歉收。一切木料匠工。未免昂贵。且办理尚为迅速。江西省承造船只。亦能妥速完竣。所有该二省请销拨船价值银两。著加恩准照该督抚等所题核销。　　

○谕军机大臣等、大名案内首犯段文经等、至今未获。节经降旨。令各督抚上紧躧缉。前据狭西省奏报、盘获貌似段文经之犯。特派司员带同王成功迎赴前途识认。又非段文经。是该犯尚无实在踪迹。因思上年该犯等、曾有逃上盐船及往武当、汉口之信。此时直隶、山东等省查拏紧急。不致潜匿。或竟由盐船。逃往汉口或窜入武当山藏避。均未可定。徐克展一犯。系毛师沆在亳州访获。尚属能事。著传谕毕沅、仍密饬该员。带同眼目前赴汉口、武当山一带及各盐船上。不露形迹。设法购线查拏。若该员果能再将段文经、刘勤、盘获。朕必破格加恩升擢该员不可不倍加奋勉也。将此谕令知之。　　

○又谕曰、总兵柴大纪、督率官兵义勇。保护郡城。最为出力可嘉。郝壮猷在南路一带。督兵攻剿。杀贼多人。亦属认真奋勉。自应酌量加恩。以示奖励。著常青查明该镇等、如未经赏过花翎。即传旨加恩赏戴。令其益加奋励。各带官兵。分投剿捕。以期迅速蒇事。至黄仕简、任承恩、并不亲临行阵。贻误事机。已降旨令常青查明。即行参奏解任。将水师陆路提督印务。交与柴大纪、郝壮猷、暂署常青务须飞渡台湾。遵照节次所降谕旨。督率柴大纪等、分带官兵。相机妥办。黄仕简、任承恩并著先即摘去花翎。　　

○兵部议覆、署河东河道总督兰第锡奏称、河营协办守备。分管各厅工程。统辖把总。董率修防。与正备相同。请照守御所千总之例。作为从五品。应得封典。即改照从五品给予。应如所请。至协备品级、究与正五品之守备有间。遇有河营都司缺出。自应先尽正备题补。如实无合例应升之员。该督务于摺内切实声明。始准于协备中遴选。请旨补用。不得率以正备人缺未宜。辄将协备题补。致启越次之渐。从之。　　

○转工部右侍郎赵锳、为左侍郎。以内阁学士刘跃云、为工部右侍郎。　　

○以光禄寺卿陆锡熊为左副都御史。　　

○辛酉。谕、现在陆锡熊、已补授左副都御史。所遗光禄寺卿员缺。著管干珍补授。仍留巡漕之任。　　

○又谕曰。索诺木巴勒珠尔、著补放正盟长。所遗副盟长员缺。著补放端珠布色布腾。围场事务。亦著端珠布色布腾管理。　　

○谕军机大臣等、据福海奏、淮安地方。于二月初九日子时起。至初十日午时止。复得密雨连绵。入土深透等语。春膏应候二麦藉以滋培。览奏甚为欣慰。福海系淮关监督。业经具摺奏报。李世杰闵鹗元、身任封疆。何以于地方雨水情形。转未据奏及。李奉翰近在淮安。岂皆不知朕廑念民依。无时或释耶。著传谕该督等、将因何未经奏及之处。据实覆奏。嗣后所属地方。得有雨泽。务随时速奏。毋得迟缓。　　

○又谕、直隶大名纠众戕官案内、首逆段文经、刘勤、节经降旨缉拏。迄今未获。昨据巴延三奏、盘获貌似段文经之许魁一名。经派员带同夥犯王成功、迎往认识。实系畏刑诬认。并非正犯。是段文经、刘勤或窜入川省潜匿。冀图苟延残喘。亦未可定。著传谕保宁、严饬所属。设法躧缉。密访严拏。务期弋获。毋因日久生懈。以致正凶漏网稽诛。　　

○壬戌。谕曰、康基田补授江苏按察使。伊由河南河北道、调任江南淮徐道。于河工事宜。最为谙习。且办事认真。不辞劳瘁。每年伏秋大汛时。仍应令其赴淮徐一带。帮办修防诸务。庶于河工有裨。其本任臬司事件。著交该督抚、或委藩司兼署。或于道员内拣选一员署理。不过数月。俱无不可。至上年降旨、令书麟于伏秋大汛以前。赴清江一带。帮办河务。嗣遇河湖并涨。堤工漫溢数处。书麟在彼督率工员。赶办堵筑事宜。李世杰病后。精神未能照料。全仗书麟认真督办。会同李奉翰、分投饬催。漫口得以妥协竣事。著书麟、以后于伏秋大汛时。应赴工将修防各务。会同李世杰、李奉翰、详悉讲求。豫行筹办。以期永庆安澜。　　

○又谕、前据徵瑞奏长芦商人呈请捐银三十万两。备造拨船。以为拨运漕粮之用。民船得免官封。商引即无虞壅滞。是以准其所请。今湖广、江西二省。先行动项赶造。解直备用。仍令该商等分限交纳归款。前据该二省题销成造拨船。共一千二百只。实用银二十八万二百五十两零。核计原捐银三十万两。共节省银一万九千七百四十三两零。除已降旨准将该督抚原题核销外。所有该二省节省银一万九千七百四十三两零。著该盐政于该商等应行归款时。按数扣除。毋庸照原捐之数交纳。以示体恤。　　

○谕军机大臣等、昨召见安省保举堪胜道员之知府钱金殿、见其才具祇属中平。并非出色之员。该员前于江安粮道任内。因公降调。补授徐州府知府。据该督抚奏调太平府知府简缺。复由太平调任庐州府。庐州虽在安省为中繁缺分。较之徐州。已属事简。何以转将该员保奏。前降旨令各督抚特保道府。原欲伊等于属员中。察其才具出众。实能胜冲繁要缺。谙练地方事务者。秉公保列。以备简用。今钱金殿不过中材。又加以年老。若似此循分供职之员。各部院京察记名人员内、较为优胜者。正不乏人。又何须该抚特登荐剡耶。著传谕书麟将因何保奏之处。据实覆奏。或朕于引见时。看其才具中平。而该员在安省。实有何事办理出力。该抚因将该员特行保奏之处。亦著书麟一并核实具奏。固不可意存回护。亦不必因有此旨稍为迁就。以致屈抑人材。所有记载原片。并著发交书麟阅看。遇便缴还。将此谕令知之。寻奏、钱金殿在江年久。于吏治民情最为熟练。前署庐凤道时。适值该处水灾。该员查办赈务。颇见实心。于关务亦属妥协。且曾任道员。是以保奏。得旨、看其人妥当自守之流。要缺断不能。　　

○癸亥。谕曰、伊犁领队大臣那旺、来京陛见。看其年力衰迈。若令回任。不惟不能得力。伊亦不情愿。从前那旺曾经效力多年。著加恩赏给散秩大臣职衔。前赴察哈尔游牧地方。原品休致。所遗领队大臣员缺、著散秩大臣职衔总管那彦补授。代那旺管辖部落事务。　　

○又谕、据奎林等奏、审讯戳死民人马成龙之马海、是否果系独子。及马成龙有无兄弟之处。现在行查内地。如应留餋由部办理等语。所办错误。新疆地方。岂可拘泥内地章程办理。且马成龙、不过拳欧马海脊背。而马海辄用金刃戳伤毙命。自应照例定拟。乃奎林等、援独子留餋之例。行查内地。实属拘泥。新疆地方。不可如此办理。奎林等、著传旨申饬。　　

○谕军机大臣等、前因大名首犯段文经等、至今未获。屡经降旨。令书麟实力严密缉拏。乃本日书麟奏到地方情形一摺。祇将麦苗长发。及展赈日期具奏。而于段文经下落。并无一字提及。其意竟似不能拏获。惟以惭愧了事。不复置议。况前经东省获犯张二小供称、段文经曾逃往亳州。是该犯曾在该省地方潜匿。书麟不能随时弋获。遂以该犯已经他窜。心生疎懈。竟视为海捕具文。全不留心上紧查拏。书麟、著传旨申饬。并著该抚密饬各属。仍于颍亳一带。实力躧缉。毋再疎懈。使要犯久稽显戮。　　

