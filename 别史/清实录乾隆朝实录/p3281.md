<!-- { "loadSidebar": true } -->
○乙卯。御制平定台湾告成热河文庙碑文曰、昨记平定台湾生擒二凶之事。亦既举平伊犁、定回部、收金川、为三大事。专文勒太学。其次三为诛王伦、翦苏四十三、洗田五。以在内地。怀惭弗芗其事。而平定台湾介其间。固弗称勒太学。然较之内地之次三。则以孤悬海外。事经一年。命重臣。发劲兵。三月之间。擒二凶。定全郡。斯事体大。讫不可以不纪。因思热河文庙。虽承德府学耶。而余每至山庄。必先展拜庙貌。秋仲丁祭。常遣大学士行礼。则亦天子之庠序矣。且予去岁筹台湾之事日于斯。天佑予衷。命福康安、海兰察、率百巴图鲁以行。及简精兵近万。亦发于斯。而诸臣涉重洋。冒艰险。屡战屡胜。不数月而生擒二凶。且无一人受伤者。是非上苍默佑。海神助顺。曷克臻斯。则予感谢之诚。兢业之凛。亦实有不能已于言者。筹于斯。发于斯。臻于斯。文庙咫尺。我先师所以鉴而呵护者。亦必在于斯。记所谓受成告成。正合于斯地也。则平定台湾。告成热河文庙。所为礼以义起。非创实因。且予更有深幸于衷。而滋惧于怀者。予以古稀望八之岁。五十三年之间。举武功者凡八。七胥善成。其一惟征缅之事。以其地卑湿瘴疠。我军染病者多。因其谢罪求罢兵。遂以振旅。是此事究未成也。近据云南总督富纲奏报、缅甸谢罪称臣奉贡之事。命送其使至热河。将以赐宴施惠。是则此事又以善成于斯矣。夫奉天治民。百王谁不为天子。而予以凉薄。仰赖祖宗德施。受天地恩眷独厚。近八旬之天子。蒇八事之武功。于古诚希。示后有述。使一事尚留阙欠。予之怀惭终不释也。自今以后。益惟虔巩持盈。与民休息。敢更怀佳兵之念哉。夫天地。天子之父母也。子于父母之恩。不可言报。中心感激。弗知所云已耳。系之辞曰、瀛堧外郡。闽峤南区。厥名台湾。古不入图。神禹所略。章亥所无。本非扼要。弃之海隅。朱明之世。始闻中国。红毛初据。郑氏旋得。恃其险远。难穷兵力。每为闽患。讫无宁息。皇祖一怒。遂荒南东。郡之县之。辟我提封。一年三熟。蔗薯收丰。渐兴学校。颇晋生童。始之畏途。今之乐土。大吏忽之。恣其贪取。既嬉其文。复恬其武。匪今伊昔。叛乱屡睹。向辛丑年。昨丙午岁。一贵爽文。其乱为最。水陆提督。发兵于外。奈相观望。贼益张大。天启予衷。更遣重臣。百巴图鲁。勇皆绝伦。川湖黔粤。精兵万人。水陆并进。至海之滨。至海之滨。崇武略驻。后兵到齐。恬波径渡。一日千里。以迟为速。百舟齐至。神佑之故。驰救诸罗。群贼蜂拥。列阵以待。不值贾勇。如虎搏兔。案角陇种。顷刻解围。义民欢动。斗六之门。为贼锁钥。大里之杙。更其巢落。长驱扫荡。如风卷箨。夜携眷属。内山逃托。生番化外。然亦人类。怵之以威。赉之以惠。彼知畏怀。贼窜无地。遂以成擒。爽文首系。狼狈为奸。留一弗可。自北而南。居上临下。海口遮罗。山涂关锁。遂缚大田。略无遗者。二人同心。其利断金。曰福康安。智超谋深。曰海兰察。勇敢独任。三月成功。勋扬古今。既靖妖孽。当安民庶。善后事宜。康安并付。定十六条。诸弊祛故。永奠海疆。光我王度。凡八武成。蒙佑自天。虽今耄耋。敢弛惕乾。如曰七德。实无一焉。惟是敬勤。励以永年。　　

○谕、据管干珍和琳奏、临清闸外运河。全赖漳卫二水。会汶北注。而浮运通漕。尤藉漳水之力。向有漳河神庙。建于运河北浒。居民等祈雨祈晴。随祷立应。今因闸外水弱。虔诣庙中祈求雨泽。数日内＜雨澍＞雨油云。水势陡长四尺余寸。军民商贾。无不踊跃欢腾。禀请代奏加锡封号等语。漳水来源。远在晋省。去运河千有余里。今管干珍等虔祷数日。水头立见长发。不啻应愿而偿。若非神灵赐佑。曷克臻此。允宜增益鸿称。褒崇封号。以隆妥侑而答神庥。著于漳河神旧有封号上、加利运二字。并御书扁额对联发去。敬谨悬挂。永昭灵贶。御书扁曰、增流昭贶。　　

○敕谕霍罕伯克那尔巴图曰、近据喀什噶尔参赞大臣奏称、前尔所属布噜特等。抢掠喀尔提金部落牲畜内。查出驼八十只。羊一千只。如数交出等语。那尔巴图、办理诚妥。甚属可嘉。今特加恩赐尔织金蟒缎一端。大缎二端。漳绒一端。大荷包一对。小荷包四个。赍到尔其祇领。再萨木萨克。现在霍占伯克呼达雅尔处栖止。屡抢商人。是伊罪恶满盈自速其祸。尔欲兴兵往擒。如能获献。朕当加恩。况自尔祖额尔德尼伯克以来。世受朕恩。极为恭顺。尔当倍加奋勉。以承渥眷。　　

○丙辰。谕军机大臣等、据毓奇等奏、江西尾帮。于六月十七日。全数渡黄。比较上年早二十日等语。览奏欣慰。昨据苏凌阿等奏。前后进帮船。酌定以九月初一为准。其在初一以后过天津关者。即不便再令原船北上。临时酌量济拨截贮。以便就近回空等语。所奏颇露为难之意。今年南粮渡黄。较之上年既早二十日。而所运之米。又较上年共少十七万三千余石。现在南北运河水势充裕。足资浮送昨又据管干珍等奏、东省漕船久已抵通其豫省粮船。陆续著令在头二进南粮内插帮行走等语。是各省粮船。已可衔尾前进无难克期抵通。该侍郎等自当随到随收俾军船迅速回空受兑。何必豫筹截拨。自留地步著传谕苏凌阿等。务当上紧办理。此次重运渡黄。既较上年早二十日。则回空船只。亦当比上年早二十日归次。若更能赶早南下尤为妥善。不可藉词延缓。有误回空。致干咎戾也。　　

○又谕、据富尼善奏、大名磁州等处。先后拏获邪教人犯三十名内除刘彦已在河南病故。尚有二十九名。昼夜隔别严讯。总未供出段文经实在踪迹。现在带犯进省。解候督臣再行严切根究定拟等语。此等匪徒。虽究无另有悖逆不法经卷字迹。但传习邪教。展转蔓延。自宜严拏办理。以期务绝根株。除现在拏获各犯。著刘峨、即速审明。仍遵前旨分别发遣回疆具奏外。至段文经实在下落。虽现在所获各犯。未据供出。而段文经系此案巨魁。断不可任其漏网。幸逃显戮。著传谕刘峨、长麟、毕沅、务当严饬各属。随时留心购线访缉。断不可视同海捕具文。日久生懈。富尼善系特旨派出办理此案之人。尤宜认真查访。设法缉拏。毋任正犯得逃法网。　　

○以内阁学士胡高望、为江南乡试正考官。编修谢振定、为副考官。侍讲学士吴璥、为陕甘乡试正考官。检讨张＜曾羽＞、为副考官。　　

○丁巳。谕军机大臣等、前因孙士毅奏、黎维祁亲自挈眷内投清单内首开黎维祁之名。黎维祁系安南国嗣孙。虽尚未受封。但伊系应嗣封之人。即与国王无异。乃挈眷来投。竟似该国土宇。已尽为阮岳纂夺。恐另需设法筹办。兹据孙士毅查明。该嗣孙并未同来。其国中从贼者。尚不过牧马谅山等处。而黎城西圉、及迤北等处。俱不肯降贼。且据该夷目称、阮岳一味犷悍。并无法令。嗣孙若能乘隙而动。阮匪即可一举成擒。其情词激昂。能知大义。是该国境土。既未尽归贼匪。人心又戴旧足恃。尚可徐图恢复。办理尚易。著传谕孙士毅、至彼即令该夷目等。回国告知黎维祁。以安南臣服天朝。最为恭顺。伊祖黎维＜礻耑＞病逝。长子早故。伊例应承袭。前因其备文声请补给印篆。并未遣官告哀。于体制不合。地方大吏据例复行檄询。若该国再遣使恳请。即当准其敕封给印。今伊被贼攻逐。究系不能振作所致。现在该国境土。未被贼占者尚多。而臣民中亦复向戴黎氏。该嗣孙当趁此招集义兵。力图恢复。使伊祖宗。相延之祚。不至伊身而灭。其母妻随从人等。俱已妥为安插。该嗣孙不必以此为念。俟伊恢复故土。国内稍宁。即可遣迎归国。至阮氏恃强篡夺。为法所不容。目下天朝已派调大兵。在广西豫备。若使贼势仍前猖獗。负固不服。甚敢将该嗣孙伤害。其各镇目等、亦甘心从逆。坐视不救。天朝即当派员统率大兵。四路会剿。将阮岳及党羽人等。全数擒诛。明正其罪。如此先行剀切告知。并檄谕各镇目等。庶可以壮黎氏之心。而寒贼匪之胆。于声援之道。亦属有益。计此时孙士毅、早可抵龙州。其随来之阮辉宿等。据称、情愿回国找寻嗣孙。如孙士毅到彼。该夷使已起程回国。则应将此交付其来人发往。如尚未起程。该督可即将该国情形。面向该夷使等详细询问。并将朕指示之处。面行传知。令该夷使等回国。告知黎维祁。更为妥协。至阮岳等、恃其凶势。若竟敢来内地。劫夺该嗣孙眷属。则正可就而截拏。悉数擒捕。使该国人众。知天朝已派兵助其剿贼。更为好事。三德、久历戎行。著该提督、即统率兵众。于关隘河岸处所。遵照奋勉妥办。再各关隘兵丁。前已有旨。令孙士毅再调二三千名前往。兹该督虽已经密调二千兵豫备。若尚有应行饬调之处。该督亦不妨就近酌调。分头布设。并饬令整齐行伍。建竖旌旗。方足以壮声势而寒贼胆。将此各谕令知之。　　

○又谕、据李世杰奏审拟杀死四命之凶犯符兴复、请旨即行正法一摺。已交军机大臣、会同行在法司核拟速奏矣。四川向多＜口固＞噜匪犯。聚众行凶。自大加惩创之后。近年渐觉敛戢。今符兴复辄殴杀三命。又故杀一命。虽非谋杀。但其情形凶暴。可见该省匪徒。尚未尽行悛革。恐不久又萌故智。李世杰于审明后。自应一面奏闻。一面将该犯正法。使凶徒共知惩惕。何必拘泥请旨。又致往返需时。倘因此而有监毙等事。岂不使要犯幸逃显戮。著传谕李世杰、嗣后遇有此等凶毙多命之案。务当速办示惩。并剀切晓谕该省民人等。不可逞凶毙命。应共知安分畏法。使＜口固＞噜等凶匪。永行断绝根株。方为妥善。　　

○戊午。谕、据复兴奏、赛因诺颜和硕亲王车登扎布旗分、蒙古赛因察克、扎木颜、图财杀害民人玉木春一案。审明后将赛因察克、扎木颜、立决枭首示众。请将车登扎布、交部严加议处。出首之本旗丹津、赏给布匹等语。蒙古赛因察克、扎木颜等。见民人玉木春皮物。即起意诱饮至醉。用棍石乱打。以小刀扎死。凶恶已极。复兴等、审明即行斩枭示众。所办尚是。至该扎萨克等。若并未查出。不曾拏获凶犯。自应交部议处。今赛因察克等。由车登扎布、见丹津出首。当即拏获解审。若仍交部议。将来遇有此等事件。伊等自必畏惧。巧为遮饰暗消。车登扎布、著从宽免其议处。嗣后各扎萨克等属人。如有行窃杀人案件。自行查出者。著照此办理。首告之丹津。著赏给细布十匹。以示鼓励。　　

○己未。长芦盐政穆腾额疏报、石碑场垦复灶地二十三顷七十二亩有奇。　　

○山东巡抚觉罗长麟疏报、高密县垦地八顷三十二亩有奇。　　
