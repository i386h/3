<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。夏。四月。壬午朔。享太庙。上亲诣行礼　　

○诣畅春园、问皇太后安　　

○幸圆明园　　

○癸未。谕军机大臣等、刑部核覆、云南省周宗一殴伤郭凌云身死一本。该部亦按例议准。初不过以为斗殴常件。朕核之案犯情由。则该省原拟郭凌云。实未得其窾要。郭凌云以搭连装钱。并非重茵细软可比。且面铺同食。而周宗一已压坐身下。何得佯为不知。是其存心图窃。已属显著。今乃不揆情理。以该犯被骂不甘。因拾石掷伤殒命。遂援寻常斗殴问拟绞候。将来汇入秋审时。必更以其起衅缘由。较他犯有间。因而改列可矜。是直使窃贼因认赃而毙人者。转得量从末减。此风尚可长乎。外省有司。问拟命案故习。往往如此。甚失明罚敕法本意。现令该部按情指驳。将此详谕吴达善、刘藻知之。寻奏、即提犯委员。详加研鞫。按情定拟。得旨、览。外省此等姑息之风。亦不可枚举。应极力整顿　　

○又谕曰、明瑞等奏称、现在伊犁听差侍卫六员。除素尼勒图一员。系效力赎罪。不在按期换班之内。其余五员。皆三年届满。应请照便更换。再侍卫六员内。其三员、系奏定额缺。在京拣选。余三员请从索伦兵内挑选。给以虚衔顶翎。令在卡上行走。一年更换。分别等次。头等照常行走。二等摘去顶翎。三等斥革等语。素尼勒图、效力甫及二年。无庸即为更换。其侍卫额缺三员。在京拣选发往。及虚衔侍卫。分别劝惩之处。俱著照所请行　　

○兵部议准、云贵总督吴达善奏称、黔省向因初辟苗疆。分设武员。定以三年。边俸报满即升。历今三十年。风土便安。未便拘尼成例。其古州、清江、上江、铜仁、都匀、丹江、朗洞、台拱、荔波、下江、长坝、各营副、参、游、都、守、千、把总等官。改为五年甄别。人材弓马可观者。保题升用。或常之员。仍照常俸候推。至副将报满。向无甄别。总兵缺出。均开列请旨。嗣后应令该督抚分别考语。题明注册。将保题者开列。并饬令有边缺省分。一体遵照办理。从之　　

○以尹继善为大学士。仍兼雨江总督　　

○旌表守正捐躯之河南祥符县民赵永禄妻朱氏　　

○甲申。谕、向来大计附荐人员。吏部查明该员与例相符者。覆本内将应否引见之处声明。候朕降旨。其有正项钱粮未完。及革职留任。未经开复各员。部议则俱以毋庸议题覆。朕亦无从量为甄别。第思此等人员。多以才具可造。由简调繁。及莅任以来。处分多而开复不易。即服官颇知奋勉。得列附荐。又以格于成例。并不获随众引见。其中人材。诚恐不无屈抑。嗣后此等人员中。应如何分别年例。酌定章程。俾伊等得以自见之处。著该部详悉定议具奏。寻奏、附荐人员。除系简缺。有钱粮处分。及革职留任者。仍照例议驳外。其现莅兼三兼四繁缺之员。人材可观。历俸在五年以上者。即有处分挂误。核明。将应否引见之处。声明请旨。其正荐人员。如有处分。查系兼三兼四繁缺。亦一例声明请旨。再该员处分。有于题本到部时。现经开复者。即照合例人员。一体令其送部引见。得旨允行　　

○又谕、前以山东济宁等七州县卫、濒河地亩。上年间有被淹之处。业经降旨展赈。其出借耔种等项。应于本年麦熟后徵还。现在该省春雨沾足。二麦可望丰收。但念民气初复。正资麦熟接济。著加恩。将济宁等州县卫。所有借给耔种。俱缓至本年秋后。再行徵收。以纾民力。该部即遵谕行　　

○乙酉。上诣畅春园、问皇太后安　　

○还宫　　

○谕、甘肃省续据题云。翻种秋禾。复被偏灾之金县。沙泥州判、环县、灵州、花马池等处。虽经该抚照例赈恤。恐民力尚不无拮据。并著加恩。照皋兰等十九州县之例。加赈一个月。该督抚等、其各饬属实心经理。务俾小民均沾实惠。该部遵谕速行　　

○是日起。上以常雩祀天于圜丘。斋戒三日　　

○丙戌。谕曰、高晋奏、筹办云梯关黄河下游情形一摺。所见甚是。已于摺内批谕。云梯关一带。为黄河入海尾闾。平沙漫衍。原不应设立堤岸。与水争地。而无识者好徇浮言。或以上流清口洩水分数较多。遇海潮盛时。或不免意存顾虑。因有子埝堤防之议。殊不知清口畅洩。其收利在下河州县者。不可数计。至云梯关附近。不过阜宁。安东。二邑所辖地面。以此衡彼。其轻重大小。不待智者而知。即令一时偶值盛涨。所侵溢者不敌百分之一二耳。高晋当守其定见。既知下游之制防一切。毋庸置议。并可信清口之展放。无难永远力持。于水利民生。实为交有裨益　　

○谕军机大臣等、阿思哈奏、请升调县令李如龙等。另单所开参罚事件。俱至二三十案之多。或缘该员等地方繁剧。任事多而挂误亦易。原属情理所有。但伊等平日。如果系急公奋勉之员。公事自应不致意茸。何以屡干例议。又致积款累累若此。著询问阿思哈。令将该县等实在参罚委积缘由。在彼在此。确切查明覆奏。寻奏、李如龙在豫十三年。曾署遂平、新郑、叶县、宜阳、补阒乡、调河内。杜锡龄在豫八年。曾署宝丰、襄城、原武、林县、渭县、嵩县、补宜阳、调汲县。各有罚俸二三十案。实因地方繁剧。挂误亦多。该员等每年应得编俸。已逐年扣抵。其浮罚之俸。例应其自行完纳。向不勒追。以致积款累累。多未销案。臣请嗣后州县罚俸。除将每年编俸扣抵外。浮罚之俸。照例听其自行完纳。如才堪任剧。而参罚在十案以内。方准升调。现请升署开封同知之河内令李如龙。请调河内县之汲县令杜锡龄。如蒙允准。即照此例。令其补完销案。得旨、如所请行　　

○军机大臣等议准、两江总督尹继善、闽浙总督杨廷璋、两广总督苏昌等奏、请弛丝觔出洋之禁。江苏省贩铜官商船只。每只许配二三蚕糙丝一千二百斤。按照绸缎旧额觔数抵扣。各属出洋商船。携带糙丝准以三百斤为限。闽浙出洋商船。每船配土丝一千斤。二蚕糙丝一千斤。粤省外洋商船二十三只。除定例准带八千斤外。每船再行加带粗丝二千斤。其头蚕湖丝缎疋。仍照旧禁止。从之　　

○刑部奏、蒙古偷盗各犯。向系改发内遣。设有在配脱逃。例无加调明文。请嗣后此项逃犯。照民人例分别加调。原发山东河财者。初次脱逃。枷号一个月。调发福建湖广等省。二次枷号两个月。调发两广极边烟瘴。至三次者。枷号三个月。仍发原处。其福建湖广等省。以次调发。至极边烟瘴而止。蒙古免死减军。在配脱逃者。亦照民人例。一体加调。仍各分别次数。枷责剌字。并令拏获之州县。究明逃后。有无行凶为匪。分别照例定拟。再蒙古案内。例应发遣之妻子。其随从本犯者。照例交与南省驿地当差。其本犯已经正法。妻子单行发遣者。酌发南省驻防兵为奴。至佥发递送。悉照例应缘坐犯属之例办理。从之　　

○以署镶白旗汉军副都统秦璜、署正白旗汉军副都统赵启、对调。署正蓝旗蒙古副都统博永、署正红旗满洲副都统扎什扎木素、对调　　

○丁亥。上诣南郊斋宫斋宿　　

○谕曰、方观承参奏、大城县知县罗学旦。经办子牙河工程。弊混克扣。并勒取婪索各款。请革职审拟一摺。河工关系水利民生。最为紧要。罗学旦以承办之员。既不在工料理。任听县丞短发价值。以至民夫逃逸。甚且纵令居民占种。按亩索钱。置民瘼利害于不问。情罪重大。与办赈侵渔肥槖者何异。此等非寻常劣员婪索可比。非立予重惩。不足示儆。罗学旦著革职拏问。严审定拟治罪　　

○谕军机大臣等、辅德奏、参革安义县知县郭孙锦在监病故一摺。虽该犯或系适当自毙。未必尽出畏罪戕身。然以滥毙无辜。栽赃捏详之官犯。谳案未定。典守者不知防范。竟令幸漏刑章。即经勘验结报。又焉知不与近日山东参革寿光县知县萧应柱。闻参自缢。同一鬼蜮伎俩。此风断不可长。夫有司不能奉法。自干吏议。其在情款重大者。自当束身归罪。自伏厥辜。其事本非重谴。原可不至于死。甚至审属子虚。并可立予昭雪。何致一挂弹章。辄图乘隙自尽。抗国法而长官邪。司宪者竟尔因循膜视耶。盖由督抚等、平时姑息疎玩。于此等劣员。每谓一经参劾。上司已无瞻徇。而监守不严。审拟不速。往往酿成弛懈。遂不得明正典刑。而地方无识之徒。未必不转为官犯负屈。或且重疑执法之苛。是非封疆大臣。以宽纵之习。招严刻之尤乎。此于官常刑法。大有关系。著传谕各省督抚。嗣后务应悉心饬属防检。毋得甘蹈疎虞。致自取戾。可于各省奏事之便。传谕知之　　

○又谕、刑部奏、原任同知朱藻。应追各工核减银两。行查各任所有无寄顿产业。据江南等省取结咨覆。止有直隶一省。久经该旗行查未覆。复经刑部查催。仍复迟延。请将总督方观承交部察议等语。朱藻之子朱腾龙。现在监禁。刑部专候直隶查明咨覆。以便核办。且其在直隶有无赀产。非甚难于访查之事。该督何以叠奉咨催。竟尔迟延未覆。殊不可解。著传谕方观承。一面速将朱藻有无寄顿咨覆该部。一面将因何迟延缘由。据实具奏。寻奏、臣于准到部旗各咨后。檄催七次。据该司以各属印结。尚未送齐。恐访查不周。致有遗漏。现在飞饬该司。速行查明结报。请将未经结报之司道以下各官。送部议处。报闻　　

○戊子。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

