<!-- { "loadSidebar": true } -->
○是日、庚辰年立春。顺天府进土牛春山宝座。　　

○乙未。谕军机大臣等、永德奏、哈萨克阿布赉属人。带马五百匹。赴乌噜木齐贸易。阅其情词。颇为恭顺。看来抢掠乌梁海者。非阿布赉属人。朕昨以可疑之四端指示。若有一于此。则冒昧进兵。反堕其术中。故必询问明白。非谓大功告成。遂可苟且姑息也。额尔克沙喇等、可告知察达克、此时且不必直入哈萨克界。俟捉生询问得实具奏。朕再酌量办理。　　

○予故正白旗护军统领一等褒绩公舒灵阿、祭葬如例。　　

○丙申。谕军机大臣等、据阿桂奏称、现在阿克苏拏获额鲁特匪犯三名。皆官兵随仆。盗马潜逃。业经讯明正法示众等语。此等额鲁特、皆剿戮之余。管束三年。恶习尚未悛改。阿克苏既经拏获。则沿途必尚有脱逃者。若不严行查拏。致流为玛哈沁。地方何由宁谧。著通谕哈密、巴里坤、辟展、乌噜木齐、喀喇沙尔、库车、等处大臣。务宜留心拏获。讯明正法。至分赏官兵之回人等。有似此盗窃脱逃者。亦照例办理。并传谕杨应琚、吴达善、阿桂、知之。　　

○命编修汪永锡、在尚书房行走。　　

○授和硕諴亲王允秘第七女、为郡主。婿纳逊特古斯、为郡主额驸。　　

○旌表守正被戕之山西祈县民王定邦妻温氏。　　

○丁酉。上诣皇太后宫问安。　　

○幸瀛台。　　

○户部议奏、据两广总督李侍尧咨称、本年御史李兆鹏奏、请禁丝觔贩卖出洋。经部议准在案。至绸缎绵绢。是否应禁。设有私贩出洋。应否与丝觔一并计算轻重定拟等语。查绸缎等物。总由丝觔所成。自应一体严禁。请嗣后绸缎绵绢。如有偷漏私贩者。亦按觔两多寡。分别科罪。失察文武官弁。照例议处。从之。　　

○刑部议覆、云南按察使吴绍诗奏称、各省学政。遇有应行发审事件。应毋论情节轻重。一面批饬提调等官审讯。一面咨明督抚稽查。提调等奉批即行具文通报。除例应当场完结者。听提调等官、随时发落。报明学政。并督抚藩臬外。其枷责以上罪名。俱照例拟议。一面报明学政。一面详解藩臬核转。督抚分别批结咨题。至提调等不行通报。除罪有出入。分别故失、照例参奏外。即罪无出入。亦照应申上而不申上律议处。均应如所请。从之。　　

○参赞大臣舒赫德等奏、据自土伯特商贩转回之巴达克山、塔什干、及叶尔羌等处回人。运到货物。臣等饬交该管官。仍照旧收税。嗣后徵收、请于岁底造册。送部核消。又和阗六城所交粮石。旧例十分取一。每年二千帕特玛。因甫经抚定。酌量暂收九百九十五帕特玛。一帕特玛、准官石四石五斗。共四千四百七十七石五斗。俟来年、仍照旧例徵收。又招抚之沙尔呼勒伯克穆喇特告称、我等所管五百户。仅余二百余户。今闻霍集占伏诛。自必陆续投回。向例每户贡金一钱。请于来年交纳。并请添设商伯克、哈子、阿尔巴布、玛哷咱尔等缺。臣等照例给以翎顶。令其协同阿奇木伊什罕办事。报闻。　　

○琉球国王尚穆、遣使表谢册封。并进方物。下部知之。　　

○蠲免浙江江山、常山、开化等、三县。本年水灾额赋。并豁除江山、常山、水冲沙壅地亩。无徵漕项银米。　　

○戊戌。谕、总兵张接天、以武夫条奏甘肃总督移驻事宜。甚属冒昧。降旨令其来京陛见。面加询问。果系剿袭幕吏浮词。于道里远近情形。亦茫无所见。且人本糊涂。年力又已衰惫。不胜专阃之任。张接天、著以原品休致。福宁镇总兵员缺。著承明补授。　　

○谕军机大臣等、书山奏称、总管阿布都赉、安插多伦回人四千六十余名。于玉古尔、库尔勒、策达雅尔、洋杂尔等、四处。令小伯克海里勒、额帕、舒库尔、密喇三、克里达玛特等分管。现在率同吐鲁番公素赉璊、游击黄佳士、悉心查办等语。海里勒等五名。既系小伯克。著加恩赏给六品顶带。素赉璊、著赏缎二端。黄佳士、著以应升之缺补用。　　

○己亥。谕军机大臣等、兆惠等密奏、伯克霍集斯、业已同行。其诸子自成丁之后。幼者尚有几人。交舒赫德查办等语。从前密谕办送霍集斯、及诸子来京者。恐其仍居旧地。或滋事端。今霍集斯既情愿入觐。而沿途行走情形。又毫无可疑。则伊来京后。自必加以恩赏。俾得安居。此时漠咱帊尔等、尚须办理起程。并传谕舒赫德等、遵照节次谕旨。毋使长途劳苦。伊等起程后。则所查霍集斯之家口。不妨明白晓示。以霍集斯蒙恩旨留京。来取家属团聚。务宜供给饶裕。加意照看。盖伊等非获罪之人。籍没家产者可比。所有积蓄、俱一同办送。仍约束兵丁回人。毋许妄行偷窃。其田园房屋。亦应变价给赏。以资生计。俱著查明具奏。　　

○辛丑。孝庄文皇后忌辰。遣官祭昭西陵。　　

○上诣皇太后宫问安。　　

○壬寅。谕、此次磨勘江南六省乡试卷。经派出大臣汇单进呈。其中文义支离疵颣者。不可更仆数。皆由学政不能造就于平日。而考官复不能决择于临时。致士子习为庸腐谬悠之谈。希心诡遇。昨己降旨谆切训谕。第念向来司磨勘者。京堂翰詹科道各员。因无覆勘之人。往往虚应故事。且未定有议叙。议处条例。何以示之惩劝。嗣后有特派大臣覆勘指出。而原勘京堂等、全未磨出者。应查明原勘疎漏之员。交部严加议处。有原勘签出一二。而大臣覆勘、尚多挂漏者。亦应查明交部议处。有能悉心检阅。秉公逐一举出。覆勘无遗者。并将该员交部议叙。至现在派出大臣等、俱属详慎从事。著即交部议叙。将来覆勘试卷。或经朕抽阅。尚有不尽之处。则应将特派大臣。加以处分。如此、庶文体益就雅驯。而司衡愈归允当。其如何分别著为条例。该部详悉定议具奏。摺内应行处分各卷。仍著交部照例办理。　　

○是日起。上以岁暮祫祭太庙。斋戒三日。　　

○癸卯。谕军机大臣等、清馥奏、据向导根敦等所指道路。南路由诺颜鄂博、额什等处。抵楚库尔戈壁。北路由乌兰库哷等处。搜贼人营垒。因水草甚乏。令茂库本等、领兵二十余名前往。其余官兵。彻回巴里坤等语。所奏愈属不堪。前因清馥探得贼人藏匿处所。并未亲身前往。故十月以前。屡经降旨申饬。今已十二月。并未遇一玛哈沁。不知伊现在何处。且伊前遣巴图克埒木、往招其子斗齐。特故纵其父子同逃耳。不然。岂有贼人肯坐候我兵擒获。此时贼人去向。更觉茫无影响。而徒作惧罪请追之词。苟延时日。苦累官兵。谅数月以来。行粮恐亦不继。伊身获咎。忍饥固所当然。而官兵皆随同枵腹。有是理乎。著速传谕清馥、奉到此旨。若十日内能捕获贼人。自当前往。其或不能。即彻回巴里坤。将从前伊何以不亲身捕贼。但遣巴图克埒木前往。及斗齐等今往何处。声明请罪具奏。　　

○军机大臣等议覆、吉林将军萨喇善疏称、三姓地方、与宁古塔、拉林、相距俱五百余里。向未设立台站。遇有要务。难免耽延。请由拉林、沿松花江迤北。至三姓地方。添设八台。于吉林所属。各通融拨马八十匹。牛八十头。丁八十名。每台设笔帖式一员。领催一名。给以图记。内有两处渡口。设船四只。水手八名。笔帖式、各给房五间。领催、台丁、水手等、各给房二间。予以修盖银两。其添设笔帖式、领催、令该将军等、于兵丁内挑取。从之。　　

○甲辰。以岁暮、祫祭。遣官祭太庙中殿、后殿。　　

○己巳。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○谕军机大臣等、阿桂奏称、兆惠等经过阿克苏。会议伊犁驻兵。及迁移回人屯田事宜。从阿克苏、乌什、赛哩木、拜、库车、沙雅尔等城。酌派回人二三百户。于来年二月间。先遣丁壮前往屯田。以官兵五百名。护送起程。俟青草发生。再将回人家口迁移等语。所议尚属可行。兆惠此时虽未具奏。即应如此办理。至屯田回人。需兵弹压。自阿克苏至伊犁。安台传事。声息相通。最关紧要。著传谕舒赫德、阿桂、今大功告成。巴达克山、霍罕等部落。悉皆归附。则叶尔羌自可安静无事。且有额敏和卓在彼。海明又已前往。舒赫德候其到时。即回阿克苏、驻劄办理。阿桂、伊柱、即领驻防兵丁。护送回人往伊犁管理屯田事务。至官兵等居止。自必相度地势。安营立寨。土木之工。以渐兴作。期于坚固久远。所请备造帐房。原非可以常用。不过自阿克苏至伊犁。沿途住宿。及初到时不致露处耳。所有应行事宜。俱著伊等会商办理。　　

○以三姓副都统敦柱、阿勒楚喀副都统巴岱、对调。　　

○丙午。上诣皇太后宫问安。　　

