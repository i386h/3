<!-- { "loadSidebar": true } -->
○伊犁将军明瑞奏、臣领兵至穆素尔岭。准纳世通咨会。现兵已敷进剿。止臣不必前进祗须协济马匹臣思先派观音保带往之兵。俱已拨防隘口进剿者、半系回人、及布噜特兵不无疑虑。且仓卒彻回。恐沿途回人等、妄猜伊犁有警。于事有碍。应带兵前往驻阿克苏乌什之间。相机应援。并可以壮军势。至马匹现可通融。已行文纳世通等、到日商办。谕军机大臣等、昨因观音保所领之兵。纳世通不用以进剿令其远防要隘。又咨行明瑞。不必前来。种种错谬。已传谕申饬。且谓明瑞未必因此彻回。今据明瑞所奏。甚合朕意。纳世通已与贼人攻战数次。尚未竣事。倘明瑞不行前往更当何若。除遵照陆续所降谕旨办理外。看来回人以耕种为生。既防其要隘。不能脱逃。而农时又失。自然内溃。今纳世通惟知急攻。与贼相持。受其诱敌之计。翻觉彼逸我劳。明瑞至乌什时。宜知所鉴。再纳世通奏称、观音保领兵进攻。因厄鲁特兵先退。以致受伤等语。所言未足深信。即厄鲁特等、果有先退情节。此时且不必深求。或系伊等推诿脱卸。则尤失人心。并著明瑞酌量查办　　

○又谕曰、纳世通等奏、与观音保会合攻城。观音保受伤。护守炮位兵丁。为贼所袭。失炮一位。卞塔海亦奏称、从前伊与贼战。失炮三位。俱奏请议处。进剿贼人。转致失我军器。罪固难辞。然尚属事之所有。但卞塔海一有此失。即应具奏。何以迟延至今。待纳世通有失炮之事。始行陈奏。其意图隐饰。已可概见。至纳世通之罪。则又并不在此。既据奏明。俱著明瑞于办理乌什竣事后。再行查参请旨　　

○吏部奏、云南巡抚常钧咨称、云南巡抚官衔。及敕书、关防、均有兼建昌、毕节、等处。及川、贵、兵饷字样。查建昌隶四川。毕节隶贵州。川贵兵饷。不由云抚督办。应删节。照各省巡抚。添注粮饷字样。从之　　

○旌表守正捐躯之直隶元城县民冯小妻郭氏。山西五台县民李量小子妻智氏　　

○癸未。上阅兵　　

○军机大臣等会议、据安徽巡抚托庸疏称、安省各属仓谷。因拨赈。缺额四十万石。急须买补。但近年谷价昂贵。定例米一石。并脚价一两二钱。不敷买补。请照前抚潘思榘等、奏准收捐本色例。徽、宁、等属六县。减四收捐、其余各属。照从前凤、颍、例。减三粟谷兼收。外省贸易人民。亦准报捐。应如所请。惟外省商贾。非有粮人。买谷报捐。必致市价更增。且恐私交折色。州县官转买滋累。应不准行。从之　　

○甲申。上诣皇太后行宫问安　　

○调广西巡抚冯钤、为湖南巡抚以陕西布政使宋邦绥、为广西巡抚。湖南按察使汤聘、为陕西布政使。安徽宁太道沈世枫、为湖南按察使　　

○乙酉。谕、江苏、安徽、进献诗赋诸生。考取一等之举人郑澐、张熙纯、俱著授为内阁中书。遇缺即补。鲍之钟、金榜、秦潮、周发春、吴楷、洪朴、陈希哲、蒋宽、刘种之、俱著特赐举人。授为内阁中书。学习行走。与考取候补人员。挨次补用。其二等之程世淳等二十一名。著各赏缎二疋　　

○谕军机大臣等、据成衮扎布等奏称、莫尼扎布。至额尔齐斯。都尔伯勒济等处。驱逐哈萨克游牧人等。哈萨克哈尔纠巴图鲁、将伊甥厄鲁特沙喇额木根妻子九口。巴尔哈巴图鲁。将厄特特波罗勒岱妻子六口。沙尔拜。将厄鲁特巴朗等献给。例应赏赉。但伊等渐次阑入内地。臣等惟当示威驱逐。应赏之项。请传谕伊犁将军等赏给等语。哈萨克等无知。现于额尔齐斯等处游牧。方且严行驱逐。若由乌里雅苏台赏赉。伊等将益启侥幸之心。成衮扎布等所见甚是著传谕明瑞晓示哈萨克来人云汝哈尔纠巴图鲁等、献纳厄鲁特人口。乌里雅苏台将军大臣等。已移咨前来。汝哈萨克等、往日献纳厄鲁特人口时。大皇帝均加恩。令于此处赏赉。乌里雅苏台将军大臣等不与闻。今已有谕旨。令此处奖赏尔等。嗣后不可在额尔济斯等处游牧。如游牧时。乌里雅苏台将军大臣等、必行驱逐。于尔无益。晓示后。将赏项交哈萨克来人带回。并传谕成衮扎布等知之　　

○又谕曰、额敏和卓奏称、伊行抵游牧。稍加整顿。趱赴乌什等语。额敏和卓。闻乌什有事。即请前往。甚属可嘉。计此时明瑞。应亦办理将竣。著传谕额敏和卓。若明瑞尚须协助。伊即暂驻乌什军前。其喀什噶尔。与霍罕额尔德尼部落相近。亦关紧要。乌什事竣。额敏和卓。仍以参赞大臣。驻劄办事。玉素布俟额敏和卓往代后。再回哈密　　

○又谕、昨据卞塔海等奏称、乌什逆回。潜遣安集延回人。求援于霍罕额尔德尼等语。朕意以大兵前抵乌什。应遣人向额尔德尼索取。若此时额尔德尼。早将此数人缚献。或遵檄付还。俱可勿论。倘索而不与。即属有心抗拒。应将霍罕一并平定。另授伯克。今明瑞以将军领兵。如遣人前往。则额尔德尼。更知畏惧。即乌什逆回等、望救之心亦绝。或可自溃。至克取乌什之道。不在攻城。惟严防逃走要隘。择近城水草之地。牧养马匹牲只。贼众饥疲无措。庶不致大烦兵力。并著传谕知之　　

○又谕曰、纳世通等奏称、闰二月十九日。领兵进攻乌什。贼人数次溃败。追至城壕。剿杀颇多。虽甚惊惧。但恃险死守。难于即克。闻明瑞领兵。二三日内可至。即会商进剿。务期歼灭。以安各城反侧之心等语。近据纳世通等、将进剿乌什。无须明瑞前来。行文阻止之处具奏。朕即屡加申饬。以纳世通所见非是。观其行止。断不能竣事。此次所奏。愈觉不堪。明系始以办理乌什为易。虑及分功。今乃知其难。又复巧为摭饰。甚属无耻。至所称安抚各城。尤为悖谬。乌什业经叛乱。尚何安抚之有。若指其余各城。则现在回人。俱感激朕恩。捐输口粮牲只。领兵协助。又何待于安抚。盖纳世通方寸已乱。将效力人。俱视为敌国。尚可倚以集事乎。即如攻城一事。若克一城。又有一城。不得不急图进取。今死守者。只此一城。自当俟其困极自溃。而纳世通等、株守城下。兵疲力竭如此。是纳世通等、全不晓事。著传谕明瑞。此事惟伊是赖。一切俱自行决断。不可稍有推诿。又据德福奏称、乌什未乱十日前。有布噜特等、乘间将阿奇木伯克阿布都拉。所牧羊只。及牧人家属十五名口掠去等语。此等布噜特。虽事发在前。而相去不远。焉知非贼人等、已阴相约结。乘衅抢掠。明瑞到彼务将此事情节。查明办理。将起意为匪之人。正法示众。德福又称、纳世通所失炮位。并非大威远炮。从前系伊误泰等语。近因纳世通。卞塔海。俱将失炮之处。奏请议处。已交明瑞查办。并著于竣事后。查明参奏　　

○又谕曰、纳世通奏称、噶岱默特。遣往额德格讷。萨尔巴噶什侦探回人爱伊特默特。路遇乌什回人等、扬言布噜特。俱已疑贰。伊前至车哩克齐等游牧晓示。车哩克齐。即遣伊弟海兰达尔。前来求见。又请示听候调遣等语。车哩克齐。素称恭顺。兹复知奋勉。恳请自效。甚属可嘉。著加恩赏缎四端。伊弟著赏缎二端。爱伊特默特。著加恩赏给七品顶带。遇有小伯克缺出即补。仍赏银二十两　　

○户部议准、直隶总督方观承疏称、喀喇河屯厅属之化育沟。向因有驻防兵。附近旗民。开设铺面。额徵斗税。今驻防兵。已尽发伊犁。补额京兵。又改驻热河。铺面关闭。原设斗税。应裁豁。从之　　

○是日、驻跸栖霞行宫　　

○丙戌。上至七里港。祭江神　　

○奉皇太后渡江　　

○诣皇太后行宫问安　　

○孝贤皇后忌辰。遣官祭陵寝　　

○是日、驻跸金山行宫　　

○丁亥。遣官祭先农之神　　

○谕、据留京办事王大臣奏称、果郡王于三月初八日申刻薨逝等语。朕启銮时。闻伊病重。朕即加恩封为郡王。原期伊闻之欣悦。病可速痊。今闻薨逝。深为惋悼。著加恩一切应办事宜。俱照亲王例办理。遣六阿哥成服。其余阿哥等、于祭祀日前往　　

○谕军机大臣等、据德福奏称、现飞咨叶尔羌。辟展。哈密等处。令速拨铅弹火药等物。解送军营备用等语。铅弹等项。虽应筹备。但现办乌什回匪。不必攻城。惟严守隘口。勿令窜逸。且扰其耕作。粮尽时自然内溃。前经屡降谕旨。今德福咨取铅弹等项。甚属不晓事体。既已咨行。亦止可如是办理。嗣后断不可仍前张皇。著传谕明瑞。德福等知之　　

○是日、驻跸高旻寺行宫　　

○戊子。上诣皇太后行宫问安　　

○谕军机大臣等、纳世通奏称、噶岱默特。遣往额德格讷侦探回人。闻乌什逆回等、散布流言。即晓示车哩克齐。已令伊弟前来。听候调遣。虽此等造言逆犯。应向额尔德尼索取。但现在进攻乌什。伊若稍有支吾。又须办理。请俟事竣后再办等语。前因乌什逆回。遣安集延回人。向额尔德尼求援。朕即谕伊等、宜遣人索取。倘支吾不行传送。则将额尔德尼。一并办理。续因伊等、种种错谬。又谕明瑞。当檄行霍罕。索取逆犯。以壮军声。今纳世通。转以恐生事端为言。真怯懦不堪之至。著传谕明瑞。速遵前旨索取。再纳世通奏、卞塔海于二月十九日。闰二月初六日。两次为贼所败。而卞塔海前奏、并未及此。如纳世通之言属实。卞塔海固难逭讳饰之罪。若纳世通。与卞塔海不和。意图诬陷。则其罪尤为重大。俱著明瑞查明具奏　　

○又谕、据明普奏称、将军参赞等、领兵俱到乌什。现在时方东作。纳世通饰伊起程。回哈喇沙尔等语。明普实一无用之物。且试思伊至乌什。究为何事。彼处事体。正资办理。岂可遽舍而回。即使纳世通冒昧令回。亦宜请留。奋勉行走。若谓耕作紧要。尽有耕作之人。岂需伊亲耕乎。明普明知乌什。事较难办。故借纳世通之言即回。甚属不堪。著严行申饬。不准回哈喇沙尔　　

○兵部议准、原任江西巡抚辅德奏称、江西驿站船。内红座船六十。不堪应用。且近年差少应裁。又茅桍船四十。酌于南昌省次。留二十。南安、赣州、二府。各留五。余十只裁。从之　　

○是日、驻跸天宁寺行宫。至庚寅皆如之　　

