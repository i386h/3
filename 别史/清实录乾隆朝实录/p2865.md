<!-- { "loadSidebar": true } -->
○谕军机大臣等、昨和珅查奏国泰、于易简一案。已降旨将国泰等革职拏问。传谕和珅等遵照研讯矣。国泰此案。即勒派通省属员。婪索银八万两。从前不知凡几。较之李侍尧、在滇省索取矿厂余息者。其罪较重。且此银数。乃据冯埏呈出本年经手之件。其从前吕尔昌经手者。又有若干。务须逐一根究。不得将就了事。至于易简、前据钱沣奏、自上年入觐回任之后。自谓于国泰有保奏之力。遂亦纵情攫贿。与国泰相埒等语。果如所奏。得赃属实。是竟欺君罔上。以济其婪索之私。其罪更浮于国泰。自应即行正法。若无其事。止于畏惧巡抚。不能据实参奏。甚至长跪回话。乃其人品卑鄙不堪。较之国泰勒派各属者。情节则稍轻矣。此处乃于易简生死所关。必使案情明晰。证据确凿。方成信谳。此事在省各官。均可逐一体问。至钱沣既有此奏。其闻之何人。有何证据。自必确有指陈实迹。若止称风闻言事。又因国泰、于易简、现已革审问罪。即可完事。不欲更为已甚。则大不可。试思伊所奏于易简若实。则罪应斩决。若所奏不实。则钱沣之不是为何如乎。朕于办理庶政。一秉大中至正如此。不为已甚则可。若内外大小臣工。不据实秉公。亦托言不为已甚可乎。总之此案惟准情定罪。明白允当。有则有。无则无。朕不肯曲庇国泰、于易简、又岂肯枉屈国泰、于易简乎。著和珅等、将此传谕钱沣、令其与于易简质对明确。据实覆奏。不可颟顸混过。作和事老人也。至昨所奏、现在盘查历城县库。亏空银四万两。因银色不对。查出挪移掩饰之弊。此事前经面谕和珅、刘墉等。今果不出朕之所料。其余钱沣指参之三州县。恐亦不免有此等情弊。务须详悉查明。水落石出。不可因历城已经办出。不加详细盘验。任其朦混掩饰。此三处、和珅、刘墉即不能亲往。或诺穆亲、明兴、钱沣等、均可分投往查。或令梁肯堂、同军机司员赴彼详查。以服钱沣之心。至通省亏空。人数众多。虽与甘肃上下通同一气。公然冒赈殃民者有间。然较之直隶各处、因办差致有短缺者不同。如果各州县自知畏法。不敢以官项为结欢上司之资。何以致有亏空。今朕格外施恩。不欲复兴大狱。然不可不彻底详查。予以限期。令其上紧弥补。倘有因此次从宽。仍复任意延宕。不即抵补者。即当严参治罪。惟在新任巡抚明兴、率同新任藩司孙士毅。仰体朕意。妥协办理。又梁肯堂、现因钦差严讯。始供出于易简、见巡抚时长跪无耻。此等情节。若梁肯堂日久。恐亦所不免。设果伊守正不阿。岂有到任数月。于国泰种种贪纵不法。无所闻见之理。何以不行据实奏闻。和珅等、即以此问之梁肯堂。令其自行明白据实覆奏。又和珅、刘墉等昨所奏摺内、有于易简称、国泰闻有钦差过境。恐有盘查等语。此事必有人与信。今日传询国霖、据称伊母于前月二十五日起身。前往山东。恐途中闻有钦差之信。不能放心。是以于初四日、遣家人套儿、前往。并言并非与国泰送信。套儿现在山东。可以确讯等语。此事不可不严行讯究。国霖遣人前往。何以不先不后。亦于初四日出京。显系通知国泰、令其豫为地步。著和珅等、将套儿严切讯问。究竟如何遣伊送信。并于何日到东省之处。详悉具奏。此案国泰自应按律定拟斩候。于易简有无婪赃情节。出入罪关立决。著和珅等一秉天良。不得丝毫含混。畸轻畸重。朕于办理庶务。必期真知灼见。从不肯调停迁就。为和事老人之见。刘墉向在外任。或未能深悉。和珅日侍禁廷。岂得诿为不知。将此传谕和珅、刘墉等、令其悉心详细办理。完结后、再令和珅、押带国泰、于易简、来京。若案情未明。即于朕启銮后赶赴热河。亦不为迟。至明兴、昨谕令即由保定、星驰前赴山东省。接篆任事。所有节次所降谕旨。并和珅等奏摺夹片。著一并钞寄明兴阅看。以便遵照办理。　　

○补行乾隆四十六年福建省大计。罢软官一员。年老官七员。有疾官二员。才力不及官三员。分别处分如例。　　

○辛巳。上御太和殿视朝。文武升转各官谢恩。　　

○御演武厅阅火器营操。　　

○幸圆明园。　　

○谕军机大臣等、昨据和珅等奏、查出国泰、婪得属员银八万两。藩司于易简、明知巡抚勒派。隐忍不举。显有扶同婪索情事。现在严切根究。其任所赀财。业经和珅等在彼严密查抄。所有于易简原籍财产。著传谕萨载、即速前往查抄。毋任丝毫隐匿寄顿。　　

○又谕、据阿桂等奏、青龙冈坝工、于初十日丑刻挂缆、堵合镶填。至十一日早。金门业已断流。大溜全入引河。水头已入江南境。至未刻、西坝复陡蛰塌去三十余丈。大溜仍从漫口下注等语。昨十三四日、昼夜盼望好音不至。十五日申刻、始得五百里报。即知又有变动。及阅阿桂等奏此情形。实为焦急。目下料物渐短。大汛将临。当此万难措手之际。正须尽心推求良法。断无束手坐视之理。看来此处土性松浮。似不宜合龙。只可另觅善地。据奏片内称、自青龙冈一带形势。无可筹办。惟就上游、择其可以避重就轻之处。带同谙习河员。亲履查勘、熟商办法等语。朕意亦正如此。应就上游相度善地。改弦更张。现在自己商有成局。其如何筹办之处。即速绘图贴说奏来。以慰悬注。至此次所开引河。屡次放溜不能得手。或应顺南岸相近处所。另行筹度地面。别开引河。使大溜得以直趋。畅达南下。庶于事势有济。至从前曾经降旨、为万不得已之计。目下情形至此。又不得不复申前说。与其漫在北岸。受害大而办理较难。毋宁漫在南岸。受害小而施工较易。盖因南岸尚有贾鲁河、涡河、洪泽湖、等处。逐渐消纳归海。此实无聊之极思。阿桂等再行通盘熟筹。如果可行。一面奏闻。一面飞咨萨载、谭尚忠等、豫为筹备。庶北岸不致著重。合龙较易为力。至现在水势。仍由漫口下注。三湖、运河、连为一片。亟须多筹去路。如潘家屯内外引河。及刘老涧、六塘河等处、凡可以宣洩归海畅利之处。均须逐节筹画。加挑宽广。俾资畅注。著传谕萨载、韩鑅等、悉心经理。至阿桂所请治罪。并参奏。河员之处。情词激切。然亦何必为此奏。朕不忍观也。又坝工走失时。李奉翰、跌入金门。被缆格伤。朕心实为怜悯。今已全愈否。此时朕实不忍治伊等之罪。且亦无颜治伊等之罪。况此亦非治罪即可了之事。阿桂等惟有与在工员弁。竭尽心力。集思广益。详筹妥办。以祈天佑耳。其现在如何查勘上游地势改办情形。并作何筹办料物。遵旨妥议缘由。逐一详悉迅速驰奏。将此由六百里加紧各传谕知之。　　

○改译辽金元三史告成。御制序曰。改译辽金元三史成。司事者以序请。史无序。例也。齐梁陈书、及后五代乃有序。盖出于宋臣修史者创为之饰例也。亦足观其政之不纲。而事之纷紊也。若今三史之请序。将比于孰乎。曰彼之序皆序其事。而此之序乃序其言。则不可以齐梁等比之矣。序其言亦非为之修辞饰说。乃改译汉文。译其国语之讹误者。至于其国制度之理乱。君臣之得失。未尝一字易。盖史者信也。所以传万世。垂法戒。彼其时之史。或已不能保其必信数百年之后。无庸为之修饰。且改译者不过正其讹误之语。而其旧史之布天下者自在也。读史者执旧简而证以新书。则可知语之异而事之同。则此序之不可不作。乃所以明吾志也。夫春秋一字之褒贬。示圣人大公至正之心。若辽金元三国之译汉文。则出于秦越人视肥瘠者之手。性情各别。语言不通。而又有谬寓嗤斥之意存焉。此岂春秋一字褒贬之为哉。向于改译三史之旨。及同文韵统、热河志、诸序。已屡言之。兹不复缀。夫辽金虽称帝。究属偏安。元虽一统。而主中华者才八十年。其时汉人之为臣仆者。心意终未浃洽。我国家承天庥命。建极垂统。至于今、百四十年矣。汉人之为臣仆者。自其高曾逮将五世。性情无所不通。语言无所不晓。且今之纂修诸臣。即有善通清书。兼习诸国字之人。则兹三史、必当及此时而改译其讹误者。是则吾于辽金元三代。实厚有造而慰焉。虽然。是造非吾造。乃天造我国家重熙累洽而后得此。则所以祈天永命。日慎一日之忱。惟益兢兢。惧乃胜于慰焉云耳。　　

○蠲免奉天凤凰城、岫岩、辽阳、盖州、复州、广宁、牛庄等七城、乾隆四十六年水灾额赋。分别赈恤有差。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十四


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。四月。壬午。谕、豫省堵筑青龙冈漫口坝工。屡合复开。现在购办物料。及改筹赶紧工程。需费繁多。前两次拨给户部库贮银二百万两。恐尚不敷。著再于户部库项内、拨给银一百万两。查照向例。派委员弁。迅速解往。以济要工。　　

