<!-- { "loadSidebar": true } -->
乾隆十一年。丙寅。闰三月。丁酉朔。谕、历代帝王陵寝。及圣贤忠烈坟墓。向来俱令修葺防护。陕西为自古建都之地。陵墓最多。有不在会典之内者。既无围墙。又无陵户。著交于该督抚查明。酌筑围墙。以禁作践。以资保护。该部可传谕知之。　　

○又谕、京师冬春以来。虽间有雨雪。究未沾足。朕心久为廑念。今谷雨已过。未沛甘霖。农田待泽甚殷。朕忧惕日加。计雩祭之期。尚在四月。此时正当肃修祀典。以祈恩膏。著该部察例定议。敬谨举行。　　

○谕军机大臣等。今年直隶地方。春雨不甚调匀。春麦布种较少。恐将来麦收未必能丰。山东河南二省。冬春雨雪沾足。二麦可望有秋。且彼地麦收较早。著传谕喀尔吉善、硕色、各豫备麦十万余石。以为直省将来接济之用。其该省有存仓麦石。或另须采办酌量之处。该抚即行定议具奏。　　

○又谕、四川巡抚纪山奏称、本年正月十四日。贵州铜仁府知府、在松桃协、差遣弁兵。将黄板寨苗头龙见布家围住。放火烧房。打死三四命。龙见布等脱逃。随即拏住龙见布长子龙老六等二十八名口。至于因何被拏之故。闻系龙见布去岁勾引匪类杨继美在家。教他儿子龙老方等符水迷法。抗玩拒提等语。此事尚未见张广泗奏到。想伊意俟办理就绪。方行陈奏。但此事因何而起。现在如何办理。尔等可寄信张广泗询问之。　　

○律吕正义后编书成。御制序曰。皇祖圣祖仁皇帝。建中和之极。通声气之元。钦定律历渊源一书。审推步以明象纬。研数理以备成法。至律吕正义。凡所以定尺考度。制器审音。与夫五声二变应和之原。析其精微。区其讹舛。古乐之大义明。而千古有定论。今乐之至理具。而千古有正声。诚所谓惟圣人能之者。顾七政授时。九章布算。至今遵循罔斁。而律吕尚未暇施行。太常之司。和声之署。习其器而不能究其所以然。遂并其所习者而失之。袭谬承讹。不协不度。篇章音节。非重为厘正不可。和硕庄亲王、亲承皇祖指授。贯彻乐义。尚书张照、研穷律本。博习往训。因命协同考正。朕亲加厘定。为器为音。为宫为调。声之高下。节奏之短长。分刌而节比之。合则仍其故。不合则易其辞。更其调。或出自臣工撰述。或出自几暇亲裁。必考义理之原。究制作之本。夫而后郊庙所陈。朝会燕飨所奏。律吕各得其宜。歌奏不淆其序。八音克谐。无相夺论矣。爰诠次成编。俾垂永久。更参稽前代因革损益之异。为乐器考、乐制考、乐章考、度量权衡考、以备律吕之条贯。复推阐为乐问三十五篇。以申明其旨趣。于是而圣祖之所为审音定乐。制器协均者。一一施诸实用。自汉魏以迄元明。是非得失之故。了然可述。名之曰后编者。实以徵皇祖天纵圣神。通极造化。千古作者。无能出其范围。亦无能窥其涯涘。至于继述先绪。则在我后人。益亹焉而弗敢忘。　　

○戊戌。上诣皇太后宫问安。　　

○幸圆明园。　　

○谕军机大臣等。今年直隶地方。春雨不甚调匀。春麦布种较少。恐将来麦收未必能丰。已经传谕山东巡抚喀尔吉善、河南巡抚硕色、令其各豫备麦十万石。以为接济直省之用。未知此十万石。足资接济与否。尔等可传谕那苏图、察看各府情形。即行据实具奏。寻奏、各处麦苗。正顺以南。长者五六寸。短才二三寸。保定一带。均止长二三寸。盖因节侯本迟。现在地尚潮润。若月内再得时雨。二麦均可有收。设天时难定。必需豫东二省麦接济。查上年麦收甚歉。所拨二十万石之数。已足敷用。似可照上年之数办理。得旨、览奏有纾慰朕怀之意。不知立夏将届。时雨未沾。朕忧何能释。亦愿卿体朕心以为心。勤求民瘼。凡事为未雨之绸缪。方足大慰朕怀耳。　　

○军机大臣等议覆、四川巡抚纪山奏酌办粮运。据司道等议得摆站转运之法。未便行于蛮地。惟有以两蛮抵一乌拉。于所定脚价外。给以炒面茶油。尚可权宜办理。至发银购买蛮地别部乌拉一事。实有不得不然之势。查明正土司、为粮运总汇。分运北路至子龙计七站。一月转回。南路至里塘计十一站。四十五日转回。每月共应运米三千余石。又有解运火药军装杂差。且现调兵日增。止存疲乏乌拉二千五百头。蛮夫一千名、抵乌拉五百头。不敷运送。应发价与明正土司、买乌拉一千五百头添运。再子龙粮务。每月应转运米一千八百余石。中北两路官兵。将来有增无减。止存乌拉五百头。每月三运。仅可一千五百石。应请发价与孔撒麻书二土司、买乌拉三百头添运。其里塘章谷等处。各按乌拉不敷之数。酌核买用。如将来口外炒面不接。加运全米。倍增乌拉。亦照此购办。惟是现在办运各土司部下。所有乌拉。既经倒毙过半。又向别部购买。势必昂贵。且运粮乌拉。日夜奔驰。较驿递尤疲倦。请照驿马之例。每乌拉一头。无论马、骡、牛、给价八两。准十分倒三。再查驿马例以年计。今运粮乌拉。久暂难定。应以月计。每月准报倒二厘五毫。又买备乌拉。既系官物。应请每一头照例日支草乾银八分等情到臣。臣因军粮紧急。已照议饬办等语。均应如所奏办理。但蛮夫于额外给以炒面茶油等项。保无侵溢。乌拉一头。果否应给价八两。再驼运乌拉。似应牧放。何须餧养。今复议给草乾银。或有浮开多给之弊。俱应令该抚查核。得旨、依议速行。　　

○工部议准、协办大学士署直隶河道总督刘于义等奏、续勘庆云、盐山、二县疏浚事宜六条。一、庆云县沥水。俱赖马颊河宣洩。应与山东乐陵、海丰、等县交界之处。并大巨河入海河道。开挖宽深。再马颊河、原系直隶山东两辖。此次开河。令庆云县督率办理。以专责成。仍令山东巡抚。转饬海丰县、协同照管。一、庆云县城北。应从赵魁斗庄、经高桥、贾家庄、白庙海子、王家洼、王可忠等处。开渠一道。引水入老黄河以为归宿。并于洼口筑高。添设涵洞二。以防黄河倒灌。一、庆云县高慕台洼。应照旧挑挖深通。引水入老黄河以消积潦。一、庆云县四乡民沟十六处。前经劝民开挖疏通。今纪家铺北等七沟。现在深通。无庸挑挖外。其后马家庄等沟九处。或照前开挖。或应接长开挑。分别引水入老黄河、亭子河、及无棣沟等处。均应照议开挖。并应建设木桥二。以便行旅。一、盐山县宣惠河。前经挑浚。但河身尚浅。应再加挑深。务期通县沥水。悉归老黄河。至东省海丰县应挑河道。俱令盐山县、督率一律挑浚。所用土方。盐邑积荒之后。民力不敷。应照河工定例。给与工价。一、盐山县东之明泊洼。西北诸水。俱汇于此。无路宣洩。洼内地五百余顷。每致淹没。应挑洩水河一道。由钓鱼台程村桥起。通至宣惠河。俾归老黄河。并将程村桥一律修整。工价统于直赈项内动拨。从之。　　

○命礼部郎中陈豫朋、提督湖南学政。　　

○己亥。谕、上年宣化所属地方。被旱歉收。朕已叠沛恩施。俾灾黎不致失所。查从前定议赈济之期。至今年二月停止。经朕复加恩。不分极贫次贫。于二月之外。再普行加赈一个月。以资接济。今思宣府被灾之后。春间雨泽又少。且彼地不种二麦。此时去大田收获之期尚远。青黄不接。穷民难以糊口。朕心深为廑念。著于三月加赈一月之外。再加赈闰三月一个月。著即传谕该督那苏图、遵旨速行办理。　　

○谕军机大臣等。进剿瞻对一事。前此未及详筹。劳师费饷。旷日持久。未奏肤功。已降旨传谕庆复。令其通盘计议矣。但庆复自二月十七日具奏以后。已及一月有余。并未将军情奏报。从来行军之道。贵乎神速。况进剿之兵。非守防之兵可比。其相度机宜。督率前进。如何调遣。如何攻剿之处。必须随时奏报。今迟久不奏。何由备悉。尔等可传谕庆复、令其将现在情形。作速陈奏。嗣后务须随时奏闻。毋得迟缓。并将何以速了此事。以善其后。令其速议奏闻。　　

○又谕、朕因宣化被旱歉收。加赈之后。作何接济。再庆云县地瘠民贫。连岁歉收。今已届停赈之期。令那苏图悉心筹画。速行定议。于二十九日传谕之后。至今五日之久。尚未覆奏。从前高斌在直隶时。凡有赈济传谕之件。不过三日即行回奏。事关赈恤要务。不可稽延时刻。嗣后务须加意赶办。其宣化等处。朕已降旨再加赈闰三月一个月。并传谕那苏图知之。寻奏、宣化庆云赈务。于本月初一日奉到谕旨。谨于初三日奏覆。至宣化等处。蒙恩再加赈一月。照前银、米、豆、三色搭赈。其粜借等项事宜。仍各按地方情形。随时酌量办理。得旨、以后勉之慎之。不然。则中言官之窥伺。又将以卿为玩视民瘼矣。　　

○谕、从前八旗侍班官员等。酌定一年一周。带领引见。今值事少之日。该都统大臣等。并不带领。大约积至年近。始带引见。何如及此事少之日。渐次奏带。令引见之人。不至丛集。而一年内亦可轮班一周。将此谕都统大臣等遵行。　　

○庚子。谕、上年淮、徐等属被灾州县。经朕屡降谕旨。加恩赈恤。今春因麦熟尚远。亦已再行分别加赈。俾闾阎不致失所。但思阜宁县、邻近海滨。地势洼下。被灾较重。非他处可比。闻上年被淹之后。至今淖深数尺。尚难耕种。麦收已复无望。著将被灾民户灶户。无论极贫次贫。于停赈之后。再行普赈一个月。俾穷黎接济有资。不致乏食。该部遵谕速行。　　

○又谕、长芦所属各州县场。所有乾隆七八九年缓徵带徵银两。今届开徵之期。虽应依限催输。以完正课。但念该处连岁荒旱之后。上年虽获秋收。灶户究未充裕。若令其并完数年旧欠。未免拮据。著将长芦所属各州县场、应完乾隆七八九年带徵缓徵银、一万一千一百余两。自丙寅年起。分作三年带徵。以纾灶力。该部遵谕速行。　　

