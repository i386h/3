<!-- { "loadSidebar": true } -->
○定边左副将军阿睦尔撒纳奏、臣等进兵至伊犁。沿途厄鲁特回子等、牵羊擕酒。迎叩马前。臣等宣布恩旨。无不额手称庆。所在人众。耕牧如常。毫无惊惧。臣等抚定贼巢。即渡伊犁河北。务擒达瓦齐献俘。谕曰、定边左副将军阿睦尔撒纳等奏报、大兵直抵伊犁。准噶尔部众人等、载道欢迎。现已抚定贼巢。达瓦齐逋窜游魂。可计日就縳等语。准噶尔一事。实我皇祖圣祖仁皇帝、皇考世宗宪皇帝、筹办未竟之绪。即朕御极以来。亦屡准其请安贸易。初未有兴师致讨之成心。迩年因其篡夺相寻。人心瓦解。诸部台吉车凌、车凌乌巴什、及阿睦尔撒纳等、叩关内附。先后踵至。其人皆熟悉彼地情形。洞晓军务。朕于热河召见时。伊等皆深知感激朕恩。以愿效前驱为请。是其势有可乘。机不容失。因筹及两路兴师之举。而人心狃于久安。在廷诸臣。惟大学士傅恒、与朕协心赞画。断在必行。余无不意存畏葸。今日诸王大臣具在。试各自揣本心。方创议伊始。确然信为必当从事者谁乎。甚至如策楞、舒赫德、身肩其任。而懦怯乖张。几至偾事。经朕降旨治罪。而无识之徒。未必不曲为致惜。由今日观之。则此二人当治罪乎。否乎。夫准噶尔一日不定。则其部曲一日不安。来归之人。将日益众。非得其地。何以处之。盖揆情度势。今昔逈殊。在皇祖皇考时。适当其声势方张。藩篱完固。彼得恃远逋诛。未及犁庭扫穴。设处今日事机之会。有不乘时决策。迅奏肤功者乎。即朕筹办之初。亦未敢遽信大功计日可就。是以祃牙推毂之典。概未举行。设或时会稍有濡迟。朕亦惟有自为引咎耳。然究不肯以畏难之见。徇浮论而失机宜。且近日满洲陋习。假持重以文其退缩。在朕前并不能据实陈奏。一惟退有后言。此风实可寒心。现在师行未及半载。初无血刃遗镞之劳。军赀诸费。较前甫及十之一二。即喀尔喀部落。亦并未以大兵经过。稍有滋累。而所至耕牧不移。壶浆夹路。为亘古所未有。试问前此之鳃鳃过计。谓为有损无益。必不可行者。今果有所损乎。否乎。果当行乎。否乎。皇祖平定朔漠诗中。即有力排众议之语。足见我朝家法。独运乾刚。主持振作。群臣惟当竭心协志。共思奋发有为。若一任因循。不知其委靡颓弊。流入何等矣。故今虽值此捷奏频仍。遐荒底定。而朕心初不以为喜。惟有感戴上苍福佑。列祖贻庥。与廷臣益加儆勖而已。其身历戎行诸臣。调度合宜。克成伟绩。应加懋赏。用示酬庸。阿睦尔撒纳、赏亲王双俸。所属护卫官员、增添一倍。并加赏豹尾枪四杆。其子著加恩封为世子。班第、萨喇勒、俱著晋封一等公。并赏四团龙补服。金黄绦朝珠。玛木特、著晋封三等公。仍赏二团龙补服。双眼孔雀翎。俱准其常时服带。以示优奖。色布腾巴勒珠尔、著赏亲王双俸。所属护卫官员、增添一倍。扎拉丰阿、著晋封郡王。车布登扎布、普尔普、俱著晋封贝勒。车凌、著赏亲王双俸。所属护卫官员、增添一倍。车凌乌巴什、班珠尔、讷默库、俱著晋封亲王。车凌孟克、著晋封郡王。在事大臣官员兵丁、著该将军等、分别等第。造册送部议叙。参赞大臣达勒当阿、阿兰泰等、一并交部议叙。两路管理台站官员。亦著查明议叙。大学士忠勇公傅恒、著加恩再授一等公爵。以为力矫积习。为国任事者劝。军机大臣等、并著交部议叙。所有一切应行典礼。大学士会同各该衙门、详察具议以闻。寻议、大功告成。所有告祭天、地、太庙、社、稷、陵寝、礼仪。现在敬谨办理。其凯旋、筵宴、赏赉、等事。遵旨于驻跸热河举行。至一切应行典礼。敬稽旧典。请诹吉加上皇太后徽号。进表。行庆贺礼。颁诏天下。御制碑文。勒石太学。其大兵所过之处。及伊犁地方。有应行勒石者。亦请御制碑铭。并开馆纂辑平定准噶尔方略。从之。　　

○又谕、准噶尔平定。两路将军大臣等、朕俱已加恩。鄂容安、在参赞大臣任内。奋勉行走。亦应加恩。但伊从前有准噶尔不宜办理之议。伊父鄂尔泰、与大逆胡中藻、师生交结。伊兄鄂昌、又与胡中藻附和党同。鄂容安明知其事。不行陈奏。有负朕恩。伊若不前往军营。原欲从重治罪。今因此次行走。免其治罪。即系朕恩。著将此传谕鄂容安知之。　　

○又谕、据尹继善、庄有恭奏、淮、徐、海、三府州属、四月初七等日。连日大雨。上游水发。淮属之清河、桃源、安东、徐属之铜山、丰、沛、萧县、砀山、邳州、宿迁、睢宁、海州、沭阳、赣榆、并江宁府属之江浦一县、附近湖河。洼地被淹等语。江南淮徐等属。连年被水。原系积歉之区。今洼地又复被淹。民力必致拮据。朕心深切轸念。著该督抚等、速行查明被水州县贫民。应赈恤者。分别赈恤。所有涸出地亩。尚可补种秋禾者。即行借给耔种。速令补种。务俾口食有资。灾黎不致失所。该部遵谕速行。　　

○谕军机大臣等、安设台站之蒙古等、自进兵以来。行走黾勉。毫无贻误。深堪嘉予。今大功已成。应加恩赏赉。其厄鲁特等、俱系新降之人。感戴朕恩。实心奋勉。尤属可嘉。著加倍赏赉。班第等、即行分别查办。　　

○旌表守正捐躯之河南新蔡县民梁券妻李氏。　　

○癸巳。谕、准噶尔用兵一事。上年朕诣盛京。恭谒祖陵时。俱已虔诚默祷。今仰邀列祖福佑。迅奏肤功。荒服敉宁。庆洽中外。实我大清万年宗社无疆之庥。理应告祭三陵。躬伸谢悃。惟是东巡尚未逾岁。不欲以清尘除道。重烦我豳岐父老。永陵、著派皇子永璋。福陵、著派皇子永琪。昭陵、著派皇子永珹。代行告祭礼。今秋诸皇子随侍热河。即就近取道前往。俾其周历辽沈。仰思祖宗肇兴之烈。礼成后、并可于奉天行围较猎。用习武事而昭家法。所有应行豫备事宜。著行文各该衙门。照例豫备。　　

○又谕、平定准噶尔捷闻。此皆仰蒙皇祖、皇考、谟烈显承。福贻宗社。故得肤功迅奏。荒服敉宁。理应敬诣桥山。躬申告祭。因今春甫经展谒。而目下青苗弥望。农事方殷。车驾所经。恐滋践踏。然朕仰慰先灵之意。实切于衷。告庙之典。宜躬诣行礼。孝陵、著遣皇子永璋。景陵、著遣皇子永珹。泰陵、著遣皇子永琪。前往代行告祭。所有应行豫备事宜。著各该衙门、速行豫备。　　

○又谕、此次大兵奏捷。各督抚办理军营粮饷。俱属妥协。宜予录叙。以奖勤劳。刘统勋、方观承、恒文、陈宏谋、蒋炳、俱著交部议叙。其派委办理军务人员。著该督抚、分别等第。奏闻请旨。　　

○又谕曰、协办大学士阿克敦、现患目疾。给假调理。未能速痊。内阁办事需人。尚书达勒当阿、著驰驿来京。协办大学士事务。其黑龙江将军、仍著绰勒多署理。　　

○又谕、河南布政使员缺、著刘慥补授。福建按察使员缺、著史奕昂补授。史贻直私书请托。系伊自取之罪。原与伊子无涉。是以仍加录用。著将此旨谕令知之。　　

○又谕曰、大学士公傅恒、以加赏公爵。具摺奏辞。情词恳挚。及召见之际。又复面陈再四。至于泣下。并称金川之役。叨封公爵。已为过分等语。观其不自满假。倍深兢惕。信出至诚。实将来可以永承恩遇之道。朕心转为嘉慰。应俯允所请。用成厥志。所有平定金川、及准噶尔奏捷、两次功绩。均著并于现封忠勇公敕内。以昭茂典。仍于军机大臣内、交该部从优加等议叙。　　

○又谕曰、班第、著封为诚勇公。萨喇勒、著封为超勇公。玛木特、著封为信勇公。班第、萨喇勒、并著赏戴宝石帽顶。以示优奖。　　

○又谕曰、乌勒登、努三、前因获罪革职。留于军营效力。但念伊等、从前俱在内廷行走。今军务已竣。著施恩来京。乌勒登、授为三等侍卫。在乾清门行走。努三、授为蓝翎侍卫。仍在向导章京上行走。　　

○谕军机大臣等、大兵平定伊犁。所有应行入觐人等。著班第、阿睦尔撒纳、萨喇勒、即将派定人数若干、何时可到之处。一面奏闻。一面将应办事宜。交兆惠等妥协办理。再哈萨克处、应遵照从前所降谕旨。遣人前往。其晓谕哈萨克阿布赉之旨。应告以哈萨克、先与准噶尔互相构衅。当天朝进兵之时。正达瓦齐与尔等交争。因大兵前进。达瓦齐始将掳掠尔等之兵停止。今准噶尔地方已经平定。俱为臣仆。凡前此戕害尔等之事。自可永行禁止。尔等如愿归诚。必普加恩泽。若欲自为部落。亦祇许静守边界。毋得侵扰。倘仍照前掳掠。当发大兵征讨。将此明白晓谕。视伊等情形若何。即行奏闻。再策妄阿喇布坦、噶尔丹策零、俱系准噶尔台吉。伊等现在如有子孙。朕尚欲为加恩。如竟无嗣续。深属可悯。著班第等、查明策妄阿喇布坦、噶尔丹策零、坟茔。照蒙古礼致祭一次。仍由该鄂拓克人等内。酌量派人永远看守。并岁行祭扫之礼。将此通行晓谕准噶尔人等知之。　　

○又谕、从前青海郡王索诺木丹津、奏请带领游牧豫备兵丁。前往噶斯驻劄防范。朕已降旨允行。今大兵已至伊犁。抚定准噶尔全部。叛贼罗布藏丹津、亦已擒获。噶斯地方。毋庸驻兵防守。著传谕副都统德尔素、传旨晓谕索诺木丹津、将兵丁即行彻回。并将准噶尔平定之处。通行晓谕众扎萨克知之。　　

