<!-- { "loadSidebar": true } -->
○漕运总督杨锡绂参奏、通同捏报战船失风之都司宋国正等、请旨革审。得旨、这所参宋国正等、捏报战船失风一案。该督仅请革职审拟。办理甚属不合。从前吴士胜奏报、登州战船被风击碎。朕即疑其有捏饰情事。旋经降旨饬查。果属欺罔。随将欺朦之吴士胜革职。捏报之骆万春、按律究治。该督岂不闻乎。此案外委张大才、把总王元、以并未出洋之船。谎报失风。且将现存桅舵等物藏匿。捏称飘淌。而都司宋国正、漫无觉察。扶同捏饰。其情罪较之吴士胜一案。尤为可恶。宋国正、张大才、王元、俱著革职。拏交刑部、严审定拟具奏。　　

○抚恤山西阳曲、祁县、徐沟、文水、岚县、兴县、临汾、襄陵、洪洞、浮山、赵城、太平、岳阳、曲沃、翼城、汾西、灵石、霍州、汾阳、孝义、临县、石楼、宁县、五寨、临晋、静乐、代州、保德、河曲、解州、安邑、夏县、平陆、芮城、绛州、稷山、河津、闻喜、绛县、应州、怀仁、朔州、右玉、马邑、左云、平鲁、宁武、崞县、岢岚、浑源、大同、山阴、灵邱、广灵、阳高、天镇等、五十六州县。本年被旱、被雹、被霜、贫民。并缓徵新旧额赋。　　

○旌表守正捐躯之山西高平县民张永福妹张氏。广东乐昌县民傅井满妻陈氏。　　

○甲申。上御洞明堂。勾到河南情实罪犯。停决绞犯一人。余六十三人、予勾。　　

○谕军机大臣等、直隶所属景州一带。闻秋深尚有积水未涸之处。地方官以附近田亩。晚禾有收。彼此通计。不及成灾分数。未便邀恩格外。致启刁风。方观承亦曾奏及。然驭民固不可不持大体。第念该处滨水居民。究多歉薄。生计未免拮据。应将本年应徵额赋。暂行停缓。俟明岁麦熟徵还。以示体恤。再直属各州县内。夏前雨泽稍迟。后得雨沾透。而洼地不无淤积。且间有虫孽萌生之地。虽大局均系有秋。而一二偏隅。为数无多。均宜量加调剂。著传谕方观承、令其确细饬查。其中有与景州相类。应行酌予缓徵者。一并详悉具奏。到日候朕酌量降旨。又谕、刑部题覆、钟音审拟折菁顶买高丕绪文凭。诈冒赴任一案。私卖凭劄之高丕绪等、已照更正新例定拟。其失察武生顶冒职官之肤施县教谕原侗。该抚称其自行查出。应请免议。该部即为照覆。办理均属含混。据原题内有经安塞县知县倪嘉谦、访知高丕绪并未赴川。差拘查讯。并据肤施县教谕原侗、查出折菁顶名赴任缘由。牒县讯究等语。皆系外省幕宾书吏积习。含混其词。意可幸免处分耳。究竟此案实系何人发觉。并未详晰声明。如系该县查访在先。行令该教谕查办。则该教谕安得免失察之咎。如该教谕查出在前。则该县之失查。亦有应得处分。岂有不前不后。两处一时发觉之理。再本内所录高丕绪供词。既自认收受折菁银三十两。复立一百两欠票。其私卖已属显然。乃又称被折菁骗去。并非卖与云云。似此自相矛盾之狡供。该抚不应如此混行叙入。岂以此等题达本章。供看纷繁。朕或未必详细寓目。而遂任其草率从事耶。钟音著传旨申饬。至此案系该县、该教谕、谁先查出之处。著据实确查具奏。寻奏、肤施县已经查知。教谕原侗、始以访闻牒究。实系图免处分。得旨、此虽外省俗例。汝不宜如此圆融取誉也。以后慎之。改之。　　

○乙酉。上诣畅春园、问皇太后安。　　

○幸静宜园驻跸。翼日如之。　　

○谕军机大臣等、据塔永宁奏、请解任调理一摺。所奏殊不明晰。想该抚素性拘谨。偶尔抱疴。因值办理武闱之时。恐不能亲身校阅。遂将抚提各篆交出耳。但既经交与刘慥等代理。则此时正宜加意调摄。以冀速痊。其紧要重务。仍应彼此商办。至一切寻常事件。自有藩司经理。又何必亟亟以解任奏请耶。将此传谕知之。并其近来果即痊可否。速行奏来。　　

○又谕曰、吴达善奏、洮河五司。积茶甚多。请照康熙年间茶三银七之例。搭放俸饷一摺。所见非是。库贮官茶。存积有年。未免成色不足。若以之放俸饷。其于官兵、即不能无苦累。设若以茶易银。尚有利益。则前此商民。自当踊跃请领。又何致陈陈相因。卒难销售。此情理之所不可解者。且此权宜之计。若在他省。尚属众擎易举。目今甘省官兵。以军需皆属勤苦。岂可加以额派。所见更非。况以该抚筹办茶法全局言之。向以商茶配运不敷。是以负课累累。今既增配如额。而旧课竟得清偿。其库贮官茶。又何以难于出变。初不知商茶短配之时。民间食用。何所取给。抑始终均系私茶充斥。迄为茶政之累。则该抚此时究竟作何设法防禁耶。此摺批交该部议奏。著传谕该抚、将前后情节。一一详悉确查。先行奏闻。　　

○兵部议覆、调任广州将军舍图肯等奏称、广州水师旗营。额设协领、佐领、防御、各一员。遇有协领、佐领、缺出。不敷拣选。请嗣后水师营协领缺出。本营佐领堪胜保送者。照例保送。如本营不得其人。即于八旗满洲佐领内拣选。其满洲汉军佐领缺出。照此办理。应如所请。从之。　　

○定边左副将军成衮扎布等奏、臣等前奏、据乌梁海内大臣察达克等、因现在游牧之科布多等处。不产貂鼠。请将伊等游牧。展至阿尔台、额尔齐斯等处。经军机大臣议覆、以额尔齐斯等处。若系杜尔伯特游牧。应请旨传谕索诺木衮布、车凌乌巴什、如伊等情愿前往。即可迁移。将现驻之乌兰固木。即赏给察达克等。或不愿再迁。则额尔齐斯等处。与其闲旷。何如给与乌梁海等居住。臣等遵即遣官前往。据亲王车凌乌巴什等告称、察达克所请游牧。系乌梁海旧地。与我等游牧隔远。今乌兰固木、地亩甚肥。羊只孳生亦盛。久住可以饶足。情愿仍前居住。不行迁移等语。查杜尔伯特部落。既不愿迁移。请照察达克等所指、自博尔济奇兰一带。展至阿尔台山阳。令其约束所部游牧。从之。　　

○旌表守正捐躯之河南嵩县民苏有臣妻安氏。　　

○丙戌。礼部题、请旌表寿民。得旨、礼部议覆、福建巡抚吴士功题、诏安县民沈起龙、年登百岁。五世同居。夫妇齐眉。子孙绕膝。洵属昇平人瑞。宜推优老之恩。益懋敦伦之化。是用亲制诗章。并书扁额以赐。仍著加赏上用缎三疋。以示宠异。　　

○丁亥。上诣畅春园、问皇太后安。　　

○回圆明园。　　

○谕军机大臣等、据兆惠等奏称、齐凌扎布、鄂对、阿什默特、送到降回二千六百余户。八千三百余口。大半系伯德尔格、塔哩雅沁之人。拟于此内酌量人数多寡。分派大小头目。递相约束。移至吐鲁番、库尔勒、哈喇沙尔、托克三等处安插。俟起程后。兆惠即前往英吉沙尔。又密奏、阿什默特、与伯克霍集斯交好。因加保荐。又近日查给阿什默特之回人百余名口。多择富厚之家。非尽系伊旧属。即霍集斯于补授叶尔羌头目。亦受馈送等语。来降回人等、除系霍集占逼胁同行外。其乌沙克、塔哩雅沁、伯德尔格回人。均不可信。已屡谕兆惠等、相机办理。至阿什默特、既与霍集斯交好。俟军务告竣。即派令来京。此外有附和霍集斯之人。俱如此办理。此时尚宜慎密。即有告发之人。亦仍行安慰。今逆酋等尚未授首。兆惠不必往英吉沙尔。仍驻劄叶尔羌办事。候富德等信息。　　

○又谕曰、努三等奏称、准清馥咨文。随派出察哈尔佐领裕木扎布、厄鲁特向导蒙克津等、领兵往喀喇莽鼐等处搜捕等语。此等玛哈沁、诳诱官兵马匹。情罪可恶。务必尽行剿灭。著传谕努三等、此等贼人。即窘迫来降。仍应解送肃州正法。伊从前所得降人。如蒙克津等之奋勉效力。则令其来京在上驷院行走。其余即赏给王大臣等。不必安插旧地。昨谕努三与永贵会合追剿戕害德舒之玛哈沁等。著遵旨奋勉办理。　　

○又谕、前谕追索逆贼霍集占等、若今年不能竣事。兆惠即来京请训。昨据兆惠奏、俟降回内移后。即前往英吉沙尔。曾谕以不必急于起程。仍在叶尔羌办事。但此时巴达克山。若尚未有呈献逆贼确信。富德等又从所驻之斡罕、移军前驻。则英吉沙尔、亦须有策应之兵。方可声息相通。兆惠即前往驻劄。以壮军威。如富德酌量暂回叶尔羌。则兆惠即遵前旨来京。途次办理降回。亦觉甚便。俱著传谕知之。　　

○又谕、用兵为国家要务。赏罚必期明允。为将军者、于一切军务。果能奋往直前。身亲战阵。何事不可成就。此内即稍有见识未到者。朕亦必加曲谅。若如雅尔哈善等、在库车围困霍集占。使伊等严加防守。逆贼安能出走。且早已竣事。乃伊等并不亲临严饬。转似特开一路。令其脱逃。有此情理乎。故将雅尔哈善拏问。即行正法。参赞大臣、乃协同将军办事之人。将军思虑所未及。参赞即应指陈。若不见听。即应参奏。哈宁阿、为雅尔哈善之参赞。解到时亦应正法。但参赞职任。较将军究稍有间。是以将伊拟斩监候。拨之以理。此次秋审。哈宁阿、即宜予勾。因念伊父哈达哈、现在军前。若有分外效力之处。尚可稍存宽宥。昨富德等、领兵至巴达克山交界。遣使索取霍集占。当遣额勒登额时。达勒当阿、哈达哈、岂不宜告请前往。与其遣额勒登额。何如伊等一行之为愈哉。况伊等皆获罪之人。朕加恩复用为侍卫。遣往效力。不但当感激朕恩。即伊自计。亦当奋勉。乃竟以侍卫自居。与众为伍。不知愧耻。实出意料之外。此等大关系处。俱未计及。哈宁阿、岂尚可曲宥耶。但朕念费英东扎尔固齐、不忍将伊孙同众犯弃市。特加恩令哈宁阿自尽。著晓谕哈达哈、及军营大臣官兵等知之。　　

○又谕、前因索取逆贼霍集占等、曾敕谕巴达克山头目素勒坦沙、今思伊部落若深明利害。应已呈献渠魁。故再降敕谕。如巴达克山有呈献之信。即以此敕往谕。或尚在游移。仍将前敕颁发。　　

○敕谕巴达克山素勒坦沙、据将军富德等奏称、尔遵将军大臣等传檄。攻围逆贼霍集占、布拉呢敦、俱经擒获。具见尔愿为臣仆之心。闻霍集占、受伤身死。布拉呢敦、尚在拘禁。尔等以所奉经教。不欲将派噶木巴尔后裔呈献。是以踌躇未决遣使前来。军营将军大臣等、复以逆贼等悖逆暴虐。蔑弃经教。大兵进剿。降者接踵。仅存余孽。窜入尔境。我师惟恐骚扰。尚行远驻。惟以游骑向尔约期索取。若踰时不至。即进兵搜捕。详加晓示。节次奏报。朕为天下共主。内外一体。俱加抚恤。尔素勒坦沙、慕思仁化。朕已洞悉。至霍集占等、负恩背叛。种种奸恶。尔亦闻知。将军大臣再三遣使。特体朕招擕怀远之至意。其务将霍集占兄弟、俘馘以献。今因颁敕、赐尔蟒缎四端。俟逆贼等送到时。朕必沛殊恩以酬诚悃。尔其深思远虑。永荷无疆之福。特谕。　　

