<!-- { "loadSidebar": true } -->
○谕、前因冶大雄参奏伊子冶继钧、向云南客民白姓借银。又向回民马颖辗转借贷。即令革去蓝瓴侍卫。交该督抚审明。且传谕该督抚。以此奏必别有隐情。冶大雄见事不可掩。先行参奏。以为取巧之术。今据硕色、爱必达、查明。所借果系吴尚贤之子吴世荣银两。其为巧诈显然矣。冶大雄办理营伍。尚属可观。是以擢任提督。但其为人习尚浮华。操守不饬。前经总兵张凌霞、奏其嫁女宴会等事。款迹累累。俱经质询得实。今查明参奏伊子之处。又复巧诈营私。居心卑鄙。提督重任。为全省武弁表率。岂宜居此。姑念其著有劳绩。熟谙营伍。著革职以哈密总兵效力行走。速行赴任。如不奋勉。定行重治其罪。云南提督员缺。著吕瀚补授。俟冶大雄到哈密后。再赴云南之任。所有现在云南提督印务。著王无党暂行署理。　　

○又谕、李绳武奏到巡查哈密情形一摺。所谓知其一不知其二。防边饬备。固属保境之常经。但应于平时整饬。目今正值贸易夷人到哈。彼惟利是图。此时断不敢冒险。无可防范。况从前夷商来哈。从未见提臣亲临其地。今面见李绳武。已不免惊疑。又闻筑墙添栅。防范加严。彼不以为巡边常事。必且多方猜疑。况提臣甫回。督臣又往。不审天朝意欲何为。回巢传播。易致生心。或更缮兵设警。启彼此相疑之端。甚非所以安夷心而靖边圉也。著速行传谕李绳武。所筹办筑墙添栅等事。此时竟可不必办理。如必须添设。亦俟交易事竣、夷商回巢后缓图之。但恐既向沿边营弁区画安排。又复传令中止。并此意亦为夷使所窥也。益复不能释然。须行所无事。使彼不觉。方为妥协。向来绿旗习气。必不能据实。此事殊有关系。不可稍有粉饰。可将现在情形。详悉奏闻。黄廷桂已另有旨谕。并谕李绳武知之。寻李绳武奏臣因今岁准夷贸易一事。新定章程。恐在哈防员。办理不实。是以从上莫艾回至哈密。就近查办。至筑墙安栅。前提臣永常。于旧岁巡查哈密各卡。即有应行修添者。今于夷人未至之先。已令速修告竣。其塔兽沟应修木栅。塔尔纳沁、应补城墙。本拟与督臣酌定后办。并未兴修。报闻。黄廷桂奏、边营形势。臣未经亲历。故于三月杪、奏明由甘、凉、肃、直抵安西。遵例巡查。嗣于途次。始悟贸易夷商。必自哈赴肃。若与臣遇。恐致惊疑。是以甘、凉、肃、三处。不过委查马驼。检点军械。一宿即行。俟安西归途。再阅兵丁技艺。及抵安时。夷商尚在境外甚远。随于阅兵竣事后。拟即回肃。缘提臣李绳武云。夷人多带牲畜。应否在哈变售。候谕旨到日酌办。然后起程。至哈密各处卡座。经累任提臣布置。按图查考。亦已周密。其添防事宜。本不便急遽办理。得旨、览奏俱悉。　　

○直隶总督方观承覆奏、直属先后详报生蝻者。四十三州县。今已报扑净者。通州、武清、香河、宝坻、固安、东安、安肃、新城、博野、望都、蠡县、阜城、交河、宁津、景州、东光、静海、南皮、庆云、成安、衡水等二十一州县。现将捕竣者。永清、祁州、献县、深州、清苑等五州县。扑尽续生者。霸州、宁河、吴桥、天津盐场、沧州、青县、盐山、定州、元城、大名、南乐、魏县、清丰、东明、开州、长垣、等十六州县。甫经生发。现正扑捕者。雄县一县。至大名一府八州县。俱报生蝻。扑后复萌。实因上年黄水漫及之故。该处地方辽阔。诚如谕旨。离京离省遥远。查察难周。所委道府丞倅。恐有顾此失彼之虑。已于臣标并正定镇标。多派员弁。分头协办。报闻。　　

○两江总督尹继善奏、罗田首犯马朝柱。尚未缉获。请敕部停止议叙。得旨、不必谬辞。至此番奋勉固可嘉。然未必非因永常而然也。　　

○己卯。谕军机大臣等、阿里衮奏请于旗员内。拣选副将参将游击十余员来粤。遇有陆路相当缺出题补一摺。此所见非是。朕从前降旨。沿边及直隶地方营协。参用八旗满洲人员。原因边方畿辅。营缺既属紧要。而满员人材健锐。习于劳苦。人地正复相宜。是以饬部议令分缺补用。此亦因地制宜。随材器使之道。初非于满洲绿旗稍有歧视也。地方营伍。固不可不加意整顿。亦祗可就其人才而鼓励之。不可先存成见。今以满洲总督特请拣发旗员。未免隳绿营之志气。谓有意厚薄其闲。于营伍岂能实有裨益。况东南风土软弱。旗员久居其地。亦必耽于安逸。不得展其所长。更非所以爱之也。若为旗员生计起见。则所见更小外任虽有马乾随粮。足资养赡而体制相临。不能不过于卑屈。试思蓝翎侍卫。虽于领侍卫内大臣。品级悬殊。亦从不以屈膝为敬。一用参游。则曲跪乃为常礼。若诱以厚实。动其歆羡之心。使甘于卑辱。于满洲风气。亦大有关系。该督皆未见及此。徒谓满洲爽健敏捷。情性相投。易供驱策。而不知其断不可行。朕办理庶政。一秉大公至正。总督为文武表率。不可存此意见。著传旨申饬。　　

○庚辰。谕军机大臣等、前据胡宝瑔奏称、二十前后可以回京。今尚未见来京。想捕蝻事尚未竣。如果尚须加紧捕扑。不妨多留数日。俟完竣妥协。永无后患更佳。其现在情景若何。是否渐次稍减。或较前稍减、及别有萌生之处。速行据实驰奏。寻奏、蝗蝻生发。惟当极力驱除。乡民无知虽悬赏不肯即报。推求其故。恐派夫蹂躏。徒事烦扰。惟信刘猛将军之神。祈禳可免。愚说实不足凭前奏由武清回京。及抵永清而蝗颇炽霸州、文安又复踵报。随委员督办永清。亲赴霸州、文安、查看。已将袪净。再回永清。而霸昌道鲁成龙、极力围扑。并以钱买之。乡民趋利每买一次。即得三四斛。现已去其八九。其窜入高梁豆根者。照方观承晓示。践伤田谷。每亩给米一石。现顺属十一州县。净尽者六处。其宁河、霸州、文安、永清、固安、亦将竣事。拟于一二日回京。得旨、所见甚正。然民情亦当顺之。彼祀神固不害我之捕蝗也。若不尽力捕蝗、而惟恃祀神。则不可耳。　　

○又谕、前因直隶各属。捕蝗不力。谕令方观承查明参处。方观承祇就胡宝瑔查出之武清县知县沈守敬题参。意在以此一人塞责。而其余州县中不力者。即可概置不问。殊非据实查办之道。是以传旨申饬。今方观承又奏称沈守敬漏报三处。近复漏报一处。允宜立挂弹章等语。此则误之又误矣。朕初次传谕。本谓通查捕蝗不力之州县。而非查漏报之州县。今方观承覆奏。乃以漏报惟该参员一人陈辩。是因回护以一人塞责之非。而不自觉其词之遁也。朕前旨何尝令查漏报耶。且该督初报摺中。合属有蝻州县。共三十余处。至今尚有现在扑捕者。有扑后复生者。非奉行不力而何。该督从前尚能不惮驰驱。况捕蝗实可胜以人力。如大名等处。上年黄水经过之地。理应亲历巡查。分别参处。顾以空言辗转回护。此等取巧之术。能行之朕前乎。方观承著传旨申饬。今年幸荷上天慈祐。雨旸时若。倘因蝗蝻稍致侵损。岂不深为可惜。旨到日、著方观承即速亲往大名、东明、一路查勘。有无余蝻督率属员。实力扑灭。据实驰奏。其近京一带。仍会同胡宝瑔、将不行实力之州县。分别查参。若再姑息取巧。咎有攸归。　　

○以甘肃金塔寺营副将永柱为江南狼山镇总兵。　　

○辛巳。谕、前据总督方观承奏称、直隶各属、闲有蝗蝻生发之处。现在严饬州县官扑捕等语。捕蝗专事人力。不可稍有怠缓。今岁雨旸时若。二麦告登。秋谷正当长发。设令捕蝻不力。以致蔓延滋害。是怠人事而不克仰承天庥也。念之殊为悚惕。大名一路。上年黄水所经。关系尤为紧要。已谕方观承亲往。督率员弁。尽力扑除。其天津、河闲、濒海各县。蝗蝻亦易滋生。该督不能兼顾。侍郎胡宝瑔、现在顺属文安等处捕蝗。天津、河闲、虽非府尹所属。而胡宝瑔身系侍郎。即以钦差就近前往各该处。督率地方员弁。实力扑除。务期净尽。事竣之日。奏明回京。地方官倘有奉行不力者。许即参处。　　

○以故四川峨眉喜寨土千户狼柘他子狼忠、麦杂蛇湾寨土千户安布笑子阿问、湖北龙潭司土弁田贵龙子朝举、各袭职。　　

○赈恤河南、祥符、中牟、阳武、封邱、商邱、永城、鹿邑、虞城、夏邑、延津、滑县、河内、武陟、原武、等十四县乾隆十六年水灾饥民。并先后蠲缓有差。　　

○癸未。孝恭仁皇后忌辰。遣官祭景陵。　　

○甲申。上诣畅春园、问皇太后安。　　

○还宫。　　

○蠲缓湖南善化、湘阴、益阳、等三县。乾隆十六年分水灾额赋有差。　　

○乙酉。上御太和殿视朝。文武升转各官谢恩。　　

○谕军机大臣等、据恒文所奏、拏获逆犯朱明扬一摺。阅其供词。殊属闪烁。前据康礼书到案初供。是朱明扬乃系助逆要犯。今其供内。不但称伊处并无夥伴器械。且云康礼书亦系初会。而马朝柱则并未识面等语。则康礼书之初供。岂竟全属诬捏耶。况该犯又称心里害怕。闻拏逃避。是其附逆之迹。已属显然。可传谕尹继善、永常、令其严行追讯。务得实情。不可据其狡供之词。遂尔轻为开脱也。　　

