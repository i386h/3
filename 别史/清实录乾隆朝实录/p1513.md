<!-- { "loadSidebar": true } -->
○谕军机大臣等前据庄有恭奏、浙省台州等帮漕船内。丁力俱极贫疲。请将台州后帮额船酌减九只处州前帮、酌减六只。后帮酌减九只。金华所酌减三只。衢州所酌减四只嘉兴白粮帮、酌减十只。钱粮加给疲丁。米石洒减济运等语。现在交部定议。上年杨锡绂、请将江西漕船加一裁减。经部臣议驳。复询问该督。据称、江西帮船情形。与江浙等省不同。通融裁减。实与办公有益。是以降旨准行。今浙省复以洒减为请。该抚或以江西业经奏准办理。因复援例具奏。抑或减船洒运。仅为优恤贫丁起见。而于漕政果否实有裨益。不致负重妨运之处。著传谕杨锡绂、令其确按情形。逐细妥议具奏。　　

○又谕、据官保、集福奏称、班禅额尔德尼、札商第穆呼图克图。遣使进贡。请由喀木一路。入打箭炉。自成都前来等语。著照所请办理。并令移咨该督。酌量护送。其所遣使人到京时。正值朕万寿节念经之际临时再行赏赉著晓谕班禅额尔德尼、第穆呼图克图、并传谕开泰知之。　　

○参赞大臣舒赫德等奏、查阿克苏出产硝磺。曾派回人十户。采取交纳。又行文阿桂、酌增数户。以供阿克苏乌什驻防兵之用。至叶尔羌所用火药。于沙尔呼勒、托郭斯谦、采磺。以叶尔羌所产之硝配造。其铅子于和什喇布制造。和阗所用火药。于克勒底雅取硝。于塔克取磺配造。其铅子于阿克苏、叶尔羌、采造喀什噶尔、附近产硝。亦由沙尔呼勒取磺配造。于特尔克制造铅子。现在各城驻防兵。共五千三百名。内枪炮手三百余名。一年所需火药约八九千斤。即分派各城回人采办。其如何定价。抵补伊等应交粮石。俟次年办交时酌议具奏。嗣后需用火药铅子。停内地运送。报闻。　　

○以四川按察使顾济美、为云南布政使。调山西按察使永泰、为四川按察使。以山西归绥道索琳、为山西按察使。　　

○辛未。谕军机大臣等、据李侍尧奏、查审江圣仪父子、与番商洪任辉交结。借领资本。包运茶叶。深属不法等语。汪圣仪身列成均。辄敢潜结夷商。领本交通。营私射利。且一闻事发诡计潜逃行同鬼蜮。现经粤省责革审拟定罪。著传谕尹继善、高晋将该犯婺源本籍一切家赀财产慎密查抄。无任稍有寄顿隐匿。办毕将该犯照部议发遣。以为贪利狡诡、潜通外夷者戒。　　

○参赞大臣舒赫德等奏、据萨纳珠卡座、送到土伯特使人达什隹木撮等十人。称系拉达克汗所遣。赍书呈送。臣会同大臣官员等传见。达什隹木撮云我系管辖右界五千户头目。闻大兵平定回部。特奉书称贺。请通贸易。以番缎回带为贽。臣等宣慰筵宴讫。授以复拉达克汗书。及蟒锦缎疋。并分赏来使缎布。令其起程。再查现在回部安静。其布噜特、霍罕、安集延、玛尔噶朗等、贸易之人。络绎不绝。臣等照旧例收税数次后。回城伯克等恳告云。旧例收税稍重。彼时牲只价贱。尚不甚累。今逆酋扰害之后。叶尔羌喀什噶尔羊一只、价至十余两。肥马一匹、价至五六十两商贾未免观望不前。祈暂减收。俱系实在情形。请将回人买来牲只。暂改为二十分取一。外来商人牲只。暂改为三十分取一其余皮张缎布仍照旧例收纳。报闻。　　

○壬申。太仆寺卿宫焕文奏、各省乡试中卷磨勘例。凡行文笔误。错落题字。正副考官同考官。得以抹出免议。送致疵蒙谬累之卷。亦概为援免。查各省士子繁多文取雅训。乃必以犯抹之卷。委曲迁就。恐隹卷反致遗落。又以抹出免议。益得遂其自便之私。况考官与磨勘官。多系年世姻谊。难保无嘱托代抹等弊。请将犯抹之卷。举子例应处分者。考官虽经抹出。仍令按卷处分。得旨、所奏似有所见。大学士会同该部议奏。寻议、嗣后试卷所犯重者。考官虽经抹出。仍一体议处。至疵蒙谬累。或系数字数句。于通体文义无碍者。考官仍照例分已抹未抹办理。从之。　　

○癸酉。大学士等议奏、盛京将军清保等奏称、盛京滋生银四十万两。现积欠银五万八千余两。一时难以归款。查滋生银、系以本起息之项。此次积欠若不由本银内开除。恐承办官员。或私取重息或以本银弥补欠项日久弊窦丛生。应令照数开除仍于该处铺户存贮银内抽拨八千两。定为本银三十五万两。以一分二厘起息。于每年赏给兵丁红白事件官铺公用。仍属有盈无绌。至原欠人等、仍著该将军行文各该旗省。严催交纳从之。　　

○甲戌。上奉皇太后居畅春园。　　

○还宫　　

○御丰泽园大幄次。赐王公大臣、蒙古王贝勒额驸台吉、及霍罕巴达克山、齐哩克、博罗尔、布噜特、诸部使臣等宴。　　

○以太常寺少卿黄登贤、为光禄寺卿。　　

○礼部题朝鲜国王李昑、遣使表贺万寿、冬至元旦、三大节。及进岁贡方物。赏赉筵宴如例。　　

○乙亥。谕、御史吉梦熊、奏经筵事宜一摺。所言是非参半。其中有应行采择者有事不必行。且已屡经降旨饬禁者。如讲官系朕简用大员。经筵讲章。本应自行撰拟期副献纳论思之义。乃故事相沿竟有由翰林院循例属稿者。朕于讲官呈本时尚为研讨折衷著为经书二论。务在自抒心得。而侍案敷陈者。顾以成言诵习。聊为塞责可乎该御史所奏。实为近理。嗣后将此明著为令。至称二十二史通鉴纲目诸书内有关治道者。应俱令其进讲一条。此则可以不必。帝王宥密单心。缉熙典学。岂专恃此每岁春秋两举之文特以典礼崇重。必与廷臣面询稽古。乃足懋昭向学亲贤至意。夫经书义蕴毕赅。天德王道之大端。实为兼贯初无待旁及史鉴。以浩博相夸。且朕几余披览。于古今治乱得失之故。研穷往复。现在自颁发正史之外。于通鉴一书。特敕儒臣分条修辑。汇册陆续进呈。朕精研订正。凡中有所见。必亲加评隲。务期理明事核。以成善本。若仅于进讲时敷衍一二。则以为甄综史事。无论挂一漏万徒为具文正昔人所谓一部全史从何处说起者也又称讲章在于简约。不必以骈丽为工云云。此则向来久经训饬之事即如殿试策内士子多用颂语。朕以其无关实政。尚令一切屏除。况讲筵自有体裁。何取冗词长语。以富丽为工前谕谆谆。讲官当所素悉。向后当有则改之无则加勉。以光钜典。是用别白宣示俾中外共知之。　　

○谕军机大臣等、据安泰等奏、哈萨克阿布赉属人。于正月初来乌噜木齐贸易。并献马三匹等语。哈萨克于去冬今春。往来不绝。其情词益为恭顺则抢掠乌梁海一事。　　

○非出自阿布赉可知。著传谕纳旺、即与同行厄鲁特侍卫等。速赴乌噜木齐。酌派兵丁数名。前往哈萨克。与阿布赉相见时。不得致令惊疑。可备述前后情节俾伊即据实查明。委系何处人等抢掠。一得确信。速行奏闻。　　

○是日起。上以祭社稷坛。斋戒三日。　　

○是月直隶总督方观承奏、山海关驻防兵糈。岁需添买米石例交通判、于奉省进关之米、并中卫中前所等处采办。上年锦州、宁远、一带歉收。市价加昂。尚有未买米一万二千七十石。即酌增价值。而购买数多。恐妨奉省民食。请借拨山海关备贮谷一万二千二百五石零。及临榆县常平溢额谷二千二百七十石。抚宁县溢额谷一千五百六石。按二谷一米碾放并临榆溢额米三千九百七十石零。已可足数。除山海关、临榆米谷。即在本处支放其抚宁仓谷碾运脚价照例于永宣屯耗项下动支。至所拨备贮谷。仍令秋后买还其溢额米谷扣存银。报部拨用。得旨、如所议行。　　

○又奏、凯旋察哈尔、索伦等处官兵。现据陕甘督臣吴达善咨称、每起以三百名为率。间二日一起行走查此次回兵。行李无多。数兵跟役一人不必拘一车二兵之例。酌以四兵共载一车。仍属轻捷。并移咨陕西、河南。一体照办。得旨、好。　　

○福建按察使署布政使史奕昂奏、闽省各属仓斛。由司督制分给。第木质有刚柔之别。行用经年。每因时地潜为盈绌。且潮气薰蒸。易滋霉蛀。吊省较验。往返路遥。台湾远隔重洋。尤难查核。请照部颁斛式。铸造铁斛十二分。给福州等十二府州。凡所属厅县仓斛。责令每年春秋。就近较对。其辖道盘查府仓。亦即就府吊验。藩司仍不时稽查。报闻。　　

○给事中巡察济宁漕务耀海、河东河道总督张师载奏、汶水分流南北运河。当春夏间。众源微弱。全赖各湖之水。以资浮送。南旺以南。有马场、独山、南阳昭阳、微山等湖。水势有余。惟南旺北。仅马踏一湖。储蓄无多。常患不足。查蜀山湖。居马场马踏之中。临河二闸。一在寺前闸南、曰金线闸。水祇南流。一在柳林闸南曰利济闸。水可北注。请将金线闸封闭。移建柳林闸之北。使蜀山湖水。全为北用。得旨如所议行　　

○山西巡抚鄂弼奏、晋省阳曲等十九州县加赈灾民口粮。无可筹拨。惟大同府大有仓积存军需黑豆五万余石。均属民食所需。请令灾区挽运各回本地。或全给豆。或按半本半折搭放。应出粜者亦按市价酌减。挽运脚价。每石每百里。准销银一钱四分。于司库耗羡项下动支。至赈粜豆石。均俟秋后买补还仓。得旨、如所议行。　　

○湖广总督苏昌奏、两湖民情刁健。地方官不即时审断。遂致讼牍日繁现已通饬州县有司。将准理词状。按月造报该管道府。即令就近督催。上月所准。下月必须审结。亦按月造报核销。剖断未协者。题卷覆核改正实系刁诬虚妄。即严加惩治。又窃匪甚多。报获者十无一二。皆绿积匪巨贼。结连夥党交通胥役。差捕查缉。断难弋获。惟密访查拏。夤夜侦伺缉捕一法。已面饬各地方官。实心办理。得旨、具见留心。实力整顿更当要之以久。毋懈。勉之。　　

○陕甘总督杨应琚奏、辟展以西各台兵口粮。系在所属各城。自行支领。相距或二三站及六七站各台兵无驮载牲畜。步运殊觉艰难。查库车沙雅尔塞哩木、拜、阿克苏、等处回民。业已均平贡赋。而自哈喇沙尔、以至库车中间库尔勒等四处。复有新迁多伦回民垦种。请于今岁收成后。饬知各该伯克等核明各台官兵数目。于应交粮内就近支给。至附近各台、及临近大路地亩。亦饬该伯克等。询问回民。有愿垦种者。俱令移居。及时开垦。将来居民稠密无需更拨护台之人。播获收成。支领愈便。得旨、甚好。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五

大清高宗法天隆运至诚先觉体元立极敷文奋武孝慈神圣纯皇帝实录卷之六百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

