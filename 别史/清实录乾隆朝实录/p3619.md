<!-- { "loadSidebar": true } -->
○御制喇嘛说曰。佛法始自天竺东流而至西番其番僧又相传称为喇嘛。喇嘛之字汉书不载元明史中或讹书为剌马。予细思其义。盖西番语谓上曰喇。谓无曰嘛喇嘛者谓无上即汉语称僧为上人之意耳。喇嘛又称黄教。盖自西番高僧帕克巴始盛于元。沿及于明封帝师国师者皆有之。我朝惟康熙年间。祇封一章嘉国师相袭至今。其达赖喇嘛、班禅额尔德尼之号。不过沿元明之旧。换其袭敕耳。盖中外黄教总司以此二人。各部蒙古一心归之。兴黄教即所以安众蒙古。所系非小。故不可不保护之。而非若元朝之曲。庇谄敬番僧也。其呼图克图之相袭。乃以僧家无子。授之徒、与子何异。故必觅一总慧有福相者。俾为呼毕勒罕。幼而习之长成乃称呼图克图。此亦无可如何中之权巧方便耳。其来已久不可殚述。孰意近世其风日下。所生之呼毕勒罕。率出一族。斯则与世袭爵禄何异。予意以为大不然。盖佛本无生。岂有转世。但使今无转世之呼图克图。则数万番僧。无所皈依。不得不如此耳。去岁廓尔喀之听沙玛尔巴之语。劫掠藏地。已其明验。虽兴兵进剿。彼即畏罪请降。藏地以安。然转生之呼毕勒罕。出于一族。是乃为私佛岂有私。故不可不禁。兹予制一金瓶送往西藏。于凡转世之呼毕勒罕、众所举数人。各书其名。置瓶中掣签以定虽不能尽去其弊。较之从前一人之授意者。或略公矣。夫定其事之是非者。必习其事而又明其理。然后可。予若不习番经。不能为此言始习之时。或有议为过兴黄教者。使予徒泥沙汰之虚誉。则今之新旧蒙古。畏威怀德。太平数十年可得乎。且后藏煽乱之喇嘛。即正以法。元明曾有是乎。盖举大事者。必有其时与其会。而更在乎公与明。时会至而无公与明以断之。不能也。有公明之断。而非其时与会。亦望洋而不能成。兹之降廓尔喀。定呼毕勒罕。适逢时会。不动声色以成之。去转生一族之私合内外蒙古之愿当耄近归政之年复成此事。安藏辑藩。定国家清平之基于永久。予幸在兹予敬益在兹矣　　

○又谕上年据四川总督奏到打箭炉口外。于七月二十一日十月十七日两次地震情形当经降旨交英善就近委员前往抚恤。今据英善奏称节次委员驰往确勘。照例每大口一名赏银二两小口一两。楼房每间赏银一两。平房每间五钱业经挨户抚恤。实皆按名具领。毫无遗漏等语第念该处边番。上年两次地震。被灾未免稍重。殊可悯恤若仅照例给予赏银犹恐或有拮据。此时惠龄尚未回川。著英善派委妥员。按照前次查明各户再行照数加赏一次。俾得益资安辑。以副朕加惠边隅。优恤番民至意。　　

○又谕、户部议覆凤阳关一年期满徵收税课。比较盈余、短少银五万六千五百五十余两。著落管关之员照数赔补一摺。固属照例办理。第念该关税课。全凭豫省粮食贩运江苏。经过该处源源销售。始能丰旺上年豫省河北怀庆等属收成稍歉。粮价较昂商贩无利可图。以致粮石米豆到关稀少盈余短绌尚属实在情形。所有此次凤阳关短少盈余银五万六千五百五十余两。著刁玉成赔补一万两其余俱著加恩宽免　　

○又谕刑部具题议驳陕西省赵宗孔殴死赵秕麦改拟斩候一本此案赵宗孔因伊父赵大典被赵秕麦扎死拟绞减流释回触起前忿将赵秕麦致死向来子报父讐之案情节不一倘有凶首漏网冤无可伸者其复讐原属可原今赵秕麦前已问拟绞候国法既伸祇因遇赦减流十年无过释回原籍并非幸逃法网。是揆之公义。已不当再挟私讐。若尽如赵宗孔之逞私图报则赵秕麦之子又将为父复讐此风一开。谁非人子皆得挟其私忿藉口报复。势必至讐杀相寻伊于何底赵宗孔自应照部驳定拟斩候第念该犯究因报复父讐起见竟予勾决究觉有所不忍若仍得援例减等释放。又恐被讐之家往来寻觅逞凶报复。转非辟以止辟之义。其在未经奉旨以前者仍照旧例办理外赵宗孔著入于缓决。永远牢固监禁嗣后各省遇有此等案件俱著照此办理。将此通谕知之。　　

○又谕据琳宁等将部议奏准饬查奉天府属捕渔船只一体酌定章程缮写汉字具奏一摺。已批交该部议奏矣但盛京应奏事件。理宜缮写清字即遇有清字繁多。难以显明之处。亦应以清汉字兼写。曾经屡降谕旨。今琳宁奏摺仅用汉字。而所奏报盛京并无蝗蝻萌生一摺亦用汉字殊属错谬即如酌定捕渔船只章程一案。若因部咨系用汉字。语句繁多。则于奏报蝗蝻一摺。语句无多。亦不能清字具奏耶。嗣后各部院。凡遇咨行东三省事件。俱著清汉兼写琳宁等著申饬　　

○谕军机大臣等、前经福康安等奏、巴塘土司吹忠扎布等十二员。随征出力。请加奖励。因摺内未将该土司等、现在系何顶戴。及曾否赏翎之处。详悉声明无由按其职分分别加赏。当经降旨传谕惠龄、详悉查明速奏。兹据该督奏称、前因远在军营。并无档案可稽。是以前次具奏祇将姓名开报。现已札饬藩司。详悉查明径由英善开单就近具奏等语该藩司英善、接准惠龄檄饬。自即速行饬查。该土司等屯寨较远。亦应催查速奏。何以迄今尚未奏到。著传谕英善、速将该土司等现在系何顶戴。及从前有无赏过花翎之处。即行查明具奏。毋任延缓。以便酌加奖励。　　

○壬午。命大学士公阿桂、大学士王杰、礼部尚书纪昀、左都御史窦光鼐、吏部侍郎金士松、礼部侍郎刘权之。兵部侍郎玉保。内阁学士瑚图礼、为殿试读卷官。　　

○癸未。策试天下贡士吴贻咏等八十二人于保和殿前。制曰、朕荷天宠命御＜宀禹＞久长兹幸功蒇十全。庆徵五代。每虞盛满。日切勤求虽年逾八旬。未敢少耽安逸缅唐虞之心绍。溯孔孟之微言。期康阜于闾阎励巩谦于夙夜。时慎敕几思登上理。咨尔多士伫听嘉谟。十六字心传尚矣。蔡氏沈书序言之綦详其说可悉陈欤。执中一言禹汤武相传不易。所以致其精一者。其要何居。唐太宗作帝范。所言果尽醇欤。宋范祖禹帝学一编。具有条理能见其大者何在。真德秀大学衍义。仅及修身齐家而止。其治平之迹。果可举而措之欤。邱浚大学衍义补。政典极为详备。抑尚有提挈大纲者在欤。洛学末流。岐为二派。永嘉之学。好谈经济。朱子谓其近事功。其故安在。其源流得失。能一一言之欤。金溪之学。流为姚江。紫阳之徒。流为河津。世多以河津为正脉然论者或谓王守仁所树立。断非薛瑄所能。可详言之欤。王畿以后讲心学者。又空虚而无实用。其故又安在欤。汉代力田与孝弟并重。宋代守土之官。结衔必有管内劝农字犹三代重农之遗意也。其规制尚可考欤。明代有检田之吏。其设官之意。与古人同欤异欤。孟子有不知检之句。汉书引之作敛然则采买积贮。周代已有之欤。他书尚有可考者欤。朱子社仓立法至善。而论者或谓其近于青苗法。其似同实异之故。能悉举之欤尧戒称战战栗栗。日慎一日。舜庸作歌之时。亦称敕天之命惟时惟几。古帝王治定功成兢业犹如是也宋张根作吴园易解。六十四卦之中。惟泰卦别著一论反复申明能为举其大旨欤。泰之内卦即乾本有健行不息之义能阐发其意欤老氏知足知止。仅自守而已。圣贤之学。必有所持守运行。而后能久于其道。能指陈其要欤。多士稽古有年。必有淹贯博通。深达于治理之原。可以敷之实用者。悉抒所蕴。副朕博访之意焉。　　

○谕曰、金士松已由吏部派出随往木兰。即著兼办行在兵部事务。其行在兵部印钥。仍著和珅带管　　

○豁免遭风漂没台湾运赴内地兵米七百二十石有奇。　　

○旌表守正捐躯福建福清县民陈孔亮妻黄氏。　　

○甲申。谕军机大臣等、据福康安奏、沿途行走情形一摺。内称途中加站行走。口外程途。已行十分之七。惟因感寒触瘴旧病顿发四月初六日至巴塘病复稍增。难以支持暂在巴塘调理。略俟就愈。仍即按站行走等语。览奏深为廑念。此次福康安远涉边徼。劳苦备臻今因途路险峻。感冒风寒。触染岚瘴。旧症复发颇形委顿。自不应急于趱程。以致过劳。现已派御医屠景云、前往诊视但伊系汉人。恐行走不能迅速。特派惠伦、先行驰往看视。并解亲佩小荷包一个。奶饼一匣赏给以示眷念。其屠景云、另派阿尔塔锡第、带同驰驿前往矣。屠景云曾为朕胗脉。医理明白。甚有效验今令诊视福康安。自可即就痊愈。至福康安接到伊毋病逝之信。自必心怀悲痛。但事已如此。福康安即使赶到。已属无及。转增哀痛。竟应仍遵前旨。在途成服。取道广西矣办理事竣。即赴广东在任守制福康安惟当善体朕意。以国事为重不可过于哀毁。上紧调理以期病恙速痊。为国爱身。现在安南人心镇静。可无他虑福康安在途。不妨缓缓调理而行计惠伦到川时。福康安已可回至成都内地天气晴和。况福康安正在壮年易于调理身体自当日就平复也。将此由六百里谕令知之并著将所患病恙是否业就痊愈之处。速行奏闻。以慰廑注　　

○兵部议准、湖广总督毕沅疏称、安陆营额设都司、千把外委等官。仅止六员。分防钟祥京山二县。路当冲剧。其水陆塘汛二十三处。并郡城仓库城门。以及护饷解犯等事。只分千总一人专管。未免官少事繁。又竹山营。地居偏僻。分防竹山一县。塘汛止一十三处额设游击守备千把等官共有十一员。与安陆情形迥别请于竹山营裁把总一员。酌添于安陆营分管旱塘其原管界山汛归并右哨把总管辖化峪河口汛归并左哨千总管辖仍令该哨外委协防再安陆营丽阳驿外委协防水陆二十三汛巡察难周。应止分给就近之龚家集五塘其余十八塘俱归就近千把分管。从之。　　

○予故礼部尚书常青祭葬如例。谥恭简。　　

○旌表守正被戕直隶新城县民马文明妻刘氏。　　

○乙酉。谕、前因詹事府庶子洗马等官。俱兼翰林院讲读修撰等衔。系相沿前明旧例。非正名核实之道。曾经降旨。所有詹事等官嗣后毋庸兼翰林院虚衔。但此外各衙门大小官员。皆有专衔。何庸假借兼摄。而仍兼列虚衔者、尚复不少。此皆沿习前明旧例。殊属无谓。即如大学士前明止系五品。往往以翰林等官除授。其后因任以机务复晋秩侍郎尚书等官。是以有兼衔之制本朝设官分职。品秩厘然如大学士秩居正一品。又何庸复兼从一品之尚书虚衔为耶。著交吏部详悉查明。将内外文职。似此无关职任兼用虚衔者。分别删除。酌核定议具奏。以示循名责实之义。寻奏、大学士兼尚书衔。翰林院掌院学士兼礼部侍郎衔。顺天府府丞兼提督学政衔。均请删除。从之。　　

