<!-- { "loadSidebar": true } -->
○戊子。皇太后礼服。御慈宁宫。升座。仪驾全设。中和韶乐作。上礼服。率诸王大臣行庆贺礼。众官俱于午门外。随班行礼毕。皇太后还宫。上御太和殿。王公大臣文武官员。进表。行庆贺礼。是日、以册立皇后礼成。颁诏天下。诏曰。朕惟位昭天地。乾行与坤顺同功。治洽家邦。壸政与朝章并肃。诗纪睢麟之盛。礼隆褕翟之荣。所以秩彝伦而承禋祀也。灿乎钜典。炳有成规。朕缵绍丕图。统绥群服。御极之初。恭奉圣母崇庆皇太后懿旨。以嫡妃富察氏、秀毓华门。礼娴内则。柔慎秉于粹性。温恭著乎令仪。殚诚敬以事庭闱。孝同孺慕。抒恪勤而持禁掖。德懋纯修。和平敷芣苢之仁。浣濯比葛覃之俭。淑仪咸备。景福维新。允宜册立为皇后。时值永怀方切。大礼有稽。兹当即吉之辰。用定中宫之位。祗遵慈谕。载考鸿章。谨告天、地、宗庙、社、稷。于乾隆二年十二月初四日。册立嫡妃富察氏为皇后。俾得敬承玺绂。并佐清宁。璇宫之庆典斯彰。寰宇之恩施宜沛。所有事宜。开列于后。一、岳镇四渎庙宇。该地方官。查有栋椽倾损、藻饰未完者。奏明完葺。以致敬诚。一、王公以下。至奉恩将军。及闲散宗室等。俱加恩赐。一、民公侯伯以下。二品大臣以上命妇。著加恩赐。一、八旗满洲、蒙古、汉军、四十以上从小夫妇者。该部议加恩典。一、从前恩诏后官员。有升职解任。及加级改衔者。准照其职衔。给与封典。一、除十恶及谋杀故杀不赦外。犯法妇人。查与赦免。于戏。日明月俪。祥徵泰祉之符。巷舞衢歌。喜协敉宁之瑞。布告天下。咸使闻知。　　

○己丑。孝惠章皇后忌辰遣官祭孝东陵。　　

○刑部议准、河南道监察御史周绍儒疏称。直省盗案。下手捆缚事主人等。虽未伤人。其强横之状。实无可贷。请仍照定例。拟以法所难宥。不在可原之列。从之。　　

○贵州总督张广泗疏称。准刑部咨。现在纂修律例。应令各督抚、督同臬司。如有所见。许题请敕发律例馆。以备采择等因。今据按察使陈德荣。将刑名各条。详请核题前来。一、完赃开复。分别公私罪名。注明本条项下。一、强夺良家妻女。尚未成奸。即行取回者。请照强奸未成律。拟于本例内增入此条。一、请停三个月查明仇盗之例。仍按限查缉不获参处。一、疎脱人犯。仍照律减等科断。请将雍正七年、典卒治罪之例删除。一、窃盗不诬扳平人。仅供明赃夥数目者。请照常发落。不准减等。臣悉心体察。似觉可行。下部知之。　　

○豁免应追军需案内。原任布政使彭振翼等。无力完帑官。二十八员。银、五万八千一百三十三两有奇。又各项未完钱粮案内。官员民人、二十六员名。银、五千一十七两有奇。又军需案内。著赔未完。官、五员。银、一千七两有奇。又拖欠各项钱粮案内。官员举人、六十八员名。银、四百一十四两有奇。　　

○庚寅。上诣皇太后宫问安。　　

○户部议准、江西巡抚岳浚疏称。江西建昌府属之泸溪县。山路崎岖。挽运维艰。请将额徵漕米。改徵折色。从之。　　

○辛卯。礼部奏、恭加上圣母皇太后徽号礼仪。得旨、是。依议。　　

○补行直隶省乾隆元年分大计。不谨官三员。罢软官二员。年老官十三员。有疾官四员。才力不及官三员。浮躁官三员。分别处分如例。　　

○蠲免江南溧水、江浦、清河、桃源、安东、高邮、泰州、江都、甘泉、兴化、宝应、睢宁等、十二州县。乾隆元年分。水灾额赋。　　

○赏赉宗室觉罗王公大臣官员银币有差。　　

○予故总理三陵事务、散秩大臣、三等男伍格。正红旗满洲护军统领伊兰泰。陕西延绥镇总兵官米国正。各祭葬如例。　　

○壬辰。谕内阁。朕御太和殿时。向来大学士。俱于殿外檐下站立。即于殿外赐茶。嗣后站立仍照旧例。赐茶时。各携坐褥坐于殿内。　　

○户部议覆、长芦盐政准泰疏称。山东永利等十场。现存一半灶丁银两。照例全行摊入各场地亩。于民佃灶地内徵收。应如所请。从之。　　

○以广西镇安府属、都康土州吏目。兼管上映土州吏目。从广西巡抚杨超曾请也。　　

○赈贷陕西府谷。神木、安定三县。被雹灾民。　　

○考察在京八旗军政。卓异官一百五十二员。升赏如例。　　

○癸巳。以加上崇庆慈宣皇太后徽号。遣官告祭天、地、太庙社、稷。　　

○上礼服。于中和殿、恭阅奏书。升舆、由右翼门。至永康左门。降舆。大学士捧奏书。由中路前行。至慈宁门下。上由东阶升。至门下东旁立。皇太后礼服。御慈宁宫。升座。仪驾全设。中和韶乐作。上诣正中拜位。跪。大学士捧奏书。在左旁跪进。上受奏书恭献。授右旁大学士跪接。置正中黄案上。宣读官捧起跪宣。奏书曰。臣闻国家有庆典。则必推本懿范。祗晋鸿称。所以展孝忱。伸崇敬。礼之经也。钦惟圣母崇庆皇太后。坤元厚载。景福茂臻。母仪仁浃万方。慈履祥徵百禄。兹者、祗承懿训。册立中宫。惟茂典之恭膺。荷恩晖之永被。敬藉隆名之崇显。丕昭慈德之光宣。伏冀圣恩。俯垂俞允。臣不胜拳拳之至。谨奏。上行九拜礼。复原位立。皇太后还宫。上出。升舆还宫。　　

○甲午。恭上皇太后徽号金册金宝。上礼服。于太和殿、恭阅册宝。奉册宝于彩亭。前行。上升舆随。由右翼门。至永康左门。降舆。行至慈宁门外。东旁立。安册宝于正中黄案上。皇太后礼服。御慈宁宫。升座。仪驾全设。中和韶乐作。上诣正中拜位。跪。左旁大学士捧册宝。依次跪进。上受恭献。授右旁大学士跪接。置正中黄案上。宣读官捧起跪宣。册文曰。慈恩裕庆。集介福于璇图。懿德垂庥。晋鸿称于金篆。寰区仰戴。宫禁腾欢。钦惟圣母崇庆皇太后陛下。资生合撰。厚载同符。端万国之母仪。仁风普洽。正重闱之慈范。惠爱覃敷。恭俭流徽。媲汉家之明德。恩勤示敬。迈宋室之慈仁。惟隆显懿之名。益焕尊崇之典。兹者伏承明训。授册中宫。蒙庆泽于彤闱。彝章肇举。嗣徽音于兰殿。纯嘏弥昌。肃展盛仪。恭申忱悃。谨告天、地、宗庙、社、稷。率诸王贝勒文武群臣。恭奉册宝。加上徽号。曰、崇庆慈宣皇太后。伏愿爱日凝禧。康龄锡福。升恒共庆。春晖瑞霭尧门。慈孝相承。坤德仁周禹甸。臣诚欢诚忭稽首顿谨言。宝文曰。崇庆慈宣皇太后之宝。上行九拜礼。复原位立。皇太后还宫。上出。升舆还宫。是日、诸王大臣俱随上行礼。众官俱于午门外。随班行礼。　　

○除江苏盐城、阜宁、二县。滨河地粮。谕内阁、朕闻江南盐城、阜宁、二县。有滨河田地。三千五十一顷。应纳粮银、四千四百余两。此地与水为邻。淹涸靡定。从前有司经理不善。误报水涸升科。究竟荒多熟少。小民纳赋。甚觉艰难。以致累年积欠未清。甚可轸念。著该督抚即行确查。将此三千五十一顷。应徵之钱粮、四千四百余两。悉行豁免。其从前未完之旧欠。一并赦除。俾闾阎永无赔累之苦。昭朕爱养黎元之至意。　　

○乙未。上诣皇太后宫问安。　　

○御太和殿。王公大臣文武官员、进表行庆贺礼。　　

○以加上崇庆慈宣皇太后徽号礼成。颁诏天下。诏曰。朕惟礼隆报本。感慈德而难名。谊重崇亲。遇庆仪而倍笃。瞻肃雝之令范。式嗣徽音。念启佑之多方。永贻燕翼。荣称宜晋。彝典维昭。钦惟圣母崇庆皇太后。合撰乾元。应符坤极。宣劳赞治。和恒同四海之风。敦俭持躬。仁让溥六宫之教。当夫藐躬诞育。备荷恩勤。迨于大业丕承。每殷牖迪。锡福多而兆民赖。贻谋远而万国宁。极尊养之兼隆。殚敷扬而莫罄。兹承慈训。爰立中宫。政治修明。清宁协应。效敬承于夏启。涂山之烈弥彰。衍昌炽于姬宗。太姒之谟聿著。敬加懿号。用洽舆情。祗告天、地、宗庙、社、稷。于乾隆二年十二月十一日。率诸王贝勒文武群臣。恭奉册宝。加上崇庆皇太后徽号。曰、崇庆慈宣皇太后。炳嘉名于宫掖。推锡类于臣黎。所有事宜。开列于后。一、内外公主以下。县君以上。俱加恩赐。一、从前尚过公主格格之额驸等。照伊等品级。著加恩赐。一、满汉孝子顺孙义夫节妇。该管官细加咨访。确具事实奏闻。礼部据实以凭旌表。一、贡生监生。在监肄业者。免坐监一月。一、各省要路桥梁。间有损坏。行人劳苦。交与地方官。查明验看。该督抚奏明。随时修理。一、各省民人。有孤贫残疾。无人养赡者。该地方官。加意抚恤。如无室庐栖处。该地方官。酌设栖流所。以便栖处。于戏。宝牒扬庥。奕叶被春晖之照。瑶阶志忭。寰区沾闿泽之施。布告天下。咸使闻知。　　

○江南道监察御史郭石渠奏、粤东盐务、办理不公。得旨、御史郭石渠。摺奏广东盐务一案。查广东盐觔。先系水客办运。后因课饷不清。于康熙年间。改为官收官运。遵行已久。今水客之子孙。吴湘、张嵩等、希冀复业。赴京控告。郭石渠不察其情事之真伪。即接受呈词。代为陈奏、已属不合。且并不奏请、敕下该督抚、详察颠末。与本地情形。并水客之有无资本。力能办课与否。遽称继杨琳之后者。因仍贪利。久假不归。是偏听细人一面之诉。而輙加历任督抚以贪污之名。甚属悖理。著将郭石渠交部议处。以为假公济私者之戒。　　

○丙申。借给甘肃张掖县、抛荒复业地亩。籽种口粮、一万五千石。牛具人工银、三千两。从甘肃巡抚元展成请也。　　

○以刑部尚书尹继善。孙嘉淦。刑部右侍郎陈德华。理藩院侍郎班第。内阁学士吴金。张照。詹事府少詹事福十宝。俱充经筵讲官。　　

○原任漕运总督补熙。奏请给假、往沈阳搬父柩归葬。得旨、补熙此奏。甚属取巧。伊父鄂伦岱。乃从前获罪正法之人。伊即欲搬柩归葬。理应据实恳恩。何得含糊奏请。似此居心。岂为大臣之道。此奏本不应准行。但念伊系皇祖母族人。著照所请行。　　

○丁酉。上幸瀛台。　　

○谕理藩院。科尔沁额驸达尔玛达都。系皇太后祖母之族。在内廷行走多年。军前亦属效力。著加恩封为镇国公。　　

