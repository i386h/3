<!-- { "loadSidebar": true } -->
○谕军机大臣等、据陈杰奏、查看统辖漕属盐庙五营。实存火药。与册档不符。诘问其故。皆因岁需硝磺。不能按期到营。只得借动储备。又查得镇属通州中左右三营。四十九、五十、五十一、三年之硝。祇有二年到营。其一年之硝。三年之磺。皆未到营等语。所奏实属可嘉。已于摺内批示。各营火药。为兵丁操演之需。最关紧要。自应照数实贮。以资储备。况该省沿海地方甚多。尤应随时查察。乃陈杰到任未几。即查出漕属、及通州等营。岁需硝磺。俱不能按期到营。以致借动储备。可见该省营务废弛。殊不可问。此项火药。系由江宁藩司。委员采办。自应年清年款。以实军需。何以迟玩若此。著传谕李世杰、毓奇等即行会同秉公据实详查。如系藩司办理迟延。不能如期运到。即将该藩司严行参奏。若藩司已经派委。而承办之员。采运延玩。即将该委员一并劾参。倘该藩司及委员等俱系按期采办。运送各营。而营员别有那移短缺情弊。亦应将该营员据实参奏。况藩司采办火药。年终俱有报销。若并未按期送营。而年底造报册内。已有此项开销。若非承办之员。私自分肥。即系以采买价银。那移侵用。尤不可不彻底查办。又据陈杰检查旧案。内有四十七、八、两年。岁需之磺。系五十年六月间、奉借苏州军火局内磺一千九百余觔。分给狼标八营配用。直至五十一年秋间。采办之员。方买回拨还苏局等语。看来此事弊端已非一日。李世杰等、务须逐层严究。核实详查。使积弊清厘。营储充实。毋得稍存瞻徇回护之见。将此由四百里传谕李世杰等、并谕陈杰知之。　　

○又谕、本日据书麟奏、寻常案犯已未缉获。分别核记功过一摺。已于摺内批示。该省于大名案内徐克展一犯、在亳州藏匿时并未能立时拏获。现在段文经、据山东获犯张二小供出。亦曾在亳州经过。该督抚等、迄今并未将该犯缉获。可见该省于督缉要犯。尚不过视为海捕具文。此等寻常汇奏之事。祗系空言敷衍。更不可信矣。李世杰、书麟、著传旨严行申饬。该督等、务须督饬所属。上紧缉拏要犯。毋得因日久稍存懈弛。仍蹈海捕具文。致干咎戾。　　

○丁亥。谕、前于十公主指额驸时。曾经降旨。俟年及岁。再将指婚一切礼仪。著该部查例举行。兹公主年已十三岁。朕之幼女。生质端庄。天性敏慧。温和笃厚。朕优爱之。本年又值及笄吉礼。著加恩晋封为固伦公主。所有指婚一切应行礼仪。该部即查例遵照办理。　　

○又谕、向来大学士缺出。多按资格。以协办大学士补授。刘墉、在尚书中资分较深。且协办有年。本应实授。惟是上年在热河时、及回銮后。曾与军机大臣等论及嵇璜年老。若求回籍。不忍不从。及曹文埴现有老亲。若求回籍养亲。亦不忍不从。而皆惜之。此不过寻常议论耳。然见嵇璜精力尚未就衰。在汉大臣中。最为老成。且欲留以相伴。又部院诸臣。一时乏人。曹文埴亦属能事。故胥迟之。意军机大臣。自不敢以议论之言。即行宣露。事隔多时。嵇璜等亦并未有所陈请。昨冬召见刘墉、偶曾与之闲论及此、乃次日曹文埴于召见时。即有告养之奏。朕询之军机大臣。俱称并未向嵇璜等说及。同称系刘墉在懋勤殿所言者。朕召见诸臣。君臣之间。原如家人父子。且以刘墉系刘统勋之子。内廷行走之人。非不可与闻者。是以向其论及。乃刘墉即以告之嵇璜等。其意不过欲嵇璜闻知请告。刘墉即可觊觎补授大学士。似此言语不谨。此时岂可即以刘墉实授。以遂其躁进之私耶。现在尚书中、王杰资俸亦深。在内廷行走有年。且现在大学士、军机处已有满洲二人。亦不可无一汉大学士。王杰、著补授大学士。所有兵部尚书员缺。著彭元瑞调补。其礼部尚书、著纪昀补授。德保、纪昀、俱属中材。王杰著管理礼部事务。以资经理。将此通谕知之。　　

○谕军机大臣等、近闻李封年力就衰。有重听健忘之处。恐湖北巡抚事务繁剧。李封未能办理裕如。著传谕舒常、于到湖北后。留心体察。如李封精神尚能周到。堪以胜任。即行具奏。若该抚果系精力就衰于地方事务。未能办理妥协。难以胜任。亦即据实奏闻。候朕另行简放。　　

○又谕、据书麟奏、搜查亳州李姓家。并无段文经踪迹一摺。内称重犯雇车逃窜。自必隐姓埋名。断无向张二小自道名姓之理。即李端士等各饭铺。亦何由而知未经留歇段文经等语。书麟所奏。颇为有见。已于摺内批示矣。段文经、系大名首逆。自该犯逃逸后。各省画影图形。通行缉捕。该犯自知罪大恶极。到处自必易姓移名。希图窜匿。断不肯向张二小自称姓段之理。或系张二小素与段文经认识。恐干容隐之咎。故将段文经说出。为卸罪地步。或系地方官向其严讯。张二小畏刑妄供。俱未可定。著传谕明兴、即提张二小、反覆开导。令将前此所供。是否属实。如果实系段姓。即将段文经实在下落、该犯是否确知之处。逐一根究。务令据实供吐。即行覆奏。毋得回护原奏。稍存讳饰。将此传谕明兴、并谕书麟知之。　　

○两广总督孙士毅奏、台匪纠众滋事。臣密札镇将等访查。凡在漳泉游食民人。有回潮形迹可疑者。一面盘诘。一面拘管。毋许轻易释放。谕、现在台湾剿捕贼匪。即有粤东义民在彼。帮同官兵出力杀贼者。此时如有回潮民人。正系不肯从贼。及避乱回籍之人。该督应令地方官收恤安慰。何得转令拘管。不准释放。是敺良民转令从贼。更属不成事体。著传旨严行申饬。该督系军机司员出身。曾经随同出兵。非若未经军务者可比。乃于事体轻重。毫无定见。适足为朕所轻矣。孙士毅、当于该处明白晓谕。以此事办理错误。现奉谕旨训饬。所有回潮民人。仍俱各安生业。毋须拘管。俾该处民人。安居乐业。不致惊疑。设遇有漳州台匪余党。窜匿粤省。自应访拏究办。　　

○军机大臣奏、查阅大清会典。载有固伦额驸服色与贝子同一节。其一切穿戴。并未详细开载。复询之从前固伦额驸色布腾巴勒珠尔、未袭王爵以前。及缘事革去王爵以后。皆系戴红宝石帽顶三眼花翎。金黄带。紫缰。服色与贝子同。得旨、固伦额驸丰绅殷德、即著照此例。　　

○戊子。礼部题、朝鲜国王李算、遣使表贺万寿、冬至、元旦、三大节。及进岁贡方物赏赉筵宴如例。　　

○己丑。谕、据李世杰奏、查办狼山镇统辖之盐城等营。岁需硝磺均有缺额一摺。内称推求欠解之故。因各营硝觔。向在徐州各属采办。长途往返。不无折耗。是以每年查办之硝。不能一一清款。其磺觔一项。系委员赴山西采办。两年并办一次。每届办磺之年。又搭买运司衙门岁需烟盒磺觔。此项价银。各属催解不前。委员守待需时。不能适合两年一办之期。遂致支绌等语。此事昨据陈杰、于到任后。查出各营火药短少情形。据实具奏。已有旨查办矣。今李世杰、因该镇陈奏在先。知难掩饰。方以一奏塞责。为此取巧之言。已大属非是。而摺内并以岁需烟盒为词更无此理。硝磺为军火要需。向来俱系委员采办足额。如期运送到营。即以两江而论。如安徽省亦有采办硝磺。据奏足额。何独江苏遂形短缺。不能年清年款。其两淮年例。每岁不过烟盒七架。大小爆竹一筒。所需能几。较之京师每岁制办烟火等项。尚不及十分之一。而内府花爆作。每岁开销。仅需硝磺一千余觔。是两淮承办烟盒。所用硝磺。更属无几。且此项系盐商自行买办。年例进贡。与通省营伍。毫无关涉。何得以此藉口。况硝磺产自民间。铺户制造花爆售卖者甚多。即如京城、每遇除夕元旦灯节。居民所放花爆。昼夜喧阗。不可胜计。从未闻有关碍健锐、火器、骁骑、巡捕、各营军火之需。此人所共知者。若果于军器所储有碍。国家早有定制。禁止民间花爆矣。即如江浙等省。商贾辐辏之区。此风尤盛。而两淮商人。争新斗胜。烟盒花爆。备极繁靡。由来已久。即该处地方官衙门。遇新年令节亦岂竟不施放花爆。此等硝磺。所用不知凡几。又从何而来。岂皆官为采办。致与营伍军火。有关碍乎。明系承办委员。采运迟延。故创为此语。以为卸罪地步。乃该督不以为怪。转以此牵涉声叙。巧为支饰。有是理乎。李世杰向来办事。尚为细心。今乃为此奏。看来该督、竟系因病精神惝恍。颠倒瞀乱。而本来又不通文理。于此等事不能认真查核。轻听承办之藩司委员等巧饰之词。一任庸劣幕友。率行缮摺入告。李世杰、著交部严加议处。并著将采办硝磺不敷。由于岁需烟盒之处。此语得自何人。会同徵瑞据实具奏。毋得稍有讳饰。致干咎戾。又据另片奏称、江南沿海各营火药。本属急需。现在台匪滋事。尤应豫为储备。已于附近各营内。借动火药。拨赴狼山、崇明、各营等语。台湾匪徒。不过一时乌合之众。现在官兵会剿。无难立时扑灭。何至需用他省兵力。即广东、浙江、邻省。朕尚以其张皇。屡行申饬。李世杰以此为词。尤为不知事体轻重。总属一错百错。籍词掩咎。欲盖弥彰耳。至各营火药。关系紧要。乃节年解送短缺。其弊自非一日。非李世杰一人所能查办。徵瑞向来细致。著会同该督、秉公严查。据实参奏办理。其现在短缺火药。务须严饬委员。采买足额。迅速解营。若再因循玩误。恐李世杰不能当其咎也。将此并谕知之。　　

○又谕曰、魁亮、自发遣以来。业经十有余年。当亦自知前罪。痛加省改矣。著加恩宽免。令其来京。　　

○又谕曰、江宁副都统武德礼、年力衰迈。著以原品休致。　　

○谕军机大臣等、本日据李世杰奏、江南各营岁需硝磺。不能依限到营。实因各属采办。往返迟延。并搭买运司衙门岁需烟盒磺觔等项。价银催解不齐。不得不为守待。以致支绌等语。业经明降谕旨。交该盐政会同李世杰查办矣。向来盐运司衙门。承办年例呈进烟盒花爆。硝磺如何采买。系属何商承办。每年发价若干。共采买硝磺若干。是否商人自行备办。该盐政到任数月。自当访问明悉。著传谕徵瑞、即将向年采买磺觔。如何办理。因何于营伍硝磺搭解。致相牵涉之处。详悉查明。据实覆奏。李世杰原摺、及朕朱笔谕旨、并著钞寄阅看。其通省迟延买运之故。著徵瑞认真严查。并申明通省应买硝磺。盐商进烟盒花爆。所用几何。并其中有无弊窦。据实明白查奏。不可颟顸了事。　　

