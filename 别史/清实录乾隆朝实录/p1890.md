<!-- { "loadSidebar": true } -->
○谕军机大臣等刑部九卿所进四川秋审本内。将该省定拟缓决之刘锡宏。史孝章刘义位三犯改入情实。甚得情法之平。该犯等。或系诬人为窃。致其情急投河或系行窃拒伤事主。或系抢夺伤人情罪均为重大何得概行议缓。秋谳为明刑大典。虽经总督覆核具题其分别缓实皆由于臬司定议。此三案是否现任臬司费元龙所办。抑系前任臬司核定。何以宽纵若此。费元龙前任广东按察使时闻其性近沽名。且于刑名事件未能谙习。彼时从宽不加深责。原以观其后效。若此数案皆系彼经手。则惟知姑息以邀虚誉即难望其实心任事矣。著阿尔泰将何人定拟及费元龙是否堪胜臬司之处。一并查明据实具奏。可将此传谕知之。寻奏、查承办此三案之员系前署按察使川北道刘益该员拟议失当。臣未能核明更正咎无可辞至臬司费元龙。于秋审后。七月间始行到任此三案并未承办该员自至任以来人虽迟钝。但本任事件尚无错误报闻　　

○又谕前内务府大臣奏请将雍和宫香灯地亩新旧租银。交与直隶总督办理朕因地方官民社之事甚多。恐其无暇兼顾是以降旨交内务府另行查办州县既可省催科之事且免经徵不力处分。已属朕体恤加恩今内务府派员查办若地方官仍视为与己无涉。则无此情理矣再据内务府查奏、大兴宛平等八州县。自乾隆十五年以来积欠至二万三千余两。是前次经徵各官。奉行不力已可概见。著传谕方观承。专派妥员会同内务府司官。将积欠各州县。悉心体察实力查催以完尘款而裨公务并令该督将作何酌定章程帮办之处。据实奏闻内务府摺并抄寄。寻奏臣遵谕遴委干员。会同内务府委员及地方官履亩查勘将新欠限岁内全完旧欠分别催追将来内务府收租应照钱粮庄头地租委员收取之例先将应完租数知照地方官传催于麦秋后委员到境传令各佃亲交如无故欠租此方官查实追比。或佃户贫顽无力即由地方官另召顶种则尘款易清章程可定得旨如议行　　

○又谕据常钧奏称哈喇沙尔应行换班之屯田官兵请于明岁二月初旬乘耕作之候先派一半前往将旧官兵更换一半其新到兵丁令旧存官兵带领。详细指示俟熟悉时至十月底再行更换一半。令其速回至此项屯田兵丁俱系榆林镇所属相距八千余里若臣处行文。多需时日恳请降旨陕甘总督等语常钧此奏。事尚可行但应行更换官兵。俱系榆林所属距哈喇沙尔遥远。明岁二月间似未能必到著寄信吴达善。若果于明岁二月可到。不误耕期即照常钧所奏先派一半前往。倘料理不及将应行如何办理之处。酌定办理奏闻。寻奏、臣酌量先派一半。除飞行延绥镇总兵德宁照原派之数减半。先派兵三百五十名。都守一员千把四员外委四员。仍令于十月初旬前往。明岁正月抵哈喇沙尔以资耕作。其余一半官兵。俟秋间再往更换。报闻　　

○是日。驻跸避暑山庄至丙午皆如之　　

○壬寅。上诣皇太后行宫问安　　

○谕军机大臣等据宋邦绥奏广东省协济云南马匹于十月初旬可以全抵永昌等语前该抚奏广西办解马匹。须十月中旬到彼已于摺内批谕催令速赴矣广西与云南接壤较广东省道路为近其解滇马匹。自应至在广东之先何以广东协济之马。于十月初即抵军营而广西解马反到在广东之后著传谕宋邦绥将因何迟滞缘由速行查明具奏　　

○癸卯。上御依清旷。勾到秋审官犯。服制。及云南贵州情实罪犯。停决官犯六人。服制斩犯二十九人云南绞犯一人贵州斩犯七人余四十九人予勾　　

○谕、本日勾到官犯内。因公勒派侵蚀堤工银两拟绞之黎慕莲一犯。刑部九卿因其业经司铎即入于本年官犯情实。但该犯敛费修堤时。尚未服官。不过以地方劣衿充当首事遂尔起意作弊。派收堤费。核其情罪究与现任职官贪婪者有间。是以姑免其勾决。至案内陈世锳身为典史。辄指称撞骗至二百余两而与黎慕莲同办堤工之余函秀。曾任教职于前。且侵用银两。亦比之黎慕莲为数较多计赃论罪。何以反轻于黎慕莲是原审原拟。均未得轻重之平。此案著该部另行核拟。明白回奏。至贵州省夺犯殴差一案。起意之杨杰士业已予勾此案内该犯之弟杨灵岩纠约多人。复又殴伤差役。而杨哲士。附和前行随同助殴。二犯仅拟以为从杖流。夫杨杰士时已就拘系不能动手夺犯则夺犯殴差之为首者。究属何人并著该部一并另拟明白回奏　　

○吏部议覆闽浙总督苏昌奏称邵武县禾坪地方离城窎远。耳目难周。必须于适中之地添驻员弁查邵武县拏口县丞。公事甚简。应请将县丞移驻禾坪其拏口地方。系驿路通衢。未便乏员驻守查有邵武府司狱一员。专管府监一无所事应裁改为巡检一员驻劄拏口将县丞所管十都村乡。归设巡检管辖。其司狱事务。归并邵武府经历专管。再禾坪既设有县丞。必须添设武员。协同防守。应将东路原防桥头汛之把总一员。彻归移驻禾坪于左营存城兵内。酌拨二十名归把总管辖。驻劄防守。再于存城之额外外委内酌拨一员。赴拏口汛随同把总协防。应如所请。从之　　

○旌表逼嫁捐躯之江苏上海县民朱意观妻沈氏　　

○甲辰。兵部尚书云贵总督明瑞署刑部侍郎参赞大臣额尔景额奏查进剿缅匪。由京派出八旗满兵三千名。檄调四川兵八千。贵州兵一万。内除派往普洱兵一千。尚余九千。本省兵伍千。共绿旗兵二万二千名。俟陆续到齐日。臣等拟将大臣。侍卫各官员。分领三路。互相策应。一路自宛顶出口。由木邦前进木邦系夷部四通之地。最为紧要应派两营满兵一千余名。三省绿旗兵七千余名。臣明瑞亲自统领。派满洲领队大臣扎拉丰阿。伯玉鲁斯。总兵国柱。李全一同行走。一路自铁壁关山口。由猛密前进。此一路与新街水路较近大金江以外夷人。亦宜镇以威力。应派两营满兵九百余名。三省绿旗兵七千余名。臣额尔景额。同提督谭五格统领商办。派总兵王玉廷一同行走。批。令额尔景额在此路总统。木邦又令珠鲁讷前往。珠鲁讷未到之前。如木邦地方需人时将谭五格暂行留驻。又奏、再札防以南。由山前经过猛古猛浦。此一路更属险隘。由此派兵前往。与猛密中路。互为声援且可直捣贼匪巢穴。但此路不能多容兵马应酌派两营满兵九百名三省绿旗兵三千余名令领队大臣观音保统领派总兵长青一同行走又批额尔景额观音保此二人汝再酌定又奏将乾清门侍卫及一百名巴图鲁侍卫官员兵丁。分为三队。在紧要地方备用尚余三省绿旗兵四千余名。令总兵达兴阿。统领至木邦后驻防。但永昌至木邦山多路窄各队兵不能拥集一处令驻劄木邦兵。在进剿兵之后两三日陆续起程。再将该夷部兵调拨四千名伊等熟悉山路林箐。带领行走。以为掎角之势使贼匪惊溃。可蓄我兵力。以备临阵接冲。将续行赶到者。酌派各队。余添于腾越州驻劄防守。又查龙陵原有驻兵千余名杉木笼驻兵二千余名。进兵之后。龙陵已属内地。毋庸驻兵。将此驻兵千余名。挑取数百名。令其在木邦行走。使之熟悉道路。余移于宛顶黑山门等处驻劄以为木邦接应。杉木笼原驻兵二千余名。特为防守腾越州隘口而设未便改移。仍驻劄总汇之处。臣思贼匪节次抗拒官兵。今秋大兵进剿。伊等亦必揣知豫防。惟及早进兵乘其不备三路合攻。蒇功似属较易得旨伫待汝等捷音　　

○云南巡抚鄂宁奏、查德保领兵防守九龙江原以拒贼乃始则收拾赏号银两缎疋等项交与宣慰刀维屏收存。豫为逃避之计旋遣刀召厅查探道涂。以自谋出路。于半夜骑马先走。其仓皇倡逃之状。已属显然。乃复肆行欺罔。欲卸罪于兵更为丧心无耻。经督臣明瑞。飞札提臣谭五格。将德保摘印委员押赴永昌。一面锁拏接解赴京。得旨好速解来可恶之极　　

○乙巳。上诣皇太后行宫问安　　

○御依清旷。勾到四川广西广东情实罪犯。停决四川斩犯二人。绞犯二人。广西绞犯一人。广东斩犯六人绞犯三人余八十三人。予勾　　

○丙午。吏部议覆、福建按察使余文仪奏称查例载一切命案。扣限六个月完结如有卑幼擅杀期功尊长等案。承审官限一月内审解。府司督抚。各限十日审转具题。统限止许扣定两个月稍有迟延。即照例分别参处。盖以事关伦纪。务使凶顽速正典刑乃足快人心而昭炯戒。但此等重案。推求原自不易其在骨肉周亲。互相掩护。尤难免串供巧避之弊。虽例载案情繁重。实有不能依限完结者准督抚先期题咨展限。但罪囚情伪必经审勘而后明州县一月限期转瞬即届。迨知案有疑难。详明请奏而定限已逾。又恐难免参处。必有草率定供。颟顸了事者。请嗣后州县承审卑幼擅杀期功尊长之案。如供证明确仍照定限办理外。倘果有情节难明。或经上司驳饬以致例限稍逾。准令督抚于审题时。据实附疏声明。可否准予免议之处。请旨办理。再查杀死三命四命之案。悉照卑幼擅杀期功尊长例。扣限两个月具题但其中情形亦有不同如一人杀死三命四命。证据确凿无可狡卸者自可依限完结。若系数人同谋共殴。必须究明起意加功分别首从。乃可定案。如果有不能速结情节。一并准其附疏声明。均应如所请。从之。
大清高宗法天隆运至诚先觉体元立极敷文奋武孝慈神圣纯皇帝实录卷之七百九十四　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十五乾隆三十二年丁亥九月丁未上奉皇太后自避暑山庄回銮　　

○诣皇太后行宫问安　　

○谕曰、署吏部侍郎庆桂、署刑部侍郎珠鲁讷、现俱出差。高恒、著兼署吏部侍郎事务。喀宁阿、著来京署理刑部侍郎事务。所遗山西布政使员缺。著富明安署理　　

○是日、驻跸喀喇河屯行宫　　

○戊申。上诣皇太后行宫问安　　

○谕曰李景高柏琨在乌噜木齐辟展办事俱已三年期满。著原任侍郎永宁、前往乌噜木齐更换李景高原任副都统福僧额。前往辟展更换柏琨　　

○谕军机大臣等昨据明瑞奏现在统集大兵。于九月内克期分路进剿此次我兵声势甚盛。克敌制胜自可立奏肤功缅匪此时或慑我军威。诡称服罪输款冀逭天诛明瑞等。切不可稍存姑息轻许纳降此等贼匪狡诈性成去岁楞木铁壁关等处屡次诈降以缓我兵及兵稍退旋复抗叛其反覆无常之伎俩明瑞等皆所深悉。断不应为其所愚况我兵自去岁新街至今春木邦临阵捐伤者颇亦不少此非犁穴诛渠尽歼丑类不足以申国威而彰天讨。尤不可仅以受降蒇事若我兵直抵阿瓦。攻克其城即当戮其逆酋剿其凶党大示惩创。并就其地界酌量分置土司。以永靖蛮服或王师将抵贼巢。匪党等果有仇彼渠魁擒缚来献者。即俘囚奏捷。并多执其助恶逆党解送京师彼时或可贷以不死。另为处置而进兵之始。则不可豫存宽宥之心也可将此传谕明瑞鄂宁额尔景额等知之　　

