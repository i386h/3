<!-- { "loadSidebar": true } -->
○又议准、云南巡抚张允随疏言、滇省极边辽阔。外来流丐。除应移送本籍收养。给与口粮移送外。其路逾千里。或省分虽近。年已六十及残废者。请于查出之地方。同本地额外孤贫。一体收养。从之。　　

○又议准、甘肃巡抚元展成疏言、甘省河东各属、额徵匠价银七百六十两有奇。乾隆二年。摊入民粮。现遇蠲免之岁。正粮俱已邀恩。此项匠价、自应一体豁免。从之。　　

○工部议准、署广东巡抚王謩疏言、广东雷、琼、二府。隔海百有余里。商民饷犯。往来络绎。请添设班渡船六只。三板船六只。动支落地税羡公用银建造。船户人等工食。于司库耗羡公用银内动支。更换篷索等费。照拖风船例、遇大小修造之年。一并造报。无庸按货按人、另给钱文。沿海贫民。自置小船。听其自便。并令该管官严查。无许班渡船户把持阻挠。从之。　　

○予故内大臣顾鲁、娄正额、葬祭如例。镶蓝旗蒙古副都统多尔济、祭一次。　　

○壬子。礼部疏请、皇太后圣寿节。应行庆贺礼。得旨。是照例行礼。奉皇太后懿旨。今年停止筵宴　　

○大学士伯鄂尔泰遵旨议覆、直隶总河顾琮、前奏于半截河。修筑堤岸。中挖引河。嗣因积水难以修浚。请于半截河。先建草坝一二座。宣引浊流。将议建寺台石坝。移于曹家务以下。改建草坝一座。其七工八工等处。大加挑浚。以疏旧河原路。均应如所请。惟称从尾闾挑挖引河。傥或经由董家河、入杨家河。则似乎不可盖杨家一河。乃全省清河下口。非有高岸夹束。以永定全河之势。推拥沙泥。弥漫而入。杨家河必淤。淀之下口先塞。西来数十河之水。无路归津。虽重堤隔淀。皆成虚设。新任总督孙嘉淦。现条奏永定河道情形。请将臣等所议建坝挑河之处。敕交河臣、会商办理。得旨。直隶河工。自应总督会同总河办理。前著李卫不必办理者。以伊等彼此不和。于公事无益故耳。今孙嘉淦并不似此。著仍照旧例。亦兼管河工事务。余依议。　　

○户部议覆、署苏州巡抚许容疏报、华亭、娄县、金山、震泽、如皋、等五县。并太仓卫坐落常熟县屯田。高阜田禾被旱。惟照本年上元等四十六州县卫被灾之例。分别蠲缓折徵赈恤。得旨。依议速行。　　

○赈湖南石门县义礼等十二区、旱灾贫民三月。借给籽种亩五升。并缓徵本年钱粮。　　

○缓徵狭西延川县旱灾贫民本年钱粮。并拨司库地丁银三千两。贮县以备接济。　　

○癸丑。王大臣等遵旨议覆、挑补增添之八旗护军、领催、马甲、养育兵缺。查八旗定例。护国领催。于该佐领下、马甲养育兵幼丁内挑取。马甲、于养育兵幼丁内挑取。养育兵、由十岁以上之幼丁、于鳏寡孤独等子嗣。及无养赡钱粮、度日艰难之官兵子弟内挑取。余缺、酌量挑补。现查八旗汉军壮丁幼丁。圆明园八旗幼丁。俱足挑补加添之领催马甲养育兵缺。惟八旗满洲、蒙古、旗分。佐领额数相等。壮丁幼丁。额数多寡不一。若以旗分人丁多寡。将缺均匀挑补。以后生齿繁多。还缺转滋纷扰。请将八旗满洲、汉军、蒙古、除读书肄业、不愿披甲者。不准挑补外。所有八旗满洲、蒙古、增添之护军领催马甲兵缺。交各该旗、于马甲养育兵幼丁内挑补。增添之养育兵缺。将鳏寡孤独等子嗣。不拘年岁挑补。又独身人等。在四项中。尤为可悯。请嗣后有犯轻罪、而情尚可原之革退官职拜唐阿。及自幼残废等项人丁。详查情由。斟酌岁数。给与养育兵钱粮养赡。此外、再令八旗满洲、蒙古、汉军、大臣等。于无养赡钱粮、度日艰难之官兵子弟内。人多旗分。挑取十岁以上之幼丁。无依孤苦者。虽年未及岁。亦准挑补。人少旗分。先挑取十岁以上幼丁。不敷。挑取九岁以下幼丁。仍令该管官员。不时训诫。务令兵丁等、咸知节俭。不得恃有月支钱粮。滥行花费。从之。　　

○吏部议准、贵州总督兼管巡抚事张广泗疏言、仁怀县属之仁怀河西、土城三里地方。请照郎岱同知、归化通判之例。拨归驻劄仁怀旧城之通判管辖。命盗案件。徵解钱粮。监散兵米等项。归该通判就近管理。从之。　　

○又议、乌逊珠勒地方。打仗阵亡、并未回官、共七十员。除鸟枪长、部委护军校、领催、部委骁骑校等官。系委署之员。例不给与官职外。应将正黄旗满洲护军校、部委护军参领尼雅哈等十六员。均照例授为云骑尉。内原有世职之委署前锋侍卫富昌、委署参领扎尔瓦二员。俱系三等轻车都尉。今又各加一云骑尉。应照例归并、授为二等轻车都尉。从之。　　

○户部议准、奉天府府尹吴应枚疏言、复州、宁远、宁海、锦县、等四州县。虫伤田稼。本年应徵钱粮。请分别蠲免。贫民赏给口粮。并酌拨仓谷。减价平粜。得旨。依议速行。　　

○又议准、大学士前总理浙江海塘管总督事嵇曾筠疏言、归安、乌程、二县。被雹灾民。现饬道府酌量轻重。动支该县库项。按亩资助。仍俟勘明被灾分数。另支仓谷。于今冬来春。分别赈济。得旨。依议速行。　　

○又议准、大学士前总理浙江海塘管总督事嵇曾筠疏报、江南南汇县下沙头二三场。五团至九团等处。秋间风雨交作。摧折草屋。禾豆均被损伤。请动支道库余平银、先与修葺。所有本年灶课。暂请免徵。并支盐义仓谷。于今冬来春。分别赈恤。得旨。依议速行。　　

○又议覆、大学士仍管川陕总督查郎阿疏言、陕西绥德州、并所属之清涧、米脂、吴堡、秋禾被雹。除将运到之延安府、延长县、仓米共六千石。尽数顾济穷民外。请拨司库地丁银二万四千两。每州县分贮六千两。以备接济。其得雨稍迟之葭州。亦请拨贮六千两。照绥德等州县一体抚恤。本年应徵钱粮。均请缓徵。应如所请。从之。　　

○又议准、四川巡抚硕色疏报、峨眉、夹江、洪雅、雅安、四县水灾。除题明分别赈贷外。所有冲没田共一百六十亩有奇。应徵钱粮。永行豁免。峨眉、夹江、洪雅、三县。沙淤田地。共三百四十七亩。本年钱粮。暂行免徵。俟查勘仍可耕种。照旧徵输。从之。　　

○赈湖北孝感、黄安、钟祥、京山、宜城、襄阳、等六县卫、旱灾军民。　　

○调任福建巡抚卢焯疏报、福防厅雍正十三年、至乾隆三年。先后报垦屯田共八项九十二亩。　　

○甲寅。上诣皇太后宫问安。　　

○遣官祭先医之神。　　

○遣官如田村、行册谥端慧皇太子礼。　　

○户部议覆、四川巡抚硕色疏言、查明四川各税。俱系照例徵收。惟广元县、猪行屠户。两起收税。夔关米粮。在本地进城粜卖。部文未载徵收字样。似属额外加徵。请予裁革。应如所请。从之。　　

○乙卯。上幸田村。赐奠端慧皇太子。　　

○谕、庆贺长至。公主、福晋、格格、命妇、诣皇太后前行礼之处。著停止。　　

○定给各省考官路费。谕曰。每科主考差往各省。彼地督抚有无馈送路费。向无定例。其数目之多寡。亦无成规。伊等回京时。有奏闻者。有不奏者。亦不画一。自应酌定一例。俾永远遵行。庶无轻重不均之事。今朕酌量道途之远近。分别路费之多寡。云南八百两。贵州七百两。四川、广东、广西、福建、湖南、六百两。江南、浙江、湖北、江西、陕西、五百两。河南、山西、山东、四百两。尔等可寄信各督抚。遵照此数。不得以私意增减。主考等亦不得于此数之外。更有所受。将此永著为例。　　

○丙辰。上御乾清门听政。　　

○户部议覆、仓场侍郎塞尔赫奏、京通各仓贮米。实数不敷。请设法赔补。查各仓现未开放。应令该侍郎等确查具题到日再议。得旨。著和亲王、鄂善、前往查明具奏。　　

○又议准、云南巡抚张允随疏言、滇省各府州县。每年约共出贡五十名。酌议每贡一名。给坊扁银十二两。云、武、二府。就近于司库给发。距省窎远之府州县。即于应徵条编项下给领。从之。　　

○又议、贵州总督兼管巡抚事张广泗疏言、黔省安笼等二十四镇协营。每年应需月粮、共四万八千五百六十四石有奇。除就近拨支。并楚、粤、二省。运供本色米石外。统计无闰之年。不足米一万九千二百七十余石。有闰之年。不足米二万七千二百六十余石。请自本年九月为始。将每年不足兵粮。动支司库银、照时价折给各兵自买。应如所请。从之。　　

○兵部议准、调任两广总督鄂弥达疏报、广东春江协右营守备王耀。出海巡哨。遭风淹没兵丁钟国隆等二名。请照阵亡例、减半给与祭葬银两。生存兵丁谢威等五十一名。照二等伤例、减半给与银两。生存守备王耀。照军功例减等、纪录二次。从之。　　

○刑部议覆、理藩院疏请、因罪赏给公主之原任尚书班第等子孙。可否准其赦回。得旨。从前因罪发遣人员。其子孙例得请旨放回。今班第等三案。皆可准其回旗。但系赏给公主之人。应行文询问额驸。或欲留伊等子孙、在彼差遣。或无紧要驱使之处。可以听其回旗。俟回奏到日。再降谕旨。　　

○予故大学士尹泰、葬祭如例。加祭一次。谥文恪。　　

○以管理泰陵工部事务署工部右侍郎阿克敦、实授为工部右侍郎。　　

○调正蓝旗汉军副都统宗室弘暟、为正黄旗满洲副都统。以汉军参领郎应星、为正蓝旗汉军副都统。散秩大臣色楞、为正红旗蒙古副都统。散秩大臣法尔萨、为镶蓝旗蒙古副都统。　　

○以故四川白桑土百户雍中朗结之子乌金七立袭职。　　

○甘肃巡抚元展成疏报、新渠、宝丰、二县。雍正七八等年、实垦田地共七百四顷九十三亩。　　

○云南巡抚张允随疏报、镇沅等三府州县。乾隆二年、开垦民屯田地共一百九十五顷九亩有奇。　　

○丁巳。贵州按察使陈德荣奏、疎脱重犯。管狱官例应革职拏问。有狱官革职戴罪限一年缉拏。限满不获、离任。故纵者与囚同罪。至死减一等。乾隆元年。普安州吏目叶桐。印江县典史章秉惠。均疎脱重犯。部议如例治罪。今署平越县典史倪永吉。情罪相同。部议覆令确查。如无故纵。照有狱官例议处。先后办理。轻重悬殊。请旨酌归平允。得旨。事情同而处分异。近来部中颇有此弊。陈德荣一外吏。乃敢不避嫌怨。据实直陈。其属可嘉著从优议叙。此事著该部逐一明白回奏。　　

○是日起。上以冬至祀天于圜丘。斋戒三日。　　

