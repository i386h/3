<!-- { "loadSidebar": true } -->
○又议准、贵州总督兼管巡抚张广泗疏称、上江协左营额兵内。应议裁一百二十五名。请移拉揽汛外委驻三脚汛。裁兵九名。移打略汛守备、驻上江城。裁兵四十名。原防柳叠汛外委。已改隶都匀协。请裁兵一十四名。上江城额兵。酌裁六十二名。右营额兵内。应议裁一百一十五名。请移八开汛千总驻定旦汛。裁兵三十九名。原防定旦汛游击一员。把总三员。外委千把总四员。请彻把总三员。裁兵八十八名。除符应裁兵数。余兵二名。彻归上江城。从之。　　

○调江南崇明镇总兵张天骏、为福建台湾镇总兵。　　

○旌表守正捐躯之陕西三原县、已故训导马建德妻、秦氏。　　

○旌表守正被戕之云南罗平州夷妇亚受。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百八十六


大清高宗法天隆运至诚先觉体元立极敷文奋武孝慈神圣纯皇帝实录卷之一百八十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。三月。庚午。浙江道监察御史薛澂奏。京职与外任不同。道府州县等官。刑名钱谷。责成一身。兼以沿河沿海苗疆烟瘴等缺。有不得不遴选题补之势。京职各衙门事务。皆所夥办。更有明于心者。未必尽利于口。呈稿回堂之时。捷给者冲口如流。朴诚者启口多滞。堂官每以应对喋喋。遂以为才具敏练。或有巧于钻营者。交结请托。其弊更多。迨遇缺题升。朴诚者翻以迟钝见遗。钻营者多以才能荐举。请停京员题升之例。出缺尽归吏部。论俸推升。如员缺紧要。必须题补者。亦不必指定正陪二人。令该堂官将所属应升人员。通行带领引见候简。得旨。御史薛澂请停京员题升之例。以抑奔竞一摺。朕思各部司分。有繁简之不同。司员才具。有长短之不一。定例之准堂官拣选保题者。乃不得不然之势。若如薛澂所奏。外官应准上司遴选题补。而京官则不当准。岂在外之督抚皆可信。而在京之满汉尚书等。皆不可信乎。至薛澂摺内所举情事。虽未必尽然。亦不能断其必无。即如以言取人。失之宰予。以貌取人。失之子羽。以孔子至圣。尚有此语。况其下焉者乎。为大臣者。见此等议论。当留心体验。有则改之。无则加勉。务使保举毫无偏徇。其为所举者。可以不愧。而未举者。亦足以服其心。不致隳颓志气。方足以副朝廷黜陟之大典。薛澂原摺并发。　　

○调安徽巡抚喀尔吉善、为山东巡抚。山东巡抚晏斯盛、为湖北巡抚。湖北巡抚范璨、为安徽巡抚。　　

○辛未。议政大臣和硕裕亲王广禄等议覆、宁古塔将军鄂弥达奏称、乌苏里等处。出产人参。查有偷采之人。多于山内搭盖窝铺过冬。至夏间或留人种地。或入山私采。地方辽阔。恐积久愈多。办理愈难。请于宁古塔拣派干员。带兵三百名。于四月初旬。在乌苏里等处。择要隘设卡。遇有赍粮入山接济者。即行查拏。六七月间进山。遇有私采匪徒。一一拘拏。雪落后彻回。应如所奏办理。并请敕该将军严饬所派官兵。奋勉出力。务尽根株。或有借端滋事。及私放隐匿等弊。严治其罪。官兵彻回时。将所获人数参数。报部办理。又称、近年采参之人。多诓领官票。不行回缴等语。并请敕该将军等。遇放票之年。须选才干员弁。上紧查拏。并饬总商必择十分可信者予票。务绝诓领之弊。从之。　　

○户部议覆、闽浙总督那苏图疏覆、部咨行查闽省鹾政情形。一、台湾盐课饷银。及云＜?氵粤＞认课菜银。向俱不随额引徵收。原因彼处或远隔重洋。或孤悬海岛。从前商人完课。均不行引。应如所题、仍旧办理。一、闽省西东南三路行销盐觔。除西路引目。照旧颁给。其东南路、并各县＜?氵粤＞引张盐觔。请参酌核减。查闽省奏定按引计觔。按觔合担。未便骤更。应令该督分别官运商办。并盐课细数。另造清册。报部查核。一、办理奏销。应如所题、将正课入正额具题。其余引及额外余引。令各路通融办理。不必注定州县。余引缴部查销。徵银入赢余册内汇报。至不敷行运之处。仍令另题请增。一、闽盐收晒收贮。发售接济。及枰掣验查。各事宜。旧制周密。应如所题、照旧办理。至何处查验。何处截角。应造册报部。一、闽省有不入引额之丘折银。请照例留拨本省兵饷。查此项先经该督奏明解部。未便更张。应仍令按年搭解。一、永春、德化、大田、三属滞销余引。巳拨惠安、光泽、二县分销。即依西路课则徵银。查闽省向无余引。今始颁发。应令另报。一、台湾所贮乾隆二三四年未销盐十四万担。曾于乾隆五年拨运内地销售。业于是年册报。查造报数目。先后不符。应仍令分晰另题。从之。　　

○刑部题、已革浙江巡抚卢焯、先以营私受贿革职。其不枉法赃银。于限内全完。应照例减等发落。得旨。依议。卢焯著发往军台效力。　　

○前任湖广总督孙嘉淦题、已革湖南粮道谢济世。讯有强勒铺民购米。浮收价银劣迹。应依枉法赃律议。不准折赎。得旨。此案俟阿里衮、孙嘉淦、会审具题到日。再降谕旨。该部知道。　　

○调任山东巡抚晏斯盛疏报、金乡、济宁、兰山、蒙阴、聊城、茌平、莘县、临清、高唐、乐安、临胊、掖县、平度、昌邑、胶州、高密、福山、莱阳、一十八州县。乾隆六年分、开垦旱田共五十顷有奇。　　

○壬申。上诣恩佑寺行礼。　　

○诣畅春园、问皇太后安。　　

○谕军机大臣等。闻喀尔喀副将军和托辉特贝勒青滚扎卜。凡事怠惰。并不在军营效力。去年查阅伊属下兵丁器械。指称有病不前。又将伊本身开入军营行走之列。希图双俸。经额驸策凌查出除名。严行训诫。喀尔喀副将军。有承办全部落之责。系众蒙古表率岂可稍有怠玩苟且。青滚扎卜。世受国恩。并不实心报效。殊属不合。著额驸策凌查明具奏。寻策凌遵旨传询。慑服待罪。奏入。得旨。青滚扎卜。既自知其罪。姑行宽贷。嗣后当加意奋勉。效力赎罪。著将此旨谕令知之。　　

○户部议覆、调任安徽巡抚喀尔吉善奏称、凤、颍、泗、三属各州县卫。因被灾蠲余应徵银米。例系分年带徵之款。应如所奏、请旨豁免。至节年旧欠系从前未完之项。未便如该抚所请。一并免徵。得旨。乾隆七年。上江凤、颍、泗、三府州属。被灾田地。除照例应免分数外。尚有蠲剩应徵地漕银米。例系分年带徵者。朕念该处积歉之后。又被水灾。民力拮据。俱著加恩宽免余依议。　　

○又议准、江西巡抚陈宏谋疏称、瑞州、临江、建昌、广信、饶州、南康、九江、抚州、八府。及星子、德化、新建、清江、新淦、五县。均有上年加贮谷石。请添建仓廒共七十九间。从之。　　

○归化城将军兼管山西提督补熙、丁母忧。命百日内。以归化城副都统准提保、管理将军事务。副都统吉当阿、署山西提督。　　

○癸酉。吏部议准、前任湖广总督孙嘉淦疏称、靖州州判事简。请移驻绥宁县临口地方。管理该处仓贮兵粮。临口司巡检。请移驻附近之双江地方。管理苗猺事务。听宝庆府同知辖。其同知系乾隆六年移驻长安。额支养廉不敷。请增给银三百两。前议设之江头司巡检。请照苗疆缺例。岁给养廉银一百两。移驻长安之横岭巡检。请增民壮八名。城步、绥宁、二县典史。及绥宁所属青坡司巡检。俱请以苗疆注册。从之。　　

○都察院奏。湖南岳常道仓德。密揭湖南布政使张璨、嘱将承审衡阳县收漕一案改换详文。总督孙嘉淦、谕令婉曲善处事属两难。恳请转达。得旨。都察院摺奏岳常道仓德、通揭上司抑勒换详一事。曾申详总督孙嘉淦、孙嘉淦批令该道婉曲善处。且云审时不问此款等语。孙嘉淦身为总督。又承旨审办此案。接到仓德揭帖时。即应奏闻。将揭内情节审理。乃故寝其事。不行陈奏。而审案内并无一语及仓德所揭情由。扶同许容。草率完结。甚属徇庇。有失封疆之体。俟此案结后。著该部严察议奏。其都察院原摺。交与阿里衮。将此案前后情节。逐一查审具奏。　　

○銮仪卫奏、本年谒陵大典。应备带拆合轿。马上銮驾。蒙古画角、细乐。或俱随营带往。或将拆合轿。马上銮驾。先送至盛京豫备。祇将蒙古画角、细乐随带。得旨。蒙古画角、细乐随营带往。其拆合轿、銮驾。由京送至盛京。盛京亦著留銮驾一分。以备将来之用。用一分。俟回銮之日。即留彼处。著交盛京礼部。应于何地收贮之处。该将军一并会商办理。此一分所留之銮驾、轿。回京城另行新造。　　

○以右通政定柱、为大理寺卿。　　

○旌表守正捐躯之河南郑州民杨考妻、徐氏。　　

○甲戌。谕。上年淮徐一带水灾。米价腾贵。朕念漕标河标兵丁。食用艰难。准借一季饷银。于今年分作四季扣还。今朕闻得彼地被灾之余。粮价不能平减。兵丁额支粮饷。折色为多。若再按季扣除。则食用愈觉难支。可为悯恻。著将上年借支之项。目下暂缓。俟本年秋成之后。米粮价平。再行扣除还项。该部即遵谕行。　　

○以故奉恩将军揆良之子德禄、袭职。　　

○旌表守正捐躯之山东单县民孙洪吉女、孙氏。　　

○乙亥。户部奏八旗官兵马驼需用料豆。于每年九月回厂起。如例放给。至次年四月。出厂后停止。今岁恭逢谒陵。各旗马驼。已奏准留养。其料豆若纷纷购买。市价必昂。且恐缺乏。未便停给。查仓贮豆甚多。请将八旗留京马驼。于闰四月起。酌量放给。其价照例坐扣。得旨。所奏甚是。依议。　　

○又议覆、吏部左侍郎蒋溥条奏。内地之米。向例不容私贩外洋。而外洋往往倍价私籴。奸民趋利。仍有装载货船出口之弊。出洋者多。则内地见少。价贵妨民。势所必至。请敕沿海督抚。严饬防海文武。查凡出口商船。无论货船渔船。除食米外。不许稍有夹带。亦不得借端勒索。违者本人如律究治。文武各官。立即参处应如所奏、严饬实力查办。遇有犯者。并将该督抚等交部并议。从之。　　

○又议拨河东盐课银二十万两。解往甘肃、为准噶尔夷使进藏熬茶等项之用。从甘肃巡抚黄廷桂请也。　　

