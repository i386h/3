<!-- { "loadSidebar": true } -->
○谕、朕君临天下。勤求治理。小民生养之源。无日不为深计。而劝谕之术。尤在久道化成。是在督抚诸臣。董率群吏。日就月将。实用其心于兴化致治之要。以骎骎于上理。非徒奉文守法。循分苟安。遂谓无忝厥职也。朕闻雅尔图在河南。官署鞠为茂草。许容之居湖南。至以文书废纸糊窗。此即孙樵所谓以官为传舍。醉浓饱鲜□□犬与秩终而已雅尔图许容尚称勤于职事者。而犹有此。则推而至于他省。等而至于州县。其在官无异一驿耳。古之人臣。处官事如家事试问今之为官者。其料理家务。果肯如此之草率简陋。漫不经心乎。此虽细务。可见其心不在官。欲望其曲体民情。而代谋家室。此必不可得之数也。张九龄云。县得良宰万户息肩州有贤牧。千里解带。盖吏数变易。则下不安业。久于其任。则民服教化。若当官而存苟且之心。将百事皆从废弛矣。汉时治尚循良。玺书勉励。增秩赐金。以储公辅之用。意在久任以安民也。虽朝廷用人量才审器必酌人地之宜。自不能一无更调。而欲吏与民相接。俾气协而情通。究以久任为常法。居是职者。暂不忘久。即一日而为数十年之计。久不生倦。数十年仍当如一日之心。则训俗型方。自必视为切已事也。今亲民之官。不至苞苴肆行。亦多兢兢职守。然仅惕于功令。以遏其贪饕。迫于考成以策其勤敏簿书期会之外。岂真有以民心之淳薄为念者欤此闾阎之所以不尽驯良。而化导之未洽也。夫身膺民社即为其父母师保官之视民如子弟。则民之视官如父兄。官民同其休戚。而情意相接。斯叩之而即应感之而易从今之州县。于黎元之身家性习。视同膜外。平时不相联属。而诫谕俱属具文浇漓溺于其心。凌竞狃于所习。此则所谓痼疾。外视若无所苦。而病隐中于本根。愈久愈大。治之甚难。诚不可不亟为究心者。试思身为牧令。若但司簿领。事承接。则一书吏之能事。何以官为。昔韩延寿闭合思过。而民自悔悟。吴祐以身率下。而民不忍欺。是民非无良。权实操之在上。惟教深于隐微。故其树绩益显。为督抚者。果以此为课最。使有司提撕儆觉。百姓观摩渐渍。日计不足。月计有余。将见官与民相习。情与事相通。一气感孚。不致捍格。于以兴教化而移风俗。无难也。倘任其波流。无以发其孝弟廉让之至性。岂能使之奉长吏之命。而群然率从乎。朕闻驷马不驯。御者之过也。百姓不治有司之过。有司与民漠不相关。咎在督抚。督抚不能使有司化导其民。咎即在朕。今吏多玩愒。而风不古若。朕实愧之国家承平日久。治具毕张虽久道化成。未易骤至。而整吏治以戒因循。正人心以除积习凡有莅民之责者。皆当审时务之急先。思致治之根本。而加之意焉。其各遵奉毋怠。　　

○又谕、安徽省凤、颍、泗、三府州属。寿宿等二十四州县卫。连年被灾歉收。民生艰苦。朕加恩抚恤。蠲赈兼施。务期登之衽席。所有未完带徵之旧欠。原降谕旨。令俟民间元气渐复之后。另行定限带徵。今思此等地方。当积困之余。既有本年应纳之钱粮。又有昔年带徵之旧项。势难竭蹷输将。深可轸念。著将凤、颍、泗、三府州属。寿、宿、等二十四州县卫。乾隆七年旧欠地漕银两。随同新粮。于本年十月徵收。其六年以前。现应带徵地丁。及折漕银两。缓俟甲子年麦熟后、起限徵收。应改徵谷石之旧欠漕米。于秋收后、起限徵收。仍照定例分年带纳。所有宿州、灵璧、虹县、临淮、怀远、泗州、五河、等七州县、五年以前未完带徵银两。及漕项银米。仍俟年岁屡丰后、定限带徵。其本年岁旱地方。照例另请停缓。如此、则民力得以稍纾。庶副朕抚绥惠养之意。该部即遵谕行。　　

○工部议覆、闽浙总督那苏图疏称、各标镇协营兵丁、需用铅觔。向例每百斤、准销价银三两五钱。此系就价贱之时。与产铅省分。统计折中定价。浙省向不产铅。又兼商贩稀少。现在各铺、每铅百斤、实需价银七两上下。若照原定部价。承办之员。实多赔累。事关军需。急宜变通。请将各营需用铅觔。豫备三年之数。每百斤于公项内支价银四两八钱。委员赴楚黔产铅地方。采买运回。分给应用。应如所请。从之。　　

○加赈两淮板浦、徐渎、中正、临洪、兴庄、莞渎、各场。续被秋旱民灶。分别蠲缓本年额徵。　　

○辛巳。上御乾清门听政。　　

○诣皇太后宫问安。　　

○谕军机大臣等、前因暹罗国商人连年带米来闽。朕曾降旨免徵船货税银。并令嗣后凡外洋商民、运米至内地者。酌量米石多寡。分别免税。著为常例。盖外洋果有余米。运来内地贸易。于沿海各处民食。自不无裨益。加恩免税。所以嘉惠远商。亦为内地民食计也。第恐内地奸商。希图宽免货税之利。将来偷漏出洋。复借此夹带货物转载至口捏称该国运来米石。□恩肆蠹。弊益滋甚。向来贩米出洋。例有严禁。惟在各该督抚、时饬地方员弁。于各口要隘。实力巡查。严核出入。毋得稍有疎懈。庶几弊端可除。而沿海民人得实受外洋运米之益。可寄信与江南、浙江、福建广东、等省督抚知之。　　

○户部议覆、陕西巡抚塞楞额疏称、陕省西、凤、同、乾、四府州属、军屯地亩。经前抚臣史贻直将寄庄寄粮。题请改隶。尚有咸宁长安醴泉、高陵临潼、盩厔、渭南、兴平、鄠县、泾阳、咸阳蓝田、三原宝鸡、郿县岐山、扶风、大荔、华州、蒲城乾州、永寿武功等二十三州县未经改隶屯田一千一十余顷。应令寄粮州县。将额粮科则。移送地亩坐落之州县徵收。内有人粮本在一处。而地在别邑者。即于改隶之时。开注佃户姓名著令催输。更有屯户军地已售。而粮未过割者。即行令州县清查。使典主卖主。过户完赋。应如所请。从之。　　

○又议覆、升任山西巡抚刘于义疏称、丰州卫乾隆五年召民垦种荒地、一百四十四顷。内虚报大庄科等村地十顷有奇。将额徵豁除。应如所请。从之。　　

○分别蠲缓江苏海州、沭阳、赣榆、溧水、高淳、金坛、溧阳、铜山、丰县、沛县、萧县、阜宁、安东、盐城、及徐州、淮安、大河、等十七州县卫、水灾军民、本年额徵。并赈恤有差。又贷上元、清河、高邮、甘泉、宝应、兴化、等六州县、灾民耔种。　　

○赈贷安徽无为州、被水灾民。蠲免本年额赋。　　

○赈贷粤西永安州、被旱灾民。　　

○以翰林院修撰于敏中、充日讲起居注官。　　

○命山东布政使包括、来京候旨。以原任湖北布政使乔学尹、为山东布政使。　　

○引见拉达克送归自准噶尔脱出之马甲卓鼐。降旨授为护军。并赏银五十两。　　

○壬午。御史章佑昌奏、京察定例。部院衙门所属官员。俱由该堂官填注考语。惟四五品京堂。与正卿分属同官。并无统辖。往往俱置优等。立法似未周详请嗣后四五品京堂。照国子监例。止令正卿开写各员事实。移送吏部都察院大臣。于诸员过堂时。秉公填注考语。得旨允行。　　

○分别赈贷甘肃皋兰、狄道金县、河州、靖远宁远通县会宁、真宁、合水平番、清水、秦安、西宁、安定、碾伯、阶州、灵州、中卫宁夏、花马池、礼县成县、高台等二十四厅州县水、虫、风雹灾民。暂缓新旧额徵。　　

○以故喀尔喀扎萨克和硕亲王额驸敦多卜多尔济之子康沁多尔济、扎萨克辅国公巴海之子衮楚克扎布、袭爵。　　

○癸未。两淮盐政准泰奏、淮盐运楚成本。于乾隆五年具题。内有湖广匣费布税充公等三款。每引应派银一钱九分四厘。声明俟楚省议定。添入成本。因部中通案驳款未清。至今尚未摊入卖价。而匣费等款。各商已在楚按年扣缴。积至三年。几亏本四十余万。请将前项应派银数。摊入成本行销。其各商已缴银两。并请于甲子纲起、分作三年带入成本摊销。得旨允行　　

○是日起上以冬至祀天于圜丘。斋戒三日。　　

○甲申。谕军机大臣等、据杭州将军傅森奏称、四五月间雨水稍多。老盐仓以东一带柴堤略有冲动等语从前巡抚常安、六月内奏报雨水塘工一摺祗称海塘工程。经上旬霉雨。并无冲溢。臣亲往工所细勘。观音堂汛、应下石篓一百余丈。业已安置等语。其老盐仓柴堤冲动之处。并未指出。何以所奏与傅森不符。尔等可寄信询问常安。令其回奏。　　

○遣官祭先医之神。　　

○乙酉。上诣南郊斋宫斋宿。　　

○谕、兵饷有搭放钱文之例。江南省于乾隆六年。设局鼓铸。仅设炉十二座。铸出之钱。不敷搭放兵饷。又核计成本。每银一两。铸出钱八百九十六文。是以题明每银一两。止折给饷钱八百八十文。余钱一十六文。充作钱局公费。及运送饷钱之水脚等项。经部议覆、搭放兵饷。暂照八八折发。俟将来铜铅减价。钱价渐平。再行酌增钱数。或照旧制、每钱一千文。作银一两搭放等语。朕思兵丁所得月饷。仅足以敷食用。若搭放钱文。又行扣除。则所得减少。朕心轸念。特颁谕旨。将江南省搭放饷银。自乾隆甲子年为始。仍照定例。每银一两。给钱一千文。其钱局公费运钱水脚。准动公项报销不敷成本。照例准其销算。至现在鼓铸各省。如有折扣搭给者。亦一体加恩。照江南之例给发。　　

○丙戌。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○谕、朕前降旨、令江苏、安徽、浙江、江西、湖北、湖南、等省。各截漕粮十万石。存贮本省。以备一时缺乏之用。今闻湖南地方。本年雨水调匀。中晚二稻收成丰稔。民食有赖。广西今秋收成稍薄。恐将来不无需米之处。湖南与广西接壤。一水可通。著将截留之漕米。酌拨四万石。运往广西。以备明春粜济。似为有益。著该部即行文湖南、广西、巡抚。遵旨会商速办。　　

○丁亥。上以冬至节、诣寿康宫、行庆贺皇太后礼。王大臣于慈宁门、众官于午门、行礼。　　

○御太和殿受贺。　　

○谕、今年上江所属地方。有旱潦偏灾之处。如桐城、宣城、南陵、铜陵、繁昌、无为、庐江、建平、等八州县。所有勘实成灾之地。朕心轸念。其应完漕粮漕项。著缓至来岁徵收。以免岁内催科。至寿州、凤台、凤阳、怀远、临淮、泗州、盱眙等七州县。虽成灾止有五分。而地土瘠薄。连年荒歉之后。民力均觉艰难。著将此七州县、及坐落七州县之卫田、应完漕粮漕项、概行缓至来岁徵收。以纾民力。朕原降旨截留江南漕粮十万石于本省。以补仓储。今将所缓、即算在截留之内。不过补仓略迟。而闾阎得以从容输纳。自可免于竭蹷。该部可速传谕该督抚知之。　　

