<!-- { "loadSidebar": true } -->
○又谕、据李世杰等奏、河湖水势续长初八九两日。桃源厅属南岸之司家庄、及外河厅属北岸王营减坝迤下烟墩两处。又复漫溢。该处堤内。逼近盐河。漫水为盐河顶阻。分溜无多。其桃源之司家庄。与洪湖仅隔一堤。堤内湖水。本已涨满。今堤工虽经漫开。而测量黄水。尚高尺许。溜势甚属平缓。黄河先后漫口两处。均不致于夺溜。仍走中泓。迅行东注等语。阅所进图内。司家庄漫口。虽止四十余丈。而河湖连成一片。势甚浩瀚。究属可虞。此处应速行堵闭。该处接连张福口引河。去冬今春。业经挑挖深通。今经黄水平漫。又不免淤垫。一俟漫工堵闭后。即将浮沙疎浚。方不至前功尽废。淮关对岸之周家庄。分溜湍激。以致运河下游粮船。间有浅阻。尤关紧要。此处急应首先堵闭。俾河水充裕。未过江西各帮。以次遄行。渡黄北上。方为妥善。至黄河北岸李家庄、汤家庄、王营减坝迤下烟燉漫口数处。距海不远。且有盐河顶阻。分溜无多。口门水势平缓。自易堵闭。不妨以次办理。再万锦滩、于六月底。又长水五尺。昨据兰第锡等奏报、豫省新堤各工。在在危险。竭力抢护。而下游老坝工志桩。长至二丈三尺。洪泽湖内志桩。亦长至一丈六尺三寸。河湖同时异涨。实为数十年来所未有。今李家庄等处。有数处漫溢以杀其势。上游不致溃决。为患尚小。且高堰堤工得以保护无虞。未始非不幸中之幸。朕方感荷神庥。以手加额。该督等、断不可稍生觖望。惟当益矢虔恭。以祈神佑。至被水居民。有应抚恤者。实力抚恤。漫溢处所。有应赶办者。上紧赶办。该督等、务须同心协力。次第妥协经理。以副朕意。将此由六百里谕令知之。仍将近日堵筑漫口。及浅阻尾帮、灾地赈恤、各事宜。迅速覆奏。以慰慰注。　　

○又谕、据阿桂等奏、查讯富勒浑等供词摺内称、据富勒浑供、实不知郑一桂有致送殷士俊金叶。讯之殷士俊、坚供实系送伊之物。郑一桂并未托其转送主人。及严讯郑一桂、则供称实系送给殷士俊等语。此事朕早疑其未必。屡向军机大臣言之。金叶五十两。为数无多。富勒浑即或收受数百金。尚为贪黩餍饫所有。且其时富勒浑已离闽省。郑一桂更不值复行馈送。其所称并非致送富勒浑。尚为可信。即此项金叶、实系馈送富勒浑。而殷士俊因平日受其惠深重。希图代为隐瞒。且自知款迹累累。俱经败露。必获重罪。即将此项担承。于罪亦无可加。是以坚执前供。亦属人情之常。但富勒浑业经离任。而属员尚有此事。则其在闽时。必有收受贿赂情弊。此时若再加深究。则辗转蔓延。案难速结。且非朕平日不为已甚之意。所有郑一桂致送金叶一节。竟不必再为推求。即可就此完结。惟摺内称、富勒浑勒派各口岸先缴银一万九千余两。据富勒浑供、于兼署监督时。值各口岸未经解到银两甚多。恐赔项无著。是以豫筹垫解。及穆腾额、回任交收。适殷士俊等事发。是以具奏归公等语。据此则富勒浑先侵后吐。已属百喙难辞。关税系监督专管。总督不过兼辖。即使税课缺额。自有该监督回任料理。富勒浑何必豫为鳃鳃过计。酌筹垫项。令书吏先行缴出。上年该关税课充盈。本年亦断无缺额之理。则此项银两。又将交还何人。其为侵吞入己。实属显然。及殷士俊等款迹败露。始行具奏报解充公。此等伎俩。岂能掩人耳目。适自形其前后矛盾耳。富勒浑之罪。实在于此。著阿桂等、严行诘讯。毋任支饰。或富勒浑听殷士俊等怂恿。谓此等口岸书吏之银。尽可收受。富勒浑受其愚弄。以致昏瞀颠倒。先侵后吐。亦著阿桂等、严行讯究。务得确情。至运使张万选、送富勒浑银三万两未收一节。据奏富勒浑供、上年到粤后。张万选曾说要送银三万两。因其尚是空话。面加严饬。后来罚他赔修漕船。以示惩儆、等语。因空话而严饬。可知若实有。则受之矣。此事前经孙士毅奏、传询张万选、据称并无此事。因系一面之词。当将张万选解任。押赴浙江质对。该员此时。定已到浙。著阿桂等、即行严讯。并令与富勒浑当面质证。若张万选从前实有此语。后因富勒浑事已改露。恐说出、与受同罪。是以狡赖。则张万选系卑鄙狡狯小人。即应革职治罪。若果系富勒浑信口诬扳。更为可笑。至所奏富勒浑呈出广东藩臬两司。录送殷士俊等口供一节。此事孙士毅亦经奏及。询之藩司许祖京等、据称并未将口供私行录送。则此富勒浑呈出之供。又系从何而至。除降旨令孙士毅、严切询问藩臬两司外。著阿桂等、面讯富勒浑。此供系何时送给。何人传递。一并归案具奏。看来富勒浑之罪。重在勒派口岸书役银两。先侵后吐一节。阿桂等、惟当秉公确讯定拟。想富勒浑亦难掩饰。阿桂等、断不能为之曲蔽也。又据常青等奏、截拏富勒浑差弁、及管解银两摺内称、有富勒浑寄江兰信物。著特原摺钞交阿桂等、令其查对审办。再本日续据李世杰等奏、司家庄、烟墩、又有有漫口之事。湖河局面大变。著将原摺。及所降谕旨。一并钞寄阿桂阅看。　　

○又谕、前据孙士毅奏、讯问藩司许祖京、臬司姚棻将审问殷士俊等供词。呈送富勒浑阅看一节。据称、外省呈送督抚供词。系钞录一分。呈送备查。并非送看之后。仍行取回。若两司果曾送过供词。此时尚在富勒浑处。何难取出作证。明系省城人多。暗窃风声。托言两司送给。以实其事等语。本日阿桂等奏、讯据富勒浑称、供词实系许祖京、姚棻、禀见时。亲送阅看。若果系探听。岂能一字不错。现有原送供词可证。一并呈缴等语。富勒浑呈出殷士俊供词。系藩臬两司钞送。已有确据。何以孙士毅询问时。两司俱不承认。此案孙士毅、奉旨密查。饬令两司审办。自应加意严密。乃许祖京、姚棻。将供词私送富勒浑阅看。事后。经孙士毅诘问。又复强词支饰。自有应得之咎。况供词钞本已据阿桂等附摺进呈。许祖京、姚棻、尚何置喙耶。著传谕孙士毅、即将两司如何呈送情节。严加询问。令其据实登答。迅速覆奏。　　

○以编修吴省兰、为浙江乡试正考官。编修邱庭漋、为副考官侍讲陈万青、为江西乡试正考官。编修汪学金。为副考官编修吴敬舆、为湖北乡试正考官。编修关槐为副考官。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十八

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。七月。丁巳。谕、据刘秉恬奏、审拟曲靖府南宁县武生尹在奇、在平彝县中箐地方。被贼抢夺财物。并殴伤挑夫孙起珑一案。已批交三法司核拟速奏矣。细阅摺内情节。尹在奇货物。被李小六等抢夺之后。各犯由南小路奔逸。而尹在奇等误从北路跟追。遂诬指毛奉仪、贾朝相、赵有保、为正贼。彼此不服。扭结呈控。经曲靖府知府巴尼珲、催铜旋郡。集犯审讯。因贾朝相、赵有保、坚不承认。各加刑责。随俱诬服。该府复因催铜公出。檄发署沾益州知州戴书绅收审。亦照原审情由。录供通详。赵有保、贾朝相、受杖伤重。先后身故。复经审讯别案。究出正贼。按律定拟。请将未能审出诬告实情之前任曲靖府知府巴尼珲、交部严加议处。填报不实、瞻顾上司之前署沾益州知州戴书绅、革职。所拟殊觉有意轩轾。巴尼珲于属邑抢夺重案。并不虚心审理。究出诬告情由。辄拷讯致死无辜二命。虽决责如法。究系原审之员。其咎较之依样具详、瞻顾上司之知州戴书绅较重。该抚即或因该员催铜公出。尚属有因。亦当与戴书绅处分相同。方为平允。何得意存开脱。转将原审从轻。有是理乎。即如朕办理富勒浑一案。雅德徇隐面欺。通那银两。情节虽为可恶。然将来定案时。其罪岂能转重于犯案之富勒浑耶。刘秉恬等审办此案。殊失允当。著交部分别议处。　　

○谕军机大臣等、昨据阿桂等奏到、审讯富勒浑等供词各摺。已降旨令其速行严讯定拟具奏矣。看来富勒浑之罪。重在勒派口岸书吏银两一节。按其派缴、及勒令书吏出结、奏请充公各月日。其为先侵后吐。形迹显然。富勒浑亦百喙难辞。阿桂等、即可就此定案。至郑一桂致送金叶一事。现在殷士俊、及郑一桂、坚供并非送富勒浑之物。亦止可就此定供。不必再行推求。富勒浑用度奢侈。贪图安逸。平日任用家人。招摇婪索。佯为不知。且沿途经过地方。尚有致送金叶之事。则富勒浑于闽浙任内。必另有营私纳贿情弊。但其平日属员中。曾经逢迎馈送者。各知与受同罪。此时谁肯说出。若再辗转追求。则蔓延无已。亦非朕不为已甚之意。且富勒浑久任督抚。习于侈靡。金叶五十两。为数无多。伊若婪索。必不止此。其为馈送殷士俊之物。尚属可信。阿桂等、即可就现在质讯明确各款。速行定拟具奏。现在江南清口一带。黄运并涨。先后漫口数处。而司家庄漫溢处所。湖河连成一片。运河周家庄一处。关系漕运经行。现在江西尾后帮船。在彼浅搁。此二处尤关紧要。此时李世杰等、目睹漫溢情形。未免心存惶惧。必须有人为之主张。方能于事有济。著传谕阿桂、速将富勒浑一案。定拟完结。发摺后。即先行速赴清口。会同李世杰等、办理堵筑事宜。以期妥速蒇工。俟大局已定再来。舒常、即押带富勒浑等案犯。解京交与刑部收禁。再赴行在复命。曹文埴、即由杭州回籍。省视伊母。侍养十余日。再行起程。将此由六百里传谕知之。仍著将审讯确情。迅速覆奏。　　

