<!-- { "loadSidebar": true } -->
○乙丑。敕谕、木仓失火。延烧房屋架木等项。昨经降旨将工部堂官应得处分。概行宽免。并加恩免其赔补。又特赏银三万两。俾资修葺。祇将驼屉＜亶＞缆椿橛等项。著落该监督等分赔。用示薄惩。今询知该监督到任未久。伊等职分较小。得项无多。因思金简管理工部。此项木植咨取过多。自系伊任内经理未能妥协。所有应赔驼屉缆橛等项。著福长安金简名下赔缴一半。其余一半。令满汉堂官五人分赔。该监督等应赔之项。即著加恩宽免。以示体恤而昭平允。　　

○丁卯。敕谕、本日毕沅等奏、筹办军粮军火情形一摺。内称仰副圣主宵旰勤求。上慰太上皇帝注盼捷音等语。措词实属无谓。本年传位大典。上年秋间。即明降谕旨颁行中外。一切军国事务。朕仍亲理。嗣皇帝敬聆训诲。随同学习。其外省题奏事件。并经军机大臣等奏定款式。通行颁发。毕沅等并不遵照办理。是何意见。无论办理苗匪一事。起自上年二月。一切军务机宜。俱朕酌筹指示。现在军营奏摺。亦无不逐加批览。即自嘉庆元年以后。内而部院各衙门。外而督抚大吏等。章奏事件。亦皆朕躬亲综揽。随时训示。岂因有授受之典。即自暇自逸。概置政事于不问乎。各省陈奏事件。如摺内皇上睿鉴字样。自应钦遵颁发格式。照常缮写。今毕沅等所奏之摺。分列圣主及太上皇帝。试思圣主睿鉴等字样。有何同异。而毕沅等故为此区别之见。有是理乎。揆之伊等意见。不过如年内礼部太常寺具奏仪注等事。或递两分。或递一分。漫无定见。总是私心鄙见。以致种种错误。谓之畏首畏尾。尚属高置。竟是不知事理。可笑而已。毕沅等身为封疆大吏。于此等寻常事件。辄鳃鳃过计。鄙陋若此。设遇地方重大要务。安望其能经理裕如耶。毕沅、姜晟、均著传旨严行申饬。仍交部议处。并通谕各督抚知之。　　

○又敕谕、向来两淮盐政。例进土物。风猪肉一百块。皮糖八匣。本日苏楞额呈进风猪肉。皮糖。均加一倍。殊属非是。盐政织造关差等、备进备赏之物。早经明降谕旨。祇许照例呈进一分。以备赏用。乃苏楞额转加倍进呈。其意何居。其多进之风猪肉一百块。皮糖八匣。俱著掷还。苏楞额著传旨严行申饬。并交部议处。以为挟私取巧者戒。　　

○戊辰。敕谕廓尔喀额尔德尼王喇特纳巴都尔曰。尔自归顺以来。遵奉天朝定制。诸事恭谨尽礼。昨岁因朕在位六十年大庆。专陈表贡。并将年例表贡、遣噶箕迺尔兴、头人玛都萨野、恭赍进呈。具见诚悃可嘉。据表文内称、尔年已长成。所有尔部落事务。均能亲理。披览之余。尤为欣慰。并悉尔叔图萨拉克齐公巴都尔萨野、已将部落事务归尔自理。伊住庙诵经等语。从前尔年幼时。巴都尔萨野曾为尔代办一切。今以尔长成。遂将部落事务交代。甚属得体。尔今既躬亲理事。倍当感朕恩施。凛遵法度。辑睦邻封。御下有方。庶事咸期妥协。并当念尔叔巴都尔萨野前劳。时加眷顾。巴都尔萨野、亦应恪供臣职。勉荷王休。今噶箕迺尔兴等至京朝觐。屡加筵宴。特颁敕谕。锡尔及尔叔巴都尔萨野品物。从前巴都尔萨野系随尔合贡一分。此次巴都尔萨野另备表贡。与例不符。未便赏收。然朕鉴伊诚悃。赏赉仍同一例。俱交迺尔兴赍回。到日其各祇领。并赏迺尔兴二品顶戴花翎。玛都萨野三品顶戴花翎。大头人八名、五品顶戴。小头人五名、六品顶戴。仍各赏章服锦缎银两等物。其随从人等及兵丁。各赏缎布银两。并派员带领伊等遍游天衢市集。备观繁盛。及厩中所育驯象三十余只。此象乃安南、缅甸、琉球、暹罗、南掌诸国所进。天朝仪仗内。惟用四五驯象。余无所需。亦无分赏王公象只之事。已降旨各国停其贡进。尔部落此二次俱经贡象。因京师驯象过多。将尔等所进、留于卫藏。分赏达赖喇嘛、班禅额尔德尼。再天朝有马万亿。于攻伐行围。极为得力。尔等所进马。既未调习。且道路辽远。解送为劳。以后尔例贡内、毋庸贡象马。以副朕曲加体恤之意。再朕即位之初。年甫二十有五。彼时曾叩祝上天。若能在位六十年。即传位嗣子。今蒙上天眷佑。在位六十年。春秋八十有五。足符初愿。于丙辰元旦传位皇太子。改元嘉庆元年。朕称太上皇帝。此实从古罕遘之洪庥。朕躬跻上寿。是以召集七十以上臣工军民赐宴。并令迺尔兴等一同入宴。以昭旷典。特谕尔部知之。嗣后天下庶政。以及抚绥藩服事宜。嗣皇帝悉遵朕指示办理。尔部落诸宜恪守旧规。安居边徼。遵奉钦差大臣法度。公平贸易。严束下人。勿致滋事。以期永受殊恩。再此次迺尔兴赍回赏件。尔祇领后。毋庸专差谢恩。惟具表文送交驻藏大臣转递可也。特谕。　　

○又敕谕班禅额尔德尼之呼毕勒罕曰。朕抚临寰宇。惟期率土群生。共享昇平。宏敷教化。尔呼毕勒罕前世班禅额尔德尼、能体朕护持黄教。惠爱遐方至意。皈心佛典。闱扬经谛。深可嘉尚。今尔呼毕勒罕、特遣巴雅尔堪布罗布藏扎什前来。贺朕在位六十年大庆。呈递丹书克。览奏欣悦。朕仰蒙上天福佑。身其康疆。尔呼毕勒罕、体候想亦佳善也。前因藏内事务。噶布伦等措置乖方。致廓尔喀陆梁滋衅。朕特命大将军福康安、率师平定。廓尔喀等、倾心向化。复命尚书和琳、革除积习。酌定章程。一切井然有绪。又命松筠等驻彼。循守成规。办理诸事。务期利济众生。俾藏地永臻宁谧。尔呼毕勒罕、年齿加长。正当肄习经典之时。尚不必萦心公务。其恪遵朕旨。潜心佛法。追踪前世班禅额尔德尼。以冀长承慧业。本年朕传位嗣皇帝。改元嘉庆元年。然犹训政维勤。孜孜不倦。尔其仰体朕与嗣皇帝抚安全藏、爱育群生至意。用期永受恩施。钦哉勿替。今以尔使回藏。特赐敕存问。并优加锡赉。交巴雅尔堪布罗布藏扎什赍还。特谕。　　

○又敕谕达赖喇嘛曰、朕统御万邦。抚临方夏。惟期率土群生。共享昇平之乐。尔喇嘛能体朕意。振兴黄教。宣扬经典。佛法攸赖。朕甚嘉焉。今尔喇嘛特遣来使、于年班之外。又贺朕在位六十年大庆。呈递丹书克。览奏具见悃忱。朕仰蒙上天庇估。福履安和。尔喇嘛讲肄精虔。体候想亦佳善也。近因藏中事务。噶布伦等措置乖方。以致廓尔喀滋衅。朕命大将军福康安率即征讨。旋准吁罪输忱。复命尚书和琳整饬章程。一切革其旧习。派松筠等在彼驻劄办事。务期利济僧俗。藏地永远安宁。尔喇嘛乃黄教大众皈依之大喇嘛。嗣后益宜感戴朕恩。一切事务。咸遵钦差大臣指示而行。至朕于本年传位嗣皇帝。改元嘉庆元年。惟训嗣皇帝听政精勤。亹承家法。尔其仰体朕与嗣皇帝护持佛法、普诸吉祥、利益众生之盛典。钦哉勿替。兹以尔使回藏。用赐敕存问。并优加锡赉。交来使堪布衮楚克多布丹等赍还。特谕。　　

○庚午。太上皇帝同皇帝诣恩慕寺、恩佑寺行礼。　　

○甲戌。敕谕、朕于三月初六日。同皇帝启銮。恭谒两陵。所有应行预备事宜。各该衙门照例豫备。　　

○乙亥太上皇帝还宫。　　

○二月。丁丑朔。太上皇帝宫中祀神。　　

○庚辰。太上皇帝幸圆明园。　　

○癸未。太上皇帝诣第一泉、龙神祠祈雪。　　

○甲申。敕谕、此次朕与嗣皇帝恭谒两陵。所有随从执事太监等。原祇须照常通融承应。尽足敷用。毋庸添派多人。即或稍有零星什物。需人随带。亦祗须酌量少增。乃总管太监等喜事铺张。拟派过多。已将张进喜等分别惩治。至此后随朕同行。皆用此例。如朕命嗣皇帝独往何处。不与朕同行之时。则执事太监等自应酌添随往。著交敬事房存记。届期将此次朱笔清单提奏。候朕酌定。　　

○乙未。敕谕、本年举行传位大典。大小臣工撰进册页。朕几余披阅。多有称颂功德。揄扬盛美其辞未免过謀。实甚渐愧。朕御极六十年来。敬天勤民。用人行政。一切实心实事。天下臣民所共见共闻。今将诸臣所进各册。遴其措词尤雅者。以备观览。自宜酌加奖赏。特将内库藏贮蟒袍缎匹荷包等物。分别颁赏。以志一时赓扬之盛。惟册内间有称乾隆六十一年者。虽系臣下颂祷之词。但朕自御宇初年。即焚香敬告上苍。若纪年周甲。当传位嗣子。不敢仰希皇祖以次增载之数。节经明降谕旨。宣示中外。今敬迓洪厘。幸符初愿。新岁大廷授玺。钜典矞皇。实史册所罕觏。朕仰邀昊眷。精神纯固。于钜细政事。仍当躬亲综览。弗懈益虔。至于授时颁朔。已书嘉庆初元。若于乾隆六十年后以次增纪。转非朕当日吁天不敢同皇祖之初志。即嗣皇帝于年前率领王公大臣等恭进乾隆六十一年时宪书百本。朕亦祗令于宫廷陈设。及颁赏亲近王大臣。而各省颁行。仍俱系嘉庆年号。内外章奏。亦一体令书新元。可见朕志先定。积久弗渝。今自元辰授位。时序均调。现届中扣节。已沛春膏优渥。视往岁更为旸雨应时。此皆朕诚意久孚。于默祷初心。不敢稍有踰越。用能懋膺景贶。笃祜延厘。而诸臣献册胪忱。既过于颂祷。又兼怀观望。未能深喻朕志。特此再行明白宣谕。用示朕凝承天命。永矢敬诚至意。　　

○癸卯。太上皇帝同皇帝诣安佑宫行礼。　　

○三月。辛亥。太上皇帝诣大高殿行礼。　　

○还宫。　　

○命皇帝行耕耤礼。　　

○壬子。太上皇帝同皇帝启銮。谒东陵、西陵。　　

○是日。驻跸烟郊行宫。　　

○癸丑。驻跸白涧行宫。　　

○甲寅。驻跸隆福寺行宫。　　

○乙卯。太上皇帝同皇帝谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝诚前行礼。躬奠哀恸。王以下文武大臣官员随行礼。　　

○至孝贤皇后孝仪皇后陵酹酒。　　

○命皇帝诣端慧皇太子园寝酹酒。　　

○是日回跸。驻桃花寺行宫。　　

○丙辰。驻跸白涧行宫。　　

○丁巳。驻跸烟郊行宫。　　

○戊午。太上皇帝同皇帝诣永慕寺行礼。　　

○是日。驻跸旧衙门行宫。　　

○己未。太上皇帝命皇帝行围。　　

○是日。驻跸新衙门行宫。　　

○庚申。驻跸黄新庄行宫。　　

○辛酉。驻跸半壁店行宫。　　

○壬戌。驻跸秋澜行宫。　　

○癸亥。驻跸梁格庄行宫。　　

○甲子。太上皇帝同皇帝谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○是日回跸。驻秋澜行宫。　　

○乙丑。驻跸斗壁店行宫。　　

○丙寅。驻跸黄新庄行宫。　　

○丁卯。太上皇帝同皇帝还圆明园。　　

