<!-- { "loadSidebar": true } -->
○丙午。以首举经筵大典。告祭奉先殿。上亲诣行礼。遣官告祭传心殿。上御文华殿。讲官暨侍班之大学士、九卿、詹事等。行二跪六叩礼分班入殿内序立。直讲官四人。出就讲案前。行一跪三叩礼。复位。直讲官阿山、任兰枝、进讲论语道之以德、齐之以礼、有耻且格。讲毕。上宣御论曰。政刑者、德礼之先声。德礼者、政刑之大本。舍德礼而求政刑。必成杂霸之治。即政刑而寓德礼。乃见纯王之心。一而二。二而一者也。若云德礼之外。别有所谓政刑。则非圣人垂教之本意矣。讲官暨侍班官跪聆毕。兴。直讲官班第、孙嘉淦、进讲尚书咨十有二牧、曰食哉惟时。讲毕。上宣御论曰。自昔圣帝明王。以尧舜为极则。尧之命羲和也。曰敬授民时。舜之咨十二牧也。曰食哉惟时。其重民天而厚民生之心。若合符节。而探本究源。则莫切于时之一字。知其时、则恒雨恒旸。动关深宫之虑。祁寒暑雨。时切蔀屋之忧。夫其川泽山林。非时有禁。宫功鼛鼓。非时不使。犹其后焉者也。讲官暨侍班官跪聆毕。大学士张廷玉等奏曰。皇上以惟精惟一之心。成中和位育之治。天德王道。一以贯之。圣训精微。诚足昭示万世。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官侍班官宴于协和门。　　

○给江南随帮千总养廉。谕、各省漕船挽运北上。每帮例设随帮千总。协办运务。长途往返。费用较多。非本营供职者可比。查山东、河南、浙江、江西、湖北等省。随帮弁员。均于廪工之外。每岁给与养廉。以为资斧。惟江南省向未议及。微弁未免艰难。著从乾隆三年为始。每员每岁赏给银二十四两。其应将何项支给之处。著总督那苏图酌定报部。　　

○丁未。遣官祭贤良祠。　　

○大学士鄂尔泰、会同工部议覆、直隶河道总督朱藻奏称、永定河南北岸。应建滚水石坝四座。查石工非旦夕可成。拟于窰上村后。圈筑月堤一道。再南北两堤。有相去太近之处。亦相机备筑月堤。以防伏秋二汛。其郭家务石坝。不能赶筑。汛发可虞。莫若将此处两边。豫先卷下大埽。密钉长桩。并将开挖引河之泥。堆于南岸。以作隔淀坦坡。至目今最关紧要者。将北堤为南堤。开宽建筑北堤一道。容纳正流。保障北运。均应如所请。得旨、依议速行。　　

○江南河道总督高斌奏报、挑浚淮扬运河告竣。得旨、据奏淮扬运河。挑浚告竣。知道了。此项工程重大。限期紧迫。高斌率领河员。办理妥协。如期完工。不致稽迟漕运。甚属可嘉。著将高斌及在事河员。交部议叙具奏。　　

○改给福建南安县移驻罗溪县丞关防。从闽浙总督郝玉麟请也。　　

○戊申。孝昭仁皇后忌辰。遣官祭景陵。　　

○兵部议覆、山东巡抚法敏疏请、将夏津渡口驿墩。至武城县西关墩。又德州第十屯墩。至第二屯墩。第三屯墩。至浮桥口墩。俱于适中地方。各添一墩。建营房三间。每墩拨兵六名防守。应如所请。从之。　　

○己酉。上诣皇太后宫问安。　　

○户部议覆、闽浙总督专管福建事务郝玉麟疏称、台湾北路登台等处。迫近深山。接连番社。为生熟番往来要区。应于登台、新庄、二处。设立义胜、永胜、二寨。各安乡勇三十名巡防。柳树湳庄口。另建营盘。安兵一百名。拨猫雾捒兵五十名。彰化汛兵五十名驻防。其猫雾捒原驻之都司。移彰化。另建衙署驻劄。仍于彰化汛派把总一员。该协中营调千总一员。往猫雾捒防守。其千总即令驻劄都司衙署。南北投汛、归该协中营属。所有原设外委一员。兵二十名。彻防虎尾溪塘。其中营分防篷山汛之千总。带兵一百名。内除牛马等三塘分兵十五名。照旧安防外。余兵八十五名。随该千总移驻中营之南北投汛。将篷山汛、在该协右营内、拨把总一员。兵八十五名防守。应如所请。从之　　

○命元圣后裔五经博士东野衍兆、恭遇视学大典。一体陪祀观礼。从洐圣公孔广棨请也。　　

○命狭西凉州总兵杨＜?王宏＞、署理狭西提督。　　

○免山东齐河、济阳、禹城、临邑、陵县、德州、德平、平原、商河、惠民、阳信、海丰、乐陵、利津、滨州、沾化、阳谷、寿张、济宁、朝城、聊城、堂邑、清平、临清、恩县、夏津、武城、乐安、二十八州县。并济南、德州、东昌、临清、四卫。水灾额赋有差。　　

○湖广总督宗室德沛疏报、武昌府属、修筑江塘告竣。下部知之。　　

○以故云南镇南州、镇南关土巡检杨仕杰之子杨桧、袭职。　　

○庚戌。上以行耕耤礼。遣官告祭奉先殿。自是岁举如之。　　

○谕、上年畿辅之地。收成歉薄。目下雨泽又未均沾。以致米价日渐昂贵。朕心忧虑。筹画多端。已屡降谕旨矣。今闻近省商贾米船。亦陆续渐至。若贩运日多。则闾阎可无乏食之虞。而商民亦收贸易之利。所当格外加恩。俾其踊跃从事者。著将临清、天津、二关米豆之船。免其纳税。至通州、张湾、马头等、登陆处所。旧有米豆杂粮。落地税银。亦著免徵。俟二麦收成之后。米价平减。再照旧例徵收。该督抚及司榷官员。可即出示通行晓谕。俾远近商贾。咸知朕免税之恩旨。并严禁不肖官吏。暗中需索等弊。以副朕通商惠民之至意。　　

○户部议准、广西巡抚杨超曾疏称、太平府属之恩城土州、改流。归并崇善县管辖。其田亩准给照管业。应升科银八十两有奇。自乾隆二年为始。由该县徵收。从之。　　

○辛亥。上亲飨先农。礼成。御具服殿。更服。诣耕位。躬执鞭。扶犁。三推三返。复加一推。礼成。御观耕台。命康亲王巴尔图、庄亲王允禄、裕亲王广禄、各五推五返。吏部尚书性桂、户部尚书海望、礼部尚书任兰枝、兵部尚书甘汝来、刑部尚书尹继善、工部尚书来保、都察院左都御史马尔泰、通政使司通政使福善、大理寺卿玮璱、各九推九返。如仪。顺天府府尹、府丞、率所属官。并耆老农夫行礼毕。退至耤田终亩。上御庆成宫。王以下各官、行庆贺礼。赐茶。耆老农夫。赏赉如例。　　

○上亲诣太岁坛行礼。　　

○壬子。上御乾清门听政。　　

○诣皇太后宫问安。　　

○吏部议、大学士徐本、因协办总理事务议叙。赏给云骑尉世职。或照例承袭一次。或照常明等议叙之例。再袭一次。得旨、准其再袭一次。　　

○刑部议覆、湖南巡抚高其倬疏称、湖南各属监狱。未经设立医官之处。俱增设。应如所请从之。　　

○两广总督鄂弥达奏、南海县学宫地隘学旁旧址。向为旗兵居住。该学生员。情愿捐赀买地造房。移旗兵居住。查该学房舍。应支公项兴修。并请将省城内闲房二所。空地一段。按数修造。拨给旗兵。无庸该生等捐造。得旨、著照所议行。　　

○大学士总理浙江海塘、并管总督事务嵇曾筠疏请、抢修东西两工旧石塘。及加镶翁家埠一带草塘。从之。　　

○。命滇省狱囚棉衣药饵等项。准照囚粮之例。于各属徵收公项下动支。从云南巡抚张允随请也。　　

○命甘省狱囚棉衣药饵棺木等项。均准于每年自理赎锾内动支。从护理甘肃巡抚按察使齐式请也。　　

○以都察院左都御史马尔泰、为正蓝旗满洲都统。　　

○景陵左翼副总管达海告休。以镶白旗前锋侍卫玛塔里、为左翼副总管。　　

○以湖南巡抚高其倬、为工部尚书。以江苏布政使张渠、为湖南巡抚。　　

○以詹事府少詹事陈大受、为詹事府詹事。兼翰林院侍读学士。　　

○是月、直隶总督李卫奏报、直隶雨水短少。请先将存仓米谷平粜。得旨、所奏情节俱悉。但直隶去岁歉收。今春雨泽。又在仰望甚殷之际。我君臣不可不敬畏自省。先事豫筹也。朕用人行政之间。有所过失否。卿其尽所知以告朕。至条陈捐谷一事。已摘录交部速议矣。　　

○又奏报、畿南雨泽。得旨、此番雨泽。虽属及时。尚欠沾足。朕怀何能少释耶。卿不可因欲慰朕怀。而存掩饰之念。如是、则非我君臣以实对天之道矣。　　

○两江总督那苏图奏请、滨江各处。设救生船只。得旨、知道了。照卿所奏行。　　

○漕运总督查克丹奏、漕船过淮。自扬州至台庄尚无浅阻。惟东省闸河。浮沙淤壅。每年多需起剥。请敕部行文山东抚河两臣。遇有水浅难行处。先期酌备起剥小船。俟粮船一到。即行剥载。以免迟滞。得旨、该部速议具奏。又奏、河水情形。尚未目睹。未敢率尔议题。得旨、知道了。朕以卿老成习事。是以简用此任。今观此二奏摺。颇有豫占地步。卸过于人之意。则大非朕倚任之意矣。诸事应留心担当。切不可存自为之念也。　　

○苏州织造郎中海保奏报、浒墅关税缺额。得旨、览。但能洁己奉公。丝毫不染。则税额之盈缩。原属无定。何必以缺课为虑耶。　　

○大学士总理浙江海塘、管理总督事务嵇曾筠奏、温州府属永嘉、乐清、瑞安、平阳、四县。收成歉薄。动拨省仓谷二万石。由海运赴温。知县许荩臣、怠玩民瘼。副将周腾凤、纵兵生事。皆臣料理失宜之处。惟有痛加自责。另委干员。协同该地方官。赈粜兼施。不使一夫失所。得旨、览。督抚所辖之地甚广。所任之事最多。岂能保一二事之无错误。然过而能改。斯无过矣。此言可三复也。　　

○湖广总督宗室德沛奏覆、山西布政使许容疏请、刊布册结式样。楚省毋庸遵照仿行。得旨、朕令各省督抚酌议者。亦因各省有可行不可行之别也。所奏知道了。　　

○又奏、常平出入。稽查弊窦。得旨、即照此议行。语曰。有治人。无治法。惟在卿等大吏。与司道府县各员。竭力奉行。因时制宜耳。　　

○湖北巡抚张楷奏、办理楚省堤塍塘堰。次第力行。得旨、已用汝为陕西巡抚矣。陕西地方辽阔。责任更重。汝其勉力察吏安民。以副朕望。至崔纪开井一事。汝更宜因地制宜。体贴民情。必期实有益于百姓。方佳。　　

○川陕总督查郎阿奏、陕西提督樊廷患病。请派甘肃提臣李绳武、驻防哈密。得旨、昨据樊廷摺奏。朕即降旨。令李绳武前往矣。卿见可谓千里同风。至彼处虽遣使议和。今亦欲命使臣前往。但事尚在未定。岂可遽彻提臣乎。卿其知之。仍以小心防守为是。　　

○陕西巡抚崔纪奏报。自陇州至潼关、民间凿井数目。得旨、汝如此识见。便欲担当此事。可谓不自量力之极。其中不妥协处。不胜批谕。朕又添一西顾之忧矣。　　

