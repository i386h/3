<!-- { "loadSidebar": true } -->
○谕军机大臣等、吴达善奏、发遣巴里坤人犯妻小。到甘递解。所需口粮车辆。殊多糜费。请饬令各省暂停佥解一摺。现在该省粮价既昂。不应再为匪徒滋耗。自当通融酌办。已有旨交该部议奏矣。但该抚所议递解多费。鳃鳃过计。于此事端委。仍未明晰。盖此等改遣重犯。本系罪大应死之犯。特因一线可原。而贷以生路。已属国家法外之仁。原不应拘墟常格。多为顾虑。前此议者请为盖房给食。多方呴妪。语属不伦。屡经明切降旨。今吴达善所奏。每犯计口授粮。而妻孥携带前往者。亦一一谋其养赡。拘牵之见。仍所不免。试问该省偏灾歉收。粮值昂贵。闾阎安分良民。岂能一一索饱。吴达善能自信其必无一枵腹之人乎。乃以豢养此等罪犯。而转亏贫民赈恤。有妨民食之需。真所谓因噎废食。轻重倒置者矣。且此等投畀有北之人。必令妻子同佥。原非事理所宜。正当酌量定议。未便复泥寻常发遣之例。但此时若俟部覆准行。则如云贵等远省佥遣之犯。多已在途。势难中止。该督惟应顾名思义。值米贵之时。祇须就本犯撙节量予口食。一一计其饔飧充裕。又为此等眷属。曲加优恤。则其所见仍与分屯作堡者等耳。况此等匪类。自作不靖者。固当治以常法。即中途偶至饥疲。地方官岂有应得处分。而筹办顾多掣肘耶。此案俟部覆时。再行降旨。将此先行传谕该督等知之。　　

○又谕曰、舒赫德奏称、库车以内。吐鲁番以外。库尔勒、玉古尔等处。俱有旧城。且距内地不远。可以形势连络。应择要地筑城驻兵。照安西之例。酌设提督总兵一员。多派绿旗兵屯田。以供粮饷。既可约束各城。回人。而伊犁驻防。亦不患单弱等语。平定回部后。筑城驻兵。自应豫为筹画。著传谕兆惠、富德等。俟应行办理时。酌量定拟具奏。朕意叶尔羌、喀什噶尔、全定。霍集占兄弟俱获。仍着舒赫德于阿克苏驻劄。督办一切事宜。若逆贼等有逃遁者。则仍应于叶尔羌驻兵。堵截查拏。始可弹压诸城。俱著兆惠等、就地方情形办理。务期永远宁谧。　　

○又谕曰、努三奏称、查核乌噜木齐屯田牲只。倒毙分数过多。颇属明晰。著传谕定长等、详行查办。将交收牧放官员。按其倒毙分数。察勤惰以定功过。并传谕努三知之。　　

○又谕曰、舒赫德奏称、阿克苏等城。交收回人贡赋查核户口数目。需员承办。请拣发通晓蒙古语言文字、练习事务之司官笔帖式等。以备差委等语。著于部院内拣选司官二员。笔帖式四员。前往阿克苏。随舒赫德办事。　　

○己亥。上诣畅春园、问皇太后安。　　

○礼部尚书伍龄安奏、查会典内有僧道等官铸给印信之条。此辈多系土著。并无刑钱职掌、及往返文移。藉方外末秩绾一部印。夸耀乡里。不惟体制未协。且恐滋生事端。请概行停止。已给者饬令缴销。得旨、甚是。依议行。　　

○工部议准、浙江巡抚庄有恭疏称、浙省老盐仓迤西之华家衖等处。江溜海潮。现俱北趋虽塘外老沙。尚未坍动。一经盛涨。水风相击。不无冲夺之虞。请发帑给富、建、桐、分、四县。采办柴觔运贮。俟秋汛后、将应行拆修之处。分别办理又海宁石塘近城一带。护沙日见冲卸。倘遇异常风汛泼塘之水亦复堪虞。该处起止共长二千三百十一丈有奇。请于现存矬蛰土上加高三尺。帮宽二尺所需银两。并前应用款项。统于节省引费内动支。得旨、依议速行。　　

○辛丑。以御史邵树本、为陕西乡试正考官。编修甘立功、为副考官。户部侍郎裘曰修、为江南乡试正考官。工科给事中钱琦、为副考官。　　

○以故骑都尉林孺之孙滉、袭职。　　

○壬寅。上诣畅春园、问皇太后安。　　

○谕、晋省太原等属。六月间均沐甘霖大霈。农民及时赶种晚禾。秋成可望。惟是各州县内。有初夏麦收既歉。而得雨之后补种。多费工力。农民未免拮据。朕心深为轸念。著加恩将太原、榆次、太谷、祁县、徐沟、清源、交城、文水、汾阳、平遥、介休、孝义、高平、阳城、陵川、沁水、平定、寿阳、盂县、乐平、代州、繁峙、忻州、定襄、五台、等二十五州县。本年应徵银米仓谷。缓至秋收后催徵。以纾民力。该部遵谕速行。　　

○癸卯。谕、此次巡幸木兰。在京吏部尚书事务。著归宣光暂行兼管。　　

○户部议准、御史李兆鹏奏称、查丝觔私出外境。律有明禁。迩年江浙等省。因奸商渔利。私贩出洋。以致丝价昂贵。请敕下该督抚转饬滨海地方官。严行查禁。违者照贩米出洋例究治。该管官分别奏处。从之。　　

○定边将军兆惠等奏、臣等进兵喀什噶尔。闰六月初三日。至伊克斯哈喇。据前队参赞大臣明瑞、所派之游骑巴图鲁侍卫伍岱等。夜闻行走声息。即行围截。见回人六骑。称系喀什噶尔投诚之人。因布拉呢敦、将伊等抢掠。潜行逃遁。伊等来迎大兵等语。臣等逐一询问。称系阿珲和济默尔、伯克和沙勒、沙咱木、沙扎巴尔、呢雅斯、俱喀什噶尔人。又乌什回人额敏。系霍集斯之族弟。告称、去年被霍集占迫胁。久欲归诚。今布拉呢敦、同霍集占逃去。我等同喀什噶尔旧伯克、奉书来迎。臣等译看呈词云。喀什噶尔大小人等、谨呈阿克苏等处驻劄将军大人、伯克霍集斯。今布拉呢敦将喀什噶尔男妇。驱逐出城。至哈喇克尔。我等仰慕大皇帝仁化。复回城中看守。布拉呢敦、同其亲信人等。至提斯衮暂住。我等马匹牲只。皆为所掠。无力追夺。且河水难渡。恳大兵速来救援。庶布拉呢敦、不致远扬。布噜特不来抢掠等语。臣等详加诘问。据称、布拉呢敦、去年在叶尔羌。被枪矢伤。因重甲未透。曾遣人与霍集占计议投降。霍集占不允。遂分途通使巴达克山、霍罕额尔德尼等处。巴达克山已有回音。不知何语。后阿布都克哷木、两次与布拉呢敦议事。闻霍集占于四月内。即将家口行装。俱移往叶尔羌迤西羌呼勒之赫色勒塔克。若大兵复来。则逃往巴达克山。布拉呢敦、诸事俱与亲信之乌沙克、塔喇沁、伯德尔格、玛呼斯之厄鲁特密议。不令我等知之。惟索取粮马。所得之物。六月初十以前。陆续运至塔勒巴楚克河。仅与亲信人等。在城居住。六月十五日。据守卡人报称、有布噜特百余人。在城西北之阿喇古抢掠。布拉呢敦、令鄂斯璊伯克。优驽斯伯克等、拒之于济德朗塔拉。大为所败。鄂斯璊等俱得伤。自此每日作为出兵之状。向我等凑集赀装。二十七日。突将我等兵器夺去。将男妇带至提斯衮、复夺其衣服而去。臣等复询和济默尔等、布拉呢敦兄弟。究竟逃往何处。尔等何不擒献。显系诱我大兵。轻装前进。据称、伊等遣使霍罕。未有回音。且虑布噜特抢掠。必不敢前往。惟霍集占于四月间。即已迁移家口辎重。而巴达克山使人已回。又曾馈送巴达克山之克布察克等部落礼物。或系逃往其地。我等实无力擒拏。并无别情。臣等询问、叶尔羌、喀什噶尔、从贼逃去者。系何等人户。现余户口若干。其喀什噶尔、村庄种植若何。据称、不知叶尔羌逃去人数。其喀什噶尔之人。布拉呢敦、带去一百五十户。又亲信之乌沙克等男丁千余口。家口亦多。我等百余户内。有带去者。此时亦多逃回。计本城所属。共一万六千余户。人五万余口。其汗额哩吉衣、雅普尔古、乌什哈喇城之人。俱各自保守。牌租阿巴特、有千余户。亦不肯从贼。彼此相拒。此时不知胜负。至所种地亩。大麦已熟。小麦尚未收割。本城之阿奇木伯克墨墨氐敏、伯克阿布都尔璊、俱被贼带去。城内街市俱焚。城门亦毁。有伯克托喀等、现在修理等语。臣等察看投诚情形属实。但布拉呢敦、早已远扬。臣等议先攻喀什噶尔。原欲断其逃窜。今约计趱送和阗马。闰六月初十间可到。阿里衮、巴禄之兵。亦可抵巴尔楚克。叶尔羌、喀什噶尔、既差人分途迎降。想富德等自必闻知。速往追袭。现在来投人等。虽无可疑。而受降如受敌。自应倍加谨慎。不必轻骑先进。即领现在马兵三千名。前往安抚。一面侦贼踪迹。若果赴巴达克山。即直入其境。宣示军威。晓以利害。相机索取擒拏。又和济默尔等告称、沙喇斯、玛呼斯、厄鲁特、已经离心。恐窃取霍集占牲只逃走。亦行文车布登扎布、令其随路留心截杀。下部知之。　　

○定边右副将军富德奏、六月十八日。卡上送到叶尔羌脱出额里齐回人郭尔拜默特等。询据供称、去年被阿布都克哷木、掳往叶尔羌。闻知霍集占兄弟不协。有伯克阿布都瓜布。系伯克霍集斯之兄。布拉呢敦令其逃走等语。十九日又送到从叶尔羌所属萨纳珠、脱出赛哩木回人海达玛特等。据供、去年霍集占在库车败逃。将赛哩木伯克阿布勒阿三掳去。后闻大兵进剿。复行戕杀。我因逃至萨纳珠。闻大兵到和阗之信。叶尔羌人等惊动。霍集占将家口辎重。移住哈子勒塔克。又闻布拉呢敦、与伯克阿布都瓜布有恩。带往喀什噶尔后。又令其逃往乌什。必来寻霍集斯等语。臣询之霍集斯。据云、我兄似难于逃出。但布拉呢敦、果与霍集占不协。伊与我兄相得。或通信归诚。亦未可定。若我兄果来。愿以家口保其必无虚诈等语。臣伏思叶尔羌脱出回人至营。须行走二十日。若喀什噶尔至乌什。不过六七日程期。应早至兆惠军营。臣自得兆惠派送臣营马匹信后。不知于何日进兵。除将前项信息咨行外。未便伫候回音。臣于闰六月初旬。即领现在马兵一千二百余名。绿旗步兵一千二百余名。空赶马匹径行戈壁。向固璊、萨纳珠、前进。沿途探听兆惠进兵日期。又候马兵八百余名。俟参赞大臣阿桂送马到时。与所带牧马兵七百余名。仍牵马行走。于攻城擒贼。庶可得力。报闻。　　

○旌表守正捐躯之广东嘉应州民林远生妻谢氏。　　

○甲辰。谕、现在漕艘抵通。当大雨时行之候。后至帮船。尚有未经兑收者。恐回空稍迟。或于冬兑有误。已遣侍郎吉庆前往。督同办理。杨锡绂现在京师。并著即日前赴通州。会同吉庆及仓场侍郎等。随宜董率妥办。俾克日竣事。不得因伊系总漕收兑非其专责。或致呼应不灵。稍稽运务。　　

○谕军机大臣等、裘曰修已命为江南正考官。可即由彼速赴江宁典试。不必来京。所有查办捕蝗不力州县。及归途查勘河道各事宜。俱交与海明办理。　　

