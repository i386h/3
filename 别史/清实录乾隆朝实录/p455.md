<!-- { "loadSidebar": true } -->
○辛卯。吏部议覆、江南河道总督白钟山奏称。河工添设各缺。酌议照旧设立。查乾隆六年。大学士鄂尔泰等会同吏部奏。各省官制。均有定额。不容任意增添。应令各省督抚。查明从前添设各官。就现在情形详议。如应裁、即据实具题。如无可裁、详细声明具题。再查雍正九年。大学士管江南河道总督嵇曾筠等题请。添设山阳县童营司巡检一员。嗣总督尹继善等题请。阜宁县添设驻劄庙湾县丞一员。十年。大学士管江南河道总督嵇曾筠等奏请。芒稻河添设闸官一员。乾隆二年。江南河道总督高斌题请。添设徐州府丰萧砀通判一员。三年。题请福兴、通济、二闸。各添设闸官一员。旧设之广济闸官彻回。改为通济闸。五年。总办江南水利工程大理寺卿汪漋等题请。天妃、石＜?石达＞、二闸。添设闸官一员。白驹三闸。添设闸官一员。上冈北草堰二闸。各闸官一员。今该督既称设官分职。典守河防。其可裁并者。断不敢姑留糜费。其实不可裁者。亦不敢轻去贻误。今添设之丰萧砀通判。阜阳县县丞。山阳县童营司巡检。清河县之通济、福兴。盐城县之天妃、上冈草堰。兴化县之白驹。江都县之芒稻等闸官七缺。详察情形。难以议裁。应如所请。从之。　　

○兵部议准、原任两江总督宗室德沛疏称。黄浦营官兵。拨归柘林营防守。添建把总外委、官署十间。营房一百二十间。从之。　　

○工部等部议准、署直隶总督史贻直疏称。临榆县南北两翼城。新添满洲八旗佐领衙署。俱在山陂内。高低不一。应鸠工垫平。从之。　　

○壬辰。户部议覆、漕运总督顾琮疏称。巡视南漕御史二员。每年养廉。共六百六十两。始于乾隆二年。令各粮道解送巡视北漕御史二员。程途较近。应照南漕之例、酌派各粮道减半公助。查各员出差。既有沿途船马应付。又每日有廪给口粮。此项六百六十两。通融分给。已足敷用。应以四百四十两。给南漕御史。二百二十两。给北漕御史之驻劄天津者、一百二十两。驻劄通州者、一百两。毋庸各道解送。从之。　　

○癸巳。上诣畅春园、问皇太后安。　　

○谕军机大臣等。据贝勒允祜奏称、恭建泰宁山吉地。前经总督李卫奏准。将易州升改直隶州。管辖广昌、涞水、二县。今遵化一州。恭值万年吉地定于州境。亦应仿照易州之例。升为直隶州。将玉田、丰润、二县。改隶遵化管辖等语。若因州县承办事务起见。尚属可行。但当申明孝陵、景陵、俱在州境。近复选定万年吉地。如此立言。方为合理。不应因万年吉地而改制也。尔等可寄信与高斌、令其知此意题请。所属二县。是否合宜。亦著高斌斟酌叙入疏内。并将朕旨传谕贝勒知之。　　

○甲午。户部议覆奉天将军额尔图疏称。奉天等三省兵饷。盛京户部。每年于十二月内。差员赴京户部领取银一百二十万两。分给三省。或遇雪大难行年分。每迟至二月间。始抵奉天。其吉林、黑龙江、钱粮。三四月间。始能运到。该处又复散给分防各城。是以春饷较迟。而三省备存钱粮。每省只二十万两。实属不敷支放。查奉天户部大库、并臣衙门滋生库、俱可收贮。请将户部应拨项内。量其足支二年之用者。领取三百万两。以二百万两贮部库。以一百万两贮臣衙门库内。到迟年分。即将备存银支放。以领到者补额。应如该将军所请。惟查备贮尚非急需。俟每年题拨俸饷之时。陆续运往从之。　　

○乙未。上御勤政殿听政。　　

○遣官祭关帝庙。　　

○总理行营和硕庄亲王允禄议覆、兵部议直隶总督高斌奏称。盛京路程。自京至陂赖村。及进山海关抵京。需用随营马二百三十余匹。照例调驿马四百六十余匹。于东北二路。分班安设。中途更替至关内附近各站。调赴关外之马。将营马补额但营马只可乘骑。不宜背包。请将前项调赴关外马。以随营之马、凑足五百抵补。即以摘拨营马。留为随营之用。至称直隶通省驿马五千八百余匹。除调拨协济外。存马无多。不敷应差。如遇差多马少。临时雇募。应如所请。至应用车四十辆。行令该督、即于古北口地方照数雇备应付。直送至阿尔素边口。得旨依议速行。　　

○兵部议奏。嗣后驻防兵丁逃走。除照例咨报臣部外该驻防处、即开明逃人年貌知照该犯本旗。及沿途有满洲兵丁处。并附近省分。一体严拏。从之。　　

○以湖南辰州协副将哈尚德、为湖北宜昌镇总兵。　　

○丙申。定边左副将军额驸策凌奏。查阅喀尔喀四部落军容器械。向经臣处派参赞大臣二员前往。今年实届比丁审事大盟会之期。既经盟会。又派大臣前往查阅。众蒙古须两次豫备。不胜劳费。请查阅军容。即交四部落之副将军与盟长办理。分别优劣具报。无庸另遣大臣。从之。　　

○又奏、据副将军辅国公巴苏呈称。扎萨克台吉格勒克、怠玩公事。前因阅视军容。伊属下器械不修。兵数短少。经参赞大臣等严行训饬。格勒克并不悛改。应备大营需用驼马。屡次严催。全不交纳。容隐奸拐在逃之厄鳞。经贝勒旺扎尔在伊旗下拏获。格勒克又强行夺取。甚属不法。臣查访属实。请加惩治。得旨。交部议处。　　

○丁酉。谕、外省佐杂等官。朕俱已赏给养廉。各就该省公项所余。以分多寡之数。查福建一省。每员止给银二十两。未免用度不敷。可为轸念。著从本年为始。将通省大使佐杂等一百九十八员。每员加倍赏银二十两。以资养赡。在盐道库盈余项下支给。该部即传谕该督抚等知之。　　

○又谕、朕闻台湾换班兵丁。一切行李。俱系各番社拨车供应。原议每里给银五厘。资其饭食。三年合算。共需银六百九十九两五钱。乃以彼地无公项可动。以致文移往来。不能按期给发。查台地有官庄项下徵收租粟银两。拨充内地各官养廉者。著每年扣出银二百三十三两一钱零。每逢三年。合扣银六百九十九两五钱。以为换班兵丁雇备车辆之费。至内地养廉之项。则于司库另行拨补。庶兵丁无患运载之艰。而番黎亦免候领之苦。著该部即传谕该督抚知之。　　

○又谕、项朝选现交部严加议处。著解任听候部议。其建宁镇总兵官印务。著总督那苏图暂委员署理。　　

○大学士等议奏。乾隆二年十月。皇上往马兰峪。恭谒祖陵。礼部奏准、恭遇谒陵行礼。于驾行前一日。告祭奉先殿。此次恭谒盛京祖陵。仍遵此例。于驾行前一日。及回銮次日。均告祭奉先殿。从之。　　

○又议奏、河南按察使王丕烈奏称。各州县平粜之先。将某保某甲穷户。查明登簿。分单双日。手执门牌赴籴。即于门牌上注定日期数目。以杜重混。查平粜之法。总在各州县实力奉行。多方访察。若徒以保甲分别户口。无论贫富易淆。即使登注明白。而执牌赴籴。按簿发粟。亦难免串通代领之弊。且恐里户胥役等。任意填写。转滋弊端。得旨。是。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百九十二

大清高宗法天隆运至诚先觉体元立极敷文奋武孝慈神圣纯皇帝实录卷之一百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。五月。戊戌。上诣畅春园、问皇太后　　

○兵部奏沿边各缺。分用满员原以表率弁兵整饬营伍。近各该处保送旗员内。竟有年力就衰及年少世职不宜外任之人验其弓马又无出众之技皆缘各该管大臣选送时或因曾经效力。资俸已深或因谙练旗务行走勤慎。遽为保送更或人材弓马。实属出众。留旗升用反不得与保送请敕八旗满洲各该管大臣凡遇咨取人员。务拣年力精壮弓马出众之员保送如实无其人即准声明咨覆倘各处俱无人可送及所送俱不堪拣选即将其次应用旗分咨取拣选倘各处保送人员内考验人材弓马仅可拣选一员即咨取其次应用旗分人员一并拣选三四员引见得旨此奏甚是此数次所拣选之人多不如先正欲降旨。依议即行。　　

○京畿道御史刘方蔼奏嗣后礼部考试各处教习照考试中书例。悉归贡院。糊名考试得旨著照所请行该部知道。　　

○己亥。谕、下江淮扬、徐、海、四府州属上年被灾甚重。其地漕钱粮朕已降旨停缓所有应完杂税。向无因灾停缓之例自应照常催徵惟是各属既被水灾贸易稀少行商完纳税银未免拮据且本年又有应徵之项若令新旧并徵民力更觉艰难朕思积歉之余元气未复全在商贩流通地方庶有起色著将山阳、阜宁、安东、清河、桃源、盐城、高邮、泰州、江都、甘泉、兴化、宝应、铜山、丰县、沛县、萧县、砀山、邳州、宿迁、睢宁、海州、沭阳、赣榆、等二十三州县应徵乾隆七年未完牙行各项杂税。概予宽免。以示朕体恤商民之至意该部即遵谕行。　　

○谕、山东临清关。向徵铜补商补、相沿已久。报部则统名之为船料。前抚臣岳浚、改为计石上税。而将铜补商补。归入石头徵解。是名革而实存也。今朕既降旨。蠲免各省米粮之税。此项亦应一体邀恩概行豁免。著该部即行文山东巡抚知之。　　

○又谕、任启运著充三礼馆副总裁官该馆奏称现有绘图之事。拟拣选善绘图之人二名。充补誊录。亦照所请行。　　

