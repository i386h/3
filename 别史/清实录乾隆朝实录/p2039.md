<!-- { "loadSidebar": true } -->
○又谕、据喀宁阿奏、盘查司库杂项银两。有前抚良卿、长支本年冬季养廉银九百九十余两。系原任布政使张逢尧经放。请将张逢尧交部严加议处。其良卿豫支银两。并于张逢尧名下勒令追赔。再张逢尧进京陛见。亦曾借支养廉银九百三十余两。现在移咨追解。又良卿尚有豫支三十五年春季养廉银八百两。高积署布政使时。长支养廉银七百八十余两。皆系高积经放。归于审案著追等语。各省养廉。例应按季支放。今黔省既有透支之事。恐他省似此者。亦所不免。著再申谕各督、抚、藩司、嗣后无论大小等官养廉。一概不准透支。其藩司自支养廉。并将支用日期。报明督抚存案。如有故违豫支者。该督抚即行参究追赔。如督抚徇隐不奏。及自行滥支者。一经发觉。将督、抚、藩司、一并从重治罪。至张逢尧身为藩司。乃于良卿豫支养廉。徇情透给。且于起身时。自行豫借养廉。均属违例。张逢尧著交部严加议处。所有伊经放之良卿豫支养廉。及伊借支养廉。共一千九百二十余两。均著落张逢尧名下十倍赔缴。以示惩儆　　

○又谕、据胡文伯奏、徽州府库丁汪四、两次偷窃库银一千三百余两。请将该府徐硕士。交部严加议处等语。此案现交该抚严讯实情定拟。至徐硕士身为知府。于库贮重地。漫不关心。以致库贮被窃千余金。事阅多时。始行查出详究。非寻常失于觉察可比。著交部严加议处　　

○丁丑。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○戊寅。上诣皇太后宫问安　　

○御保和殿。筵宴朝正外藩。左翼。科丙沁和硕亲王固伦额驸色布腾巴勒珠尔多罗扎萨克图郡王纳旺色布腾。多罗郡王和硕额驸齐默特尔济、多罗冰图郡王喇特纳扎木素、多罗郡王喇什噶勒当、多罗贝苗三音察衮、镇国公固山额驸索诺木色棱、辅国公色当噶玛勒、和硕额驸敏珠尔多尔济、固山额驸索诺木、一等台吉喇特纳、班珠尔、乌珠穆沁和硕车臣亲王朋苏克喇布坦、喀喇沁多罗都棱郡王喇特纳锡第、固山贝子多罗额驸扎拉丰阿、固山额驸端殊布色布腾、阿巴噶多罗卓哩克图郡王车凌旺布、辅国公齐巴克扎布、翁牛特多罗达尔汉贝勒诺尔布扎木素、固山贝子巴勒丹、土默特多罗达尔汉贝勒索诺木巴勒珠尔、和硕额驸纳逊特古斯、二等台吉垂扎布、鄂尔多斯多罗贝勒齐旺班珠尔、扎噜特多罗达尔汉贝勒固噜扎布、杜尔伯特固山贝子博第、敖汉镇国公固山额驸罗布藏锡喇布、乌喇特镇国公噶勒桑车凌、喀尔喀镇国公恭格阿喇布坦、辅国公德勒克多尔济、伊什扎木楚、贡楚克扎布、公品级一等台吉齐旺巴勒济、扎萨克一等台吉鞥克、达玛璘扎布、贡楚克扎布、苏尼特辅国公扎什喇布坦、克什克腾扎萨克一等台吉齐巴克扎布、巴林多罗额驸丹津、右翼。喀尔喀和硕亲王成衮扎布、扎萨克图汗巴勒达尔、和硕亲王罗布藏多尔济、世子额驸拉旺多尔济、多罗郡王桑寨多尔济、多罗达尔汉贝勒拉旺多尔济、多罗贝勒衮布多尔济、固山贝子巴尔准多尔济、敦多布多尔济、辅国公车登三丕勒、车布登多尔济、二等台吉班丹多尔济、敖汉多罗郡王喇什喇布坦、二等台吉巴勒珠尔喇布坦、柰曼多罗郡王拉旺喇布坦、固山额驸端多布、绰罗斯多罗郡王罗布扎、回部郡王品级贝勒霍集斯、辅国公图尔都、额色尹、和什克、公品级一等台吉素赉璊、扎萨克一等台吉玛木特、英吉沙尔二品、顶带阿奇木伯克素勒坦和卓、阿噜科尔沁多罗贝勒达克丹、科尔沁固山贝子多罗额驸班珠尔、三等台吉济克济扎布、鄂尔多斯固山贝子丹巴达尔济、厄鲁特固山贝子朋素克、贡楚克邦、多尔济色布腾、巴林辅国公和硕额驸德勒克、和硕特辅国公色布腾、扎萨克一等台吉特默齐青海扎萨克一等台吉巴勒珠尔、衮楚克、辉特扎萨克一等台吉拉克沁噶喇、郭尔罗斯固山额驸苏玛第、喀喇沁一等塔布囊达克丹、翁牛特二等台吉衮布车布登、及领侍卫内大臣等、召科尔沁和硕亲王固伦额驸色布腾巴勒珠尔、多罗扎萨克图郡王纳旺色布腾、多罗郡王和硕额驸齐默特多尔济、多罗冰图郡王喇特纳扎木素、固山贝子多罗额驸班珠尔、乌珠穆沁和硕车臣亲王朋苏克喇布坦、喀喇沁多罗都棱郡王喇特纳锡第、固山贝子多罗额驸扎拉丰阿、翁牛特多罗达尔汉贝勒诺尔布扎木素、土默特多罗达尔汉贝勒索诺木巴勒珠尔、敖汉多罗郡王喇什喇布坦、镇国公固山额驸罗布藏锡喇布、喀尔喀和硕亲王成衮扎布、扎萨克图汗巴勒达尔、和硕亲王罗布藏多尔济、世子额驸拉旺多尔济、柰曼多罗郡王拉旺喇布坦、绰罗斯多罗郡王罗布扎、回部郡王品级贝勒霍集斯、巴林辅国公和硕额驸德勒克等、至御座前。赐酒成礼　　

○是月。湖广总督吴达善等覆奏、遵查军台报匣。包袱内夹入普安州民吴倎等呈词一案。臣等饬员密访。有南笼镇兵鞫大凯。自滇回黔。曾经见过吴倎。讯据吴倎系普安酬人。在腾越州盏达军台。充当号书。安文正、亦在彼充当马夫。并向伊告称、欲向经略处告状等语。想驰递报匣。必系该二犯经手。商谋夹入呈词。现在咨提解黔。审明另奏。得旨、知道了。务得实情。严审定罪　　

○两广总督李侍尧等覆奏、臣等遵查粤省现在鼓铸情形。自乾隆三十二年以后。并无洋铜到省。询据夷商。俱称西洋向不产铜。惟口□贺＜?口兰＞国与日本邻近。间或以货易铜转运内地。因近年价昂。不能贩售。查洋铜每百斤。从前定价十七两。滇铜到粤。买价运脚。共十三两有零。核计成本。自以滇铜配铸为宜。况滇省岁需粤盐二百余万斤。粤省采办滇铜。不过十五万斤。委员顺带甚便。应仍循照旧例办理。报闻　　

○经略大学士公傅恒等奏、臣等遵旨询问土司浑觉。情愿内移与否。据称、蒙大皇帝天恩。原欲在内居住。但家口俱在猛拱。且所有属下地方。亦须前往管束。仍愿回至猛拱。为边外土司等语。遂酌量给赏送回。令其就近出万仞关。并一面移文缅甸。嗣后不得滋扰。得旨、览　　

○是年。追予缅甸出师阵亡之侍卫古宁保等二十二员。参领绰哈岱等七员。委署章京哈丰阿一员。前锋永全保等二百二十八员。副将五十四等八员。游击扈连等四员。都司张璋等四员。守备江纪等二员。千总方沛等十二员。把总崔直中等一百六十五员。外委王起昌等二十二员。马步兵丁马朝元等二千八百八十八名。祭葬恤赏如例。俱入祀昭忠祠　　

○旌表孝子。江苏等省吴京曾等三名。守节合例。八旗满洲伍布妻舒穆鲁氏等九十二口。蒙古宝山妻陈氏等十五口。汉军计起鹏妻侯氏等二十五口。内务府成得妻王氏等四口。盛京等处驻防五铭妻黄氏等七十口。直隶等省邵大文妻徐氏等二百五十一口。夫亡殉节。江南等省汪大椿妻余氏等十二口。未婚守志。江苏等省汪宗维聘妻赵氏等十一口。百岁寿民妇。安徽等省蔡子夏等十六名口。各给银建坊如例　　

○会计天下民、谷、数。各省通共大小男、妇、二万一千二百二万三千四十二名口。各省通共存仓米、谷、三千七百五十七万九千七百三石五斗五合三勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十九



大清高宗法天隆运至诚先觉体元立极敷文奋武孝慈神圣纯皇帝实录卷之八百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。春。正月。己卯朔。上诣奉先殿行礼　　

○诣堂子行礼　　

○率王以下文武大臣。诣寿康宫、庆贺皇太后。礼成。御太和殿受朝。作乐宣表如仪　　

○诣大高殿、寿皇殿、行礼　　

○遣官祭太庙后殿　　

○御太和殿。赐王公臣工等宴　　

○御乾清宫。赐宗室王公等宴　　

○谕、朕寅承丕绪。抚有万方。申旦求衣。无日不以勤恤民依为念。是以劭农省岁。减赋逭徵。不靳多费帑金。蕲闾阎共臻康阜。溯在乾隆十一年丙寅。朕御宇周旬。肇敷闿泽。曾恭依皇祖普免天下钱粮恩例。蠲除直省额徵正赋二千八百万两有奇。越在三十一年丙戌。际当必世兴仁益惟比户饶裕是计。复下诏将应徵漕米省分。照康熙年例概蠲一次。俾各仓箱盈衍。倍积耕余。迩年以来。寰宇乂宁。民气和乐。惟上天孚佑我邦家。洊锡康年。颂符绥屡。朕祇膺昊苍鸿眷。其可不究泽推仁。以与我海内元元。答兹嘉贶。我国家席全盛之模。内外经费度支。有赢无绌。府库所贮。月羡岁垃。因思天地止此生财之数。不在上。即在下。与其多聚左藏。无宁使茅檐蔀屋。自为流通。迺者仰绍列祖贻庥。化成熙洽。为民藏富。欣际斯辰。且今年朕六十诞辰。明岁恭逢圣母八旬万寿。普天忭祝。庆洽频年。尤从来史册所未有。是宜更沛非常之恩。以协天心而彰国庆。兹用乘春颁令。诞布阳和。著自乾隆三十五年为始。将各省应徵钱粮。通行蠲免一次。其如何分年递蠲之处。著大学士会同该部、即速详议具奏。寻奏、普免钱粮特恩。请照乾隆十一年。按各省额赋。均匀搭配。分三年轮免。其因跸路经过。暨承办军务。兵饷经过地方。上年奉恩谕、蠲十分之五分三分不等、即于本年普免。俾首荷全蠲。各省芦课漕项。例不并蠲。地丁随徵耗羡。系充公用。不解部。照例轮纳。其缓徵带徵之项。应于各年徵者。不再展限。从之　　

○军机大臣等奏、各省地丁。例于二月开徵。现奉普免特恩。各远省。应由驿五百里行知。令飞饬所属。报闻　　

○庚辰。上诣皇太后宫问安　　

○谕、国家茂膺多福。瑞祉骈臻。思与海内同兹嘉庆。粤在壬申辛巳。两遇庆典。再开万寿恩科。今岁为朕六十诞辰。明年恭逢皇太后八旬万寿。仰惟慈禧光被。欢洽敷天。允宜申锡无疆。汇征叶吉。用彰行庆作人之盛。著于本年八月。举行恩科乡试。来岁三月。举行会试。俾多士忭舞观光。副朕锡类延厘至意。该部即遵谕行　　

