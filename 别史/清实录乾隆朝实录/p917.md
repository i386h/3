<!-- { "loadSidebar": true } -->
○乙未。大学士等议奏、致仕大学士张廷玉。应请停罢配享。仍革去大学士职衔。以为大臣负恩者戒。得旨。张廷玉配享太庙一节。朕之本意。并无欲令其停罢之见。二三年前。大学士史贻直、曾于面见时。议及配享大典。张廷玉不当滥邀。朕知伊二人素不相协。且汉人中有配享大臣。亦足为臣工之劝。是以未经允行。及上年许令张廷玉休致。伊即奏请面见。汲汲以配享为请。求一言为券。朕即允其请。及其谢恩不至。经大学士九卿议停其配享。朕以皇考成命早颁。仍曲示保全。未允廷议。在张廷玉即不知朕心。信朕不及。而朕之始终加恩。不欲停罢配享。初未尝有丝毫成见。已可共白矣。乃张廷玉受千载难遇之恩。而毫不知感。靦然自居老臣。朕西巡时。伊随众送驾。乃加恩免罪后初次面朕也。伊亦未曾叩首道傍。且毫无惶悚激切之意。仍在皇城内、与留京总理王大臣同列。海子接驾亦然。是皆众人所共见者。及陛辞之日。朕仍赐令召见。意以伊以老臣去国。自必有嘉谟谠论。规益朕躬。合于临别赠言之义。而无一语及于国家正事。古人居江湖而忧廊庙者。固如是乎。且奏称去冬谢恩不至。曾令伊子将缘由告知奏事太监。未为转奏。近日奏事太监。有敢以大臣陈奏之言。壅蔽遗漏而不为转奏者乎。皇考临御以至朕躬。能容此等奏事太监乎。此在外人或未尽知。张廷玉在军机处行走数十年。宁不知之。而欲以此委过于不足比数之小臣。大臣居心。岂当出此乎。及遇皇长子之丧。甫过初祭。即奏回南。于君臣大义。及平日师傅恩谊。恝然不以动心。其意不过以志愿已遂。更无可图。惟以归荣故乡为急。人臣如此存心。于国家无几微系属依恋。国家安赖有此臣也。夫遭皇长子之丧。迫不及待。欲归故里。在张廷玉则为悖于大义。在朕视之。仍属小节。朕非因小节而督责去位之大臣。然于小节如此。又安望其临大事而能竭力致身乎。在张廷玉老迈归田。岂更望其出力。而我大清国亿万斯年。君臣一体。休戚相维之谊。所关甚大。不可不剀切明示。以正名教之大闲。且张廷玉去志。本不始于今日。当有讷亲时。伊即屡在伊前怂恿代奏。讷亲不敢明为奏请。而时时流露其意。彼时张廷玉尚未龙钟。岂一二年亦不能待。而营营思退者。盖自揣志不能逞。门生亲戚之素相厚者。不能遂其推荐扶植之私。所积赀产。又已足赡身家。是以伊十余年来。仅以旅进旅退。容默保位为得计。及一一获满所愿。辄图远引。朕向之曲示优容者。则以皇考所贻。即古器亦加珍惜。何况旧臣。然亦以其原无大过耳。今既获戾种种。实乃得罪皇考。无可复加原宥。适因伍龄安之奏。阅配享功臣名单。益见其不可滥邀。是乃天理昭彰。不容幸窃非分。朕虽欲屈公议以全初念。亦有所不能也。况配享大典。不但酬庸。实以示劝。在朕初无成心。鄂尔泰、张廷玉、同奉配享之诏。鄂尔泰在生时。朕屡降旨训饬。较之张廷玉尚为严切。此亦在廷所共知者。然以大节不亏。始终克全。自应叨荣勿替。而张廷玉居心行事如此。若仍令滥膺侑食。诚不足以服公论。不足为天下后世臣工之劝。即朕亦何以仰对皇考在天之灵。著照大学士九卿所议。罢其配享。至朕于张廷玉已格外加恩。所议革去大学士职衔之处。仍著宽免。并将前后情节。详谕内外臣工知之。　　

○军机大臣等议覆、镇海将军赵宏恩奏称。明春豫备安墩随护兵。请照康熙四十四年之例。镇江兵。自清江浦起、分十墩。每墩拨兵四十名等语。查御舟经行处。沿河两岸。自应派拨兵弁护送。惟是安墩设队。更换随行。期于前后联络。足供使役而已。该将军所请每墩四十名之数。未免过多。或酌派一二十名。或十数名。亦属可行。应令会同总督黄廷桂、妥商定议。再江宁、杭州、俱有驻防。自宜画一办理。从之。　　

○豁免安徽贵池、石埭、合肥、寿州、凤台、宿州、凤阳、临淮、怀远、定远、虹县、灵璧、阜阳、颍上、霍邱、毫州、泗州、盱眙、五河、滁州、全椒、来安、和州等二十三州县。并庐州、凤阳、凤中、长淮、宿州、泗州、滁州等七卫。乾隆十四年分水灾银、一万七千六百九十七两零。米、一千三百八十四石零。麦、五十四石零。豆、五十二石。　　

○丙申。上诣畅春园、问皇太后安。　　

○谕、据四川总督策楞奏到、军需案内。核减南路运粮乌拉。应赔银三万五百余两。并将办理不善之抚藩、及总理台员等。开列名单。著落分股追赔一摺。朕思从前南路各站。供运粮石乌拉已用价采买。而脚价之外。又添给草乾。较之雇运。为数转致浮多。自应照例核减。但念彼时实因明正土司等处乌拉短少。雇觅维难。曾给奏明采买办运。尚非有可雇觅而故为糜费者比。况倒毙乌拉。本属该员等经理无方。原价自难亏项。至于长途往来输挽。草乾在所必需。若照雇运之例一并核减。该员等赔补。未免竭蹷。著将议赔草乾等项银一万二千余两。俱从宽免其赔补。该部即遵谕行。　　

○丁酉。谕、从前遇有公中佐领缺出。将大臣等一并带领引见。雍正年间。奉皇考谕旨。大臣等交派事件繁多。无暇详细办理佐领事务。不若仍简放章京等员。于事有益。若不得其人。再带领大臣引见。因此、凡遇公中佐领缺出。并不带领大臣。只拣选官员引见补放。此等办理。殊未喻降旨之意。从前以大臣无暇办理佐领事务者。特指任事繁多之大臣言之耳。并未云所有大臣等俱不可兼管佐领。况佐领职司管教。若令事简大臣兼管。实为有益。如以身任大臣。遂当诿谢。彼动旧世管佐领。何以兼辖乎。嗣后八旗遇公中佐领缺出。将各旗任事简少、及无管辖部务之大臣等。拣选引见。若此外又有缺出。不得其人。再拣选官员等引见。　　

○戊戌。上御勤政殿听政。　　

○谕、本日召见都隆额。伊奏身有疾病。请留京免赴凉州任所。都隆额身系宗室。朕加恩补放凉州副都统。伊至彼处。亦不过充数行走而已。并无尽心办事之处。而伊子又干律薙发。理合按律办理。朕加恩饶恕。都隆额应感戴重恩。忘身竭力。乃伊并无奋勉之处。而反借端奏请不赴任所。甚属不堪。看来都隆额亦不称副都统之任。著革去副都统。照伊给事中原衔。在旗效力行走。再同宁自派往驻藏。看其形景。似不愿往。即往亦无益于事。著伊不必赴藏。即补放都隆额所遗凉州副都统员缺。驻劄青海之副都统职衔班第、赴藏换拉布敦。纪山赴青海。照副都统职衔班第之例。自备资斧。驻劄办事。　　

○谕军机大臣等、据莽阿纳奏称。国家设立营伍。必须素有训练。方可临事遣用。嗣后倘须调遣。务挑年久练习之人。其甫经入伍者。但令防守汛城等语。从来兵可百年不用。不可一日不备。惟在督抚提镇。先期实心操演。使娴习骑射。晓畅戎行偶遇徵调。自应详慎拣选。务取年久训练之人。莽阿纳此奏。似有所见。但系先时筹备之策。未便发交部议。明著功令。将原摺钞寄陕甘云贵等省督抚提镇。令其阅看。俾于平日留心整顿。以收捍卫折冲之实效。　　

○又谕、据广西巡抚舒辂奏。云南土富州。差土目李世昌等、往交趾缉拏凶盗。由坡利后山偷度。被人放火抢犯。杀死五人。将疎防文武各员纠参一摺。该土目赴交缉凶。由归顺州之荣劳隘出口。于上年七月九月两次到隘。俱经该州协等移覆阻回。以致该土目等由土山潜越。酿成抢杀重案。该土目等既持有关文。再经往返。该州协等何以不行禀明该抚。妥协办理。惟事始终坚阻。所奏殊未明晰。至称坡利山非设卡隘之处。兼系土山可以私越一节。尤非慎重边防之道。到隘告明。则坚不肯放。而土山僻远则任其潜度。是教之偷越犯禁也。岂设卡防范本意耶。又称参劾疎防。例应督臣主稿。是以照例移咨劾参等语。武职考成。责由总督。虽属定例。但该督驻劄广东。相距甚远。该抚遇此等边防要务。经地方官报知。亦应就事筹办。何乃藉词援例。谓非己责。看来不无因循推诿。为开脱属员之地。著传谕舒辂、将此案严查办理具奏。寻奏、粤西南宁、太平、镇安、三府所属。皆与安南接壤。共设三关百隘。并设子卡一百二十余处。平时一概封禁。归顺州所属之荣劳隘。即在封禁内。是以上年七九两月。云南土富州差目李世昌等、欲从此出交拏犯。俱经该州协阻回。惟未经禀报。又不加谨巡防。以致土差潜从坡利后山私度。实属咎所难辞。至坡利一山。从前原未设有卡隘。但与平孟隘相距不过五里。该隘弁兵、不能就近巡防。亦属疎玩。现已选差缉获首犯矣常料。并究出夥犯五名。亦饬确访务获。其各隘兵勇会巡。与汛弁会哨之法。容再详悉定议。得旨。此后留心改过。诸事认真可也。　　

○缓徵甘肃续报之河州、平凉、灵台、中卫、西宁、张掖、高台、靖远、狄道、静宁等十州县。乾隆十四年分水灾新旧额赋有差。　　

○命侍讲学士蔡扬宗、充日讲起居注官。　　

○己亥。上诣畅春园、问皇太后安。　　

○谕军机大臣等、据漕运总督瑚宝奏称。四月中、舟过山东之峄县地方。沿河一带麦禾。俱经出穗。青葱茂盛。询之居民。称入夏以来。未得雨泽。近日光景若何。准泰何以不行具奏。峄县等处濒河洼地。土有余润。其余所属地方。曾否得雨。及曾否沾足之处。据实奏闻。不得稍存粉饰之见。即传谕准泰知之。寻奏、峄县沿河一带。皆系兖州府属。入夏以来。有未得雨之处。然皆土膏润泽。据该府禀报。所属州县。本年二麦收成分数。约在九分以上。至此外沿河之鱼台、金乡、济宁州卫。及该府所属之滋阳、宁阳、曲阜、泗水、邹县、嘉祥、并登州府属之蓬莱、文登、福山、宁海、莱州府属之掖县、高密、平度、胶州等处。各于四月下半月。均得透雨。得旨。观汝所奏。究有粉饰之意。何能慰朕耶。　　

○以盛京兵部侍郎慧中、为吏部右侍郎。　　

○调山东按察使德舒、来京陛见。　　

○庚子。谕、前派同宁驻藏。因伊心不愿去。改放为凉州副都统。今日同宁具奏请罪。俱系巧辩。同宁身系宗室。今闻旨申饬。既知愧惧。理宜具奏叩请驻藏。不然、奉朕旨前往副都统任亦可。今乃奏请交部议罪。是不愿驻藏之意。显然可见。著该部严行查议具奏。寻照部议革职。　　

○是月。直隶总督方观承奏。直属雨水。未能深透。二麦略减分数。于秋禾无伤。得旨。京师亦然。日日有细微之雨。而总不沛泽沾足。朕实忧之。麦收已定减分数。然较之往年。犹属稍胜。但恐再迟数日不雨。则大田并将可虑矣。汝处光景若何。详悉实奏。毋徒为慰朕之词也。　　

