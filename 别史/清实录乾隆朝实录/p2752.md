<!-- { "loadSidebar": true } -->
○壬辰。上还宫　　

○御养心殿召读卷官入。亲阅定进呈十卷甲第　　

○谕军机大臣等、今年入夏以来。雨泽稍稀。盼望甚切。昨日未刻起京城得雨。入夜更为优渥。入土约有五六寸。且西南一带云势甚广。想亦同沾渥泽。著传谕袁守侗、即查明是否得有透雨。迅速据实具奏以慰悬念　　

○命侍郎董诰、福长安、俱在紫禁城内骑马　　

○癸巳。上诣奉先殿、大高殿、寿皇殿。行礼　　

○御太和殿传胪赐一甲汪如洋、江德量程昌期三人进士及第二甲关槐等五十一人。进士出身三甲张丙震等一百一人同进士出身　　

大清高宗法天隆运至诚先觉体元立极敷文奋武孝慈神圣纯

皇帝实录卷之一千一百六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。五月。甲午。授一甲一名进士汪如洋、为翰林院修撰。一甲二名江德量一甲三名程昌期为翰林院编修　　

○谕军机大臣等、前据闵鹗元奏、查有和州逆犯戴移孝、及伊子戴昆所著碧落后人诗、约亭遗诗、二本阅其书内、悖逆之处甚多殊属可恶已将二书销毁矣。其作序之鲁之裕身任道员。敢为逆犯作序。使其人尚存必当重治其罪。今已身故姑免深究。但此书刊刻多年。留存断不止二本。现据戴昆之孙戴世道供称、约亭遗诗。系乾隆十年在湖广刻印。恐楚省尚有收藏之家。著传谕闵鹗元富勒浑等、饬属严查。如有此书板片及钞本刻本。即行解京销毁其余别省。亦恐有流传之处。并著各该督抚等实力查毁。俾狂呔诗词搜毁净尽。以正风俗而厚人心倘有片纸只字存留将来别经发觉。惟该督抚等是问　　

○是日起。上以夏至祭地于方泽。斋戒三日　　

○乙未。谕本年京察之期。除京堂各员业经带领引见外。其各衙门列为一等人员俱著带至热河引见。至年逾六十五岁之员。及填注六法。不甘废弃情愿引见者候朕回銮后。再行带领引见以示体恤　　

○又谕、前以各省举人。选用知县。需次至三十余年。因于壬申辛巳丙戌壬辰等科。降旨挑选。分发各省试用。于铨政既无壅积而士子得及锋而试不致淹滞多年。今自乾隆三十七年壬辰科挑选以后。距今又届九年所有分发一等举人各省将次用完即二等之教职。亦俱陆续补用著该部于明年辛丑科会试榜后请旨特派王大臣再行挑选。并照例将近四科举人扣除。俾科分较深者。得早乘时自效所有应行办理事宜并著该部临期查明具奏　　

○以镶黄旗满洲参领武德理、为江宁副都统　　

○丙申。谕、前经降旨于山海关地方特建北海神庙。该处为王迹肇兴之地兹当崇宇聿新。肇修秩祀。自应特派宗藩。代申诚敬著交太常寺、将诸王名单开列具奏请旨　　

○又谕、据袁守侗奏直隶总督衙门购买食物向设有买办八名。分班供役凡日用所需皆给发现钱。令其照依市值平买按十日一次结算再行发钱采办等语固属循照旧例。但十日结算再行发钱小民供役安得有私钱豫行赔垫。势必賖欠勒买。仍滋流弊。自应于十日前。豫先发给钱文。令各役随时买办。再行按日结算。事虽琐屑。然防微杜渐。不可不慎。既经查办必须周妥。方可行之无弊也。并著将袁守侗摺。行知各督抚仿照办理　　

○内阁。翰林院带领新进士引见。得旨、新科进士一甲三名汪如洋、江德量、程昌。期已经授职关槐、陆伯焜、初彭龄吴蔚光、甘立猷、范鳌、谢振定、李铭、吴树萱、许兆棠、刘汝謩、高棫生、陈有会、柴模、王晟、蒋师爚、徐鉴、郭在、逵周之适余德洋、温闻源、钟文韫、杨嘉材、李奕畴、运昌、徐准俱著改为翰林院庶吉士。程维岳、刘青照、朱受、徐澜、雷纯、冯兆峋、张丙震、胡克家、单稽、曹玉树、葛豫、章涂梁、萨彬图、包致和、高三畏、岳兴阿、何愚、刘尔葵俱著分部学习。陈鸿举、周拱、李光时、罗拔、刘具斌、张涟、俱著以知县即用。余俱著归班铨选　　

○户部奏、各省驿站事务已遵旨令各守巡道分管稽查。而以按察使总其成。惟查向来驿务道员。以一人统辖通省。原定养廉较厚。今既改归守巡各道分辖。已无专管邮务之责。则其所得养廉较多者。自当一例酌减。现据各省督抚。陆续咨报到部请将向设各驿道养廉。按照各省情形。并比较各巡道额定之数。分别酌核。其额设养廉本少者。仍照旧支食。多者、酌中裁减。报闻　　

○丁酉。夏至。祭地于方泽。上亲诣行礼　　

○幸圆明园　　

○谕曰、福隆安所管事务太多。所有步军统领事宜。现有和珅办理。其奉宸院事务金简管理二年。亦甚熟练。福隆安均不必兼管　　

○又谕曰、孙士毅、前在云南巡抚任内。不能参劾李侍尧、革职发往伊犁。固属咎所应得。但与本身护谴者。究属有间。且其学问亦优。著加恩免其发往伊犁。令在四库全书处。自备资斧。效力赎罪。与纪昀、陆锡熊、同办总纂事务以赎前愆　　

○谕军机大臣等、户部核议九江关税盈余短少。请交江西巡抚、秉公查讯。据实具奏一摺。已依议行矣。比较关税。向例无论两任三任总以一年正额盈余统计。从无按货物分款核算之例前额尔登布原奏、声明苏凌阿、灵泰、两任。共短收木税船料、银七万六千四百余两。该监督计多盈余银三万七千九百余两。以所余抵补前任不足。尚短银三万二千余两等语。今户部按照经徵月日计算。则苏凌阿、在任三个月十二日。收银二十三万二千两有奇。灵泰署二十四日收银三万六千两有奇。该监督额尔登布、接任七个月二十四日。收银三十七万九千五百两有奇。按日计算。该监督徵收短少显然。乃额尔登布经徵月日定例不论。而仅以木税船料一项、斤斤比较。以前任后任两相牵混。界限并未分清。又称江广两省。米价稍昂。木商以饭食过重。恐折成本。兴贩较少等情。上年江广并未歉收。即使饭食稍重。商贾牟利。亦必于价值内取偿。断无因此而兴贩较少之理。且从前亦未闻有藉米价为亏缺关税口实者。明系藉词支饰有心取巧。殊属非是额尔登布著传旨严行申饬。并令明白回奏。户部摺、并钞寄阅看　　

○戊戌。谕曰、尚书和珅之子。赐名丰绅殷德指为十公主之额驸。赏戴红绒结顶。双眼孔雀翎。穿金线花褂。待年及岁时。再派结发大臣举行指婚礼　　

○吏部议覆、山东巡抚国泰疏称、寿张一县。与汶上县接境。汶上又与兖州府城接境。自前抚臣杨景素、奏将旧隶兖州之济宁州。改为直隶州。拨兖属之汶上、鱼台、嘉祥、三县。归其管辖。以致寿张至府。中间转隔州属之汶上一县。于文书往来。及递解人犯转多隔碍。查有兖州属之金乡县。离济宁较近请将金乡县拨给济宁。以汶上仍归兖州。应如所请。从之　　

○浙江巡抚王亶望疏报、鸣鹤场开垦沙地一百四十三亩有奇。　　

○己亥。上幸避暑山庄。自圆明园启銮　　

○谕朕此次前往热河所有经过地方著蠲免本年地丁钱粮十分之三　　

○谕军机大臣等、前据原任陕西巡抚毕沅、保奏关中书院掌教戴祖启。六年期满。尽心教迪恳请送部引见昨该员到京引见。令军机大臣出题考试。不但不能清真雅正。其文笔枯涩。字迹潦草。且有讹错之字。毕沅原奏称其学术纯正于时文致力尤深。实能取则前辈等语。毕沅系鼎甲出身。非不能文者。其所出看语不应过优若此戴祖启。业经加恩以学正学录用。著将考试原卷发寄毕沅阅看。岂毕沅任巡抚事于文学近亦略荒疏乎。将此传谕知之　　

○是日、驻跸南石槽行宫　　

○庚子谕、据袁守侗奏、准吏部咨。寄籍人员。改归本籍。恐寄籍之处。不无亲故。其改归在三十年以内者。现任各官统限一年内、照例报部回避。兹查直隶省。有宣化府知府李浚原等六员。从前皆寄籍直隶考试捐纳嗣经呈明改归本籍。但均未及三十年。应请照例回避又佐杂各官。应行回避者。现在咨部查办等语所奏自属照例办理。但李浚原等虽曾寄籍直隶而在该省服官。均已多年亦未见有瞻徇亲故之弊。若遽行改调转致纷更今李浚原等既遵例报明。均无庸令其回避此后现任各员。在限内陆续呈报及咨部佐杂人员。并著该部查照一体遵办。至此项人员。原限一年内报部。今复经降旨。明切晓谕。如此后各该省、仍有逾限隐匿不报者别经发觉将该员照例治罪其嗣后在部候补候选人员。改归在三十年以内者。寄籍省分停其铨选。将此通谕知之　　

○是日、驻跸密云县行宫　　

○辛丑。孝恭仁皇后忌辰。遣官祭景陵　　

○成都将军特成额等奏、前经奏明派令总兵成德游击袁国璜安抚众番。即将贼境要区占据。兹已据成德将上三暗巴之节齿番民一百六十户。袁国璜、将宗巴朗改两寨番民一百十四户。共男妇一千七百九十九名口善加抚驭。随派汉土弁兵、驻劄各寨。宗巴既为我兵据驻。料索古垄转盼来投。所有支巴肯本郭木三盗薮。无难迅速搜拏。现定即日勒兵。前赴达拉藏喜一带相机督办。报闻　　

○是日、驻跸要亭行宫　　

○壬寅。江苏巡抚吴坛奏、遵旨确查平粜余银自乾隆二十二年以前。统计积存银十二万七千余两。经前督臣尹继善奏请拨归差务之用今截至四十三年。除陆续报部拨用外。实存银九千四百三十五两有奇。江苏通省常平缺额一万八千余石为数无多。俟应行买补时。酌量发给办理报闻　　

○是日、驻跸两间房行宫　　

○癸卯。驻跸常山峪行宫　　

○甲辰。乌噜木齐都统索诺木策凌奏、迪化、奇台、绥来。三州县及济木萨等处户民。子弟成丁者。四百二十四户。再贸易佣工商民。情愿认地垦种入于民籍者九十五户照例每户拨给地三十亩。借给农具耔种牲畜。报闻　　

○以侍讲学士成策、为内阁学士兼礼部侍郎。詹事梦吉为通政使。太仆寺少卿诺穆浑、为太仆寺卿。刑部郎中保成为光禄寺卿　　

○以太仆寺少卿尹壮图、为内阁学士兼礼部侍郎顺天府府尹吴绶诏为通政使通政司副使李绶为大理寺卿。太仆寺卿倪承宽为太常寺卿　　

○是日、驻跸喀喇河屯行宫　　

