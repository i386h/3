<!-- { "loadSidebar": true } -->
○是日、御舟驻跸直隶厂　　

○己丑。江南河道总督高晋奏、清口木龙工程。圣驾亲临阅视。谕于四架木龙下。紧对陶庄积土处。添木龙一架。俾挑溜全趋北岸。冲刷陶庄积土。收清黄并流之效。臣遵即勘明。应于四龙下、相隔一百九十丈处添建。拟长五十丈。委员核办。赶伏汛前竣工。得旨、是　　

○是日、御舟驻跸平桥　　

○庚寅。上诣皇太后御舟问安　　

○谕、江南、浙江、办差满洲兵丁。著加恩赏给一个月钱粮　　

○大学士管两江总督尹继善等奏。江苏常、镇、二府属港汊圩围、并通江尾闾。前据协办大学士陈宏谋奏、请责成司道勘明。修培挑浚。查该二府属支河汊港、围荡堤塘、向俱民自经理。通江尾闾、如孟河之类。淤塞年久。工繁费重。且民届东作。无暇兴工。请先委常镇道、督同该二府亲勘。支河等项坍淤。工费无多者。即督各业佃挑培。通江尾闾。应大加挑浚者。令民公同议办。或一时民费难集。酌借公帑。分年徵还。从之　　

○是日、御舟驻跸海棠庵　　

○辛卯。谕、朕恭奉皇太后临幸江浙。推恩锡类。优渥引年。著将江宁、京口、杭州、乍浦、驻防男妇。年七十以上者。亦照从前恩诏例。一体赏给。以敷庆泽　　

○是日、御舟驻跸崇家湾。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十八


大清高宗法天隆运至诚先觉体元立极敷文奋武孝慈神圣纯皇帝实录卷之七百二十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。二月。壬辰。月食　　

○上诣皇太后行宫问安　　

○谕、朕此次南巡启銮前。已降旨、将江苏省历年灾缓积欠、一百四十余万两。概行豁免。并于入疆之初。谕将经过地方。本年额赋。蠲十分之三。宿迁等县地土。素称瘠薄。特免十分之五。以示体恤。今自渡淮而南。见群黎观迎道左。爱戴尤殷。因念江苏为财赋重地。频岁屡获丰稔。维正之供。量无拮据。但所免灾欠一项。苏、松、各属。不及淮徐之多。恩施未能遍逮。即驻跸处所。将来更沛恩膏。亦止省会数县。其余各属。尚未一体均沾。著再加恩。将江苏布政使所属各州县。乾隆二十八年以前。熟田地丁杂款未完银、四万一千六百余两。一体概行豁免。并将江苏经过地方。本年钱粮。均免十分之五。俾闾阎益资殷阜。共乐昇平。副朕加惠无已至意。该部遵谕速行　　

○又谕、朕此次南巡。体恤两淮商众。先期传谕。不令捐输繁费。而伊等趋事踊跃。甚属可嘉。著加恩均照本身职衔。各加一级　　

○谕军机大臣等、辅德奏、胡中藻家谱。刻有三子论泗字样。是否即系陕省拏获之胡得玉。必须与胡中藩等当面质对。彼此才难狡匿。真伪可以立辨。现在委员、将胡中藩等。解送刑部查讯一摺。当日胡中藻、如果止生论洙、论淮、二子。此外并无余孽。何以家谱内、又载有论泗字样。此中疑窦。非将胡中藩、与胡得玉、隔别研讯。复行当面质对。不能水落石出。著将原摺钞寄刘统勋、舒赫德等阅看。俟案犯解到日。务须悉心研鞫。彻底根究。使鬼蜮无所遁情。可传谕刘统勋、舒赫德、知之　　

○又谕曰、辅德奏、查逆犯胡中藻之子一摺。与胡得玉所供。大相悬殊。甚不可解。胡中藻如果止生论洙、论淮、二子。此外并无余孽。如何家谱内、又载有三子论泗字样。此中疑窦。非将胡中藩等。解京研讯。不能明晰。已传谕刘统勋、舒赫德、俟案犯到日。详悉质审。务得实情。是胡中藩等、均为应质要犯。该抚必须慎选妥员解送。沿途严密防范。不可令伊等有自戕兔脱等事。仍于该处。密访严查。彻底根究。毋任鬼蜮伎俩。幸逃法网。将此传谕辅德知之　　

○又谕曰、登州总兵马之骐、奏恳来行在陛见一摺。甚属非是。该镇于去年十二月初二日。补放总兵。奉到谕旨后。即应趋赴东省迎銮。面聆训诲。既于臣子之义允协。即为该镇计。于新任省分。就近请训赴任。亦属甚便。今乃迟之日久。始具摺恳赴行在。仆仆远涉。甚无足取。可谓不谙事理。马之骐。著传旨申饬　　

○是日、驻跸天宁寺行宫。至甲午皆如之　　

○癸巳。遣官祭江渎之神。并遣官至周吴季札祠、宋臣宗泽祠、及故大学士张玉书、尚书赵申乔、巡抚潘思榘等祠。拈香奠酒　　

○赐扈从王公大臣、并江南大小官员等食　　

○谕、前日苏昌奏、闽省盐政情形一摺。当经降旨。交行在户部议奏。及至数日后。未见户部议覆。经朕询问。竟系奏事处、径交苏昌。而行在户部、并未接到。此等事件。奏事处于奉旨后。自应即交该部办理。若将原摺口传谕旨。仍交本人。倘或误听讹写。及遗漏迟延。何所考据。苏昌所请交部察议之处。著宽免。所有接交此摺之奏事官员。著交内务府大臣察议　　

○又谕曰、原任吏部尚书王安国之子生员王念孙。著加恩赏给举人。一体会试　　

○工部等部议准、大学士管陕甘总督杨应琚疏称、甘肃安西府治。前经改设沙州。知府衙署。请将右营都司署。加拓改建。以旧有公廨。改作都司署。敦煌县典史。现住卫千总旧署。该员有监狱专责。应择近狱处另建。所遗卫千总旧署。隔别门户。令教授、经历、分住。从之　　

○甲午。上诣皇太后行宫问安　　

○赐两淮盐政高恒等食　　

○户部议准。湖北布政使三宝奏称、抚藩接任。例将接收库项、有无那亏。于交代限内。乘奏事便。另摺附奏。惟署藩司。因督抚暂行檄委。例未议及。恐启瞻徇。请嗣后藩司。无论正署。将接收钱粮清楚缘由。自行陈奏。从之　　

○乙未。遣官祭贤良祠　　

○谕、由京随来之水手网户。著赏给一月钱粮。江南水手头目。著赏给一两重银锞二个。水手人等、各赏给一两重银锞一个。拉纤河兵一千名。著赏一月钱粮　　

○是日、驻跸高旻寺行宫　　

○丙申。上至京口。祭江神　　

○奉皇太后渡江　　

○诣皇太后行宫问安　　

○阅京口水师　　

○谕、此次渡江各船水手人等。往返驾驶。俱属黾勉。著加恩于应给雇值四分外。每名每日、各增给银一分。以示体恤。该部即遵谕行　　

○兵部议准、两广总督李侍尧疏称、广东增城左右二营。原设内河桨船二只。近年河道淤塞。巡船虚设。应裁。从之　　

○以户部左侍郎钱汝诚、充经筵讲官　　

○是日、驻跸金山行宫。翼日如之　　

○丁酉。上阅京口水师　　

○谕军机大臣等、据桑寨多尔济奏称、准俄罗斯毕尔噶底尔、咨索彼处逃出之厄鲁特巴达克山等。桑寨多尔济等、拟回伊文内。有并未收纳俄罗斯逃人。谅俄罗斯出于逆科等语。语意太逊。从前议彼此不得容纳逃人。已属错误。况俄罗斯现屡纳我逃人。伊既背约。我何为株守前议。即将收留巴达克山等。明告俄罗斯。亦无不可。乃桑寨多尔济等、饰词咨覆。所见过小。又奏称、准毕尔噶底尔咨称、理藩院咨行彼处萨纳特衙门。文词侮慢。伊等难以措词等语。此亦无关紧要。桑寨多尔济等、视同大事密奏。尤属不晓事体。可将桑寨多尔济等原文必正。另代办一咨文。寄与照例咨行。至丑达。乃特旨派往、协同桑寨多尔济办事之人。俄罗斯有何能。彼即滋事。我自有待之之策。看此情形。丑达不惟不能协助桑寨多尔济。反形怯懦。致桑寨多尔济。张皇失措。朕即另派妥员。前往更换　　

○伊犁将军明瑞等奏、各城迁移屯田回人。供一千七百九十六户。俱陆续到齐。所需口粮。除五月以前。照原奏给发外。尚需一月口粮。交吐鲁番公茂萨。通融办理。其回人等所带牲只。即为屯田之用。不足、再为拨补。又据库尔勒哈子伯克阿璊禀称、现有多伦回人三十户。愿自备资斧移屯。伊犁地亩宽广。应准其一体安插。报闻　　

○戊戌。上诣皇太后御舟问安　　

○谕、朕清跸时巡。所有经过地方。大臣祠墓。在三十里以内者。例俱遣官致祭。原任大学士史贻直之墓。虽远在溧阳。念其宣力年久。亦著加恩一体遣祭。以示优恤　　

○又谕、据伍弥泰奏称、晶河地方。正月二十日地震。城垣、兵房、仓廒、及商民房屋、俱倒坏。兵丁王哲昭压毙。城垣兵房仓廒。陆续修补。商民房屋。听其量力自修等语。晶河地震。压毙兵丁。著加恩照兵丁失足落水倒、赏恤。其商民倒坏房屋。令其量力自修。未免拮据。著伍弥泰查酌。如系徵租房间。量免数月半年。以纾商民之力。若官地商民自盖。徵房身地租者。宽免一年　　

○谕军机大臣等、伍弥泰等奏称、乌噜木齐屯田。尚需马六百九十二匹。行文伊犁请给。经明瑞等、以伊犁现亦需用。俟贸易有余。再行拨送。拨派员购买。每匹估给价银八两等语。办理殊属错谬。乌噜木齐等处。数年来积贮颇丰。倘屯田马匹。稍有缺额。即先将现在马匹供用。其不敷者。亦无妨少缓。且哈萨克贸易马匹。才值银二三两。今以银八两。购马一匹。顿增三四倍矣。著传谕伍弥泰。所购马匹。如业经给价则已。否则毋庸购买。并传谕明瑞等知之　　

○是日、御舟驻跸三义阁　　

○己亥。遣官祭故大学士史贻直墓　　

○礼部题、朝鲜国王李昑、遣使表贺万寿。冬至、元旦、三大节。及进岁贡方物。赏赉筵宴如例　　

○命大学士刘统勋、教习庶吉士　　

○是日、御舟驻跸政成桥　　

○庚子。吏部议准、云贵总督刘藻等疏称、云南永北府知事。现经移驻金江渡口。应请铸给永北府分驻金江知事印信。其附近金江之陶营、罗家村等、四十六村。均拨归管理。从之　　

○是日、御舟驻跸十里亭　　

○辛丑。上诣皇太后行宫问安　　

○谕、拉纤六班河兵。俱著加恩、各赏一月钱粮。管兵守备等、各赏金牌一面。银牌二面。千总。把总。各赏银牌三面。效力千总、把总、各赏银牌二面。下船催趱拉纤河兵之水手网户十四名。各赏给一两重银锞一个　　

