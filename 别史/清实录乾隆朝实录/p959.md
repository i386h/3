<!-- { "loadSidebar": true } -->
○湖广总督阿里衮。奏报到任日期。并遵旨将湖北参抚唐绥祖、革职看守。任所资财搜查。俟犯齐审拟。得旨。知道了速行严审定拟。外省似此大员。不无官官相护之习。汝宜不出于此。俟定案时。一面具摺奏闻。一面将唐绥祖锁拏。差可信道府大员。押送刑部。此时不可豫露消息。亦不可豫咨部也。　　

○调任护山西巡抚朱一蜚奏。晋省铸钱。今已二十一卯。除钱三银七、搭放太原驻防满兵。及抚标城守三营兵饷。并易银支放五台差务外。现存司库钱、三万七千六百十三串有奇。尚应续铸十二卯。省会现在钱价。银一两、易钱七百八十一文。在晋不为甚昂。但近省州县较贵。宜酌为流通。请嗣后除搭放兵饷外。省城市价。库平足绞一两。换钱七百五六十文、至八九十文。即将司库存钱。量发太原府。传商照市价易银还库。许该商照市换、扣收短串四文。若奸牙积钱贵卖。吏役家人勒索钱商者、究惩。该府失察。并假手吏胥家人。参处。市价平至八百文。即停止。得旨。知道了。妥酌为之。　　

○陕甘总督尹继善奏、准噶尔夷目、来肃交易。携货较多。虽从宽挑收。已与写立议单。嗣后羊只皮张。不得过三万。马牛共不得过一千。交单带回。其挑存羊牛等项。共作价银十八万六千二百余两。兑给内地绸缎茶线等项。作价银十六万七千三百余两。给现银一万八千八百余两。并言明此次多收货物。下次扣除。业于去冬十一月。事竣回巢。收买各件。按例匀发领销。查准夷交易。向来彼此俱虚擡价值。此次交易。虽名为十八万余两。按实价并现银。共止十二万八千余两。变价还项。尚不亏折。但现定议单。虽交该夷持回。恐仍复有奏请。乞令料理夷使大臣。明切晓谕。得旨。所奏是。　　

○又奏、准夷交易情形。此次虽在未画界限之先。而挑收货物。较往年已略有节制。所给现银。亦仅十分之一二。但连兑与货物。总计实数、已十二万余两。现与写立议单。交给带回。约虚数七八万两之间。实数六万两。得旨。览奏似前奏略误。不然。即是朕偶尔未曾看详。意谓现银一十八万也。若实银不过一万余。尚不为多费。以数年不用兵所省计之。则我犹为所得者多也。但夷人得寸进寸。亦当有以裁抑之。卿所办是也。　　

○又奏、遵旨查奏甘肃提督成元震。诚实有余。猷为不足。难胜提督之任。陕甘各镇。非才短。即年老。亦无可举荐。得旨。所奏皆公论。足见留心。嘉悦览之。至成元震、已有旨了。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八十一


大清高宗法天隆运至诚先觉体元立极敷文奋武孝慈神圣纯皇帝实录卷之三百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。二月己巳朔。谕、朕问俗观风。南巡江浙。清跸所至。广沛恩膏。更念三吴两浙。为人文所萃。皇祖圣祖仁皇帝。屡经巡幸。嘉惠胶庠。试额频加。覃敷教泽。朕法祖省方。銮舆斯莅。式循茂典。用示渥恩。所有江苏、安徽、浙江、三省。本年岁试文童。府学及州县大学。著增取五名。中学增取四名。小学增取三名。举行一次。该部传谕各该学政。慎加搜择。拔取真才。副朕育才造士至意。　　

○谕军机大臣等、前据潘思榘、新柱、等覆奏。武生王奠洲主谋、闹堂塞署一案。已经批发。随令军机大臣等、诘问王廷诤。并将原摺。令其阅看。据称并不敢偏执己见。但王奠洲买犯改供。现有承审四县。及总督那苏图印批可。据等语。随将原禀进呈。披阅之下。其贿嘱改供。众证确凿。该督批词。及承审各官印信。又岂可以捏造者。是王廷诤、当日办理此案。自非无因。周学健既欲翻案。所有一切原案。自必尽行彻销改换。潘思榘等覆查。但据现存审卷为凭耳。此案久经完结。王奠洲又已病故。王廷诤已加处分。此番录用。系出自朕起废特恩。与此事原不相涉。因既有所闻。欲知其实在情由。著将王廷诤呈出印禀。一并密交潘思榘、新柱、等。令其再行确查。据实具奏。　　

○军机大臣等、议准原任湖广总督永兴奏称、武昌关厂税羡盈余。向因湖北公费养廉。每年藩库徵贮银、不敷支放。议将此银统入充公项下今查节年以来。藩库积存充公耗羡等银、至三十九万余两。遇水旱之年。亦敷支放。此项盈余。请自乾隆十五年始。于起解正税时。一并解部。从之。　　

○是日、驻跸黄梅崖大营。　　

○庚午。上诣皇太后行幄问安。　　

○福建布政使陶士僙、患病解任。以福建按察使顾济美、为福建布政使。安西兵备道明德。为福建按察使。　　

○以山东登州镇总兵什格、马兰镇总兵顾春、对调。　　

○是日、驻跸王家庄大营。　　

○辛未。谕、上年东省虽获有秋。而兰山等七州县。偶被偏灾。加恩赈恤。民食固不至缺乏。但农事方兴。麦秋尚早。清跸所经。见兰山、郯城、二县。民气似逊他处。深为轸念。著将兰山、郯城、二县。极次贫民。俱加赈一月。其未经过之峄县、平度州、胶州、高密、昌邑、五处。被灾稍轻。著将极贫之民。加赈一月。令该抚准泰、查明办理。务使均沾实惠。该部遵谕速行。　　

○谕军机大臣等、山东登州镇总兵缺。甚属紧要。朕已将顾春调补。若俟部文到日。顾春始赴新任。未免太迟。著传谕总督方观承。令顾春即日起程赴任。其马兰镇总兵印务。该督于副将中。遴选一员署理。　　

○是日、驻跸五里铺大营。　　

○壬申。上诣皇太后行幄问安。　　

○遣官祭金龙四大王庙。河渎、淮渎、之神。并故河道总督靳辅、齐苏勒。大学士嵇曾筠、等祠。　　

○赐扈从王公大臣、并江南大小官员等食。　　

○镶红旗蒙古都统宏明奏、遵旨查明该旗另记档案人员。得旨。朕前降旨、查其记档案者。并非祗查蒙古旗分。满洲、蒙古、汉军、二十四旗俱有。理合将该旗所查、会同合一缮摺具奏。倘如此各旗单奏。则办理甚烦。伊等所奏之事。既交部查办。应交满洲、蒙古、汉军、二十四旗。将各旗另记档案人员。查明会齐。由当月旗汇题、交部查办。　　

○豁除福建邵武、光泽、二县。水冲沙压民屯寺田地、共二十七顷二十四亩有奇。　　

○是日驻跸叶家庄大营。　　

○癸酉。上诣皇太后行幄问安。　　

○谕、朕车驾南巡。乘时布泽。蠲除积欠。叠沛恩施。更念江苏之宿迁等州县。上年被水稍重。虽经格外加赈。可以接至麦秋。该督抚等自督率地方官。按期散给。灾黎均沾实惠。而清跸所经。倍深轸恤。著再加恩将经过之宿迁、清河、桃源、三县被灾贫民。上年借出耔种银两。悉行免其徵还。以纾民力。该部遵谕速行。　　

○又谕、朕爱养黎元。惟恐一夫不获。时巡所至。叠沛恩膏。前已降旨、将江省民赋积欠。悉行豁免。更念两淮灶户。僻处海隅。专以煎晒盐觔为业。其生计更窘于农民。殊深轸切。所有乾隆二年、至十四年。因灾停缓带徵。各未完折价。共银四万二千余两。著加恩照民户例。一体豁免。俾斥卤编氓。咸沾惠泽。该部遵谕速行。　　

○又谕、此次巡幸。看来沿途、颇有倒毙疲乏驼马。盖缘去岁自河南抵京。餧养之日无几。膘未养足所致。此项倒毙驼马。若令照例赔补。情稍可悯。著交兵部、将起程以来。倒毙官驼官马。查明数目。施恩概行免其赔补。此次从宽办理。系朕特恩。现在约计回程之期。尚有两月。其间餧养驼马。自应膘足。伊等若谓此次未令赔补。因不加意餧养。仍致沿途倒毙。务令赔偿。著通谕扈从各该处知之。　　

○谕军机大臣等、据西藏粮务通判常明等报军机处文。内称阿里克地方。与准噶尔接壤。其原管辖之清特古斯。与珠尔默特那木扎勒、同日被诛。所遗之缺。公班第达、选得集都鼐前往。赏给卓里克图台吉名号等语。观班第达、派人往阿里克接管事务。即赏给台吉名号。是俨然以藏王自居。今令以公爵管理噶隆事。又命多立数人以分其势。彼已大失所望。恐因此生心。亦未可定。著传谕策楞等。到藏时留心观看。料伊此时。断未必敢显有违抗。但其心稍不快足。将来又恐积疑成衅。外番诡谲多疑。竟须明切开导。以从前珠尔默特那木扎勒。因有藏王称号。是以拥势太重。酿成嫌隙。今之多立噶隆者。正可保全终始。令彼涣然疑释。庶可永宁。亦不必豫设成见。遽事猜防。致伊又成一珠尔默特那木扎勒、转于事理无益也。寻奏、班第达、恭顺可信。所有赏给集都鼐台吉名号。系达赖喇嘛、因阿里克地方紧要。派往之人。必须重其名号。权宜赏给。臣等遵旨晓谕。班第达感激涕零。竭诚自矢。报闻。　　

○是日驻跸顺河集大营。　　

○甲戌。遣官祭先医之神。　　

○是日驻跸王家庄大营。　　

○乙亥。上诣皇太后行幄问安。　　

○谕、此次随朕南巡人等。虽各有帮银路费俸饷官马。但内地不比边外。诸物昂贵。著总理行营大臣等、将此次随从大臣、侍卫、官员、拜唐阿、及留在顺河集等处人员。如何加恩赏给之处。分别定议具奏。其赏银、于两淮盐政库贮内动用。寻奏随从头品以下、三品以上、文武大臣等。赏半年俸银。四品堂官、侍卫、銮仪卫、章京等。赏银四十两。五品堂官、监察御史、包衣、护军统领等官、三十两。六品以上文武官、二十两。七品以下、及巡捕营守备、十五两。前锋、亲军校、蓝翎长、骁骑校、巡捕营千总、把总、库使、六两。前锋、亲军、护军、五两。领催食四两钱粮等长、拜唐阿等、四两。食二两三两钱粮等长、拜唐阿等、三两。各项匠人二两。总管太监、二十两。首领太监、有顶带太监等、十五两。太监四两。留在顺河集等处人员。减半赏给。得旨。传恒著赏银六百两。扎拉丰阿、色布腾巴勒珠尔、著赏银四百两。旺扎勒、哈达哈、舒赫德、班第、努三、汪由敦著赏给一年俸银。留任顺河集等处人员。亦照随从人等。赏给整分。余依议。　　

