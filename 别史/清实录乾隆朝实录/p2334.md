<!-- { "loadSidebar": true } -->
○谕军机大臣等、阿桂等奏、连克路顶宗、明郭宗等处。现已克复美诺。业经降旨交部议叙并谕将攻剿路顶宗之攀越直上官兵。从优议叙其何人首先跃入贼碉亦令查明具奏候朕另降谕旨至官兵自进攻以来仅五昼夜即克复美诺等处可谓迅速。但据奏七图安堵尔于官兵甫抵明郭宗即行逃窜。不知所往等语。七图安堵尔、为僧格桑用事头人所有小金川狡谋恶计。多出于彼实为可恨。今自揣力不能支。又不肯束手就缚。自必仍逃往金川恐未能及时追获看来冈达克、丹巴沃咱尔料我必不歇手自然进兵攻剿。遂将美诺等处。交付七图安堵尔、二人先回金川今七图安堵尔又复窜去可惜失一好机会是以虽闻捷奏不能慰怀也。惟是此次进攻因添有满洲劲旅。士气奋兴。军威大振。所向克捷以此先声足令贼众闻而胆落。稍为可恃今阿桂已差人往南路通知明亮等会兵想美诺克复之后。僧格宗一带贼人。必皆望风溃去明亮等自更易于直进其底木达布朗郭宗等处亦无难即时收复阿桂当一面酌量小金川善后事宜及派兵防御后路粮台诸务交富勒浑王进泰妥为经理。阿桂明亮即一面带兵分路攻剿金川乘将士新胜锐气鼓勇直前且当贼人未及守拒之时攻其无备。成功更为利便阿桂等当努力为之伫听捷音但于何路进攻较妥。阿桂尚未筹定朕意美卧沟一路。为两金川要隘。贼酋未必于此堵截。或可从此而进使之猝不及防又今年夏间贼至木果木军营后路滋扰并非自昔岭迎面而来其由金川潜出之路即可为我兵密进之路亦贼所不能豫备者若用此两路兼进较之当噶尔拉等旧路尤为妥速著传谕阿桂将是否可行之处。即速妥酌奏闻又丰昇额等、攻得沙坝山梁贼碉一处因难于驻守。随即拆毁宜喜一路究难深入。丰昇额等在彼尚未知小金川捷报。今阿桂已将美诺等处全行克复即当进兵攻剿金川自必寄札约会并进丰昇额此时。当遵前旨率同书麟伍岱彰霭等带领官兵。驰往党坝相机攻剿其宜喜一路。留舒常在彼并赍赏阿桂色布腾巴勒珠尔额森特、海禄成德等御用黑狐冠各一项。候其到时祇领并闻沃克什等处之捷。御制纪事诗一章。书赐阿桂亦随报发往并赏丰昇额、舒常、小荷包各四个。书麟、马彪、伍岱、彰霭、乌尔图纳逊小荷包各二个。将此传谕知之　　

○办理粮饷浙江按察使郝硕、前任四川总督刘秉恬奏大兵分路进剿惟北山梁道路较远。业令粮员运送米二百余石而中路由沃克什长驱直入急需添站安夫。当即催取邓仍、隆拉岩洞卧龙关等站人夫应用现收复美诺。行走迅速军粮尤为紧要达木巴宗现存米一万余石该处距美诺较远中间应安三站俟抽调之夫到齐照旧安设以资滚运又四川总督富勒浑奏大兵乘胜长驱随饬站员先行背米七八百石分头赶送并督同建昌道白瀛派拨站员夫役务使粮台接续大兵一切军需转输迅速谕军机大臣等、郝硕等奏粮运情形自应如此办理但此次安设粮台必须每站拨兵护守严密巡防并应多添护粮夫役小心递运不可仅委之背粮人夫。以致稍有疎虞。其应如何酌派兵夫护粮之处。著郝硕刘秉恬留心妥办。并著阿桂富勒浑、将应派兵夫事宜筹酌办理至现在收复美诺帛噶尔角克等处官兵声势壮盛。贼番谅不敢潜出滋扰第兵行贵于乘胜直进而各处可通金川路径甚多则后路最关紧要。屡谕富勒浑王进泰二人带兵驻守此事即系该督提等专责其一应防守事宜总须与阿桂随时声息相通。严密防范不可稍存大意再富勒浑奏、兵进粮随。军需迅速转运一摺。所办甚好即著妥为经理所有各处护粮防后等要务富勒浑务宜督率妥办　　

○以广东雷琼道德成为广东按察使　　

○庚午。谕、昨据明亮奏南路官兵分头进剿将河南之得布甲河北之喇嘛寺得里两面山梁日寨、策尔丹色木攻克杀贼等因已降旨将将军参赞交部议叙其在事出力之将领弁兵并令查明咨部一并议叙矣兹据明亮等奏由阿喀木雅泥垄两路会攻及攻得布甲后乘胜收复地方各情形二摺所有查明出力之将弁兵丁等即著交部查照议叙至所奏守备张芝元于攻夺喇嘛寺日寨碉座时首先率众扑进并指挥各土兵分头打仗杀贼多人复经攻占得里策尔丹色木等处并以南山梁拉约卡丫当乘胜夺取伊即带兵率先往攻击杀贼众占取碉卡实属奋勉出力等语。张芝元著加恩赏戴孔雀翎。并赏给扎敦巴图鲁名号仍照例赏银一百两又千总张纯、抢取日寨四碉突前杀贼得有重伤亦属出力可嘉著加恩以守备即行遇缺补用并著赏戴孔雀翎以示奖励　　

○又谕曰、阿桂之子阿弥达著补授二等侍卫　　

○谕军机大臣等明亮等奏连日乘胜进攻收复情形已有旨谕部查照议叙矣明亮发摺时尚未知阿桂已得美诺计贼众闻知阿桂克复美诺之信僧格宗一带贼众必难复守。谅皆弃而溃去。此时西南两路官军自已会合。收复小金川之易朕早筹度及之屡经传谕。但不意其迅速若此实由派添满洲劲旅勇锐百倍于前。绿营见之亦各知愧励效法。是以所向克捷其先声所播自足使金川贼众闻而胆寒今分路进攻金川必当选派八旗精锐佐以绿营屯土各兵乘此新胜锐气多歼贼众使贼益胆丧心摧。攻之更易为力但临阵时必须量度地势夷险计我兵一战。即可大得便利。方与接仗或设伏诱贼截杀。皆可参酌。用之。设或所攻道路未能即时冞入。或碉坚径险。人力难以骤施则断不可孟浪轻进。为无益扑碉之举将军等、务当详慎妥善。伫听捷音。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十六


大清高宗法天隆运至诚先觉体元立极敷文奋武孝慈神圣纯皇帝实录卷之九百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。十一月。辛未。上临大学士刘统勋第赐奠　　

○谕曰、大学士刘统勋老成练达。品行端方。雍正年间耆旧。服官五十余年。中外宣猷。实为国家得力大臣。自简任纶扉。兼综部务。秉持公正。眷畀方殷。并命为诸皇子总师傅。久直内廷。勤劳懋著。虽年逾七旬。精神甚为矍铄。冀其可以常资倚任。今晨肩舆入直。至东华门。忽婴痰疾。比闻之、即遣御前大臣尚书公福隆安、赍药驰往看视。至则业已无及。遽闻溘逝。深为震悼。著加恩晋赠太傅。入祀贤良祠。朕即日亲临奠醊。并赏内库银二千两。经理丧事。其任内革职降级之案。概予开复。伊子陕西按察使刘墉、并著谕令即行驰驿来京。治丧守制。所有应得恤典。仍著该部察例具奏　　

○又谕、今日据程景伊等、奏销修理吏部衙署、用过钱粮数目一摺。内有行取户部颜料、值银八百三十三两零。取用工部杉木、值银八十六两零。工价钱六千一百九十串零。按依时价。核值银六千六百一十两零。亦令该部扣完还项等语。各衙门奏请借项修葺衙门、分年扣完者。止应就采办物料给发匠工各项费用。按数归还。若户部颜料、工部木值、及工价钱文。皆系部内现有之官物。只须核实报销。若亦令作价扣缴。竟是将官物出售。成何事体。是因谨慎钱粮。而生鄙吝之见也。所有此项价值银六千六百十两。即毋庸扣还。嗣后各衙门、有借项修理奏请分扣者。均照此办理。将此通谕知之　　

○又谕曰、御史柯瑾条奏、秋审朝审案犯未勾者。同一情实。其量予矜恤。非名言所得而罄。恐浅见之徒。妄意窥寻。致启希幸迎合之渐。所有未勾犯罪案由。可否停止晓示一摺。所见非是。秋谳大典经九卿核定进呈。朕亲为再三披阅。核其情罪轻重。分别勾存。其稍有一线可原者。必为求其可生之理。予以停勾。而实在情真罪当。断不能曲法姑宽。期无枉纵。第勾到时、惟将应勾未勾之故。详晰谕示大学士刑部、外间无由周知是以降旨、今年朝审勾到为始。分别榜示。俾愚民触目警心。不敢轻罹法网。庶几辟以止辟之义。今该御史称、恐启希幸迎合之渐。殊不知各犯情罪轻重。初审时、外而督抚。内而刑部。并系就案讯供按律定罪题奏。及至秋审时、即照原题。节叙缮册经九卿法司、会核进呈。复经朕详细阅定。分别勾存各罪犯、何由存希幸迎合之心。即问刑衙门亦断不敢意为高下。为希幸迎合之举。况案情皆朕临时详加覆核。酌理准情期于至当。又岂臣下所能希幸迎合。至勾不勾各案之略觉显然易见者。惟羞忿自尽一项。有仅系语言调戏。即不予勾。而手足勾引者。从无幸免。其死生分别。似可豫料。然当审录之初。俱有尸亲质证。该犯又何由施其避重就轻。希幸迎合之计乎。且即此一条。或罪犯希幸迎合。而避重就轻。亦不过多宽数人。所谓宁失不经。初非若谋故之令死者含冤于地下也。柯瑾所奏、真不晓事体。原摺发还。所有秋审朝审勾决摘示案由。仍照前旨办理。并将此通谕知之　　

○又谕、据彰宝参奏、署腾越州知州吴楷、署腾越协副将永勤等、于赖君赐等、仇杀土官赖君爱等一案。当赖君赐被逐迁居时。不能及早查明。将该犯移置内地。及逞凶仇杀以后。又不上紧严拿。听其潜入野人山寨。以致逾今半年。正凶尚未擒获。实属玩忽疎懈。请旨革职。暂留本任、戴罪缉拏。俟明春彻防时不能拏获。即勒令离任等语。吴楷、永勤、俱著革职。暂行留任勒缉若逾限不获。即勒令离任。仍留地方协缉。以示徵儆　　

○谕军机大臣等、大学士刘统勋、于本月十六日。肩舆入直。至东华门。忽婴痰疾。回至赐第。业已溘逝。伊家内现无经理丧事之人。已降旨、令伊子按察使刘墉、速即驰驿来京治丧。其陕西按察使员缺。候朕另行简放。著传谕毕沅、即为料理起程。将此旨随报发往、谕令知之　　

