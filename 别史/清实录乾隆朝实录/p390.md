<!-- { "loadSidebar": true } -->
○刑部议覆、江苏巡抚陈大受覆奏、江省题咨案件。未经审解者。应以该督抚、奉到恩旨之日为限。于结案时分别减免。再先经直督奏准、户婚田土细事、告官应杖者。从宽免杖。于该处甘霖大沛之日为止。惟江省地方辽阔。祈晴祈雨之处不同。应以无庸祈祷之日为止。再查热审之例。在京问刑衙门、与直隶总督衙门、事同一体。未便一则减等发落。一则全行宽免。今应将直督所奏。行令在京问刑衙门、犯杖罪以下者。画一办理。俟甘霖大沛后。仍照热审本例施行。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十六

大清高宗法天隆运至诚先觉体元立极敷文奋武孝慈神圣纯皇帝实录卷之一百六十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。五月。甲戌。谕军机大臣等、前因运河水浅。粮艘较往年濡滞。不能如期抵通。特降旨询问白钟山等、今据白钟山奏称、时巳五月。南漕船只。未入山东境者尚多。如及今衔尾而来。闸河尚有湖水、高于河水三四五尺不等。足资灌输。可以催趱北上。即卫河一带。有临清板闸。逐日启板放船。亦可以船带水。以汶济卫。倘仍前间隔脱帮。则临清板闸。不能逐日启板。汶水无由下注。上源又不发水。恐后来江广重船。不能遄行等语。南漕船只。何以阻滞若此。可即速寄信与完颜伟、顾琮、令其上紧料理。据实回奏。寻江南河道总督完颜伟奏、江南运道。黄河以北。邳、宿、一带。恐运河来源不接。虽有微山骆马湖之水。所蓄无多。通流不畅。现于上游梁家山地方。开浚支河二道。并将桃、宿、境内砂礓易浅处所。栉筑朿水草坝。以利运行。报闻。漕运总督顾琮奏、今岁漕船。先因首帮过淮逾限。嗣以山东运河水小。首帮抵通稍迟。其在后各帮。又因渡淮阻风。并南河阻浅。是以稽迟。得旨。这回奏情节。该部严察议奏。　　

○总理律吕正义馆庄亲王允禄等奏、查会典开载。天神从祀于圜丘。地祇从祀于方泽。今既各建一坛。则天神应仍从圜丘。以黄钟为宫。地祇应仍从方泽。以林钟为宫。得旨。是。又谕、神祇坛乐章。著交三泰、即速令太常寺演习。倘过夏至不雨。便须应用。　　

○吏部议覆、甘肃巡抚黄廷桂疏称、甘省添设之安西兵备道、分管嘉峪关以西屯粮诸务。并驻劄九家窰之肃州州判、驻劄毛目城之高台县县丞、驻劄柳林湖之凉州府通判、经理各处屯田。均关紧要。应照旧设立。惟庄浪同知所属之宽沟驿。系河西宁夏一带大路。但该驿隶皋兰县属。同县原设有皋兰县县丞一员。分防宽沟。应即令兼管驿务。将驿丞议裁。又镇原县属、驻劄平凉县地方之白水驿驿丞。供支差使。殊多制肘。应改归平凉县管辖。又高台县属之盐池驿。地当孔道。每虞匪类潜踪。虽设有驿丞。例难经管民事。如改设巡检一员。兼理驿务。驿丞亦可议裁。应如所请。从之。　　

○户部议覆、河东盐政尚琳奏称、河东渠堰。原以防卫盐池。必须勘核工部平险。分别兴修缓急。查轮修年分。祗择应修处所、量加浚葺。是在轮修时、已修之处。自当按例保固。以重责成。其未修之处。遇有水涨淤坍。若以未届轮修。不即整理。势必日渐坍损。深为池害。应如所请。嗣后遇有轮修未届、实不可缓各工。随时借项兴筑。从之。　　

○兵部奏、查双单月选用营守备班内。俱有功加一项。久无在部投供应选之员。请嗣后在部投供武进士。除双月原班、仍照例选用外。其双单月轮用功加班无人。即以武进士抵补。再武进士惟候选守备外。别无进身之路。查臣部有效力差官一项。请嗣后遇有缺出。将拣选一二等之武进士内、情愿充补者。准与武举一例拣选。按缺轮补。期满与武举按照日期先后。均归入劳班选用。如武进士、武举、同日期满。掣签选用。如武进士内亦有同日期满者。仍照从前拣选年分名次选用。从之。　　

○乙亥。上诣畅春园、问皇太后安。　　

○还宫。　　

○谕。刑部、论海保之案。理应从重治罪。但将伊治罪。朕心有所不忍。海保之罪。著宽免释放。　　

○是日起。上以夏至祭地于方泽。斋戒三日。　　

○丙子。漕运总督顾琮奏、本年粮艘过淮。因去冬回空到次较迟。是以本年兑足开行。未能如限。又值黄河水浅。必须起剥加纤。动輙需时。方能前进。闻济宁以上。俱有浅阻。现严督趱行。得旨、顾琮历任。不肯实心任事。今为总漕。又不能速催南运。致有迟误。且逾时始行奏闻。著该部察议具奏。　　

○丁丑。准噶尔部人咱木巴喇克尔伯来降。命赏给安插如例。　　

○戊寅。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○己卯。大学士等议覆、湖广总督孙嘉淦奏称、毛田、长安、两处。亲加相度。毛田四山陡。立无平畴。难以移驻大营。而长安土厚泉甘。实属险要之区。驻兵最妥。惟声援必须布置。运道亦须开通。查城、绥、两县。止有九峝。应设游击一员。守备二员。照例添设千把。游击带兵五百名、驻劄长安。左营守备带兵二百名、驻城步之老寨。右营守备带兵二百名、驻绥宁之镇彝哨。俱离长安不远。使三营互为犄角。统归靖州协管辖等语。查与前贵州总督张广泗原议、在长安五寨、移驻城绥一协之处相符。其应于长安设兵。已无疑义。再现今楚省尚有贴防兵二千一百余名。应减去一千一百余名。留一千名、分驻长安等处。俟新兵抽竣。渐次减彻。并设理猺同知。亦驻劄长安。照例设把总一员。兵一百名。即召募本地民人。以资巡缉。再长安西北八十里。乃绥宁临口司地方。水路上通靖州。靖州之米。船运直抵临口。距长安陆路八十里。商贾通行。今长安既隶靖协管辖。即令靖州承办兵粮。较城步运道。实多省便。并令绥宁营守备。移驻该口防护。再长安土性坚实。止须修筑土堡。不必建砖城。工料尚属易办。如此则声援既已不孤。粮运又复近便。自应悉如所议。妥协办理。其抽拨兵丁、减彻堡卒等事宜。应令该督筹办题请。从之。　　

○又议覆、湖广总督孙嘉淦奏、苗猺秉性顽蠢、反覆不常。全在约束得宜。方可以潜消其衅。今苗疆文员怯懦。不敢深入峝寨。一切争讼劫杀等事。多属武弁管理。因而汛兵营目。借端需索。以致激成事端。嗣从应请谕令该省督抚、严饬苗地有司。凡刑名劫夺等案。务须亲身经理。如属怯懦无能。不得滥膺其任。武弁止许协缉查。亦不得竟行剖断。再苗人散居无统。各有头人。为众苗所服。今应于各寨中。用其头人为寨长。一峝中取头人所信服者。立为峝长。使约朿寨长。而统于县令。如有过犯。县令易置之。每峝长一名。照镇筸土百户之例减半。每年给工食银十二两。统计城步五峝。设正副长十名。绥宁四峝。设正副长八名。又于扶一、扶二、六甲、六马、等处。添设五名。所需无多。应即于现清出各峝叛产租谷内给发。如此以苗治苗。兵端可息。均应如所奏。酌量办理。从之。　　

○礼部等部会同内务府议覆、礼部左侍郎张廷璐奏称、京师旧设有会同馆南北二处。为各国贡使居住之所。设如朝鲜、琉球、等国使臣。同时并集。临期未免周章。若借住寺庙。兵丁看守。固属不便。于规制亦觉非体。请令内务府、将空闲官房。指定一二处。以备各国贡使届期分住。应如所奏。从之。　　

○庚辰。谕、春夏以来。京师雨泽愆期。仰望殷切。十七日夜。荷蒙上天降赐甘霖。秋成可冀。朕心为万姓称庆。今年畿辅远近地方。得雨多寡不等。有先后沾足者。有未曾普遍者。是以二麦收成分数。丰歉不齐。日据高斌奏报、朕时刻留心体察。如磁州、永年、曲周、邯郸、成安、肥乡、广平、鸡泽、等八州县。麦收甚为歉薄。计此时去夏田收获尚远。贫乏之民。糊口维艰。恐致失所。应加恩于常格之外。著于六月内。将穷民给赈一个月。以资接济。并令各该州县。动银购买高粱谷豆荍麦等项耔种。因地随时。借给补种。以待有秋。再将现存仓谷。减价平粜。倘有不敷。即于邻近仓贮盈余州县。拨运济用。仍俟赴豫采买麦粮到日。多拨平粜。著该部即速行文该督高斌、转饬有司实力奉行。　　

○谕军机大臣等、周学健条奏江南水利一案。经大学士九卿等议、令交与江南总督、会同该督抚、详加确勘。相度机宜。妥议具题等语。朕已降旨依议。但朕思从前许容、任苏州巡抚时。曾言每年若费银二三百万两。自然水患可免。盖许容听信地方人之言。欲以取悦于众。而伊之属员。又造言以兴动之。思借工程以为开销钱粮计。故有此论耳。及汪漋等、在彼办理二三年。亦惟地方人之言是听。究未竣局。朕曾询问高斌、伊所奏亦同。此番周学健奉差江南。伊既有专心办理赈济之事。时日匆忙。其于水道情形。亦不过采访于地方官民而已。廷议令交德沛等、详查再定。但德沛素有好行其惠之习。或有误听人言之处。亦未可知。尔等可将从前情节。密寄信与德沛、令其确勘实在情形。据实具奏。若果于地方实在有益。即多费帑金。朕亦不惜。若稍有滥冒虚糜。则不可耳。　　

○户部议覆、大学士等奏称、据中允孙人龙奏、滇省营汛不敷兵米。例于三站以内拨运协济。不给脚价。系内地州县为然。今迤西新辟之维西、中甸、添兵驻劄。边境苦寒。非内地可比。所有拨运鹤庆、丽江、剑川、三府州米粮。自应官为雇运。若又扣除三站脚价。未免苦累。应如大学士等议准免扣之处。行令督抚遵照办理。从之。　　

○又议准、湖南巡抚许容遵旨覆奏、畸零瘠薄地土。或迥在山坡。地势稍平。无虞雨水。及溪涧之旁。高滩阪隰。不至常淹。有宜禾稻者。一亩以上。照水田则例。以六年限升科。有宜杂粮者。二亩以上。照旱田则例。以十年限升科。若地极零星。不及一二亩。获利既微。应长免升科。其余峰岭湖泽之隙。不成丘段者。听民栽树种蔬。并免升科。从之。　　

