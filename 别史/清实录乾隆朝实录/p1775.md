<!-- { "loadSidebar": true } -->
○癸巳。谕军机大臣等、明瑞等奏称、四月十八日。贼人驱出牲只甚多。一半渡河牧放。因伏兵五十名。候贼人舍骑刈草之时。突起冲击。擒三人。杀二十人。其渡河之贼。被歼大半。收取牛马驴三百余。分赏效力官兵等语。此次官兵击贼。收其牲只。甚属奋勉。著查明有应赏巴图鲁号者。奏请赏给。仍酌量奖赏。以示鼓励。今日据纳世通等、虽奏称与贼交战数次。并未有实在劳绩。著传谕明瑞。凡城西堵截贼人樵牧。俱著一体加意办理　　

○吏部带领京察保送一等之光禄寺署正福宁等、二十九员引见。得旨、福宁、汪守锜、佛尼勒、班济泰、奇成额、承基、舒鲁富炎泰、道宝、舒明、陈孝泳、什勒密、喜常、白士杰、永德、张肱、扬桑阿、玛兴阿、觉罗法海、那澄、常庆、富勒浑、张桂、马进泰、顾光旭、冯章宿、松禄、筠翮、书鲁、俱准其一等加一级　　

○乙未。上诣畅春园、问皇太后安　　

○谕军机大臣等、昨据富尼汉奏称、沂水县有盐徒聚集二三百人。在地方滋事。该县会同千总前往查拏。讵盐徒持械拒敌。打伤县役二名。并将该县等所擒捕打倒之盐枭三名。亦被抢去。四散奔逃。该县等、现在尾追擒拏等语。已批令严拏重处。毋致漏网。并令将因何致事之故。查明速奏矣。此等匪徒。若祇系挑贩私盐。何至聚集二三百人之多。敢于持械拒捕。必有致衅之由。谅非邂逅闻拏。乌合滋事。或该处奸民。本属刁悍。聚集已久。遇事辄尔恣横。而地方官平日既姑息养奸。临时复经理不善。均须彻底根究。崔应阶。现在济宁一带查河。相距沂水不远。著即前往严行查办。至升任知府宋敞。朕因其资俸已深。人亦似乎可用。是以量加迁擢。但该员在沂已久。若果能留心整顿。必不致枭棍横行。此案与宋敞任内有无干涉。及该员在任时。是否实心。并新授知府曾否接印任事。及如何办理之处。并著即速查明据实覆奏。将此传谕知之　　

○又谕曰、新任处州府知府沈峤、经部选四川保宁府知府。引见时。朕以其人才具未必能胜保宁剧任。是以调用处州。今日请训召见。察其举止奏对。即处州简缺。亦恐未能胜任裕如。处郡地居山僻。虽案牍不甚繁多。而整饬亦须得当。况知府有表率之责。若办理竭蹙。即难称职。著传谕熊学鹏。留心察看。如果不能胜任。即据实具奏。断不可稍事姑容。致滋贻误　　

○又谕曰、推升贵州铜仁府知府佟世虎、于请训召见时。朕观其人殊有习气。奏对亦未能明了。该员前在湖北宜昌府知府任内。总督那苏图。曾奏称该员难胜知府之任。今看其人实属平常。知府有表率之责。若办理诸务。张皇竭蹙。恐致贻误地方。著传谕方世俊。留心察看。如果不能称职。即行据实具奏。不得稍事姑容　　

○丙申。吉林将军恒禄等奏、吉林失火。应盖房间。请借官兵民人等俸饷银两。得旨、吉林地方。三年内失火二次。官兵民人等、修造房屋。未免拮据。著加恩将借与伊等之俸饷银两。俱著展限扣缴。三年者展为五年扣完。五年者展为十年扣完。余照所请办理　　

○丁酉。孝恭仁皇后忌辰。遣官祭景陵　　

○谕军机大臣等、李侍尧等、审撰李星垣婪索土知州岑宜栋银两一摺。定罪甚属失当。李星垣。始向岑宜栋索借银二千两。因其一时难以措应。辄将营中现存买谷价银。一千五百两。令其豫领。俟秋间备谷交仓。旋即令家人张同。收取入已侵用。以库贮买谷官项。假豫发之名。巧为腾那。私充欲壑。非监守自盗而何。李侍尧并不按伊应得之罪定拟。乃引索借所部财物律拟。似于本条加重科断。即其家人张同。赵八。承李星垣意指。两次向岑宜栋勒索六百余金。情均可恶。亦不仅以杖责完结。已交部另行核拟矣。李侍尧前在两广总督。及户部尚书任内。办理诸事。颇知认真。此次自用为湖广总督。调任两广以来。一味委靡不振。殊非朕倚任之意。况李星垣即系该督保举堪胜总兵之人。今其赃罪败露。犹欲为之回护。意从轻减。即此一端。其一切之不能如前可知矣。该督现在年力壮盛。尚可造就有成。若似此因循。不思极力整顿。何以承受朕恩耶。李侍尧。著传旨申饬　　

○又谕曰、杨锡绂奏、漕船于五月初十日全数渡黄一摺。今年漕船北上。较往岁稍迟。且前半年运河水势亦觉浅少。昨虽据崔应阶奏报。东省得雨。水已加长。今该督亦奏及河水充裕。足资浮送。第此后水势或不无有盈缩之处。现在即须豫为筹办。以利挽运。杨锡绂于南巡时甫经召见。为时不远。此次押运北来。不必循照往例赴圆明园宫门。或到京已届巡幸木兰启銮之后。并不必趋赴行在。该督可径在运河一带往来察看。妥协经理。著将此传谕知之　　

○免安徽怀宁、桐城、太湖、宿松、望江、贵池、铜陵、东流、当涂、芜湖、繁昌、无为、庐江、巢县、和州、含山等州县。并建阳、庐州、安庆、三卫。乾隆二十九年分、水灾民田芦洲额赋　　

○戊戌。上诣畅春园、问皇太后安　　

○吏部议准、湖北巡抚李因培疏称、文泉县治。裁归沔阳州管辖。汉阳府通判关防。铸有文字。自应删去另拟。从之　　

○己亥。谕军机大臣等、明瑞奏、四月二十七日。桑林内有马贼二百余名。领步贼二千余名。斫取桑树。臣急速领兵进攻。计捉生七名。剿杀二百余名。得马及乌枪无算。又将拏获小回人二名放回。以离间城内人心等语。明瑞此等意见。甚不晓事。岂欲图贼人感激耶。殊不知我兵初到时。略示惩创。贼即纳降。尚可酌量宽宥。今已抗拒数次。并无悔罪归附者。非阖城诛戮。无以示儆将来。著传谕明瑞、仍遵前降谕旨。不可稍事姑息　　

○吏部议覆、盛京兵部侍郎果尔敏奏称、盛京库使。遇考试笔帖式时。向例考中者仍留库使。未中者即行开缺。请嗣后停其开缺。仍留库使效力等语。查伊等既。不能考中笔帖式。复久任库使。亦无以示劝惩。应令嗣后库使考中笔帖式时。除照例补用外。未经考中者。暂免解退。令该堂官严加训迪。俟下次入考不中。即行解退另补。从之　　

○礼部议覆、安徽布政使程寿奏称、生监不许充当牙埠杂役。及庄书社长等项。先经浙江学政李因培条奏、经部覆准在案。伏思社长与杂役不同。职司仓粮。稽核借放。祇当论其家道殷实。为人端谨。不必论其为生与监。且生监亦有区别。生员读书应试。原不宜以他务相妨。至乡民蓄赀捐监。祇以顶带荣身。并非应考。自严禁后。贫民勾串吏胥。冒认承充。请嗣后除应试生员。毋庸选充外。其乡民捐纳贡监者。仍准充选等语。应如所请。嗣后充选社长、社副。准于该乡不应考试之贡监生。及愿谨农民。择其殷实可任者。一体选充。其应考生员。停其充补。从之　　

○改铸云南东川府分防汤州通判关防。从云贵总督刘藻请也　　

○庚子。上御勤政殿听政　　

○谕军机大臣等、据庄有恭奏、审拟外洋劫盗龚老大等各案犯分别定罪一摺。已交法司核拟具奏。但如崇明县事主张奎吉、在陈家河外洋被劫一案。首夥共十七犯。现据拏获王长生等十一犯。又投首之张恭补外。其余各犯。自应上紧缉获。立正典刑。毋使一人窜逸。致稽显戮。不得以首夥已获过半。遂稍存懈弛之意。仅以通缉了事。及将来续获各犯。亦不得任其巧饰卸罪。幸逃法网也。此等江洋大盗。纠合匪徒行劫多案。肆行不法。已至数年之久。皆历任文武各员。不能实力防缉。姑息因循所致。现在龚老大等、虽已缉获。而其余未破之案。或事主隐忍未报。或远在外洋劫杀。无人首告者。恐复不少。有司营汛各员弁。尤当协力访查。设法擒捕。务期洋盗根株尽绝。估舶往来安行。以收宁谧绥靖之效。其如何严定章程。饬属巡防搜缉。肃清海洋之处。该督抚其悉心筹办。毋以具文塞责。将此传谕庄有恭。并该督尹继善。知之　　

○户部议准、直隶总督方观承疏称、候选员外郎范清济、接办铜觔。自三十年为始。每年办解保定铜二十五万斤。较前多运铜五万斤。适符一炉之数。请将前减二炉内。仍添设一炉。应配铅锡。一并委员采买。所有局内员役公费工食。俱照依五炉之数增给办公。从之　　

○辛丑。谕曰、熊学鹏、因其子熊之台。听受书吏撞骗。伊平日不能教训。请交部严加议处一摺。已于摺内批谕宽免矣。熊之台。经部问拟杖徒。熊学鹏并不敢为其恳请捐赎。但念熊学鹏简任巡抚以来。于办理诸务。颇知认真。亦能留心察吏。且伊子因书吏撞骗。仅系口许酬谢。究与有心央浼营干者有间。熊学鹏仅有一子。著加恩准其赎罪　　

○军机大臣等议覆、直隶总督方观承疏称、万全县张家口县丞仓支牧丁口粮一项。前以采买周章。拨运糜费。请令银米兼支。经军机大臣议。令仍支本色。但数年以来。领取米石。于牧丁生计。愈觉无益。请仍改折色等语。查乾隆二十六年。督臣方观承。因采拨维艰。请将察哈尔牧丁口粮银米兼半支放。臣等恐牧丁领银花费。转致乏食。不若仍支本色奏准。今复据该督体察近年情形。与都统巴尔品札同。称张家口铺户。与察哈尔牧丁。长年交易。牧丁所需茶布各项。俱系赊取。指米偿还。逐年递压。豫赊至数年之后。该铺户于货则增价。于米则减值。辗转盘剥。无所底止。是牧丁所领米石。并非藉以食用。而每年筹解。祇为铺户罔利之端。该丁转不能实受其益。自应如所奏。按米石定价支给银两。由张家口同知支放。庶兵丁领银到手。或置买货物。籴买米粮。皆得便益。从之　　

○又议覆、河南巡抚阿思哈疏称、直省各标营生息银。原为兵赏。需用。乾隆二十四年奉旨。以其名非政体。饬令各该督抚。就本省情形筹画议奏。嗣经直隶。山西。江南等省。俱请裁兵扣饷充赏。而豫省生息原本久经归清。其现存以息作本银三万六千余两。经前抚臣胡宝瑔奏、请照旧存留。交盐当商领运生息充赏在案。今各属盐当商。每年向有规礼。多寡不同。乾隆五年。抚臣雅尔图奏明。府、厅、州、县。如数在三百两以下者。仍留在本官工费之用。逾额者提存司库以充赏恤计每年约有六千余两。除赏捕工食外。颇有存余。以之赏兵。既与政体合宜。并可久远遵行等语。查此项银两。虽亦出自商人。但久经充公。即与公帑无异。应如所请。将各营生息银。截至三十年底。概行停止营运。定限一年。将本银缴回。俟收齐请旨拨解。其各标营每年赏恤。通共需银三千四五百两。即于三十一年始。于盐当规礼项下。按季赴司动支。随时查赏。从之　　

