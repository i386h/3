<!-- { "loadSidebar": true } -->
○闽浙总督觉罗伍拉纳、浙江巡抚觉罗琅玕覆奏、张殿魁被盗戕害一案。张殿魁、系黄岩镇标游击、署宁海营参将。提臣陈杰前次摺内、将黄岩镇标、减写作黄标。又紧接参将二字之下。竟似此案被害官员。张殿魁外。尚有参将黄标。其实止张殿魁一员。并无黄标其人。至陈三三所供、上年十二月间。在福建地方。抢劫高陈二姓等案。业经前署督臣徐嗣曾、奏明究办。再温州镇总兵陈庄、前经调补黄岩镇。嗣因原任黄岩镇刘文敏开复、仍回本任。陈庄无任可回。应令其在洋缉捕、另候补用。得旨、览。　　

○河东河道总督李奉翰奏、东省微山湖。因今年雨水旺盛。水势日加增长。近已长至一丈四尺。临湖堤堰。未免著重。现在量筹消减。得旨、仍当多蓄。以备明春之用。　　

○河南布政使景安奏、江南砀山县黄河漫溢。淹及豫省永城、夏邑、二县。臣督饬该府县、加意抚恤。间有江南砀山等县灾民、避至豫境者。一体给与口粮。俟水陆道通。再令各回本籍领赈。得旨嘉奖。　　

○四川总督李世杰奏、上年办理巴勒布军务。于火竹卡一带。设阜和协兵一百名。今军务已竣、应裁。但现在有巴勒布及堪布喇嘛等贡驮经行。须兵防护。请酌留五十名。俟事竣再彻。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十七

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。九月。甲申朔。上行围。　　

○谕、据嵩椿等奏、拏获在邦军处脱逃发往乌噜木齐人犯德宁。在抚顺处脱逃人犯李正元、李克新。送赴盛京刑部办理等语。德宁、李正元、李克新、俱系发遣罪犯。于押解时。竟敢窥隙逃走。情属可恶。若不严加治罪。不足以示警戒。著交该部、将德宁、李正元、李克新、审明加倍治罪。其拏获伊等之官兵。甚属奋勉。著交与嵩椿、酌量赏给。以示鼓励。　　

○谕军机大臣曰、毕沅等奏、新造粮船。既已改小。犹必刊刻吃水尺寸。以杜载重之弊。至旧船本属宽大。更自便于多装。岂可不限以吃水尺寸。应俟回空抵次后。逐一量明。一并刊刻等语。本年湖北粮船。因兑米延逾。实于三月开行。乃该督等代为捏报正月。又任令李天培勒带桅木、等候多日。兼之船重难行。以致脱帮迟误。与新旧船只、未经一律刊刻吃水尺寸何涉。毕沅等此奏。不过冀掩其种种贻误之咎。况即欲如所奏办理。而新旧无所区别。将来遇有改造时。旗丁等贪图船大、可以多装货物。势必仍照旧船式样成造。岂肯照新船收小拆改。是该督等所办。殊多疎漏。著传谕毕沅等、所有该省新旧船只。虽已一例刊刻吃水尺寸。仍当留心查察。于年满拆造之年。务令遵照新定尺寸。毋许仍前放大、致滋弊混。又据惠龄另摺奏、七月分、阖省普沾渥泽。中晚二稻。已届刈获。约秋收均有七八九分不等等语。究竟该省秋收、通行牵算、共有几分之处。何以未据奏及。并著该抚即速查明、据实具奏。将此谕令知之。寻惠龄奏、湖北秋收。合计八分有余。报闻。　　

○是日、驻跸乌兰哈达南大营。　　

○乙酉。上行围。　　

○豁免贵州运员遭风沉溺铅六万二千一百八十四斤。　　

○是日、驻跸伊逊河东大营。　　

○丙戌。上行围。　　

○遣官祭历代帝王庙。　　

○遣官祭都城隍之神。　　

○谕曰、李奉翰等奏水落工稳情形一摺。览奏欣慰。本年河水盛涨。豫省铜瓦厢黑堽及睢州下汛七堡等处。屡次报险。经该督抚董率在工员弁。竭力抢护。得臻平稳。现在已届霜降。往后水力渐绵。各工益臻巩固。李奉翰、梁肯堂、著交部议叙。其在工出力各员弁。并著该督抚查明咨部、分别议叙。　　

○军机大臣等议奏、福建巡抚徐嗣曾奏请责成族正、举发族匪、定以奖罚。及附从行劫夥盗、自首减等一摺。其事实不可行。节经阿桂、福康安、孙士毅、遵旨奏覆、亦佥称无此办法。该抚所奏、应无庸议。从之。　　

○是日、驻跸六道河大营。　　

○丁亥。赐蒙古王贝勒贝子公额驸台吉等食。　　

○铸给安徽太平县印信。冠以省名。从巡抚陈用敷请也。　　

○是日、驻跸张三营行宫。　　

○戊子。谕曰、福康安参奏雷琼镇总兵叶至刚、于护参将萧玉龙、开送兵丁考拔时。辄将食粮年浅之吕豪、易置第一。现讯明吕豪之父吕文照、与叶至刚相好。显属瞻徇情面。又将弓马平常之外委杨德、咨送考拔把总。并于饬缉洋盗时。妄拏平民。希图搪塞。均须彻底根究。请将叶至刚、与护参将萧玉龙、一并革职审办等语。叶至刚、著革职拏问。萧玉龙、亦著革职。交与该督提集案证、严审定拟具奏。其雷琼镇总兵员缺紧要。著福康安于广东水师总兵内、拣选一员调补。所遗员缺。著陈庄补授。　　

○谕军机大臣曰、李世杰等奏、续获郭罗克抢夺番匪、审明正法一摺。此案匪犯。前已拏获七名正法。并格毙六名。现又经官兵督同土目等、拏获三名。格杀一名。并据该土司头人等。再三哀吁。情愿严禁手下人等。嗣后再不敢赴青海地方滋事。亦祇可如此而止。著传谕李世杰等、即将派出官兵彻回。不必在彼久驻。为穷搜之举。惟须晓谕该土司等。以此次业蒙大皇帝恩典。不复追究。尔土司等应知感激。嗣后务严禁属下人等。不得仍前滋事。若再有似此抢夺之案。必当按名拏获。不能宽贷。其擒献匪犯之土目。并酌加奖赏。如此恩威并用。庶夷番各知感惕。自不敢复滋事端。方为妥善。　　

○又谕、据巴忠等奏、达赖喇嘛、班禅额尔德尼、因巴勒布事竣。特遣堪布等来京谢恩。于闰五月内、由藏起身。自川陕一带内地行走进京等语。西藏距川省、不过数千里。计达赖喇嘛等所遣来使。此时已早过成都。何尚未据李世杰奏及。著传谕该督、即将堪布等于何时过境。并计算程期。约于何时可以抵京之处。迅速奏闻。寻奏、堪布等于六月二十八日。始自前藏起身。约十月中旬过成都。十二月初旬抵京。得旨、览。　　

○又谕曰、福康安奏、广东雷琼镇总兵员缺紧要。现在闽粤水师副将内、实无堪胜总兵之人。请旨简放等语。已另降谕旨、令该督简员调补。所遗员缺。将浙江候补水师总兵陈庄补授矣。前据伍拉纳奏、保举堪胜总兵之马龙、福兰泰、二员。俱系闽省副将。乃今据福康安称、闽省并无堪胜总兵之员。福康安于闽省营伍情形。较为熟悉。著传谕福康安、即将马龙、福兰泰、究竟是否能胜任总兵之处。据实具奏。毋稍回护。　　

○又谕、据福崧等奏、阿奇木伯克阿克伯克、恳请明年来京叩祝万寿。明亮亦奏伊斯堪达尔、明年来京叩祝。伊等俱系叶尔羌大伯克。彼处事务紧要。不可二人同来。著传谕明亮、于二人内、酌量地方情形。令一人前来。　　

○吏部议覆、闽浙总督觉罗伍拉纳等奏称、福建漳州府。设有南胜海防同知。石码粮捕通判。查南胜近山。石码临海。水陆形势迥异。名实未免不符。请改为南胜粮捕同知。石码海防通判。嗣后陆路失事。开参同知。水路失事。开参通判。又泉州府马家港通判所属之刘五店。直达外洋。易滋奸宄。请添设巡检一员移驻。查莆田县大洋地方。民俗淳朴。堪以归并就近之凌厝巡检管理。所有大洋巡检请裁、移驻刘五店。隶马家港通判管辖。应如所奏。从之。　　

○是日、驻跸波罗河屯行宫。　　

○己丑。谕、本日刑部进呈陕西秋审黄册。内该抚原定缓决、经刑部改入情实者。共有六起。朕详加披阅。一系快役雷世兴、将在街讨乞之熊锦、妄拏叠砍致毙。一系于文科、与无服族弟口角。将于文法并伊父于红德、用刀扎戳。一死一伤。一系黄位讲、图财强抢陈氏、致令自尽。一系流犯王老儿、在配刃毙许登枢。一系王玉江、以并不干己之事。听从王有奇纠约。将冯斌攒殴毙命。一系叶咏红、与杜氏通奸。因张有道亦同杜氏奸宿。将叶咏红所遗之衣穿去。该犯向讨。被张有道辱詈扑扭。张有道业经倒地。该犯辄用柴叠殴殒命。伤多且重。核其情节。均无可缓之理。刑部所改俱是。秋谳大典。自应悉心斟酌。以期允当。乃巴延三率行拟题。失出至六案之多。而臬司为刑名总汇。恩明所司何事。于罪无可贷人犯。宽纵若此。其何以明罚敕法。巴延三、恩明、均著交部议处。　　

○谕军机大臣等、朕阅刑部进呈甘肃省秋审册。内由缓改实者二起。虽不似陕西六起之多。但核其情节。李仲统与李田氏之夫。系同祖弟兄。因伊弟砍伐地内树枝。田氏阻攩詈骂。牵及伊父。该犯趋至责问。田氏揪衣碰头不放。该犯用小刀扎伤其右腿等处殒命。刃毙徒手妇人。即应问拟情实。或系因该犯一时情急。尚在可实可缓之间。不为大错。至蓝贵宝、串通回子偷贩私玉。至一百余觔之多。违禁藐法。即与窃盗满贯无异。该督何以拟入缓决。殊为宽纵。且该督于私贩大黄、与偷买玉石两种人犯。每意存姑息。不知此等匪徒。一系交通外国。一系盗卖官物。情节均属可恶。该督不思严加惩创。转为有意存宽。实不可解。勒保、著传旨申饬。　　

○又谕、昨阅广西省秋审册内。刑部由缓决改入情实者。共有三起。核其情节。如唐氏、钟毓成、尚在可缓可实之间。至船户陈国汉、因客民古功烈、乘坐伊船。该犯见其行李沉重。起意图财害命。乘古功烈睡熟。潜入中舱。摸取古功烈枕边之剑。因黑暗向摸头颅。古功烈惊觉喊叫。该犯随用剑砍伤其月□合膊。又因夺剑划伤左右手指。虽古功烈惊觉喊叫、未致殒命。而陈国汉图财谋害。摸剑向砍。且伤其月□合膊手指等处。已有致死之心。向来图财害命。已死者定拟斩决。今古功烈伤而未死。亦当入于情实办理。该抚何得定拟缓决。殊觉失之宽纵。孙永清、著传旨申饬。　　

