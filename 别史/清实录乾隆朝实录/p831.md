<!-- { "loadSidebar": true } -->
○贵州提督丁士杰奏护川陕总督傅尔丹、奏调贵州长寨营、定番州、二处。土兵。查二处皆山崇箐密。从前恃险猖獗。底定后禁止。弓弩、器械、悉行追缴。俾安静为农。今任以战攻。决无实用。即或有用。而苗性犬羊。适启弄兵之衅。至云、药箭狼毒。可以御敌查从前药箭有二种。一名蛇药。一名野鹿药。人若撄之。即难解救。是以久经严禁。此药止验于炎瘴地方。若寒冷之地。即不复效而严禁一开。恐苗民藉以滋事。得旨。所奏甚是。知道了。　　

○加赈陕西耀州、富平、三原、咸阳、高陵、临潼、渭南、兴平、醴泉、泾阳、咸宁、长安、同官、扶风、岐山、大荔、蒲城、白水、韩城、朝邑、澄城、郃阳、华阴、乾州、武功、三十五州县旱灾贫民有差。缓徵本年未完地丁钱粮、及带徵新旧借欠常、社、仓粮。　　

○乙巳。孝庄文皇后忌辰。遣官祭昭西陵。　　

○上诣慈宁宫瞻礼。　　

○诣皇太后宫问安。　　

○谕。祭祀朝会。典礼攸关。凡属臣工。理应循例齐集。共致诚敬。朕已屡经降旨申饬。乃祭祀之期。如侯马国忠、子六十五、男额尔成额、副都统石勇、侍读学士白达色、侍讲学士塞尔登、龚渤等。屡次不到。甚属不合。著交部察议。至男伊星阿、金章、尤属懒惰。著照李坦之例革职。其朝会之期。如淳郡王弘暻、公瑟尔臣、屡经托故旷误。著交宗人府察议。以示惩儆。　　

○谕军机大臣等。金川用兵。定不可过四月初旬之期。朕已屡经传谕。今晨恭请皇太后圣母。万安。蒙询及此事。朕以经略大学士傅恒所奏、如不成功、无颜以见众人之语陈奏。奉皇太后懿旨。经略大学士傅恒。此见实为太过。经略大学士傅恒此行。原为国家出力。非为一己成名。如为成名起见。岂有国家费如许帑项。如许生命。专以供一己成名之理。况退缩贻误者。朝廷既治其罪。而经略大学士傅恒、忠勇奋发。勤劳任事如此。何不可见众人之有。且人事既尽。成功与否。则当听命于天。若天意不欲殄灭丑类。人力何能强违。经略大学士傅恒之出力。期于国事有益也。必谓不能成功。即不可见众人。试思果如所见。于国事有益乎。否乎。自宜遵奉朝廷前旨为是。朕思皇太后谕旨圣明。洞悉事理。益觉经略大学士傅恒所见之偏于建功立业也。然以朕观皇太后之意。亦非止为经略大学士傅恒而发。乃为朕躬宵旰焦劳。仰廑慈念也。可将此传谕经略大学士傅恒。令其敬体懿训。以慰朕怀至进兵取道。自应直趋党坝。彼处与勒乌围较近。两酋现聚于此。安知非天意留以待经略大学士之成功耶。勒乌围既得。刮耳崖自可传檄而定卡撒虽属紧要。但始之可进之路。皆为误国者所偾事。以致贼知防范。凡可进之路。今皆坚碉林立险峻逾常。贼兵精锐所萃。大兵不可久顿。应分满兵三二千人。交傅尔丹。或酌派乌尔登等协助。在贼酋知我大兵已趋党坝。必彻卡撒之众。尽锐抵御。彼时我兵乘卡撒空虚。攻其无备。是亦出奇制胜之一策。若因岳钟琪先在党坝。声威稍振。经略统兵前至。似与之争功。又或因卡撒进取较难。不当舍难就易。此等见解。俱不必存。经略大学士统摄全营。众人之功皆其功。众人见知于经略大学士。即可见知于朕。岳钟琪亦必乐于经略大学士麾下、奋勉效力。即傅尔丹一举成功。亦皆禀承经略。共策殊勋。何分彼此。用兵本非王道。断无舍易就难之理。原应攻瑕捣虚。以正合以奇胜斗智而不斗力。若必为所难。乃一夫之勇。大将当不出此。朕若早知川省物力疲弊。地方险阻。实不肯为此举。而此番料理已未免有类孤注矣。如四月初旬。已能攻困勒乌围。全胜只在呼吸。自无亏一篑而弃前功之理。否或连阵克捷。大挫贼锋亦可收局倘仍不过在卡撒、党坝间。迁延观衅。则劳费无已势将难继。今各省拨协钱粮。已动及留备。而部库所存。通计仅二千七百余万。若迟至秋冬。则士马疲惫。馈饷繁难。此二千七百余万者。且悉以掷之蛮荒绝徼。设令内地偶有急需。计将安出。此朕四月初旬之谕、所为谆谆也。舒赫德职司国计。并宜体悉。一切留心。其军前粮务。关系紧要。现有奸棍私买余米射利一案。经兆惠等参奏。经略大学士自不必分心及此。惟知会兆惠等令其实心查察严饬官商。无致滋弊可耳。　　

○又谕。据喀尔吉善奏、宁化县罗教严友辉等、怙恶党邪、拒捕放火一案。先据该县知县周天福禀报。已经具奏。续据汀州镇臣王之琳禀称、宁化县知县周天福。带领兵役十六日四更。到严友辉之家。登楼查拏。该犯妻妾下楼喊叫。愚民惊惶。不知是官是役。声言楼下放火。周天福即将严友辉交给放火之人。并将法衣等物丢交。出门仓忙。奔回县城等语。与周天福原报情节。大相悖谬。现在密谕汀漳龙道单德谟、确查实情。严加参处等语。奸民纠众拒捕围房放火。目无法纪。该县周天福。现有随往民壮百余人。自当勇往直前。督缉擒捕。乃一闻恶棍放火之言。遂将擒获之人犯经像。拱手而授之凶徒。仓忙回县。似此畏缩怯懦。岂不长刁风而滋恶俗。从前山西安邑、万泉刁民聚众之案。曾将推诿畏避之知府知县等拟斩监候。可传谕喀尔吉善。查明此案情节。如果确实。即将周天福照此例治罪。以为地方官不能约束、临事又复怯懦误事者戒。　　

○是日起。上以岁暮祫祭太庙。斋戒三日。　　

○丙午。大学士九卿议覆。前奉旨酌定守令久任之例。臣等以各省所定道、府、同知、通判、州、县、繁简之处未允。又直隶州、知州向不归部选。应分别更定。请交各省督抚妥议。今据各该督抚、陆续将员缺详酌更定具题。除将改归部选各员缺。即照所请注册外。请嗣后应题缺出。必本任内历俸五年以上。应调缺出。亦必本任内历俸三年以上方准拣题。如无合例之人即请旨拣发。至于优叙鼓励之法。请令该督抚每年察访各属。将曾经升调各员。在任又满三年、才守兼优、政绩卓著者。保题到部注册准加一级。俟其任满六年。果能称职。保题到部。知府加副使道衔。直隶州知州加知府衔。知州加同知衔。知县加通判衔。注册候缺题升即有降革留任之案。非例有展参者均准题升。带于新任。若有降调。即照加衔查销。又、直隶州知州向无在部候选之人。今各省请归部选者共十六缺。请于六部。满汉主事内令各堂官拣选。保送引见记名。归于双月满汉轮选。至外省应补直隶州人员到部。归于单月补用从之。　　

○丁未。以岁暮祫祭。遣官祭太庙中殿后殿。　　

○戊申。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○诣皇太后宫问安。　　

○谕军机大臣等川省军兴以来。一切夫马粮饷供亿浩繁内地民情。疲困殊甚。现在添调满汉官兵陆续抵川。料理尤关紧要。昨据高越所奏、办理粮运马匹诸事。虽足供支无误。而拮据之状。已可概见。不知目下该省实在情形若何。著传谕舒赫德、尹继善一一留心体察。据实奏报。有应行办理之处。一面办理。其现在大兵经行地方。沿途供应。是否不至周章。旬日以来。未据舒赫德、尹继善、将此详悉具奏。朕心深为悬注。再川省马匹。现据高越奏已有八千余匹。且有八旗、山西湖北、之马将次到齐。足备乘骑。满汉官兵按起前进。现今如何行走。明年二月初旬是否可以全抵军营。其在途次者。作速催令遄行。总之早一日则有一日之益。可令舒赫德、尹继善、速为查办。并不时入奏。以纾西顾之念。又命传谕策楞、班第、亦如之　　

○又谕。据高越奏称、蜀中挽运军需。全资民力。轮流更替。即村曲乡民。亦多徵拨不已。近添新旅。募夫尤众。一出桃关。山路歧险。雪深冰结。艰苦视内地倍甚。成都米价昂贵。民食艰难。请将常平仓谷。碾米平粜。竭力办理。据实直奏等语。观此、则川省物力虚耗。大概可见。高越虽称据实直奏。恐困惫情形。尚有未尽形之章牍者。内地民情可虞。奏凯宜速。夫以江南富庶。米价偶翔。刁民辄乘机肆恶。况川省以险僻之区。值军兴旁午之会。意外易滋事端。诚不可不亟为筹虑。前所传谕。以四月初旬为期。盖深有见于此也。但事机所在。间不容发。数千里外。岂能遥度。昨据经略大学士傅恒奏称、将来若下班师之诏。请先降旨询问。容臣覆奏到日。然后彻兵。自朕思之。识时务者为俊杰。今我兵攻剿。应以十分计之。总以三月二十以后、四月初十以前为准。若此限内。已围困勒乌围、刮耳崖。是成功已及八分。即少逾期。至四月杪、五月初、亦应待倾其巢穴。尚为迅速。不为迟滞。若于此际彻兵。岂不可惜。纵使莎罗奔、郎卡、未遽就缚。亦不过釜底游魂。如班滚今日耳。何足介意。亦不必穷搜矣。而得勒乌围即可谓之犁庭歼丑。足以告成功。如三月二十以后。四月初十以前。尚不过一二分。费力攻取卡撒、党坝间。或仅得其半。而继此之险巇更甚。著力更难。则日复一日。盼望徒殷。制胜莫必糜费将无止期。京兵亦难久驻。若待询问。奏报往返。又须经月。转益劳耗。此等机宜间不容发。朕既不能遥定。惟赖经略大学士、应将前奏无颜以对众人之见。涣然冰释。不寘诸怀。方能虚衷烛理。审机度势。恰合事宜设几微未忘。则功名之见尚存。于国家大计。正恐未能周悉。经略大学士此行。乃为国家任事。岂为一己成名耶。舒赫德、策楞等、俱宜深悉此意。总之军务固为紧要。内地尤切抚绥。垂成之功不可弃。难成之功不可图。于应机决胜之际。衡量轻重。是在亲历行间者。悉心体会。经略大学士向之所见。未免为一己功名。朕所指示。乃国家正理。诸臣其共体之。三月二十间。即应遵此旨将大概情形可望不可望之处奏闻。至川省目下民情。及满兵现到若干。未到若干已传谕舒赫德、尹继善、策楞、班第、令其查奏。所有谕旨、及高越摺、著一并钞寄。又寄舒赫德、策楞、亦如之。　　

