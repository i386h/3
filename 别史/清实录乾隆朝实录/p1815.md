<!-- { "loadSidebar": true } -->
○甲午。谕据额勒登额奏、围场翼长鄂呢济尔噶勒拏获偷伐木植人等。解到即亲诣查勘共偷伐三千余株。讯据供称兵丁夥同民人偷砍等情请将骁骑校巴雅尔图解任委署领催温都顺。披甲阿毕什克等及现获民人。解送刑部严审治罪并请将总管扎什泰。章京衮布并伊交部分别议处围场坐卡人等。专司看守胆敢夥同民人偷伐树木。至数千株之多情殊可恶。复敢恃众夺刀尤为可恨若不严审从重治罪。不足以示儆伊等不必解京。著派内阁学士伍勒穆集驰驿前往会同额勒登额。带领增福将夥窃兵丁人等严缉审拟扎什泰系围场总管甚属疎玩著革去翎顶不必交部现令齐哩克忒依前往。伊未到之先扎什泰仍以闲散办总管事务。鄂呢济尔噶勒。留心拏获尚属可嘉著赏缎二疋谕军机大臣等。湖北省拏获逃犯邓悠远一案。经刑部行查该将军究出该犯。跟随伊主索卜廷查偷窃马匹。逃回原籍而在楚所供转卖赎身等语。并无其事已将该犯照例拟。以斩决。乃该抚从前办理此案。既知邓悠远。系免死问发为奴。随征在逃之犯并不移咨黑龙江将军查取原案。惟凭该犯一面廋词辄照寻常遣犯脱逃之例问拟完结。实属有心宽纵。李因培之意必以为此等事属细微朕未必留心详阅。伊前在阁学侍郎年久岂不知朕于内外臣工章奏无论事之大小悉皆详细披览而敢于如此草率了事。希图混饰耶。李因培著传旨申饬李因培素有沽名习气。于此略见一斑矣。现在调任福建。若仍不知悛改决不稍为宽贷也。并著传谕令其小心　　

○乙未。谕、生事家奴。著交刑部问罪贡院各所官家人。例不准其擅至别所知贡举监试等。在内弹压稽察。自应严加约束何至容此等生事家奴。私赴供给所索物争闹致滋事端程岩等所司何事。著一并交部察议。且供给试官。日用食物足矣。何须烟酒槟榔之类。此所谓慢藏诲。盗者也。著交军机大臣按册查裁　　

○予故喀尔喀扎萨克辅国公齐旺多尔济、致祭如例　　

○丙申。谕军机大臣等、阿思哈审题葛继荣图产强嫁寡嫂一本该抚原拟祇以杖流完结。经刑部驳正。始行改拟绞候。葛继荣图产卖嫂。蔑伦丧心。莫此为甚。刑部所驳甚是。该抚从前岂见不及此皆由臬司何煟狃于姑息有心轻纵。该抚遂据伊详勘草率定案以致办理乖舛。前因何煟平素持斋佞佛。妄托慈悲。以文其沽名陋习。曾特降谕旨、令该抚遇事留心持正。时加训饬。使之悛改。今于此等审案并不详悉驳核以昭明允。转效何煟猥鄙之见。有意从宽。辄尔模棱咨结。岂朕委任责成该抚之意。阿思哈著传旨申饬嗣后何煟办理案件若胶执已见。该抚一面驳正一面即据实参奏倘该抚一味随同漫不经心致乖情法之平朕惟阿思哈是问。将此并谕何煟知之以署镶黄旗满洲副都统扎拉丰阿、为正白旗护军统领仍兼正白旗满洲副都统。内阁学士伍勒穆集、为镶白旗蒙古副都统　　

○大学士管云贵总督杨应琚奏、据总兵刘德成报称参将刘明智等、于三月初四日进剿与整欠。相近之猛辛毙贼数十名带伤者无数。生擒莽匪十八名擒获木城三座糯米五百余石。一面搜剿山箐一面相机前进查猛辛距整欠一百余里莽匪倚为门户今副将孙尔桂。已抵整欠总兵刘德成。亦将抵大巢莫若令提臣达启。将拟攻猛勇一路官兵。亦亲身率领进攻整欠三路协剿。贼巢不日可平。并令于隘口堵截。勿任漏网。至华封所攻孟艮。亦系贼巢。且有召散首恶在内此路应令专攻。不必再分其势。至贼匪中如有厂棍汉奸在内。尤须生擒活口。以便解赴内地根究惩治。得旨诸凡皆妥伫俟捷音　　

○丁酉。上诣畅春园、问皇太后安　　

○还宫　　

○谕、此项沟洫工程。是否如此修理之处。著交福隆安。高恒查明核实具奏　　

○是日起。上以孟夏享太庙斋戒三日　　

○戊戌。谕京城河道沟渠已降旨发帑兴修。所有应给匠役工食等项。若随时给发钱文。尤为便益。现在户工二部局存鼓铸卯钱甚多。著总理工程处。酌量应行需用之数按照时价支领给发俾工作人等既可省以银易钱之烦。而市肆益得永远流通平减。于工程民用均为有裨　　

○四川总督阿尔泰。提督岳钟璜奏党坝添修新碉一十八座有杂谷土兵。及维州土练二千余名分布协防。巴旺亦添碉七座与革布什咱噜密土兵八百余名协守。若用此防兵进攻人数不敷。且各土司言之似锐。而力实不足惟土练稍知纪律。各路土兵资其董率。至绰斯甲布小金川。革布什咱。业经委员谕令于本境添兵防守一面进攻现据绰斯甲布具报。于甲索及俄坡等处。添兵暗袭。互相攻击杀获多人。金川亦于夹坝抢获绰斯甲布男妇数人。该土司深以为恨。力图报复。窃思党坝巴旺懦怯贫瘠。拟在维州土练。及沃克什瓦寺木坪。明正各土兵内酌拨三千余名分遣攻守。第查党坝额碉。巴旺卡卡角此二处山势陡险。贼番添碉盘踞。势须令各土兵声东击西分其势力。乘间而入。惟土兵代人攻守。势难自里糇粮。当坝巴旺地瘠民贫办粮更。艰均需赏给口粮。有功加赏报闻　　

○己亥。谕、前因历科举人。铨选壅滞。特命拣选分别录用。广为疏通。其年齿衰迈。难以服官任事者。并令查明奏请量予职衔。以慰其寒窗攻苦之志今据王大臣等奏、各省举人内验看及自呈实在老迈龙钟。不堪民牧。并不能司铎者。共六十余名。此内八十以上者。著加恩赏给六品京衔七十以上者。著赏给七品京衔六十以上。及虽未及六十。而验实属衰颓者著赏给八品京衔。俾颓龄寒畯。均沐殊荣以副朕格外优恤至意又谕、今日明德奏、请拣选知县发江委用一摺现在无庸办理。昨因举人选途壅滞特派王大臣等拣选八百余员。带领引见。按省分发。令以知县补用。并准以原衔借补州倅县佐等官。此项人员尽足供各省差委。该督抚等。自可量材录用以收臂指之效若此时复另行拣发。则伊等在外需次。仍致积薪非朕疏通举班本意也著各督抚等。嗣后除应需知州通判以上及主簿以下各员。仍照前请简外如遇知县等缺需人。即尽所发举人差委试用。并照吏部奏定各缺酌量分别通融题补俟伊等用完之后。再行请旨简发。著将此通谕各督抚知之　　

○礼部以会试中额请。得旨、这会试。满洲蒙古、取中三名。汉军、取中一名。直隶、取中十八名。奉天、取中一名。山东、取中十三名。山西、取中十二名。河南、取中十二名。陕西、取中九名。江南、取中三十二名。浙江、取中三十名。江西、取中二十一名。湖北、取中八名。湖南、取中五名。福建、取中十名。广东、取中九名。广西、取中四名。四川、取中七名。贵州、取中六名。云南、取中五名　　

○是月。江南河道总督李宏奏、桃汛届临徐城外河。及洪泽湖等处志桩长水。比上年较大三寸清口东西坝之启闭为全河关键向来口门留宽二十丈。或一十七丈上年因霜降后湖水大消。只留一十四丈。现将东坝先拆六丈连旧共宽二十丈俾洪湖及早腾空豫留容纳地收釜底抽薪之益得旨、好应如此留心　　

○河南巡抚阿思哈奏相国寺建自北齐。为豫省名蓝。祝国保厘之所年久倒塌。仰恳酌发帑金重修敕赐嘉名得旨、好可于公项内酌动。既经复修。不可图省减其旧观也修成时绘图来请名可也　　

○又奏、夏邑县彭家屏入官赀产银两。交商生息为丰乐等河岁修用。查各省赏兵生息银。业已议停。现在丰乐等河已属深通。朱仙镇。太康县。两处桥工需银有限。应请停息。同地亩变价银贮库得旨、如所议行　　

○刑部尚书署陕甘总督舒赫德奏、甘省赈务城工。均关紧要。部拨城工银二十万两。约计三月二十后抵兰。急工已于藩库酌发三五千两为办料资。以次续给。加赈部项。查入甘大路多系被灾处所。应即留于适中之平凉府。令被灾州县就近请领俾灾黎早得糊口得旨嘉奖又奏穆垒地方可耕地亩甚多奏准于安西肃州等处招募耕种请选派守备千把四员抽拨兵二百名。携带牛具耔种前赴穆垒及时垦种。收获粮石。即为借给明春送到户民耔种口粮所派兵秋后彻回本营应招户民。先办二百户赶于明年二月内到彼其应用住房及衙署仓库即令现在移驻之塔尔湾兵迅赴赶造续送户民照此办理再官兵系久远驻劄。自应携眷前往俟明岁秋收充裕搬取完聚应支车脚盘费。照例核销。报闻　　

○又奏、甘肃应修急工城垣如武威肃州西宁三处本内土外砖。应仍用砖。其巩昌府属之会宁。宁远。伏羌通渭四处柴薪既少。且不产煤。又敦煌玉门巴里坤。均在嘉峪关外。且土带沙牲。难以烧砖均应仍旧惟城圈女墙。应用砖。以期坚固而壮观瞻。再口外工匠艰于雇觅。巴里坤城不临大道应俟敦煌玉门工竣再办一切立定章程。使急公者遵循不肖者无所施其伎俩得旨、如所议行　　

○署两广总督杨廷璋。广西巡抚宋邦绥奏沙匪久为交阯边患。余孽不靖。其中或有云南土民轻听煽惑潜入交地。附和夷匪抢劫败后窜入内地。希冀偷生。为边境蟊贼。安南恭顺内附有年应亟为戮叛以示体恤俟审明定拟。请旨将该犯等押赴隘上照会该国王。派遣夷目眼同正法以昭威德得旨是　　

○大学士管云贵总督杨应琚奏、据总兵华封呈报。官兵于猛腊猛麻。四山搜捕余贼已被兵练截杀又参将哈国兴带领兵练。并饬召丙头人在大猛养堵御截杀。土练先由猛养后路进攻。莽子三百余人在大猛养扎营占据当经攻败。贼已逃回孟艮。至大猛养大小头人百姓等原系召丙旧人。现已招来投顺。查系大小二十三寨头人二十三名夷人男妇一千二百余名口。尚有各处山箐夷人未经到齐令召丙清查安插哈国兴即自猛麻一路进剿华封亦进剿孟艮。查大猛养本系外夷应袭土目召丙所属前为伊堂兄召散等占据今既经召丙招降似应准其投诚至其中如有前已顺贼扰害边境。焚掠夷寨抗拒官兵者仍不得一并准降。应令召丙查明详请治罪并饬华封将孟艮贼巢上紧剿平。并擒拏贼首召散。五定瑞冻。召猛烈务获得旨是此最不可姑息。若兵到投降兵彻复叛。成何事体。总之此番既用兵威。不可苟且了事　　

○又奏、据总兵刘德成报称、三月初五日。潜抵整欠江边。扎筏搭桥飞渡至城随奋勇攻进贼人不能相顾。杀死无数。连日搜躧近巢。已无匿匪但附近整欠贼径繁多。现复各路搜剿。得旨嘉奖　　

