<!-- { "loadSidebar": true } -->
○谕军机大臣等、昨经略大学士傅恒奏、至戛鸠时。见盏拉机旧日拒守之地。止余空营座。是其回至阿瓦。已无可疑。则老官屯贼酋诺尔塔之彻回。谅亦非诳语。看来老官屯自当计日可得。既得老官屯后。阿桂即须与傅恒、分兵前往攻取阿瓦。而老官屯系水陆扼要之区。必须大臣统兵防守。以联络前后声势。前经降旨、令伊勒图在彼留驻。今思猛密司、曾有投顺之信。既得老官屯。即当分兵收定猛密。莫若令伊勒图带兵前往。既定其城。即著伊勒图驻守策应。而老官屯、则令阿思哈统兵防守。以成掎角之势。既可壮我军声。而有此数处驻兵。与内地声势相通。复路尤为安固。至永昌腾越一带。督办军需粮马诸务。明德原系熟手。即令其暂署督篆。在彼往来照应。一切实力妥办。毋稍延缓。俾傅恒等得以迅速进取。早奏肤功。将此传谕伊勒图、阿思哈、明德、一体遵照。并谕令傅恒知之。数日未得军营信息。甚为萦念。以后隔数日。即行奏闻一切情形。毋稍迟缓　　

○是月。直隶总督杨廷璋奏、遵勘滏阳河。缘本年雨水稀少。上游泉源不旺。兼之磁州水利营田。正需蓄水灌溉。无水下注。是以衡水至宁晋河道。仅有水尺余、及五六寸不等。上游更多断流成陆之处。现在情形。实系无水乾涸。并非游浅。必须上游开闸放水。再得雨水充足。方得流通。似非此时挑浅所克有济。臣查勘明晰。于二十九日旋省。即于初一日起程。驰赴热河行在。得旨、览　　

○两江总督高晋覆奏、江宁藩司所属州县。节年偏灾。地漕等银。例多停缓。其熟田应徵银两。亦因毗连灾地。民力拮据。是以递年积欠。现拟于丞倅佐杂、及试用人员内。择其明干者。派令协同地方官。先将历年民欠。彻底清查。按其额赋多寡。酌定年限。另行妥议。请旨遵行。报闻　　

○江西巡抚吴绍诗覆奏、查德化县知县苏墧、因公赴省之处。缘九江关参革监督舒善案内。在逃书办陈尔宜、应行查变家产。饬提该犯之兄陈章枚来省。县已签差起解。迟逾半月未到。经臬司檄催。该县恐人犯中途兔脱。沿途访查。于四月初二日到省。始知陈章枚年老患病。改由水路延医调治。复因风阻迟延。已先于三月二十四日到省。当经臬司佛德、将解役究明责革。饬令该县回署。此次进省。尚非假公济私。但究违定例。应请交部议处。得旨、此可宽矣　　

○江西按察使佛德奏请、凡捐升离任官员。交代后、不请咨赴部。又未具呈请假。无故辄自回籍者。应定以处分。得旨、是。该部议奏　　

○湖广总督吴达善覆奏、各营县解滇马骡解员不能小心管押。致倒毙疲瘦。此时解员在滇。相拒遥远。禀报尚无确数。无凭核实。俟各解员回楚。核实严参。再各督抚会衔事件。系一面具奏。一面知会。是以湖南抚臣方世俊摺内。有会同臣吴达善之语。得旨、览　　

○经略大学士公傅恒奏、八月初一日。奉到七月十一日廷寄。钦遵办理外。臣等行抵南蚌。路径尤觉险隘。官兵人等、皆须步行。所有奏报事件。俱由步站。较前未免迟延时日南蚌去戛鸠。不过五六十里。适值阴雨连绵。水势正涌。小溪成河。必需搭桥。前路尚有南笼河。已遣人前往筑桥。约于初四日。方可渡戛鸠。俟至蛮暮西岸。会合野牛坝造船兵。直抵铜壁关时。方可按程安设台站。得旨、好。此摺接到尚无过迟。今日自伊玛图进围。首矢即中一麅。已交福隆安令其寄汝矣。机会甚好。朕亦并未驰驱也　　

○又奏、臣等抵允帽时。拟于初四五日。先占江之西岸。因船只不敷。是以迟缓。今已渡兵三千余名。所剩无多。臣等即日渡江扎营。俟后队渡江。即整顿前进。江之两岸。各派满洲绿营兵数十名。并令贺丙、及猛拱土司、派伊属人。护送往来驰奏事件。此时一路并缅匪。江之两岸。必为我有矣。得旨、欣慰览之　　

○副将军尚书伊勒图奏、接经略傅恒札。令臣带往接济之兵。不必由戛鸠前往。即赴蛮暮。由彼渡江等语。臣相度机宜遵照办理。其余兵弁。亦令陆续遄往。至彼时。会同阿桂商议。或俟臣队之兵到齐。一同前进。或带已至之兵。先行前往之处。一面具奏一面即行起程。得旨、甚是。恐蛮暮有前来侦探之贼。阿桂如有留汝委用之处。即协同阿桂殄灭贼寇。再行渡江接应傅恒　　

○署云贵总督明德奏、参革粮道罗源浩、并厂员汪大镛、孙焯、程之章、陈昌元等。应赔汤丹、大碌、二厂银两。均属拖延。请监禁著追。得旨、外省监禁著追。有名无实。将此五人严拏。送交刑部治罪。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十一



大清高宗法天隆运至诚先觉体元立极敷文奋武孝慈神圣纯皇帝实录卷之八百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。九月。庚辰朔。上行围　　

○谕、此次入觐之杜尔伯特公巴图蒙克之子乌哩斯、台吉齐旺之子巴尔、俱系闲散台吉。并无职衔。乌哩斯、著加恩赏给三等台吉。巴尔、著赏给四等台吉。嗣后杜尔伯特王公台吉等子弟。年至十八。即照内扎萨克等、分别赏给台吉职衔。著永远为例。再杜尔伯特汗索诺木衮布之爵。著伊子玛克苏尔扎布承袭。伊年尚幼。所有旗务。责成该旗官员办理。著交成衮扎布等、将朕施恩之处。晓谕杜尔伯特人等知之　　

○经略大学士公傅恒等奏、八月初九日。众头目复来谒见。并献盐米瓜烟等物。臣等分别赏给绸布。并面加询问。据称一名猛雅。一名坎连。一名僧蛮长。一名僧九越。一名兴桑玛。俱向受缅子蹂躏。今大兵进剿。愿随营调遣等语。当将猛雅等酌留差用。令脱猛乌猛先回猛拱。豫备一切。再贺丙之父贺洛、于初八日来至军营。据称、三十一年。天兵进剿缅匪。伊从戛鸠率属归诚。被缅匪冲散。数年来潜身阿结地方。手下尚有□□罢夷四十户。今闻大兵已到允帽。亲来叩见。并称闻缅匪欲在暮鲁地方。派兵堵御。愿往探消息等语。查贺洛、系年老诚实人。前往探听。自可得贼人确信。至贺丙此次甚属出力。前已赏给千总衔。今请升赏守备衔。以示鼓励。报闻　　

○是日、驻跸库库英图大营　　

○辛巳。上遣侍卫春宁、赴避暑山庄、皇太后行宫部　　

○行围　　

○谕、本日内阁进呈河南巡抚题本一件。票签内于宏字缺写一点。甚属无谓。避名之说。朕向不以为然。是以即位之初。即降旨于御名上一字。只须少写一点。不必回避。后因臣僚中。有命名相同。心切不安。屡行陈请旨。始许其易写宏字。其实临文之体。原可不必故于前代年号地名。凡有引用之处。概令从旧。不准改易。至于臣子尊君奉上。惟在殚心宣力。为国为民。方为克尽诚敬。岂在字画末节。拘拘于小廉曲谨哉。且宏字已属避写。即与本字无涉。若因字异音同。亦行缺笔。辗转相仍。必至八纮等字。概从此例。势将无所底止。复成何事体耶。此签即著补点。嗣后俱照此书写。将此通谕中外知之　　

○又谕、前据邓时敏奏、秋审会谳时。有贵州省吴乔元、枪毙吴正才。福建省陈元、枪毙孙埰二案。并经签商。刑部俱未允从一摺。就邓时敏所论。似乎近理。但恐邓时敏原伸其说。祇据所见而言。于案内紧要关键。未经叙入。因令刑部堂官明白回奏。今据奏到、陈元一案。系互相斗殴。且陈元曾先掷伤孙埰。复擅放乌枪。致死孙埰。例以故杀。应拟情实。吴乔元一案。吴再国因迁怒寻衅。纠约伊侄往吴乔受家拉牛。吴乔元尚未分家。牛亦公共。原系应捕之人。不得谓之无涉。而吴再国等、白昼抢夺。即属有罪。吴乔元追捕放枪。致死罪人。与寻常斗殴火器伤人者不同。应拟缓决等语。是二案情节。本自分明。果系邓时敏原奏未经详叙。刑部定谳。尚无失重失轻之处。著仍照刑部原拟办理　　

○又谕曰、福康安、著驰驿前往。看视伊父经略大学士傅恒。　　

○又谕曰、副都统常泰、扈从前来。在热河病故。深为可惜。著加恩赏银二百两　　

○谕军机大臣等、据顺天府尹蒋元益奏报、八月分米粮价值。单内所开数目。俱较上月稍增。今岁畿辅一带。俱属丰稔。目下正值刈获登场。杂粮。入市必多。价值理宜平减。何以转增于前。此必有奸商倡议居奇。长价于登场之前。庶不致减价于登场之后。藉以售其垄断之计。其情甚属可恶。著传谕英廉、实力查办。如有奸徒齐行。当重治一二。以儆其余务期市价渐平。以裕民食。并谕蒋元益等、亦当留心查办　　

○又谕曰、富明安奏、曹县、城武、二处城垣。历系民修。今据该二县绅民呈请。情愿仍照旧制。分服认修。而长山等十九州县。亦俱愿乘此丰收。自按里社自行黏补等语。东省应修城工甚多。前恐民修无力。是以特发帑金百余万。分年修筑次第蒇工。今未经估修之各州县绅衿士庶。既皆踊跃急公。情愿分股加葺。当俯顺舆情。听其自行修理。但既出自士民诚悃。一切当从其便。地方官不得稍有勉强。致滋烦扰。其出力多者。仍著据实查明。给予议叙。以示鼓励。至遇有地方工作。每易藉端需索。若不肖有司从中梁指。皆不可不严为察禁。务令弊窦肃清。俾闾阎奉公兴事之心。欢欣不倦。于城工永资巩固。方为妥协。该抚其善体朕怀。督率所属。实心经理。并专派大员、实力稽查。如有不法官吏、营私滋弊者。即行严参重究。将此传谕知之　　

○又谕曰、傅恒、阿桂等奏、夏鸠、蛮暮、并无贼匪。猛拱人等、豫备船只。俱属恭顺。官兵已据地安营等语。事机顺利。不日即可成功。但恐我兵过后。贼人或由山林僻路。潜出滋扰。即现在投诚之猛拱人等。经缅匪逼勒。又复从贼。均未可定。著传谕傅恒等、宜加意防范。计出万全。总之用兵不可不慎。朕心甚为廑念。务熟筹妥协为之　　

○是日。驻跸萨勒巴尔哈达大营　　

○壬午。上行围　　

