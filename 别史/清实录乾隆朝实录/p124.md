<!-- { "loadSidebar": true } -->

○户部议覆、苏州巡抚邵基疏称、苏州、镇江、淮安、大河、扬州、五卫。事务甚繁。请照江淮兴武二卫之例。每卫各给养廉银五百两。其太仓、镇海、金山、仪徵、徐州、五卫。事务稍简。每卫各给养廉银四百两。均应如所请。以乾隆元年为始、一体支给。从之。　　

○又议覆、大学士管浙江总督事务嵇曾筠疏报、龙游、江山、二县。荒缺田地山塘四百五十八顷五十三亩有奇。应徵银米、永请豁除。从之。　　

○旌表守正捐躯之江苏江阴县民倪舜臣妻陈氏。　　

○癸巳。上御乾清门听政。　　

○诣皇太后宫问安。　　

○命河南两省、河兵桩手、得食战饷。谕总理事务王大臣、闻河营兵丁内、有桩手一项。下埽签桩。履危蹈险。较之力作兵丁。更为辛苦。前将江南二十河营兵丁。改为战二守八。俾桩手均食战饷。以赏勤劳。而河南山东两省河兵、尚循旧制。所当照江南之例、一体加恩者。著将河东两省河兵、亦改为战二守八。用力较多之桩手、得食战饷。以示朕慎重河防、优恤戎行之至意。　　

○礼部尚书徐元梦、以年老乞休。得旨。尚书徐元梦、老成望重。虽年逾八旬。未甚衰惫。著照旧供职。量力行走。不必引退。但伊繙译职掌甚多。难于兼顾。应酌量减派、以便颐养。其繙译日讲春秋等书。著内阁学士岱齐管理。一切繙译碑文祭文等事。著侍读学士德通承办。姓氏馆事务。著内阁学士春山代管。稽查咸安宫繙译。著詹事吴拜管理。　　

○准噶尔回民米尔阿书尔来降。赏给安插如例。　　

○甲午。上诣皇太后宫问安。　　

○户部议覆、大学士管浙江总督事务稽曾筠、疏报海宁县修筑海塘。取土挑废民田地荡一十五顷四十五亩有奇。应徵银米。照例开除。从之。　　

○又议覆、署陕西巡抚崔纪、疏报朝邑、郃阳、韩城、华阴、等四县。冲塌田地七百九十三顷四十二亩有奇。又荒卤低洼地四顷五十二亩有奇。应徵银米均请照例开除。从之。　　

○以驻防乌里雅苏台副都统塔勒玛善、为归化城左翼都统。　　

○予故正红旗奉恩辅国公讷图、祭葬如例。谥敦敏。　　

○乙未。谕总理事务王大臣、今岁直隶山东。有被水之州县。民食艰难。朕已屡降谕旨。多方筹画。务使闾阎不致失所。其勘明成灾之州县。该督抚等、自督率有司。蠲赈兼施。悉心经理。而勘不成灾之地方。旧无蠲赈之例。但彼地二麦既旱。秋成又薄。难保贫民无乏食之虞。亦当酌量加恩。以资力作。或应贷与社仓谷石。或应借给耔种银两。著直隶总督、山东巡抚转饬地方官、体访详确。实力奉行。毋得视为故事。　　

○又谕、邵基简任江苏巡抚正资料理。昨闻患病沉重。特遣御医驰驿前往调治。冀其痊可。今闻溘逝。深为悯恻。著该督委员经纪其丧。送回本籍。其应得恤典。该部察例具奏。　　

○调湖北巡抚杨永斌、为江苏巡抚。以署礼部侍郎张楷、署理湖北巡抚印务。　　

○丙申。上诣皇太后宫问安。　　

○命国子监圣庙用黄瓦。谕总理事务王大臣、至圣先师孔子。天纵圣神。师表万世。尊崇之典。至我朝而极盛。皇考世宗宪皇帝。尊师重道。礼敬尤隆。阙里文庙。特命易盖黄瓦。鸿仪炳焕。超越前模。朕祇绍先猷。羹墙念切。思国子监为首善观瞻之地。辟雍规制。宜加崇饰。大成门、大成殿、著用黄瓦。崇圣祠、著用绿瓦。以昭展敬至意。　　

○吏部议覆、巡查宁古塔御史苏昌奏称、船厂将军衙门。兼理地方人命事务。请添设理刑司主事一员。笔帖式二员。应如所请。从之。　　

○户部议准、云南总督尹继善奏、遵旨查勘陆凉州旱马厂、硗瘠地五十二顷七十五亩有奇。应徵夏部折色等项银两。概请豁除。其水马厂鱼课等、瘠薄田地三百四十五顷五十八亩有奇。止能照则科徵。至年收租折银两。应请减免。从之。　　

○旌表守正被戕之直隶民、温亮山女温氏。　　

○丁酉。颁赐圣祖仁皇帝御制文集。世宗宪皇帝朱批上谕。御制乐善堂集。各十部于官学。从翰林院侍读学士春台请也。　　

○户部议覆、直隶纵督李卫疏称、河间府属任邱等六州县。额设墩夫四百四十名。应付过往差使。其余府州县。并未设立。请将任邱等六州县额设墩夫。裁去一百七十名。以一百五十四名、改拨顺天府属之良乡、涿州。保定府属之新城、雄县。尚余十六名。查交河县所辖驿路。计程八十里。原额止二十名。应添入交河县属之富庄驿。以资接济。均应如所请。从之。　　

○闽浙总督衔、专管福建事郝玉麟疏报、惠安场、垦复盐埕一百三丘。诏安港口等场、垦复盐埕一百四十四丘。盐漏五十七口。　　

○予故镶黄旗蒙古都统塞尔弼、祭葬如例。　　

○戊戌。遣和硕履亲王允祹祭泰陵。　　

○谕八旗都统等、上年三月间、曾经降旨。将荆州江宁咨送官员内、告请留京效力行走之协领常在、噶尔萨、云布、著照原衔。即行补用。佐领五金儿、金图、防御珠成额、著以原衔试用。俟一年期满。行走果好。再行实授。原嘉其不恋故土。告请留京效力之忱。故准留京居住。伊等留京之后。若以尚未补用。不予食俸。情殊可悯。著交各该旗查明此项人员、已经补用者。其未用之前、未经支领之俸。著照伊等原衔补给。其未经补用者。亦著照伊等原衔、补行给俸。派委相当差使。效力行走。　　

○予故镶黄旗满洲副都统塞都、祭一次。　　

○己亥。上诣皇太后宫问安。　　

○谕总理事务王大臣、据福建总督郝玉麟奏称、福州地方。于八月十五夜台风忽作。甚为狂烈。省城兵屋民房。多被吹倒。亦有压伤人口者。沿河沿海之商民船只。亦多撞损飘没。现在饬查、分别赈恤等语。今年六七月间、闽省雨水过多。州县有被水之处。已谕令该督抚、加意抚绥。资其困乏。继闻水势消落甚速。贫民已获宁居。其他未淹地方。禾稼茂盛。朕怀稍慰。今闻福州一带。又有台风之灾。庐舍舟船。多有损伤。朕心深为轸念。著该督抚、转饬有司。速行确查、安插赈济。务使被灾兵民。各得栖止。不致一夫失所。　　

○恩科武会试、以刑部侍郎孙国玺、知武举。刑部尚书孙嘉淦、为正考官。詹事府少詹事许王猷、为副考官。　　

○庚子。谕总理事务王大臣、朕以八旗生齿日繁。而生计不足。日夜为之筹画。上年谕令总理事务王大臣、悉心妥议。随经王大臣等、议借官兵俸饷各一年。分季扣还。俟二年后、再为酌量奏请。朕思文官已给有双俸。武员亦给有随甲。似可敷用。惟兵丁生计向来艰窘。不无借贷之事。上年借饷时、多有偿还旧欠者。今若待二年后、方行找借。恐伊等目前艰难。又复重利借贷。有妨生计。除在京官员、及陵寝通州沙河兵丁等。毋庸借给外。其在京兵丁等。著再借给饷银半年。通前展限二十四个月。陆续坐扣。俾得藉以经历度岁之资。尔兵丁等、宜思国家之经费有常。朝廷之赏赉。有节。务从俭约。以仰事俯育。共受国家之恩。倘官银到手。快一时之意。徒事花销。而不计将来之用度。是既负朕恩。又自取困苦矣。思之思之。著将此旨通行晓谕。并传谕该部于闰九月给发。　　

○吏部议覆、给事中德山奏、请定稽察八旗事务御史处分一摺。凡各旗都统参领、所办案件。有错谬迟延。该御史不行查参者。罚俸六个月。有瞻徇情面。知而不行者。降二级调用。从之。　　

○工部等部、议覆江西巡抚岳浚疏请修筑丰城县、沿江土石堤岸。勘估物料夫工银四千二百两零。每年增修抢护。丰城县民捐岁修银一千五百两。请行豁除。均于盐规项下动支应用。从之。　　

○赈陕西咸宁、长安、咸阳、等三县。被水饥民。从署陕西巡抚崔纪请也。　　

○免湖北汉川、江陵、潜江、沔阳、荆门、监利、等六州县。乾隆元年分、水灾应免起存银五万六千六百十两有奇。　　

○贵州总督张广泗、疏报雍正十三年分、长寨等五厅州县民苗、开垦额内额外荒田七顷五十五亩有奇。荒地九十四亩有奇。大清高宗法天隆运至诚先觉体元立极敷文奋武孝慈神圣纯皇帝实录卷之五十


大清高宗法天隆运至诚先觉体元立极敷文奋武孝慈神圣纯皇帝实录卷之五十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。九月。辛丑。工部议覆、漕运总督补熙疏言、漕运议单内开、漕船载米、不得过四百石。入水不得过六捺。遂相沿河水以三尺五寸为度。嗣于雍正二年定议。江西、湖广、粮船远涉长江。造船以十丈为率。载米一千石有余。入水八捺。非得四尺、难以济运而该管河员。仍执三尺五寸之例。每遇水涸之年。輙以尺寸已足。不肯加力疏浚以致船运浅阻。请嗣后闸河之水。以四尺为度。令沿河官弁。实力遵行。应如所请。从之。　　

○八旗都统议覆、署镶红旗蒙古都统布兰泰奏、将养育兵、每月饷银三两。改为二两。其余银增缺另补。应如所奏办理。又所奏十八岁以上之养育兵。或因步射平常。不能挑取护军马甲。即换为步甲。查十八岁为限太近。应请以二十五岁为限。至此内有父兄阵亡。子弟孤弱残疾者。该参佐领、具给报明。留给养育兵原饷。应如所请。从之。　　

○署河南巡抚尹会一疏报、乾隆元年分。济源等四县、开垦旱田一顷二十九亩有奇。　　

○癸卯。上御乾清门听政。　　

○诣皇太后宫问安。　　

○以署理工部侍郎钟保为工部右侍郎。　　

○以光禄寺卿刘吴龙、为通政使司通政使。仍留顺天提督学政任。　　

○以云南广罗协副将周仪、为湖广襄阳镇总兵官。贵州都匀协副将曾长治、为贵州威宁镇总兵官。云南督标中军副将王大绶、为云南开化镇总兵官。　　

○予故正蓝旗满洲都统莽鹄立、祭葬如例。谥勤敏。　　

○铸给金华府清军粮捕驿盐水利通判关防。从大学士总理浙江海塘兼管总督嵇曾筠请也。　　

