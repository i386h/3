<!-- { "loadSidebar": true } -->
○又谕、据舒常奏、驰抵荆州、查明被水情形一摺。并据绘图呈览。详阅图内。沿江堤工。漫溃至二十余处。各宽十余丈至数十丈不等。是此次荆州被淹较重。竟由堤塍不固所致。该处堤工。于四十四、四十六、两年被水后。均曾借项兴修。如果工程巩固。何致屡被溃决。外官习气不堪。官工尚且思肥己。况此项工程。例系民修。向无保固。承办之员。并不认真妥办。草率从事。甚或侵渔入己。均属事所必有。屡经降旨、交阿桂等查明严参。著阿桂到后。即会同舒常等详细查明。以十年为限。所有现决之堤工。如在十年以内兴修者。承修之员。俱当从重治罪。仍著落赔补。其监修之该管道府、及藩司督抚等、亦著一并查参。分别议罪著赔。嗣后并著定限保固十年。如在限内冲溃者。即照此严行参处。以示惩儆。此次荆州被淹。既因堤工不固之故。则该处城垣。自以不移为是。著德成到彼后。详细察勘。坚实重修。以垂久远。其衙署仓监等项。并著阿桂、德成等、会同确勘。分别动借。以次兴修。至该处堤塍。为全郡保障。所关甚重。从前因系民修。以致地方官办理不善。任意克减。屡被冲淹。况该处人民。现在被灾较重。朕心方为恻然。亦不忍再令其自行修理。所有此次应修各堤工。竟著动项兴修。官为办理。并著阿桂、德成、妥为估计。务期加高培厚。认真修筑。俾崇墉屹立。永资抵御。其将来每岁修理。需费无多。再照例办理。以示体恤。又据舒常、图桑阿等奏、坍塌兵房。请借银修复。分年扣还一摺。此次荆州被淹尤重。所有该兵丁修复房屋各费。朕亦不忍复令其扣还。前已有旨竟全行赏给。并著阿桂等到彼后。即遵前旨。会同查明妥办。仍酌量抚恤。俾无失所。至城厢内外。淹毙大小男妇人口。经舒常等查明。共有一千三百六十余名。此等民人。因躲避不及。仓猝淹毙。实堪怜悯。皆当赐恤。其余各灾户。现在城上搭棚居住者。尚有一万余人。虽据舒常奏、连日天气晴明。兼之捞获各仓湿米。散给糊口。人心安帖。览奏为之稍慰。但各灾户被淹之后。房屋坍倒。栖止无所。而田禾被水淹浸。亦恐多有损伤。著舒常等、即先行详悉查明。加意抚恤。似此重灾。祇当期于无遗。不必复言无滥。该督等宜善体朕意。妥协办理也。又据姜晟奏、接准督臣咨会。续调银二万两。钱四千串。解赴荆州应用。已饬照数解往等语。荆州现有修建堤塍城垣各工。及抚恤兵民之用。需费浩繁。虑该省藩库所存。不敷动用。早发户部银二百万两。派员迅速解往。并著阿桂等、到彼通盘约算。如尚不敷用。即据实奏闻。以便再行拨解应用。至楚省今年被淹处所较多。前据姜晟奏、长阳、蒲圻等处。皆被水淹。已有旨谕令一体查明妥办。今日又据该抚奏、汉阳、武昌、两城。俱因江水过高。城中积水。无从流泻。低洼之处。间致淹溢。省城贡院。尤为低下。湖水渍入号舍等语。现届宾兴大典。所有淹渍号舍。著该抚即上紧设法疏消。其被淹各处。虽有轻重不等。但同系灾民。皆当一例抚恤。不可因荆州府城被灾较重。皆注意在彼。而于被水之别州县。未免心存歧视。致有失所向隅之处。姜晟现在省城筹备一切。并著该抚一体详加妥办。以副朕轸念灾黎。一视同仁。有加无已之至意。　　

○谕军机大臣等、据何裕城奏、江西浮梁、鄱阳、二县。为安省祁门等县下游。于五月初七八等日。祁门之水。下注奋迅。幸所过溪河。两岸皆山。兼有高墈。迳达鄱湖。不致泛溢。于田庐并无妨碍等语。本年安徽、湖广二省。水势较大。间有泛滥之患。江西浮梁、鄱阳二县。因与祁门接壤。致被水冲。虽其地不过一隅。然该抚亦不可心存大意。如于民田庐舍。稍有淹损之处。即当查明抚恤。毋稍讳饰。至所奏祁门人口。随流而下者。业经该抚设法捞获。除尸棺召令掩埋外。其活口暂为养赡。现已咨明陈用敷、令其亲属前来认领等语自当如此办理。将此传谕何裕城、并谕陈用敷知之。　　

○又谕、据勒保等奏、拏获邪教人犯。搜出悖逆经卷。摺内称、有凤翔县民韦茂禀首。有宝鸡县民雷得本、自称神仙。设立悄悄会名目。诱人出钱入会等情。随即知会巴延三、密饬司道等、带同明干员弁。前赴凤翔、宝鸡、扶风、汧阳、陇州、歧山等属。逐一查拏首夥雷得本、李如玺、侯荣、侯受廷等。起出数珠经卷。经内语句。均有悖逆。并究出传钞经卷之马本、李文王喜、谭四、胡迎瑞、及出钱入会之苏孝儒等、男妇大小三百余名口等语。所办甚好。雷得本妄立悄悄会名目。倡言煽惑。令马本钞录数珠等经。分给李文、谭四等、以念经避难为词。哄人出钱入会。辗转招引。男妇至有三百余名之多。勒保等督饬司道干员。将该犯等立行拏获尚为认真。著传谕勒保等、即将该犯等严切根究。审明后即一面正法。一面奏闻。不得辗转稽延。致令免脱。再另行传教之杨忠、吕良栋、二犯。曾否拏获之处。未据该署督等于摺内声明。并著详悉查明。如尚未拏获。及此外是否尚有未经缉获之犯。并著一并严拏务获。归案办理。以期净绝根株。勿使遗孽得有漏网。　　

○河南巡抚毕沅奏、河北彰德、怀庆、卫辉三府。先因未得透雨。遵旨采买河南麦十万石协济。计共运过四万余石。设厂平粜。旋于六月初旬得雨深透。私粜争先。粮价大平。应将官粜停止。其未运之麦。查归德各属。连年赈济。仓储尚缺。请即以此项拨补。得旨、好、知道了。　　

○己卯。谕、向来各省副将人员。该督抚等于年终出具考语。祇系照例办理。其名列一等者。不过供职勤慎。未必皆实系人材出众。堪胜总兵之员。现在记名应用总兵人员。不敷简用。著各总督、及兼提督衔之巡抚、即于节次保列一等之副将内、详悉秉公察核。择其材具优长。训练有方。实胜专阃之任者。各省保举数人。出具考语具奏。候朕酌量简用。　　

○又谕、据舒常奏、荆州沿江堤工。漫溃至二十余处。各宽十余丈至数十丈不等。此事前据图桑阿、陈淮奏、堤工溃决后。江水冲开西北两门而入。朕意该处西北两门被冲。大江自应在府城之北。及查阅舆图、及一统志图。大江则皆绘在府城之南。昨据舒常所进之图。又与舆图所绘南北方向相同。江既在南。则城内被淹时。水势自应由南门而入。何以此次又绕至北门。殊不可解。此皆从前承修堤塍各员。见该工例应民修。任意草率偷减。侵肥入己。该管上司。复不以事为事。以致工程不固。一经江水涨发。不足抵御。在在溃决。江水建瓴而下。将并非顶冲处所。亦被冲淹。况阅图内堤工溃决、共有二十余处。自系迤西之堤。先行溃决。是以水势由西南绕至西北。遂至冲开北门入城。以致成大灾无疑。昨福建台湾文武员弁、因循玩愒。肆意贪婪。竟致酿成逆案。不得不彻底究办。湖北吏治。亦属废弛已极。活埋冒赈之案。相继败露。其办理盐务。辄敢私立匣费名目。大小官员。染指肥橐。累商滞课。今于承修堤工。又复一任劣员肥己误工。屡被冲溃。而此次江水、竟至淹入城内。被灾甚重。前据图桑阿查奏、满城淹毙者、共四百余名。昨又据舒常查奏、府城大小男妇淹毙者、一千三百余名。外省官员。于灾伤向有讳饰。兹报出者。已有一千三百余名之多。则其讳匿不报者。必尚不止此数。想来不下万余。此等灾户。流离颠沛。伤毙多口。可悯可怜。皆由堤工不固。以致罹此重灾。若不将承办及该管之员、从重治罪。又复何以示惩儆而慰舆情。除交军机大臣、将十年以内、历任湖北督抚藩司、及荆州道府、详细查明具奏外。并著阿桂到彼后。即将十年以内之承修堤工官员。暨该管各上司。一体详查严参。分别从重治罪。仍著赔补。用昭惩创。至沿江堤塍。为百姓保护田庐而设。固应动用民力。此次因被淹较重。朕不忍仍令被灾之民。按例修理。业降旨动用帑项。官为坚实修筑。永资保障。俟将来每岁修理。需费无多。再照例办理。但该处民人甚众。若竟归民修。不复官为经理。则百姓等谁肯首先出赀。踊跃从事。即如井田之制。宜古者未必宜今。若此时而沿袭井田。即雨我公田遂及我私之句。亦徒成虚语。是将来修理堤塍各费。派之于民。而仍当官为经理。第不肖官吏。于官工尚思侵克肥己。矧此项工程。例归民修。并无保固。官员等不特于需费之外。可以藉端加倍洒派。入其囊橐。而且草率从事。偷减侵渔。均属事所必有。其该管上司。又因系民修之工。遂尔漫无查察。殊非慎重堤防、保护民命之道。自应定立章程。于应修时。派委大员。确加勘估。借项兴修。俟报部核准后。再按亩摊徵归款。并定以保固年限。如在限内有溃决之事。即严参治罪著赔。庶工程可期永固。而官员亦不敢有侵蚀情事。方为妥善。除此次应修之堤。交阿桂、德成、妥为估计。动项官办外。其将来民修堤工。作何稽察保固之处。著阿桂到彼后。即会同舒常、悉心妥议具奏。再舒常所进之图。未甚明晰。阅之不能了然。著该督即将此项堤塍。先由何处冲决。江水又因何绕至北门。其被淹各处所。系何地方。另行展宽图幅。详细绘图贴说呈览。寻奏、荆州堤决。先自城西四十里万城堤之中方城溃塌。并及迤下之上下渔埠。及玉路口等处。致由西门冲涌入城。此地距大北门止二里余。城北有土岗较高。水流至此。回溜湍急。遂将大北门埽塌。并小北门、东门相继冲泻。报闻。　　

○谕军机大臣等、我朝肇基定鼎以来。关帝屡著灵应。业经迭晋封号。备极尊崇。据福康安奏、台湾贼匪滋事以来。府城东门城楼上。关帝赐佑著灵。是以大军一到。即得迅速蒇功。安稳配渡等语。著传谕李侍尧、徐嗣曾等、于改建城垣时。将该处旧有庙宇。重加修建。不可换塑圣像。但须将殿宇式廓。轮奂一新。以壮观瞻而隆妥侑。仍候朕亲书扁额发往。敬谨悬挂。用答灵贶。　　

○御书扁曰、神威翊应。　　

○以狭西河州镇总兵王汇、为固原提督。江南寿春镇总兵观成、为浙江提督。降福建水师提督蔡攀龙、为江南狼山镇总兵。调浙江黄岩镇总兵王柄、为江南寿春镇总兵。以巡捕中营副将路超吉、为陕西河州镇总兵。江西九江协副将刘文敏、为浙江黄岩镇总兵。　　

