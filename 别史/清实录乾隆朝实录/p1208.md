<!-- { "loadSidebar": true } -->
○谕、前因达瓦齐解送来京。计日受俘。是以暂缓启銮之期。今据哈达哈等奏到。虽现在趱行。而道路甚远。恐抵京尚需时日。若复迟待。将误木兰之期。且新归顺之台吉等。亦将次毕集觐谒。今即于本月初六日。恭奉皇太后、前往热河。所有应行豫备事宜。该衙门即行照例办理。其一切献俘受俘典礼。悉于回銮日。另降谕旨举行。　　

○丙午。军机大臣等议准、署两江总督尹继善奏称、军营余马尚多。恳于原拨江省一千三百匹外。再拨五百匹。豫备差务。从之。　　

○户部等部议准、广东巡抚鹤年奏称、粤东官员解饷进京。差竣回任。率多迟误。请嗣后差竣之佐杂等官。起程日。听户工部给照。同知通判等官。引见回任者。听吏部给照。填明限期。回省呈督抚缴部察核。无故逾限者。照赴任违限例议处。从之。　　

○以伯都讷副都统舍图肯、齐齐哈尔副都统爱隆阿、对调。　　

○赈恤江苏海州、赣榆、沭阳沛县、邳州、宿迁、睢宁、七州县本年被水被雹贫民。　　

○丁未。祭先师孔子。遣大学士陈世倌行礼。　　

○上以秋狝木兰。奉皇太后自圆明园启銮。　　

○诣皇太后行宫问安。　　

○谕军机大臣等、据陈宏谋奏、甘省茶务项下。历年积欠官茶二十八万六千余封。欠改折银一十六万七千余两。又欠官礼捐项等银九万三千余两。共欠银茶约五十余万等语。此项欠课。历年既久。恐其中不无侵蚀隐射情弊。著传谕刘统勋、吴达善等、将该省积欠官茶。及各项公费。逐年详细查核。实在商欠几何。其中有无官商侵隐。及该欠户实系贫乏无力。难以清完。并人亡产绝。无可催追者。逐细清查。分年列款。详晰奏闻。毋得因有此旨。或任属员混开滋弊。　　

○是日、驻跸南石槽行宫。　　

○戊申。祭大社、大稷、遣恒亲王弘晊恭代行礼。　　

○上诣皇太后行宫问安。　　

○谕曰、朕此次巡幸木兰。所有经过州县地方。著照例蠲免本年钱粮十分之三。该部即遵谕行。　　

○命赏给二等台吉班第为一等台吉。　　

○是日、驻跸密云县行宫。　　

○己酉。谕军机大臣等。班第等奏称、奉到六月二十八日谕旨时。阿睦尔撒纳、业与额琳沁多尔济同行。又有各处彻回兵丁在后。阿睦尔撒纳自必前来入觐等语。阿睦尔撒纳果来至热河。办理自易。且将伊罪恶。令暴白于新来投诚人等。亦可以快众心而彰国法。但伊甫经起程。即有人指其罪状。纷纷告讦。伊岂不闻风畏惧。且伊自揣所为。必不敢前来入觐。虽已起程。或沿途托故。恋住游牧。事所必至。伊现在已抵何处。摺内未经奏明。前曾谕及起程若尚在十日以内。即行擒治。此时曾否办理。所当加意慎密。如尚未办理。现在虽有功击阿睦尔撒纳之人。且阳为解劝。置之不问。切勿令其知觉。致生他变。至阿巴噶斯诞妄情形。显与同恶。今伊忽告萨喇勒云。从前随阿睦尔撒纳行走。未得在将军前效力等语。前经班第等、调取阿巴噶斯等前来。此时果遵调前来与否。摺内亦未明晰。又管理伊犁渡口回目鄂斯璊伯克来诉、阿睦尔撒纳强取其牲只口粮。俟办伊游牧后。酌量给还。即不敷抵补。料擒治阿睦尔撒纳后。众心已快。亦可无庸补给。再所奏塔尔巴哈沁台吉额琳沁、由哈萨克逃回。现住博罗塔拉。与阿睦尔撒纳同族而有宿嫌。今虽攀援内附。中心必不相合。俟来见时。加意体察。自可得哈萨克、与巴特玛车凌、信息等语。班第等、或令额琳沁前来入觐。或酌量安插原游牧处。公同酌定。即行奏闻。至萨喇勒于阿睦尔撒纳之姊来见时。察其醉语。甚属留心。但妇女言词。不足深究。即如阿巴噶斯等。亦不过趋附势力。勉强胁从之人。若概行穷治。则各部未免生疑。但阿睦尔撒纳、既有令伊姊子沙津巴图、管领达什达瓦户口。协力同助之语。将来或即将沙津巴图、安插于察哈尔地方。若沙津巴图尚无异心。亦不必安插。将此传谕班第等、俟办理阿睦尔撒纳后。即遵旨办理。　　

○是日、驻跸要亭行宫。　　

○庚戌。太宗文皇帝忌辰。遣官祭昭陵。上诣皇太后行宫问安。　　

○军机大臣等议覆、前任甘肃巡抚陈宏谋奏、筹办安西等处事宜。一据称准噶尔需用内地货物甚多。向来贸易。三年一次。今既内附。自须推广。或一年一次。一年两次。不必官为经理。亦不必令进关抵肃。于哈密以东之布隆吉地方。招集商贾同通事评定物价。于嘉峪关盘验稽查。量定税则抽税。其牛羊听客商交易。惟马匹归官。将茶易换。以充营伍之用。就年来贸易马价斟酌定数等语。查准噶尔需用货物。自应量为流通。现经奉旨。西路贸易。定于巴里坤地方。驻兵弹压。一切事宜。令协督刘统勋、前往筹办。至马匹归官。以茶易换。亦属筹办之法。应将所奏、交该协督酌量情形。详议具奏。一、据称关外赤金、靖逆、柳沟、安西、沙州、五卫。每卫设守备千总各一员。又安西同知一员。管辖安西、柳沟、沙州、三卫。靖逆通判一员。管辖赤金、靖逆、二卫。每卫所管屯民。不过六七百户。沙州一卫较多。至塘汛卡座。各有弁兵。卫备千总。无所事事。莫如裁去卫备千总。将五卫归厅专管。令通判驻劄赤金。同知移驻柳沟。惟沙州一卫。偏在西南。远难兼顾。添设沙州同知一员。与副将同城。方为合宜。再哈密向于陕甘二省派府佐一员。专管屯田民事。派州县佐贰一员。收支兵粮。五年更换。究非所宜。不如设同知一员。常驻哈密。责成更专。以上四厅。皆应设巡检一员等语。查安西等处地方辽阔。裁汰、归并、添设、移建、事属更改旧制。是否必应如此办理。当确按情形。筹酌妥协。应请交该协督、一面详查确拟。俟总督黄廷桂抵任。公同酌议具奏。至所奏瓜州回民宜迁归旧地之处。现刘统勋亲往巴里坤查勘。俟奏到再议。从之。　　

○定边右副将军萨喇勒等奏、阿睦尔撒纳欲将达什达瓦属户。请给伊姊子沙津巴图管辖。应请将达什达瓦属人。作为公中管理。并给游牧。以绝其侥幸之心。下军机大臣议奏。寻议、沙津巴图、给与旧日属人。达什达瓦属人。作为公中管理。达什达瓦之孀妇。酌给户口养赡。此项人众。今年移往旧游牧地方。明年令在博克达种地。秋收后、移往科布多、布延图居住。从之。　　

○是日、驻跸两间房行宫。　　

○辛亥。上诣皇太后行宫问安。　　

○谕今年淮扬等属。下游居民被水。急需赈恤。已降旨截留漕粮十五万石。今据庄有恭奏称、今岁被水之时。较十八年更早。且经叠次被淹。民情拮据。朕心深为轸念。著将本年应运漕粮。再行截留十五万石。以备赈济之用。该督抚等、董饬属员。实力查办。务俾灾黎均沾实惠。该部遵谕速行。　　

○谕军机大臣等、据纳木扎勒奏、据阿睦尔撒纳属人告称、现在乌兰布木地方。水草缺乏。请将游牧移于扎布堪河之铿格尔格固冶地方。以度秋冬。现已准其所请等语。纳木扎勒、未知办理阿睦尔撒纳事宜。准其迁移游牧。今若复令回至原处。徒多纷更。亦有未便。但现在解送恩克博罗特来京时。阿睦尔撒纳、遣伊宰桑至其游牧。其中必有诡计。今忽请迁移游牧。事甚可疑。著将纳木扎勒奏摺。抄寄莫尔浑等阅看。宜事事留心防范。此时若已得阿睦尔撒纳前赴游牧信息。即速奏闻。　　

○是日、驻跸常山峪行宫。　　

○壬子。太祖高皇帝忌辰。遣官祭福陵。　　

○上诣皇太后行宫问安。　　

○补行浙江省乾隆十九年大计。卓异官十一员。年老官十一员。才力不及官四员。浮躁官二员。罢软官一员。不谨官三员。升赏处分如例。　　

○是日、驻跸避暑山庄。至丙辰皆如之。　　

○癸丑。上诣皇太后行宫问安。　　

○赐扈从王公大臣蒙古王公台吉等食。　　

○缓徵江苏江浦、清河、安东、桃源、铜山、萧县、砀山、丰县、徐州卫等、九县卫。本年被水田地额赋。　　

○甲寅。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上诣皇太后行宫行礼。　　

○御澹泊敬诚殿。扈从王公大臣官员、及蒙古王公台吉等、行庆贺礼。　　

○奉皇太后御勤政殿侍宴。　　

○赐扈从王公大臣及蒙古王公台吉等宴。　　

○谕曰、云贵总督硕色参奏总兵项朝选一摺。项朝选曾任总兵。前因获罪废弃。经朕加恩复用。理宜感激奋勉。实心图报。乃复贪逸恶劳。浮夸不职。此与寻常废弛者不同。仅予褫罢。不足蔽辜。项朝选、著革职拏交刑部治罪。以为负恩辜职者戒。　　

○谕军机大臣等、卢见曾奏、七月十四五日。风雨甚大。海潮溜入。通泰等属场灶地亩。多被水淹。而淮属之板浦、中正、等处。受灾更重等语。穷丁猝被水淹。亟需赈恤。该盐政普福、现在京师。著传谕卢见曾、令其勘明被灾户口。实心查办。妥协料理。务俾灾黎均沾实惠。毋致一夫失所。以慰朕轸恤穷丁之意。　　

○又谕、据白钟山奏、七月十五六日。风雨连朝。兖、沂、曹、等府属。晚禾豆苗。俱属无害。而高粱早谷。收成不无减少。如果歉收。当即酌量抚恤等语。此奏殊不明晰。既云不无减少。又云如果歉收。摺内隐约其词。而该处是否成灾。竟夫据实陈奏。督抚为地方大吏。果使闾阎被水成灾。即需实力妥办。加意抚绥。不可稍存讳饰之见。著传谕白钟山、令将此次风潮。是否实系成灾之处。速即查明具奏。并按例即加抚恤。督率属员妥办。务使灾黎均沾实惠。寻奏、济宁、郯城、兰山、三州县。被水较重。金乡、鱼台、邹县、滕县、峄县、嘉祥、济宁卫、日照、费县、莒州、蒙阴、沂水、钜野、城武、临清卫、利津、乐安、寿光、临胊、安邱、潍县、蓬莱等、二十二州县卫。被水较轻。照例分别抚恤。实力妥办。得旨、览。既经疎忽于前。若办理复不详慎。使灾黎不得受惠者。则不汝宽矣。　　

