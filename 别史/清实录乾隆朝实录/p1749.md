<!-- { "loadSidebar": true } -->
○伊犁将军明瑞等奏、臣等会议雅尔驻兵一事。经军机大臣议覆准行。今为期已近。臣绰克托等先派索伦官兵巡查。驱逐哈萨克等。续领官兵。带运粮饷、耔种、器具起程。所有应行事宜。谨开列具奏。一、乌噜木齐耔种。不敷备带。臣等议将伊犁存贮之项协济。仍令参将吴士胜等、于瑚图毕等处拨运。其军器火药。亦拣选带往。一、城工农务。所须器具。乌噜木齐存贮之项。尚足敷用。仍于绿旗兵内。挑选匠作。购办物料。以备临时添补。一、挽运车辆。共需八百有余。每车马一匹。俱于牧群拨用。仍量带余马。以备疲乏。一、库贮缎疋。除酌量存留乌噜木齐。以备哈萨克贸易外。余皆带往。可省陆续运送之费。一、前议雅尔驻兵。哈萨克前来贸易者。量收牲只。以备屯田。其大队商贩。仍令前往伊犁。但恐哈萨克等、贪图就近。不复前往伊犁。其价值应行酌减。再豫备赏给之缎布茶叶。均请照伊犁之例。报闻　　

○以署正白旗蒙古副都统书山。为镶红旗蒙古副都统　　

○辛未。上奉皇太后幸寿安宫。侍膳　　

○壬申。皇太后圣寿节。遣官祭太庙后殿　　

○上诣寿康宫。行庆贺皇太后礼。王大臣于慈宁门。众官于午门。行礼　　

○奉皇太后幸寿安宫。侍宴　　

○癸酒。是日起。上以冬至祀天于圜丘。斋戒三日　　

○甲戌。吏部奏、理藩院尚书五吉。应否在议政处行走。得旨、五吉著在议政处行走　　

○转礼部右侍郎双庆。为左侍郎　　

○乙亥。上诣南郊斋宫斋宿　　

○谕军机大臣等、纳世通等奏称、四十七等至霍罕。令额尔德尼伯克出城。恭迎敕谕。额尔德尼随具奏章。恳求带回。又遣贸易人等、投递呈丈。俟四十七转回。再将霍罕情形具奏等语。所办非是。额尔德尼。既有奏章。纵不能亲身前来。亦应遣其头目赍送。乃仅交四十七代进。而纳世通遂为陈奏。殊乖体制。总由伊等心存怯懦。四十七等、又必以为办理不易。遂至一味姑息。著传谕纳世通等、此时若霍罕贸易人等。不知四十七接受额尔德尼咨文一事。即行文额尔德尼云。我大皇帝颁降敕谕。尚遣侍卫前来。尔既有奏章。理应面陈。纵尔难以轻离游牧。亦当派一大伯克。赍捧入觐。乃附恳代进。殊属不合。一面将原奏驳回。倘业经准其代进。即不必如此办理。总之回人性习狡黠。断不可示以柔弱。纳世通等、嗣后办理外藩诸事。务知大体。不可存苟且塞责之见　　

○丙子。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○诣皇太后宫问安　　

○丁丑。上诣皇太后宫问安　　

○幸瀛台　　

○总理行营王大臣等奏、据钱汝诚、窦光鼐奏称、查乾隆二十七年。驾幸江浙。臣衙门循照二十三年南巡办理规条。奏请将各行档装载什物车辆。俟行至徐家渡水次留住。半交江南。半交山东。以备回銮应用。又查上届豫备车四百余辆。实用车三百六十辆。嗣因顺属原车。途中间有回空。骡马不无疲乏。至交车时。山东留一百三十五辆。江南留一百四十五辆。其不敷之车。在各该省照数备足。又因江省素无车辆。仍照二十二年之例。奏明移咨直督。檄调附近南省之景州。河间。献县等邑。代雇百辆。以济江省之用。各在案。今此次亦即飞咨直督筹备等语。查此次回銮。由德州登陆。情形与从前不同。自应另行酌议。臣等会同内务府大臣。详悉查核。由京至徐家渡。共用车三百三十辆。除应回空车一百一十八辆外。其应回德州守候车。计二百十二辆。应请各令散归。俾得及时营生。俟回銮至德州时。所需车辆。交山东地方官。就近雇觅。但恐山东车辆不足。应令直隶交德州相近之州县。雇车一百辆协济。均于临时三四日前豫备。毋得久羁。所有随从各行档。自徐家渡至德州。所需船只。若此时行文江省豫备。恐滋繁扰。拟俟到江省。面告尹继善、于回銮以前。量其敷用之数。酌拨应用。再恭查皇太后水路至张家湾登陆。所需随从车辆。不过三四十辆。应交坐粮厅雇备。从之　　

○是月。江南河道总督高晋奏、立冬以来。水势未消。黄河徐城北门外志水桩。现存水五尺七寸。高堰志桩。存水三尺九寸。老坝口志桩。存水九尺八寸。每遇东北风作。黄流倒漾入运。微有停淤。一经清水畅出。淤即刷去。河身并无浅滞。臣常至清口查看。缘今岁节气本迟。黄水未见大消。目下已过小雪。再得大霜数次。则黄水收歛归槽。清口自无倒漾之虞。中河杨家庄一带。自盐河闸下板后。水势深通。回空漕船。已全数渡黄南下。明岁春工。先委勘估。俟桃汛后相机办理。其差务案内。应修御路纤道。以及渡黄各马头。亦经督饬厅营。加谨豫备。得旨览奏俱悉　　

○又奏、时踰大雪。黄河水势日消。杨家庄运口。逼近盐河。因东省煞坝挑河。来水消耗。清不抵黄。闸口不无黄水漾入。而时已隆冬。潲稀水弱。并无妨碍。现拟将盐闸下板。并将钳口草坝堵闭。杨庄口门。可期无淤。至邳、宿、一带运河。每年上游来水充裕。河道深通。本年上游水小。来春圣驾南巡。由水路回銮。运河之水。尤宜充足。业经奏明。将骆马湖尾闾。早为堵蓄。以备接济。上下河道淤浅处。亟应乘此水落滩现。一律挑浚通深。现已勘估详办。得旨、览奏俱悉　　

○河南巡抚阿思哈奏。前因惠济河滚坝。高于费鲁河八尺五寸。沙淤不能过水。奏请改建石闸一座。惟是改闸洩水。可免贾鲁河之漫溢。而去路河堤。尤应筹备。查惠济河下游。祥符、杞县、一带。河宽堤固。惟陈留县、睢州、地势洼下。必须河身挖挑宽深。堤岸普筑高厚。俟春融冻解。分段挑筑。以收实济。报闻　　

○山东巡抚崔应阶奏、臣自济宁沿河查验水营纤道桥座等工。至郯城、兰山、费县泗水、曲阜、宁阳、泰安、长清一带。勘验营尖道路。及豫备房屋等工。俱已完竣。惟沂、汶二河。大桥尚未完工。十二月初间。一律可竣。并将沂州、兖州、泰安、各处泉源。疏浚无淤。复将汶河草桥淤沙桃挖。使众水畅流入运。兰、郯、二县。低洼各乡。俱挑有支河小港。再东省应行分地收养马匹车辆。及台站官兵。俱逐一妥筹备办。得旨、车辆或不必似上次费筹办。军机处即有行文。尔等相商妥协料理。总以不骚扰为要　　

○大学士管陕甘总督杨应琚等奏、巴里坤北山一带地方。募民前往垦种。恐边氓初至。人力难施。该处有泉河三道。臣等公同勘定。在头二道旧渠之尾。开渠二千丈。并将开渠之土。建堡三座。一座周围百丈。两座周围各六十丈。于八月二十一日兴工。至九月十八日工竣。今户民陆续齐至巴里坤。因见有堡可居。有渠可灌。倍加欣喜。从此闻风接踵而至。于新疆大有裨益。报闻　　

○四川总督阿尔泰奏、准部咨由西安移驻成都。满洲蒙古兵一千五百名。匠役五十四名。官二十五员。按例核给房间四千八百四十二间。并购买地基。展修城垣。行令川省估办。臣即亲诣满城勘查。于北门之西。拆墙一百三十丈。南北筑墙一百八十余丈。可建房一千八百余间。又西南隅空地。可盖房二千余间。尚不敷移驻官兵居住。查该处城墙外。居民仅止数家。于此处裁取建盖八百余间。拆建百余丈墙垣。并作满城。庶可从容安置。至工料所需。查有宝川局。加卯鼓铸。平价出易案内。积有利银二十六万两。即于此项内动支办理。拟于两年内建盖完凌。移咨西安将军。料理兵丁起程。报闻　　

○云贵总督刘藻奏、云贵二省。督抚提五标、十三镇、十二协、三十七营。多系苗疆。营伍事宜。俱关紧要。务期军旅整饬。骑射优娴。查云南省城。督抚两标及城守、共八营。虽中军、副、参、游、守、等官。俱按日操演。即督臣亦不时考校优劣。酌定赏罚。但合八营大操。向来止三年一次。照例举行。此外竟不再举。以总督驻劄之地。八营马步兵。共五千七百余名。竟未定有岁操。何以肃营伍而作士气。应请每岁届九月十月之交。收获将毕。督臣会同抚臣。将八营官兵大操一次。岁以为常。则八营将弁。必人人自顾考成。勤加训练。于边地营伍。不无裨益。得旨、如议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十三


大清高宗法天隆运至诚先觉体元立极敷文奋武孝慈神圣纯皇帝实录卷之七百二十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。十二月。戊寅朔。谕曰、莽古赉在乌里雅苏台军营年久。著派常复前往更换　　

○己卯。上御乾清门听政　　

○诣皇太后宫问安　　

○谕曰、甘国宝到部之日。著该部带领引见　　

○又谕、吏部议覆、方略馆议叙一本。已降旨依议。其本内效力誊录顶补额缺之处。前经该馆奏准遵行。吏部何以复行指驳。于寻常议覆事理。迥不相符。其中不无在部候补人员。恐此等自备资斧者。以勤劳补缺。遂致伊等得馆未免迟滞。因向该司官吏等、暗行怂恿。抑或该堂官中。另有自出已见。谓必应如此办理者。均未可定。著舒赫德、令其将此等情节。即行查明据实具奏　　

○谕军机大臣等、今日李星曜请训。召见时。奏请给假回籍。并称伊兄李星聚。遗子四人。其二尚幼。惟长子次子。不免纨裤好饮。若不早为约束。不惟荒废家业。抑且辜负国恩。恳准回家管教等语。其言如果属实。具见敦睦情殷。于治家服官之义。均为允协。第恐其中或有家赀公产。尚在未清。欲藉此还家经计。则措词虽觉可听。而乘机欺抑孤侄。情伪又安可遽信。徐州李姓。世为仕宦。其子弟行径。地方耳目自所难掩。著传谕尹继善、令其不必行文委员。致涉张皇形迹。但就其原籍确访李星聚二子情形。据实明白奏闻。在李星曜之居心诚伪。既无难立辨。且李卫子孙。居乡果不安分。地方官亦理应加意为之防检。尹继善即密饬该管守令等、善为教诫经理。尤于保全旧家子弟之道。深有裨益。将此详谕尹继善知之　　

