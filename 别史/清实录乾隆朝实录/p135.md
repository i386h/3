<!-- { "loadSidebar": true } -->
○戊午。谕总理事务王大臣。朕恭阅皇考朱批谕旨内。屡有训饬各省督抚。稽察匪类。以正人心。以厚风俗之圣谕。而彼时督抚。敬谨遵奉。亦时有以查获匪类上闻者。盖以此等不法奸民。实为国家之蠹。不时稽察惩治。所以为防微杜渐之计者。至深远也。朕即位以来。外省督抚。未见有留心查拏匪类之奏。如果人心丕变。风俗醇良。竟无此等作奸犯科之辈。乃朕所乐闻。岂不甚善。但恐地方大吏。苟且姑容。妄意朕崇尚宽大。于一切匪类等事。平时漫不经心。宽纵疎忽。而偶有发觉者。又复草率完结。希图省事。不行奏报。夫稂莠不翦。无以植嘉禾。顽梗不除。无以安良善。似此姑息养奸。其罪实与科细烦扰者等。从来法久废弛之说。乃为微末官吏、里巷编氓而言。彼其志虑卑庸。识见短浅。谕旨严切。则勉强奉行。稍阅岁时。仍复怠玩。在伊等固不足深责。若为封疆大臣者。膺朝廷股肱之重寄。岂可蹈法久废弛之陋习。如果立法之初。稍有未当。即当据理直陈。不应存阳奉阴违之意。若系有裨官方。有益民生之事。则当永远遵行。久而不替。方将期于世法世则。岂可以数年之间。即先后异辙乎。至于稽查匪类。乃地方要务。既不必苛意搜寻。滋扰累之端。亦不得有心隐讳。启养痈之渐。可将此旨、传谕各省督抚知之。　　

○定边副将军额驸策凌。奏报鄂尔坤等处。秋成收粮。共五千四百四十五石有奇。下部知之。　　

○己未。上御乾清门听政。　　

○诣皇太后宫问安。　　

○拨通仓稄米六万石。充近京东北州县冬赈。从直隶总督李卫请也。　　

○礼部先期疏请。皇太后圣寿节。应行庆贺礼。得旨是。照例行礼。奉皇太后懿旨今年停止筵宴。　　

○转户部右侍郎吕耀曾。为户部左侍郎。调刑部右侍郎王钧。为户部右侍郎。以詹事府詹事陈德华。为刑部右侍郎。　　

○以广东副将管左翼镇总兵官黄锡申。为福建南澳镇总兵官。　　

○以陕西西凤协副将王廷极。为延绥镇总兵官。　　

○庚申。户部议覆、两江总督署苏州巡抚庆复疏称。乾隆二年四月。恩诏内开。苏松浮粮。前已蒙世宗宪皇帝。特降谕旨。裁免四十五万两。以纾民力。但江省粮额。尚有浮多之处。著再加恩免额徵银二十万两。钦此。钦遵。相应均匀摊蠲。每两应减银一钱三分三厘。计苏州府属。减免银八万六千九百九两一钱七分零。松江府属。减免银六万九千五百一十两四钱七分八厘。太仓州属。减免银四万三千三百八十七两二钱一分零。崇明县归通沙地。减免银一百五十七两四钱一分四厘零。昭文县归通沙地。减免银三十五两七钱二分一厘零。共符二十万两之数。应如所请。从之。　　

○科尔沁辅国公噶尔毕病故。遣官致祭。　　

○旌表守正捐躯之山西定襄县民兰桂才妻、张氏。　　

○辛酉。詹事府詹事陈德华。奏辞刑部侍郎任。得旨。不必辞。著赴部办事。遇有余暇。仍到阿哥书房行走。　　

○安庆巡抚赵国麟。疏报凤阳府属临淮、灵璧、二县。开垦旱地四顷三亩七分一毫。颍州府属阜阳县。开垦县卫旱地七顷九十八亩七厘。　　

○壬戌。定京察优叙。谕总理事务王大臣、三载考绩。大典攸关。在外则为大计。在内则为京察。所以昭黜陟而示劝惩也。但向来直省大计。经督抚荐举卓异之员。俱送部引见。准其注册者。例得升用。其有干八法等官。分别议处。至于京察各官。才守兼优者。列为一等。祇与二等三等人员。均以应留注册。而无优叙之例。惟列在四等者。照八法例处分。未免有惩无劝。不足以示鼓励。朕意京察列在一等人员。亦应酌量加恩。但京官与外省。职任不同。体制亦异。其应如何分别定例之处。著九卿详悉定议具奏。　　

○又谕、据提督鄂善。会同管理米局都统等。奏请裁汰八旗官米局。严行禁止铺户囤积米石。不得过五十石以上等语。著照所奏。严行禁止。不准囤积米石。至米局可否裁汰之处。著总理事务王大臣。会同提督鄂善、八旗都统等。详悉妥议具奏。寻议。应如所奏。概行停止。　　

○兵部议覆、大学士管川陕总督查郎阿疏称。钦奉谕旨。各省营伍。离提镇辽远。不能亲身稽查。著各省督抚。酌量地方营制。应如何令提镇等。隔数年一次巡阅之处。妥协详议具奏。查陕西提督所属之延绥镇。缘边一路。巡查易周。仍照原议、每年出巡二次。其河州一镇。前因改镇伊始。尚未议定分巡。应于每年二三月间。由积石等二十四关。西历口外之奇台、循化、保安、归德、等营。九十月间。则自东北之临洮、兰州、红城、苦水、至于东南之洮岷、阶文、秦巩、西固、岷州、旧洮、等营。分季巡查。甘肃提督所属之肃州一镇。应于每年或春或秋。出巡一次。其余各镇仍照原议、每年分季巡阅。又陕西兴汉一镇。除汉中城守等营。俱令镇臣每年巡查一次。其汉凤等五营。即令汉中城守副将、就近每年巡查一次。统俟三年之后。仍令镇臣遍历巡查。陕西提督所摄固原一镇。仍照旧议、于西协副参游击内。互相稽查。又称提督为统辖通省之员。陕西提督、应五年普巡一次。甘肃提督、于二年之中。或秋或冬。巡查肃州、安西、二镇。仍不时悉心访察。均应如所请。从之。　　

○准噶尔回民萨特奇。率亲属五人来降。命赏给安插如例。　　

○先是、额驸策凌。令台吉额默根等。持答噶尔丹策零书一通、至准夷界。有达什、敦多卜等、接见。同至卓索图和硕。见台吉德齐特。宰桑孟克博罗特。告以来意。德齐特等。即拨三十余人。送往伊犁。额默根告以奉命只令致书。不便前往。会噶尔丹策零。已先期遣博巴来迎。遂于九月初七日。至伊犁。初九日。见噶尔丹策零致书。闰九月初四日。噶尔丹策零。告额默根云。有奏大皇帝一书。又与车臣汗一书。我遣宰桑达什、博吉尔、二人为使。二十四人为从。与尔同行。遂于初五日起程。十月二十日。至布拉罕之察罕托辉。额默根驰驿先至军营。额驸策凌以闻。且奏言、前者与噶尔丹策零书。原有如难于遣使。当为代奏。令尔使入京之语。观此次遣大宰桑前来。定有求和之意。可否令夷使进京。又臣以年例当入觐。夷使到时。可否告以臣已奉旨赴京。即令使者来京。如蒙俞允。军营印信。应暂令何人署理。得旨、著额驸策凌。率台吉额默根。驰驿来京。副将军印务。暂令海兰护理。夷使达什等。勿令窥伺军营。及蒙古游牧处。导彼从口外行走。并护送来京。　　

○旌表守正被戕之山西高平县民李海妻范氏。　　

○癸亥。上诣皇太后宫问安。　　

○谕理藩院。厄鲁特散秩大臣策零。于太仆寺总管任内。降一级调用。此散秩大臣之职。系因伊父格雷固正。归附之功赏给者。今因伊总管任内降一级。若并将伊散秩大臣降调。殊属可悯。特行加恩、策零仍留伊散秩大臣。其总管亦从宽留任。　　

○赈恤贵州郎岱厅。及普定、安平、二县。雹伤灾民。缓徵本年额赋。　　

○予故散秩大臣觉罗诺尔逊。湖广襄阳镇总兵官李椅。祭葬如例。　　

○大学士管浙江总督嵇曾筠、疏报奉化、宁海、二县。开垦额田、八千五十一亩。　　

○旌表守正捐躯之河南商邱县民许纯妻、高氏。湖南衡阳县民胡次孔妻、彭氏。　　

○甲子。遣官祭先医之神。　　

○礼部议覆、四川学政陈象枢条奏。停止川省寄籍生员、改归原籍之例。应如所请。从之。　　

○赈贷陕西朝邑县、被水灾民。除水冲地亩额徵。　　

○乙丑。命加山西驿站料草银两。谕曰。前侍读学士世臣。从山西祭告回京。奏称晋省驿站养马银两。有不敷之处。未免赔累。朕发交廷议。旋据议称、直省驿站工料。向因浮冒裁减。今若再议加增。恐复开浮冒之端。应无庸议。今朕查得各省料草银两。每马一匹。河南、湖南、俱系五分。浙江、江南、俱系六分。山西则四分五分不等。晋省地狭民稠。人多服贾。不若江浙等省之舟楫往来。到处可通商贩。是以粮草价值。平时昂贵。而又当秦蜀之冲。差使络绎。所有额支银两。除去鞍屉各项杂用外。每马一匹。实支银不过二三四分不等。以致各州县。俱藉口价值不足。派民采办。甚或从中渔利。弊窦丛生。闾阎受其扰累。所当酌量变通者。著将晋省驿站料草银两。比照浙江江南之例。每马加足六分。至鞍屉各费。仍照常例。毋庸议加。巡抚石麟。布政使许容。可悉心办理。嗣后养马料草。悉照时价采买。如有丝毫派累小民者。严参治罪。朕因晋省情形如此。特降谕旨。他省不得援以为例。　　

○兵部议、违例不候部覆。即随本进京之宁夏、天津、军政卓异官。请暂留守候。俟核题后引见。得旨、著遇便即行带领引见。　　

○户部议覆、山西巡抚觉罗石麟疏报。绛州所属河津县。被水侵坍沙卤地、二百八十七顷八十四亩六分零。应免本色谷、一十二石一斗零。折色粮、八百七十二石六斗一升零。折银并租银、共一千五十九两六钱五分零。应如所请准其豁免。从之。　　

○丙寅。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○谕理藩院。乾清门行走科尔沁四等台吉衮齐扎卜。效力年久。军前亦著有劳绩。今闻溘逝。甚为悯恻。加恩追封为二等台吉。赏银二百两。　　

○准噶尔部人策零、回民古尔巴勒、来降。命赏给安插如例。　　

○蠲赈安徽太平、合肥、舒城、庐江、巢县、和州、含山、石埭、怀远、六安、新安、十一州县卫、被水灾民。　　

○丁卯。上御乾清门听政。　　

○诣皇太后宫问安。　　

○总理事务王大臣议。公法尔善奏。守护陵寝兵丁。请照张家口等处、添设骁骑校之例于每马甲四十名。添设骁骑校一员。应如所请办理。从之。　　

○户部等衙门议覆、云南巡抚张允随条奏。内称、州县牧令。熟谙农功者少。请定十则规条。一曰、筋力勤健。二曰、妇子协力。三曰、耕牛肥壮。四曰、农器充锐。五曰、籽种精良。六曰、相土植宜。七曰、灌溉深透。八曰、耘耨以时。九曰、粪壅宽裕。十曰、场圃洁治。以十得八九者为上农。即于上农内。选老成谨厚之人。专司教导。又称、奖赏老农之例。于每岁秋成后。州县查所管乡村。如果地辟民勤。谷丰物阜。觞以酒醴。给以花红。导以鼓乐。以示奖劝。又称、播种时。或有籽粒缺乏。工本艰难。请于常平仓谷、存七数内。酌借籽种。应如所奏。通行直省。从之。　　

