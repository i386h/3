<!-- { "loadSidebar": true } -->
○户部议准陕西巡抚张楷奏称咸宁县更名水田共十顷九十三亩有奇因沙压久成旱地请自乾隆六年为始改为四等旱地徵收豌豆又咸宁长安盩厔鄠县临潼空赔果价房课山坡地亩等项钱粮原系明时藩府房地碾磨租课以及竹树果木进鲜后遂改折钱粮作为正赋今流传日久原业迷失荒芜但有额粮并无产息请行豁除。从之　　

○刑部议覆、山东巡抚朱定元奏称。参革拟徒之盐法道杨宏俊、现患疯瘫恳请收赎。查杨宏俊原系计赃拟流、后因限内完赃、减等拟徒今应否准其收赎恭候钦定。得旨。杨宏俊原系计赃拟流之犯既经援例减等为徒今又以废疾题请收赎如此则贪劣之员竟可脱然法外矣况所称废疾亦未必确实杨宏俊有准收赎朱定元题请不合著严饬行近来各省督抚于此等案件每多宽纵并将此旨传谕知之　　

○辛卯谕山西地方自石麟为巡抚以来因循旧习吏治废弛继以萨哈谅、喀尔钦贪纵无忌而各属浮收滥取之弊更相习为固然如徵收地丁钱粮每两例加耗羡一钱三分今加至一钱七八分不等。更有加至二钱者。若如此徵收民何以堪至乡村编氓有以钱纳粮者每两收大制钱一千三十文就时价合算计一两加重二钱有余是耗外又加耗矣小民有限脂膏岂能供官吏无厌溪壑他如需索盐店当商陋规。及买取货物。任意赊欠。或短发价值或勒定官价苦累行户种种积弊不一而足朕所闻如此在晋省官吏中岂无洁己自爱之员然积习已久。效尤成风。故贪黩者常多廉洁者常少民生吏治关系匪轻。朕特施宽大之恩。既往不究。自今以后。著严行禁革务使痛改前非洁己恤民奉公守法巡抚喀尔吉善、毋得徒事文告。而不实心奉行。以致属员阳奉阴违。怙终不改一二年后、朕倘有所闻。当特遣大臣。彻底清查。水落石出必将大小官员从重治罪。不少宽贷。并非不先行诰诫。遽然绳之以法。彼时不得谓朕办理过刻也。　　

○饬科道纠参贪墨。谕科道职司言路。为朝廷耳目之官凡有关于民生利弊之事皆当留心访察。据实上闻。即如山西巡抚石麟之废弛。布政使萨哈谅之贪黩。各属浮收重耗甚为民累科道等官。每将无干琐务。陈奏朕前。而此等紧要大端。并不指实纠参。岂果出于不知耶。抑明知而不言耶。至本省之人。于本省事务。见闻尤切。知之必悉。如给事中卢秉纯即系山西人。石麟莅任甚久。萨哈谅劣迹多端。卢秉纯岂得推为不知。而并未一经参奏何也用是特颁谕旨通行申饬科道等此次训饬之后。嗣是各省有关民生利弊之事俱当留心访察。一有确据。即指实纠参倘知而不奏责有攸妇。至于本省之人。明知其事。而隐匿不言倘别经发觉。朕必将本省之科道议处一二以示警其有假公济私挟制本省大吏。以为自便之计者。亦断难逃朕之洞鉴。　　

○工部议覆。署广西巡抚杨锡绂疏言太平府宁明州改筑砖城明江修筑土城并营房塘汛动项兴建应如所请从之。　　

○巡视北漕御史王兴吾奏查旧制每漕船一只旗丁十名丁地五顷因累年丁地半归民户运丁贫乏难前经户部行文清查、有卫所地方军地不许民间隐占访得山东各员并不细加踏勘惟向各丁取具军田足数甘结各卫守备向出运旗丁每名坐泊银两遗累无穷请敕下该省督抚确访严参得旨。著照所请速行朱定元既不能约束于前。若再瞻徇于后若朕访出。或经御史参奏、定不宽罪也。　　

○壬辰。上幸西厂子行围。　　

○谕、据奉天将军额尔图奏称自各城应审关系旗民事件。改令该地方旗民官审理以来。一应命盗案件。亦系该处审拟送部但该地方旗员、原系行伍出身该衙门无例可查。又未尝经历事情。多有不合律例致令驳查覆审者。且管民官员。承行定稿则又有互相推诿偏庇袒护之嫌以致案内干连人等。难于久候。请将关系旗民命盗案件。仍照旧例送部等语。前此将奉天地方关系旗民案件。交与该地方旗民官审理者。原令就近于本处审结。以免久候。今览额尔图所奏、是事件反致迟延。而干连人等亦有久候之累矣。凡谳狱俱视初取之供定拟。若承审官有偏袒之处。则罪之轻重。难免颠倒。亦甚有关系。此奏甚是。但无论事之大小。一概交送盛京刑部。则事涉纷繁。而易结之案。徒延时日、亦非政体。嗣后该处琐细案件照常交地方官审拟报部。其命盗大案。自应仍照旧例。将案犯解部著交刑部明白分晰定拟具奏、寻议覆、嗣后奉天旗民交涉命盗并重大案件及军流徒罪等案之首从罪犯、并应质紧要证佐人等。一并解部审拟其案内牵连人犯、及罪止杖笞者。俱免解部。听旗民各员讯供申详即行分别保释。仍将缘由逐一声明。听候部议。至赌博斗殴、及一切细小事务罪止枷号杖笞者。俱无庸解部。仍令该地方旗民各员就近审拟完结日、将近办各案。造具清册。报部查核。倘地方各员。自图省事。将不应解人犯呈解或故为开脱将应解之犯、不行解部及例应改员派审案件。有仍前庇护推诿徇私等弊。俱令该部等衙门、照例查参议处。从之。　　

○户部议准、原任两广总督马尔泰奏、贵州古州埠、销卖引盐核算工本息银。已有赢余。请每觔减去二厘、以便民食。从之。　　

○御史伍禄顺奏、常朝查班之日见八旗各班官员寥寥无几请敕部传谕八旗严饬各官员嗣后届期齐集朝班倘仍前疎忽将官员过少旗分查明指参得旨允行下部知之　　

○癸巳上诣畅春园、问皇太后安　　

○户部议覆、河南巡抚雅尔图奏称豫省滨河飞沙咸鹻地亩节经题豁即成官荒业户不得过问终成废弃请仍交业户经管其豁粮既久业户无存听附近居民垦种。不得禁止应如所请从之　　

○是月奉天将军额尔图奏参商范清柱馈送盘费银四千两缎十疋前经坚辞兹又送到情词垦切。得旨。缎疋汝可收受银两赏给官兵寻覆奏随票差往官兵固应赏给其未经差往之官员兵丁有为商人查巡等事可否一体均分赏给以示鼓励得旨著一并赏给　　

○热河副都统达勒当阿奏本年进哨准兵部咨行将热河官兵派出二十四名随围其未经派拨官兵皆吁请自备资斧学习行围请于额派二十四名外再拨一百名随同前往得旨好著照所请行　　

○又奏热河兵丁每年春秋二季巡察铁沟回时学演行围帐房等项必需制办若由饷内坐扣恐兵丁等养赡无资请交部动帑办用将银两数目分限三年入于兵饷大档内由部坐扣归款。得旨。著照所请行该部知道。　　

○吏部尚书署两江总督杨超曾奏凤阳、徐州等属州县沙土瘠薄民情轻去其乡麦秋被水歉收恐致流离失所虽属夏灾亦请破格赈恤得旨是凤阳一带屡年歉收所当加意赈恤勿致失所尤不可以寻常夏灾论也。　　

○江苏巡抚徐士林奏报淮、徐二府暨海州缘大雨浃旬湖河并涨现据邳州禀报泇口社被灾极贫之民。势难缓待已饬司拨银三千两先行抚恤其铜沛萧宿睢及海沭七州、县委员确勘灾地极贫之民并应先行赈恤得旨如此办理甚副朕视民如伤之念其赈恤之际。尤应加意查察。使灾黎皆受实惠可耳　　

○江南河道总督高斌、副总河完颜伟奏报雨水调匀工程平稳。得旨所奏俱悉今年北省春雨为数年以来所无而南省则未免过多。所谓天地之大不能无憾也。朕正为河工廑念览此稍慰矣。　　

○上驷院卿巡视两淮盐政准泰奏、淮南引盐出于卤煎。现值暑月。恒多消融。请照向例量加卤耗。以保商本得旨此等事朕不过付之知道了而已。汝在闽省。关税做得颇巧。汝回任时朕亦曾训汝及至后来无人复屡次差汝钱粮之任而总未见汝实心为上之处。汝所得亦不为不多矣。见此旨、而知足知悔犹能保其故吾若再贪得无厌。巧计弥缝。虽三窟之留亦不过他人受之而已汝身能自保乎海保辈皆前车之鉴。可不畏载。　　

○署江西巡抚包括奏赣州府属之兴国县太平乡、吉安府属之泰和县沙村、被水冲塌房舍淹毙人口均动项、赈恤报闻。　　

○浙江巡抚卢焯奏报于盐义仓米价项下动银六万两采买米石以备出粜得旨办理甚妥知道了　　

○福州将军署闽浙总督策楞奏报闽省雨水充足粮价平减得旨知道了。命汝署总督印务汝其勉之闻闽省官方虽尚在整饬而吏胥作弊尤甚汝其加意剔察　　

○巡视台湾外转御史舒辂巡视台湾御史兼理学政张湄奏报四月得雨情刑得旨此等事至今方奏殊为迟缓非朕念切民瘼之意也　　

○刑部尚书署湖广总督那苏图奏报湖南湘乡县被水勘不成灾湖北汉阳县失火延烧六百余户查勘照例资助。得旨所奏俱悉楚省多有火灾虽茅茨之室。易致回禄。究系未雨之绸缪有所疎略耳。卿其加之意焉。　　

○湖北巡抚范灿奏楚省汉阳府属之汉口镇百货丛集商贾辐辏为积匪猾贼渊薮又武昌府属之八吉堡一带。濒江居民假捕鱼为业乘机抢劫。遂为故习现在严密查拏。并按季查核文武员弁、以获盗之功过、定其赏罚。得旨。果如所言。实力行之。将来必有其效也。　　

○又奏、归州新滩驳运船只。苛索滋扰南成驻防州判、严行查禁。并定该管道府知州、稽查州判功过处分。得旨。立法固属周详。尤在汝等实力行之耳。　　

○山西巡抚喀尔吉善、奏劾平阳府知府章廷圭等、贪婪不法各款迹。得旨。不特此也。刘士铭声名亦平常汝知之乎总之晋省吏治、废弛已极。汝若不实力改悔。整顿补救则二三年后、朕将问之于汝矣。慎之畏之。　　

○川陕总督尹继善、西安巡抚张楷奏报西安凤翔等府属麦收丰稔。得旨。览奏曷胜欣慰。我君臣更当勤于为政。以仰答天眷。不可以年而生怠侈之心也。　　

○西安巡抚张楷奏销乾隆三年分、耗羡得旨。此等事。朕实不能较其锱铢也。惟所望于汝等督抚者。察吏安民。是为要务。不勤于此。虽慎于出纳。一有司之责耳。然此之不谨。彼更何望。彼既有失。则朕将并此而详问矣。　　

○四川巡抚硕色奏陈属员贤否。得旨。属员贤否一摺留览刘向位、孔衍似、既觉不胜任。即应时刻查察。或调补相宜之地。若劣迹昭著即便题参。徒为是空言。属员安知惩劝乎且汝所为颇多自爱之言。朕则未之信也。岂晋省之事。汝独不闻之乎。不思实力奋勉。而一味因循。如之何而可也。　　

○左都御史管广东巡抚事署两广总督王安国奏黔省逆苗势已解散。东省兵丁。可毋庸调拨。查粤地无籍棍徒。捏造妖言。蛊惑愚民。本年三月间、广西兴业县、拏获匪犯谭焕禹、有广东合浦县人廖建平等附和煽惑。业经解赴西省。归案收审。并严饬各属一体实力稽查。得旨。所奏俱悉苗疆生事之由。多因此辈。无事之时。更宜留心查拏。　　

○署广西巡抚杨锡绂奏报。各属得雨平乐府属之恭城县、思恩府属之土田州暨梧州府城被水勘不成灾得旨所奏俱悉。粤西边远之地奏报水旱情形、尤应以实而速不可玩视也。　　

