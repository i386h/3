<!-- { "loadSidebar": true } -->
○谕军机大臣等、本日勾到四川省秋审情实人犯。共八十八起。核其情节。多系斗殴抢夺。凶顽不逞之案。看来究因该省啯匪余习。积渐相仍。民情习于凶悍。是以此等案件。较他省为多。著传谕保宁、于该省刑名事件。务须留心办理。毋任畸重畸轻。以期明刑弼教。使强悍之徒。革面洗心。民风渐臻醇化。无有枉纵。方为妥善。　　

○又谕、前据管干珍奏、江西帮各船土宜。应令扎筏。或用划船拨运抵通。并知会各关口、照漕船土宜旧例办理。已降旨允行。并令徵瑞妥协办理矣。江西帮船所携土宜。皆系京城日用所需。上年因南漕截卸起拨。南货到京者少。价值未免稍昂。今江西帮船所带南货。已于中途起拨时。划筏载赴通津。自可源源到京。著传谕绵恩。舒文、留心访察。南来货物。是否已逐渐流通。运京售卖。近日价值能就平减。不至昂贵之处。据实覆奏。　　

○甲申。谕、据明兴奏、本月四日。于梁家浅途次。接据接察使锦格禀报、九月初二日三更时分。司监斩犯单大经等二十名。脱械反狱。当即督率兵役擒拏。该犯等持械拒捕。经兵役砍毙于＜王已＞等五名。擒获单大经等十三名。尚有顾狗、张曰虔。二犯未获。除砍毙及伤重已死各犯外。恭请王命。即行正法。请将司狱王德遥、革职拏问。按察使锦格、革职。并自请严加议处等语。司监系会禁要犯重地。现届勾到之期。尤应严密防范。乃监犯二十名。同时反狱。实属废弛已极。司狱王德遥、著革职拏问。明兴、著交部严加议处。至按察使锦格。监狱是其专责。前此历城县越狱一案。臬司杨廷桦、系革职拏问。交刑部治罪。今该抚何得仅将锦格、请旨革职。锦格亦著革职拏交刑部治罪。藩司缪其吉、虽非专管。但近在同城。且值抚臣公出。不能先事查察。著交部察议具奏。所遗山东按察使员缺。著玉德补授。玉德曾任山东道员。今又弃瑕录用。畀以臬司重任。倍应感激朕恩。益加奋勉。该省越狱之案。已有两次。前任臬司。因此均获重谴。玉德当以为戒。随时留心。实力整顿。倘再有疎虞。杨廷桦、锦格、即其前车之鉴。玉德接奉此旨。即行速赴新任。此时且不必前赴行在请训。其拏获脱逃监犯高观灯、荆来子。莱芜县章典、宁阳县张士琛、尚属留心奋勉。著明兴于此案办竣后。将该二员送部引见。至该司东南二监房人犯。于单大经等反狱时。俱安静未动。著交军机大臣。会同行在刑部。酌予末减。该抚查明各犯姓名案情。及原拟罪名。迅速开单。送军机处核办。　　

○谕军机大臣等、东省历城县越狱之案。事隔未久。且案内逸犯。尚有七名未获。乃司监又有反狱之事。可见该抚平日、于地方事务。竟不能认真整顿。以致疎懈废弛若此。尚得谓之有人心者乎。且臬司于监狱。是其专责。前此历城监犯越狱。系在县监。尚将杨廷桦革职。拏交刑部治罪。今乃在该臬司衙门监狱。该抚仅请将锦格革职。已属错谬。非徇庇而何。至单大经等三名。该抚以业经受伤身死。应毋庸议。尤属糊涂已极。著严行申饬。单大经、系起意反狱首犯。何得因其身死。即置不议。所有单大经一犯。著即戮尸枭示。看来明兴、迭经此等案件。竟已神识昏瞀。手足无措。但地方事务紧要。该抚于此时。转不必过于惶惧。务宜安静料理。毋致张皇失措。其案内逃犯顾狗、张曰虔、二名。即速严饬所属。四路侦缉。务克期就获。明正典刑。若再致远扬潜匿。漏网稽诛。则明兴罪上加罪。恐不能当此重戾也。　　

○乙酉。谕、据明兴奏、东省旧欠钱粮米谷耔种等项。递年积压。款项繁多。若同时并徵。恐小民力有未逮。请将上年被旱各州县。历年未完钱粮。及民借耔种银两。并上年缓徵漕粮等项。分年带徵等语。山东省历年歉收。今□山戊不□幸获丰稔。民间旧欠。自应稍缓催徵。以纾民力。所有止年秋禾被旱成灾之峄县、聊城、莘县、濮州、范县、观城、朝城、定陶、菏泽、等九州县。并坐落卫地。除五十年钱粮。照例按成灾分数。分年带徵外。其未完四十六七八九等年旧欠银九万七千一百五十五两零。又上年被旱勘不成灾之德州、长清、新泰、莱芜、平阴、东阿、东平、泗水、滕县、阳谷、寿张、郓城、钜野、恩县、茌平、当邑、益都、昌乐、寿光、昌邑、维县、兰山、郯城、蒙阴、费县、沂水、金乡、鱼台、嘉祥、等二十九州县。并坐落卫地。未完四十六七八九五十等年旧欠银八十八万一千九百三十两零。又峄县等三十八州县。积年未完民借常社米麦易谷、共五十六万二百一十七石零。民借未完耔种银、一十九万六千八百三十二两零。并各该州县五十年分。尚有缓徵漕粮米十万一千七百五石零。及漕仓银两。俱著加恩。准其分作两年带徵。以纾民力而裕盖藏。该部即遵谕行。　　

○谕军机大臣等、本日据王柄奏、现在北仓截卸漕船。所有湖广帮船。业已起卸完竣。江西在前等帮、跟接入境。即可趱卸等语。此次湖广及江西在前各帮。业已陆续行抵北仓。即可起卸完竣。虽据刘峨奏称。所有江西后帮。已用剥船一千二百只。迎赴前途。全数起拨。径运通仓。但现在天气尚早。或此项剥运漕米。全行抵通后。尚觉节气和暖。不至冻阻。所有剥船。已属空闲。正可乘此时、再将北仓截存漕米。陆续运通。俾早运一日。多得数石。即可早抵通仓一日。明年又省数石剥运之烦。岂不甚善。著传谕保泰、蒋赐棨、即行酌筹办理。　　

○又谕、据明兴奏、拏获焦玉坤一犯。讯与段文经等、并不相好。伊子焦成芳、曾说徐克展约往大名。有事商量。伊并不知所商何事。该犯又名焦义坤、恐即系焦风德。严究坚不承认。现解赴军机处候讯等语。焦玉坤之子焦成芳、既经直隶咨缉。复与郝润成供出之焦成旺、名姓相仿。其焦玉坤是否即系焦风德。拏到后。该抚自应切实根究。讯取确供。乃以质证无人。即行解送军机处。以为诿卸之地。已属非是。至该省历城越狱案犯。迄今几及三月。祇获许四妮、张五、二名。其余七犯。何以至今尚无一名就获。又司监反狱人犯。虽当经擒捕十八人。其在逃二犯。亦并未即时就获。况昨据奏、知县章典、张士琛、闻信即行拏获逃犯高观灯、荆来子、二名。则从前历城越狱之案。为时已久。岂所属州县转不能访拏就获。可见该抚平日。政务阘冗废弛。全不认真整顿。明兴身任封疆。所司何事。著传旨严行申饬。再该省司监内、东南两监房各犯。于单大经等反狱时。安静未动。昨已谕令明兴、查明原案罪名。速行开送军机处。现届山东省勾到之期。著再传谕明兴、迅速查明。务于月内送到。以凭核办。勿致迟误。　　

○又谕、据图萨布奏、审究海阳县拐骗幼孩。伤残肢体一案。讯据卞官氏、及幼孩等供。陈同彪所拐幼孩。实系卞和尚。并非谢阿浅。自幼生疮烂去手足。遇陈同彪、将伊背往漳泉一路求乞。打骂受苦不过。后至海阳被拏。适谢实煌幼子被拐报县。遂妄认为父母。嗣见亲生母官氏、前来识认。只得据实供明。并非陈同彪用灰水泡烂。割断手足等语。此案陈同彪、若果诱拐幼孩。采生折割。情罪重大。自当按律定拟。乃该抚等、将现获幼孩。与卞官氏等、三面质对。委系诱拐属实。并无折割情事。则原问官、何以即据捏指诬供。率行具详。此与从前该省用药迷人。故入人罪一案何异。恐又系原审之员。并不确核案情。用刑诬服。希图保荐。送部引见等事。不可不确实查究。以成信谳。著传谕图萨布、即将此案系何员承审。因何妄禀陈同彪、用灰水泡烂。伤残肢体。有无故入周内等情。于定案时、据实查明具奏。并谕孙士毅知之。　　

○又谕。前据全德奏、滁州生员骆愉、呈送书策。条陈盐务积弊。及戊戌春间。有赐总商宫妃一事。扬州众鬨传等语。已谕令全德、将骆愉解送刑部候讯矣。因思恒豫、于四十四年二月。调任扬州府。距骆愉所称戊戌春间。仅隔一载。此事扬州早经传播。自必人言藉藉。该府到任后。曾否有所闻。其骆愉所称盐务弊端。恒豫在扬州莅任有年。于鹾政利弊。自当熟悉。著传谕李世杰、即密传该府赴清江浦。面为询问。令其据实登答。至李世杰、由江苏佐杂。历任府州。于两淮盐务。尤应知其详细。骆愉书内所陈各节。是否属实。及应作何厘剔之处。亦不可以人废言。并著李世杰、就其所见。据实覆奏。骆愉书策副本。著发交李世杰阅看。寻奏、臣于本年五月。莅任两江。访问州县及盐务各员。俱称按照旧章办理。即有一二处、因今昔情形不同。详请增价。亦经盐臣旭例或驳或准。随时酌办。不闻长价病民。再询问恒豫、据称调任扬州时。从未闻有人传说赐妃一事。至所称两淮盐务。亦与臣所访相符。得旨、大概骆愉捏造。速解审讯即明。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十四


大清高宗法天隆运至诚先觉体元立极敷文奋武孝慈神圣纯皇帝实录卷之一千二百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。九月。丙戌。上御依清旷。勾到广西、广东、情实罪犯。停决广西斩犯三人。绞犯六人。广东斩犯九人。绞犯十二人。余六十五人、予勾。　　

○是日、上自避署山庄回銮。驻跸喀喇河屯行宫。　　

