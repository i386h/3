<!-- { "loadSidebar": true } -->
○癸丑。以举行仲春经筵。遣官告祭奉先殿、传心殿、上御文华殿。讲官暨侍班之大学士九卿詹事等、行二跪六叩礼。分班入殿内序立。直讲官四人出就讲案前。行一跪三叩礼。复位。直讲官阿克敦、彭维新、进讲中庸致中和天地位焉万物育焉一节。讲毕。上宣御论曰。天地万物本一体。致中和而天地自位。万物自育。其理自然。不待勉强。夫所谓大本不可不立。达道不可不行。岂非教人以戒惧谨独之意乎。然究而言之。有不可、则有可者在。是尚出于勉强也。出于勉强。则不能致中和而位天地育万物矣。盖天地本无不位也。万物本无不育也。元黄分而清浊奠。形色章而动植殊。历混茫以来。有不位不育之时乎。其不位不育。皆自人心不能致中和而然。初非天地万物之过也。孟子得子思之正传。故其言曰。万物皆备于我矣。反身而诚。乐莫大焉。强恕而行。求仁莫近焉。反身而诚。致中之道也。强恕而行。致和之道也。信矣致中和而天地自位万物自育也。讲官暨侍班官跪聆毕。兴。直讲官索柱、刘统勋、进讲尚书辟四门明四目达四聪三句。讲毕。上宣御论曰。从来释书者。率云辟四方之门以来贤俊。明四方之目。达四方之聪。以去壅蔽。夫明目达聪。以去壅蔽、似矣。而所云辟四方之门。使贤者由此而入。则是门当设于何所乎。舜制九州。幅员不为不广。四岳十二牧之徒。内外弼亮。岂必设之阃阈以限量之哉。盖目为视之门。耳为听之门。辟门者辟此耳。明达者明达此耳。苟其视听无所壅蔽。则贤材亦由是而升。民隐亦由是而达。使不能兼听并观。则所谓贤者未必贤矣。故辟门明目达聪、本为一事。不可歧而二之。且兼听并观。尤以得贤为要。设不能得贤。则兼听并观。适滋丛脞。又何民隐之能周知乎故为君者、以天下人之聪明为聪明则公。以一二人之聪明为聪明则私。言之易而行之难。此吾所以望勋华之世而兴叹也。讲官暨侍班官跪聆毕。大学士讷亲等奏曰。皇上履中蹈和。求贤吁俊。故施诸政事。而天地民物。位育于一心。垂为谟训。而精义微言。昭回于云汉。臣等不胜荣幸。奏毕。诸臣出就拜位。行二跪六叩礼。礼成。上还宫。赐讲官侍班官等宴于协和门。　　

○谕曰。杨高士、看来人甚平常。年力衰钝。著照部议革职。晏斯盛出具考语。以为年力尚健。居官谨饬。其瞻徇之习。往往如此。著饬行。　　

○又谕、向来州县等官、经部议降级调用并革职者。若事属因公。朕有降旨于该员交代离任时。令该督抚出具考语送部引见。其原缺例归部选。朕于引见时。阅看其人若尚可用。往往命发还原省、仍以州县用者有之。或即补原缺者亦有之。今思此等人员。既用原官。若发往他省。或即发本省而不用原缺。不独人地不能相习。而该员亦有守候之苦。终不若将伊原缺、暂委署理。不必开选。俟引见后。倘或其人果属平庸。或督抚姑息市恩。将劣员妄行保奏。亦不能逃朕之洞鉴。今日饬行晏斯盛。即其例也。若其人尚属可用。俾该员仍回原任。驾轻就熟。似属有益。再该员原有。应得之处分。即令带于本任。将来照例开复。　　

○甲寅。上御乾清门听政。　　

○诣皇太后宫问安。　　

○谕、月朔之期。朝臣例穿补服。若值日食。仍穿补服。殊非敬畏之意。嗣后月朔如遇日食。著穿常服。永著为例。　　

○又谕、太仆寺卿乔学尹、年老且有目疾。著以原品休致。　　

○又谕、据驻藏办事之副都统傅清奏称、郡王颇罗鼐详报、前因总督咨称、冷宗鼐在彼纵酒妄为。理宜严行训饬。曾将冷宗鼐所领兵丁。著宰桑纳亲等管理。令伊回藏。兹据纳亲等报称、冷宗鼐不肯交付兵丁。自己回去。兵丁亦皆跟随回去等情。冷宗鼐为人糊涂。恐于事无益。前已禀明。今闻伊所领兵丁回来。不胜惶恐之至。颇罗鼐原系微末之人。蒙主上加恩。封为郡王。凡事敢不奋勉。今冷宗鼐丧心病狂。带领兵丁回来。倘该大臣等具奏系因吾言。致冷宗鼐带兵回去。颇罗鼐实无生路。不胜惶恐。冷宗鼐又系奏派之人。恳请奏闻、将冷宗鼐正法等语。近据总督庆复等奏闻、郡王颇罗鼐、将冷宗鼐调回。伊所领兵丁、亦皆相继回去一摺。朕以颇罗鼐诸事甚属谨慎。即此次除派往瞻对兵丁外。复派伊素所信任、曾经行阵之宰桑等前往。无非感戴朕恩。输诚效力。今将冷宗鼐调回。必系酌量于事有益。兵丁等皆系冷宗鼐带往之人。边地番兵。不知法纪。因伊首领回去。亦一同随往耳。是以朕未特降旨。祗谕令大臣等、将总督等所奏。晓谕使臣。令伊回去告知颇罗鼐。所有兵丁回去。并非伊之指使。朕早已洞鉴矣。今观颇罗鼐所云。若具奏江卡兵丁、因伊言回去。伊竟无生路。不胜惶恐之语。朕心愈加轸念。著将朕从前办理缘由。扎寄副都统傅清。传旨明白晓谕。再据颇罗鼐所奏冷宗鼐为人甚属糊涂。现犯军法。著交大臣等议罪。候朕降旨。将此一并晓谕颇罗鼐知之。　　

○户部议准、两广总督策楞疏称、海晏、矬峝、香山、三场、于乾隆十年八月内。陡被飓风暴雨。潮水涌涨。消化盐二千二百六十九包零。勘明属实。共灶价银八百二十八两有奇。应请豁免。即于本年场羡银内拨补还项。得旨、依议速行。　　

○又议准、湖南巡抚杨锡绂疏报、巴陵、临湘、华容、武陵、四县共新增洲地一十六顷八十亩零。并巴陵县又增基地一百七十丈零。又屋后空余基地二顷一十一亩零。共增课银一百三十二两有奇。应于乾隆十年起科。从之。　　

○大计乾隆十年分、奉天、年老官一员。有疾官一员。湖北、年老官四员。不谨官一员。罢软官二员。才力不及官四员。河南、年老官四员。有疾官四员。不谨官二员。罢软官一员。才力不及官四员。山东、年老官一员。有疾官二员。不谨官五员。罢软官二员。才力不及官三员。河东河员、年老官一员。山西、年老官二员。有疾官三员。不谨官五员。罢软官一员。才力不及官三员。浮□□参官一员。陕西、年老官一员。有疾官一员。不谨官二员。罢软官一员。才力不及官二员。浮躁官三员。甘肃、年老官二员。有疾官二员。不谨官二员。才力不及官三员。四川、年老官四员。有疾官六员。不谨官五员。罢软官三员。才力不及官三员。浮躁官三员。云南、年老官四员。不谨官五员。罢软官一员。才力不及官一员。浮躁官二员。贵州、年老官六员。有疾官三员。不谨官二员。才力不及官二员。分别处分如例。　　

○以翰林院侍读介福、为太仆寺卿。　　

○命翰林院侍读张泰开、以原衔充日讲起居注官。　　

○予原任文华殿大学士谥文端伊桑阿、保和殿大学士赠太傅伯谥文穆马齐、入祀贤良祠。　　

○乙卯。谕、国家立政。首重得人。朕留意人才。以备任使。而大员中尚未见济济之盛。著大学士尚书等。将可以胜尚书侍郎督抚之任者。秉公举出。各自密奏。侍郎则举可以胜侍郎者。亦自行密奏。候朕采择。所举人员。不必分别满汉。亦不必太拘资格。但据真知灼见、以尽以人事君之义。务秉公忠。勿徇情面。　　

○又谕、御史杨开鼎、参奏河道总督白钟山、款迹种种。请严饬河臣。痛洗前非。期有实济等语。果如所奏。则重治白钟山之罪。岂但严饬使之改过而已。若杨开鼎所奏属虚。或系怀私妄奏。或系误听人言。则杨开鼎亦有应得之罪。河工关系民生极重。向来浮言甚多。若不查勘明白。无以服众人之心。将来大臣等何以办事。著高斌、带杨开鼎驰驿前往。会同尹继善、将摺内各款。一一确查明白具奏。高斌接到谕旨。不必来京请训。即赴南河查办。其直隶河务工程。即交刘于义办理。杨开鼎摺并发。　　

○谕军机大臣等。杨开鼎参奏白钟山一摺。此事甚有关系。是以特命高斌带杨开鼎前往。会同尹继善查勘明白具奏。南河情形。高斌素所熟悉。近年以来。屡有水患。黄河堤岸。现在奏请大加培筑。其清水下游。亦现兴工挑挖。即著高斌就便查勘。有应斟酌办理者。与河臣等斟酌办理。具奏以闻。高斌到时。并传与尹继善知之。　　

○是日起。上以祭社稷坛。斋戒三日。　　

○丙辰。谕、据御史薛澂奏称、云南省向有供应学臣轿马摃夫日用薪水等项。每一州县、费数十两、至百余两不等。学臣即借端需索。多方周旋。认州县为年谊世好。种种弊端。不可究诘。复又奏称、历来积习相沿。非始于一人。非始于一时。未便指参。请敕下该省学政。自行禁止等语。该省学政。果有如此弊窦。薛澂既知其认为年谊世好。毋论前任现任。俱可指参。乃既不实指其人。又复奏请敕令自行禁止。如此陈奏。是欲博敢言之名。而又示宽解之意。有此事君之道乎。夫言官风闻言事。如大小臣工等簠簋不饬之类。若实有确据。明目张胆。见之弹章。国家自有宪典。焉可如此信口讥弹。以一言污人名节。而又不足以示国家法度。在伊等不过有意取巧。殊非朝廷设立言官之意也。昨御史杨开鼎。参奏白钟山一摺。内称请旨训饬。今薛澂又为此奏。与杨开鼎情事相同。此向来科道习气。今则连日见之。此风断不可长。特行降旨申饬。各科道、务当各自省改。毋蹈前辙。薛澂此摺。著交与云南总督张允随。秉公确查。据实具奏。　　

○户部议准、河南巡抚硕色疏报、永城、鹿邑、夏邑、商邱、柘城、等五县、乾隆十年分秋禾被水成灾地、共一万五千五百三十七顷四十四亩零。额赋应分别蠲豁。勘不成灾额赋。均应缓徵。得旨、依议速行。　　

○丁巳。祭先师孔子。遣慎郡王允禧行礼。　　

○吏部左侍郎田懋奏、顷奉谕旨。著大学士尚书侍郎等各举胜任之员。自行密奏。伏念自古帝王。服休服采。不忧任用无人者。惟其储才之豫也。即以今日之制言之。中书机务之地。序进者必首七卿。纳言喉舌之司。简授者率由卿贰。至于侍郎员缺。大都采之列卿之班。卿寺乏人。亦必选之京堂之内。储之不豫。将临时擢用。每难其人。端本澄源。当先慎用庶僚。以为大僚之地。仰请敕令在廷大臣。于遵旨保举外。再将翰林、科道、部郎、及外省之道员、知府内。不拘满汉。各举堪胜卿尹之任者。或一人、或二三人。自行密奏。以备京堂缺出。临时简用。如所保非人。惟原保官是问。得旨允行。下部知之。　　

