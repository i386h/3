<!-- { "loadSidebar": true } -->
○谕曰。朕此次巡幸盘山。所有沿途经过地方。本年应徵地丁钱粮。著加恩蠲免十分之三。　　

○是日。驻跸汤泉行宫。至甲寅皆如之。　　

○癸丑。漕运总督毓奇等奏。东省八闸大挑工程。臣等将闸内一切坝埂余土。严督工员收拾净尽。随饬运河道。开放汶河大坝。及韩庄之湖口双闸。灌注铺水。查各处估挑河渠。已有七分工程。按工计日。于三月初十前后。即可一律完工。所有上游曹单城武定陶等县境内。劝用民修之各支河。农民自顾田畴。无不争先踊跃。可期与估挑各工。同时全竣。至南旺大坝。现在开放过水。蜀山马场等湖。所收汶泗之水。尚属充裕。微山湖口双闸。亦已开放水头。下注江境。即可灌至杨庄运口。臣等严催过淮各帮。衔尾渡黄飞挽北上。可无阻滞。得旨。览奏俱悉。　　

○甲寅。上致祭明长陵。　　

○谕。直隶昌平州。为前明陵寝之地。本朝定鼎后。我世祖章皇帝。即命以帝礼改葬思陵。并敕工部修葺诸陵。亲临奠酹。并禁止樵采。添设陵户。我皇祖圣祖仁皇帝。亦曾亲临致奠。并饬地方官加意防护。所以加礼前代者。最驎优渥。朕此次行幸汤山。取道昌坪。躬诣长陵致奠。见诸陵寝。明楼享殿。多有损坏。神牌龛案。亦遗失无存。为之慨然弗忍视。盖由明代中叶以后。国事废弛。全不以祖宗为念于陵寝并未修葺。至末年复经流寇扰乱。亦无人守卫。以致日就倾圯。若其后代之君。果能岁加缮治。整齐完固。逮今不过百有余年亦何致颓剥若此。又诸陵前。虽建有碑座。均未镌泐。未审彼时是何意见。今亲临奠醊。周览之下。深为轸恻。自应重加葺治。增设龛位。俾臻完备。再我朝开创之初。睿亲王以我师克取辽东。时明之君臣。惑于形家谬说。疑金代陵寝。与本朝王气相关。将房山县金陵拆毁。是以尔时亦将定陵享殿彻去。停其祭祀。然明楼宝城。仍存其旧未坏也。维时我世祖尚未亲政。其事实由睿亲王建议。亦非世祖意也。今国家一统。已历百数十年。胜朝陵寝。自应一体修复。所有定陵享殿。著仍行修建。春秋祀事如故。又明世宗永陵。前因尹嘉铨条奏。将其祭祀裁彻。但前明之亡。不亡于崇祯。而亡于万历天启。是以于历代帝王庙中彻其位祀。而陵寝仍前致祭。明世宗虽溺意斋醮。尚不至如万历天启之昏庸失德。其陵寝自应照前一体致祭。以昭大公。我国家受天眷命。世德显承。于前代陵寝。缮完保护。礼从其厚。此次修复诸明陵殿宇等工。节费至百万帑金。亦所不靳。所有此项工程。著派尚书刘墉。德保。金简。侍郎曹文埴。德成。董率经理。务期完固。工成后饬该地方官。随时稽察。小心防护。严禁樵苏。用副朕隆礼胜朝之至意。　　

○御制读召诰。曰。诗三百。一言以蔽之。曰思无邪。予读召诰之篇。求其一言以蔽之者。莫若曰曷其奈何弗敬。盖召公因成王始政。拳拳致告。蔡传所谓究其归。以諴民为祈天之本。而又以敬德为諴民之本。一篇之中。三致意焉。则所谓奈何弗敬者。非挈一篇之领要乎。夫奈何者。一唱三叹之意。言有尽而义无穷。奈何者。更有不忍人之心。以不忍人之心。行不忍人之政。则敬之施于外者也。敬胜怠者吉。义胜欲者从。然必敬胜而后能义胜。则又敬之存乎内者也。内外交养。诚实无妄。祈天永命。其弗基于此乎。兹因谒明陵。而思及受命保命之要。必当以奈何弗敬为棘。且君者。天之子也天者。君之父也。父于子。无不亟其爱。子之于父。当无不亟其敬。然及其失父之爱。一再失其敬者。犹示以警以训诲之。至于训诲而弗改。则父亦弗爱之而已矣。呜呼。可不惧乎。可不敬乎。历代遥矣。不可屈指数。明之事。则近可徵也。如永乐之篡位。大行诛戮。应其亡也。而天弗亡之。正统之北狩。应其亡也。而天亦弗亡之。正德之荒淫失德。应其亡也。而天尚弗亡之。此非慈父之逭其罪。而仍有所顾惜乎。必至万历怠政。天启童騃。崇祯有猜忌之失无恢复之能。而后亡之。读史而有受命保命之责者。可不知惧知敬乎。人莫不饮食。鲜能知味也。人莫不读召诰。鲜能知要也。兹举其一言以蔽之者于谒明陵之日。后之揽者。亦可以絜矩知吾意矣。　　

○以贵州平远协副将朱射斗为湖南镇筸镇总兵。　　

○乙卯。直隶总督刘峨奏。直属入春以来。正定迤北。雨雪均已沾透。其广平。顺德。二府。所得雨雪。仅二三四寸不等。而大名府属。则并未同沾。现在各该府米价渐增。将请大名。广平。顺德。三府。不拘常例。准于三月底。四月初间。即行平粜。并令查明实在粟米市价。如在二两一钱以上者。每石准其减价三钱。一两八钱以上者。每石减银二钱。如一两八钱以下。仍照常例减银一钱。按州县之大小。准其减粜仓米二三千石。以平市价而裕民食。得旨。如所议行。　　

○是日。驻跸三家店行宫。　　

○丙辰。谕军机大臣曰。特成额等奏。楚省殴官伤差首犯黎赞武等。前经川省拏获。委员解楚审办。当即添派文武员弁。驰往前途。迎提来省。并令由川入楚之巴东县。一俟该犯等递解入境。先行禀报。迄今旬余。尚未解到等语。黎赞武等犯。业据保宁奏报。委员解楚审办。乃已阅旬余。尚未解到。亦未据巴东县禀报该犯等入境日期。特成额等。即应迅速查明因何迟滞缘由。将该州县据实参奏。何仅以咨查了事耶。特成额。吴垣。俱著传旨申饬。并令将黎赞武等。催解到省。迅速审明办理具奏。将此由五百里发往。并谕保宁知之。　　

○是日驻跸大新庄行宫。　　

○丁巳。祭先蚕之神。遣妃行礼。　　

○谕曰。朕此次巡幸盘山。所有垫砌山道人夫。著加恩赏给银二百两。　　

○是日。驻跸盘山行宫。至该亥皆知之。　　

○戊午。谕。据阿扬阿奏称。特通额现在患病。著即来京。所遗员缺。著派塔琦。驰驿前往叶尔羌。协同阿扬阿办事。　　

○工部等部议奏。据直隶总督刘峨奏称。易州泰宁镇。添建汛房十八间估需工料银两。请照急工之例。于司库节年地丁钱粮银内。先行拨建。应如所请。从之。　　

○己未。谕曰。明兴奏。据曲阜原任四品执事官孔继戌。呈出革职捐复主事孔继汾。著孔氏家仪一书。内有增减会典服制。并有今之显悖于古者。于区区复古之苦心字样。并将原书粘签呈送。随传讯孔继汾。犹复强词支饰。请将孔继汾革职。送交刑部严审治罪。并将孔继戌一并解部质讯等语。孔继汾。曾任司员。在军机处行走。其人小有才干。若能安分供职。自必早加擢用。以其居乡多事革职。本非安分之人。故弃而弗用耳。彼应安分改过。乃敢著家仪一书。则因其平日抑郁不得志。借以沽名纾忿。其心更不可问。若使仕宦通显。必不以著述为能。此等进退无据之徒。最可鄙恨其书中动以遵圣为词。则伊从前于启圣林内。为伊母豫造生圹。上年欲将伊母营葬一节。为遵圣乎。为违圣乎。其居心行事。岂不显然相背。孔继汾。著革职。拏交刑部。交大学士九卿。会同该部严审定拟具奏。孔继戌。亦著解部质讯。至孔继汾身系圣裔。即其书果有狂妄。亦祇应罪及其身。其子弟族众。均毋庸连及。以示朕尊崇先圣。加恩后裔之至意。　　

○庚申。孝贤皇后忌辰。上命皇十王子颙琰祭陵寝。　　

○辛酉。谕曰。毕沅奏。豫省河北一带各属仓储。因连年积歉。蠲缓散给。存贮无多。请于豫省应行起运米豆内。截留十一万余名。并于山东漕粮内。就近截留八万石。方足二十万石之数。以备接济等语。河南卫辉一带。近岁被有旱灾。叠经降旨蠲免展赈。俾穷民得资糊口。现在尚未得有雨泽。朕轸念灾黎。无时稍释。自应宽为储备。俾仓粮充裕。以供赈借之需。竟著于豫东两省内。截留粮三十万石若东省漕粮不敷。著即于南省就近各帮漕粮内拨给。俾资接济。该部即遵谕行。　　

○谕军机大臣曰。毕沅奏。卫辉一带。被有旱灾。请截留漕粮二十万石。以资赈贷。计截豫省临前。平前。平后。三帮米豆五万余石。临后。徐前。徐后。三帮米豆六万余石。并请大山东起运漕粮内。截留粟米八万石。以足二十万石之数等语。卫辉一带。被旱已久。穷黎口食维艰。虽屡次加恩展赈。即此时或得雨后。尚须酌借耔种口粮。不可不急为筹画。朕正虑及此。而前此何裕城。竟未见及。毕沅所奏甚是。已明降谕旨。著于豫东两省漕粮内。竟给三十万石。若东省漕粮。已经起运。不敷添拨。即于附近南粮。拨足三十万石之数。前因豫省河工紧要。卫辉旱灾。急宜筹办。是以将毕沅调任该省巡抚。今该抚因河北各属仓储。连年积歉。蠲缓散给。存贮无多。而别府州属。又多不通水路。挽运维艰。即请截留漕粮。并恐军船迟重。即酌雇民间小船。往返递运。其所截山东漕粮。亦一体雇觅民船剥运。该抚甫经莅任。所思即能如此周到。实为尽心民瘼。自可感召天和。以期速霈膏泽。朕深为慰幸。毕沅可嘉。现在畿辅一带。连日得雨。云气广阔。豫东二省。或亦当普被甘霖。上年以来。山东曹州各属。雨泽稀少。亦不为丰足。今截留山东之米。以济河南。恐山东之民。不无向隅之叹。如近日得有透雨。麦苗可以补种齐全。无需接济则可。若仍未得雨。山东亦有应需接济之处。亦未可知。著传谕毓奇。明兴。会同商酌。密行筹办。或酌留南省附近漕粮十万石。以备需用。其应拨豫省粮石。或军船现已北上。即于首进南粮内。照数截留。拨给豫省备用。毓奇。明兴。务须详细筹酌。妥协办理。仍将酌办情形。迅速覆奏。将此由六百里传谕知之。　　

○旌表守正捐躯江西湖口县民王仪则妻郑氏。　　

○壬戌。署河东河道总督兰第锡等奏。兰仪厅属。睢州上汛头堡至四堡高家寨新堤工程。在于七里井地方。就旧有河槽闲段疎挑。仍在七里井以下。高家寨以上。陈福庄一带。作为河头。上游检路。宽展无阻。距高家寨堤工八百余丈。不为逼近。惟滩面淤平。必须加深挑挖。今细加丈量。自一千丈以下。即系四十八年经行旧路。现有河形。宽数丈至数十丈。深三四五六尺不等。东至底庄。通连旧时。沙河。愈觉宽深。再东至林堤口。即与七里井下游河形。并为一股。就下疎浚。颇属径直顺利。所有林堤口以东。河形内庄基滩嘴。亦须抽切。直至瓦岗寺河形深处为止。现已派员。分段兴挑。限四月全竣。仍留坝埂防守。俟大汛水势长高。相机开放。以冀掣动全河大溜。冲刷成河。或分溜北注。俾新堤不致著重。以期保护稳固。得旨。知道了。妥慎为之。　　

