<!-- { "loadSidebar": true } -->
○己巳。冬至祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○庚午。上诣皇太后宫问安　　

○谕、刑部议驳索诺木策凌等奏、乌噜木齐遣犯陆培元、黄保恬、陈俊三等不准赎罪之处。所驳甚是。该犯等均系大员衙门幕友。互相营私舞弊。致干重戾。未将伊等置诸死罪。姑从宽发遣。已属徼幸。伊等在乌噜木齐守分安常。不过留其残喘而已。岂可准其收赎、释回原籍。况将伊等释回原籍。亦必为非生事。尚能望其知所悛改乎。索诺木策凌等、于具呈时不行饬驳。复为奏请。殊属非是。著传旨申饬　　

○又谕、据周元理奏、查阅营伍情形摺内。称遵化营游击佛尔清额、墙子路都司福英、马箭均欠纯熟。勒限半年学习。再行考验等语。所办非是。旗员简用外任。原因绿营弓马平常。令其表率。俾有可观法。咸成劲旅。该员等自当感激朕恩。益加奋勉。身先倡率。训练兵丁。学习弓马。方为无忝委任。若徒虚糜廉俸。贪逸养安。其于满洲体面尽失。尚何足为绿营标准乎。今佛尔清额、福英、马箭均未纯熟。致被周元理看出。则其生疎不堪可知。即不称将领之任。至绿营勒限半年学习旧例。在庸懦汉员。偶一引用。其知耻者、尚当赧颜。况满洲弓马本所娴习。初用时、皆经朕引见发往。何以甫至外任。即尽行荒废。转欲援绿营汉员之例学习。稍有人心者。当不知羞恶若此耶。昨因直隶副将玛尔清阿、游击武灵阿、赴东省协剿贼匪。颇能奋勉出力。不愧满洲勇敢之风。当即加恩升擢。用为总兵参将。若佛尔清额福英之弓马生疎。岂可复为姑息。佛尔清额、福英、俱著回京。该部带领引见。再降谕旨。嗣后各省绿营旗员。如有弓马生疎。废弛营伍者。均著照此例办理。不得复为姑容。将此通行传谕知之。　　

○旌表守正捐躯之河南温县民牛士达妻崔氏　　

○辛未。谕、山东寿张奸民纠众滋扰一案。节经审讯各要犯供词。俱称逆犯王伦。于本年春间。即有不轨形迹。乃徐绩身为巡抚。竟尔毫无觉察。不能先事查拏。致酿事端。又不能即时扑灭。任其扰害官民。致烦京兵剿捕。其贻误封疆之罪。本为甚大。第念向来办事、尚属认真。姑准其捕犯自效。俟事平再行核办。继因河南巡抚缺出。该省地方紧要。一时不得近便熟谙之人。是以将徐绩、用为河南巡抚。仍带革职留任。八年无过。方准开复。此乃朕格外加恩。徐绩自应倍加感奋图报。以赎前愆。但督抚遇有革职留任之案。虽例不食俸。仍得支食养廉。今徐绩以身获重谴之人。弃瑕录用。若复令坐享丰盈。实未足以示罚。但竟不支给。又恐难资办公。或致藉口需索。转滋流弊。著将徐绩应得巡抚养廉、每年止准赏给五千两。俟八年无过开复后。再行全数给予。以示惩儆　　

○谕军机大臣等、据周元理奏提属山永协副将长保、染患痰症。不能骑射。请旨勒休等语。已降旨将该员勒令休致矣。长保、系提标所属。既于九月内、染病难痊。段秀林近在该处。岂得诿为不知。即应及早据实奏办。何以直待周元理考验营伍。查出病废情形。始行会衔劾奏。段秀林、殊属有意姑容。著传旨申饬　　

○壬申。谕、现在川省军营。连奏克捷。直逼贼巢。大功指日告成。约计节次所拨军需银两。原足敷应用。但大军正当乘胜冞入。移营添站。需费较多。且奏凯后。办理一切善后事宜、及设镇驻兵。不无尚需经费。著该部拨银五百万两。解交川省藩库、存贮备用　　

○以福建闽安协副将林俊、为浙江温州镇总兵　　

○旌表守正捐躯之河南太康县民韩山妻宋氏　　

○癸酉。上诣皇太后宫侍膳　　

○谕军机大臣等、据伍弥泰等奏称、都司经文等。拏获劫夺驿马之盗首格旺、多隆、二犯。已审明正法外。未获余贼。饬令恒秀、带领弁兵、由藏起程。赴加木喀尔地方查拏等语。此等盗匪、胆敢在驿路肆行劫夺。不法已极。今止拏获二名。不过意图苟且了事。此断不可。恒秀、业经由藏起程。赴加木喀尔地方查拏。务将群盗全行缉获。严加惩办。以警众番而清驿站。切不可存苟且了事之见。并谕伍弥泰知之　　

○甲戌。皇太后圣寿节。遣官祭太庙后殿　　

○上诣寿康宫、行庆贺皇太后礼。王大臣于慈宁门、众官于午门、行礼　　

○奉皇太后幸寿安宫、侍宴　　

○谕军机大臣等、据高晋等覆奏、估办堰旴倒卸石工。务于来岁汛前一律完竣一摺。自系断不可缓之事。高晋等当遵旨妥速经理。惟是本年该督等、节次具奏洪湖水势情形。俱称夏秋湖水微弱。因将清口草坝东西。止各拆展三十丈。嗣因白露后、黄水消落。清水亦未加长。即八月间、外河老坝口漫溢时。该督等亦称因湖水力弱。不能敌黄。清口致有倒漾是今年洪湖水势。总未见有加长之时。较每年应倍为安巩。何以高堰山旴一带临湖砖石。转有波涛撞刷、致多塌卸之处。其故甚不可解。著高晋等、将洪湖水势。何时增长。及高堰石工。因何刷损缘由。详晰查明。即速据实覆奏。将此由四百里传谕高晋吴嗣爵知之寻奏。本年洪湖存水。原属无多。嗣因伏秋汛内。黄水接续盛长。倒灌入湖。自八月初间。停蓄加增。渐积至一丈四寸。八月十八九日。大雨狂风。外河老坝口堤工漫溢。而黄水又复陡长。口门内外、及通湖引河。均致淤垫。湖水不能外出。砖石各工。间有倒卸。十月十四五日。复连遇西北大风。昼夜掀掣。遂致临湖各工。更多塌卸。现俱委员购料赶办。报闻　　

○又谕曰。高晋题销江宁修理幽栖寺工程银两一本。经工部核议具题。于事理未为允协。已交该部另行改奏矣。外省修建工程。其关系地方民事、动项兴修者。自应照例题估题销。若寺院等类。本不在官修之列。即江宁修理幽栖寺、并石桥等工。亦系动用永宁庵入官田产变价银两。此等入官间款。本不同正项开销。而修理寺院。又例不应官办。止须核实奏明。交部核议足矣。乃亦照正项公务具题。殊不相称。高晋久任封疆。何亦未能谙此耶。著传谕高晋、嗣后遇有应办工程。务须分别其事之公私大小。酌量或题或奏。勿再舛混　　

○又谕曰、明亮等奏、攻取沙坝山寨落。科玛甚为出力。著加恩赏给副都统衔。此次官兵进攻。略觉冒险。幸有降番俄尔甲、识路引出。其人颇为诚心效顺。著明亮酌量予赏。以示奖励。至官军奋勇进取。固属努力。但现在功届垂成。一切倍宜慎重。非实有可得便宜之处。切勿轻进。又称、惟当将前敌山腿。相机攻克。可望达尔图山梁。官兵乘胜下压等语。因思达尔图山梁。若能相机下压。自较日旁更为得力。但止有马彪在彼。尚不足恃。莫若令舒常、前往带兵驻守。审度事势而行。今明亮等、在日旁攻围虽力。但贼人拒守颇严。急切恐难得手。似止可为牵缀之用。舒常往达尔图时。当与明亮商酌。于奎林、和隆武、三保、三人内。酌带一两人前往。遇有可进之机。即速统兵下压。出贼人不意。亦出奇制胜之法。且官军果从达尔图下压。则日旁一带之贼。当必不攻自溃。明亮、舒常、仍得合而为一。即可与阿桂会兵攻剿勒乌围。似尤便捷。又斯年木咱尔官寨。其地似关紧要。阅明亮奏脱出降番供词。其西拉木、即系斯年木咱尔寨人。于该处路径。必当熟习。若令为向导。自应妥协。明亮等当斟酌行之。又据阿桂奏、亦称从日旁攻进。不如从达尔图、木克什等处下攻。较为捷便。与朕意正合。君臣意见相符。即此足见迅速成功先兆。伫听捷音。又阿桂奏到新旧两图。阅其图说。阿桂现在进攻噶尔丹寺之路。与朕朱笔标记相同。自可盼乘胜速进。至所称桑噶斯玛特一路。官军取汲。约四十余里。因令其由山腿拏栅。直届河沿。取携始便。所办甚是。自当如此筹画。至阅新图内。格尔提寨之北对河西岸。有贼卡一处。恐贼人偷渡河东。潜截格尔提一路官军之后。不可不虑。因用朱笔圈记。阿桂当于其处、加意防察。又贼卡西北。距明亮军营甚近。若能一体严防。勿令渡河滋扰。目更妥协。至所云须乘贼人张皇之际。迅期攻克。庶不致停留长智。所见甚是。朕早以此为念。是以屡催将军等、相机速进。今阿桂亦见及此。尤望其乘胜冞入。迅奏肤功。至所称官兵攻至勒乌围。则荣噶尔博各峰之贼。不攻自溃。即逊克尔宗、亦必弃而勿守。就大概情势而论。固属如此。但荣噶尔博、逊克尔宗、两处。究系大军后路。万一众兵进攻勒乌围时。贼众在后。将台报粮站。略为阻梗。大有关系。阿桂等、惟当实力严防。切勿稍存大意　　

○乙亥。上诣皇太后宫侍膳　　

○谕军机大臣等、前因杨景素奏、姚立德两次嘱荐高云龙缘由。甚属明晰公当。乃姚立德前此请罪摺内。含混其词。虽略叙前后情节。并无嘱荐万绵前王溥之语。是以传旨饬令据实明白回奏。今据覆奏、前奉谕旨。已据高云龙供、有荐与知州万绵前之语。臣不敢饰辨等语。足见其遁辞之穷。姚立德、前既隐跃其词。兹仍支离强饰。尤大不是。此虽既往。然朕前岂可舞文混过。姚立德、仍著传旨严行申饬　　

○丙子。上诣皇太后宫问安　　

○幸瀛台　　

○丁丑。上诣雍和宫行礼　　

○戊寅。谕军机大臣等、前将发遣宁古塔逆犯吕留良之孙吕懿兼、如何捐纳监生之处。交吉林将军富椿查办。今据富椿奏称、讯得吕懿兼、于乾隆三十七年。有伊素识之兰州商民辛金善、在宁古塔地方。染患嗝症。延伊医治痊愈。辛金善赴京。代伊捐监。于三十八年九月。回宁古塔。将监照付伊。现今已回原籍等语。辛金善、既回兰州原籍。著传谕总督勒尔谨查拏。委派妥员解京。交军机大臣审讯　　

○兵部议覆、大学士舒赫德奏、商民防御盗贼猛兽。应用鸟枪。呈明地方官制造之例。请永行停止。其竹铳铁铳等类。亦概不许制造。查鸟枪为军营利器。缘例载有商民防御盗贼、准其制造。报官编号。遂得藉口私制。竹铳铁铳、亦系伤人利器。民间私藏。均恐逞凶无忌。应如所请。令各督抚转饬地方官、遍行示谕。严定限期。将民间私藏鸟枪等项。令其赴本州县呈缴查收。缴完后、汇送督抚衙门、将收到数目。分晰报部。仍令出具并无隐匿漏缴印结。送部查核。民人逾限不缴。杖一百。徒三年。私行制造。杖一百。流二千里。每一件加一等。罪止杖一百。流三千里。其不实力稽查之地方专管文武各官。罚俸一年。从之　　

○己卯。上御乾清门听政　　

