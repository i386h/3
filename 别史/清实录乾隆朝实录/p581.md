<!-- { "loadSidebar": true } -->
○广西左江镇总兵官杨刚奏、官兵技艺。全在操练。现派千、把、目兵、充当教习。日在公所训练。臣复亲加试看。其训练巳熟者。派往塘汛防守。又每月十日。委员前往考验一次。得旨、此皆下乘。若论为将之道。一切用不著。扩充识见为要。　　

○贵州总督兼管巡抚事张广泗奏、前经奉旨钞寄京师所议钱法六条。令臣等酌量可以仿行之处。密商办理。查黔省情形。与京师不同。臣悉心妥议。除并无打造铜铺、官米局厂、钱市经纪、杂粮客店、及富户囤积等弊。均无凭仿照外。惟黔地界连川楚粤西。商贾络绎。而各处钱价俱昂。恐客商因此贩钱射利。以致本处钱价增长。应照京师严禁兴贩钱文之例。饬令关隘税口。查有载钱出境者。照例治罪。又大学士等议、嗣后官员办公。支领帑项银。即以银给发。不得复易钱文。至民间日用。除零星买卖。许用钱文外。余俱用银交易。臣亦接到部咨。转令地方官遵照施行。得旨、此事奏覆殊觉迟缓。至于办理。惟在因时制宜。　　

○又奏、贵州按察使员缺。现系署兵备道孙绍武、暂行署理。但臬司为刑名总汇。员缺未便久悬。请速拣贤员补授。得旨、已用黄岳牧矣。其为人谨饬。亦能办事。但苗疆恐未历练。卿其作成之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四十五


大清高宗法天隆运至诚先觉体元立极敷文奋武孝慈神圣纯皇帝实录卷之二百四十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆柱总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十年。乙丑。八月。庚子朔。上诣皇太后行宫问安。　　

○总理事务王大臣等奏。前月二十六日。京师甘霖达旦。现当田禾秀实之时。得此透雨。秋禾既可坚实。晚田亦大有禆益。得旨。览奏曷胜欣慰。此间亦得四五寸许雨泽。皆云于晚田甚属有益。看此光景。仰赖天恩。虽歉不致尽无收耳。且夜雨朝晴。殊无跋涉之苦。上下和乐。今已至热河。王大臣等其共兹喜也。亦令在京各王大臣等知之。　　

○大学士张廷玉、讷亲、覆奏、密云古北一带。旱象已成现奉谕旨、令臣等会同二王、及尚书高斌、总督那苏图、将运往密云古北粮石。酌量借粜赈恤。今那苏图已经赴任。臣等即行寄信会商。得旨、览。此事汝等议定。可交保祝、就近督率办理。今因热河米价。较前年尚平。而较去年则昂。故即降旨。令其率同地方官、出粟平粜矣。　　

○户部议准、奉天府府尹霍备疏称义州每年徵收粮额、二万八千余石。前请建仓二十间。止贮米一万二千石。余仍租赁民房零星堆贮请添盖仓廒四十间。从之。　　

○又议覆贵州总督兼管巡抚事张广泗奏、黔省安笼等镇协营分防各汛。酌议分贮米石一摺。查黔省各属仓廒。向设府、厅、州县、城内。各处营汛、离城一百里、至二三百余里不等。需用米拨运维艰。应如所请。将捧鲊、黄草坝、菩萨塘瓦渣河、龙场、以个、定南、归集牙舟、柳霁、宗地、赤水河、王母、列当、王寨、三洞、等十六汛。添盖仓廒。分贮米七千七百五十石。至滚纵、九门定旦、白索、鸡摆尾、嗅脑、番招、排养、梁上、等九汛。俱系新辟苗疆。距各厅驻劄处稍远亦应酌拨分贮。但原议五千七百石。为数过多。今量行核减。止分贮米三千四百石。动支平粜银两。在于各汛就近拨买。从之　　

○工部议准升任直隶总督高斌奏称、直省淀泊河滩各地亩。或因水道迁徙。或系堤岸空余。半属腴田。可以耕种。现在逐一查勘。分别等次。酌定租银。给附近贫民认种。每户自十亩、至三十亩。计口受田。毋许逾限。每年所收租银。解贮道库。为河工岁修之用。如遇水大被淹。止免应徵租银。不得请赈。或值地方大势灾歉。仍照例一体办理。倘有逃绝之户。招人另佃禁私行典卖。从之。　　

○辛丑。赐扈从王公大臣等食。　　

○壬寅。总理行营事务王大臣等议奏、由青海前来之王公等、请于波罗河屯驻跸时。设宴赐食。即赏币物银两。其随从之侍卫官员、跟役人等、亦分别赏缎布。再蒙古王公扎萨克等。请安后即回游牧者。并赐宴遣归。如情愿随围。奉旨允行者。俟至多伦诺尔再赏奏入。报闻。　　

○癸卯。上自避暑山庄、奉皇太后启銮。　　

○诣皇太后行宫问安。　　

○户部等部议准、甘肃巡抚黄廷桂疏称、安西卫学新设教授。请铸给印信。并照赤金靖逆、柳沟、等厅卫各员、边俸升转之例。五年俸满。即以应升之缺升用。从之。　　

○兵部议覆、漕运总督顾琮奏称、向例漕船过淮逾限者。将运弁等议以责革。然未经题准部覆。不便即时发落。仍令戴罪督押。及准到部议而该弁旋以抵通完粮。题请开复。以致视为具文。不行实力催趱。请将违限议处之员。虽完粮不准开复。令其督押下运。如再违限。即于过淮时发落扣运等语。查议处定例。无扣运完结之条。未便更改。但运弁违限。必当严惩。嗣后令该督于过淮时。查明违限日期。即行照例发落。似亦速漕之一法。从之。　　

○缓徵淮安莞渎、临洪、兴庄、等三场、本年水灾新旧盐课。兼赈饥民。其灾轻之板浦、徐渎、中正、等三场、未完乾隆八年分借给麦价银。并行缓徵。　　

○停徵湖北汉川、孝感、黄梅、潜江、沔阳、天门荆门、当阳、云梦、江陵、监利、枝江、宜都、等十三州县、沔阳、荆州、荆左、荆右、四卫、本年水灾、光化、谷城、二县雹灾、额赋。赈贷饥民。　　

○是日驻跸中关。　　

○甲辰。上诣皇太后行宫问安。　　

○谕、江苏各属、向有学租一项。以供给发廪生、并赈恤贫生之用。此固国家体恤士子之恩也。但闻向来学臣赈贫。每于各处考试事竣。始据各学册报给发。其中弊端种种。不一而足。朕思与其散赈于考试将竣之日。何如散给于士子云集之时。则耳目众多。贫者不致遗漏。而不贫者亦难以冒支。嗣后著各该学政、转饬各学教官、确查极贫次贫。造具花名细册。于按临之日投递。该学臣核实。即于三日内逐名面赈。则贫生均沾实惠。该教官等、如有滥开混报等弊。亦易查出参处。　　

○署两江总督协办河务尹继善、以七月二十二日圣驾起銮。巡幸多伦诺尔。具摺请安。得旨。览。朕奉皇太后出口行围。一路清吉。今至波罗河屯。见众蒙古倾心向化。识祖德之无边。卜皇图之有永。卿其共兹喜也。　　

○是日驻跸波罗河屯。　　

○乙巳。谕冒籍顶名。例有严禁。况岁科考试。为士子进身之始。尤宜加意清厘。以肃学政。今据崔纪奏称、江苏地方。童生应试。率皆彼此通融互考。甚且有一人冒考数处。或多做重卷数名。以为院试时售卖之地者。通省皆然。而松江府为尤甚等语。此种弊端所关士习非浅。朕思各府州县、皆有烟户册籍。按籍而稽。难以蒙混。诚于州县考试之时。童生报名。查对烟户无讹。方许廪保填结。府考县考、俱令原保廪生识认。则冒籍顶名之弊可除。于士习不无禆益。著该督抚、转饬所属、实力奉行。不得视为故事。该学政亦不时稽查。如有仍蹈前辙者。查明按例究治。该部即遵谕行。　　

○谕军机大臣等、朕闻山东武城县、今年春夏亢旱。七月内虽经得雨。将来秋成未免歉薄。农人望岁情迫。再滕县地方。夏间雨水过多。近日泗水涨发。而该县被灾尤甚。前据巡抚喀尔吉善、将济宁发水缘由奏明。而被灾各州县。未经详悉奏报。可寄信询问。令其将该处情形。并现在如何办理之处。即速据实奏闻。寻奏、武城县夏间雨泽缺少。续经节次得雨。虽收成不能丰稔。然亦在六分以上。民情甚属安帖。至滕县境内之坤三、坤四、离二、十二、等堡。前因雨大水涨。旋即消退。但水势经过之处。豆禾不无损伤。臣现已委员查勘。酌量抚恤。民人并无失所。得旨。览奏稍慰朕怀。其督率有司。妥协办理。　　

○总理事务王大臣等议奏、密云古北一带。应行借粜赈恤事宜。前奉谕旨、令臣等咨商督臣那苏图、公同酌议。复谕议定后、即交保祝就近办理。今那苏图、与臣等会同定议。如果密云古北二处。秋收歉薄。自应筹办赈恤。现在旱象已成。请将该处运到漕粮一万五千余石。先行平粜。俾米价不至加增。其口外四旗通判所属、及喀喇河屯等处、常平仓贮。并内务府仓粮。共有一万二千余石。亦应酌拨平粜。如贫民无力籴买者。量行酌给。于明岁麦熟后。收补还仓。兵丁无力者。一体借支。于月饷内扣还。其应作何借粜之处。即交提臣保祝、相度办理。至宣化府属各州县、现存仓粮二十万余石。亦令照例速办。又臣等会商、八沟等处秋成有望。若于收获后、前往该处采买。就近接济热河一带。实属有益。亦应令保祝委弁协办。至蓟、遵、丰、等处陵糈。从前议令每年酌量口外情形。就近采买。原属相机办理。今口外既经缺雨。恐致歉收。应遵旨仍按旧例。将豫、东、二省粮石。运往供应。得旨。依议。宣化一带。著开泰前往董率妥办。　　

○署湖广总督鄂弥达奏。楚北开炉鼓铸。先经采办滇铜三十一万八千五百五十余觔。嗣因铜色低潮。奏请截留京铜十万斤。与滇铜搭配鼓铸。俟范毓馪、所办洋铜到楚。再行调剂办理。现今截留之铜。配筹已完。而洋铜尚未运到。万难停炉以待。查原办滇铜、除陆续配铸外。尚存十二万四千二百二十余觔。请以滇铜六二、红铜三八配用。即动项酌买红铜。解局供铸。得旨。该部知道。　　

○是日驻跸张三营。　　

○丙午。总督仓场户部侍郎觉罗吴拜等奏。粮艘回空。接领新运。最关紧要。查江南兴武、江淮、二卫帮船。运丁向称贫乏。本年领运北上。沿途起剥添纤。费用殊多。现在无力回南者。共船二百六十二只。请每船借支通库轻赍银十六两。以济回空之资。在于各丁应领起运钱粮内。分年扣还。得旨。著照所请行。该部知道。　　

○是日驻跸十八里台。　　

○丁未。上行围于永安莽喀。　　

○祭先师孔子。遣履亲王允祹行礼。　　

