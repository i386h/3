<!-- { "loadSidebar": true } -->
○谕军机大臣等、生番顽犷性成。贪利而无信。福康安、当大兵攻克贼巢。声势百倍。逆首穷窜之际。正当趁此兵威。及锋而用。即勒兵直压生番地界。谕以祸福。则生番等震慑兵威。贪得奖赏。自必将林爽文即时献出。实为此事紧要机宜。从来用兵之道。惟以威胜。历观前史御贼之道。无不全资兵力。即至讲和修好纳降。亦必陈师压垒。使敌人慑惧畏伏。然后盟约可坚。操纵自我。今祇差人晓谕生番。悬立重赏。则生番等惟利是视。设林爽文穷窜该处。将所掠财帛。广为贿结。较悬赏之数更多。生番更利其重贿。或竟将林爽文私行藏匿。不肯擒献。福康安岂将委之不办。且现据福康安所奏、招集社番。止有屋鳌等十六社。其水沙连二十四社外。尚有无数社番。若皆购线往招。设生番等、私将林爽文放逸。而以逃往他社藉口。此数十番社中互相推卸。既不能不予以重赏。又仍不能藉生番之力。擒获贼首。有何裨益。岂有官兵在彼久住。经年累岁。候其缚献之理。且似此辗转稽延。倘林爽文暗中勾结。复从内山潜行煽惑。别滋事端。岂不更费兵力。生番等受其贿赂。捏称已死。亦将信其诳诈。遽为完事乎。前曾有旨。谕令福康安等、于剿捕完竣。善后事宜。交常青等接办。福康安、海兰察等、明春赶赴天津。加以宴赏。今首逆林爽文尚在潜匿。搜捕不免多需时日。计明年巡幸天津时。福康安等断不能赶赴行在。竟毋庸遵照前旨、急于前来。如将逆首林爽文拏获。即令海兰察先行押带进京。福康安于擒获贼首、廓清北路后。仍当统领官兵。驰赴南路。会合常青。将贼目庄大田、及党夥各要犯。悉数擒拏。扫除余孽。收复凤山。将一切善后事宜。酌定章程。再行起程回京。亦未为迟。至柴大纪、如祇系小有侵渔。私图肥橐。此等劣迹。台湾文武官吏。皆所不免。朕于他人尚不加深究。况柴大纪系有功之人。今柴大纪废弛营伍。甚至私令兵丁渡回内地。贸易牟利。以致存营兵少。而于贼匪起事之初。柴大纪正值巡阅各营。并不即时前往查办。转回至府城。及贼匪距城三十余里。尚不思带兵出城剿捕。此三事是柴大纪最重之案。是贼匪日渐猖獗。蔓延滋扰。竟由柴大纪酿成。则虽有守城之功。而其激变之罪。断难轻贷。将伊按例正法。亦所应得。即将来核办时。念其不肯出城一节。尚堪怜悯。亦祇可如黄仕简、任承恩、贷其一死。而于朝审勾到时。仍应绑赴市曹。以示惩儆。断不能置之不办。颟顸了事。福康安、李侍尧、如查明柴大纪款迹属实。即严行参奏。拏问治罪。　　

○又谕曰、徐嗣曾本系汉员。由科甲出身。朕因办理地方事务。尚能循分妥协。是以擢用巡抚。朕平日信任委用。原非若福康安、李侍尧可比。但以柴大纪如此款迹昭然。在浙江既有声闻。福建自更有物议。徐嗣曾岂毫无闻见。著该抚即将柴大纪各款迹。详晰查明确实。并此外有无别项劣迹。一并据实参奏。该抚已往之咎。朕已不加深究。今经特旨询问。若再有徇隐之处。则是自取重戾。恐不能再邀曲贷。　　

○又谕曰。柴大纪种种款迹。德成自浙江回京。传闻既有确据。琅玕身膺巡抚。于柴大纪乡评舆论。岂竟毫无风闻。且该抚身系觉罗。尤非他人可比。闽浙本属毗连。声息相通。一有外边议论。即当据实奏闻。方为不负任使。何以竟未奏及。著琅玕将因何不奏之处。明白回奏。　　

○辛酉。以岁暮祫祭。遣官祭太庙中殿后殿。　　

○是日。戊申年立春。顺天府进土牛春山宝座。　　

○壬戌。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○朝鲜国使臣俞彦镐等六人。于午门瞻觐。　　

○上御重华宫赐杜尔伯特和硕亲王车凌乌巴什、浩齐特多罗郡王敏珠尔多尔济、喀尔喀多罗贝勒齐默特多尔济、土尔扈特固山贝子沙喇扣肯、青海扎萨克台吉吹忠扎布、厄鲁特台吉瑚勒哈齐、年班回部阿奇木伯克多罗善、并革布什咱安抚司诺尔布湛都尔等茶果赏赉有差。　　

○谕军机大臣等、贼目陈泮向助林爽文为逆固属党恶不法。今到营投诚。若能将贼首林爽文擒献。尚可宽以一线免其死罪。陈泮与林爽文同恶相济。必知林爽文逃窜踪迹。今既请限擒献。自必易于拏获正当加以抚谕。令其急思自效。至陈泮向与吴领同在斗六门虎仔坑一带。帮助逆首保护巢穴。屡出滋扰。今吴领尚未有下落。福康安务须严访踪迹。将吴领一并拏获。不可令其漏网。　　

○癸亥。上御保和殿筵宴朝正外藩。左翼科尔沁和硕亲王恭格喇布坦、多罗郡王鄂勒哲特穆尔额尔克巴拜、喇什端罗布、多罗贝勒古穆扎布、辅国公纳逊巴图、诺观达喇、公品级一等台吉拉旺、和硕额驸敏珠尔多尔济、雅喇木丕勒一等台吉敏珠尔多尔济、琳沁多尔济、巴林亲王品级多罗郡王巴图、固山贝子德勒克一等台吉赛尚阿、奈曼多罗郡王拉旺喇布坦一等台吉巴勒楚克、喀喇沁多罗郡王满珠巴咱尔、固山贝子丹巴多尔济、辅国公拉扎布、和硕额驸永库尔忠、索诺木巴勒丹、一等塔布囊品级二等塔布囊格勒克萨木噜布、多罗额驸扎密扬多布丹、固山额驸扎特纳吉尔第、土默特多罗贝勒索诺木巴勒珠尔、固山贝子色布腾喇什、敖汉固山贝子桑济扎勒、德威多尔济、镇国公纳木扎勒多尔济、多罗额驸巴勒丹、二等台吉巴勒珠尔喇布坦、济克济扎布、固山额驸扎尔瓦。翁牛特多罗额驸班珠尔、右翼。科尔沁和硕亲王旺扎勒多尔济、喀尔喀和硕亲王固伦额驸拉旺多尔济、多罗郡王三丕勒多尔济、多罗贝勒齐默特多尔济、辅国公沙克都尔扎布、公品级扎萨克一等台吉贡桑班巴尔、一等台吉乌尔占扎布、杜尔伯特和硕亲王车凌乌巴什、敖汉多罗郡王齐默特噜瓦、苏尼特多罗郡王车凌衮布、多罗贝勒恭桑扎勒、浩齐特多罗郡王敏珠尔多尔济、回部郡王品级多罗贝勒哈第尔、辅国公额色尹、翁牛特多罗贝勒济克济扎布、乌珠穆沁多罗贝勒旺楚克辅国公玛哈布尔尼雅、阿巴哈纳尔多罗贝勒玛哈巴拉、固山贝子达克丹朋素克、巴林固山贝子多尔济喇布坦、阿巴噶固山贝子朋楚克、土尔扈特固山贝子沙喇扣肯、喀什噶尔三品阿奇木伯克固山贝子鄂斯璊、乌喇特辅国公恭格喇布坦、喀喇沁辅国公温都尔瑚、鄂尔多斯、辅国公丹津多尔济、郭尔罗斯扎萨克一等台吉阿喇布坦、青海扎萨克一等台吉吹忠扎布、衮楚克、厄鲁特三等台吉瑚勒哈齐、及年班回部阿奇木伯克多罗善等十二人。革布什咱安抚司诺尔布湛都尔等二十二人。朝鲜国正使俞彦镐等六人。琉球国正使翁秉仪等四人。及领侍卫内大臣等。召左翼科尔沁和硕亲王恭格喇布坦、多罗郡王鄂勒哲特穆尔额尔克巴拜、喇什端罗布、巴林亲王品级多罗郡王巴图、固山贝子德勒克、奈曼多罗郡王拉旺喇布坦、喀喇沁多罗郡王满珠巴咱尔、土默特多罗贝勒、索诺木巴勒珠尔、敖汉固山贝子桑济扎勒、右翼科尔沁和硕亲王旺扎勒多尔济、杜尔伯特和硕亲王车凌乌巴什、敖汉多罗郡王齐默特噜瓦、苏尼特多罗郡王车凌衮布、喀尔喀多罗郡王三丕勒多尔济、翁牛特多罗贝勒济克济扎布、阿巴哈纳尔固山贝子达克丹朋素克、土尔扈特固山贝子沙喇扣肯、喀什噶尔三品阿奇木伯克固山贝子鄂斯璊等、至御座前赐酒成礼。　　

○是月。山西巡抚明兴奏、谢赏福字恩。得旨、一省之福。若论汝一人。则不宜赐矣。　　

○安徽巡抚书麟奏、谢升任两江总督恩。得旨、一切勉为之。扩充识见为要。　　

○浙江提督兼署黄岩镇总兵陈大用奏、拏获在洋行劫夥盗。委员解省。并护送经过黄岩所辖洋汛之川省解闽米船。现在查看巡洋弁兵后岁暮暂回本任。委参将谢士超、就近署理弹压。得旨、实力稽查。此正要紧时。慎之。　　

○是年追予出师台湾阵亡参将杨起麟一员、游击邱能成等二员、都司杭富一员、三等侍卫福克精额一员、守备杨螭等二员、祭葬赠恤如例。入祀昭忠祠。　　

○旌表孝子。安徽等省汪肇正等七名。顺孙。云南雷谦一名。孝女。江苏宋氏一口。守节合例。八旗闲散宗室宁得保妻汪佳氏等四口。护军觉罗兴平妻罗氏等五口。满洲护军校嘎雅妻钮祜禄氏等九十一口。蒙古前锋七星保妻李氏等三十口。汉军马甲朱家泰妻王氏等二十二口。内务府披甲得福妻张氏等五口。奉天等省驻防步甲潭色妻张氏等一百八口。直隶等省民高沛妻陈氏等四百九十五口。夫亡殉节。八旗满洲宗室兆福女伊昌阿妻一口。江苏等省民胡世贵妻阎氏等十二口。未婚守志。直隶等省民董文柱聘妻杜氏等十四口。寿民妇。直隶等省民魏怀朴等二十一名口。各给银建坊如例。　　

○一产三男。直隶等省民麻佳彦等七家。　　

○会计天下民谷数。各省通共大小男妇二万九千二百四十二万九千一十八名口。各省通共存仓米谷三千七百五十五万六千九百七十八石五斗四升五合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十五


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十三年。戊甲。春。正月。甲子朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

○诣大高殿、寿皇殿、行礼。　　

○遣官祭太庙后殿。　　

○御乾清宫。赐皇子、皇孙、皇曾孙、诸王等宴。　　

○丙寅。上诣雍和宫行礼。　　

