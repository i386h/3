<!-- { "loadSidebar": true } -->
○吏部议准、奉天府府尹苏昌奏称、宁远州巡检一员。向在中后所驻劄。嗣因添设中后所州判时。巡检移于中前所分驻。查中前所、西至红墙交界。不过二十余里。东至中后所州判衙门。则七十里有余。已非适中之地。且户口之附居中前所者。为数无多。更有分驻佐领二员。足资弹压。应请将中前所巡检、移入前屯卫驻劄。就近稽察弹压。以卫东八里之凉水河为界。河以东。州判管辖。河以西。巡检管辖。从之。　　

○兵部议准、贵州巡抚爱必达疏称、分驻之江底、捧鲊、二汛。外委二员。应添建住房二所。又草换瓦营房、二百五十九间。从之。　　

○又议准、四川总督策楞奏、四川永宁协龙场营官兵。移驻赤水。应建守备衙署一所。兵房一百五十间。古蔺州建千总衙署一所。兵房二十四间。大河口建外委衙署一所。兵房二十二间半。从之。　　

○予故都统品级办理正白旗护军统领事务哈岱、祭葬如例。　　

○甲寅。谕、河池州参革知州朱红亏空一案。该抚审拟缓决。经九卿以情实改拨具奏。此等侵课亏帑人犯。不加惩警。将来不肖人员。效尤成习。流弊无所底止。是岂辟以止辟之道。舒辂之缓决审拟。是何意见。著明白回奏。　　

○谕军机大臣等。上下两江。历来办赈州县。官役乡保。朋比侵冒。告灾不实。造报不清。弊端百出。今经条奏。果否系实在情形。尹继善久任两江。何以一任属员朦混。漫为觉察。著将原摺钞寄。令其阅看。详悉奏闻。寻奏、原奏内称、江省向来告灾不实。有司不能详核。又惮于查勘。一任乡地书吏。移易增减。捏造花名诡户。混报冒领。而散粮时、吏胥需索册费票钱。摊派侵扣。穷民不沾实惠等语。臣在两江五载有余。每值各属报灾。俱委员会同该州县履亩查看。处处核实。分别办理。其灾重之区。臣与抚臣亲身前往督察。留心密访。凡稍可自给者。不准入册。而真正穷民。断不许其删减遗漏。再原奏所称、勘灾印发水单。审户较对烟册。散赈刊给单式数端。臣查凡遇报灾。必令印委各官亲查。其不成灾之村庄。从未有散赈之时。敢于欺冒争竞者。至造报饥口。以旧存烟户册为根底。但民人迁徙靡常。户口增减不一。随时审验。户必亲查。口必核实。属员不能朦混造报。得旨。言者固不无过甚。而辩者亦未必尽实。但既往不咎。此任内一切、实力办理可也。　　

○乙卯上奉皇太后自避暑山庄回銮。　　

○诣皇太后行宫问安。　　

○礼部议准、山东巡抚准泰疏称、元圣周公庙祭器。请照东巡遣官致祭所用数目成造。四氏先贤各祠祭器。照文庙四配成造。又各庙配位祭器。应照文庙十哲。一体成造。其两庑所祀。或以孙从祖。或以弟从师。虽祭法礼有所限。祠内所用。未便参差。亦应照文庙先儒。画一制造。从之。　　

○赏恤福建台湾协出洋巡哨遭风漂溺兵丁如例。　　

○贵州巡抚爱必达疏报、修文、平越、瓮安、镇远、婺川、五县开垦乾隆十三年分地亩八顷有奇。　　

○是日。驻跸喀喇河屯。　　

○丙辰。上诣皇太后行宫问安。　　

○谕军机大臣等朕阅四川省秋审招册内缓决之案。经九卿改拟情实者八起。九卿所改甚是。内惟刘大才一案。虽系诬良刑拷致毙。而死时已经刑讯。且在官监禁。虽九卿改拟情实。朕意此犯尚可不勾。其原拟缓决。尚为有因。其他如拒捕杀人、故杀、抢犯、殴差等重犯。皆必应情实予勾。而策楞误拟缓决者。至羞忿自尽案件。必经勾到一次。果无强暴情形。免勾者。下次方入缓决。是近年来通行各省遵循。已历数次。人所共知。乃将赵谟、张先德、二案。并强奸十三岁幼女一案。亦入缓决。竟似未曾有明旨者。何错谬至此。然皆尚属无心。但以朕看来。策楞此番调任。远不如前。不惟此数案之颠倒姑息也。伊向在督抚中。尚属有风力能振作之大臣。自至川省。乃似欲以将就了事。和平邀誉者。岂因伊弟获罪。伊误认理路。改易旧辙耶。朕综理万几。一秉大公至正。而于办事之是非。用法之轻重。尤丝毫无所假借。况策楞曾经朕面加训诲。不应如此。或因刑名事件。例由巡抚办理。伊前任总督。于刑名未曾留心。不免疎忽。犹为可恕。如其错误理会。则有负朕明切指示之恩。乃系福薄。将来未必承受恩典矣。著传旨严行申饬。善为改弦易辙。以图奋勉。　　

○是日。驻跸常山峪。　　

○丁巳。遣官祭贤良祠。　　

○酌减部院议覆限期。军机大臣议奏、查各部院办理事件限期。从前太宽。业经酌减。今尚有迟缓之处。自应再为酌定。盖限期太迫。则有草率之弊。而限期过多。亦启玩愒之端。今折中定议。嗣后各部院衙门事件。正限十日者。减余限五日。共限十五日。正限二十日者。正限余限各减五日。共限三十日。正限三十日者。减正限十日。再减余限五日。共四十五日。如此、则既不至太迫。亦不至过多。自可按期办理。倘再有余限不结之案。即按例查参议处。再查外省限期。自四月、至十个月、半年、一年、不等。亦未免过多。应一并酌减。但外省案件。定限多有不同。难以悬定。应请敕交各督抚。详悉核定。不得稍存己见。豫留余地。务须据实酌减。具奏到日。再为详议请旨。得旨。此所议各部院议覆限期。因向来定有正限。又有余限。是以照例酌减。朕思正限余限。名虽不同。其实则在余限内完结者。与未出正限之案。一例免议。而各部院办理案件。又少肯在正限内赶办完结。则又何必多设名目。列为章程。非所谓政尚简要也。嗣后各部事件。在本部题结者。吏礼兵工等部、及各衙门、俱定限二十日。户刑二部、定限三十日。行查会稿。系吏礼兵工、及各衙门主稿者。定限四十日。户刑二部、定限五十日。内所会各衙门、各定限五日。户刑二部、各定限十日。逾限即行参处。如此、限期既归画一。不致怠玩逾时。亦不致草率了事。各部院大臣。其务靖共率属。体时亮天工之意。以副咸厘庶绩之治。其外省限期。依议交各该督抚、就所属情形。详悉定拟具奏。　　

○陕甘总督尹继善奏、臣前奏准夷贸易。仍令商办。但现届明年贸易期近。一时艰于募商。请暂准官办一次。得旨。准如此奏行。并另有旨谕。谕军机大臣等。尹继善覆奏准夷交易一摺。著照所请。暂准动项、官办一次。向来夷人于交易年分之外。借端不时往来。希图获利。其无厌之求。固当少为节制。然以字小之恩。宏怀远之略。使边庭息警。疆宇宁谧。所全实多。尹继善固不可轻信属员。多糜帑项。亦不可过求赢余。以益官帑。而使夷人觖望。有失轻重之宜也。著传谕尹继善知之。　　

○是日。驻跸两间房。　　

○戊午。上诣皇太行宫问安。　　

○升任浙江巡抚方观承疏报、镇海、象山、太平、平阳、泰顺、青田、景宁、等县。开垦乾隆十三年分。田地山荡塘园、八十二顷有奇。招回人丁三十七丁口。　　

○是日。驻跸要亭。　　

○己未。上诣皇太后行宫问安。　　

○谕军机大臣等。据安徽巡抚卫哲治奏称、安省已成偏灾之各州县卫。应徵漕米漕项银两。按现在情形酌议。寿州、凤阳、临淮、怀远、凤台、泗州、盱眙、五河、霍邱、九州县。请按分数蠲免。宿州、定远、灵璧、虹县、阜阳、颍上、亳州、贵池、石埭、合肥、滁州、全椒、来安、和州、十四州县。请分年带徵。各卫、随坐落州县。分别蠲缓。漕米例应十月开徵。为期已近。所有寿州等州县卫、应徵漕米、漕项银两。恳恩分晰蠲缓等语。漕粮关系天庾。偶值偏灾。例不轻议蠲免。或系被灾较重。必该督抚具奏。然后特降谕旨。此殊恩、不可视为例也。卫哲治所奏。俱系偏灾。乃视为例所宜然。请按分数蠲免。又请分年带徵。且既云漕米。又有漕项银两。种种俱未明晰。著将此摺钞寄黄廷桂、将被灾各州县卫、实在情形。及安徽漕粮款项分数。如何徵收。现在应否蠲缓。并如何分别加恩之处。逐一确查。据实详悉速奏。俟奏到再降谕旨。　　

○是日。驻跸密云县。　　

○庚申。定各省秋审覆奏例。谕。朝审情实人犯。例由刑科三覆奏。其后各省秋审。亦皆三覆奏。自为慎重民命。即古三剌三宥遗制。谓临刑之际。必致其详审。不可稍有忽略耳。非必以三为节也。朕每当勾到之年。置招册于旁。反覆省览。常至五六遍。必令毫无疑义。至临勾时。犹必与大学士等斟酌再四。然后予勾。岂啻三覆已哉。若夫三覆奏本章。科臣忽遽具题。不无亥豕。且限于时日。岂能逐本全览。朕思为政惟当务实。而师古不在徇名。三覆奏之例。行之虽久。实不过具文。若不详阅招册。即照例十覆。亦不过照例票旨。此廷臣所共知者。徒事繁文。何益于政。嗣后刑科覆奏。各省皆令一次。朝审仍令三覆。亦足寓存羊之意。实敦行简之风。　　

○谕军机大臣等。吴伟度、纠众遏粜抢当一案。吴伟度于事发后自缢。伊身家颇裕。恐不无假捏。从前曾降旨询问。虽经该抚覆称缢死属实。然该抚不过凭信保总、及被告人等。供称认明。并未实心体访。近有广东省袁安煜之子、捏报身死。该督抚查获人犯。及所隐匿赃私。将具详之知府题参。可见诪张为幻。无所不有。吴伟度一犯。著黄廷桂、雅尔哈善、再行确访。有无虚捏。不得仅以行文取结。潦草了事。　　

○又谕。朕阅江苏省秋审招册。该抚原拟缓决。经九卿改拟情实者六案。内如王品调奸雇主侄女。复纠众抢婚。刁恶已极。既伤风化。且关名分。必不可不行正法。又如胡连、吴佩元、皮大成、三犯。乃吴伟度纠众案内附和遏粜抢当首恶。李皮猴儿、虽经伏法。而此等助乱逞凶余犯。不处以立决。已属宽典。今至秋后处决。实为法所不宥。他如凤林、致死胡全。则系蓄意谋害。从无不勾。至周富、则致死胞兄。张锁、周英智、则俱致死缌麻服兄。皆服制伦常所系。而该抚概以缓决定拟。此外尚有可矜改缓决者四犯。夫刑名为制治之要务。而秋审尤明法敕罚之大典。岂可任意徇纵。雅尔哈善、姑息邀名之习。屡加训谕。看来毫未悛改。著传旨严行申饬。如仍若罔闻知。必从重处分。以儆废弛。　　

○豁除浙江海宁、松阳、二县。水冲沙压田地额赋银、一千六百两有奇。米、一石有奇。　　

○是日驻跸＜髟了＞髻山。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十八


大清高宗法天隆运至诚先觉体元立极敷文奋武孝慈神圣纯皇帝实录卷之三百四十九　　

