<!-- { "loadSidebar": true } -->
○江西巡抚海明奏江西省仅十二州县。设有普济堂仍请于各府州。附郭城内。各设一所照省城例约岁需银四千两。司库现有仓谷粜买盈余银。请动四万两。交商生息。责成守牧经理。该管道稽查。从之　　

○丙申。上阅驻防兵　　

○召见自云南还京经略大学士公傅恒　　

○谕曰、傅恒往云南时。总管内务府大臣员缺。曾命福隆安署理。今傅恒既回。仍著管量福隆安。亦著管理总管内务府大臣事务　　

○谕军机大臣等、据吴达善等审明刘标亏缺确数酌议分赔一摺请将良卿方世俊高积。永泰。各任所。原籍赀财抵补外其余再行按股分摊之处。所办甚属非是已于摺内批饬另议矣。刘标亏空官帑至二十九万余两之多。为从来侵牟所未有。总由良卿等、欺谩长奸。扶同舞弊。以致狼籍若此因将伊等重治其罪以昭炯戒。其所杨抄家产。乃以惩良卿等之骩法欺公非为代刘标等抵补亏项。此理显。而易晓。吴达善等宁不之知。而舛谬一至于此。明系因刘标亏项。应著落历任上司分赔。冀将已入官之赀财作抵。为众人摊减应赔分数。一味取悦沽名。而不顾违理背道。是诚何心。吴达善。久任封疆事多阅历。不应如此大错。乃深染模棱恶习。故智复萌。而钱维城富察善。奉差数月。急切思家。亦遂附和同声。希图完局。仍等皆特派查审侵亏大案之人。自当以整饬惩创为念。竟全不实心厘核。思欲颟顸了事。尚得谓具有天良乎。即刘标查出赀产同入官之项。摺内所称抵补之处。亦属非是。著将此摺掷还。交吴达善等。另行改议具奏。至刘标家属。藏匿金银珠饰等物。现在续经搜出。则从前委令查抄之王葆元德光一任隐匿。咎无可逭。自当严究参处。乃转谓其实无瞻徇情。弊巧为开脱仅于另摺附请交议。亦属有意从宽吴达善等、著传旨严行申饬　　

○又谕、昨据富尼汉奏、南阳府地方。三月初六日。得雨四寸。于二麦自属有益。但闻河北一带。尚未均沾。并闻该处上年收成稍歉。此时望雨尤切。深廑朕怀。著传谕富尼汉。即速查明河北各属。曾否得渥春膏。农田光景若何。即速具奏。若此时尚未得雨。应作何筹办。俾闾阎不致艰食之处。亦即据实奏闻　　

○吏部议准陕甘总督明山奏称、兰州府属金县。界连省会地方最冲。直隶州秦州。统辖五县。请俱改为冲繁难兼三要缺。甘州府属张掖县分防东乐县丞。冲途繁剧。请改为调缺。宁夏府属宁朔县。政务较简。请改为冲难中缺。西宁府属大通县丞。承平日久。番族恭顺凉州府属平番县西大通县丞。仅司驿务。政务甚简。均请改为选缺。从之　　

○丁酉。上诣皇太后行宫问安　　

○赐长芦盐政李质颖等食。　　

○谕、前据杨廷璋奏、直隶办送云南振旅官兵。系循照旧例。每兵三名。给车一辆。跟役搭坐。而河南省此次供应兵车系二兵连跟役给车一辆等语。因降旨富尼汉。令将何以不照成例办理之处。明白回奏。今据奏称系据藩臬两司。并驿道会议办理。实属错误等语振旅之师。三兵一车。向来并无不敷乘坐之事。富尼汉于司道议给官兵车辆时。并不查照旧例。核明驳正。率意办理。甚属不合。著交部严加议处。所有会议率详之司道。亦属非是。并著交部一并严加议处　　

○大学士公傅恒奏、步军统领衙门。从前系臣傅恒管理。今臣子福隆安。补授步军统领。似毋庸臣傅恒管理。得旨步军统领员缺。既命福隆安补授。傅恒著不必管理　　

○河南巡抚富尼汉奏、彰德、卫辉、怀庆、三府。冬雪春雨均少、汤阴、临漳、林县、汲县、淇县、浚县、滑县、辉县、延津、孟县、仅得微雨。土脉高燥。获嘉、新乡、修武、济源、武陟、河内、地高盼雨更甚。现在设坛祈祷。饬藩司星赴河北一带。确勘续奏。至粮价因粜借兼行。尚不腾贵。得旨、似此何不早奏、昨日已有旨问汝矣。余有旨谕、谕军机大臣等、昨以富尼汉奏报南阳府地方得雨。因思河北一带。尚未均沾。此时应作何筹办。已传谕该抚、令即速查明奏闻。今日据富尼汉摺奏称、河北之彰德、卫辉、怀庆等府属。冬雪未能深透。今奏雨泽复稀。现在设坛祈祷等语。是该处望雨久殷。何以不早行入告。已于摺内批谕矣。豫省以麦秋为重。观此情形。二麦自未能普种。难望有收此时各属。若即沾渥甘霖。大田自可及时耕种。否则民食恐不免拮据。著传谕该抚、悉心体察。如闾阎稍有艰食情形。即应酌量借给口粮。俾资接济富尼汉。可即率属妥协办理。并将各该处曾否得雨情形。及实在光景若何速行具摺覆奏以慰廑念寻奏、彰德、卫辉、怀庆、三府属。雨泽尚未沾遍乾隆三十三。四两年秋收本歉。民鲜盖藏。现与藩司筹画。安阳等二十二县被旱乏食穷民。酌借一月口粮。每亩给耔种银六分报闻　　

○贵州布政使观音保奏大兵凯旋去冬即飞行各属。预备夫马。秉公雇办。将恩赏银。及雇价。示知民苖。毋许地方官丝毫科派。随按站查点驿马。将疲病者更换。交驿餧养。无误文报。现在第十起官兵。已抵省续进。安静无事。臣仍赴上游各站。往来经理。得旨、好。知道了。贵州诸务不堪。汝应竭力整顿。若姑息退缩。汝罪不可问也　　

○戊戌。上奉皇太后自天津回銮　　

○诣皇太后御舟问安　　

○谕曰、富尼汉。著来京陛见。再降谕旨。河南巡抚员缺。著永德调补。不必来京请训。即赴新任永德未到任之先。所有巡抚印务。著何煟暂行护理萨载著署理江苏巡抚。其江苏布政使员缺著李湖补授。裴宗锡将届服阕。著仍补授直隶按察使。其降级之案。带于新任。舒文。著调补苏州织造。所有江宁织造事务。著寅著管理。仍各兼管关务　　

○又谕、前以广东布政使欧阳永＜?礻奇＞条奏、大计才力不及之科目出身知县。请以教职降补一摺。狃于沽名积习。取悦庸流特降旨交部严加议处。经部议以革职。因已准其陛见。谕俟到京后。提奏请旨今于行在召见。观其人尚谨饬。其获咎亦由所见鄙陋。非贻误地方公务可比欧阳永＜?礻奇＞。著革职。从宽留任。以观后效　　

○又谕、两浙商人。闻朕允直隶臣民之请。恭奉皇太后安舆。巡幸天津情殷爱戴。吁恳巡抚熊学鹏、代为陈奏。携众赴津。抒诚祝嘏。奏到时。伊等业已在途。情词诚切。兹跸路所至。见该商等欢欣踊跃。忱悃可嘉。自应量加恩赉。著将每引额定盐觔外。加盐五斤免其输纳课项。以一年为满。俾商力益臻饶裕。该部即遵谕行　　

○又谕、两淮提引案内各商等、应行赔缴公项银。一千余万两。经彰宝等议。令分限十年完交。现在将届两年尚余八年之限。今该商众以前案不行加罪。感激情殷。远道赴津。祝厘伸悃。欢欣忭跃。颇出诚心。著加恩。于八年限满之外。再行展限六年。按数完纳俾商力倍得宽纾。以示朕格外体恤　　

○谕军机大臣等萨载现降旨署理江苏巡抚。其江苏织造事务。已调舒文管理矣舒文在苏州织造司库年久。其于督催匠役。制办物件诸务自所谙习。但苏州织造应办之事较江宁尤繁而所管许墅关务。更非龙江关可比一切清厘查核。皆须体察周密方无流弊恐舒丈未能经理裕如。萨载虽不便令其仍兼织造但近在同城。无难照料。著传谕萨载所有织造榷关。寻常日行事件听舒文专办外。其有应行稽核酌办之处。仍令会商督察以总其成。将此并传谕舒文知之　　

○又谕、朕恭奉皇太后巡幸天津。适山东巡抚富明安至此迎銮奏称、山左臣民望幸情殷于明春掖辇登岱承欢祝厘。情词极为诚切。因念曲阜。自壬午南巡回銮。临谒孔庙以来。已届十载。而现在发帑。修理泰安岱庙。及山顶碧霞宫。将次落成明岁恭逢圣母八旬万寿慈谕亦欲亲诣拈香。遂面允所请。谕令毋事繁饰。俟另降谕旨举行东巡之典江南与山东接壤。恐地方官闻有此信亦欲效其所为则断乎不可。乙酉南巡时。因念皇太后圣寿渐高。江浙路程纡远川途跋涉。未免过烦。曾谕督抚等、此后不必再为南巡之请。今以山东距京不过十余站水程多而陆程少。乘舟安适。尚属可行。若江南则道里数倍。远隔江湖。往返动需数月。劳顿频烦殊非养志颐安之道。著传谕高晋务须深体朕意。即东南黎庶。情切就瞻。亦不可代为陈请外省习气。每视邻封举动。转相仿效。恐高晋因山东办东巡之信。辄以必不可从之事。妄行渎奏。甚至豫为部署。朕非惟不允。且当加以斥责。将此并谕熊学鹏知之　　

○直隶总督杨廷璋疏报、顺义、卢龙、抚宁、迁安、西宁、涞水、阜平等七县。垦水旱荒地、五顷六亩有奇。升科如例　　

○改铸山东登州府海防同知兼管水利盐捕关防。从巡抚富明安请也　　

○旌表守正捐躯之江苏邳州民梁美女梁氏　　

○是日、御舟驻跸兴福寺马头　　

○己亥。谕军机大臣等朕巡幸天津御舟所经。见相近大闸口地方。有海神庙一座。墙宇甚觉残旧。著传谕李质颖、查明应行修理之处。即于关税盈余项下动用修葺。以复旧观　　

○以云南腾越协副将雅尔江阿。为开化镇总兵　　

○是日、御舟驻跸定福庄　　

○庚子。上诣皇太后御舟问安　　

○山东巡抚富明安疏报、莱芜县、劝垦旱地一百八十八顷八十八亩有奇。升科如例　　

○旌表守正捐躯之直隶束鹿县民张丫头妻祁氏　　

○是日、御舟驻跸河西务　　

○辛丑。上诣皇太后御舟问安　　

○谕曰、裴宗锡到任尚需时日。其直隶按察使事务。著布政使周元理暂行兼署　　

○豁免江南安东、桃源甘泉、江都等、四县。因工挖废田地。三十八顷六十一亩有奇额赋　　

○旌表守正捐躯之江苏宿迁县民赵彬女赵氏　　

○是日、御舟驻跸鲁家务　　

○壬寅。湖北布政使闵鹗元奏、湖北上年水灾。黄梅。广济汉阳。汉川等县。奉旨于抚恤加赈外展赈。臣督同该管道府州县。分厂开放。遴员严察吏胥。地保。侵扣影射。酌量应借耔种口粮。分别办理。得旨知道了。务使小民均沾实惠。毋滋弊可也　　

○是日、御舟驻跸张家湾　　

○癸卯。上回銮。奉皇太后居畅春园　　

○幸圆明园　　

○调任江苏巡抚觉罗永德奏、臣亲勘华亭、宝山、二县塘工。新筑单霸坦坡等项。工程已八九分。外钉桩木。内砌乱石。而湖水往来冲激。上浇下汕。易致土陷桩倾。潮至水高。常过坝上。大海风信靡常。塘工竟不足恃。若改筑条石塘工。外加坦水。则可一劳永逸。但未便骤改糜帑。应于遇岁修时。择顶冲险要处。陆续酌改。得旨、所见是。但已调汝河南。将此交萨载、令其妥办可也　　

