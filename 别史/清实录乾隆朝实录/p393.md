<!-- { "loadSidebar": true } -->
○刑部等部议覆、江苏巡抚陈大受奏称、场大使一官。职守介正佐之间。经管涉两可之事。躁妄者思干预。疲软者多推诿。嗣后凡催徵折价、稽察火伏、土□亭场、草荡、缉私等项。许就近准理完结。仍报明该上司查核。事稍重大。仍详批结。如商灶赴运司、分司、各衙门。控斗殴、打降、私宰、私铸、及海洋、商渔、透漏米盐、民灶互控之件。均听地方官查办。不得干预。如该上司、将不应批发事件。徇情批发。以及场员擅理不应管之事。并该上司不行揭报者。将徇情批发之上司。照徇庇例、降三级调用。擅自准理之场员。照擅准词状例、降一级调用。不揭报之上司。照正印官不行查报例、罚俸一年。再场员应管事件。仍听地方官稽察。倘有营私扰累情弊。立即揭参治罪。倘地方官失于觉察。徇情不报者。照不揭报劣员例、分别议处。应如所请。从之。　　

○旌表守正捐躯之直隶交河县民傅文学妻、高氏。　　

○庚寅。谕曰。参将新德、系贝勒海善属下之人。遵旨呈请将伊子查保、携往任所。经该旗代为具奏。查保既系养育兵。著照所奏。准其带往任所。夫补授外员。欲将子弟携往。朕令该旗具奏。准其携往。原系施恩之意。但王公等属下之人内。有在该门上当差者。若不询问该王等、皆含糊具奏。准其携往。则王等所用之人。渐至缺少。嗣后下五旗王公属下之人。升授外任。欲将子弟携往任所者。如现在该王公门上当差。著该旗询问王公。如无用处。照依所请。令其奏明缘由。准其携往。如有用处。停其携往。将此通谕下五旗、遵照办理。　　

○吏部议覆、直隶总督高斌疏称、天津、清河、二道。虽兼河务。但天津道、止管南运及子牙、淀河、等处。清河道、止管淀河工程。修防尚易。与永定河工不同。而分巡事宜。又皆三项相兼。亦较通永道有间。应如所请。照霸昌、大名、二道之例。臣部照例注册。嗣后缺出。由部请旨简用。至沧州分司运判一缺。应照原奉谕旨。令该督会同盐政、在外拣选题补。从之。　　

○工部左侍郎张廷瑑奏在詹事府任内。保举宣化知府吕守曾、堪胜道员。乃吕守曾于任杭嘉湖道时。婪贿败露。部议未及保举之员。臣实不敢隐匿。请交部严议。得旨。张廷瑑既自行检举。著免其交议。该部知道。　　

○准噶尔部人阿尔咱来降。命赏给安插如例。　　

○辛卯。上诣畅春园、问皇太后安。　　

○上还宫。　　

○谕、明日清晨无雨。照常御殿。如或遇雨。臣工难于行礼。即行停止。升殿日期。鸿胪寺另行请旨。　　

○兵部等衙门议准、直隶提督塞楞额奏称、古北口外汉站。每站原设把总二员。马七十匹。壮丁五十名。续经裁减调拨。酌留鞍匠屯站。马四十五匹。红旗营、十八里台、坡赖村、三站。马各三十匹。王家营站。马二十五匹。而把总壮丁。并无裁减。今王家营、既裁把总一员。而鞍匠屯等四站。马匹亦属无多。应照例各裁把总一员。并令该提督于应裁之把总、择熟练驿务者。留为驿站把总。年老者勒令休致。娴习弓马者。以营把总补用。再鞍匠屯站。驿马较多。应留壮丁三十名。王家营等站。应留二十名。其余一百四十名。概行裁汰。再蒙古七站。上下相去窎远。应于适中之地。安设五处腰站。以均劳逸等语。应令该提督、即交管站员外郎、带领台站蒙古。亲往验取两站之间。水草丰厚处所。咨报提督、每站各拨人马前往驻劄。从之。　　

○壬辰。上御太和殿视朝。文武升转各官谢恩。　　

○幸圆明园。　　

○谕庄亲王允禄、总理乐部事务大臣。内务府一缺。即派王管理。礼部一缺。著派署大学士尚书三泰。嗣后缺出应补之时。该处即将应行开列之大臣具奏。不必由吏部请旨。尚书张照、亦著一同管理。其和声署满署正、满署丞、员缺。照所请以郎中阿克栋阿、兼管署正。员外郎二达塞、兼管署丞。其满供用官。于礼部掌仪司主事等员内。亦酌量派兼行走。　　

○癸己。谕、昨日升殿遇雨。谢恩大臣官员、及御前侍卫、乾清门侍卫、大门侍卫、内务府官员等、冠服未免沾湿。比命尚书来保等查奏。今据查得行礼随从大小臣工内。被雨沾湿者。共三百三十五员。著即交该部各赏给正俸之半。　　

○甲午。谕、朕闻今年交仓漕粮。江南泗州、滁州、二处。米色不好。随令查看。据内务府丰益仓、所呈泗州粮米。不但色已改变。兼多搀和沙土。即云该地方收成歉薄。米色不佳。亦不应坏烂至此。一仓如是。他仓亦未可定。著交户部、派堂官一员。前往各仓查验。将米色高下。并应如何分别办理之处。该堂官详议具奏。　　

○大学士等议覆、直隶总督高斌奏称、据宣化镇总兵李质粹字开、张家、独石、二口地方。商民时被蒙古抢夺。总缘地界分歧。责任不专。以致盗贼肆行。多有汉人勾通蒙古。交襍为害。应否俯如所请。命大臣前往该口、会同各牧厂总管。及察哈尔五旗总管、并令张家、独石、多伦诺尔、三同知。随同勘明。分清疆址。酌定如何管辖缉拏。以免推诿。又据总兵李质粹奏称、口外盗风愈炽。若候奏定章程。迁延时日。更不免滋累商民。现先至张家口地方。协同总管觉和托等差缉各等语。所办甚属妥协。应行令该督、速遴员弁。前往协拏。并知照察哈尔总管等、严行督缉。俟拏获贼匪。再行请派大臣、查勘界址。次第办理。得旨。依议。此事著汪扎尔前往。如贼匪己获则己。如尚未获。即著汪扎尔、督催缉拏。其分查界址、酌立章程等事。亦著汪扎尔会同办理。　　

○吏部议覆、原任山东巡抚朱定元疏称、东省之兖沂曹道、粮道库大使、胶莱运判、官台场大使、并泰安驻劄楼德庄之通判、武定驻劄牡砺嘴之同知、曹州驻劄桃源集之同知、及通判、沂州移驻向城之通判、向城移驻青驼寺之巡检、兖州移驻滕县临城驿之同知、又莒州石埠集巡检、青州府同知、博山县知县、典史、训导、鳌山、灵山、雄崖、浮山、各巡检、海阳、荣城、二县知县、威海、靖海、各巡检、福山县教谕、鱼台县训导、又济宁卫前左帮、临清卫后帮之千总六员、随帮三员、并岁运蓟粮千总二员、等缺。或系复设。或系改设添设。均关紧要。未便议裁。惟旧设之登州府盐捕通判。并不管粮。且青、莱、二府。均未设有通判。应将捕务并该府同知兼管。又钜野县管粮县丞。与知县典史同城。别无专司事件。该县漕粮。仅一千三百余石。徵收兑运。无藉助理。又诸城县原设南笼湾、信阳镇、二巡检。两员衙署。相距止三十里。管理海口。亦止三十余里。如将巡缉事务。专归信阳镇巡检。堪资兼顾。又掖县之海仓巡检。所管民人稀少。且附近郡城。查察尚易。应归县兼管。又德州之安德、梁家庄、良店、武城县之甲马营、临清州之清源兼渡口、清平县之清阳、东昌府之崇武、阳谷县之荆门、汶上县之开河、济宁州之南城、鱼台县之河桥、峄县之万家、东平州之安山、等十四水驿。或与该州县同城。或距城十数里。及数十里不等。均在该州县境内。可以就近管理。该驿丞等止于河干往来迎送。并无地方之责。即属冗设。又青州府之安东卫守备。专管理事徵粮。名为武弁。实同文职。究所徵钱粮。不过一千余两。管辖屯军。错处日照、诸城、二县境内。离卫窎远。军民完粮听讼。均苦不便。且该卫并不佥丁运漕。应将该卫地亩庄屯。分归诸城、日照、二县经管。文武生员。亦分隶二县。岁科两试。编号取进。各半入学。文庙封扄。春秋丁祭。统归日照县儒学。耤田改作学田。并将城池交给安东营经管。仓粮归日照县经管。出纳社仓积谷。各按屯庄、分属二县。责成仓正副旧办理。又德州卫四所管屯千总四员。与卫备驻劄同城。每所徵银仅二三千两。悉在德州卫境内。屯民俱赴州城交纳。应将钱粮等项。裁归收并左右二所。各按地方就近管理。所有登州府盐捕通判、钜野县县丞、南笼湾、海仓、巡检二员、驿丞十三员、安东卫守备、教授、二员、德州卫中右所千总。二员、悉行裁汰。应如所请。从之。　　

○乙未。上奉皇太后御长春仙馆。至丁酉皆如之。　　

○上御勤政殿听政。　　

○兵部议准、直隶总督高斌疏称、宣化府属之榆林、土木、鸡鸣、宣化、万全、怀安、云州、赤城、长安、雕鹗、等十驿。地临边隘。与内地不同。查各驿共马七百四十五匹。夫七百四十七名。以两马一夫计算。额设兽医、＜?釒算斤＞草等夫、八十名。应照议准顺、永、二府属冲驿之例。仍留站供差。其余浮多夫二百九十四名半。概行裁彻。以节经费。从之。　　

○工部等部议准、甘肃巡抚黄廷桂疏报、宁夏大清、唐、汉、三渠。及各大小支渠。前因该处地震摇塌。各渠所有裂缝处甚多。急需修筑土□拜岸桥闸。并老埂长堤各工。请动项兴修。从之。　　

○署两广总督庆复奏、右江镇总兵张朝宣病故。请简人地相宜之员补授。得旨。张朝宣患病溘逝。应得恤典。著察例具奏。已有旨了。余著议奏。该部知道。　　

○以内阁学士钱陈群、为刑部右侍郎。　　

○予故刑部尚书刘吴龙、祭葬如例。谥清悫。　　

○丙申。谕军机大臣等、直隶凶犯戮尸二案。乃伦常未有之异变。民间有此事。实吾君相平日教化不行。深当自愧。封疆大吏。亦当引为己咎。查向来偶遇此等。皆从外结。该督抚具摺奏闻。不入题本之内。今此二案。尔等酌量办理。可寄信与高斌知之。　　

○又谕军机大臣等、前据魏定国奏报、山东各府、于五月初三、至二十一等日。得两一二寸至四五寸不等。其被旱之历城等十九州县。现在借给耔种口粮。以资耕种等语。此半月以前。山东雨水之情形也。近今半月以来。乃农田紧要之时。雨泽果否透足。魏定国未曾续奏。朕心深为廑念。可传旨询问之。若包括到任。魏定国卸事。即令传谕包括、令其据实具奏。毋得疎忽。寻奏、自五月二十一二等日。至六月初四及初十等日。所在续得透雨。秋粮长发。其历城等十九州县被灾贫民。现饬属实心查办。酌量借给。得旨。所奏俱悉。　　

