<!-- { "loadSidebar": true } -->
○又谕吐鲁番贝子额敏和卓、据尔奏报巴里坤大臣等。遵朕谕旨。访查沙喇斯、玛呼斯等贼人信息。又因道远。若俟访查回报。再行前往。恐致耽延。已于十月初一日。带兵起程。至托克三驻候等语。朕深为嘉许。向来办事人员。每候信息、以为行止。尔能奋勉如此。深协机宜。加恩赏给大缎四端。明岁办理叶尔羌、喀什噶尔时。虽有将军大臣。而回部情形。尔所熟悉。将命尔参赞军务。在前队行走。尔其益体朕恩。实心奋勉。以奏肤功。永膺懋赏。　　

○庚辰。谕军机大臣等、据李侍尧奏、广东行使制钱。内有搀和古钱。并有吴逆之利用昭武洪化等伪号钱文。请亟为查禁等语。前代废钱。流传至今已属无几。该省搀和行使。相沿已久。若尽行查禁。转使吏役得以借端滋扰。如唐宋元明之旧钱。不妨仍听民便。至伪号钱文。则当严行禁革。但办理不善。恐小民无知。以现有钱文。官为收禁。日用无出。情有不愿。著该督抚等、出示晓谕。所有利用等伪号钱文。准民间检出。官为收换。如系小钱。则以两文换制钱一文。小民自踊跃从事。所换伪钱。即供鼓铸之用。其发兑铺户。则应严禁不得收兑。其如何办理妥协之处。著该督抚等、定议具奏。他省或有似此者。一体传谕知之。　　

○又谕。据李侍尧奏广东各州县买补仓谷。多有家人吏役。从中作弊。将上中下三等谷色。兼买充数。混开上谷价值报销。至借粜时。则于应碾米者用上谷。而于应借粜谷者用中下之谷等语。所奏深悉情弊。上中下三谷。碾米多寡迥殊。若听其将中下谷石。混开价值。而以借粜为销谷地步。仆役之获利愈多。而穷民之受亏益甚。此皆由该管道府、盘查止按仓额无亏。而谷石之上中下。概置不问。以致家人吏役。得售其奸。广东既有此弊。他省谅亦不能尽无。著传谕各督抚、嗣后买补仓谷。当严饬州县、亲自碾试。务得上谷。其该管官盘查。并当一体碾试。不得徒以额贮数符。遽行出结。倘有徇隐。即令分赔。庶仓储不致有名无实。其勿视为具文。　　

○又谕、据新柱覆奏、遵查总兵马龙图不职摺内。称马龙图到任一载。从无收受属员馈送。而查革陋规。尤为严切。实无操守不清之处等语。果尔、则喀尔吉善与马龙图。有何嫌隙。而以劣迹指参乎。是明系副将黄良、因喀尔吉善、已经物故。无可对证。故意代为徇隐。新柱不加详查。为所朦蔽未足为信。著传谕杨应琚将马龙图在任劣迹。悉心访查。据实覆奏。寻奏、该总兵籍隶潮阳。所属兵民。间有姻戚朋侪。交际往来。体制未免轻亵。而操守一节。尚无物议。现蒙圣恩。令回台湾原任。俟该员来闽。臣即面加告戒。务令湔除旧习。恪守官方。如不遵改。查实严参。报闻。　　

○又谕、据满福奏称、带兵至珠勒都斯。接续被贼抢掠之六台站。其将军成衮扎布之兵。未知所在。又据玛呼斯之博多罗克告称、贼人游牧到喀喇呼噜。向呼噜木什、乌兰和屯而去。已带兵从巴颜阿璊台站。寻贼踪迹追往。但马匹多属乏弱等语。满福进兵月余。办理剿贼事宜。毫无头绪。总以马乏为词。伊在吐鲁番休息许久。何至遽然疲乏。著传谕阿里衮、即带兵径往呼噜木什等处。协同进剿。再额敏和卓、现带兵在托克三驻劄候信。呼噜木什等处。若与哈喇沙尔相近。阿里衮即知会额敏和卓。亦带兵赴彼。协同剿贼可也。　　

○喀尔喀扎萨克辅国公格埒克、因病告休。以其子贡楚克多尔济、袭爵。　　

○辛巳。旌表守正被戕之山东临淄县民于文明妻李氏。　　

○壬午。上幸静安庄。临送淑嘉皇贵妃金棺。　　

○诣雍和宫行礼。　　

○还官。　　

○谕、比年以来。每届冬令。派王大臣等。查紫禁城内外进班前锋护军等。赏给银两。特朕轸恤满洲世仆。俾沐朕恩。鼓舞当差之意。自应视其平素差使勤谨。清语步射精熟。衣服单寒者。酌量赏给。不得止论其衣服鲜明与褴褛也。若因衣服鲜明。即以为家道从容。不必给赏。则伊等均系一体食饷之人。彼知节俭。始能家道从容。其不肖者。任意奢费。故致生计艰难。徒以此等衣服褴褛。即行赏赐。则不肖之徒。相习成风。不图上进。而勉力顾体之人。反不克被其泽。且人各希赏。必皆故作褴褛之态。则此赏不徒非鼓舞之道。转导旗人为恶耳。将此通谕八旗知之。现届冬令。即照此旨办理。　　

○谕军机大臣等、成衮扎布等奏称、遵朕谕旨。赏给宰桑三都克银两。留于军营。派伊属下敦多克哈什哈、敦多克车凌等。招服沙喇斯、玛呼斯人等。虽亦剿抚并行之策。但办理此等叛贼。已谕阿里衮、满福、带兵前往。若伊等闻知将军处使人招降。即不奋勉剿贼。又或叛贼等伪为投顺。使我兵弛备。均未可定。著速行传谕阿里衮、满福、贼众若未归降。自当剿杀。即成衮扎布、遣人招服。业已来降。亦应沿途留心察看。稍有变动。即行掩袭。务宜相机行事。又沙喇斯、玛呼斯、有倡乱数人。及讹传大兵为阿睦尔撒纳所败之数人。情尤可恶。阿里衮等、即询问敦多克哈什哈等。务须擒拏解京。至敦多克哈什哈等。既随三都克效力行走。阿里衮办理叛贼时。详问伊等贼中形势。若招降后。有密行办理之事。仍示伊等以沙喇斯、玛呼斯等。已降复叛。是以不便存留。至尔等系随三都克输诚效力。本不相同。勿生疑忌。此数人俱赏给蓝翎。照看回营。亦传谕成衮扎布知之。　　

○又谕曰、黄廷桂奏称、豫备军营马匹。请派自准噶尔脱出之官兵解送等语。所见甚是。伊等久居边地。既知水草。复娴于牧放。较之绿旗兵丁。自应不同。从前派出副都统巴图济尔噶勒等。令先至巴里坤。候马匹到日。派兵四百名解送。黄廷桂想已奉到此旨。即将脱出兵丁等。归入四百名数内。仍传谕伊等。加意奋勉。果能牧养得宜。将来仍归各本旗佐领当差。至黄廷桂所奏、候军营咨取马匹文到。即行解送。此系前次谕旨。今不必候咨。即办理解送可也。　　

○旌表守正被戕之山东临淄县民郑存义妻李氏。　　

○甲申。谕、京师之朝阳、西直、广宁、诸门外。旧有石道。于行旅车徒。最为有益。乃历年既久。凸凹不平。车辆往来。每有倾侧之虞。自应亟为修整。著吉庆、范时绶、前往逐一查明勘估。奏闻修理。所有工程。即著伊二人专行承办。务期坚固平稳。以便行旅。　　

○谕军机大臣等、阿里衮奏称、带兵将阿勒辉等台站。巡查办理。其丑达之兵。遣回盐池等处台站。往来搜剿贼人等语。盐池距巴里坤甚近。窃掠台站。不过数玛哈沁贼耳。不必将丑达遣回。即速会兵前往。朕屡谕阿里衮、接应满福。进剿沙喇斯、玛呼斯贼众。务奋勉速行。毋少瞻顾。　　

○又谕曰、富德奏称、逆贼阿睦尔撒纳。虽已逃入俄罗斯。而伊犁等处。藏匿贼党。仍须剿杀。现在喀喇玛岭驻劄。古尔班察尔一带。俱安设卡座防守等语。朕屡经降旨。令伊等来京。富德想尚未奉到。故有此奏。但逆贼珲齐、额琳沁达瓦、诈称归降。又复逃去。富德如回兵时。或遇此等叛贼。或侦探去向。相离不远。即带兵剿杀。富德兵马驻憩已久。自属可用。若道远不便。即径往济尔哈朗。同成衮扎布等来京。可传谕富德知之。　　

○乙酉。上御乾清门听政。　　

○以翰林院侍讲朱圭、充日讲起居注官。　　

○丙戌。谕、据塔永宁所奏、山西各属亏空摺内。称知州朱廷扬、新旧两任。侵亏帑项。至二万有奇。又称武职中之守备武琏、亦侵亏营项一千余两。由此类推。其恣意侵蚀而未经查出者。更不知凡几。该省吏治、尚可问耶。乃塔永宁奏称、若遽行盘查。恐通属惊惶。必致贻误地方政务。一面剀切晓谕。速行完补等语。殊不免有畏首畏尾之意。且据刘统勋、塔永宁、另摺所奏。蒋洲案内。道府勒派情节。于杨龙文署内。查出派单一纸。而太原府知府七赉、复连名作札。向各属催取。明目张胆。竟如公檄。视恒文之授意派买。更有甚焉。以致各属中之素有侵亏者。皆无所顾忌。如朱廷扬、周世紫、皆盈千累万。此又与蒋洲之勒派无涉。吏治至此。尚不为之彻底清厘。大加整饬。何以肃官方而清帑项。此等劣员。被勒者情在可原。不过如滇省被勒诸属处分而止。至如杨龙文、七赉、朱廷扬等。则罪无可逭。一经审究盘查。自可立见底里。塔永宁何所瞻顾。而为此调停之奏耶。七赉并著革职拏问。交与刘统勋、一并严审究拟。看来清查一事。非塔永宁所能独任。即著刘统勋、会同该抚。严行查办。不得稍存姑息。　　

○又谕、前任山西巡抚明德。与蒋洲共事经年。蒋洲侵亏狼籍。明德岂毫无所知。今复据刘统勋等奏到、晋省州县中、侵亏库项。竟有至盈千累万者。是该省风气。视库帑为可任意侵用。已非一日。明德身为巡抚。察吏是其专责。乃一任属员侵帑营私。至于此极。实为深负委任。明德即著都赉传旨、革职拏问。遴委妥员、解赴山西。交刘统勋等、一并审拟具奏。任所赀财。并即查封。永贵在军营效力年久。著回至西安。署理巡抚印务。永贵未到之前。著吴士功护理。永贵所办军营粮务。著定长服满后、前往接办。　　

○又谕曰、德明额为人庸懦。著革退公爵。详阅实录。伊曾祖特尔瑚。亦不过随众行走而已。有何劳绩。即如归宗一事。亦因谄事睿亲王得之耳。将此公爵、径行革除。　　

○谕军机大臣等、伯格里之属下、男女三百六十余名。现派理藩院章京索诺穆、解送保定。著传谕方观承、将解到人口。分给保定、天津、青州、驻防满洲官兵为奴。但伊等向不安静。若令聚族而居。恐或滋事。方观承当酌量分给。除伊等夫妇不必拆分离居。其余兄弟女侄。或系亲眷。俱当查明分置各处。令各该管官兵、留心约束。　　

○又谕、前据刘统勋、鹤年奏、东省运河挑浚修筑各事宜。鹤年与张师载、定议举行。俟刘统勋回工接办等语。运河应挑应筑工程。现今水落归槽之时。正当迅速兴举。刘统勋一时尚不能即回工次。著鹤年即会商河臣。查勘既确。速行动工。不必俟刘统勋到日。始行办理转致迟误也。　　

