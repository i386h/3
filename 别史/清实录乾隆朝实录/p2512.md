<!-- { "loadSidebar": true } -->
○丁卯。谕、朕今日旋跸黄新庄。在京王公大臣等迎驾。站班少顷。欲行召见。则俱早经退散。朕巡幸东省。诸王公大臣。在京安闲。已两月有余。今日既出京迎驾。即应诣宫门进递膳牌。且此内朕尚有欲行召见之人。即自拟非召见所及者。亦应在宫门祇候。何伊等意图安适。各自散回寓所。竟不能少待。有是理乎。如怡亲王弘晓、淳郡王弘暻、在诸王中行辈较尊。年亦最长。果郡王永瑹、恒郡王永皓、和郡王绵循、皆系内廷行走王子。而公弘＜曰融＞、亦曾在乾清门行走。今仍系散秩大臣。何全不知礼若此。著将伊等交宗人府议处。其余王公。俱不必交议。至程景伊、系协办大学士。永贵、系吏部尚书。为九卿领袖。伊二人既散。众人遂尤而效之。其咎更无可诿。程景伊、永贵、俱著交部察院议处。其余俱不足深责。无庸交议。　　

○又谕、向来外省遇有钦差大臣官员。因公过往。地方官为之豫备公馆。亦势所不免。至于公馆之外。不应复有繁费。即如此次。将军等凯旋过境。较别项差使。自属紧要。一切或稍加周到。然凯旋非事所常有。其余则不当援以为例。且闻各驿站。每有随胥役等代办。向其本官任意开销。甚至借端科派需索。累及闾阎。流弊滋甚。即如富德系有罪解京之人。经过地方。止须派员帮同押送出境。乃尚有照常为之备办公馆夫马者。尤属不成事体。已谕令该督等查办矣。看来外省应酬风气。未能革除。于吏治甚有关系。地方官岂肯费其养廉。不过仍出之民间。不可不力为饬禁。著各省督抚、实力稽查。嗣后驿站官员。应付差使。如有违例逢迎。稍涉糜费。及长随胥役、藉差派累者。即行严参重究。督抚等或意存袒徇。经科道参奏。或朕别有访闻。惟该督抚是问。将此通谕知之。　　

○又谕曰、周元理、勒尔谨、巴延三、段秀林、及孔照焕、并其子孔宪培、俱著随同在京王公大臣。入紫光阁宴。　　

○是日。上驻跸黄新庄。定西将军阿桂、副将军丰昇额等、振旅凯旋。诣行在请安。赐将军以下至官兵等食。　　

○戊辰。上自行宫启銮。幸良乡城南。行郊劳礼。正南为坛。坛上左右列纛。上龙袍衮服。骑驾卤簿导行。将至坛。军士鸣螺。铙歌乐作。将军、副将军、暨参赞、领队、侍卫官兵。戎服跪迎。上登坛拜天。自将军以下、及在京王公大臣、皆随行礼。上御黄幄。将军、副将军等、率众三跪九叩。候旨。行抱见礼。赐坐。慰劳。赐茶。礼部堂官奏礼成。马上凯歌乐作。还行宫。赐将军、参赞、随征将士等宴。王公大臣咸与。赐将军阿桂、副将军丰昇额、参赞大臣海兰察、额森特、领队大臣奎林、和隆武、福康安、普尔普、御用鞍马各一。扈跸至行宫。赐成都将军明亮、御用鞍马一、于其家。上回跸京师。诣皇太后宫问安。　　

○谕、礼部所奏、二十八日受俘仪注。将军等应入于百官班内。在午门前行礼。但将军等于郊劳、及凯宴两次。俱有行礼之处。受俘时。将军及自军营回京之在御前乾清门行走者。俱著扈从登午门楼。不必入班行礼。止须令福康安、带领押俘将校等、在午门前行礼。　　

○命藏将军阿桂等、所用得胜灵纛九杆。于紫光阁武成殿。　　

○豁除江苏桃源县、乾隆四十年被水冲没地、一百二十三顷十八亩额赋有差。　　

○己巳。行受俘礼。侍郎福康安、率押俘将校、以俘酋索诺木、莎罗奔冈达克、索诺木彭楚克、甲尔瓦沃杂尔、山塔尔萨木坦、布笼普占巴、雅玛朋阿库鲁等、并逆酋僧格桑馘函。豫俟于午门外。铙歌大乐。金鼓全作。上龙袍衮服。御午门楼。王公百官朝服侍班。侍郎福康安、率押俘将校、三跪九叩。押逆酋索诺木等、北向跪伏。置僧各桑馘涵于地。兵部堂官跪奏、平定两金川。生擒逆酋索诺木等、并获逆酋僧格桑首级。谨献阙下。命交刑部。刑部堂官跪领旨。押俘自天安门出。王公百官行庆贺礼。礼成。　　

○上御瀛台。亲鞫俘囚索诺木等罪状。命刑部将索诺木、莎罗奔冈达克索诺木彭楚克、甲尔瓦沃杂尔、山塔尔萨木坦、皆寸磔。枭索诺木等。并悬僧格桑首于市。　　

○上御紫光阁。行饮至礼。赐将军阿桂、副将军丰昇额等、卮酒。成功将士、并王公大臣、咸入宴。奏凯宴乐。各番人以次歌舞。退。赐将军至随征将士银币有差。　　

