<!-- { "loadSidebar": true } -->
○谕军机大臣曰、闵鹗元奏、本年五六月内。雨水稀疎。禾苗间有受伤。结实之候。复因天气骤寒。颗粒未能十分圆绽。间有白脐红斑。筛扇不能净尽。又琅玕奏、浙省杭、嘉、湖三府。六月内得雨稍迟。且系闰五月。节气较早。晚稻含苞之际。天气骤寒。以致米色间有白脐各等语。南漕为天庾正供。米粒自应圆绽纯洁。方准验收。今既据该抚等声明。江浙二省。本年因雨水稍迟。又值闰月。霜信较早。天气骤寒。二禾结实。未能圆绽。米色间有红斑白脐。自属实在情形。著传谕管干珍、于该二省漕船过淮盘验时。如验明颗粒坚实。并非搀杂细碎。米色间有不能一律圆绽纯净之处。不必过于饬驳。及早盘验趱行。并著该仓场等。于江浙漕粮抵通交仓后。另廒收贮。俟支放兵米时。即行先尽开放。无庸拘泥进仓先后。庶此项米石。不致在仓久贮。致有霉变也。除就近传知苏凌阿、刘秉恬外。将此谕令知之。　　

○又谕曰、孙永清奏、安南陪臣阮宏匡等、于十一月二十九日到省。照例赏犒。于十二月初一日、自桂林省城起程前进。并飞咨各省。豫备应付。计期于来年正月初十以前。总可赶到。不致迟逾等语。该贡使等。久已进关。若即令起身前来。此时应至直境。年内尽可从容赶到。今十二月初一日、始自桂林起身。途中赶紧行走。虽可于明岁灯节前到京。然令该陪臣等遄行前进。长途究属劳顿。此皆由孙永清拘泥糊涂。以致程期迫促。其咎实无可辞。前因该省学政潘曾起、声名平常。孙永清并不据实劾参。模棱具奏。本应治以欺罔之罪。特因办理阮光平入觐之事。尚系熟手。是以加恩暂予留任。今该抚照料贡使来京。起程迟滞。及奉到前次训饬谕旨。竟欲颟顸混过。并不专摺请罪。尤属不合。嗣后该抚益当感激格外宽宥之恩。力图改悔。于地方紧要事件。认真办理。若敢仍前延玩欺饰。断不能复邀宽宥也。将此谕令知之。　　

○庚午。谕曰、全德奏、查办江兰家产一摺。将伊运本盐地。及田产衣物等项。开单具奏。并将伊弟江蕃家产、及伊堂弟江春甸附本银两。一并查封。所办过当。已于摺内批示矣。前因江兰擅发工程银两一案。恐有应赔官项。谕令全德、将伊房产留心防察。豫备抵缴。将来豫省审明定案时。若江兰罪止滥发。别无赃私。不过罚令赔交。尚不至于查产。即另有通同染指情弊。亦祇应查抵江兰家产。与伊兄弟。有何干涉。今全德辄将江蕃、江春甸、一并查办。竟至如办理大案。实属轻重失宜。全德、著传旨严行申饬。并即令该盐政。将伊弟江蕃、江春甸名下。运本盐窝田产等项。全行给还。以免拖累。且令众商知之。　　

○又谕、本日阅洗马周琼呈请代奏谢恩摺内。有补授司经局洗马兼翰林院修撰字样。因思修撰、系一甲一名进士专衔。何用假借兼摄。所谓名不正也。因思詹事府衙门。自詹事、庶子、中允、赞善等官。亦俱兼翰林院读讲学士、侍读、侍讲、编修、检讨等衔。此系相沿前明旧例。詹事等官。既各有专衔。嗣后毋庸再兼翰林院虚衔。以昭核实。　　

○又谕、山海关监督德纶一年任满。短少比较盈余银四万九千八百余两。因降旨令盛京将军等、将奉省南来海船货物。是否因连年被水。收成歉薄。商船到口较少。以致税银短绌之处。查明具奏。兹据嵩椿等、委员分往锦州等处各海口。调取上税底簿。核详到口货船。比较上二年。实系短少十分之六等语。此项盈余银两。即因年岁歉收。商本一时不能转输。以致货船到口稀少。其短绌尚属实情。德纶著罚俸四年。以示薄惩。所有短少比较盈余银四万九千八百余两。著加恩免其赔缴。　　

○补行乾隆五十二年福建省大计。卓异官九员。议叙如例。　　

○辛未。上以来年八旬万寿。命镌八徵耄念之宝。御制记曰。予年七十时。用杜甫句。镌古稀天子之宝。而即继之曰犹日孜孜。不敢怠于政也。蒙天眷佑。幸无大陨越。于兹又浃旬矣。思有所以副八旬开袠之庆。镌为玺以殿诸御笔。盖莫若洪范八徵之念。且予夙立愿。八十有五。满乾隆六十年之数。即当归政。今虽八十。逮归政之岁。尚有六年。一日未息肩。万民恒在怀。庶徵之八可不念乎。念庶徵。即所以念万民。曲礼八十曰耄。老而智衰之谓。兹逮八十。幸赖天佑。身体康强。一日万几。未形智衰。不可不自勉也。如至果不能自勉。则亦不敢旷职。以待六年之期。何则坛庙之祀。不可不躬亲。雨旸之时。不可不常验。中外之政。不可不日勤。民物之养。不可不心存。苟失其一。丛脞随之。则吾岂敢。是则耄而敬念庶徵。仍古稀犹日孜孜之意也。亦五福五代堂之说。所谓皇极敛锡之志也。亦即近读洪范著论。所谓六极中不能去其三曰忧之义也。夫汉唐以来。古稀天子才得六。六之中、至八旬者才得三。而三帝之中。惟元世祖可称贤。其二、则予所鄙也。即元世祖亦未如予之五代同堂。是予沐昊乾鸿贶为独深。而予之所寅承锡羡当何如。亦曰体天爱民。诚心勤政。与洪范五之敛锡。八之念徵。九之三忧。孜孜惕惕。日进无疆云尔。予之子孙。能心予之心。政予之政。惕予之惕。忧予之忧。或得仰邀天眷。有年至七旬八旬者。继用此宝。则又我大清国亿万斯年无疆之休。所不敢必而深愿者也。是为记。　　

○谕军机大臣曰、毕沅奏、湖南省驴脚南米未完一案。浦霖于五月内。开列经徵督催各职名题参。嗣据各该州县。赶紧徵输。于三月定限之内。解交粮道。一律全完。例应免议。缘粮道武调元、入闱办理提调事务。迨九月内始行汇请咨部开复。咨文未到之前。部议业经将该员等照例革职。相应请旨。照例开复。并将出详迟延之武调元、交部察议等语。已批交该部议奏矣。武调元系该省粮道。事务较繁。且近年粮运稽迟。督催一切。尤关紧要。即不应派令该员入闱。今各州县解交未完银米。业于限内全完。因武调元带印入闱。未即详报。致各员皆被参处。武调元迟延之咎。固属难辞。而浦霖系属监临。将粮道派入闱场。致误本任要务。亦属不合。除武调元交部察议之处。听候部议外。将此谕令知之。　　

○又谕、据庆成奏。李世杰自服胡增汤剂后。病势稍轻。今复用补益之剂调治。充养筋骨。想步履自渐能转动。朕心甚属欣慰。著传谕孙士毅、告知胡增、留川加意诊视。如李世杰病体渐愈。可以于明春缓程赴京。即著胡增一同行走。俾得沿途随时调治。以冀速痊。现在太医院御医尚多。亦无须胡增急于来京也。将此传谕孙士毅、并赏李世杰人参一斤。以资服养。　　

○是日。庚戌年立春。顺天府进土牛春山宝座。　　

○壬申。上幸瀛台。　　

○回部阿克苏三品阿奇木伯克贝子品级辅国公迈默特阿布都拉、及乌什、库车、叶尔羌、喀什噶尔、和阗、伊犁等处伯克。朝鲜国正使李性源、副使赵宗铉、琉球国正使向处中、副使邹永功、暹罗国正使帕史滑里逊通亚排那赤突、副使啷汶悉呢口□霞喔无突、廓尔喀使臣巴拉叭都尔喀哇斯、哈哩萨野等。于西华门外瞻觐。命随至瀛台赐食。　　

○谕曰、索约勒积围场甚远。俱与索伦蒙古扎萨克接壤。盛京吉林地方。现成围场甚多。俱足敷行围。何必每年又须各扎萨克等。纷纷派人。安设卡座巡察。滋多繁费。但与其废而不用。莫若分赏原献围场之索伦蒙古扎萨克等。以作游牧。较为有益。拉旺多尔济、巴忠、现往车臣汗部落。查办事件。事竣后。著即由彼前往。会同黑龙江将军、酌定分给原献围场之索伦蒙古扎萨克等。务须秉公查明旧日疆界分给。永杜争端。　　

○谕军机大臣等、据保宁奏、货买哈萨克牲畜官布。如有不敷。临时购买商民回子布匹应用。不无参差。请于正月借用库项五千两。豫买布一万匹备用等语。此虽似有通融之益。惟是向商民购买。其采买官员、商民。自必从中沾润。现在伊犁所需官布。皆由喀什噶尔、叶尔羌等处办运。此项不敷布匹。即将喀什噶尔、叶尔羌、各城回子应交粮石。折布交纳。著传谕保宁、如何令回子折交。所折布匹。可得若干。是否足用。如何运往。于哈萨克回子等有无利益。可能永行之处。熟筹妥拟奏闻。　　

○癸酉。上御宁寿宫景祺阁、赐王贝勒贝子公额驸大臣、蒙古王贝勒贝子公额驸台吉等食。　　

○甲戌。上御抚辰殿大幄次、赐王贝勒贝子公额驸大臣。蒙古王贝勒贝子公额驸台吉。回部伯克。朝鲜、琉球、暹罗、廓尔喀等国使臣宴。　　

○乙亥。大学士公阿桂等议准、闽浙总督觉罗伍拉纳等奏称、内地客民。领照赴台湾。责令行保船户。开报姓名籍贯。年貌住址。并往台湾作何生业。呈报该管厅员查验。立即给照放行。移明台湾各厅。验放入口。其出口之处。仍令守口员弁。查验放行。如有给照迟延。验放留难等事。即将该员弁严行参处。人照不符。照私渡例治罪。又官渡商船。由厦门至鹿耳门。每名许收番银三圆。由南台至八里岔。蚶江至鹿仔港。每名许将番银二圆。不准多索。仍饬专管各汛口员弁兵役。每日将所泊商渔等船。查验字号船牌。按旬列报。一有无照船只。即行根究。如兵役等拏获偷渡之犯。即将船只货物。一并赏给。以示鼓励。其沿海有底无盖小船。俱令验烙编号。止许就近拨载。不得远出。以防弊混。得旨、依议。此事有治人。无治法。亦祇可如该督等所奏办理。但沿海小港。查禁既严。凡有搭载前往台湾民人。非由正口。无从迳渡。恐不特胥吏兵役等、从中多索钱文。即守口文武员弁。亦难保无从中染指。是私渡之弊。或可禁绝。而勒掯卖放之端。即由此起。总在该省督抚、及台湾镇道等。督饬守口文武员弁。实力稽查。随时严察。若查出胥吏兵役人等、婪索私放。即行严办示惩。不得视为具文。久而生懈。自此立定章程之后。再有多索搭载船租饭食银两。故意留难。及得赃卖放。私越海口诸弊。惟该督抚镇道等是问。不仅将守口员弁。从重治罪已也。　　

○丙子。孝庄文皇后忌辰。遣官祭昭西陵。　　

○上诣慈宁宫、寿康宫、行礼。　　

○谕曰、福崧等奏、元旦庆贺摺内。并未列阿奇木伯克之名。虽属照例办理。但庆贺行礼。为朝廷大典。原非具文。著令伊等一并列衔。俾益晓敬君之道。喀什噶尔、叶尔羌、阿克苏、三处较大。嗣后元旦朝贺、并万寿朝贺等事。其阿奇木伯克。著列名于大臣之次。　　

