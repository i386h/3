<!-- { "loadSidebar": true } -->
○又谕、前据三宝奏、杭州东防同知陈虞盛、现在告病。所遗之缺。请以秀水县知县张图南升署一摺。朕因该同知系专管塘务之员。工程正资熟手。何以急急告病。安知非心存规避。降旨该抚查明具奏。并令吏部、将丞倅以下。告病乞休等事。作何核议两请之处。另定条例具奏。今据吏部奏称、该同知陈虞盛、已于本年三月分。签掣贵州思州府知府。行文调取引见。该抚于五月内具题告病。其中有无规避升缺。行令该抚查明覆奏等语。陈虞盛、三月内已签升知府。乃于五月间具呈告病。自因贵州边缺。惮于远行。心存规避。三宝何以不察明情伪。率行转请。抑或如部中所疑。该抚因该员病废。恐接到部文。始行奏请。转干平日不行甄别之咎。亦未可定。二者必居一于此。著三宝、即行明白回奏。毋稍支饰干咎。将此由五百里传谕知之。　　

○甲午。上奉皇太后幸卷阿胜境。侍早晚膳。至戊戌皆如之。　　

○赐扈从王公大臣、蒙古王公台吉、土尔扈特郡王等食。至戊戌皆如之。　　

○谕、前据舒赫德奏、山西候选吏目严言□曾、至其家投递包封一件。内有禀启奏摺。其摺内称贪官作福。谋利害民。及讯以何所指据。又称得自风闻。毫无指实。随差人至其寓所搜查。查出誊清摺子一个。呈启四阿哥一纸。将各件密封进呈。朕详加批阅。其中种种悖诞不法。敢于肆行污蔑。实属可恶。严言□曾乃微贱莠民。何由知宫闱之事。妄生议论。必有向其传说之人。且欲向四阿哥投递。其居心尤不可问。因交舒赫德、阿桂、英廉、严密审讯。昨据舒赫德等奏覆、研讯严言□曾、其于贪官仍无指实。而于议立正宫一事。则以为在途遇人传说。及诘讯其人姓名。坚不吐实。尤为狡诡。因思严言□曾敢于逞造逆词。诪张为幻。不可不令廷臣公同确讯。明正其罪。如所称贪官谋利害民之事。若内外臣工。果有其人。彼将姓名指出。自必彻底穷究。朕临御四十一年。办理庶务。一秉至公。内外臣工。如有贪黩败检之事。有犯必惩。并未稍为宽贷。乃天下臣民所共见共闻者。若毫无指实。岂能凭空穷治。况内而大学士尚书。外而督抚大吏。皆为朕办事之人。朕待下惟开诚布公。从不豫存逆亿。岂有因该犯无稽之一言。概拟诸大臣之簠簋不饬。设或该犯捏称内外大臣有谋逆之事。亦岂能不察虚实。概绳以法。转以妄言之人为尽忠。独加擢用。有是理乎。至其请立正宫。妄言宫闱之事。且欲启告四阿哥。并思离间父子。实为乱民之尤。罪大恶极。必当审讯明确。典刑肆市。以示与众弃之之义。著交九卿三法司、会同严审定拟具奏。　　

○谕军机大臣曰、严言□曾悖诞不法一案。已明谕九卿三法司、会讯核拟矣。兹复据舒赫德等奏、审讯严言□曾所供贪官。仅指一二县令。亦称得自风闻等语。知县如果有贪黩劣迹。上司自必访查参劾。不敢稍为姑容。且该犯所言大臣谋利害民。自系内而大学士尚书侍郎。外而总督巡抚。实有其人。其语方为不妄。岂州县下僚足以当之。恐该犯尚有狡诡不吐之处。自应切实严讯。至所供御史参奏礼部。随即发遣之说。云得自同乡梁二。愚民妄为传说。亦事所常有。竟可毋庸拘究。即该犯同乡京官。或有与之交往之人。亦止须留心访查。若以此事向该犯刑讯。或伊将平日讐怨之人。信口诬扳倾陷。致拖累无辜。亦可无事穷诘。以免蔓延。至该犯罪大恶极。自作之孽。与其亲属无涉。且该犯父母妻子俱亡。其弟侄等、并可无庸查拏缘坐。止须将该犯即速讯明。照律拟罪完结。不必延缓株连。将此谕令九卿法司等知之。　　

○又谕、昨据舒赫德奏、审讯严言□曾一案。所供仍毫无指实。因思严言□曾敢于捏造谤言。妄谈宫闱。离间父子。非寸磔不足蔽辜。若不令众讯明确。典刑肆市。恐外间无识之徒。转因办理慎密。妄生猜疑议论。业经明降谕旨。令三法司九卿、会同审明定拟具奏矣。著传谕舒赫德、阿桂、英廉、此时且不必过用重刑。以致刑毙。俾得幸逃显戮。且俟九卿法司公讯拟罪。将其明正刑章。以示与众共弃之义。其别摺底二件。事皆已往。不必一体发讯。惟将原底另行密封进呈可也。将此由六百里传谕知之。　　

○豁除江苏清河县、乾隆四十年、修筑挖废田地、四顷十三亩有奇额赋。　　

○乙未。谕军机大臣曰、陈辉祖奏、据湖南耒阳县禀报、六月二十五日。河水涌发数丈。城外及对河民房被淹。东北城墙砖坍数处。水漫入城。民房间有倒塌。常平仓亦被水浸。又永兴县禀报、六月二十四日。大雨。山水约高二丈余。由垛口灌入城内。民房被浸。间有倒塌。田禾多没水内。又据湖北郧西县禀报、西乡石滩河山内。骤发蛟水。双掌坪、五掌坪等处。冲坏沿河山脚草房十余间。淹毙男妇二十余名口等语。湖南自永兴山水涨发。流注耒阳。水势较大。其被灾情形亦较重。据称护抚敦福、现在亲赴督办。著传谕敦福、迅即督率地方官。将实在被淹村庄。损伤人口名数。详细确勘。分别抚恤。并查各处田亩。是否成灾。仓谷是否不致浸损。其附近州县、有无被淹之处。一切妥为经理。务令灾黎均沾实惠。勿致稍有失所。至湖北郧西地方。系蛟水骤发。自属来猛去速。其冲倒房间。及淹毙人数亦较少。著饬令委员。会同该地方官。照例妥协抚恤。仍各将查办情形。据实具奏。将此谕令陈辉祖、敦福、知之。　　

○军机大臣等奏、遵议伊犁博罗塔拉、塔尔巴哈台、屯驻土尔扈特遣回游牧。所遗田地。应酌量办理。今伊勒图来京会议。据称此项田地。应俟发往乌噜木齐之安南人等移驻伊犁。分给耕种。余者给绿营兵等语。应如所议从之。　　

○丙申。谕曰、山东临清直隶州知州李涛、昨岁调取来京引见。看其人颇明白。当经记名原欲即以知府擢用。因临清员缺紧要。正资干员办理。是以未即升用。今据杨景素奏、常州帮旗丁王益周、回空粮船被劫一案。先据李涛、查获盗赃。并将盗犯王二、沈二、盘获。兹又于东昌府三里乡。拏获起意盗首段老、并夥盗孙金、又于阿城地方。躧缉邓八、赵猴儿、张四、小二子、李九等语。此案盗犯十六人。现已拏获九名。兼获盗首。俱系李涛会同各员。躧访缉获。洵属能事可嘉。著赏给知府衔。仍留临清州之任办事。以示奖励。　　

○谕军机大臣等、据杨景素奏、常州帮旗丁王益周回空粮船被劫案内、夥盗十六人。已陆续拏获九名。且盗首已获。易于审结。杨景素即可毋庸赴彼查办。如该抚接到前旨。业已起程前往。于审办此案后。亦可即行回省。至其余逸犯。现在上紧缉拏。自无难一并弋获。即或有数人未能全获。亦不必将首夥各盗监候质讯。致稽显戮。著即将现获各犯。审讯明确。不分首从。问拟斩决。一面具题。一面传旨正法。并将盗首枭示失事地方。以示惩儆。至该州李涛、于此案认真访查。拏获多犯。殊属能事可嘉。已另降谕旨。赏给知府衔。以示鼓励矣。将此由四百里传谕杨景素知之。　　

○调陕西兴汉镇总兵保宁、为河南南阳镇总兵。江西南赣镇总兵梁朝桂、为陕西兴汉镇总兵。河南南阳镇总兵吴抡元、为江西南赣镇总兵。　　

○丁酉。谕、前据阿思哈等奏、山东夏津县地方。有常州帮王益周回空粮船被盗之事。旋据杨景素奏、拏获首夥盗犯段老等九名。讯出俱系沿河短纤。纠夥行劫。现令审明。按律定拟。分别斩枭矣。沿河短纤。多系无业穷民。群聚觅食。画则随帮受雇。夜则乘机为匪。其中最易藏奸。而漕艘经行上下。遇有顶风浅水。添雇帮纤人夫。亦属必不可少。莫若令沿河州县。酌量安设纤夫。并选派夫头照管。以供受雇。其各帮雇觅纤夫。并令押运千总。督率旗丁。查点稽核。按站交替。不许携带过站。亦不许中途私雇。庶各有责成。不致滋事。其应如何酌定章程之处。著直隶、山东、江南、江西、浙江、湖广、各督抚。会同漕运总督、确商妥议具奏。　　

○谕军机大臣曰、杨景素奏、拏获盗犯江二等、在蒙阴县地方行劫客商王嵩、审拟斩决枭示一摺。已批交法司核议速奏矣。该省系南北通衢。前夏津地方。甫有常州帮粮船被劫之事。今蒙阴又有此案。虽盗犯旋即破案。首夥多经弋获。而一月之内。盗劫频闻。且一系行劫漕船。一系白昼抢夺。可见该省文武各员。于防缉盗匪之事。多属废弛。不可不亟为整顿。著传谕杨景素、即严饬各属。实力严防密缉。务使奸宄绝迹。地方宁谧。其武职各员。并饬各该镇等。董率将弁。加意巡查侦捕。毋任宵小潜踪。致滋事端。倘有疎防之事。即将该管文武各员。从重参处。　　

○大学士九卿等议奏、审讯严言□曾情节。请照大逆律凌迟处死。得旨、严言□曾、著从宽改为斩决。谕军机大臣曰、据大学士九卿等、将严言□曾照大逆律凌迟处死具奏。业经降旨。改为斩决。以彰国法。至该犯罪大恶极。自作之孽。与其亲属无涉。且据供父母妻子俱亡。其弟侄等、自可无庸缘坐。亦经明降谕旨。并据舒赫德等奏明、已行文该抚停止查拏矣。但该犯敢于造作狂悖语言。肆行诬蔑。其平日恐尚有不法字迹。藏留家内。亦未可定。著传谕巴延三、即派黄检、速赴该犯泽州府高平县原籍住处。将该犯家内、严密搜查。如有不法字迹书籍。即行封固进呈。至该犯族属。疎远者、原可无庸查办。其亲弟兄子侄、并著黄检、细加察看。若系务农愚蠢之人。即遵前旨省释。倘有形迹诡秘。居心狡诈。及平日不安本分之人。收藏该犯狂悖字迹者。即著黄检、拏至省城。交按察司严行监禁。迅速奏闻请旨。将此由六百里传谕知之。寻奏、遵派藩司黄检、往严言□曾家严搜。该犯无住房产业。借住胞弟严誧家内。查无存留不法字迹。察看伊弟严誧、系椎鲁乡民。侄严履安、守分课读。侄孙严会全尚幼。俱无诡秘情状。报闻。　　

○戊戌。谕、据阿思哈奏、长淮卫、宿州、二帮漕船。于本年三月。在洪泽湖漂没二十五只。其漕米业蒙加恩豁免。所有船只。均应购料补造。除例给料价银五千二百余两外。各旗丁尚有应行自备造费。现在凑办赶造等语。该帮漂没多船。丁力疲乏。购造船只。未免拮据。著加恩于道库恩借款内。赏借银一万两。给发各船。购料赶造。接兑新漕。其借项、自明年冬漕为始。分作五年。于各丁应领钱粮内。扣还归款。并免其加息。以示体恤。　　

○蠲免安徽桐城、凤阳、临淮、定远、盱眙、滁州、全椒、广德、建平等九州县。乾隆四十年、被水学田、九十五顷六十二亩有奇租银。　　

