<!-- { "loadSidebar": true } -->
○又谕、据图思德奏、于二月十六日、接到提督长清等札、据游击哈三等禀称、有缅目孟干、孟占拉等二名。持缅禀来至张凤大营。据称系得鲁蕴、绽拉机、差来。从前得鲁蕴、原许二月十五日来。因象只未到。差我等来禀知。并打发节盖。到马脖子。求大人们差官到彼。还有说话等语。又译出缅禀。内有此大事并非小可。不是速于完得的。至大人吩咐来的话。多有不信我的意思。若后有字与我。务要直直道道等因。是诚何语。可恶之极。已于摺内批示矣。得鲁蕴屡次来禀。于二月十五日还人贡象。系伊自定期约。今忽翻改。实属狡诈之至。象只到关迟早数日。尚在情理之内。至称差官前往马脖子。则于还人进贡之事。毫无关涉。不过欲诓骗差官到彼。探听内地情形。或竟行用强扣留。均未可定。长清等不肯照伊所请。但令孟干等差一跟役。谕知节盖。令其进关说话。其孟干暂留张凤大营。所办亦是。又阿桂奏称、看其情形。酌量办理。如不肯前来。则竟不必差人往催。并不必探听信息。惟严饬边关。示以不测。所奏甚是。缅匪狡狯异常。而绽拉机尤为奸猾。从前在老官屯时。懵驳即系听信绽拉机之言。以致肆行无忌。昨还人进贡之禀。看来系得鲁蕴、意图藉此开关。今已经约定日期。忽又翻改。未必非绽拉机之意。缅匪如此狡诈。惟有严饬边关。丝毫不许走漏消息。亦不必差人催探。致得遂其奸计。若伊差人、及节盖到关。亦应扣留不遣。必待全数将人送出。方准开关放还缅目。著传谕阿桂、李侍尧、到彼务须悉心会商。严密妥办。毋庸差人催探。以防缅匪等留住。探听消息。并应严问其节盖、孟干等、如此反覆。究属何心。总之办理外夷。诸凡举动。当示以威严。不可稍露迁就完事之意。阿桂、李侍尧、均系能办事之人。详筹妥酌。自合机宜。仍将奉到此旨、及现在办理缘由。迅速由六百里奏覆。将此由六百里发往传谕知之。　　

○以安徽按察使农起、为安徽布政使。调湖北按察使秦雄飞、为安徽按察使。以广东肇罗道福川、为湖北按察使。　　

○旌表逼嫁捐躯湖南桂阳州民龙遇震妻雷氏。　　

○癸酉。兵部奏称、原任广西苍梧道周升桓之母俞氏、具呈代子赎罪。得旨、秦廷基一案审结时。周升桓正署臬司。并不收禁。以致酿成此案。周升桓乃此案罪魁。理应正法。朕不欲兴大案。故从轻发往军台。实伊罪所应得。即将来年满。尚不应令其回籍。所有呈请赎罪之处。不准行。　　

○又议准、署云贵总督图思德奏称、副将以下武职到任交卸日期。照文员按月造册咨部。抚标听抚臣汇咨。其余各营。由提督、及督标中军。核送督臣。分咨户兵二部。以归简易。从之。　　

○以病休青海扎萨克多罗郡王衮楚克达什子、索诺木多尔济袭爵。　　

○旌表守正捐躯河南宝丰县民任永正女任氏。　　

○甲戌。谕、今年乡试届期。所有应行开列试差之进士出身人员。著于三月二十五日。在正大光明殿考试。仍著吏部、照例按各衙门次序。于二十七日、带领引见。　　

○申伏法罪人不得复讐之禁。刑部议驳、直隶总督周元理议沈万良殴杀王廷修。误引子孙报讐例。谕、此案沈万良之父沈三。行窃拒捕。原系有罪之人。被事主王廷修知觉。赶殴致毙。将王廷修、照黑夜偷窃、被事主殴打致死例拟徒。本案已经完结。法非应抵。义不当讐。乃伊子沈万良。忽于十余年后。复将已伏罪之王廷修。乘机杀害。该督援照子孙报讐例。拟以杖流。经部议驳。甚是。从前各省办理复讐之案。如广东曾士标、殴死曾会昌。律拟斩候。而曾会昌之子曾朝宗、复戳死曾士标之子曾亚二。律拟斩决。朕特明降谕旨。改为绞决。又河南省智洪义、因父智顺、被赵二殴死。赵二问拟绞候。智洪义藉言报复。辄杀其子赵仓。律拟斩候。九卿阁臣。于勾到招册内、夹签声明。又经朕明降谕旨。通谕问刑衙门。以我朝明罚敕法。审慎周详。生杀悉由谳司。岂容一介不逞之徒。私行报复。况国法既彰。则私恨已洩。讐杀之端。断不可启。训示最为明晰。即子孙复讐之例。若因伊父死于非命。而凶手竟得漏网。冤无可伸。其复讐犹为有说。今沈三原系罪人。王廷修又已伏罪结案。则国法已伸。王廷修即属无罪之人。乃沈万良复逞凶故杀。即应照故杀例问拟。若如该督所拟杖流。将来此风一开。谁非人子。皆得挟其私忿。藉口复讐。逞凶挠法。何所底止。岂辟以止辟之义耶。周元理引律不当。著饬行。此案著照部议。交周元理、另行照律改拟具题。并将此通谕内外问刑衙门知之。　　

○谕军机大臣等、据图思德奏、自乾隆三十二、三、等年。办铜短缩。已不敷额运之数。又将泸店底铜。拨给外省。办理益形拮据。恳将领运京铜。展至次年正月开帮。七月扫帮。俾厂期宽展。得以从容办理。不致再有贻误等语。滇省铜运。前据户部奏、额运京铜。开行延缓。请将管厂各员。并专辖之司道。以及从前奏报不实之督抚。查明议处。当经依议允行。并传旨申饬图思德、令其明白回奏。并令李侍尧、裴宗锡、妥议具奏矣。今图思德、复以泸店并无底铜。另请展限。此摺若批交部议。该部必按例议驳。于筹办铜务全局。不能实有裨益。今李侍尧已赴新任。阿桂亦在滇省。两人皆能办事之人。著即传谕。令其会同悉心通盘筹画。将此后如何采办足额。筹备底铜充裕。以期赶赴例限。不致厂运各员。再有短少迟延之处。悉心妥议。据实具奏。再图思德前所奏得鲁蕴等、遣缅目孟干等来关之事。今又隔数日。节盖等有无来信。亦即据实速奏。况钦差前往之事。亦有关系。何以结局。著将此由六百里传谕阿桂、李侍尧、知之。其图思德所奏铜运一摺。并著钞寄阅看。　　

○大学士管两江总督高晋覆奏、清黄分流。直至周家庄汇归东注。与黄河下游各工。并老坝口工程。均无妨碍。新河头、现在刷宽至七十余丈。河身、河尾、现宽五六十丈。河底水深一丈四五尺。两崖尚高出二三尺。两岸应筑堤工。南岸、就陶庄积土翻筑。北岸、以越作缕。加高培厚。从前会奏。因旧河口尚未竣工。未经绘图。昨形势大局既定。已由河臣萨载、绘图奏闻。得旨、览奏俱悉。　　

○旌表守正捐躯安徽当涂县民贾鼎臣妻蒋氏。　　

○乙亥。上诣九经三事殿、大行皇太后梓宫前供奠。　　

○祭先农之神。遣平郡王庆恒行礼。　　

○谕、朕于本月十六日。恭阅大行皇太后册宝后。送往九经三事殿。大礼攸关。甚为紧要。一切典礼。自应敬谨酌定。其恭送时。著交领侍卫内大臣、奏派前引大臣十员。同礼部堂官、在前导引。仍派后护侍卫十对、照管行走。领侍卫内大臣、在后带领后护随行。前引黄伞。著交銮仪卫、用九凤曲柄黄伞。侍卫执提炉。其部议前引御仗二对。著不必用。　　

○江南河道总督萨载覆奏、老黄坝工程。北岸缕越堤工。分别加培高厚。陶庄积土外。添筑新堤一道。其南岸一带老堤。直至清口旧西坝止。均属高厚。东首河滩。今春旧河口筑坝时。即于滩上斜筑拦水堤一道。长一百四十丈。业于二月二十八日、绘图贴说奏闻。至建庙地基。拟在新河头。旧河口。适中地方建立。谨绘图贴说覆奏。得旨、览。汝不日即面会。一切再细讲。　　

○予故郭尔罗斯扎萨克镇国公锡喇博第祭如例。　　

○旌表守正捐躯直隶南宫县民赵大妻张氏。　　

○丙子。江南河道总督萨载奏、查旧河清黄界坝。计宽九丈。督臣高晋、自工起身时。原存上口七丈。下口五丈。臣日夜驻工、督率办理。于二月二十四日、平安合龙。其时口门下水。离坝三四丈外。间有翻花黄水。臣又督令实力追压。上加厚土。旋即闭气。上下察看。坝外水已澄清。坝内停淤。甚为稳固。断不敢轻信人言。草率完局。报闻。　　

○浙江巡抚三宝疏报、慈溪县鸣鹤场垦复沙涂五百五十五亩有奇。　　

○丁丑。孝贤皇后忌辰。遣官祭陵寝。　　

○谕曰、喀喇沁王喇特纳锡第等。闻四阿哥之事。来请朕安。其余蒙古王公额驸台吉等。闻信后。必有赶来者。但伊等近日才回游牧。且时令亦渐暑热。伊等往返劳苦。朕心甚为不忍。著交该衙门即速行文。将欲来者、概行停止。　　

○谕军机大臣等、前经传谕阿桂、李侍尧等。将得鲁蕴等还人进贡一事。悉心会商。严密妥办。至钦差前往。尤有关系。将来如何结局。阿桂等奉到此旨。自即遵照筹办。迅速覆奏。今已隔数日。未见图思德等奏到节盖孟干等信息。实深盼望。看来此次还人进贡。原系得鲁蕴希图开关。有益于彼。即滇省商民。及地方文武各员。亦无不欲开关了事。图思德、长清等。据属员所禀具奏。其中似不与粉饰之处。至从前图思德屡次奏闻、还人进贡之摺。专系据得鲁蕴来禀。昨所奏摺内、译出缅禀。又有绽拉机名字。查从前乾隆三十八年、彰宝奏、兴得夹供内。老官屯没到过。只听得换了头目绽拉机。那旧头目诺尔塔。因办事不好。调到阿瓦已经杀了等语。是绽拉机原在老官屯。得鲁蕴在木邦。何以两人又同在一处办事。均应密访确实奏闻。再绽拉机、与得鲁蕴意见不合。赘角牙此时必偏向一人。就目前情形而论。缅匪忽求差官到马脖子面商一切。明系绽拉机从中作梗。赘角牙偏听其言。若果如此。则得鲁蕴计议不行。伊必心生疑惧。或可乘此机会。设法招致。如果得鲁蕴、带其所辖木邦人众、前来投诚。亦系好事。朕必加恩赏以官职。且可得缅匪真实信息。此朕偶然想及。不过如偏方治病之类。或可如此办理。阿桂深悉缅地情形。著与李侍尧、相度机宜。悉心筹画。此时已届三月。转瞬间瘴气即起。难通信息。阿桂系钦差前往、受降之人。众共闻知。试思若不能结局。延至秋深。又将如何办理。朕心深为廑念。著阿桂、李侍尧、将此等关系紧要情形。一一熟筹详议。迅速由六百里覆奏。此旨著由六百里发往。　　

○戊寅。上诣九经三事殿、大行皇太后梓宫前供奠。　　

○以吏部侍郎迈拉逊、为左都御史。　　

○命原任云南布政使王太岳、在四库全书馆总纂上行走。　　

○补行四川省乾隆三十七年、及乾隆四十年、二次大计。卓异官十二员。不谨官一员。罢软官一员。年老官十一员。有疾官四员。才力不及官三员。分别议叙处分如例。　　

○己卯。上诣雍和宫行礼。　　

○还宫。　　

○以福建漳州镇总兵董果、台湾镇总兵颜鸣皋、对调。　　

○予故履郡王永珹谥曰端。　　

