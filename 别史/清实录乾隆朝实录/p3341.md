<!-- { "loadSidebar": true } -->
○又谕曰、刘峨奏、审拟丰宁县民张全禄、因与亲嫂张张氏通奸。被胞兄张全有撞遇。张全禄、随与张张氏商谋、将张全有殴勒毙命一案。将张全禄与张张氏、均依律拟凌迟处死等语。叔嫂通奸。按律即应绞决。今张全禄与嫂张张氏私相奸好。已属不顾伦纪。且复商同将张全有谋害。淫凶已极。自应速寘极刑。不必更交部议。张全禄、张张氏、均著即凌迟处死。乱伦蔑纪之事。定例非不綦严。而尚有淫恶凶戾之徒。敢蹈法网。民俗之未醇。自由教化之未至。朕披阅之下。不能不引以为愧也。至张作禄童养媳李女、虽于张全禄与张张氏谋害张全有时。在旁眼见。讯系被张张氏用言吓禁。是以未敢声喊。后随伊叔祖姑张杨氏居住。念及张全有平日恩养。私自啼哭。即将谋害实情。告知张杨氏。遂得破案。是李女尚知顾念恩义。情殊可悯。且此案若非伊向张杨氏告知。几致凶犯漏网。李女系许与张全禄之子六子为妻。尚未成婚。六子现经外出。虽属无干。但此案由李女发觉。若仍与六子完配。彼此难以相安。李女、著地方官饬令该亲族收留安顿。另为择配。酌给养赡。或即将张全禄名下财产内划给。俾资存活。　　

○又谕、据奇臣奏、请于凉州庄浪马甲、裁十五缺。作为四十五分养育兵。养赡孀妇孤独等语。新移凉州庄浪驻防兵内。并无增添养育兵。其无倚之霜妇孤独。若不给与养赡。不免失所。著照奇臣所奏、将凉州马甲内裁减十缺。作为三十分养育兵。于庄浪马甲内裁减五缺。作为十五分养育兵。以资养赡。　　

○直隶总督刘峨奏顺德广平大名三府、并宣化府属保安等七州县。前因被旱成灾。一切新旧钱粮。分别蠲免带徵。但灾歉之后。民力未纾。请将顺德等三府属五十二、三、两年缓徵钱谷。宣化府属、五十二年赏借两月口粮。并带徵粮银。俱缓至本年秋后徵收。得旨、著照所请行。该部知道。　　

○癸亥。上耕耤。诣先农坛行礼。更服至耤田所。躬耕三推。御观耕台。命皇六子质郡王永瑢皇八子仪郡王永璇、豫亲王裕丰、各五推。皇十一子永瑆皇十五子颙炎皇十七子永璘、随耕布种。吏部尚书协办大学士刘墉、户部尚书董诰、礼部右侍郎邹奕孝、兵部尚书彭元瑞、刑部尚书胡季堂、工部左侍郎韩鑅、都察院左副都御史觉罗巴彦学、通政使梦吉、大理寺卿富炎泰、各九推毕。顺天府府尹率农夫终亩。赏赉耆老农夫如例。　　

○谕、本日举行耕耤。适值天气晴明。一切典礼。办理俱为妥协。所有执事之大臣官员人等。均著交部议叙。顺天府系承办衙门。蒋赐棨已经赏戴花翎。仍与吴省钦、一并交部从优议叙。其老民人等、向例有应得赏赉。此次著加倍赏给。此内有八十一岁之老民刘荣、著赏给七品顶戴。再加两倍赏赉。至随从之侍卫人等、著分别赏给缎匹。以示朕行庆施惠至意。　　

○以兵部右侍郎伊龄阿、户部右侍郎汪承霈、为会试知贡举。大学士王杰为正考官。礼部右侍郎铁保、工部右侍郎管干珍、为副考官。　　

○甲子。谕、据毕沅奏续添荆江矶嘴坝工。及打筑万城堤工情形各摺。内称黑窰厂碎石裹头。遵照谕旨。改为矶嘴坝。砌出江面。顺向东南接做。共长十八丈。又杨林洲砌出江面二十一丈。自两坝接出后。对面窖金洲浮沙。已刷去东西长四百七八十丈。南北宽六十五六丈。江面较前宽阔。统计添做碎石工程。共需例价银五万三千一百余两。又万城堤现在做有九分工程。三月内即可一律告竣。惟楚省筑堤、并无夯硪一法。土方例价。不敷硪工。现在招募岳州人夫。酌给硪价。不敢稍存惜费之见等语。荆州黑窰厂等处坝工。毕沅等遵照指示机宜。添筑碎石。接砌矶头。挑溜甚为得力。现在窖金洲沙岸日渐冲刷。业已著有明效。毕沅等、所办甚属妥协。即添估多需银两。亦所不惜。惟期工程巩固。足资挑刷淤沙。俾大溜南趋。窖金洲逐渐刷尽。江流复旧。最为紧要。至土工经久。全恃层土层硪。毕沅添雇硪工。不存惜费之见。所办亦是。又另摺奏、荆州满营兵房。现在修理完整者。已有十分之七。荆州城内外居民。生计渐觉从容。市阛俱复旧观。民情均各宁悦等语。览之极为欣慰。其所奏此次兵房。俱系各兵丁领银自修。大小各从其便。不能与原估工程相符。恳请免其报销等语。此项兵房。上年赏给帑项。既经各兵丁领银自修。若再令报部核销。转恐部中书吏。从中需索。徒滋往返驳查。转非朕惠恤各兵之意。毕沅奏请免其报销。足见晓事。著照所请。竟无庸报销。以省案牍。惟荆州城工。照估修筑坚固。仍报部核销。以期经久。　　

○又谕、甘肃省地瘠民贫。并陕西延安、榆林、绥德三府州属。附近甘省地方。亦属硗薄。向来该处民欠未完地丁耗羡。及耔种口粮等项。屡经降旨分别豁免。昨勒保来京陛见。询以该省近日情形。据称甘省自四十七年、至五十三年、民欠地丁正耗。并未完耔种口粮折色等银二十七万九千余两。粮二百一万七千余石。草一千一百十一万余束。陕西延、榆、绥三属。自三十八年至五十三年、民欠未完仓谷三十六万九千余石等语。甘省等处地方。自从前加恩蠲免以后。又有年所。朕于加惠黎元之事。从无迟待。即多费帑金。亦所不靳。所有甘肃省自四十七年、至五十三年、民欠未完地丁正耗银二十三万九千三百余两。粮八十万四千六百余石。草一千一百十一万余束。四十九年、至五十三年、未完耔种口粮折色银四万五百三十余两。粮一百二十一万三千余石。俱著加恩豁免。并陕西延、榆、绥三属。民欠未完常平仓谷三十六万九千余石。著该督抚饬属查明。亦一并加恩蠲免。以示朕惠爱边氓。有加无己至意。该部即遵谕行。　　

○又谕、朕阅内左门登载尚书房阿哥等师傅入直门单。自三十日、至初六日。所有皇子皇孙之师傅。竟全行未到。殊出情理之外。因召见皇十七子。同军机大臣。并刘墉等。面加询问。如系阿哥等不到书房。以致师傅各自散去。则其咎在阿哥。自当立加惩责。今据皇十七子奏称、阿哥等每日俱到书房。师傅们往往有不到者。曾经阿哥们面嘱其入直。伊等连日仍未进内等语。皇子等年齿俱长。学问已成。或可无须按日督课。至皇孙、皇曾孙、皇元孙等、正在年幼勤学之时。岂可少有间断。师傅等俱由朕特派之人。自应各矢勤慎。即或本衙门有应办之事。亦当以书房为重。况现在师傅内。多系阁学翰林。事务清简。并无不能兼顾者。何得旷职误功。懈弛若此。皇子为皇孙辈之父叔行。与师傅等胥有主宾之谊。师傅等如此怠玩。不能训其子侄。皇子等即当正词劝谕。如劝之不听。亦应奏闻。乃竟听伊等任意旷职。皇子等亦不能无咎。至书房设有总师傅。并不专司训课。其责专在稽查。与总谙达之与众谙达等无异。师傅内有怠惰不到者。总师傅自应随时纠劾。方为无忝厥职。今该师傅等、竟相率不到。至七日之久。无一人入书房。其过甚大。而总师傅复置若罔闻。又安用伊等为耶。此而不严加惩创。又复何以示儆。嵇璜年已衰迈。王杰兼军机处行走。情尚可原。著从宽交部议处。刘墉、胡高望、谢墉、吉梦熊、茅元铭、钱棨、钱樾、严福、程昌期、秦承业、邵玉清、万承风、俱著交部严加议处。至阿肃、达椿、身系满洲。且现为内阁学士。毫无所事。其咎更重。均著革职。仍各责四十板。留在尚书房效力行走。以赎前愆而观后效。　　

○谕军机大臣曰、阮惠于官兵不敢肆行戕害。收在黎城养赡。一经孙士毅驳回表文。遵即先行送出。尚知畏惧天威。但孙士毅甫经挫失之后。威望已损。计福康安此时已可抵镇南。著福康安檄谕阮惠。以此事由于孙士毅文臣不谙军旅。以致办理不善。现奉谕旨。将孙士毅解任来京。两广总督员缺。将本部堂补授。本部堂久历戎行。从前两金川土司。自恃险远。狼狈为奸。本部堂曾带兵往剿。将金川全境荡平。索诺木、僧格桑、俘馘并献。前年林爽文等、以台湾地隔重洋。聚众滋事。本部堂复带兵渡海剿捕。旬月之间。立将林爽文等、生擒解京。尽法惩治。尔阮惠虽僻处广南。于金川之事。谅亦或有见闻。台湾与广南海道可通。林爽文之事。更当知悉。尔以安南土酋。胆敢抗拒官兵。戕害提镇大员。其罪甚重。今虽将官兵先行送还。尚不足以赎尔之罪。可即将戕害提镇之人。缚献正法。尔若不能遵奉献出。本部堂惟有统率大兵。分路进讨。试思天朝何等力量。尔试自揣度。能逞其螳臂否等语。向其严切檄谕。阮惠接到福康安檄文。即将戕害提镇之人献出。福康安再为具奏。候朕降旨遵行。如福康安未到之前。孙士毅已将阮惠表文。先行具奏。朕即当另行裁夺降旨。并详悉指示。俾遵照办理。此檄即当略停发往。以俟后谕可也。　　

○又谕、据保宁等奏、将伊犁官设铺面事体情形。察核办理。伊犁地处绝徼。官兵日用诸物。惟藉商贾由内地运往。恐奸商于物少之时。任意居奇。有官设铺面。则兵丁得以贱价购买。而所得息银。又可接济差务。添补倒毙马匹。于兵丁生计。大有裨益。但办理不善。反滋弊端。著传谕保宁、所有管理铺面事务。及遣赴内地购买货物。务择晓事之人办理。毋任弊混。仍不时实力稽查。　　

○补行乾隆五十二年福州驻防军政。有疾官一员。年老官二员。才力不及官一员。分别处分如例。　　

○调正红旗蒙古副都统佛住、为镶黄旗满洲副都统。以工部掌印给事中评德、为正红旗蒙古副都统。以正黄旗护军统领爱兴阿、为直隶马兰镇总兵。　　

