<!-- { "loadSidebar": true } -->
○丁卯。上行围。谕、今日首旗侍卫伊进泰等四人、并不带领首旗行走。竟在看城近处等候。俟首旗将到。迎出塞责。殊属胆大偷安。行围与行师。纪律无异。昔太宗圣祖时。于围中失律之人。俱曾从重治罪。数年来屡经朕从宽宥免。伊等毫无畏惧。以致首旗侍卫等、竟敢如此塞责偷安。不可不严行惩治。伊进泰、塔勒必善、六十四、倭什勒等、均著革职。伊等查系何处人。即著交该处将军等、令其充当苦差。其余首旗侍卫进德、四保、亦系未带领首旗行走。但据称、曾至中军纛处。较伊进泰等尚属有间。俱著革职。领围大臣等、并分别议处。以示炯戒。谕军机大臣等、据刘秉恬等奏称、湖广、江西、粮船抵津。已在八月二十五日以后。现经督率地方官、雇备民船济拨。就近在天津回空等语。向年粮艘由天津起拨回空。原因气候已近严寒。恐回空船只。中途冻阻。是以在天津北仓。即行截留。较之抵通起卸为早。俾空船得以迅速南下。不误新漕受兑之期。此次江广漕船抵津。虽在八月二十五日以后。但本年气候较暖。现在木兰行围。进哨后天气尚觉暄和。想运河迤南一带。自必更暖。若能趁此时将漕船设法催趱。尽数抵通。可省将来搬运之烦。著传谕苏凌阿、刘秉恬、会同刘峨、悉心筹酌办理。所有江广未经起卸各船。乘此气候尚暖。上紧趱运。俾得尽数抵通。多多益善。若时近冱寒。再行截留北仓。尚不迟也。　　

○是日、驻跸伊逊河东大营。　　

○戊辰。上行围。　　

○是日、驻跸六道河大营。　　

○己巳。赐蒙古王、贝勒、贝子、公、额驸、台吉等食。谕军机大臣等、据刘峨奏、酌定江广粮船。分别全拨卸贮一摺。内称于拜摺后。即起身回署等语。前据该督覆奏、绵亿之护卫正柱、呈控佃户霸占殴闹一案。两造各执一词。是此案尚未完结。该督现在天津。距通州不远。于酌筹漕粮事竣后。即应顺赴通州。将此案确实审办具奏。乃该督遽由天津回省。并未亲往该处查办。刘峨之意。不过因事关旗地。护卫系绵亿府中之人。若将护卫所控情节审虚。恐有碍绵亿府中。若以佃户等抗租殴抢为实。则于地方官未便。又不免心存袒护。是以因循不办不知朕办理庶务。一秉至公虚实惟求其是。断无袒护皇孙之意。况此事孰是孰非。一经研究。无难立辨。刘峨祇须秉公审办。如系护卫藉端滋事。即将护卫照例惩治。若佃户等果有霸占殴闹情节。亦即将佃户等按例办理。以儆刁风。方为正办。乃刘峨身为总督。于此等事件。竟至畏首畏尾。疑难不决。并不即时办结。为大臣者。不应若此。刘峨、著传旨申饬。仍著将此案即行秉公讯明。定拟具奏。毋得再事因循也。福建水师提督参赞蓝元枚奏、大甲溪、岸里社、义民熟番。声势联络。该处路途颇平。可以攻迫贼巢。但查斗六门、系贼要隘。势在必争。若多带官兵。先劄西螺。进攻斗六门。较大甲溪更为著要。臣已飞咨常青、柴大纪、订期会攻。再彰化南北两处生番。现访知熟悉番性之人。令其前往开导。谕以擒贼立功。众番社无不踊跃乐从。谕军机大臣等、诸罗被贼围困。望救甚切。经柴大纪两次请兵往援。该参赞、自应带领官兵。星速前往策应。乃转称现在咨会柴大纪进攻。该处此时正在被围望救。焉有余力。与蓝元枚会合、夹攻斗六门之理。看来蓝元枚、明知诸罗被围紧急。拥兵不救。徒以大甲溪、斗六门等处。辗转推托。以掩饰其株守坐视之罪。岂能惑朕。蓝元枚之祖父蓝廷珍、以一总兵、带兵前渡台湾。剿除贼匪。七日之内。克期奏绩。朕轸念前劳。是以将蓝元枚屡加拔擢。用至提督。又以伊系本省人。必能深悉贼情。畀以剿贼之任。授为参赞。并赏戴双眼花翎。蓝元枚、自应倍加奋勉。效法伊祖。克继家声。方为无负委任。今自到鹿仔港后。迟回观望。一筹莫展。即所称晓谕生番。令其擒贼献功等事。皆不过藉词支饰。以为占脚地步。蓝元枚受朕深恩。何得恇怯委靡若此。若再仍前观望。按兵不动。则蓝元枚即为任承恩之续。况尤非若任承恩、尚可推兵少也。著先严行申饬。是日、驻跸张三营行宫。　　

○庚午。遣官祭历代帝王庙。　　

○遣官祭都城隍之神。　　

○福建水师提督参赞蓝元枚奏、臣于七月后患病。虽屡次力疾剿贼。而精神渐不能支。将一切官兵、移交普吉保管束。并飞咨常青、速派大员前来经理。谕军机大臣等、鹿仔港一路。现驻重兵。最为紧要。蓝元枚既经患病。此时常青处、亦无人可以派拨前往统辖。福康安此刻已抵闽省。接奉此旨。即应星夜加倍兼程。竟由蚶江配渡。迅赴鹿仔港。即带领蓝元枚所统官兵。奋勇打仗。接应诸罗。或与徐鼎士会合。夹攻大里杙。惟当相机而行。不必俟屯练及贵州兵到齐。再行进发。彼时若蓝元枚病症不能痊愈。所有水师提督、即令蔡攀龙署理。蔡攀龙、素为奋勇。屡经打仗出力。是以特加擢任。著福康安、先行传谕蔡攀龙、务须倍加奋勉。杀贼立功。至蓝元枚、自到鹿仔港后。办理一切。尚为奋勉。后因其拥兵观望。并无寸进。又不亲往援应诸罗。节经降旨饬谕。今蓝元枚既称患病。难以支持。其情殊可怜悯。现已颁赏大小荷包。以示轸念。福康安到彼。即传旨赏给。是日、驻跸波罗河屯行宫。　　

○辛未。谕军机大臣曰、李侍尧于八月初九日。曾奏带领续调粤兵之总兵李化龙、业已先到。现催令该镇、带领已到之兵。即日开驾。速赴蓝元枚一路协剿等语。是李化龙、此时早已带兵前抵鹿仔港。李化龙人尚明白。且曾经行阵。如蔡攀龙即时不能前抵鹿仔港。即著李化龙、署理水师提督事务并著鼓励将弁等、奋勇出力。相机攻剿。不得因循株守。致有贻误。至普吉保、与蓝元枚同驻鹿仔港。蓝元枚既经患病。又将官兵交伊管束。普吉保即应将蓝元枚患病光景及现在如何督率官兵剿捕事宜。详悉具奏。何以并未据专摺奏闻。著传旨严行申饬。至鹿仔港、现在各副参游击等官。俱系营伍大员。久随蓝元枚调度筹办。已有章程。此时提督虽经患病。该员等、正当各为国家出力。勉图报效之时。何未见有一人同普吉保剿贼者。福康安到彼。即应鼓励在彼将弁。统率新到官兵。或会合徐鼎士、直攻大里杙贼巢。或竟率领官兵。径赴诸罗救援。将沿途贼匪痛加剿杀。以期道路肃清。军威丕振。又谕、现在诸罗被困紧急。常青等、自应遵旨带兵亲赴北路。援应柴大纪。而伊等又因府城存贮粮饷火药。兼之难民甚多。惟恐大兵起程后贼匪乘间侵扰府城。请俟浙粤驻防满洲兵到后。酌留一半驻守府城。带领一半先净南路。所办亦觉未中肯綮。此项驻防兵三千。前抵台湾后。军势壮盛。正当乘其锐气。以全力直趋北路。今又以分派一半驻守府城。一半带往南路剿贼。是兵力又以分而见单。但此时常青等、如已带兵前赴南路。果能将贼匪大加剿杀。擒获庄大田。恢复凤山。肃清后路。俾无反顾之虞。亦属甚善。但必当奋力搜剿将屯占贼匪。歼戮无遗。庶不虚此一举。不可徒分兵力。以致两处耽延。又据李侍尧奏。蓝元枚于八月十八日患病身故。览之深为轸惜鹿仔港现驻重兵。方图进剿。又贼党互相猜疑。渐有溃散之势。正是极好机会。而参赞大员忽因病故。军心不无惶怯。将弁等不无懈弛观望。并恐贼人闻知蓝元枚病故信息。生心窥伺。最为紧要。李侍尧所奏之摺。福康安在途次已经启阅。自悉该处情形惟当坚持定见及早驰抵该处。整顿兵力。奋勇进剿。倘福康安尚未能克日前抵鹿仔港。即应先发劄谕。以该参赞虽经身故。但官兵厚集。声势壮盛。福康安现赴鹿仔港。即日可到。李化龙、普吉保、及将弁官兵等、务须倍加奋勉。努力自效。俾军心镇定。将弁等咸知奋勇。又谕、据柴大纪奏、官军在诸罗城外。剿杀贼匪城内绅耆铺民。挑送饭食凉水。兵丁得不饥渴。又据常青、李侍尧等奏、牌腹村义民、运粮接济诸罗城中各等语。该处民人。能各知大义踊跃奉公。深堪嘉尚。自当特沛恩膏。以示奖励。著福康安、常青、李侍尧、即行查明首先倡义之义民头目。一面奏闻。一面酌给官职第念各该处义民众多若仅将头目给官嘉奖。恩施犹未普遍。前曾降旨、蠲免台湾本年应徵钱粮。著再加恩将五十三年分、台湾府属应徵钱粮。亦概行豁免。并著该将军等、即行普贴誊黄。俾全郡民人。共知感激。倍加奋勉急公。以副朕优奖义民。有加无已之至意。该部即遵谕行。　　

○又谕曰、福建水师提督蓝元枚、于台湾逆匪林爽文、纠众滋事以来屡经统领将弁。奋勇直前剿杀逆匪。并筹画一切。皆有条理。特降旨授为参赞。以示奖励。昨据蓝元枚奏、染患痢症。屡次力疾统兵。勇往堵剿。复降旨赏给大小荷包。用昭体恤。方冀速就痊愈。迅奏肤功。以承恩叙。兹据李侍尧奏、蓝元枚于八月十八日病故。闻之深为悯恻。蓝元枚、著赠太子太保。并赏银一千两。以示朕轸念勤劳。优恤戎臣之至意。所有应得恤典。著该部察例具奏。是日、驻跸中关行宫。　　

○壬申。谕军机大臣曰、福康安、已屡经有旨、令其速赴鹿仔港。决策制胜。况蓝元枚平日在彼督率调度。虽有条理。究不敌福康安、海兰察、二人之智勇兼济。且蓝元枚所辖将弁等、亦远不如舒亮、普尔普等之久经行阵。奋勇可恃。加以巴图鲁侍卫章京等百余人。骁勇趫捷。俱可一以当千。福康安统领如许勇将劲兵。又当贼匪猜疑涣散之势。何坚不摧。何险不破。又何所疑畏。稍有瞻前顾后之见耶。且朕前派福康安等前往督办时。初不料蓝元枚猝有疾病。不能办理军务之事。而蓝元枚今忽因染病。遂至不起。设非早派福康安等前往。则鹿仔港一路。统率竟至无人。其势必至掣肘。今甫有蓝元枚身故之信。而福康安已即日可抵鹿仔港。督率筹办。又值新调官兵云集。士气振作。壁垒更为一新。此即上天嘉佑。默牖朕衷。于端倪未兆之时。而有先事豫筹之计。朕实感谢天恩。默深庆慰。即以此事会而论。实属机宜凑合。已有成功先兆。谅此么＜麻骨＞草窃。又有何伎俩。能久延残喘。负嵎抗拒乎。福康安尤当坚持定识。乘机鼓勇。以期迅奏肤功。副朕委任。免安徽无为、庐江、定远、凤阳等四州县、乾隆五十一年分水灾学田额赋有差。　　

○是日、驻跸避暑山庄。至己卯皆如之。　　

