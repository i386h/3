<!-- { "loadSidebar": true } -->
乾隆五十三年。戊申。九月。己未朔。谕、据阿桂等奏查勘荆州被水情形一摺。内称、荆州水患。询之该处官员兵民人等。咸以窖金洲侵占江面、涨沙逼溜为言。且言之不自今日始。经阿桂等亲往履勘属实。并查有本地萧姓民人、于雍正年间、至乾隆二十七年。陆续契买洲地。种植芦苇。每年纳课。因贪得利息。逐渐培植。每遇洲沙涨出。芦苇即环洲而生。阻遏江流。洲面渐阔。江面即愈就窄狭。是以上流壅高。所在溃决等语。窖金洲涨沙逐年增长。侵占江面。逼溜北趋。以致郡城屡有溃决之事。其受病之源。实由于此。该处官员兵民人等、众口一词。且其说相传已久。该督抚等、经四十四、四十六年、两次被水之后。仍不留心查察。置若罔闻。直同聋瞆。所司何事。又萧姓置买洲地。种植芦苇。牟利肥家。已非一日。此项洲地。原因沙涨而成。何得谓之祖业。必系尔时萧姓贿求地方官、薄认轻租所得耳。现在荆州被水。数万生灵。咸受其害。情节甚属可恶。现饬令阿桂等、将萧姓家产查抄。并交刑部按律治罪。至该督抚等、平日于此等关系民生之事。何以竟置不问。除特成额诸事阘茸废弛。业经查抄家产。现已降旨将伊革职拏问外。至舒常才具本属中平。因其小心谨慎。且系大学士舒赫德之子。是以屡加拔擢。用至总督。乃伊两任楚省。并不实心任事。感激图报。于荆州窖金洲涨沙逼溜、共见共闻之事。尚不加意体访。随时筹办。致郡城被水成灾。为数十年所未睹。实属辜负任使。舒常著革去翎顶。仍留工所效力赎罪。李封系曾经获罪之人。经朕弃瑕录用。简擢巡抚。乃在任时。并不加倍感奋。于地方要务。视同膜外。其咎甚重。李封前经降旨将伊解任。亦著革去顶戴。留工效力赎罪。至姜晟到楚已及一年。于地方利病。岂得诿为不知。亦著革去顶戴。姑念其平日办理刑名。尚为熟习。仍著加恩署理刑部侍郎事务。所有此次荆州堤工。加高培厚各土方。及府县漂失仓米。并著阿桂等、查明历任督抚藩司、及该管道府等、分别著落赔补。以示惩儆。至荆州窖金洲涨沙逼溜。由来已久。该处萧姓民人、种植芦苇。起自雍正年间。不特彼时在任督抚、难以查考。即乾隆四十年以前历任各督抚、事隔多年。亦难悉行查办。前经降旨、令阿桂查明以十年为限。非于十年以来督抚等有所偏重。即如楚省匣费。日渐加增。而近年督抚等、所得尤厚。前舒常来京陛见。经朕面加询问。伊亦不敢不据实承认。舒常系小心拘谨之人。是以经朕询问。不敢欺饰。但伊尚不能不从中染指。则此外各督抚、不问可知。是此案即将近年之督抚等、从重惩办。于伊等亦无所委屈。朕办理庶务。一秉至公。固不肯以事经年久。令后人独任其咎。而于轻重权衡。务求平允。即令伊等扪心自问。亦当无可置喙也。将此通谕知之。　　

○又谕、各省民田庐舍。百姓等守其世业。或一姓相传。先畴是服。或甲姓之业。售与乙姓。皆在所不禁。今窖金洲因沙涨而成。何得谓萧姓之祖业。此必系奸民见江中涨出洲地。垦种可以获利。藉升科为名。纳租认种。其交官者。不过数十分之一。而地方官吏。亦必得其利贿。其余尽饱奸民之欲壑。一经具呈。地方官因受其贿求。遂罔顾利害。代为朦混具详。督抚等亦漫不加察。率准题达。任令据为己业。牟利肥家。而奸民因报官有案。又贪利不已。逐渐培植。以致芦苇环洲而生。阻遏江流。冲决堤塍城郭。以致数万生灵。咸受其害。造孽甚深。情节实为可恶。现将萧姓查抄治罪。实为不枉。但小民惟利是图。止期益己。不顾损人。亦不特萧姓为然。即如黄河之外滩。以及西湖淀河。山东江南湖陂等处。百姓私占耕种者甚多。屡经晓谕饬禁。而奸民贪图利息。地方官吏。又思从中分肥。并不实力查禁。任令开垦居住。与水争地。或藉口升科。输纳少许。一经溃决。不特附近居民。咸遭淹浸。而修筑抚绥。糜帑倍蓰。于国计民生。均无利而有害。著传谕各督抚、嗣后凡濒临江海河湖处所。沙涨地亩。除实在无关利病者。无庸查办外。如有似窖金洲之阻遏水道。致为堤工地方之害者。断不准其任意开垦。妄报升科。如该处民人。冒请认种。以致酿成水患。即照萧姓之例。严治其罪。并将代为详题之地方官。一并从重治罪。决不姑贷。　　

○谕军机大臣曰。阿桂所奏、窖金洲适处荆州郡治下游江心。此时即于洲上挑挖引河。不得迎溜河头。恐江水平漫。入河仍虑淤闭。必须建筑石坝。挑溜向南。激注沙洲。方可相机办理等语。建坝挑溜。所想甚好。自应即速妥办。但朕意何不于洲之上首西北处所。先挑成河口。使其迎受江水。因势利导。将来石坝筑成。挑溜南趋。江水必更直注洲头。或可冀冲刷成河。岂不省便。已于图内用朱笔标志发去。著阿桂等、即确勘妥商。将是否可以如此办理之处。据实具奏。又据奏、现决各堤塍、补完缺口后。再按被淹痕迹最高处所。加高培厚。坚实硪筑。足资保障。似毋庸改建石工等语。前因郡城迤西一带堤工、顶冲著重。迤南遮护府城一带。亦关紧要。恐土性松浮。不能坚实。因谕令阿桂酌量情形。用石修筑。今既据阿桂奏、江水深至数丈。难以措手。且土堤加高培厚。足资保障。则亦毋庸改建石工。但阿桂等、现因拟添石坝。筑成尚需时日。而玉路口迤东一带。正对窖金洲。扫成大湾。堤根搜刷倾缺。虽现经阿桂派员于该处载石沉船。护住扫湾。此亦不得已之一法。将来应否将该处堤工、及附近挑水坝堤工。酌量用石改建之处。并著阿桂核加察勘。悉心筹酌。总期于堤工有益。不在惜费。永杜后患。或石或土。亦不必泥于遵旨也。所有萧姓民人。侵占洲地。著交阿桂等、查明究竟起自雍正何年。彼时县府道司、及该督抚、系属何人。并乾隆二十七年。该处地方官、及该督抚、又系何人。其是否从他处转售。一并详悉查明。据实具奏。并著传知该处附近居民。以萧姓贪图洲地利息。广植芦苇。壅遏江流。致郡城被淹。该处百姓。咸受其害。是以将萧姓查产入官。照例治罪。并无丝毫委屈。此即为富不仁之炯戒。嗣后小民等、毋得效尤争利。复蹈罪愆。庶该处民人。知所惩儆。将此由五百里传谕知之。　　

○庚申。谕、湖北荆州窖金洲地方。涨沙逼溜。萧姓民人。贪图洲地利息。种植芦苇。壅遏江流。致郡城被灾甚重。该省督抚平日于此等关系民生要务。置若罔闻。视同膜外。业经降旨、将该督抚等、分别拏问罢斥示儆。至陈淮系现任藩司。于地方利病。并不留心体访。豫行筹办。咎无可辞。本应同舒常等、一并革任。第念该藩司、前因驰赴长阳查勘水势、及回至荆州。适值该郡被水。该藩司即督同文武各员。上紧扎筏。顾觅船只。分救被淹人口。并办理一切抚恤事宜。尚属认真。不辞劳瘁。除该郡堤工应赔银两、俟阿桂等查奏、著落分赔外。陈淮著加恩仍留藩司之任。免其革去顶戴。从宽改为革职留任。八年无过。方准开复。　　

○又谕、刑部议覆李侍尧查办台湾海口得受陋规文武各员。将上淡水同知、都司、并鹿仔港未设口岸以前之同知、守备等员、问拟绞候。其余得受陋规各员。俱问拟新疆一摺。此案上淡水、及鹿仔港、未设口岸以前。例禁商民出入。乃该管文武各员。并不严行查禁。輙敢收受船户陋规。较之通商口岸、得受规银者。情节较重。该部议覆、照得受枉法赃例。问拟绞候。固属按例办理。但鹿仔港自乾隆四十九年以后。业经开设口岸。而上淡水亦经福康安奏准、许令商民船只出口。是该二处现系通商之路。其从前该管文武得受陋规。尚属积习相沿。与枉法婪赃者、稍觉有间。所有此案得受海口陋规文职段玠、李本楠等十七员。武职卓其祥、长明等二十八员。俱著从宽一并发往新疆、充当苦差。其所得银两。俱著按数追缴。　　

○谕军机大臣等、本日成德奏、八月十六日、行抵里塘。该土司前来谒见。并据禀称、里塘所属畨民。为数不多。于承办乌拉之外。不能复拨土兵。里塘一处如此。则其余巴塘、明正、德尔格尔、情形恐亦相同。著传谕李世杰、成德、如各等处所派之兵。有愿赴藏协剿者。仍听其随同前往外。其有不愿者。即毋庸勉强。设西藏堵剿贼匪。前调之兵。尚不敷用。不妨仍于内地满汉官兵、及屯练降畨内、续行调用。　　

○钦差大学士公阿桂、湖广总督毕沅覆奏、查龙尾州在荆州府城迤西。与龙洲天鹅等洲相连。上接百里洲。绵亘二百余里。虽不能保护堤塍。而洲南江南甚宽。水流通畅。于堤工并无妨碍。前佐领德楞阿所称、确系指窖金洲而言。非龙尾洲。应无庸挑挖建坝。报闻。　　

○辛酉。谕军机大臣等、据李侍尧等奏、审拟讳窃饷鞘之湖北委员知县李景观、县丞熊泗、千总叶永茂、请一并发往新疆效力赎罪等语。已批交该部议奏矣。检阅该督等奏到供单。熊泗供、年已七十一岁。上年台湾剿捕贼匪。各省解运饷鞘。关系紧要。该县丞年逾七十。即不应委令管解。致有贻误。本日姜晟前抵行在。因降旨传询。据姜晟称、例系藩司详委。该县丞年岁履历。实不能记忆等语。军需要件。楚省丞倅中、岂少年力精壮。堪以委用者。何以转派年老之员。令其管解。舒常于此等事、何竟全不留心。该省吏治废弛。即此可见。至该县丞既由藩司详委。则该员年岁履历。藩司陈淮、断无不知之理。何以率行派委。著传谕阿桂、即向舒常、陈淮、面加询问。令其各行明白登答。据实覆奏。　　

○壬戌。上御卷阿胜境。缅甸国使臣细哈觉控、委卢撒亚、及小头目便机位南等四人入觐。并同扈从王公大臣、蒙古王贝勒贝子公台吉等赐食。翌日如之。　　

○谕曰。暹罗、缅甸、向来构兵不睦。暹罗业经受封。而缅甸现亦投诚内附。俱系属国。嗣后该二国应彼此修好。同受天朝恩眷。不得仍前构兵。除缅使回国时已行传知外。俟暹罗贡使到日。一并传知。令其回国告知该国王敬谨遵照。　　

