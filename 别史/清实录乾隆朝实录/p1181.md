<!-- { "loadSidebar": true } -->
○甲申。孝贤皇后忌辰。遣官祭陵寝。　　

○谕军机大臣等、胡中藻所著坚磨生诗钞。悖逆讥讪之语甚多。张泰开提督学政时。为之作序。编次刊刻。张泰开由编修擢至侍郎。在内廷行走。见此悖逆之作。不知痛心疾首。转为之刊刻传播。实乃丧心之尤。今阿里衮审讯。据供序文非伊所作。集中前后编次序文甚多。若非出于张泰开之手。则为此序者何人乎。张泰开此时。若不据实供明。即日胡中藻到案质讯。无可推诿。始行供吐。则张泰开之罪愈重。著在京总理王大臣、会同阿里衮严加讯究。务得实情。至孙梦逵、路谈等。虽经见过其诗。尚系微员。不足深究。但追出诗集足矣。若张泰开、则曾任卿贰。如此重师门而罔顾大义。不重治其罪。无以正人心而申宪典。所有诗集四本。著一并发交王大臣等。逐条研讯奏闻。朕回京时。俟胡中藻拏到。自另有谕旨明发。　　

○又谕曰。永常奏称、带领现在绿旗及回子兵。于三月初九日。继前队哨探兵进发。永常办事。一味草率。其急欲进兵。意以事成时。伊亦在彼处同有劳绩耳。此等意见。愚而且鄙。昨已降旨。令伊不得仅带绿旗官兵前进。如已起程。接旨后即在中途等候。俟各处兵丁齐集。再行进发。永常系总办军务大臣。一切应办应催之事。皆系其职分。朕令刘统勋前往。不过协办伊任内事耳。伊理应将一切事务。筹画周详。乃诸事推诿于刘统勋。今急欲带兵前进。意以业已进兵。则愈于伊无涉。不思刘统勋一人。不但不能办理。今又将鄂昌之事交与刘统勋。岂能兼顾。永常接到此旨。即将带往绿旗官兵。交与额琳沁多尔济带领。伊即回至肃州。将陆续所到之兵。办给一切粮饷马驼。全行妥协。起程有日。伊然后尾行前进。少有违误。断不宽宥。再车凌等此次行走奋勉。朕是以加恩。令于中途赏给羊只。或用肉乾。此亦鼓励戎行之意。若使伊等口粮充裕。而羊尚未到。即为少缓再给。亦无不可。而永常輙议令将羊只折银赏给。试思以二千人而赏给一千余两之银。作何分给。且现已进兵。银两亦何所用之。永常之办理。种种未协。即此可见现在解往之折价银两。既行分给。不必置议。仍遵原旨办理羊只及肉乾等项。作速解往。即行分给永常务遵旨办理。　　

○吏部议准、两广总督杨应琚奏、东莞县县丞。移驻石龙。请驻京山司所遗旧署。移回之潮连司巡检仍归潮连旧署。惟京山司移驻茶山、及新会县县丞移驻江门。均需建造。从之　　

○铸给江阴县巡盐水利县丞印记。从署两江总督尹继善请也。　　

○是日、驻跸蔡家营行宫。　　

○乙酉。上至吴家庄停跸。阅永定河堤。　　

○谕军机大臣等、班第奏请续运马驼粮饷。以备接济大兵之用。朕已交军机大臣议覆准行。其西路哨探兵。已于二月二十五日进发。官兵各擕带两个月口粮。并乘骑马驼外。亦应照北路豫筹接济。著传谕永常。于军营现在所有马驼粮饷。无论何项。惟量其所有。酌量运往。以备接济。　　

○是日。驻跸韩村行宫。　　

○丙戌。上幸晾鹰台。行围。射熊一、枪殪虎二。　　

○谕、知府为一郡表率。从前曾令各督抚遴选属员。自同知通判以下。有堪胜知府之任者。俱准其出具考语。据实保奏。陆续送部引见。现在各省请旨补放之缺甚多。已令在京部院衙门。按例保举。其各省督抚。亦仍照前例、于同知以下。知县以上。堪胜知府之任者。具摺奏闻。送部引见。　　

○上召大学士九卿翰林詹事科道等、谕曰。我朝抚有方夏。于今百有余年。列祖列宗。深仁厚泽。渐洽区宇。薄海内外。共享昇平。凡为臣子。自乃祖乃父以来。食毛践土。宜其胥识尊亲大义。乃尚有出身科目。名列清华。而鬼蜮为心。于语言吟咏之间。肆其悖逆。诋讪怨望。如胡中藻者。实非人类中所应有。其所刻诗。题曰坚磨生诗钞。坚磨出自鲁论。孔子所称磨涅。乃指佛肸而言。胡中藻以此自号。是诚何心。从前查嗣庭、汪景祺、吕留良等、诗文日记。谤讪诪张。大逆不道。蒙我皇考申明大义。严加惩创。以正伦纪而维世道。数十年来。意谓中外臣民。咸知警惕。而不意尚有此等鸱张狺吠之胡中藻。即检阅查嗣庭等旧案。其悖逆之词。亦未有累牍连篇。至于如此之甚者。如其集内所云。一世无日月。又曰又降一世夏秋冬。三代而下。享国之久。莫如汉唐宋明。皆一再传而多故。本朝定鼎以来。承平熙皞。盖远过之。乃曰又降一世。是尚有人心者乎。又曰一把心肠论浊清。加浊字于国号之上。是何肺腑。至谒罗池庙诗。则曰天非开清泰。又曰斯文欲被蛮。满洲俗称汉人曰蛮子。汉人亦俗称满洲曰达子。此不过如乡籍而言。即孟子所谓东夷西夷是也。如以称蛮为斯文之辱。则汉人之称满洲曰达子者。亦将有罪乎。再观其与一世争在丑夷之句。益可见矣。又曰相见请看都盎背。谁知生色属裘人。此非谓旃裘之人而何。又曰南斗送我南。北斗送我北。南北斗中间。不能一黍阔。又曰再汛潇湘朝北海。细看来历是如何。又曰虽然北风好。难用可如何。又曰＜扌致＞云揭北斗。怒窍生南风。又曰暂歇南风竞。两两以南北分提。重言反复。意何所指。其吾溪照景石诗中。用周时穆天子。车马走不停。及武皇为失倾城色两典故。此与照景石有何关涉。特欲借题以寓其讥剌讪谤耳。至若老佛如今无病病。朝门闻说不开开之句。尤为奇诞。朕每日听政。召见臣工。何乃有朝门不开之语。又曰人间岂是无中气。此是何等语乎。其和初雪元韵。则曰白雪高难和。单辞赞莫加。单辞出尚书吕刑。于咏雪何涉。进呈南巡诗。则曰三才生后生今日。天地人为三才。生于三才之后。是为何物。其指斥之意。可胜诛乎。又曰天所照临皆日月。地无道里计西东。诸公五岳诸侯渎。一百年来俯首同。盖谓岳渎蒙羞。俯首无奈而已。谤讪显然。又曰亦天之子亦莱衣。两亦字悖慢已极。又曰不为游观纵盗骊。八骏人所常用。必用盗骊。义何所取。又曰一川水已快南巡。下接云周王淠彼因时迈。盖暗用昭王南征故事。谓朕不之觉耳。又曰如今亦是涂山会。玉帛相方十倍多。亦是二字。与前两亦字同意。其颂蠲免。则曰那似偏灾今降雨。况如平日佛燃灯。朕一闻灾歉。立加赈恤。何乃谓如佛灯之难觏耶。至如孝贤皇后之丧。乃有并花已觉单无蒂之句。孝贤皇后。系朕藩邸时皇考世宗宪皇帝礼聘贤淑。作配朕躬。正位中宫。母仪天下者。一十三年。然朕亦曷尝令有干与朝政。骄纵外家之事。此诚可对天下后世者。至大事之后。朕恩顾饰终。然一切礼仪。并无于会典之外。有所增益。乃胡中藻与鄂昌往复酬咏。自谓殊似晋人。是已为王法所必诛。而其诗曰。其夫我父属。妻皆母道之。女君君一体。焉得漠然为。夫君父人之通称。君应冠于父上。曰父君尚不可。而不过谓其父之类而已可乎。帝后也而直斥曰其夫曰妻。丧心病狂。一至于此。是岂覆载所可容者乎。他如自桂林调回京师。则曰得免我冠是出头。伊由翰林洊擢京堂。督学陕西。复调广西屡司文柄。其调取回京。并非迁谪。乃以挂冠为出头。有是理乎。又有曰一世璞谁完。吾身甑恐破。又曰若能自主张。除是脱缰锁。又曰一世眩如鸟在笯。又曰虱官我曾惭。又曰天方省事应闲我。又曰直道恐难行。又曰世事于今怕捉风。无非怨怅之语。述怀诗又曰琐沙偷射蜮。谗舌很张箕。贤良祠诗。又曰青蝇投昊肯容辞。试问此时于朕前进谗言者谁乎。伊在鄂尔泰门下。依草附木。而诗中乃有记出西林第一门之句。攀援门户。恬不知耻。朕初见其进呈诗文。语多险僻。知其心术叵测。于命督学政时。曾训以论文取士。宜崇平正。今见其诗中。即有下眼训平夷之句。下眼并无典据。盖以为垂照之义亦可。以为识力卑下亦可。巧用双关云耳。至其所出试题内。考经义有乾三爻不象龙说。乾卦六爻。皆取象于龙。故象传言时乘六龙以御天。如伊所言。岂三爻不在六龙之内耶。乾隆乃朕年号。龙与隆同音。其诋毁之意可见。又如鸟兽不可与同群。狗彘食人食。牝鸡无晨等题。若谓出题欲避熟。经书不乏闲冷题目。乃必检此等语句。意何所指。其种种悖逆。不可悉数。十余年来。在廷诸臣所和韵。及进呈诗册。何止千万首。其中字句之闲。亦偶有不知检点者。朕俱置而不论。从未尝以语言文字责人。若胡中藻之诗。措词用意。实非语言文字之罪可比。夫谤及朕躬犹可。谤及本朝。则叛逆耳。朕见其诗。已经数年。意谓必有明于大义之人。待其参奏。而在廷诸臣及言官中。并无一人参奏。足见相习成风。牢不可破。朕更不得不申我国法。正尔嚣风。效皇考之诛查嗣庭矣。且内廷侍从。曾列卿贰之张泰开。重师门而罔顾大义为之出赀刊刻。至鄂昌身为满洲世仆。历任巡抚。见此悖逆之作。不但不知愤恨。且丧心与之唱和。引为同调。其罪实不容诛。此所关于世道人心者甚大。用俾天下后世。共知炯鉴。张泰开、著革职交刑部。胡中藻、鄂昌、已降旨拏解来京。俟到日。交大学士九卿翰林詹事科道。公同逐节严审定拟具奏。　　

○谕军机大臣等、胡中藻悖逆讥讪。已遣专员提拏来京审讯。家属人口俱有应得之罪。著该抚提至省城监禁。并所有赀产。逐一查抄。毋得遗漏隐匿寄顿。若范时绶已经起程。即交与胡宝瑔、严行办理奏闻。　　

○予故原任归化城都统班达尔、祭葬如例。　　

○是日。驻跸旧衙门行宫。翼日如之。　　

○丁亥。谕军机大臣等、朕因阿睦尔撒纳领兵先进。途中如有应奏事件。令阿睦尔撒纳、一面具奏。一面知会班第。已经降旨传谕。盖欲早闻伊等前途捷音耳。今阅班第所奏都塔齐一事。仍系阿睦尔撒纳转报。因阿睦尔撒纳尚未接到谕旨。此等本非甚紧要之事。即或咨报具奏。犹属可行。第思嗣后向前更进。其信息尤宜急闻。且地方情形。阿睦尔撒纳、自较班第熟悉。若必待合词具奏。不免纡回。著再传谕阿睦尔撒纳、如有必须会商具奏者。仍照旧办理。其有应行速为奏闻者。即一面陈奏。一面移咨班第。庶一切事宜。不致稍有迟滞。　　

○豁除直隶东光县置买民地宅基一亩、东明县地二亩六分有奇。涞水县地二亩四分有奇额赋。豁除江苏宝山镇洋塘工压废田亩额赋。其让出塘外各田。分别蠲减。　　

