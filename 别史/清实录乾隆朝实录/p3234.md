<!-- { "loadSidebar": true } -->
○谕军机大臣等、据阿桂等奏查勘堤工一摺。内称高堰等厅。临湖砖石工程。因本年湖水盛涨。连遇西北风暴。多被撞损。俱系择要修补。实无影射浮冒情弊。至三沟闸迤下添建西堤一事。李世杰等之意。原为此两年连值盛涨。攩护东堤起见。但盛涨非常有之事。且湖水蓄高。亦足为虑。应将创建西堤之处。竟行停止等语。高堰等处堤工。既经阿桂勘明。俱系择要修补。自应照李世杰等原奏、即行派员分段承办。限于明春桃汛以前。一律报竣。以资抵御。至三沟闸迤下添建西堤一事。前据李世杰等奏到、朕即以该处从前本无堤岸。凡遇水涨年分。民田庐舍。亦俱保护无虞。此项堤工。似可无庸添建。当经降旨令阿桂详悉查勘。今据阿桂勘明具奏。以该处若添建西堤。横加拦截。盛涨时必至湖水蓄高。口愈窄则力愈猛。西堤一有疎虞。东堤亦复难保。恐溃决尚不止此等语。是添建西堤。实属无庸办理之事。看来竟系李奉翰轻信属员之言。遽议添建。为藉端冒销地步。此等情节。不能逃朕洞鉴也。再昨据海禄参奏奎林各款。已有旨谕知阿桂、现在传询伊犁换班来京之官员等、海禄所参各款。其得受银两等事。系暗中过付。自不使该处官员闻知。而溺佛纵酒、及酷刑等事。已据各官员佥称属实。奎林似此情性乖张。岂可复膺伊犁将军重任。业已降旨革职拏问。其伊犁将军。即以保宁补放矣。但奎林与阿桂、同在金川一处有年。今如此行为。实出意料之外。将来如果质讯得实。朕亦不能以其曾经出力。稍存宽纵。阿桂意以为何如。据实奏闻。勿得稍存回护。　　

○又谕、前因伊犁释回之遣犯于时和、并一同回籍之遣犯高姓、现有应行质讯事件。已降旨令沿途各督抚截拏。并令闵鹗元、于该犯等原籍查拏解京矣。于时和等释回之后。闻其于九月内尚在西安。或此时仍在该省。及在中途逗留。俱未可定。著再行传谕巴延三、及沿途各督抚。饬属严密访察。如遇该犯到境。即行截留。委员迅速解京。倘于时和已回江苏。即著闵鹗元于该犯原籍查拏。并根究高姓一犯踪迹。一并拏获。遴委妥员。迅速解京。以备审讯。毋得迟延。　　

○又谕、据柴大纪奏、县城断粮已久。花生地瓜俱尽。现取油籸舂末。与蕉根同煮作食。兵民藉以充腹。是县城兵民口食。竟似乏绝。前据徐嗣曾奏、诸罗胁从之贼。贪得钱文。私将米粮卖给百姓。而近县庄民。惧贼不敢明助。闻用袋装米。埋于空旷处所。遗字与营中。令其自行往取。今李侍尧又奏庄民贪利。乘夜运米入诸罗城粜卖。米价较前月稍减。若果如此。则县城米粮。似尚有接济。未必如柴大纪所奏。竟至匮乏。而柴大纪所称将油籸作食。或过甚其词。亦未可定。然朕但怜其固守。并不以此怪彼也。著福康安到彼、密行留心察访。柴大纪力捍围城。已经数月。激励兵民。竭力固守。实为勤苦出力。即使李侍尧、徐嗣曾、所奏属实。亦不过零星贩助。为数自属有限。兵民岂能果腹。不必因柴大纪所言过甚。稍露端倪。使之疑惧。特朕向来办事。不肯颟顸。欲求明白近理。是以谕福康安查奏明晰。以释疑耳。福康安一面统兵援应县城。一面即将鹿仔港后路所存米粮。随同大兵之后。接续运送入城。俾城中军势既振。兵民口食有资。或竟资粮于贼。则更美善。并著李侍尧将内地粮米。迅速陆续运送鹿仔港军营。俾得源源接济。不致缺误。　　

○己丑。谕、据保泰奏、拏获盗马贼犯。审讯明确。请将首犯萨木坦立绞。从犯旺扎勒拟绞。入于明年秋审缓决案内等语。所奏谬甚。喀尔喀等、俱系旧属。原与内扎萨克一体。但旺扎勒系盗扎哈沁之马。不得仍照喀尔喀等互相盗马之例办理。如有偷盗土尔扈特等部落马匹牲畜。或至俄罗斯界内盗马。亦岂可拘泥内扎萨克之例办理耶。旺扎勒虽系从犯。不至立绞。亦当拟绞。入于明年秋审情实。著饬保泰遵行。其该旗署理盟长事务之副盟长索诺穆多尔济、遇有此等窃盗。即能上紧拏获正犯。尚属奋勉。著加恩于该处存贮缎匹内。赏给大缎一匹。以示鼓励。　　

○闽浙总督李侍尧奏、遵查闽省各府县、及海口。俱系崇祀天妃庙。而厦门海口。尤昭灵应。自宜量加修葺。恭请御书扁额。以昭圣敬而迓神庥。得旨、览。御书福建兴化府天后宫扁曰、翊灵绥佑。厦门天后宫扁曰、恬澜贻贶。　　

○旌表守正被戕。甘肃皋兰县民良国连妻梁氏。　　

○庚寅。上幸瀛台。　　

○谕军机大臣等、前据李世杰、李奉翰、奏请于三沟闸迤下添建西堤一事。朕即以该处从前本无堤岸。凡遇水涨年分。民田庐舍。亦俱保护无虞。且一经添。建堤工。每年即须有岁修等事。尤易启工员冒滥支销之渐。似可无庸添建。是以特谕阿桂前往查勘。今据阿桂勘明具奏。亦以该处若添建西堤。横加拦截。盛涨时必致湖水蓄高。口愈窄则力愈猛。西堤一有疏虞。东堤亦复难保。恐溃决尚不止此。应将创建西堤之处。竟行停止等语。可见添筑西堤。实属无庸办理之事。看来竟系李奉翰轻听属员之言。率行陈奏。为属员冒销地步。从来办理河工事务。虽情形难以悬揣。但事理之当否。自有一定。原属显而易见。今李世杰等所请建堤之处。一面临湖。一面系属运河。若于该处建堤。是在水中施工。岂能经久稳固。即如高家堰海塘等处兴修工段。皆系就该处堤岸施工建筑。自可久资捍卫。今于水中轻议建堤。岂非有名无实。况该处向无堤岸。日久相安。并未闻有创议添筑者。李世杰等乃欲为此无益之举。殊属非是。俟李奉翰到京日。再行询问外。至李世杰、历任督抚有年。于此等事务。岂竟不能见及。亦随同率奏。殊属疏忽。前因李世杰在四川总督任内、办理地方事务。尚能妥协。是以调任两江。乃伊自到任后。并未见实力整顿。遇事每有错误。前于查办硝磺一事。既轻听人言。巧词支饰。又曾奏江南各属亏空。于一二年内可尽行补足。今皆完否。亦未行奏闻。今于添建堤工。又不权衡事理。被工员怂恿率为此奏。是其办事。竟不如前。现因川省地方。亦属紧要。李世杰在彼有年。谙悉该处情形。是以将伊调往。以期驾轻就熟。该省番地新疆、及西藏各事宜。最关紧要。务须悉心经理妥协。以副委任。况李世杰受恩深重。年逾七旬。正应及时勉力自效。倘以四川省分。视两江较简。今将伊调任。遂心存懈怠。不肯实心任事。于地方诸务。又如在两江之因循错误。朕必重治其罪。至书麟现已擢用两江总督。地方河务。皆伊专责。尤应随事实心办理。效法伊叔祖高斌、及伊父高晋、以期不坠家声。承受恩眷。不可稍存自满。又复遇事颟顸。方为不负任使。然李世杰、李奉翰、非竟不谙河务之人。乃创议于湖中添筑长堤。或系伊等强作解事。欲藉此为名。以便将来恳请南巡。亲临阅视。此则所见尤谬。从前康熙年间。该省督抚曾欲于高家坝内添筑一堤。以为重门保障。奏请圣祖临视。驾幸江南。阅看议建之堤。办理错谬。即降旨驳饬。并将该督抚等治罪。今伊等不可踵其故辙。复为此举。况朕临御以来。业经六巡江浙。省方问俗。于民生吏治。俱已洞晰无遗。自可无庸复行亲莅。该督等尤宜仰体朕意。不必妄存臆度之见。以为取巧地步也。将此传谕李世杰、书麟、并谕阿桂知之。　　

○辛卯。谕军机大臣等、据刘峨奏、伊犁释回之遣犯于时和、已于十一月二十六日。在保定府盘获。当即委员解京。并讯据于时和供称。前在陕西省城。遇见遣犯高三、亦从伊犁回来。高三系常州府人。要往山东济宁州搭粮船回南等语。遣犯高三、系现应审讯之犯。既据于时和供、该犯由山东附搭粮船。回至原籍常州之语。著传谕书麟、飞饬济宁一带地方严密查拏。并著毓奇、于回空各帮内、逐一挨查。有无高三搭船回南。即速严拏务获解京。如高三业已回籍。著再传谕闵鹗元、即饬常州府属。严行查缉。一经访获。星即派委妥员。迅速解京。归案审办。该督抚等务须严饬该解员。沿途小心管押。毋致稍有疏虞。　　

○壬辰。上幸瀛台。　　

○谕、据孙士毅奏、接据碣石镇总兵唐述先呈报、本年十一月初四日。有闽省兵船一只。被风飘泊来粤。讯系福建水师提标拨兵赴台湾剿匪。于十月二十五日、在洋遭风。兵丁黄国生一名。落水身死。翁知礼、郑连生、二名。被舵打伤。其军装器械。俱无损失。业经委员护送赴闽等语。兵丁赴台湾剿匪。在洋遭风。落水身死。并被舵打伤。殊堪悯恻。所有淹毙兵丁黄国生一名。著照阵亡例议恤。其被舵打伤翁知礼、郑连生二名。亦著照例赏给。　　

○又谕曰、孙士毅等奏、据洋商潘文严等呈称、现在台湾剿捕逆匪。粤省招募新兵。巡防海口。商船往来。藉此兵威。得免惊扰。该商等情愿捐银三十万两。以充军需。又据盐商李念德等、呈称粤省运盐。多经洋面。今添兵巡防。盐务益增严密。愿备饷银二十万两。用展蚁忱各等语。该洋商盐商等请捐饷银。系因添兵巡防海口。与伊等生计有益起见。自应俯准所请。以遂其报效之诚。但各商等于地方公务。踊跃捐输。尚属急公。并著该督等查明咨送吏部。照例议叙。以示奖励。　　

○谕军机大臣等、直隶永定河堤工。朕于庚午、乙亥年间。曾经亲临阅视。明春巡幸天津。亦当顺道经临。但该处堤岸工程。逐年以来。是否稳固之处。著刘峨详悉查明具奏。并将该处堤工情形。开具略节。绘图呈览。所有庚午乙亥御制诗。并著钞寄阅看。寻奏、永定河工。上自石景山。下至沙家淀。历年遵例修防。连庆安澜。堤工实为稳固。谨绘图贴说以进。报闻。　　

○癸巳。户部等部议覆、湖北巡抚姜晟奏称、定例尾欠额徵南粮。照地丁钱粮例题参。查南粮关系兵食未便照一年限满例办理。请立限三月。应如所请。行令各该督抚。如有次年奏销。尚未交仓掣收。即照湖北奏定例。分别议处。载入律例。从之。　　

○旌表守正被戕湖南溆浦县民某人妻瞿氏。　　

○是月。直隶总督刘峨奏、保定省城得雪情形。得旨、欣慰览之。京师觉欠些。亦自佳。又奏、初三日得雪四寸后。二十四日又得雪三寸。得旨、京师亦如之。庆慰之余。益深敬谨。　　

○两江总督李世杰奏、会同抚臣闵鹗元、将川省米石。分为九运。委员管押。由上海赴闽。并同浙江抚臣琅玕、督属帮雇船只。不致有误。得旨、好。尔等皆勉力可嘉。又奏、恭谢调补四川总督恩。得旨、汝此任不满朕意处颇多。改之慎之。　　

