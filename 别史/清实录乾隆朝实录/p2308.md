<!-- { "loadSidebar": true } -->
○四川总督富勒浑、署四川总督湖广总督文绶奏、查西路兵。先退至美诺时。经臣富勒浑、以明郭宗为咽喉要口。路顶宗为沃克什门户。派兵驻守。复因沃克什兜乌山梁。直逼帛噶尔角克碉、及底木达等处。最为紧要。亦派兵数百。在彼拒守。复于达木巴宗、木耳宗、日隆、以及巴朗拉、山神沟等处。酌量派兵。据守要隘。嗣因大兵退守日隆。则巴朗拉、山神沟、俱系后路。且与小金川别斯满各寨相通。复添派兵五百。以防贼番潜入。并令守卡将备。占据隘口。以备将来添兵夹攻别斯满、底木达之用。其自山神沟、卧龙关、至草坡。凡有与贼相通路径。均详询瓦寺土司。酌派壮兵。协同土兵严加防守。又令各台站铺户民夫。各备长矛。每日派出健丁二三十。昼则往来巡逻。夜则轮流支更。以壮声势。其南路打箭炉。实为要地。臣富勒浑、前因贼番滋扰西路。即派游击任景、前往打箭炉。会同驿盐道杜玉林、筹办台站。并督率明正土司。拨兵加意防御。嗣因兵退日隆。西路离当噶尔拉军营愈远。复将原调川兵三百、及新兵民壮。尽数改赴打箭炉章谷。听杜玉林、就近分拨各站。护守粮台。至川省总兵四员。均在军营。所有营伍事务。均委妥员代办。尚无错误。其通省额兵三万三千八百余名。除调出外。尚存九千余。所有城池塘汛、以及饷鞘军火经由之处。足资防范。其沿边隘口。如附近西路之青云营。北路之松潘镇、维州协。南路之建昌镇、泰宁协。均关紧要。现存营兵数。自七百余至一千不等。尚可以供防御。至省城内、现存驻防满兵数百。堪资守护。惟绿营兵、虽有八百余名。而分防墩汛。以及轮流护解军装火药铅弹饷鞘人犯等项。差使纷繁。实属不敷。应俟各省大兵到齐后。臣等将续派之守卡川兵。酌量彻回遣用。报闻　　

○己卯。上诣皇太后行宫问安　　

○谕、据周元理奏、署正定镇总兵都明阿、染患风痰之症。未能即愈。应行解任。饬委河间协副将雅尔哈、前往护印等语。正定镇总兵员缺。因留待军营出力将领升用。是以令副将都明阿暂行署理。今都明阿既经患病。自应令其解任调理。至雅尔哈之为人。朕所深知。即暂时护理总兵。亦非所宜。且该处现有照料过兵之事。更恐其不能妥协。所有正定镇总兵印务。著头等侍卫达翎阿、前往暂行署理。达翔阿接奉此旨。即赴正定接署办事。不必前来热河请训　　

○谕军机大臣等、丰昇额等奏、仍驻宜喜军营。并未移动。与朕屡次所降谕旨吻合。甚属可嘉。但据称、访得贼因西南两路官兵已彻。均聚于绰斯甲布一路。日夜窥伺等语。此事甚有关系。丰昇额处现兵不满六千。力量单弱。而觉木交一带、军火粮储甚多。不可不加意严防。业已谕令丰昇额等、严饬各营卡。实力防范。并谕阿桂派兵。防其后路。今丰昇额既称贼番日夜窥伺。势甚紧急。尤须速为筹备。所有续调之黔兵一千。计可先到军营。昨因阿桂奏、请将此项兵丁。先往西路。已降旨允行。但现在宜喜军营。较西路需兵尤急。又当令前项黔兵到成都后。即行遄往。或在宜喜添助防剿。或在觉木交一带。防守后路。并著阿桂迅速妥酌。行知富勒浑、文绶、照料前往。此外滇楚陕甘。添派绿营兵。尚有八千名。又西安驻防二千。计俱陆续可到。阿桂当通盘筹画。将西南两路。现办收剿小金川之事。约需兵若干。分路拨往。其余仍拨给宜喜一路。令其兵力充足。士气奋扬。至新调之兵到营。应仿古人号称十万之意。以壮军威而破贼胆。并据海兰察等奏、现派乌什哈达在资哩、斯底叶安、达木巴宗等处要隘驻守等语。资哩在日隆宗之前。其地险隘。足以控扼。既系官兵驻守。海兰察等、自应移驻资哩。以收得寸则寸之益。即将来从此进兵。亦为省便。著阿桂到彼。查明妥办奏闻　　

○又谕曰、海兰察奏、据沃克什土司色达克拉称、探得沃克什、路顶宗、明郭宗等寨来往之贼。亦不甚多等语。看来贼众初至底木达时。系僧格桑在彼号召小金川降番。肆行侵占。其扰木果木后路。则系金川之贼。及木果木军营溃散。所失火药粮食等项。金川之贼。据为己有。未必复肯分给小金川。此时谅已各散回巢。分赃自顾。其美诺等处。仍系小金川贼番占住。所以沃克什一带往来之贼甚少。若能及此进兵收服。计僧格桑贼志方骄。未必如前此坚于守御。而金川贼众。亦不能即为帮助。自是极好机会。阿桂至西路时。察看形势。扬言于众。须俟冬间兵力齐全。另筹进剿。使在营之人闻之。互相传布。以懈贼心。阿桂于西安满洲兵二千、及滇楚陕甘四省先到之兵。约计足以敷用。即两路密约进兵。出其不意。使贼猝不及防。仍酌量于别斯满一路。往截美诺沟、断贼归路。并先会舒常、另派员于大板昭一路。带兵往截其后。使贼无可逃。而南路之兵。亦由僧格宗乘胜直入。先断美诺通噶尔萨尔一带之路。以截金川应援。总须将小金川地界廓清。官军屯驻。再筹进剿金川之事。著阿桂悉心熟筹。密为布置。以期迅速制胜。并将所办机宜。速行覆奏　　

○庚辰。谕曰、桂林著驰驿前往四川军营。办理运粮诸务　　

○谕军机大臣等、据勒尔谨奏、乾隆乙未年、新疆各处。应需贸易绸缎。照例开明各项色样数目。请敕江宁、苏州、杭州、三织造、暨山东、山西、巡抚。依期解送甘省。以便分运等语。著传谕徐绩、巴延三、基厚、舒文、寅著、即照勒尔谨单内所需各绸缎。妥协制办。务使质地重厚。颜色鲜明。不得稍有粗率轻减。致滋挑驳干咎。并遴委妥员。如期解运。以资新疆贸易之用。所有勒尔谨原摺清单。俱著钞寄　　

○又谕、据瓦尔达奏、请将郎中五尔柱降三级调用之案。改为革职留任。三年无过。奏请开复一摺。殊属非是。官员应得降调处分。或有改为革职留任者。皆出自朕格外特恩。非臣下所得冒昧干请。瓦尔达何得妄行陈奏。至五尔柱承审魏天魁呈控赎地一案。于魏政自缢之处。是否因地酿命。并不即为审办。仅于事后云系牵连口诉。未经详查。殊属巧词掩饰。恐其中另有别情。著交阎循琦、会同盛京将军弘晌、一并审明据实具奏。毋得稍为隐徇　　

○又谕、现在满洲索伦等劲旅。并皆调集。又添有各省生力兵丁。正当壁垒一新之时。将军等统率进剿。务须筹度得宜。使我兵所向克捷。而于初次攻战时。尤须大得利益。多歼贼众。以扬我武。俾知旗兵之勇锐莫敌。贼皆破胆。方为能操胜算。至军营固以枪炮为先。而制运火药。亦非易事。用之自当稍知爱惜。如果察看情形。必须大炮轰摧。用之即能攻破。或贼番已露踪影。放枪击殪。是用所当用。即可藉以见功。若碉远而坚。或从下击上。炮自不能得势。徒循大炮攻碉之名。每日轰击。十不中一。贼番习以为常。不知畏惧。即偶损其卡墙碉垛。仍即乘间修补。终不能制其死命。是我徒耗数千斤有用之火药。贼以不费力之一二石块缮完。实为非计。嗣后凡用炮攻碉。须度其得地得势。用必获利。不致轻发妄费。方为妥协。至于攻碉之道。亦非一例。若仅守成法进攻。贼番易于准备。或虚张疑兵。使贼惊觉。放枪抵御。以耗其火药。若数次之后。贼番知系探试。忽而不顾。又可乘隙进剿。使之猝不及防。以期得手。又或指东击西。令贼无从窥测。皆随机应变之法。所谓虚虚实实。奇正相生。惟在将军等之临时决胜。善于运筹。非六七千里外所能一一为之指示也。又如攻剿紧要机宜。亦当慎密。惟于所派之带兵得力数人。授之以意。俾识遵循。不必令兵众尽明其故。自当有济。若一有举动。阖营皆知。土练与贼番声息相通。岂能不洩。是兵未行而贼知有备。徒劳罔效。又复何裨。或注意在此。而扬言在彼。故使传播以眩惑贼番。偶一行之。亦无不可。惟在伊等神明于规矩之中耳。至丰昇额等军营后路。甚有关系。朕此时悬注。觉防守丰昇额等后路。较之收复小金川。尤为紧要。阿桂可于此续到之兵。再拨数千。迅往宜喜。以资攻剿。丰昇额等在营。惟当鼓励将士。设法严防。使贼众不能侵扰。以待添兵助力。勉之慎之。又各路军营夫役一项。为转运粮饷军火之用。自不能不听其随营行走。其余负贩客民。俱系毫无管束之人。不应令其依附军营聚处。即如木果木失事之前。由客民等畏惧先逃。以致绿营心皆摇惑。相率溃散。覆辙具在。不可不引以为鉴也　　

○又谕曰、图思德处、续调黔兵一千。已于七月初九日全数赴川。此项兵丁。昨令遄赴宜喜军营。计其行程。此时已过成都。著再传谕富勒浑、文绶、速饬带兵将领。令其兼程迅赴。听候丰昇额派用。毋稍迟缓。又现在降旨、令桂林驰驿往四川军营。办理运粮诸务。伊平日办事。尚能实力奋勉。且曾任川督半年。于该省物土人情。亦所深悉。俟伊到营后。著阿桂与富勒浑酌商。于紧要需人承办之处。令其前往。　　

○署云贵总督彰宝奏、遵旨诘询夷人叭立斋、遮改乃、岩乐等、缅酋近日情形。据称自天朝彻兵之后。不准开关。不通交易。缅人日用无资。均各深怨缅酋。并恐天朝复出兵讨罪。十分畏惧。其差得鲁蕴至老官屯一事。该头人等因避居猛街萨芒山。与阿瓦甚远。无由得知。至缅酋彻各处土练。闻系欲侵扰老挝所辖莫蓝、莫连。其地在整卖、整线以外。得旨、览　　

○辛巳。军机大臣等议覆、署湖广总督湖北巡抚陈辉祖奏称、筹办驻防官兵赴川。按数拨马三千。似觉过多。与各省供应京兵骑驮之例不符。但荆州、宜昌、一路入川。俱系山僻小路。并无驿站。议给长马、以供骑驮。又川省各路军营。路多陡仄。即给马亦不得力。而口外供运料草。殊费周章。请将荆州兵所带马。到成都后。交与文绶、分拨各台站。以供差使。俟凯旋之日。所有荆州兵。酌由水路回程。至此项动用荆州马。应于原扣马价内、照例买补。均应如所请。从之　　

○吏部奏请、大学士舒赫德、应授何殿阁。及兼衔。得旨、舒赫德、著为武英殿大学士。兼刑部尚书　　

○刑部议覆、巡视中城御史邹梦皋奏称、京师内外五城。遇有自尽命案。俱令该城指挥。照例相验。由巡城御史审明。转报刑部核覆审结。如该指挥有漏报之处。责成该城御史查核参处。从之　　

○赈恤安徽凤阳、泗州、盱眙、五河、寿州、怀远、灵璧、凤台等八州县。凤阳、长淮、泗州等三卫。本年水灾贫民。并缓新旧额赋　　

○豁除江南上海县、坍没田一顷七十四亩。太仓州、捐置义冢田五亩额赋　　

○豁除湖北监利县、筑堤挖压田地六十三顷六十五亩有奇额赋　　

