<!-- { "loadSidebar": true } -->
○谕、国家政事。理惟一是。而臣工所见。或有不同。各抒己意。两议三议。陈于朕前。不肯随声附和。亦人臣以诚敷奏之义。但其中亦有不可不杜其渐者。近来如河道总督白钟山所题开浚引渠一案。九卿为前议。讷亲梁诗正为后议。朕见后议内。恐将来河工开冒销之弊。议驳为是。是以批准后议。又广东署抚王謩、所题宋廷达诱奸八岁幼女一案。吏礼兵工等衙门为前议。刑部户部为后议。朕见后议内、引上年直隶蔚州旧案。曾改立决为监候。是以批准后议。在朕一秉至公。毫无成见。披阅本章。务加详慎。即两议三议。俱不惮烦劳。惟求理之至当者而已。但留心体察九卿两议之事。大率一部之中。尚书倡议。而侍郎随之。又或各部自成一局。定为两议。未见有无所依傍。直抒所见。或一人。或数人。另为一议者。是名为不附和。而暗有附和之意。名为不争竞。而潜滋争竞之端。朕所谓宜杜其源者此也。可传谕九卿等知之。　　

○丁丑。太常寺卿陶正靖、奏事不实。降五级调用。以左佥都御史朱必阶、为太常寺卿。　　

○调云南永顺镇总兵官张士俊、为昭通镇总兵官。　　

○戊寅。谕曰。工部尚书韩光基丁母忧。伊系旗员。著照满洲官员之例。过百日后到衙门办理。不必开缺。　　

○谕大学士等。朕闻山东之曹、单、二县。安徽之亳、颍、等州。江苏之萧、砀、等处。所生蝻子甚多。查阅三省巡抚奏摺。张渠曾奏徐州卫等处蝻子发生。已极力搜捕。务使净尽。至亳颍等州。蝻子萌生之处。陈大受则未曾奏闻。硕色奏称地方近有蝻子萌动。现在督捕。并未言及何州县。且系五月之奏、不知近日情形如何。可传旨询问陈大受、硕色、令其一面查奏、一面即行料理。毋致怠忽。　　

○河南巡抚雅尔图、奏请定交租之例、以恤贫民。豫省佃户。均系贫苦之人。而地主苛刻者多。宽厚者少。往往于被灾年分。照常徵租。穷民无所出。有卖男鬻女以偿租者。请酌定章程。如被灾五分。则收成止五分。自应止收五分之租。被灾六分。则收四分之租。甚至被灾十分。租息自应全免。得旨、著照所请行。至各省可否照此办理之处。大学士会同九卿议奏、　　

○礼部议准。闽浙总督宗室德沛疏称、查永春原系泉州属邑。雍正十三年改县为州以来。文风渐盛。文童多至七千名。武童弓马娴熟者。亦不下三百余人。查文童原额取进十五名。应请加增取进二十名武童原额八名。拨府三名。今改州后。反止有八名。应请加增取进十五名等语。查永春文童原额八名。自改州时已递增至十五名。今又加五名。未免过优。请酌添三名。共十八名。至武童应如所请取进十五名。从之。　　

○庚辰。上诣畅春园、问皇太后安。　　

○谕曰。御史胡定奏称、慎简人才。吏部之职。近日吏部选官。不过查考册籍名次。某系顶选。则令掣签。无所为鉴别。制签之后。虽有九卿验看之例。亦多无所可否。至引见之时。固由睿鉴。然掌吏部者。并不加以甄别。惟听取舍于九重。殊失铨衡之义。况知人则哲。自古为难。俄顷之趋跄奏对。人品亦难猝定。请敕下吏部。嗣后选用官员。务加甄别。九卿看验。必加察核。其人或宜繁缺。或宜中缺。或宜简缺。或宜调补州同。或宜改就教职。或宜原品休致。俱出具考语。九卿意见或有不同。另出考语。俟引见裁决等语。古来铨选之法屡变。而皆不能无弊。惟按册掣签。尚有成法可稽。比之前明之拟缺注选者。实为公正。此天下所共知者。盖吏部大臣。与就选人员。素非相习。其人品之贤否。才具之短长。断不能周知。即令其注缺。亦不过观其言貌年齿。其人地之果否相宜。亦断不能保其悉当。此皆理之显而易见者。至九卿验看。原令伊等。将所知若有出身不正。行止不端者。据实举出。亦非概论寻常就选之人也。今胡定欲委吏部以甄别。委九卿以察核。令其出具考语。夫考语者。考核其居官行政之实。即虞周三载考绩之意。今月选官员。甫经除授。何所据而加以而考语乎。且伊谓引见之时。俄顷之趋跄奏对。人品难以猝定。然则吏部九卿掣签验看之时。独非俄顷乎。又何从而定其人品也。至于酌量繁简。偶有改调。此朕量才授任之意。出自亲裁则可。若委之吏部九卿。可乎不可乎。近日御史中又有条奏各省冲疲繁难之缺。不可令督抚拣选题补者。夫以督抚身任封疆。属员之贤否易知。现任之实迹可据。尚谓不可尽信。胡定乃欲责吏部九卿。周知天下人才于未经历试之先。能乎不能。月官引见时。偶有改教休致二项。乃因伊等年力甚衰。不得已而行之。近见举人就选。多至二十余年以外。伊等读书一生。得官垂暮。乃无罪而废黜之。既无以服其心。朕亦有所不忍也。若令吏部九卿察核。其势必致多所放弃。于情亦深为可悯。此皆事之必不可行者。吏部九卿。皆朝廷股肱耳目。朕或咨询采访。原可各抒所见。若著为成例。令其甄别察核。即在大臣可以信为无私。而属员亲戚。胥吏家人等。皆谓其可操黜陟改调之柄。必致影射招摇。而选人之奔竞钻营。妄希趋避。百弊丛生。皆从此始矣。胡定此奏甚属错缪。特降谕旨开导之。将原摺发还。　　

○又谕、据川陕总督尹继善奏称、宁夏地方。于四月间屡次地动。城垣房屋。偶有裂缝歪斜。幸未倒塌。人口无恙等语。前岁宁夏地动为灾。民人被伤甚重。朕心轸念。多方筹画经理。期登斯民于衽席。迨今将及两载。元气未复。而动摇之象。仍未止息。人情未免惊惶。朕心深切忧虑。因思上天仁爱下民。降灾示儆。自非无因。该地方民人。果能敬凛天戒。痛自修省。断未有不感格天心。俾其安居乐业者。今动象久而未宁。或系彼地之人。因被灾之后。愁困怨怼。不知戴上天垂象示儆之恩。而但以流移播迁为苦。咨嗟愤叹。乖气致异。难以感召天和。亦未可定。著该督抚将朕此旨。即行传谕、卑各自猛省。诚心悛改。以为转祸为福之本。思之勉之。　　

○宗人府奏、宗室务鼐。所遗奉恩将军世职。请将伊弟佐领宗室德勒弼承袭。得旨。依议。此系伊等数月前奏闻。经朕著交查办事件。缘何迟至于今方奏、且奏摺内将朕所降谕月日、又不填注。显系隐匿迟延。畏朕查问。著明白回奏、　　

○大学士等议覆、云南总督庆复等奏称、都竜土目翁贵。忽带土兵数百。到马鞍山。扬言来请领回矣长。该汛弁密访。具知其诈。实欲藉是以恐吓矣长余党。令贼不敢再近都竜之计等语。阅安南国第二次咨文云。昨者都竜土目。已于界首请领凶渠。希望解来付与接回。肆诸市朝。以示惩艾。经该督等以矣长既投到边。该土目冒昧邀请发人。成何体统。现今备细讯鞫具谳。奏请睿断施行。再为咨达等因咨覆。又据该国第三次回文云。土目邀请矣长。系在本国檄下。兹蒙咨示。谨合惟命等情。是安南内乱。其顺逆胜负各情形。仍在未定。所有连界各处关隘。严谨防范。及安辑民夷等事宜。各该省俱久经遵照办理。无庸复议。惟是矣长一案。前据该督于其投降之时。照依榜文。许以不死。随奉谕旨。今天朝既容其投降。则安南自不能过问。为该国王计。将何以办理。设使安南国王以为纳彼国之叛。宽彼国之仇。竟行诘问。该督等又将何辞以对。可即驰信与庆复等。就现在办理情形。悉心妥议。务有以服安南国王之心。而不失统御外藩之大体。今据该督等所奏都竜土目。扬言请领矣长。安南两次回文。亦以请领凶渠为言。彼既行屡请。并听后命。而矣长又断不便复行解送彼国。臣等酌议。在矣长乘隙生乱。固为该国之叛人。但彼时该国并未遣兵剿捕。若非沿边将士。用兵弹压。明切开谕、则群匪益炽。煽惑愈众。为该国计。实不免大恐。是以姑示招安。以散群党。而矣长果震慑兵威。俯首乞命。天朝义不杀降。故稍缓其死。押解审拟。此权宜使然。亦信义所在。向使该国一闻矣长叛乱。即便剿捕。并咨请协拏。则一经就缚。自应发交该国。明正其罪。安南之叛人。即中国之匪类。于彼于此。何容区分。今总督现在核定请旨。与该国自行究治无异。无庸复行解送。该国亦不必远行请领。应令该督酌照此意咨覆安南。至矣长作何发落之处。仍听该督等另行讯拟具奏请旨可也。从之。　　

○又奏、查庆复等奏称、去年四月间。设郡公已将卫南王郑橿谋害。仍扶立卫南王之弟为明都王等语。而明都王行下告条内。又云奉王兄优游颐养。逊处行宫。则是卫南王仍在。再安南国王称王。其下多称为公。今卫南明都相继称王。且告条内居然云。王者受命。正始为先。语多僭妄。或系郑姓已有篡国之事。此皆关彼国顺逆情形。应令该督等再为探访。确信具奏、奏入。报闻。　　

○贵州总督张广泗来京陛见。以云南巡抚张允随。署理贵州总督事务。云南总督庆复。兼理巡抚事。　　

○辛巳。军机大臣议覆。据湖广提督杜恺。奏报义宁等处凶猺。暗结楚苗。渐致恣横。应乘其与都垒等寨。尚未显肆纠结之时。及早经理。即因现在会剿之兵威。令其震慑解散。无致蔓连楚地。查总督马尔泰。现赴广西查边。应将此事交与马尔泰。就近会同抚提二臣。妥酌办理。又称横岭等寨顽苗凶悍。所在官兵。虑不敷用。除前调官兵五千名外。又派拨湖南提标等营兵一千五百名。赴城绥军营。听候分布遣用。其湖北预备兵二千五百名。湖南预备兵一千名。如有需用。即为遣发等语。查此项官兵五千名。原系奏明另派。预备调遣之用。今杜恺续派之兵。即系预备兵五千名内之数。应听随宜分拨遣用。得旨、依议速行。　　

○旌表守正捐躯之安徽阜阳县民邢有昌母孀妇黄氏。守正被戕之湖广湘乡县民龙万章女龙氏。　　

○壬午。命河南道监察御史陈其凝。提督陕西学政。　　

○癸未。谕、据左都御史陈世倌。参奏尚书三泰。年老贪鄙各款。三泰在皇祖时。即为京卿。继蒙皇考屡次擢用至礼部尚书。并命协办大学士事务。伊虽无出众之材。而忠厚老成。供职勤慎。于祀典礼仪。素称娴熟。从无贻误。伊系屡经简用之大臣。岂有于些微铜铁之类。有所柒指。甘蹈簠簋不饬之咎。即据陈世倌所参。皆系伊子及家人匠头等私相作弊。三泰不能约束觉察。则诚有之。三泰尚无大过。不必置问。示朕保全大臣之至意。其余摺内有名之人。著交与刑部都察院审明。定拟具奏、　　

