<!-- { "loadSidebar": true } -->
○训诸臣公忠体国。谕、近来鄂善、喀尔钦、萨哈谅、及赵国麟、卢焯、等案。皆朕准情酌理。不得不如此办理者。而外人不能深知。未必不以为涉于严峻。即进言进讲诸臣。颇有以效法皇祖崇高宽大为敷陈者。则外人之议论可知矣。殊不知皇祖当日、固以宽大为政。而如鳌拜、索额图、托和齐、噶礼、明珠、等。未尝不按法惩治。今鄂善以大臣而婪赃无耻。喀尔钦以学政而贿卖生童。此等之人。不寘之于法。则国法将何所施乎。从古帝王。以优柔寡断而致败者、恒有之。从未有振纲肃纪。生杀予夺。大权不移。而致败者也。朕自幼读书。研究义理。至今朱子全书。未尝释手。所谓廓然而大公。物来而顺应者。朕时时体验。实践躬行。凡用人行政、发号施令之际。实皆本于忧勤。出以乾惕。自信公政无私。不稍偏倚。可以对天地。可以告天下臣民。谅六年以来。在廷诸臣。无有不共知共见者。试问政治之因革失宜者何事。官僚之举错失当者何人乎。易曰、元者善之长也。书云、御众以宽。朕即位之初。原降谕旨。本欲减去烦苛。与众休息。所望诸臣凛遵法纪。以成朕之宽大。若因此而即于废弛放纵。是诸臣迫朕以不得不严之势。非朕之本意也。夫栽培倾覆。惟人自取。或宽或严。总归一是。成心不可有。定见不可无。朕岂中无主宰。忽然而宽。忽然而严者乎。盖因物付物。惟正斯中。以人治人。期改而止。若有意从宽。必且流为市恩姑息、而失宽之正。则所谓宽者即严之因。而所谓严者即宽之害。是则有意从宽。尚且不可矣。而况有意于严乎。无如大小诸臣。私心揣度。务为观望。朕于事之当宽者宽之。而议事条陈。遂相率而趋于宽之一路。朕于事之当严者严之。而议事条陈。遂相率而趋于严之一路。究之伊等居心。并不以国事为重。以为善于迎合。即可以希冀升迁。保全禄位。此等陋习。不但小臣如此。即大臣亦或不免。九卿中往往自为身家之计。而公尔忘私。国尔忘家者。不可多得。诸臣底里。何一不在朕洞鉴之中。伊等清夜扪心。果能无愧乎。嗣后当各自警省。痛加悛改。矢公忠之心。去观望之习。以副朕之厚望焉。　　

○又谕、浙江巡抚卢焯。已经解任。其巡抚印务。著总督德沛兼理。德沛前请陛见。且不必来京。俟卢焯之案查审具奏到日、朕再降谕旨。　　

○户部议准、湖南巡抚许容奏称、乾隆五年、顽苗滋事。城步、绥宁、二县。间有抛荒践踏田亩。请免徵条饷银、五十一两有奇。米、三十九石有奇。从之。　　

○工部议准、左都御史管广东巡抚王安国奏称、南海县围基。坐矮二十丈。冲刷二十余丈。四会县围基。坍卸四处。共六十八丈。关民田庐。应令各该道员亲赴确勘。急为酌量修补。从之。　　

○豁免江苏苏州、松江、等府属各县、经役首报侵蚀康熙五十一年、至雍正十二年。未完漕项米、三万六千七百五十六石有奇。麦、三千六百七十五石有奇。　　

○添建浙江象山协左营守备衙署。　　

○甲子。和亲王弘昼等奏、宝泉局匠人周宏焻、控告炉头李宗魁、扣克行贿一案。应将应许财物之郎中洪文澜、革职杖徒。炉头李宗魁、革役枷责。刘宗武等、革役杖惩。失察家人犯赃之员外郎丽柱、交部议处。侍郎留保、梁诗正、周学健、原任侍郎归宣光、监督丁廷让、俱交部查议。得旨。依议。从前此案承审时。刑部堂官意在刻求。户部堂官意在开脱。均非此案之实情。夫偏于开脱。其弊在于疎纵。尚不过失。出。偏于刻求。则监督三人。皆将陷于重辟。其所关甚人。朕是以另派王大臣等秉公研汛。期科平允。诚慎之也。在部臣平日办事。尚不至轻重失宜如此。因此案先于事前。已各存意见。遂狃于一偏而不自知。倘他事亦皆类此。朕岂能悉派王大臣审理。不独王大臣数人。日不暇给。亦岂为政之体乎。彼时两部审供。因未曾定案。是以不将诸臣加以处分。至两部再审时。讷亲未曾入署。而以为全属子虚者。海望也。在伊有意宽纵。固属不公。然尚系自出主见。不肯扶同。如陈德华、梁诗正、周学健、则并无主见。漫无可否矣。可见实心任事者之难其人。而虚公明决之训。尤不可不时加之意也。可传谕旨申饬之。　　

○户部议准、署广西巡抚杨锡绂奏称、粤西地处极边。山多田少。嗣后开垦田亩。如地属平原。田成片段。系上则中则。水田一亩以上。旱田三亩以上。照例升科。一亩三亩以下。永免升科。下则田地、及桑麻花米等地。更属瘠薄。民间开垦、水田五亩以上。旱田十亩以上。照例升科。五亩十亩以下。永免升科。升科后水冲沙压者。仍与豁除。如有豪强争夺。藉垦占熟。掘毁坟茔。侵碍桥梁道路者。照例治罪。从之。　　

○又会同九卿议覆、河南按察使沈起元奏称、北方沃野千里。一望平原。更无沟洫。一经大雨。行潦横流。田禾以伤。请北方治田。一如东南之法。每亩三畎。周于四围。阡陌之界。随田广狭。于小沟外开大沟。近川注川。近河注河。用地无多。为力极易。水有所洩亦所归。应如所请。行文北五省督抚。勘验情形。从容谕导。从之。　　

○刑部议奏、参革山西学政喀尔钦、贿卖生童、纵仆营私、违禁渔色、一案。准钦差吏部右侍郎杨嗣璟审奏、应将喀尔钦拟斩立决。解部政法。得旨。喀尔钦著解部即行正法。余依议。　　

○又议准、直隶总督孙嘉淦疏称、直省收到军流人犯。尚未设有军田。请仿照福建安插军流例。除有力及习手艺者。听自为生计。若贫乏无力。年过六十。及笃废不能谋生者。一体拨入养济院。给孤贫口粮。其少壮实系贫乏无手艺者。初到配所。地方官按该犯本身及妻室子女。每名每日、照孤贫给口粮自到配日起。一年为止停给。或有驿递可用之处。听地方官收入充役。按额给工食。交保甲夫头。严行管束。其安插为民之犯。一体拨给。从之。　　

○乙丑。上诣安佑宫行礼。　　

○谕曰。皇太后万寿表文。交内阁敬谨收贮。届期用宝。仍由内阁恭进。　　

○福州将军署闽浙总督策楞奏、闽俗刁悍。殴官械斗。相习成风。事由姑息。宜加惩创。得旨。知道了。有旨谕部。况今汝署总督。此即汝之责矣。勉力整饬之。谕、向因闽省漳泉地方。民俗剽悍。好勇斗很。而族大丁繁之家。往往恃其人力强盛。欺压单寒。偶因细故微嫌。辄聚众逞凶。目无宪典。漳泉大率如此。而他府亦复不免。蒙我皇考特颁谕旨。谆切周详。令该督抚董率有司。时加劝导。训诲提撕。务期革薄从忠。共成礼让之俗。无如积习难移。而官吏又奉行不力。今朕闻得数事。皆出于理法之外者。本年四月间。福州府属之屏南县典史。下乡徵粮。乡民竟将典史殴打捆缚。又兴化府属之仙游县告病知县邵成平、赴省领咨。有县民李姓、因讼事未结。嗔其即行离任。竟于中途截住。肆行辱殴。至于漳、泉、等府民人。凡遇争夺田土集场。以及口角等事。辄率多人。执持器械。以决胜负。大姓欺凌小姓。小姓不甘。又复纠集乡人。复仇报怨。又广晃之惠、潮、两府。与闽之漳、泉、壤地接。江西之宁都一县。与汀州府亦属毗连。悉皆薰染刁风。号称难治。数处之人。犯罪发觉。则互相窜匿。彼此为逋逃之薮。奸宄丛生。州县等官、未免自顾考成。曲为隐讳。而前任督抚。又于属员中稍欲振作者。嗔为多事。苟且玩愒。视为固然。即如前任永春州汪廷英、于乾隆元年。因乡民两姓争斗。前往弹压。竟被凶殴其后不过以枷责完结。结息养奸。莫此为甚此有关于人心风。俗之要务。著闽、广、及江西督抚。时刻留心。化导整顿。务令循理迁善。革其非心。倘有怙过不悛。仍蹈故辄者。即分别轻重。寘之于法。不少宽贷。如此、庶人心知所儆惧。而恶俗可以转移矣。　　

○丙寅。上诣畅春园、问皇太后安。　　

○礼部议准、通政司右参议薄海奏称、顺天桃选乐舞生。照考试儒童例。取具廪保甘结。由教官加结送县。审音委系本籍。方准选补。至考试时。仍令教官查确。申送院考。如有顶替。将出结各官照例参处。从之。　　

○丁卯。福州将军署闽浙总督策楞奏、原任督臣郝玉麟、调任抚臣卢焯、在任并无政声。簠簋不饬。乃均于闽省肖像置牌。附供生祠数处。而郝玉麟又专立生祠书院一所。有违定例。且恐流传日久。贤否莫辨。于朝廷激扬之道。两相悖戾。得旨。此奏甚是。有旨谕部。郝玉麟闽督任内。并未实心任事。与卢焯朋比行私。闽省吏治废弛。皆二人之罪。今卢焯因受贿审拟。而郝玉麟以老罢职。岂非漏网。汝可察其任内有无私弊。或工程钱淂有无不清之处。若尚无劣迹则可。若有可参之处。俱摺奏来。不然、此等之人。岂可令其饱宦橐而娱老乎。此旨不必叙入摺内。秘之。谕、外省官员现任之时。不许建立生祠。例有明禁。或去任之后。实有功德在人。甘棠留咏。彼地官民。建祠以志去思者。准其留存。外此一概不准。雍正元年。钦奉皇考谕旨甚明。盖此等事。多出于下属献媚逢迎。及地方绅衿、与出入公门、包揽词讼之辈。倡议纠合。假公敛费。上以结交官长。下以私饱其橐。而非出于舆论之同。懿德之好也。朕近记闻外省此风尚未尽革。即如郝玉麟。卢焯、之在闽省。居官平常。并无出众之名誉。而建立生祠书院。肖像置牌。妄行崇奉。似此滥觞之举。何以示旌扬而昭激劝。闽省如此。恐他省亦复相同。著通行各督抚、秉公察核。以定去留。慎勿瞻徇情面。务使群情允协。公道常存。庶于人心风俗。有所裨益。　　

○户部议准、绥远城建威将军补熙奏称、助马口外庄头周喇嘛等十四人。各种地亩秋禾。陨霜被灾八九分不等。请准照例免交差米。其应交米于今岁起徵后。分作三年带徵。所种夏田。已经成熟。应交米请于今岁开徵。从之。　　

○陕西道监察御史杨朝鼎奏、署广西巡抚杨锡绂、请将桂平令李孝源、回避广东。既属秉公引嫌。即当咨部候选。不应指明邻省调补。致有瞻徇请托之弊。请嗣后此等奏恳回避者。俱令赴部候铨。得旨。前署广西巡抚杨锡绂奏称、桂平县知县李孝源、系李绂之子。为卑幼姻亲。恐涉物议。请改调广东补用。朕因其从避嫌起见。且粤东粤西。皆系边省。尚无趋彼避此之私意。是以降旨允行。今杨朝鼎陈奏、此窦一开。将来属员与上司有姻亲者。皆得援此请调善地。恐滋弊端。亦属防微杜渐之道。嗣后著照所请。如各省上司于属员中。有例不应回避、而欲令回避者。今其奏明请旨。赴部铨补。　　

○建直隶顺义营新设把总兵丁衙署营房。　　

