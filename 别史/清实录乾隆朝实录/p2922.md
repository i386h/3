<!-- { "loadSidebar": true } -->
○谕、刑部核议、徐刚殴伤张文耀身死一案。率照云南巡抚刘秉恬定拟、将顶凶之唐二、照本犯绞罪全科。其正凶之弟徐三、系踏伤田内豆苗起衅之犯。恐到官连累。许给银两。央求唐二顶凶。该部亦照说合人减等、拟以杖流。所办殊欠平允。盖从中说合。系指案内本无关涉、徒与犯人通信说合之人而言。若徐三一犯。本系正凶胞弟。且事因伊起。又系伊觌面贿嘱舞弊。其间并无另有辗转为之说合之人。何得比照说合人减等之例。仅拟杖流。刑部率行照覆。误矣。著将徐三一犯、暂行拟绞监候。俟拏获徐刚到案。审明正凶、及起意央求顶凶情节。另行定拟具奏。至唐二贪贿顶凶。罪由自取。刑部于顶凶之犯。向皆入情实。无所分别。亦属疎漏。因思顶凶者、其本案亦有轻重。如谋逆强盗。谋故斗殴。本属不同。其应如何分别条款。著另行详议。寻议、谋逆强盗。罪干凌迟斩枭。决不待时者。应照本犯一例全科。即谋故等案、应拟监候者。情罪重大。若行贿顶凶。即应改为立决。其受贿代罪者。秋审时亦当仍照旧例。入于情实。至斗殴等项案内。如原犯理曲情凶。应入情实。照例改为立决。其顶凶之人。或本系在场帮殴。以刃伤人。并助殴伤多伤重。又或贿至计赃满贯者。俱应仍入情实。惟原犯本应缓决。照例改情实者。仅止事后贪贿顶认。并无别项情事。赃数无多。正凶亦未漏网。此等情节稍轻。俱酌拟缓决。从之。　　

○又谕曰、庆麟派出藏差。著照例赏银二百两治装。　　

○以湖北按察使汪新、为山西布政使。　　

○缓徵安徵寿州、凤台、怀远、凤阳、灵璧、泗州、旴＜日台＞、五河、颍上、霍邱、天长等、十一州县。凤阳、长淮、泗州等、三卫。乾隆四十七年分、水旱灾漕项银米。　　

○癸卯。以江南盐道冯廷丞。为湖北按察使。　　

○甲辰。谕军机大臣等、据舒常覆奏、黄仕简之子黄秉淳、气体薄弱。步箭骑射。未为出色。是以从前保列二等。又称、总兵大员。有整饬将弁之责。不仅以本身技艺为长。若以黄秉淳办事才具。将来尚可胜总兵之任等语。所奏两歧。不无观望之意。殊属非是。黄秉淳系黄仕简之子。朕因黄仕简办理台湾匪犯。颇能出力。伊子弟果堪造就。尚可酌量加恩擢用。但未知其才具办事若何。是以降旨询问舒常。令其据实具奏。至黄仕简业已交部议叙。如果伊子黄秉淳气体薄弱。弓马平常。即副将亦有整饬营伍之责。亦不宜因循瞻徇。若其平日果能操练兵丁。整顿营伍。办事才具。实在堪膺专阃之寄。即当逐一据实陈奏。方不失公正大臣之体。舒常系原任大学士舒赫德之子。叠次加恩。用为总督。即巡抚提督大员。贤否是非。尚应秉公持正。据实入告。无少瞻徇。庶不负朕委任。乃覆奏黄秉淳之摺若此。殊非朕降旨垂询之意。舒常、著传旨申饬。仍著传谕舒常、究竟黄秉淳平日办理营务。才干若何。是否能胜总兵之任。并现任沅州协副将。是否不形竭蹷。令其另行详悉覆奏。毋得再为模棱两可之见。　　

○户部议覆、山西巡抚农起疏称、查明和硕庄亲王、惠郡王、公绰克图、闲散宗室宁和等四家。塔拉库布尔地方牧厂。已垦成熟地。应于四十七年入额。未开地、仍陆续招垦。至该处与蒙古游牧毗连。请照太仆寺牧厂、挖濠堆石为界。并每村设立乡保。编查保甲。其承种民人。应给执照。或不愿承种者。禀明另行推认。应如所题。其已垦地、即饬各家分收。未开地、俟升科后。再行分给。从之。　　

○兵部等部议覆、湖广总督舒常、奏定两湖添兵事宜。一、湖北添兵。马步二项。已有六成。且尽数派拨省会、及襄阳、宜昌、各镇。余施南、黄州、荆州、安陆等协营。原因兵单添额。应概拨守兵。湖南现添马步兵。已居十分之八。均应照马步兵原额匀拨。一、原奏马兵于战兵内挑取。战兵于守兵内挑取。以余丁充补守粮。惟督标原未设有守兵。应仍照旧例考补。一、应需骑操马匹。请将司库养廉名粮项下、扣存马价动买。并缓买一年。扣存草乾银、制办军装器械。一、新添战守兵内、应以十分之五、习鸟枪。十分之三、习弓箭。余二分、习牌刀、炮手。所需火药铅子。即于旧额按数加增请领。一、应添额外外委。湖北省、督标四员。抚标二员。襄阳镇四员。宜昌镇中营二员。左营一员。湖南省、抚标二员。提标四员。镇筸、永州镇标中营各一员。均于本标营马兵内考拔。仍支马粮。毋庸增费。一、饷银、应以退出养廉名粮原额支发月米、有派支本色。有拨给折色。均移会粮道筹拨。一、挑选新兵。先尽本兵子弟亲戚、及土著民人挑捕。各兵多有依倚。毋庸多设兵房。仍俟挑竣、报部核办。从之。　　

○旌表守正捐躯陕西肤施县民孙三保妻张氏。　　

○乙巳。谕、据富勒浑奏、福建泉州府海洋盗犯黄旦、王由、刘爱、三犯。解审发回收禁。该犯等拧断镣金□靠。殴伤禁卒。实属横肆无忌。当于审明后先行正法枭示一摺。所办是。巳批交该部知道矣。此等海洋行劫盗犯。素性凶悍。自知罪在不赦。逞凶肆横。非一二禁卒、及押解兵役所能制。自应于解审具题之时。即在省城按察司监牢固收禁。庶免疎虞。何得又发回原监。致令重复滋事。防范殊欠周密。嗣后各省、除寻常谋故杀情实人犯、率庸懦之人。仍照向例办理外。其逆匪劫盗。案情重大、立决之要犯。该督抚于审明题奏后。即饬交按察司监严行收禁。俟奉旨后即于省城正法。其应行枭示者。于正法后、传首犯事地方示众。著为令。　　

○谕军机大臣等、据富勒浑奏、洋盗黄旦等在狱逞凶。审明正法一摺。所办是。已批该部知道矣。据奏黄旦、王由、刘爱等各犯。于四十六年十一月、在惠安、长乐等县。洋面行劫。该县先后拏获。分别定拟。经抚臣雅德审勘。于本年二月十二日、发回收禁等语。黄旦等各犯、于四十六年十一月行劫破案。拏获审明定拟后。自应即行办理。何以直至本年二月、始经巡抚审勘具题。仍发回该县收禁。稽延辗转。事隔一年有余。声叙殊未明晰。著传谕富勒浑、雅德、查明此案盗犯。在何处羁禁。并因何迟延之处。据实覆奏。至此等海洋巨盗。审明定拟。即应在省城监禁。正法后、传首犯事地方枭示。若仍发回本县收禁。该犯等自知罪在不赦。保无别有疎虞。所办尚欠周密。除明降谕旨外。并将此传谕富勒浑等知之。　　

○丙午。谕曰、永信病故。深为轸惜。著加恩赏银一百两治丧。　　

○以正黄旗护军参领西德布、为镶黄旗护军统领。　　

○旌表守正被戕陕西安定县民庞世书妻鲁氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。三月。丁未。谕、七月间前往盛京。恭送玉册、玉宝。著派怡亲王永琅。　　

○理藩院遵旨、将车登多尔济从减议罪具奏。得旨、此案虽车登多尔济不能无咎。究系起自伊祖父时。若照议彻去花翎黄褂。永远停俸。朕心不忍。著加恩、仍留其花翎黄褂。祇著罚俸五年。　　

○安徽巡抚富躬奏、安省上年被灾各属。瞬届青黄不接。应豫筹减粜。请将米价每石一两四钱以上、减一钱。至七钱以上、减一钱五分。至二两以外、减二钱。麦豆、照市价减一钱。杂粮、减五分。至成熟州县照存七粜三之数。一两五钱以上者。均减五分。报闻。　　

○以内阁学士金士松、为礼部左侍郎。转兵部右侍郎纪昀、为左侍郎。以广西巡抚朱椿、为兵部右侍郎。　　

○戊申。钦差大学士公阿桂、江南河道总督李奉翰、署河东河道总督何裕城、河南巡抚李世杰奏、初一日开放新河后。臣等连日督同将弁、逐步进做。至金门断流。复督令厚土加压。将上水边埽。赶做凑合。缘此次新河建瓴下注。大溜先已全掣。是以口门收至四丈。一经堵合。坝前渐次澄淤。现据南河禀报、水头已到清黄交汇处所。伏思豫省曲家楼漫口。臣何裕城、李奉翰、督办以来。几于束手。皇上广申虔吁。训示周详。令于迤南一带。设法利导。开工之初。正值农忙。复予展限。令得从容如式。并以桃汛和平。复命通盘筹画。妥议放河事宜。俾黄水刷河。益资得力。现在遵照办理。一举成功。谨将情形恭摺驰奏。得旨、欣慰览之。又奏、查兰阳北岸、距新河头十余里、有惠安观。系雍正六年、堵塞漫口。有神像顺流而下。工遂底绩。因敕建此庙。崇奉关帝、暨诸神。今新河庆成。应请兴修。并颁扁额悬挂。春秋致祭。谕、据大学士公阿桂等奏报、自本月初一日开放新河后。奔腾掣溜。全黄已复故道。直达归海。十三日辰刻、挂缆堵合。十四日辰刻、金门一带。俱已断流。从此黄流顺轨。永庆安澜等语。此曲家楼漫口。为民生运道攸关。特命大学士公阿桂、前往经理筹办。几阅两载。因谕阿桂等于迤南一带。另筹去路。经阿桂等公同酌议。于兰阳十二堡、至商邱七堡。共一百七十余里。另筑新堤。疏挑引渠。阿桂等原议、本定霜降以前完工开放。而堤渠并举。需用人夫较多。该地方督抚等、屡请邻省助夫。朕洞鉴情形。以邻省助夫非便。屡经降旨训谕。并令展限缓至春间桃汛。开放引河。俾豫省夫役。可以从容挑筑。停止他省拨派之烦。阿桂等遵照办理。定期开放。大溜全掣。坝工堵合稳固。此皆仰邀天佑神助。幸得蒇工。朕欣感之余。益深虔敬。在事诸臣。办理得宜。均属可嘉。阿桂、李奉翰、何裕城、李世杰、著交部议叙。并著加赏阿桂等荷包等物。以示优奖。所有在工文武各员。俱属奋勉出力。并著阿桂等、查明分别等第。咨部一并议叙。至此次要工合龙。全赖河神默佑。自宜益伸崇奉。仰答神庥。即照阿桂等所请。将惠安观鸠工重修。以肃观瞻而昭妥侑。候朕亲书扁额诗句。发往悬挂。用酬灵贶。将此通谕知之。　　

