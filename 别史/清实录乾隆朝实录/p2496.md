<!-- { "loadSidebar": true } -->

○又谕、此次平定金川。曾降旨照前此平定准噶尔、回部之例。图画前后五十功臣像于紫光阁。并经军机大臣、酌拟诸臣名单进呈。其不敷人数。行令将军阿桂、酌量增添移改。并注明事实。确核具奏。但前此图画功臣。曾将准部之萨喇勒等、回部之霍集斯伯克等数人并列。此次军营随征之各土司头人内、颇有竭诚效力。奋勇著绩者。自应甄录图形。以昭盛典。著传谕阿桂令于在事各土司、抡其功绩较著者。酌拟二三人。列入前五十功臣。并于头人内。择其奋勉出众者四五人。列入后五十功臣。一体注明事实略节。核实奏闻。　　

○又谕、据郝硕奏、请于官兵凯旋后、即来京请训。再赴浙江藩司新任一摺。不便准行。郝硕查办粮运。已阅二载有余。必有经手承办之事。此际大功告成。所有一应军需报销。正宜乘经办熟手未散之时。及早上紧赶办。庶不致舛错稽延。若遽各回本任。设有未经明晰之案。必须行文别省咨询。不但案牍纷繁。徒延时日。且恐督办大员。远离该处。其下承办各员。妄恃无可查对。任意混开。于销算军需要务。甚有关系。至浙江藩司。现有徐恕署理。郝硕自可毋庸急于前往。且不独郝硕一人为然。即刘秉恬、富勒浑、鄂宝、颜希深等、均各有经手事件。现当赶办报销。亦不可即离川省。统俟将各人经办之事。查有头绪。造册交文绶、李湖、查核。方可各自奏明起程请训。各赴本任。不必更候各案题达。昨于富勒浑调补湖广总督旨内。有俟大兵凯旋后、即赴新任之语。楚督印务、现有陈辉祖兼署。富勒浑、亦俟将经手之案办毕。交文绶等核办。再赴新任。不必拘泥前旨也。可将此各传谕知之。　　

○又谕、据桂林奏、前经将军阿桂奏交、详查富德所奏扣罚土兵盐菜银两、充抵赏需一案。调取各站员支收底案。并管理土兵员弁扣罚档册。逐一查对。复将该员弁、隔别询问。皆与富德原奏、多有不符。查富德、原以节省帑项为词。今核其节省之法。一则将底旺例不应支之项冒支。一则将明正例不应扣之项滥扣。并非实有节省。并访知富德一路。所用赏需过多。除由省中调取绸缎布匹烟茶、及军营办买牛羊烧酒等物。值银一万九千余两。复向随营粮员、取用银一万一千余两。因虑及事后追赔。急欲设法弥补。遂将土兵不应支扣粮银。辗转扣罚。又恐私下抵还。难免物议。是以奏明补交二千之外。又暗缴银一千两。假节省之名。偿其过用之数。则富德添用土兵。似已先存借此弥补之心等语。此事实出情理之外。富德为人小气。其沽名市惠。遇事取巧。固朕所深知。且其屡次奏摺。常将赏给兵丁之语附奏。焉知不豫为开销地步。军营赏项。自有节制。即如阿桂一路。弁兵屡立战功。尚不见其多有赏赉。富德并未寸进。何独于兵丁动辄多赏。即使所赏属实。而格外滥赏。又擅行违例支扣弥缝。已有应得之罪。若更藉名赏用。而与所赏之人。暗地分肥。则其罪更不可逭。今所取用支扣之项。俱有案册可查。已无疑义。至其每次所赏何人。赏用何物。计共需银若干。均无难查访核实。富德曾获重谴。复加恩弃瑕录用。即或所至立功。而有冒滥侵肥之事。尚不能相抵。况此次并未著有劳绩。若此案查有情弊。则其罪由自取。更不能稍为宽贷矣。又桂林摺片奏、总兵英泰、向随富德军营办事。此案原委。自所深知。即富德原奏。亦有公同商议之语。乃面询该镇。但含混其词。不肯实告。而询之管理土兵守备李瑞、王朝贵、坚称扣罚俱系随时禀交该镇。均经该镇谕令转交都司陈维耀存贮。并注明档册。复据陈维耀禀称、此项银两收发。俱回明英泰。今众证确凿。该镇犹一味含糊。希冀置身事外。殊属巧诈不堪。且恐其中不无另有别情等语。英泰经手收发之处。既已众供佥同。自难诿为不知。或与富德通同舞弊。亦未可定。均不可不彻底清查。著交阿桂、丰昇额、明亮、会同文绶、富勒浑、逐一秉公查核。务得实情。如有应革职审讯者。一面办理。一面奏闻。看来桂林此奏。未必有虚假之处。今派令阿桂等、会同该督等查审。自无难水落石出。但朕知何桂素与富德不和。而丰昇额之父阿里衮、更与富德不和。若仅交阿桂等审办。恐无识之人。妄谓阿桂藉此事洩忿。而丰昇额等、不免随声附和。转无以服富德之心。因派袁守侗、前往会同查办。其有应行提讯之人。应得查核之案。阿桂等、可先行提齐查办。俟袁守侗到川省、公同定案。计袁守侗到四川省城时。阿桂等亦可回成都。公同查讯此案。尚可不误将军等凯旋郊劳之期。至袁守侗与富德。素非交好。自属空空洞洞。不肯稍存瞻徇。若富德果无情弊。阿桂等自无从加以深文。如或情真罪当。袁守侗亦不能稍为开脱。其是非曲直。俱难逃朕之洞鉴。朕惟一秉大公。从不豫设成见。阿桂等皆所深悉。并将面谕此事原委。令袁守侗见阿桂等时传谕。更可得其中详晰矣。将此由六百里加紧谕令知之。桂林摺、并著钞寄阅看。　　

○谕军机大臣等、据护湖南巡抚敦福奏、永州镇中营游击薛隆绍、于筹备差费银两。捏称捐俸。且敢擅那取悦上司一案。查系已故总兵于秀、于永州镇任内、同升任游击张谦、以筹备差费为名。动支库贮本息银二千两。与未变当货、作银三千两。交商营运。于秀与伊子于廷枢、前后提取当内本息钱一千八百余串。非提于廷枢到案质对。难成信谳。已飞咨陕甘督臣、查拏于廷枢、解楚质审。并将该故镇家产、暂行查封等语。于廷枢、既随伊故父于秀、在永州镇任内。有提取公项银两之事。自应解楚质讯。著传谕勒尔谨、即速派委妥员。将于廷枢、拏解湖南质审。并将伊家产查封。俟此案审明具奏时。再行降旨办理。将此由四百里传谕勒尔谨遵照办理。并谕敦福知之。　　

○是日、驻跸半壁店行宫。　　

○庚申。兵部议准、宁夏将军三全、陕甘总督勒尔谨奏称、宁夏、平罗、两县。黄河沿一带。有宁夏满兵牧厂。查满兵从前每名拴马二匹。经前任将军傅良奏准、照西安凉州例、每兵实拴马一匹。此项厂地。多有闲旷。应将平罗厂地、仍留牧马。其宁夏厂地、丈勘定界。听民认垦。从之。　　

○举行乾隆四十年大计。直隶省、不谨官二员。罢软官一员。年老官七员。有疾官七员。才力不及官五员。浮躁官二员。奉天省、年老官一员。才力不及官一员。吉林、年老官一员。山东省。年老官五员。有疾官一员。才力不及官五员河东河员、才力不及官三员。山西省、罢软官二员。年老官七员。有疾官五员。才力不及官一员。河南省、不谨官二员。年老官十三员有疾官四员。才力不及官四员。浮躁官一员。江苏省、不谨官三员。罢软官二员。年老官六员。有疾官四员。才力不及官二员。江南河员、罢软官一员。年老官一员。才力不及官一员。浮躁官一员。安徽省、不谨官一员。罢软官一员。年老官二十员。有疾官一员。才力不及官一员。福建省、不谨官一员。罢软官一员。年老官八员。有疾官四员。江西省、不谨官三员。罢软官一员。年老官六员。有疾官四员。才力不及官一员。浮躁官一员。浙江省、不谨官一员。罢软官二员。年老官六员。有疾官三员。才力不及官四员。浮躁官二员。湖北省、不谨官一员。罢软官三员。年老官五员。有疾官一员。才力不及官三员。浮躁官二员。湖南省、不谨官二员。年老官三员。有疾官四员。才力不及官二员。浮躁官二员。陕西省、不谨官一员。年老官九员。有疾官四员。才力不及官三员。甘肃省、罢软官一员。年老官五员。有疾官三员。才力不及官二员。浮躁官一员。广东省、罢软官一员。年老官七员。有疾官四员。才力不及官三员。广西省、罢软官二员。年老官三员。才力不及官二员。云南省、罢软官二员。年老官三员。才力不及官一员。分别处分如例。　　

○是日、驻跸秋澜行宫。　　

○辛酉。上遣侍郎和珅赴畅春园、问皇太后安。　　

○谕军机大臣曰、成都驻防满洲兵。原以控驭番夷。防守内地。冀挽绿旗兵怯懦之习。乃该兵丁等、驻防年久。渐染绿营风气。竟将满洲旧习。全行废弃。此次进剿金川。并不勇往。经将军等奏请、将伊等钱粮裁减。按照绿旗兵支给。嗣因各知愧愤。临敌奋勉。是以复其粮饷。以示鼓励。今大功告蒇。彻兵后、若不乘势善为整饬。自必仍染陋习。关系甚重。现已拟将明亮、授为该处将军。著即传谕明亮、将成都满洲兵、加意训练。挽复旧习。或遇携带公出。亦须留心教训。不得仍前玩误。　　

○四川总督文绶覆奏、现派文武各员、带领备弁通丁。前赴郭罗克、勒限拏获吹斯枯尔喇布坦父子解办。批、金川既平。想此等凶犯。不日即献。又奏、至绷色噶布桑扎尔、系无罪之人。已豫饬在省藩臬、于到时酌赏。使其出力侦缉。报闻。　　

○旌表击贼被杀之山东寿张县生员王鸣冈、武生王廷柱、临清州生员王政、李曰孜、民人黑耿光、马体恭、马体乾、赵金阶等如例。　　

○是日驻跸梁格庄行宫。　　

○壬戌。上谒泰陵。未至碑亭。即降舆恸哭。步入隆恩门。诣宝城前行告功礼。躬奠哀恸。王以下文武大臣官员、随行礼。　　

○谕曰、和隆武、著管理茶膳房事务。德保、著不必管理。和隆武未到京之先。仍著德保暂行兼署。　　

○又谕曰、陶柱、原系膳房章京。后补放上驷院卿。经福隆安奏、令管理茶膳房事务。此等奏留人员。非若金辉之派令管理造办处者可比。祇应仍在章京之列。前此办理。原属未协。陶柱、著以上驷院卿、仍兼茶膳房章京事务。嗣后茶膳房头等侍卫章京内。年久得力。遇有升任卿员。及包衣护军统领者。该处祇可请留章京之任。其头等侍卫。不必开缺。又如内务府堂郎中、原系坐办之员。如内务府大臣出外。其在京一切事务。皆应堂郎中代办。不宜轻离职守。乃向来有奏请将堂郎中、补授包衣护军统领者。该员即应轮班随围。其内务府事务、又令何人坐办。此皆内务府大臣、看顾情面。专为该郎中图得花翎黄褂之荣。而置坐办于不计。殊属非是。著将内务府大臣、传旨申饬。嗣后堂郎中如有实在办事年久得力者。止许该大臣具摺奏明。候朕酌量。加以卿衔。不准其仍列名升补包衣护军统领。所有堂郎中什宝之护军统领。即著开缺。另行拣选。带领引见补授。　　

