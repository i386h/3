<!-- { "loadSidebar": true } -->
○大学士等奏、请编辑平定金川方略。酌拟十有五条。一、请照平定朔漠方略例。编年按日。以次纂辑。一、上谕应载。其有重出与旁及他事。无关军务者。或应删节。应于进呈副本时声明。恭候钦定。一、军前奏章。及外来题奏本摺、各部文案。凡涉机宜者均载。一、臣等议覆军机事件。皆禀承圣训。应酌载。一、徵调兵马。拨运钱粮。派遣官将。整理器械。及军前黜陟赏恤诸事均载。一、金川图可稽山川道里。应交养心殿仿绘载入。一、凡事迹前后有发明处。谨加案语声叙。一、纂修草本底本。即令军机处司员承办。其进呈之副本正本。请交部于考取誊录生监内、拣选字画端楷者。酌取数名恭录。一、此次军兴事宜。悉由臣等承办。若另派员。恐未能深悉。应即令军机行走官员。分任提调、纂修等事。臣等总其大纲。每成一卷。先进副本。恭候钦定。再缮正本。告竣日恭请御制序文冠首。一、凡清文谕旨奏摺。俱译载。本处司员承办不敷。请另简优通之员奏派。一、收管档案行文等事。拟用供事六名。并纸匠二名。皂役四名。一、开馆后一切档案。须另贮备检。请敕内务府于附近军机处拨屋数间。作为馆地。一、需用箱柜桌杌等物。酌向各该衙门支领。军机处官员。无庸给桌饭银两。其加添繙译满员。及誊录生监等。应照会典馆例支给。一、平定朔漠方略内。未经编辑艺文。今遵旨载臣工诗赋。拟另编卷次。御制告成太学碑文。并御制诗冠首。大学士公傅恒、及凯旋后臣工诗颂。拟选载。一、书成日。请交武英殿刊刻。至总裁官。大学士公傅恒、虽未便列名。而军务机宜。皆所亲历。应令裁酌。得旨。依议。张廷玉、来保、著充正总裁官。陈大受、舒赫德、汪由敦、纳延泰、著充副总裁官。　　

○四川总督策楞、提督岳钟琪奏、前因军兴。奏准添募卡撒、党坝、两营新兵四千名。分拨各标营。现既凯旋。无庸驻防。自应裁汰。但此内有曾经出师者。未便遽裁。应酌选壮丁。依原发各标营。饬该将领、遇旧兵缺出。即补新兵。停其召募。报闻。下部知之。　　

○乙酉。恭上皇太后徽号册、宝。上礼服。于太和殿恭阅册、宝。奉安彩亭上。前行。上升舆随后。由右翼门、至永康左门。上降舆行。至慈宁门外。东旁立。册、宝、仍设正中黄案上。皇太后礼服。升慈宁宫座。仪驾全设。中和乐设而不作。上诣正中拜位。跪。左旁大学士捧册、宝。依次跪进。上受。恭献授右旁大学士跪接。置正中黄案上。宣同官、宣宝官、跪宣册、宝。讫。上九拜。礼成。册文曰。慈恩垂训。万方蒙乐利之庥。鸿号加崇。四海仰尊荣之福。欢腾宫掖。庆溢寰瀛。钦惟圣母崇庆慈宣皇太后陛下、德协资生。功同厚载。噙躬恭俭。仪型式播于家邦。逮下宽仁。惠泽广宣于中外。承欢内殿。藐躬久荷恩勤。视膳璇宫。慈教常殷启迪。近以西川之用武。尤烦夙夜之萦怀。仰邀懿训之详。克致肤功之建。边疆永靖。实为宗社之光。弓矢载櫜。允属生灵之庆。我国家无疆之福。其在于斯。惟圣母莫大之慈。以克臻此。兹者合外廷之喜颂。祇上崇徽。贲中阃之荣封。适符吉日。敬稽经礼。虔展悃忱。谨告天、地、宗庙、社、稷。率诸王、贝勒、文武群臣。恭捧册、宝。上徽号曰崇庆慈宣康惠皇太后。伏愿纯禧茂集。多福诞膺。焕宝册于彤庭。偕日升月恒而并曜。蔼春晖于紫极。与天高地厚而俱长。谨言。　　

○谕军机大臣等、从前张师载所奏、办理山盱厅属南北束水二堤。加高土方一摺。经军机大臣会同工部详悉指驳。今据高斌、张师载、覆奏。殊未明晰。此段堤工。自乾隆七年白钟山任内。动帑兴修。后十一年高斌等复经修筑。继又查勘估办。延今数年。究未兴工。而两堤完善如故。且白钟山已动用银四万余两。嗣经高斌估银一万三千余两。续减为一万二千余两。今又减为六千两。由是观之。则洪湖异涨。既不多见。两堤土方。数年来即不加高培厚。亦未致遽有冲决。是该处工程。原非必不可已之举。况工程果关紧要。即费帑亦所不惜。今以一堤而前后估计。自四万而减至六千。屡易其说。正恐六千之数。亦尚未为确核。该督等始则听信属员。以兴工为冒帑之计。及奉驳核实。亦不过随意减估。具此摺奏。以见其详慎节省。而工程之实应修筑与否。以无定见。外省办事。概多迁就虚浮。河工尤甚。总其大要。无非为在工人员。希图开销耳。此案著高斌、张师载、再行详悉查明。切实具奏。不得支吾掩饰。仍蹈锢习。寻奏、查洪湖伏秋盛涨。水势大小难定。其束水堤内之水。即视各坝滚水大小为盈缩。乾隆七年。最称异涨。两堤顶坡被冲。并决口二处。经前河督白钟山、动银四万余两修补。但于加高处经理未周。八九十等年。滚坝未过水。迨十一年异涨。卑矮处水高堤面。臣高斌、同顾琮、督属抢救。幸就平稳。因有按水志加高。估银一万三千余两之议。及顾琮调任后。周学健未谙原委。迟逾未办。幸十二三年。滚坝仍未过水。臣高斌素知两堤紧要。上年莅任时。即饬照估办理。嗣臣张师载覆核。于帮筑处减数段。实需一万二千余两。续奉廷议。臣高斌亲勘从前抢险所筑子堰。一线单薄。两堤亟须加高。惟该处土性颇坚。因节省钱粮起见。请照原估一律加高三四尺。其加筑顶底宽厚之处。只须减半帮筑。所用土方。按漕规定例核算。减银一半。仍俟今年汛过后。再察滚坝过水情形。于明年酌办。现在工竣亲勘。俱照估如式完固。实无偷减开销。得旨。览奏俱悉。　　

○丙戌。以尊上崇庆慈宣康惠皇太后徽号。颁诏天下。诏曰。帝王恭膺景命。寅绍丕基。内正家邦。外宁边境。起宫庭之雅化。播海宇之休风。必原垂裕之隆。以著懋昭之盛。所以显亲教孝。荣号归尊。载考前徽。实多庆典。钦惟我圣母崇庆慈宣皇太后、仁垂教育。德普生成。启泰运以贻谋。体坤仪而立极。顷以中宫虚位。内佐需人。乃眷柔嘉。俾宏继体。娴妃那拉氏、禔躬淑慎、秉性端庄。克承慈顾之恩。允协顺成之义。虽正位之礼。尚待于三年。而统摄之仪。当循乎往制。于乾隆十四年四月初五日。册命那拉氏为皇贵妃摄六宫事。问安兰殿。表范椒涂。永敬奉乎徽音。以穆宣乎壸政。至于遐荒绥靖。中外乂安。丕成不战之功。益荷无疆之庇。方当元勋专阃。嘉勇略之宏抒。禁旅扬威。奏先声之大震。审机宜于宵旰。时切忧勤。承慈诲于再三。深蒙训迪。仰体好生之念。用开祝网之恩。金川土酋莎罗奔、郎卡、等稽首来降。革心效顺。兵戎载戢。蛮服敉宁。淳化殷流。太和翔洽。凡此嘉祥之并集。实惟佑启之多方。宜骏鸿称。以彰盛德。谨告天、地、宗庙、社、稷。于乾隆十四年四月初八日。率王公文武群臣。恭奉册、宝。加上圣母崇庆慈宣皇太后徽号。曰崇庆慈宣康惠皇太后。尊养兼隆。弥衍鸿图之瑞。显扬共戴。永昭燕翼之祥。盛典聿光。湛恩用溥。所有应行事宜。开列于后。一、和硕亲王以下、在京文武三品以上官员。俱加恩赐。一、内外公主以下、固山格格以上。俱加恩赐。一、五岳四渎、及历代帝王陵寝、先师孔子阙里、应遣官致祭。著查例举行。一、内外官员。有因公挂误。降级留任罚俸、并现在因公议降议罚戴罪住俸等项。俱著该部奏明。开复宽宥。一、直省地方有现行事例。不便于民者。各该督抚详察。开列具题。该部确议酌量更正。一、大兵所过州县。除侵盗钱粮、及贻误军需外。一切降罚处分。事在四月初九日以前者。概从宽免。一、自金川用兵以来。军需浩繁。川陕地方。以及大兵经过之处。百姓急公敬事。深属可嘉。各该督、抚、须洁己率属。加意抚绥。严禁有司。勿得横徵私派。及借端需索科敛。官吏分肥。如有此等弊端。该督抚即行据实指参。如或徇庇。别经发觉。将该督抚一并从重治罪。一、经略大学士忠勇公傅恒、先起带往军前之云梯兵。所有从前借支官银。应行扣还者。加恩豁免。一、金川前后所调马步兵丁。借支行装银两。并未经赏给银两之成都满兵。借有公帑者。例应于饷银分扣还项。今格外加恩。凡已至军前者。概予豁免。甫经起程。即奉彻回者。亦量免一半以示优恤。该部即行令各该督、抚、副都统、提、镇、查明办理。毋任不肖将弁。冒扣入己。一、川省运粮夫役。如有逃亡物故拖欠公项。应行追赔者。加恩概行豁免。一、地方有才品优长。山林隐逸之士。著该督、抚、核实具奏。酌与录用。一、满汉孝子、顺孙、义夫、节妇、该管官细加咨访。确实具奏。礼部核实以凭旌表。一、国子监监生及教习。俱免监期一月。一、各省驿站。军兴甚属劳苦。著各督、抚、加意抚恤。一、现在军流以下人犯。概予减等发落。一、伤病兵丁不能充伍者。该管将弁、查明本家如有子弟至戚。可以教练差操。即令顶食名粮。免致失所。一、满洲兵丁。原系披甲效力行间。有带伤残废闲住。及疾病年老闲住者。著察加恩赐。一、各省要路桥梁。间有损坏。行人劳苦。交与地方官查明验看。应行修理之处。该抚奏明修理。于戏。广圣慈而锡福。万邦共乐乎昇平。昭德范以承庥。四海覃敷乎恺泽。布告天下。咸使闻知。　　

○谕军机大臣等、阿里衮今日复具摺请安称贺。此等摺奏。外任官员。不过随众虚文塞责。伊前日既经奏到。何以今日复行陈奏。在他人犹可。伊久在内廷行走。受朕教导深恩。望其有成者。不当如是。且焉知非同日拜发。令赍摺之人。先后递进耶。若果出此。甚非诚敬之道。即系两次差人前来。亦属虚文。全非实意。伊自外任以来。沾染虚浮习气。往往如此。可传谕令伊知之。嗣后当痛自悛改。毋得仍蹈故辙。　　

○丁亥。上诣皇太后宫问安。　　

○谕军机大臣等、据提督史载贤奏、湖南宝庆协派赴金川协剿官兵。回至长沙府属之益阳县。因换船稍迟。与典史衙役口角。该典史将船户王九章锁去。各船户辄行拉回。典史赴县禀知。把总彭永年、亦赴典史衙门讲说。是时典史差役。将目兵莫大贵殴打。而船户街民多人。复至县署鬨闹。致头门木板挤落。并非兵丁打坏等语。约束兵丁。原须严明。毋令生事。方足以肃军纪。今回营之兵。船只偶迟。即稍待何碍。乃至兵役互殴。毁坏县署。此风亦不可长。史载贤所奏。未免有袒护之意。著传旨申饬。并谕总督瑚宝、令将此案情节。确切查明具奏。固不必偏徇兵丁。亦不必瞻顾地方官。惟在得其实情。秉公办理。新柱回任时。一并传谕知之。　　

