<!-- { "loadSidebar": true } -->
○又谕、本日吏部将侍郎杜玉林、查审沙金凤控告胞兄沙金龙等、霸产抢夺财物一案。并未将案犯提齐究审。即行完结。瞻徇草率。议以降三级调用。不准抵销一本。已照签批发矣。此案沙金龙父子。欺压霸占。叠肆抢窃。连年讦讼。地方官置而不办。特命杜玉林、前往查审。自应提集案犯。秉公研讯。俾案无疑窦。方为不负任使。况从前钦差审办案件。未有结案后。重复赴京控告者。即有虚捏翻控之案。及派大臣覆行鞫审。亦未有似此罪名出入者。乃杜玉林、审办沙金龙父子起意抢窃各案。既不能提集正犯。严究主使情节。率听吓令顶充之毕显贵等、认为正犯。定拟完结。而于署知州徐士勋、到任两年。延搁不办之故。并未附摺劾参。该员系杜玉林同乡。其为有心袒护。已属显然。难逃朕之洞鉴。若不严予处分。将来钦差大臣、查审案件。皆如此相率效尤。朕将何以用人乎。此案杜玉林、即照部议实降。以示惩儆。并将此通谕中外知之。　　

○山东巡抚国泰、巡视济宁漕务内阁学士毓奇奏、济宁以南。纤道堤岸。被水冲刷。现在重运经临。亟应筹办。自济宁至黄林庄。分作五段。于水浅处用柴土填筑。深处估备排桩。间有水深断缺之处。测量宽窄浅深。或架木搭桥。或备船摆纤。并令按段分设水站。密插柳标。以表界限。俾得衔尾遄行。报闻。　　

○是月。署两江总督兼署安徽巡抚萨载奏、泗州境内谢家沟、及汴河尾两处。近因黄水盛涨。积淤较甚。亟应挑浚。以资宣洩。查该处河工。向归民办。第泗州连年被水。民力拮据。势难督催。藩库现存社谷变价银两。原系留为民间办公之用。请即于此项内动支给办。得旨、亟应如议速为者。所奏何迟乎。　　

○山西巡抚调任安徽巡抚谭尚忠奏、晋省宝晋局。积存补秤余铜较多。正项铅锡。不敷配铸。请将余铜借配铅锡。搭铸钱文。归于正项配放兵饷。庶余铜不致久贮。报闻。　　

○署理陕甘总督李侍尧奏、肃州旧设官驼二百只。运送新疆各处官物。交肃州知州、择厂牧放。嗣缘经理不善。递年亏缺。业已倒毙无存。应著落各员分赔。至该州转运官物。常川不绝应请改设官车。于肃州、安西、两处。各设单马铁瓦车七十五辆。源源运送。较为妥速。得旨、如所议行。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。二月。戊辰朔祭大社。大稷。上亲诣行礼。　　

○谕军机大臣等、据国泰等奏、查明济宁以南。运河水势情形。分别筹办纤道堤岸各事宜一摺。自应上紧办理。俾重运遄行无阻。查阅国泰等、进到图内。所绘运河水势。漫衍宽广。其所奏筹办之处。现在青龙冈坝工复有蛰陷之事。下游水势。尚在长发。其漫溢情形。恐不止此。国泰等、尤当先事豫筹。重运北上时。务须多派官弁。设法小心保护。俾得衔尾依次速行。不致稍有阻滞。方为妥善。至豫省工次。现有阿桂在彼。与李奉翰、富勒浑、相机堵合。筹办有人。前已降旨。令韩鑅、即赴微山湖、北运河一带。往来查勘。计韩鑅此时。自已接奉前旨。遵照克日起程。并著传谕韩鑅、即速会同国泰、毓奇、分查遍勘。悉心详细妥议熟筹。以慰廑念。　　

○又谕、本日据阿桂等覆奏、此次引河。因较前宽深。业有奔注之势东西两坝各剩一门埽。是以开放大河之水。逐渐增长。分入引河。流行畅达。但引河虽畅。不过分掣三四分。不能全行吸动。其余六七分。总俟合龙后。方能逼入引河。惟期合龙后坚持三日。则引河宣洩畅达。坝前长水渐消。自可巩固无虞。又称此次十九、二十。流行两日。黄水尚未能出河南境等语。又奏筹办坝工情形一摺。内称东坝原蛰处。钉桩生缆。恐不能得力。现在上水南首。有胶泥滩一处。甚属结实。即于此处外作边埽。内用胶泥。加工夯硪坚实。自南钉桩。向北进占。做长坝工。与西坝相对。以为卷门下埽之地。仍自东钉桩生缆。加倍周防。如此丁顺做法。较为稳固。此次引河未经淤垫。堵合不过在清明前后后等语。并绘图贴说进呈。亦已于摺内批示矣。此次坝工垂成。变生意外。实属无可如何之事。阿桂等所奏情形。亦祇得如此办理。现在引河未经淤垫。固属幸事。但黄水尚未出河南境。则去路究属未畅。据称叠经变故。不敢稍懈。惟有奋励振作。督率员弁。赶在汛水未旺以前蒇事等语。所办甚是。阿桂等、务须尽勉人力。倍加小心。以祈天佑神助。迅速集事。此时益加慎重。不可转存欲速之见。再前降谕旨。令韩鑅是否可以前赴北运河一带。查看筹办之处。何以未据覆奏。并令迅速奏来。将此由六百里传谕阿桂等知之。寻韩鑅奏、臣于二月初六日。自济起程。前赴微山湖一带。按照段落。分投查勘。目下桃汛届期。东省汶泗府洸诸河。并各处山水泉源。尤宜豫为筹办。以期运行无阻。得旨、知道了。实力妥为之。　　

○转刑部右侍郎姜晟为左侍郎。以左副都御史汪承霈为右侍郎。湖北布政使梁敦书为左副都御史。　　

○已已。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官德保、曹秀先、进讲论语知者乐、仁者寿、二句讲毕。上宣御论曰。仁者知之体。知者仁之用。亦如山者水之体。水者山之用。故无水之山必枯。无山之水必泻。知而离仁失之巧。仁而离知失之讷。朱子解此章。虽云不是兼仁知而言。而夫子之言。实并仁知之形容。及与其效相提并论。以显其相资殷而相得彰也。明乎仁知之相资。则体用各得其宜。盖知有知之体用。仁有仁之体用。而仁知又互相为体用。浑然天理。动静周流。其乐与寿不求而必得矣。虽然。其乐与寿岂一己之私哉。知者无不通。乐何如之。仁者无不善。寿何如之。夫然则其乐其寿。实泯彼此。该物我。乐以天下。寿以万世。学者宜无不加勉。而为人君者。更当以是为亟也。讲官暨侍班官跪聆毕。兴。直讲官阿肃、谢墉、进讲书经在知人、在安民、二句。讲毕。上宣御论曰。皋陶言人君为治之道。在知人。在安民。斯言也。实示千古帝王治世之要道。舍是无他求矣。夫知人安民。非二事也。君以一身临万民之上。万民众矣。岂能一一教之养之。是在知人善任。内而百官。外而民牧。必各称其职而能其事。以相辅弼承宣。然后庶政惟和。万国咸宁。夫使若而人者。皆各称其职而能其事。岂易致哉。故大禹吁之曰。唯帝其难之。而何忧何畏。皆重于知人。而知人尤难于安民。能知人则无不安之民矣。夫以神尧所难之事。而为帝王者无不有是责。呜呼。可不畏乎。可不慎乎。讲官暨侍班官跪聆毕。大学士三宝等奏曰。钦惟皇上德该仁智。化洽臣民。统乐与寿、而量无不周。能哲而惠而操之有要。洵所谓范围莫过。曲成不遗者矣。臣等幸聆御论。敬体宸衷。曷胜诚服之至。奏毕。诸臣出就拜位。行二跪六叩礼。礼成。赐讲官暨侍班官等宴于文华殿东庑之本仁殿。　　

○上御文渊阁。赐四库全书总裁、总阅、总纂、纂修、总校、分校、提调、暨文渊阁领阁事、提举阁事、直阁事、校理、检阅等官宴。赏赉有差。　　

○遣官祭关帝庙。　　

○谕、据福禄奏、向来南路各回城驻劄办事大臣。稽察回民。俱于年终自行具奏。请嗣后转报乌什参赞大臣汇奏。所见尚是。著照所请行。因思伊犁等处。亦应如此办理。嗣后伊犁所属各城办事大臣。亦著于年终申报伊犁将军汇奏。　　

○又谕、据福禄奏、土尔扈特汗策凌纳木扎勒、所属之土尔扈特布伦、乘骑逃走。在吐鲁番地方拏获。请送理藩院审办发遣。充当驿站苦差等语。所办殊属糊涂。土尔扈特布伦、拏获后。即应交策凌纳木扎勒、自行办理。此等逃人。该处想常有之事。若皆纷纷送理藩院。成何事体。福禄、著严行申饬。并著传谕新疆大臣等、嗣后如遇此等事。不可拘泥。　　

○署云南巡抚刘秉恬奏、滇省大理府属邓川州、境内之弥苴河。上通浪穹。下注洱海。中分东西两湖。西湖另有水尾。直达于海。东湖由河入海。河高湖低。遇夏秋潦发。青不涧、九龙涧等处之水。会冲入河。河水宣洩不及。回流入湖。附近粮田。俱被淹没。现在该处绅民倡捐。将东湖尾入河之处。筑坝堵塞。另开子河。引东湖之水。直趋洱海。又自青不涧、至天洞山。筑长堤一道。并建立石闸使河归堤内。水由闸出。历年被淹粮田、一万一千二百余亩。全行涸出。得旨嘉奖。　　

○庚午。谕、据理藩院奏、喀尔喀桑济公爵。应否准其承袭请旨等语。该院亦系循例办理。但桑济之父噶瓦、从前于青滚杂卜之事。曾经出力。是以赏给公品级。令伊子承袭。今仍著加恩。准其世袭罔替。　　

○命左都御史刘墉、在南书房行走。　　

○以克勤郡王雅朗阿、为正白旗汉军都统。　　

○予故喀尔喀扎萨克多罗郡王齐巴克扎布、青海扎萨克辅国公旺扎勒敦多布、致祭如例。　　

○辛未。上幸南苑。　　

○诣永慕寺行礼。　　

○遣官祭昭忠祠。　　

○是日驻跸旧衙门行宫。　　

○壬申。上行围。　　

