<!-- { "loadSidebar": true } -->
○贵州巡抚爱必达题、黄平州役陈君德、强奸苗妇阿乌、拒捕殴伤苗人阿乜一案。请依强奸未成。执持凶器。拒捕致伤旁人例。拟绞监候。得旨。黄平州役陈君德、图奸苗妇。拒捕伤人。该抚照例拟绞监候。苗疆非内地可比。地方官平时不能尽心抚绥。乃纵容胥役入伊境内。倚势欺凌。发觉之后。即参处治罪。必经累月。苗民无由得知。转疑内地轻纵。不为惩治。以致积忿日深。及至有事。地方官复皇遽失措。安辑无术。是苗疆之不靖。皆由若辈逼迫而然。若不严行治罪。何由知所儆畏。嗣后地方官务须实力稽查禁止。如有吏民人等、仍入番苗境内滋事者。应从重定拟。审明后即押赴原犯事处所。明正其罪。俾番苗亲见内地执法惩奸。不少宽贷。庶足以服其心。其如何详酌定例之处。著该部妥议速奏。此案俟定例即速核拟题覆。该部知道。寻议、嗣后如内地吏民擅入苗地。强奸抢劫等项。查所犯情罪。如原应斩决绞决者。审明速奏。命下日。押赴犯事处正法。其例应斩候绞候者。从重改立斩立绞。亦于审明题覆日。押赴犯事处正法。仍张告示。将从重治罪情由。通谕苗人知悉。并请敕各省督抚、严饬地方官实力查禁。如纵差骚扰。即题参治罪。若止失察。交部分别议处。载入律例。行知苗疆各省。从之。　　

○甲午。孝端文皇后忌辰。遣官祭昭陵。　　

○兵部议准、闽浙总督喀尔吉善奏称、战哨船为水师巡防最要。必桅篷等项齐全。方能利用。请照陆营例。岁底委员点验。出结保题。如渗裂损失。参处赔补。从之。　　

○直隶总督那苏图疏报、通永、霸昌、永平、等道属。乾隆十三年分、劝垦水旱荒地一十三顷四十三亩。应徵银两。照例升科。　　

○乙未。上奉皇太后还畅春园。　　

○谕曰。护理两淮盐政运使舒隆安奏称、准漕臣蕴著札开、奉上谕严查吉庆所置私产。令奴才即刻确访私蓄寄顿。据实密覆以便回奏。其现在署中一切家资。虽未奉旨查看。自应密为防范。勿使稍有走漏。奴才密委扬州府知府曹涵、小心防范。不致走漏等语。闻之不胜骇然。蕴著去冬参奏两淮盐政吉庆、声名狼籍。众怨沸腾。胪列款单。赃私累累。朕意吉庆若果如此。则罪无可逭。乃该督抚未经奏闻。而蕴著能不避嫌怨。据实密纠。方以国家又得一公正大臣为喜。但思吉庆、系一聪明伶俐内府之人。其家产素丰。人所共知。即在任婪赃。所得必不及其所素有。岂肯贪得其少者。而并失其己资之多者。吉庆愚不至此。他若无足重轻之陋规。便宜得之而无害者。吉庆必不能不取。此语自去年蕴著参奏之后。时与军机大臣等言之。因批示蕴著云。若如汝所称吉庆婪赃之款。则其家产当至巨万。汝若知其确有所置私产。据实速奏。蕴著覆称、吉庆有无所置私产。奴才实未知有确据。以此搪塞回奏。是朕之批示。乃系疑吉庆婪赃。尚在有无之间。第令其细查密访而已。乃蕴著于奉旨来京与吉庆对质之时。忽以奉旨严查吉庆私产之语。札致运使。且将任所家赀。一并看守。不知蕴著奉何时谕旨。公然如此办理。悖谬己极。如以为错会从前谕旨。则应于初奉谕旨时确查。乃既经朦混具奏。至今始札行运使。明系因吉庆离任。以此快其报复。其矫旨挟私妄行。擅作威福。实出情理之外。非意料所及。且蕴著身为总漕。又系宗室。乃与商人往来。亲至商人家中。深为有玷国体。又挋吉庆奏、蕴著与彼处程姓商人相好。曾向嘱托。未允照应。去年查张广泗寄顿。曾传程姓商人到扬抽问。而蕴著不知端委。见吉庆传讯伊素相交厚之人。恐于伊有碍。是以腾章入告。于岁暮驰奏。有此情节。吉庆现已解任。蕴著著革职。派庄亲王、裕亲王、会同军机大臣等审明具奏。　　

○又谕曰。山东巡抚准泰奏称、因会勘安山湖。经由长清、泰安、等州县。目击二麦蕃盛。早秀者已经黄熟。现在收刈。所种秋禾。青葱畅遂。高者已至盈尺。农民咸称数年来所仅见等语。今岁蒙上苍庥佑。雨旸时若。麦禾俱属及时茂长。京师春雨沾足。日内甫有望雨之意。甘霖即已滂沛。当由金川平定。人心欢豫。休和感召而然。朕欣承天眷。益切乾悚。东省积歉之余。上年西成丰稔。现在二麦有秋。民气稍舒。豫省近亦据奏麦收有望。实堪欣慰。但当收获之时。小民不知撙节。或至狼籍妄费。二省皆以麦为重。著该抚严饬各地方官实力劝导。务宜敦崇节俭。不可任意虚糜。如躧麴烧锅等消费麦石之事。俱应严禁。以裕盖藏。方为善承上天慈爱率育之深仁。著通行传谕知之。　　

○又谕、据盛京将军阿兰泰奏称、盛京工部侍郎常柱、因患腿疾。自去冬十月。隔日赴署。办事懈弛。恐贻误部务等语。常柱经朕由藩司擢补侍郎。并不实力报效。偷安废弛。殊属负恩。著来京候旨。　　

○谕军机大臣等、雅尔哈善所奏丁忧翰林陈兆仑、举人柴麒生、于丹徒地方。被押回秋审人犯兵役。过船争闹。囚犯王珍等三人。抢夺衣物。打伤陈兆仑等语。起衅由于兵役。其沿途骚扰。委员不能约束。皆由上司平日纵弛怠缓所致。固已咎无可辞。而雅尔哈善之心。则因翰林被殴。始行按律究处以博称扬。若所殴不系翰林。则必从轻完结。或更为罪囚声请。如前日拏获私销之案矣。雅尔哈善好名要誉之习。锢蔽而不可解。若不痛改。将来必深受其患。著传旨申饬。此案著即速从重严惩。以肃法纪。寻雅尔哈善以奉谕申饬。具奏谢恩。得旨。看汝终因未曾受朕教训。旧染习气。不能全除。是以少有得意。即故智复萌。此何益耶。且正人君子。非可以伪为者。若如汝辈。只宜为国家出力。置身家名誉于度外。斯可永受恩眷。天下两全之事实难。汝看鄂容安、能翻然改过。目今即蒙优眷。汝何不悟耶。　　

○奉天将军阿兰泰等奏、现据各海口东商领票来奉买粮。照数装运外。尚有余粮二十余万石。奉省市粮平减。无需商贮。而东省望米甚亟。请以此项余粮。由海运往接济。实为有益。得旨。著照所奏即行。该部知道。　　

○以太常寺卿卞塔海、为盛京工部侍郎。起原任陕西布政使武柱、为太常寺卿。　　

○丙申。上诣畅春园问皇太后安。　　

○上幸静宜园驻跸。至己亥皆如之。　　

○谕、昨因盛京将军阿兰泰参奏、盛京工部侍郎常柱、办事懈弛。恐部务不无贻误。经朕降旨、令常柱来京候旨。今常柱又以工部左司房屋档案被焚具奏。则常柱平素诸事漫不经心之处。益觉。显然。殊属不职。常柱虽交部察议。此项应行脩理房屋。俱著落常柱赔修。　　

○谕军机大臣等、昨降旨将傅森调补西安将军。所遗黑龙江将军员缺。即以傅尔丹补用。因思西安将军。职任綦要。若俟傅尔丹抵任。始赴西安。稍稽时日。可寄信傅森、不必俟傅尔丹、即行来京请训。前赴新任。所有将军印务。著副都统阿思海、暂行署理。　　

○又谕、黑龙江地方。距西安甚远。傅森到任需时。而该处将军最关紧要。现在凉州将军绰尔多赴任。经过西安。所有西安将军事务。即著绰尔多暂署。　　

○吏部议覆、贵州按察使介锡周奏称、乾隆十二年间。将贵州总督、并隶云南总督兼辖。仍专设巡抚。遇题参案件。照抚参督审例办理。滇黔虽属接壤。而督抚驻劄衙门。相距一十八站。不免人犯拖累。案件稽延等语。应如所请。嗣后贵州抚参之案。仍照雍正三年定例。归巡抚就近办理。两司备详总督稽核。从之。　　

○丁酉。刑部议覆、福建巡抚潘思榘题、赖脍私铸钱文一案。请嗣后拏获各犯。不论砂壳铜钱。为首及匠人。俱拟斩候。为从及知情买使者。俱发遣为奴。如受些微雇值。及停工后利其价贱买使。并房主邻佑、总甲、十家长、知而不举者。俱照为从减一等杖一百。徒三年。其房主人等、并不知情。但失于查察。俱杖一百。或将空房误借匪徒。未经首捕。非受贿容隐者。仍照不知情科断。该上司及地方官、均交部分别议处。至私销之犯。情罪较私铸尤重。嗣后应将为首者拟斩决。家产入官。惟私销者形踪诡密。稽察较难。应令地方官设法密查。有能拏获者。交部议叙。如失于觉察。与该上司均交部分别议处。至房主、邻佑、总甲人等、知情受贿。代为隐匿者。照为从例治罪。如并未分肥。不行首告者。减一等杖一百。流三千里。如并未知情。止失察者。俱杖一百。其首捕审实者。官给赏银五十两。再拏获私铸到案。应先严究曾否私销。倘得确实。即照私销从重治罪。现在赖脍之案。即依此例办理。从之。　　

○工部等部议准、署江苏巡抚觉罗雅尔哈善疏称、上海县县丞、所管黄家湾土塘。祇应届汛驻塘。无庸移建衙署。其移驻漕泾之华亭县县丞、应建署。从之。　　

○刑部侍郎兆惠、四川总督策楞奏、三月二十二二十七等日。节据湖广、江西、解到饷银六十五万两。均在舒赫德、兆惠、奏明截留川银二百万两外。不应收贮川库。但查川省钱粮。不敷支给。岁需他省二十万至三十万不等。似应即将此银留川。抵按年协济之项。以省解费。下部知之。　　

○四川总督策楞等奏、巴底巴旺土司纳旺。请听自为僧。下军机大臣议行。　　

○又奏、传谕小金川土舍小朗素、据称情愿赴京。仍为喇嘛。现委员护送。报闻。　　

○旌表守正捐躯之江苏阳湖县民施御贞女施氏。　　

○戊戌。谕、漕运总督员缺。著兵部尚书瑚宝补授。其兵部尚书员缺。著给达哈调补。工部尚书员缺。著侍郎三和补授。　　

○又谕曰。唐绥祖著速赴湖北新任。不必候阿思哈到江省交代。江西巡抚印务。著布政使彭家屏署理。其湖广署总督瑚宝、于唐绥祖抵楚后。将湖广督印务。交唐绥祖暂行署理。再赴漕运总督之任。　　

○谕军机大臣等、前因蕴著缘事来京。现在运艘衔尾北上。大半在山东境内。是以令顾琮、就近暂署总漕之事。督儹重运。并非令其专办漕务也。今览顾琮谢恩奏摺。但称来往督察。上紧催儹。俾漕运遄行。而于伊河道本任。一语不及。竟似调任漕督者然。或系措词疎略。抑或误会谕旨。殊未明晰。又一摺称江安粮道李永标、现抵临清。即令督催北上。俟抵通后。令李永标赴宫门恭请圣训等语。更属错谬。向来总漕督运赴京。请安请训。职所当然。粮道秩卑。如应引见。亦当照解饷例送部。何得竟代总漕行事。前赴宫门请训。顾琮秉性昏愦。于事理全不通晓。即此二摺。其糊涂已甚。著传旨申饬。　　

○以镶蓝旗满洲副都统那木扎勒、为户部侍郎。仍兼副都统事。　　

