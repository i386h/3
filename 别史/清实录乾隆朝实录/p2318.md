<!-- { "loadSidebar": true } -->
○四川总督富勒浑奏、臣前派兵在松林口山梁。施放枪炮。原为牵分贼势。将来大兵到齐。分路进攻。扫除贼人各寨。使逆酋前后不能照应。得旨、此事尤可笑。温福在营时。每晚令人放枪。徒费火药。竟成何事。不谓绿营恶习。中人之深如此。可恨可鄙。亦无怪汝之以此为妙计也　　

○贵州古州镇总兵窦瑸奏谢调任恩。得旨、古州不比他镇。一切安静整顿。勉力为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十一



大清高宗法天隆运至诚先觉体元立极敷文奋武孝慈神圣纯皇帝实录卷之九百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十八年。癸巳。九月。丁巳朔。上行围　　

○留京办事王大臣等议奏、太常寺卿谢溶生、偷安怠惰。废职负恩。非寻常玩忽可比。应照罪犯军流改发新疆例。发往伊犁。充当苦差。以示惩儆。从之　　

○豁除浙江仁和、钱塘、二县。捐置义冢地四十六亩有奇额赋　　

○是日、驻跸喀喇诺海大营　　

○戊午。上行围　　

○谕军机大臣等、前据熊学鹏奏、上林县奸民陆李能等、聚众不法一案。谕令该抚上紧擒拏务获。不但首犯当立行诛磔。即党恶之犯情节可恶者。亦当从重多办数人。使众知儆惧。并因该抚见逆词内有岑大将军助兵语。及开有岑匡雄姓名。辄疑与田州土知州岑宜栋有涉。即派镇道大员前往密办。过涉张皇。恐其办理不善。别滋事端。究属熊学鹏不明事理。若李侍尧在彼。必不至此。已谕令熊学鹏斟酌妥办。并谕知李侍尧矣。今据李侍尧奏、于八月十三四等日。连接思恩府知府邢玙等禀报、即于十五日自广东起程。驰赴上林县督办等语。所办甚好。此等奸民。敢于纠集匪类。啸聚称王。情罪重大。实为自速其死。官兵一至。自必立时就擒。今李侍尧亲往。正可就近查审。务将济恶党逆各犯。严行多办数人。不可仅照寻常逆案。将从犯过为轻减。李侍尧明达事体。必能斟酌得宜。谅不致稍存姑息也。至所称参将登泰、亲身领兵。会同思恩府查拏。忽有匪獞百十名近隘。即枪毙匪獞四五名。割首级一颗。登泰追赶。俱即退去等语。此事熊学鹏未经奏及。想伊接据该府初报。即行具奏。故尚未知有官兵杀贼事耶。至此摺内有匪獞百十名之语。陆李能若系民人。安能有匪獞听其纠约。或果与土知州岑宜栋有勾通之处。否则该犯陆李能、亦即系獞民。摺内未经声叙明晰。著即查明具奏。若不过奸民不法。与土知州无涉。即速将陆李能首夥各犯。迅速擒获。尽法严惩。不必使该土司心生疑惧。若所开岑匡雄、本有其人。讯明实有从逆之事。果系田州所属。即遵前旨、委员往檄该土知州。令其协缉到案。据实审办。或岑宜栋亦实有勾结谋逆之事。即为法所不宥。惟当不动声色。擒而治之。不使别滋事端。方为妥善。李侍尧在彼。自能随机妥办也。将此由六百里传谕知之。仍将查办情形若何。迅速具奏　　

○又谕曰、奎林至。询及阿桂在当噶尔拉彻兵事。所言甚详。阿桂于此事、措置得宜。从容中度。可谓善于经理。至贼酋索诺木、屡次差人报禀。并差贼目丹巴沃咱尔来营。欲求官兵让出。阿桂因将计就计。全师而出。所办必当如此。彼时贼意、欲官兵彻至章谷。阿桂若漫无见识。轻率远退。举上年费力攻得之地。尽行弃去。即不能无罪。今退至思纽、翁古尔垄、既有要隘可据。后路可守。整兵再进。收复小金川。尚有可凭之势。是阿桂此次退出。所系甚重。朕前此为之日夜悬望。及闻其既出。不但不以为非。且深为嘉慰。至现在收复小金川。自较易办。而将来进剿金川。不免稍难。今年所用之当噶尔拉、功噶尔拉、及宜喜三路。俱属仰攻费力。只可存为牵缀贼势之用。或于党坝、三杂谷、正地等处。另觅妥捷之路。谅未必俱属险要。难以施功。即或亦有险仄之径。其后路皆我土司地方。不至如功噶尔拉、当噶尔拉等之应防及意外也　　

○赈恤山西归化城、萨拉齐、二厅草厂、本年水灾贫民　　

○是日、驻跸巴颜拖罗海大营　　

○己未。上遣额驸扎兰泰、赴避暑山庄、皇太后行宫问安　　

○行围　　

○谕、据毕沅奏、本年办理兵差。需用马骡车辆较多。所有永寿、洵阳、白河、平利、紫阳、三水、淳化、雒南、商南、镇安、山阳等十一县。不在缓徵各属之内。可否一体酌缓等语。前因陈辉祖奏、此次官兵经过之旁近各县民夫。俱能踊跃急公。曾降旨将恩施等三县。量予缓徵。并令直隶、河南、陕、甘、云、贵等省。过兵旁近各州县。协助办差出力者。一并查明具奏。候朕酌量加恩。今毕沅所奏、永寿等县。既俱办差效劳。即系令查奏中者。著加恩将永寿等十一县。本年应徵地丁银粮。一体缓徵六分。普昭一视同仁至意。该部即遵谕行　　

○又谕、胜水峪工程已竣。著福隆安、会同英廉、查明销算完结。其每岁应修理之处。交陵寝贝子公内务府大臣等修理。钦差大臣关防。即交该处　　

○谕军机大臣等、福森布奏称、由喀什噶尔运往接济渥巴锡粮石。阿奇木伯克公噶岱默特等、屡经呈请。所有装载粮谷之口袋。情愿帮与土尔扈特。业经准行等语。从前舒赫德所奏。渥巴锡移于珠勒都斯。办理接济粮石。拟以给与回人脚价。已行知各回城驻劄大臣。旋又请赏给回人缎疋。及宽免回众应行交纳官项。前后不一。是以各回城驻劄大臣始行具奏。各为办理。今览福森布所奏。伯克头人既经领取官价。仅帮口袋。所省无几。仍应不准行。惟伊等既从所请。亦不能不量为给赏。所有喀什噶尔办理口袋之伯克头人。著照赏给色提巴勒氐之数。酌减赏给。各回人概无庸赏给。叶尔羌之伯克等、亦照此办理。著传谕舒赫德、究系应行如何办理。咨商各回城驻劄大臣。妥为酌办。　　

○礼部侍郎金甡、奏请解任回籍调理。允之。　　

○以庄亲王永瑺、署理正白旗领侍卫内大臣　　

○浙江巡抚三宝疏报、永丰、永安、龙尾等塘。乾隆三十八年、天涨沙涂田、六百三十六亩有奇　　

○长芦盐政西宁疏报、王家冈场。乾隆三十八年、开垦灶地。三十二亩有奇　　

○是日、驻跸布克大营　　

○庚申。遣官祭历代帝王庙　　

○遣官祭都城隍之神　　

○赐扈从王公大臣、蒙古王公台吉、及土尔扈特贝子台吉等食　　

○四川总督富勒浑奏、京兵将次抵省。月底即可出口。沿途各站。应妥协料理。拟自桃关出口起。由草坡、根达桥、硕塘、卧龙关、隆拉、向阳坪、日隆、定为七站。每站相距。约计不过六七十里。饬令各站该管站员。多为豫备饭菜。俾京兵随到买食。其站夫原定额数。每站四百。令每站酌添二百。并将原设两站之夫。归并一处。背运军装。直送下站。轮流应用。俟京兵过竣再彻。其南北两路。现亦据台站各员禀称、豫备停妥。至将来进兵时。后路如何分设台站、添设人夫之处。已饬总理道白瀛、将所需员弁夫役。酌定数目。先期豫备。得旨嘉奖　　

○督理粮饷山西巡抚鄂宝奏、宜喜一路。现贮军粮。约四万余石。足敷十月供支。无庸急为赶运。惟南路翁古尔垄等处。不日添兵进剿。军粮急需豫筹。且南路山险途长。天寒雪早。转运尤为吃紧。俟官兵将次到齐。臣即驰赴南路。往返督催。至后路官兵。仅臣一人带领。如遇催粮公出。不可无大员弹压。拟令现驻木池之副将董果、调赴觉木交驻守。俟臣催办就绪回营后。仍令该副将回驻木池。报闻　　

○署河东河道总督姚立德奏、本年蜀山湖水。贮水较多。于湖之圈堤。不无妨碍。而对岸南旺湖水。收水尚少。应俟回空粮船过竣。即谨闭寺前柳林闸。将蜀山湖之水。洩入南旺湖中。又微山一湖。水亦未足。应将独山湖水洩入、以资利运。得旨嘉奖　　

○是日、驻跸阿穆呼朗图行宫　　

○辛酉。谕、据熊学鹏奏、上林县属唐米村逆匪陆李能、聚众不法一案。该抚督率文武。亲往查拏。随经该府邢玙、知县郭利济、参将登泰、游击崔士达等、拏获首同勾串索钱之要犯李春荣、夥犯蒙常格等、五十余名。及陆李能之妻、并各犯属人口到案。现仍严拏首犯。分别审拟等因一摺。所办甚好。逆匪陆李能、敢以道士符咒。试演邪术戏法。蛊惑土獞。拒捕逞逆。实为罪大恶极。自应迅速拏获。尽法诛磔。以正国宪而儆苗顽。其现获匪犯。即著该抚严究倡造逆词、及传播助逆各缘由。按律从重定拟具奏。至熊学鹏、督率文武各弁员。上紧查办。并无阻滞。虽首犯陆李能、尚未弋获。而党夥各犯。就获者甚多。均属奋勉迅速。其土田州知州岑宜栋、亲自协缉首犯家口。亦属诚心出力。并著交部查明议叙　　

○又谕曰、兵部郎中江兰、前因俸满截取。以繁缺知府记名。经兵部堂官、以该员熟习部务。奏请开缺。照升衔留部。该员在兵部年久。既系得力之人。著加恩仍留兵部。遇有四五品京堂缺出补用　　

○又谕、海淀哈达哈官房一所。前经赏给刘纶、于敏中、分住。今刘纶所住之房。并著赏给于敏中　　

○又谕、据李侍尧奏、校阅广西营伍情形摺内。称署右江镇游击依昌阿、前因年力正壮。曾经豫保。讵料器小易盈。并不认真整饬。本身弓马。亦日就生疎。询以营伍事宜。信口支饰。请旨革职等语。依昌阿、前经该督豫保。今该督因较阅营伍。见该员意存自满。怠玩溺职。即为秉公据实参奏。并不以曾经保荐。稍事姑容。所办甚是。依昌阿、著革职　　

