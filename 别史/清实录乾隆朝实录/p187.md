<!-- { "loadSidebar": true } -->
○又奉、上下两江。本年被旱州县。业经先后动支两省藩库银五十万两。委员分往江、广、等处采买。并咨明江西巡抚。于该省存仓谷内。碾米十万石。运赴江南。又将上江不被灾州县。应徵漕粮。全行截留。赈济平粜所需。不敷有限。闽省为海疆重地。本地不多产米。邻省拨运维艰。既因仓贮空虚。请拨江、广、谷石。若将应运谷三十万石。截留三分之二。倘有需用。难免周章。请将原议改截、接济江南之闽运江广谷石。只留十万石。仍以二十万石。拨归闽运。得旨。此见甚属可嘉。实封疆大臣之度也。　　

○署理苏州巡抚许容奏报、查明藩司书办。经管金山卫城工之薛昌禄。经管海州城工之朱炳文等。假公济私。先后得过多银。即督臣与臣衙门书办薛锡畴等。亦各染指。伏查书吏舞文婪赃。固为长技。工程侵冒尤多。承办之员。藉端浮估。通同朋分。积习已久。现今各属灾歉。方将寓赈于工。若不惩既往。难儆将来。除将各犯、发交布按两司。再加研鞫、审拟追赃。该州县一并揭参外。仍令该司、以乾隆元年为始。通查凡有工程各属。一切与受银两。令据实自首。姑免治罪。其所侵之帑。追缴还库。得旨。可嘉之至。勉力为之。方今之人。无不以姑息为宽仁。殊不知养奸之为大害也。且钓誉者。亦未见其受益也。　　

○又奏报、江省现在蠲缓赈恤一切情形。并请将该督前议、截留江广运闽谷十万石。概留上江。下江不敷。统俟酌定数目。于本省起运漕粮内。另请截留。至商米赴被灾地方粜卖。已经恩免关税。其中贩运麦谷者。应请一例宽免。得旨。所奏俱悉。赈恤一事。乃地方大吏第一要务。勉力行之。勿使有赈恤之名。而灾黎不得受赈恤之实惠也。　　

○又奏、苏城自雍正十一年以来。每逢岁底。煮赈一月。今岁长吴等县被灾。更宜举行。并请加赈一月。其米薪等费。即于司库闲款无碍银内、动用二千两。无庸更派商民。嗣后此项银两。一例造册咨部。遇有动支。题报核销。将闲款名目。永远删除。得旨。所见甚是。即照议行。　　

○江西巡抚岳浚遵旨奏明、本年拨运闽谷二十万石。系用漕斛兑交。因请亦用漕斛采买还仓。并无向来缺额。借此浮买补足掩饰之弊。得旨。知道了。但汝各属。何以有仓斛漕斛之异耶。拨闽省之米用漕斛。其补项自应漕斛。然则各属出入。究竟以何斛耶。　　

○大学士嵇曾筠奏谢天恩。恳停止海塘议叙。并陈足疾就痊。但肢体软弱。俟调理平复后。再趋阙廷。办理永定河工。得旨。卿之经理得宜。即交部议叙。亦不足以尽朕嘉悦之怀。何辞之有。顷闻卿足疾。颇廑朕念。今见此奏。喜慰殊甚。卿其善为调理。缓缓就道。至永定河一事。实有资卿料理处也。　　

○又奏报、交代日期。并陈明任内办理海塘诸务一切情形。得旨。所奏俱悉。海塘一事。赖天地神明垂佑。卿之经理得宜所致。然守而勿失。尤在后任之料理妥协也。其备悉告之卢焯。令彼知之。　　

○闽浙总督郝玉麟等奏报、闽省台、凤、二县旱灾情形。并办理赈恤缓徵缘由。得旨。台地远处海外。赈恤之事。更宜周详。不可以素称产米之区。而稍有所忽也。　　

○署理福建巡抚王士任奏谢天恩。得旨。朕拔汝于俦人之中。而畀以封疆之任。汝其莫负倚任之意。与督臣郝玉麟、和衷共济。听其训示。则有益于汝者不浅也。　　

○湖南巡抚张渠奏报、湖南地方。民情好讼。吏治因循。得旨。是。湖南吏治。原属平常。端赖汝之整饬。莫以空言应故事而已也。　　

○湖南镇筸镇总兵谭行义奏谢天恩。得旨。览。此镇为楚省门户、第一要镇。故特调汝。汝其免之。莫负委用之意也。　　

○河南巡抚尹会一奏请、剔除河南科场积弊。一、诸生改经。应于科试录遗之日。呈明学政改正。不得临场、试卷上更易混填。一、豫省试卷。前幅起草处所。向无一定起止字样。士子不谙。多致真草相连。违例贴出。请照北闱之例。一体注明。一、越号混坐。豫省士子。每有此弊。除本科出示严谕。并通饬各属教官。于平日月课。不时训诫。痛改积习。以肃场规。一、场内供应。均关正帑。向来官役人等。任意索取。多逾定额。累及行户。臣于入闱之前。出示严禁。不许滥派。并于场中设立支单。以杜冒滥。得旨。知道了。应如是办理者。　　

○西安巡抚张楷遵旨覆奏、狭西凿井灌田之事。除延、榆、鄜、绥、山岭环叠。不能开井外。其西、凤、等处。原报开井六万六千六百二十二眼。内不成井三万三千六百七十七眼。细访井灌之法。不虑开凿之不多。而虑民力之不给。车井用牲口引戽。得水颇多。然非殷实之家。不能开造。其用辘轳桔槔汲引者。所灌止二三亩。每井须三四人、转引提曳。数口之家。不过竭蹷一二井而止。前抚臣崔纪。务期速效。井数徒增。而人力不周。不能收多井之利。今未成之井。已任民填塞耕种。已成、听民酌量留用。应疏浚者。仍劝民疏浚。并饬地方官、不得委任吏胥查察。致滋纷扰。得旨。知道了。只可如此办理者也。　　

○狭西固原提督李绳武奏报、侍郎玉宝、先抵哈密日期。并侍郎阿克敦、带来夷使。月底可到哈密。所需供应。俱经料理妥协。得旨。知道了。供应彼者。固宜妥协。即我之军装营制。亦宜整齐。使彼有不可测之容方是。想汝等早已料及矣。　　

○总理青海夷情事务副都统巴凌阿奏、请定散饷扣饷之例。散饷、照例文员监散。扣饷、即于散饷之时。花名册内、详注应领应扣数目。送监散文员。公同察核。应扣之项。即行扣除。不许先给整数。散后收回再扣。得旨。知道了。但此事恐行之滋扰。待朕酌量。　　

○云南提督蔡成贵奏陈、云南地方一切情形。仍不时查缉从前猓夷不法、漏网党羽。得旨。如此甚是。但须还朕一实字。闻汝虽年老。精神尚健。果然乎。若自觉不能支持。则不必勉强也。　　

○又奏、云南大理城三十里之喜州地方草厂。向为提督牧马之区。因有旷废余地。于乾隆二年。借备工本银二百两。置买牛只农器。募垦成田三百余亩。本年募民耕种。得京石租米一百二十石。请即以为提标养济孤寡租田。令臣标中军参将经管。其应行升科额赋。并请加恩豁免。得旨。著照所请行。然亦令督抚知之。则日久而无弊矣。　　

大清高宗法天隆运至诚先觉体元立极敷文奋武孝慈神圣纯皇帝实录卷之七十九


大清高宗法天隆运至诚先觉体元立极敷文奋武孝慈神圣纯皇帝实录卷之八十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午。十一月。己酉朔。定原品休致文武大臣食俸例。谕曰、大学士尚书内。原品休致大臣。著给食全俸。将此永为定例。从前已降谕旨。若自行奏请。朕加恩准令原品休致者。著即照此旨给食全俸。其遇京察自陈。朕加恩准令原品休致者。著该旗该部查明、应否给食半俸之处。具奏请旨。若非自行奏请。朕特旨令其原品致仕者。及遇京察自陈。部议致仕人员。不必给食俸禄。至于八旗武官。具呈告退。俱有量其军功、给食俸禄之例。嗣后一二品武职大臣。若自行奏请。朕加恩准令原品致仕者。著该旗将伊军功。及食俸年分查明。或给食全俸。或给食半俸之处。具奏请旨。若非自行奏请。朕特旨令其原品致仕者。不必给食俸禄。　　

○吏部议覆、调任两广总督鄂弥达等疏言、广东琼州一府。孤悬海外。惟北与雷州府相近。米谷货物。俱赖雷州贩运接济。向有巡道一员。统辖二府。权其缓急。随宜料理。雍正八年。分肇、高、廉、罗、道辖之高廉二府。分雷、琼、道辖之雷州一府。添设高、雷、廉、巡道一员。驻劄高州。改雷琼道为海南道。止辖琼州一府。驻劄琼州。不特控制难周。即琼民日用。亦多未便。请复海南道、为雷琼道。改高雷廉道、为高廉道。各兼兵备道职衔。应如所请。从之。　　

○户部议覆、署苏州巡抚许容疏言、今岁常镇各属。雨泽稀少。米价必贵。请于京口驻防兵、己未年春夏二季米折银内。酌动三分之二。买米贮仓。仍留一分。按期搭放。每月给二十日本色。十日折色。至给发本色。总照每米一石、折银一两二钱之额。准时价以定米数多寡。应如所请。从之。　　

○庚戌。上诣皇太后宫问安。　　

○御懋勤殿。勾到朝审情实罪犯。停决斩犯十人。绞犯四人。余二十人予勾。　　

○谕、从前学士雅尔呼达条奏、沿边内外。添驻满兵。经议政王大臣、议令该督提查看地方形势。朕闻古北口外八沟地方广阔。可以添兵驻劄。但离边稍远。未必在查看之内。其可否添驻满兵之处。该督提一并相度具奏。　　

○谕军机大臣等、步军统领衙门。现今拏获烧锅数起。俱系山西民人。从前外人传说、孙嘉淦一授直督。伊瞻顾乡里。则烧锅之禁必开。朕思烧锅有妨民食。理所当禁。孙嘉淦念切民生。断无如此存心之理。但外间既有此论。不可不令伊知之。留心稽察禁约。又闻口外八沟地方。止有理事同知一员。此处地界辽阔。案件繁多。如有查勘相验等事。未免有顾此失彼之虑。应否于同知属下。添设佐贰一员。协办该处之事。著孙嘉淦斟酌妥议具奏。尔等可寄信孙嘉淦。　　

○署直隶总督孙嘉淦疏参、贝勒允祜、滥受西宁县民王宰挟忿投献生员马承宗房地。得旨。这所参事情。著交刑部严审定拟具奏。孙嘉淦履任伊始。即能秉公执法。据实纠参。甚属可嘉。著交部议叙。贝勒允祜。著交宗人府严加议处。　　

○辛亥。户部议覆、云南巡抚张允随疏言、普洱镇岁需兵米、九千三百六十石。现计放至本年秋季。各仓存米。仅敷年余支放。请拨阿迷等州县、乾隆二年分、抵条长折银四千九百九十一两有奇。发该镇各处采买。其脚价、按每站、石给银二钱。将道库存禄丰等府县、永折加增银支发。不敷。于司库存阿迷等州县长折米价。并正款内支给。应如所请。从之　　

