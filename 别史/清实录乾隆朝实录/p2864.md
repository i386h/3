<!-- { "loadSidebar": true } -->
○谕、常雩大典、朕亲诣行礼。凡在坛执事诸臣。胥应共矢恪恭。坛内一切礼器。于朕未经斋宿之先。礼部、工部、太常寺。豫行派员周视。均宜敬谨安设。诚以敬天大典。小心昭事之忱。大小臣工所当共凛。乃本日朕行礼时。见坛内悬挂天灯。仅止二盏。又更衣幄次。所设坐褥。亦不整齐。郊坛典礼。朕亲诣行礼。尚如此草率不敬。若遣官恭代。更不可问矣。其罪甚大。非寻常错误、止交部议处者可比。工部堂官罗源汉等。近因福隆安患病。精神不能周到。遂各委蛇袖手。而派出司员等。亦俱怠忽从事。以致种种玩误。不可不严示惩儆。福隆安若照常视事时。遇有此等错误。其处分必较诸人加倍。姑念患病属实。加恩免其革职。仍罚公俸十年。所有工部尚书罗源汉、侍郎诺穆亲。兼管太常寺事。务礼部尚书德保、侍郎德明、俱著革去顶戴花翎。仍革职从宽留任。十年无过。方准开复。工部侍郎徐绩、由巡抚获咎。复用为侍郎。并不实心奉职。其罪更重。徐绩、著革职。自备资斧。前往和阗办事。更换达尔吉善。达尔吉善、俟徐绩到后。即往喀什噶尔、更换阿扬阿、阿扬阿、著前往叶尔羌、更换复兴回京。至署理工部侍郎曹文埴、署任未久。又兼署户兵两部事务。福长安、昨日甫经兼署。然亦均难辞咎。著交部严加议处。曹文埴、不必兼署工部侍郎事务。至礼部、太常寺堂官。专司典礼。乃以豫备天灯等项。缘工部承办。漠不关心。不过照例站班。置身事外。均失人臣敬事之义。所有礼部尚书曹秀先、礼部侍郎达椿、庄存与、钱载、太常寺卿肃普洞阿、倪承宽、少卿扎郎阿、孙士毅、俱著一并交部严加议处。至专司悬挂天灯、铺设更衣幄次坐褥之工部司官。并著该堂官查明革职。发往伊犁、效力赎罪。其工部派出之查验司官。并著该堂官查明、严参办理以示惩儆。夫敬天所以勤民。龙见而雩。典礼尤重。朕古稀之年。尚敬谨为民请命。乃大小诸臣。疎忽若此。不得不严加惩创。不能以已化人。实益惭懑。将此通谕中外知之。　　

○又谕曰、杜玉林、前于刑部侍郎任内。因审办案件。有所曲庇。故依部议降调。但其材尚可用。著加恩补授工部侍郎。仍兼刑部侍郎上行走。带革职留任。八年无过。方准开复。　　

○谕军机大臣等、昨据御史钱沣、参奏国泰、于易简等、贪纵营私。遇有题升调补。勒索属员贿赂。以致历城等州县仓库亏空。请旨严办一摺。已面降谕旨、令和珅等严切查究。自能遵照办理。朕辗转思维。摺内所称仓库亏空至八九万两不等。和珅等到彼时、迅速逐一比对印册盘查。自无难水落石出。此事尚属易办。至各属以贿营求。思得美缺一节。不特受贿者、不肯吐露实情。即行贿各劣员。明知与受同罪。亦岂肯和盘托出。即或密为访查。尚恐通省相习成风。不肯首先举发。惟在委曲开导。以此等贿求。原非各属所乐为。必系国泰等抑勒需索。致有不得不从之势。若伊等能供出实情。其罪尚可量从末减。和珅等必须悉心明白晓谕。务俾说合过付。确有实据。方成信谳。此事业经举发。不得不办。然上年甘省一案。甫经严办示惩。而东省又复如此。朕实不忍似甘省之复兴大狱。和珅等惟当秉公查究。据实奏闻。将此由六百里传谕知之。　　

○癸酉。谕曰、管理工部事务福隆安、在军机处行走。所有工部衙门堂官。除现在出差之外。止有罗源汉一人。杜玉林又甫经到任。著金简暂行署理工部侍郎事务。俟诺穆亲回京。金简即无庸署理。　　

○甲戌。谕军机大臣曰、安徽按察使吕尔昌、从前曾任山东府道。屡经国泰保奏。昨御史钱沣参奏国泰贪纵营私。勒索属员。遇有升调。惟视行贿多寡。以致历城等州县亏空。或八九万或六七万之多。布政使于易简、亦纵情攫贿。与国泰相埒等语。已差尚书和珅、左都御史刘墉等、前往审办矣。吕尔昌系国泰用人。且在东省历任府道。钱沣所奏国泰等种种劣迹。吕尔昌断无不知之理。著将原摺钞寄萨载。即传吕尔昌到省。传旨令其将钱沣所参款迹。伊在山东时。所见国泰、于易简、如何贪纵营私。并伊如何与国泰交结。国泰何以信任保奏伊之处。逐一据实指供。毋许丝毫欺隐。伊若能据实供吐。其罪尚可量从末减。若稍涉徇隐。将来和珅等审明。果有其事。是吕尔昌于本罪外。又加欺罔。伊试自度量。能当此重罪乎。萨载讯明吕尔昌后。即将伊所供情节。迅速驰奏。　　

○又谕、据塞岱、雷轮奏、台湾诸罗县贼匪洪笼、肆窃一案。经彰化县拏获洪笼之弟洪卢、及贼夥马水、讯出马水将路毙尸身。捏作洪笼病死。希图销案免缉。洪卢复又令马水。通信洪笼、以致逃避淡水内山藏匿等语。洪笼系此案首犯。自应严缉务获。速正刑诛。伊既因马水通信逃避。则马水必知洪笼下落。今洪卢。马水、俱经拏获到案。惟当严切根究马水等、讯出洪笼真实下落。现在逃匿何方。速缉定拟。毋致漏网。此案前经杨魁具奏查办。迄今又已数月。著传谕雅德、迅速根究。上紧弋获。仍将现在查办情形。即行具奏。　　

○乙亥。上御勤政殿听政。　　

○谕、京师春膏未布。农田待泽正殷。朕心深为廑念。宜虔申祈祷。以吁甘霖。著礼部即速查照定例、敬谨举行。　　

○转工部右侍郎胡高望、为左侍郎。以新授工部侍郎杜玉林、为右侍郎。　　

○丙子。谕、昨因常雩大典。承办司员草率玩误。已降旨将萨涵泰等四员。发往伊犁效力赎罪。现在乌里雅苏台办事章京。需员换班。著加恩即令萨涵泰、前往更替。又伊勒图另摺、请派章京二员。前往伊犁换班。即著那沾、徐烺、前往更替。其夏璇源一员。亦著交伊犁将军、差遣委用。遇缺更换。毋庸再请派员前往。此系朕格外施恩。予以效用之路。萨涵泰等、如果四年无过。奋勉效力。该将军再行奏请开复更替。　　

○又谕、朕亲阅侍卫演射布靶。见明瑞之子三等侍卫惠伦、步射平常。竟染汉人习气。惠伦年齿甚幼。正堪教育之时。京城并无教训之人。著施恩令惠伦自备资斧。前往乌里雅苏台。交与伊叔奎林、教训满洲蒙古话。马步骑射。　　

○调福建金门镇总兵金蟾桂、为台湾镇总兵。　　

○丁丑。谕曰。奉恩将军宗室伊冲额、殴死雇工人。宗人府、会同刑部、拟以圈禁八十日、满日释放。虽系照例问拟。但人命至重。致死雇工。罪原不至抵偿。然由杖徒枷号本律、递减至圈禁数十日。未免太轻。不足以示惩儆。伊冲额、著圈禁一年。满日再行释放。至其所袭奉恩将军。著查明、如系伊祖军功所得。自应另选伊近支。请旨承袭。若止系恩封授职。即应停袭。至嗣后宗室致死人命。如何酌量改拟。及所遗世职、如何办理之处。著军机大臣、会同宗人府、照此旨一并妥议。定例具奏。　　

○戊寅。豁免山东寿光、乐安、利津、沾化、滨州等五州县、水淹灶地、一千一百十五顷六十三亩有奇额赋。　　

○已卯。谕、昨御史钱沣、参奏山东巡抚国泰、布政使于易简、贪纵营私。勒派所属州县。以致历城等处仓库。多有亏空各款迹一摺。特派尚书和珅、左都御史刘墉、并带同御史钱沣、驰赴山东省城。严查办理。今据和珅等奏、先将历城县库盘查。查出该县知县郭德平、亏空银四万两。有挪移掩饰之弊。并询问国泰、任意婪索各属员。盈千累万各款迹。亦俱承认。俱系调任漳州府前任济南府知府冯埏经手。从前系吕尔昌经手。又于易简身任藩司。一任县库亏空。扶同弊混。甚至见巡抚时、长跪回话。卑鄙无耻。其余案内款迹。现在彻底严究等语。国泰、于易简、吕尔昌、冯埏、郭德平、均著一并革职拏问。交和珅、刘墉、严切询究定拟。并著萨载、派员将吕尔昌、迅速解往山东。归案办理。所有山东巡抚员缺。著明兴补授。即赴山东新任。接印办事。俟此案结后。再赴热河陛见请训。明兴未到之前。著诺穆亲暂行署理。直隶布政使员缺。著陕西布政使祥鼐调补。所遣员缺。著西安粮道图萨布署理。　　

○谕军机大臣等、据和珅等奏、查办御史钱沣参奏山东巡抚国泰一案。于初八日到省。询问于易简、称国泰闻钦差前来之信。就对我说。我有交州县变卖物件银子。在济南府里。历城现有亏空。教且挪动顶补。该县郭德平、随向冯埏府库、要去银四万两。挪移掩饰。又询梁肯堂、称国泰勒派属员银两。俱系冯埏经手。随询据冯埏、郭德平、供认相符。并据冯埏呈出各府州县帮费清单。复令于易简等、当面质证国泰、据伊供认前情不讳等语。此事实属大奇。除明降谕旨。将国泰、于易简、冯埏、郭德平、并升任按察使吕尔昌、革职拏问外。国泰身任巡抚。竟敢明目张胆。逼勒派累。任意婪索。通省官员俯首听从。今据冯埏呈首帮费清单。止系伊任内经手之事。其从前吕尔昌任内。如何勒派之处。著传谕和珅、严行讯问国泰。务令逐一供吐。至藩司于易简、专管钱粮。乃于历城县库、一任亏空。复扶同弊混。又向国泰长跪回话。实属卑鄙。并著和珅等逐层根究。至钱沣原参于易简勒索属员之处。何以并未问及。于易简设果无其事。何不问之钱沣。著一并严究。得实后、即一面奏闻。一面著和珅、押带国泰、于易简、于五月初间到京。候朕亲讯。其余案犯。交刘墉、会同诺穆亲、并新任巡抚明兴办理。又国泰、于易简供内、有钦差过境。恐有盘查等事。此系何人与信。必当究出实情。毋任捏饰。又钱沣原奏亏空。系历城、东平、益都、章邱、四州县。今历城既经查出。其余三州县、著刘墉一律查办。务使水落石出。不可颟顸了事。至通省州县人数众多。与历城等州县、指实被参者不同。前所降谕旨、原云除一二正犯外。朕实不忍似甘肃之复兴大狱。盖东省各州县。被上司抑勒需索。原与甘省之上下通同一气。公然冒赈殃民者有间。此朕不为已甚之心。和珅等自能遵照妥办也。再梁肯堂由直隶州县、不数年间、擢为臬司。伊到东省数月。于国泰勒派银两。及各属亏空之事。既有见闻。何以不行陈奏。并著和珅等询问明白。令其自行据实覆奏。将此传谕知之。　　

○以太常寺少卿孙士毅、为山东布政使。浙江盐法道陈淮、为安徽按察使。　　

○庚辰。上还宫。　　

○谕、上年地安门外被火房屋。相距地安门甚近。该步营兵丁。尚能保护地安门。甚属勇往。著施恩所有保护地安门人等。每人再赏给银二两。以示鼓励。　　

