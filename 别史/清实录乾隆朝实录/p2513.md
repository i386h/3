<!-- { "loadSidebar": true } -->
○上亲制平定两金川告成太学之碑。命勒石大成殿阼阶前。文曰、太上立、德。其次立功。又其次为立言。而德与功。皆赖言以传。言之无文。行而不远。文之时义大矣哉。然传德之辞。直而寡。传功之辞。费而多。直而寡者。不因文而德自见。二典三谟。经世立教是也。费而多者。必因文而功乃明。周诰殷盘。佶屈聱牙是也。吾尝读韩昌黎平淮西碑。益悉此言之不爽。何则。彼其藩镇。乃家奴之类。怂恿因循。以致宛成敌国。削而平之。是宜引以为愧。而不可炫以为功。赖昌黎之文。几与江汉常武。同称耆定。然有识者。固知其辞费而多饰。而未知宪宗之愧与弗愧耳。今之平定两金川之文。不有类于斯乎。解之者曰、逆酋羁縻徼外。非若淮蔡之居中土。元济之为世臣也。吾则以为既已受职为土司。则是我臣。而其地近接成都。远连卫藏。则是我土。我土我臣。而横生逆志。蚕食邻封。将欲大有所为。弗剿而灭之。则西川将不能安枕。兹虽蒇事。与平定淮蔡。擒吴元济、何以异。故宜引以为愧。而不可炫以为功者以此。金川之始。见于己巳告功之文。兹不复记。记其复叛而复征。则其阴谋负恩。已自戊寅年始。盖戊辰之师。实缘其跳梁不靖。而师既临境。彼即穷蹙乞降。遂以赦罪颁师。甫十年而其酋郎卡、即与革布什咱构衅。又四年遂与绰斯甲布、及三杂谷为敌。而逆子索诺木、凶悖益甚。自恃地广人众力强。与各土司构兵。讫无宁岁。故各土司皆畏之如虎。而以势分力散。又莫能如之何。余以为业已受其降。不宜复加兵。且蚁斗蛮触。不足以劳王师。因命地方文武大吏。随宜弹压。令弗越内地界。亦足以安民而示度耳。不虞地方大吏。欲息事而每示宽。逆酋转以为无足惧而日益逞。其小金川逆酋僧格桑者。始则与索诺木、水火相仇。继乃狼狈为奸。于是索诺木、计杀革布什咱土司色楞敦多布、取其印敕以归。而僧格桑、亦侵占鄂克什地界。且发兵围其土司色达拉之官寨。期于必取。总督阿尔泰、提督董天弼、知事不可掩。乃有发兵之请。是役也。或咎阿尔泰依韦误事之过。而余则以为阿尔泰之过。皆余之过。盖金川因其地险众悍。久蓄异志。是以有杀至维州桥之谣。则其不忘内地。情率可知。戊辰之役。我师冞入屡胜。即不宜赦其罪而受其降。此一误也。甫十年而郎卡偝恩作乱。以及逆子踵其迹。皆不即发兵问罪。惟令地方大吏随宜处置。又屡误也。以至尾大不掉。终于兴师。故予不咎人之议为穷兵黩武。而转咎已之类于姑息养奸。盖中国之制外域。张挞伐则彼畏而歛迹。主和好则彼轻而生心。汉唐宋明之覆辙。率可鉴也。若谓予穷兵黩武。则予赖。天恩。平伊犁。定回部。拓疆二万余里。岂其尚不知止足。而欲灭蕞尔之金川。以为扬赫濯、纪勋烈之图哉。虽然。平伊犁。定回部。其事大矣。然费帑不及三千万。成功不过五年。兹两金川小寇。在不逾五百里。人不满三万众。而费帑至七千万。成功亦迟至五年。则以跬步皆险。番奴效命死守。故得延至今日。而我将军阿桂、立志坚定。决机明敏。两副将军及参赞领队诸臣。同心合力。各军士敌忾奋勇。凡经大小数百余战。而后成功。视平伊犁。定回部。费力转不啻倍蓰。设非天恩助顺。众志成城。则金川未易言灭。而国威或致少损矣。是不可以不记。观斯文者。尚谅予怀惭悔过之不暇。知非称功诩德而为言。其庶几乎。系之以辞。用志始末云尔。小金首祸。曰僧格桑。兵救鄂什。竟抗颜行。督臣提臣。每事迁就。知弗胜任。将军别授。攻破巴朗。直取达围。进抵资哩。数月克之。两路夹击遂得美诺。鼠窜狼奔。金川助恶。既平儹拉。遂讨促浸。雪多境险。奏功以沈。奏功以沈。贼更遮郄。绿营怯懦。遇战辟易。兵既无能。将复失算。岂如南路。全师而返。重调劲旅。吉林索伦。健锐火器。其心忠纯。仍分两路。堂堂正正。不旬日间。美诺重定。谷噶既入。马尼并克。豢养旗兵。允得其力。酾三路进。一租宜喜。及彼绒布。遇险而止。阿桂西路。则屡建功。罗博淜普。逮逊克宗。喇穆山梁。日则了口。举默格尔。以扰其后。明亮宜喜。亦据岭梁。而复难进。徒然望洋。逮昨乙未。略康萨尔。木思工噶。贼碉并毁。明亮河西。亦有所据。日旁以前。五十里路。夹河两军。声息可通。并清后路。逊克尔宗。菑则大海。昆色拉枯。层层破要。步步披岖。遂克勒围。红旗飞递。而何四月。大捷未至。既克西里。乃若建瓴。科布索隆。不日而倾。雍中舍齐。易如拉朽。密围噶依。贼其奚走。是时河西。明亮亦入。富德马邦。传檄芥拾。设非西路。围噶喇依。则其两路。亦无进期。诸军既合。火攻周遭。虽据三穴。讫其奚逃。然犹死守。四十余日。计穷力竭。乞命而出。金川之功。阿桂居首。特恩异数。加之宜厚。能出能入。有权有经。运长击短。后实先声。金川之功。允资群力。寸步层峰。冰滑石仄。将军指挥。无不奋勇。以此破敌。鹿埵陇种。金川之功。非予所期。事弗可已。久而得之。斗犹兽困。舍惩鸡肋。念我众劳。至今心恻。金川之功。允赖上苍。靖彼蕃徼。我武惟扬。勒碑太学。用遵成例。静言思之。文以志愧。又平定金川勒铭美诺之碑。文曰、首祸者必有奇祸之遭。偝德者必有凶德之报。盖儹拉之首祸。实由促浸之教。而促浸之偝德。亦因儹拉之肇。故戊辰之役。以救儹拉。而有促浸之征。兹辛卯之师。以伐儹拉。乃并促浸而扫。彼其缓则颉利突利之相猜。急则侨如荣如之相保。然而地险人强。机谋深造。则儹拉远不如促浸。故美诺再入而再克。虽南有僧格宗。北有明郭宗。而我师奋力攻取。无不立摧坚碉。遂据官寨之穴窖。此固皇天助顺。将卒尽力。而亦其首祸偝德之招。是用勒铭酋巢。永镇筰徼。又平定金川勒铭勒乌围之碑。文曰、美诺既克。移问促浸。狼狈为奸。而更谋深。劫木果木。其恨至今。将士何辜。弗雪冤沉。兵威大振。劲旅继至。师分两路。谷噶马尼。上下同心。摅忠敌忾。西路遂进。南路略泥。了口深入。爰克罗博。喇穆喇穆。并占默格。获康萨尔。木思工噶。逊克尔宗。其险难托。凡此数处。林立坚碉。层次攻剿。我师实劳。据昆色尔。乃近贼巢。北军亦至。隔河匪遥。曰勒乌围。贼旧官寨。垣固碉高。力守要害。经楼辅车。陡磡划界。木卡石城。蚕簇鳞绘。拏栅周遭。援路截其。泅水拽桥。囊土济师。穴道旁出。轰以地雷。凡此百计。用尽无遗。四面炮攻。碉摧垣裂。遂督大军。斫墙冲闑。游魂弗支。奔迸蹩＜薛＞。功成一夕。中秋八月。众军之力。一帅之谋。靖彼贼穴。安我蜀陬。肫乎厥忠。卓乎厥猷。铭志鸿功。永示千秋。又平定金川勒铭噶喇依之碑。文曰、向不云乎。弗加征而自臣属。谓之归顺。始逆命而终徕服。谓之归降。若今索诺木之穷蹙。率弟兄出碉献印。不但不可谓之归顺。即归降亦不可得而方。彼其抗命相拒。历五年之长。兹已密围巢穴。火器团攻。腹心溃内。羽翼失傍。方将劚砦搜穴。利斧其吭。生擒亦易。旦夕灭亡。乃始匍匐请命。又安得比之肉袒牵羊。噶喇依者。盖其世守官寨。故多深堑高墙。我师万层险历。千战威扬。譬之大木。已尽去其枝叶。则本根亦可待其立僵。然而逆贼有言。官军若至。当毁其重器。聚族焚而自戕。使果如所云。则虽献馘蒇事。终不如生获尽美尽善之庆。是盖凶渠罪大恶极。而且贪生苟延。以致献俘阙下。明正典刑。于是强界厥地。屯戍我兵。镇群蕃而永靖。树丰碑以告成功。岁在丙申。仲春日吉时良。　　

○谕军机大臣等、据隆安奏、四月二十日。行至介休。该县禀称、有四川省发来六百里公文一角。拆封开看。系署嘉定府汤大宁、寄富德安禀等语。览奏殊为骇异。隆安据实奏闻。所办尚是。富德系已经革职有罪之人。地方官、即不应与之通问。且外省如遇紧要公事。自应由驿限行里数驰递。今汤大宁以禀候之件。乃竟擅由驿传。且限六百里递送。殊出情理之外。不可不从重查办。以示儆戒。著传谕文绶、即速查明据实参奏。　　

○庚午。以平定两金川。恭上皇太后徽号。遣官告祭天、地、太庙、大社、大稷。　　

○恭上皇太后奏书。上礼服。于中和殿、恭阅奏书后。上升舆。由右翼门至永康左门。降舆。大学士捧奏书。由中路前行至慈宁门下。上由东阶升。至门下东旁立。皇太后礼服。升慈宁宫座。仪驾全设。中和韶乐作。上诣正中拜位跪。大学士捧奏书在左旁跪进上受奏书。恭献。授右旁大学士跪接。置正中黄案上。宣读官捧起。跪宣奏书。上九拜。礼成。奏书曰、臣闻德为福基。履坤贞而永固。名因实茂。符泰运而弥光。忻觏昌符。虔诹上礼。钦惟圣母崇庆慈宣康惠敦和裕寿纯禧恭懿安祺皇太后仁敦厚载。道契安贞。帡六幕之鸿熙尊亲并戴。介亿龄之宝筴。庆善兼隆。前兹月竁恢疆。吉箓频申夫祝嘏。今日星弧底绩。捷书益懋夫胪欢。溯五年聚米筹边每荷垂询于长乐。正万里櫜弓送喜。聿宜归美于璇闱。凡武功震叠于遐方。皆慈福溥将于阖＜宀禹＞。文增两字。重九数而义叶环生。日撰初辰。肇午朔而祥开大盛。晋徽称于宁豫。嘉名之递积弥长。扬懿美于升恒。颂策之亲摛仍谨。考典敬陈夫册宝。抒诚爰率夫冠绅。伏冀鸿慈。俯俞所请。臣不胜欢忭诚恳之至。谨奏。　　

○是日。上奉皇太后幸宁寿宫。侍早膳。皇太后赐凯旋将军阿桂、副将军丰昇额、及有功将校、并军机大臣等食。赏赉有差。　　

○谕、兹因平定金川。恭上皇太后徽号。令典所载。届期应御太和殿。阅视册宝。随奉至慈宁宫躬进。并宣表行庆贺礼。昨奉皇太后懿旨。是日、仪典繁重。皇帝春秋。已越六旬。若拜跪太久。予心怜之。止须将册宝豫陈殿中。至时。皇帝率王公大臣行礼。即表文亦毋庸宣读。钦此。仰见圣母慈爱备至。体恤周详。但自念精力尚健。拜跪不觉过劳。因奏圣母云、恪遵温谕。酌省恭阅册宝一节。以副慈怀。其余仍循仪典。以展尊敬之忱。至恭庆圣母九旬万寿。当悉遵此次恩训而行。仰邀俞允。洪惟萱庭集福。承庆方长。体懿慈、更足以申爱慕。著内阁、礼部、存记。于辛丑恭逢万寿庆典。加上徽号。敬谨遵照。具仪以闻。　　

