<!-- { "loadSidebar": true } -->
○丙子。吏部议准、河东河道总督姚立德奏称、沿河地方佐杂等官。颇有留心河务、不辞劳瘁之员。惟定例不能与河工通融升调。无以鼓励。请嗣后、此项佐杂。如有办公奋勉、熟悉河工者。遇河工缺出。一体升调。并将现在各缺。注明沿河字样。以凭查核。从之　　

○丁丑。刑部等衙门议覆、署四川总督富勒浑、审拟刘益通同阿尔泰父子、勒派捐帮。暗送扣存养廉。请将刘益拟斩立决。查刘益交结逢迎。将阿尔泰扣存养廉一千五百两。送明德布收受。合依侵盗钱粮一千两以上例、拟斩监候。明德布、商同刘益侵用办公之项。亦应拟斩监候。至所称李本与阿尔泰同城。知而不举。应杖一百。流三千里。系旗人、罪止枷责。不足蔽辜。请留军营。自备资斧。效力赎罪。应如所奏。得旨、刘益、明德布、俱依拟应斩、著监候秋后处决。至富勒浑以李本罪止折枷。不足蔽辜。请留川省军营、效力赎罪。意存取巧。而法司不为驳正。辄行照拟。亦属非是。李本如果系能事之员。办理川省军需。尚可冀其得力。富勒浑何妨另摺奏明。朕必俯从所请。且可免其治罪。乃该督辄谓折枷不足蔽辜。请留军营效力赎罪。名为加重。实则从宽。试问枷号之与效力。孰轻孰重。其理显而易见。此等伎俩。岂能逃朕洞鉴乎。即如刘益所犯。止系逢迎交结。而富勒浑因案情重大。请即正法。朕方以其失情法之平。谕令刑部另行核拟。今李本之罪。原非必不可宥。因富勒浑意在巧为开脱。法司亦不指斥其非。朕转不能予以曲贷。非所谓爱之适以害之耶。李本仍著于川省照例折枷。俟期满后、再留军营。自备资斧。效力赎罪。以示惩儆。朕于臣工情罪。权衡一秉至公。既不令有意从严。亦岂能任其朦混。富勒浑及法司等、并著传旨申饬。余依议。　　

○四川总督刘秉恬奏、据总兵张大经禀称、初二日。有副都统乌什哈达等、带兵一千五百名。驻劄簇拉角克西口。令于各卡挑兵三百。拟于初三日五鼓。进攻达扎克角等语。查将军温福、既派兵由此路进攻。自应多备官兵接应。当令游击保宁、挑兵二百名前往。初五日。探知乌什哈达等、已于初三日进兵。抢获贼人碉卡数座。我兵即在彼修理石卡木城。以防抄截。得旨嘉奖　　

○予故西藏辅国公恭格丹津、致祭如例　　

○予出征金川阵亡襄阳镇总兵马虎、祭葬如例。入祀昭忠祠　　

○戊寅。上诣畅春园、问皇太后安　　

○幸静宜园驻跸。至壬午、皆如之　　

○己卯。谕军机大臣等、丰昇额等奏、进攻日旁。又据阿桂等奏、分攻纳围、纳扎木、杀贼各情形。此两路将领弁兵。俱甚奋勇出力。俟攻得险要。一并交部议叙。其两路官兵内、有阵亡及受伤者。并著查明。照例咨部赏恤。又丰昇额奏、新铸之炮。同日忽俱炸裂。皆由铜质不净之故。已传谕刘秉恬等妥办矣。军营所需大炮。甚为紧要。铜觔一到。即行赶铸应用。自不肯多延时日。但铸炮期于经久。而购办铜觔。原难必其十分纯净。若镕炼不到。屡次炸裂。不能应手。则又莫如略宽其期。精炼妥铸。以资永远利用。俗语所谓担迟不担错也。此后铸造炮位。应令工匠等、细加试验。如实系足色净铜。即行入炉成造。若其中带有铅沙、及将裂炮另铸者。务宜淘炼极净。再为镕铸。毋止图速成。不计工候。又致另烦炉冶。转多周折稽延。再丰昇额奏、炮位轮流轰击。各放十余炮。即俱炸裂。而阿桂亦称、大炮轰击过多。又经裂损。是炮之屡炸。未必非施放太急。不复察其冷热得宜所致。即如鸟枪、连放数次后。枪筒即热。须待稍冷续放。方为妥利。炮体较枪身数百倍之大。热更久而冷更难。若急于装药。不令消停。以火力逼热铜。难保其不燥烈旁出。此亦自然之理。各路军营用炮时。皆不可不加审慎。再丰昇额另摺奏、金川投出之番人噶达尔结一名。言词似觉明白。尚堪驱策等语。此则未妥。番性奸诡叵测。其外貌明白者。其心必更狡黠。今令随营效力。难信其果专意输诚。即云军营机要。非彼所能窥测。亦不虑其侦探洩漏。但此等番人、与绰斯甲布土练等、原属同类。岂能防其不暗中蛊惑。离散众心。况留于军营。既不能藉其招致他番。或军行进退间。轻信其言。转致误堕术中。所关不小。丰昇额等、于军营阅历未深。尚未能体贴及此。留之无益而有损。著即将噶达尔结、押解成都。交富勒浑、严加看管安置。毋致疎脱。又阿桂奏、脱出小金川番人嘉噶尔布木供称、闻得索诺木差人问其姊、与僧格桑能离与否。其姊言在小金川时。与僧格桑原未同住。索诺木就将僧格桑与其妾、并头人七图安都尔等、同送到勒乌沟内、克思果木小寨居住等语。观此则金川逆酋。欲俟将来送出僧格桑。以图解免之计。其迹已经显露。若送来时。断不可稍涉游移。屡次所降谕旨甚明。温福等各路。均应遵照妥办。至金川贼番。较之小金川、更能打仗。实为可恨。不特其大头目、当歼戮无遗。即小头人、亦皆不可轻赦纵或穷蹙来归。不应如小金川降人、复令管辖番众。盖进剿小金川时。其来降头目、略予加恩者。尚欲藉为诱致金川番目之用。今平定金川。其余诸番。自皆帖服。更无所用其别示招徕。断不可令遗孽尚留。复致滋蔓。惟各处番人之未为贼酋出力者。尚可使之仍安耕作。温福等、皆当豫操成算。以归妥善。至阿桂于初九日进攻。尚遇雪雾。彼时未交夏令。番地山寒。亦无足怪。今已立夏。天气渐暖。冰雪日就消融。自更易于得手。伫听捷音　　

○又谕曰、舒赫德奏称、据努噜布告称、暗商逃奔之巴勒党四人外。尚有硕尔格等四人。先经逃往俄罗斯等情。查上年九月、阿思哈曾经具报。当即严饬各台站查拏。惟所称宰桑之名不符。应行质问等语。看来努噜布所控。竟属有因。伊勒图现赴渥巴锡查办。无难得实。惟硕尔格等脱逃一节。上年九月。既经阿思哈报明。舒赫德何以不即时具奏。殊属非是。至卡座官兵。于土尔扈特逃人。全无查察。实为疎纵。著舒赫德严饬各卡。嗣后务宜加意查拏。此次失察硕尔格等之卡上官员。即著严参治罪。以昭炯戒　　

○庚辰。谕、此次进剿大小金川。由京派往之满洲、厄鲁特、各省汉兵。皆知勇往。经将军等保举。惟成都派出之满兵。在温福阿桂军营。不但不能超众奋勉。亦无堪保一等者。徒有满兵之名。成何事体。国家养兵。不惜数千万之费。然亦不能养此无用之人。现在军前之成都满兵、应得款项。不准照京师满兵给与。并将伊等以前所得各项。俱照汉兵支给。其多领之项。俟大功告竣。陆续坐扣。庶驻防兵丁。知所惩儆。此旨并著兵部、传谕驻防满兵各省知悉。　　

○礼部奏、颁发外省印信关防。除督、抚、提、镇、藩、臬、派员赴领外。其道、府、副将、参将、同知、通判等官。向例俱专差人役。或遇便员请领。多延缓至数年之久。请立定限期。凡道、府、副将、参将等官。于接到部文四个月内赴领。逾限议处。其同知、通判等官。交各提塘递寄。得旨所奏是　　

○补行乾隆三十七年甘肃省大计。年老官六员。有疾官二员。才力不及官二员。浮躁官一员。分别处分如例　　

○辛巳。谕军机大臣等、铸炮铜觔。关系最为紧要。自应购备净铜。以资利用。即铜色不能一律。亦当淘炼极净。再行解往。方于造炮有益。今丰昇额军营铸成之炮。屡经炸裂。皆由内地运送铜觔未纯所致。承办之员。实难辞咎。著传谕刘秉恬、富勒浑、确查此项铜觔。系自何员承办。据实参奏。现在丰昇额军营。另铸炮位。需铜甚急。著刘秉恬、富勒浑、饬属购办纯净足色铜觔。迅速解送应用。其温福、阿桂、两路。并著该督等、一体办理。毋得稍有贻误　　

○又谕、据伊勒图奏称、渥巴锡游牧处所。若于本年秋间。移往珠勒都斯。伊属下人众。未免疑惧。查伊等现种地亩甚好。俟丰收后、即可服习。且渥巴锡自称、伊处游牧。尚属安妥。可否令其暂住二三年。再行酌办等语。所奏甚是。前因和硕特被灾。恐渥巴锡亦有灾伤。是以有迁移之议。今伊等游牧安帖。田禾茂盛。又何必纷扰那移。况现有努噜布控告之案。未经查明。著即照伊勒图所奏停止。俟二三年察看情形。再为酌办。将此由六百里驰寄舒赫德、伊勒图知之　　

○河南河道总督吴嗣爵奏、外河清口蓄洩机宜。为全河最要关键。三月内、曾将清口东坝。豫拆十丈。以资宣洩。嗣因高堰一带。每日长水二三寸不等。志桩共存九尺四寸。随又将东坝拆去十丈。现据报、淮河自三月二十九日、至闰三月初四日。每日加长二尺余寸不等。洪泽湖初九初十等日。亦长水九寸。臣等复将东坝拆去八丈。现在口门。共宽四十丈。清水出口甚畅。足资御黄。近年来黄水盛长。湖水每虑微弱。易致倒灌。今岁洪湖水势已大。引河运河。俱得洗涤积淤。下游外河、山安、海防、亦可并力刷沙。甚为有益。得旨、所办是。但长水既早。恐夏秋反致黄盛而清弱。此在时刻留心。相机启闭。总以清口朕所定水志为准。想不至大差　　

○予故翁牛特固山额驸一等台吉车布登、致祭如例　　

○壬午。谕军机大臣等、温福等奏、进攻道路情形。与朕前次所降谕旨。用朱笔标记处。适相符合。今官兵既两处联络。直逼西南。其东北两面。皆成内地。所有原设卡兵。自应抽并攻剿。则官兵声势愈大。自更易于得力。至喀尔萨尔一路。虽向南进攻。相距不远。但其处亦系贼番要隘。恐攻取又需时日。若进剿色尔里寨。既可绕过昔岭。且前据虎儿供、在色尔里、即可用炮平打噶拉依。是此路更为直捷。但进兵之后。喀尔萨尔、及昔岭两处之贼。或能来截我后路。不可不留心防范。至沟内林深箐密。若仅砍树而行。难期迅利。或乘天晴日暖之候。用乾柴硝石□□。纵火焚烧。则通道既速。贼亦必不能伏匿。较之兵力剿洗。更为事半功倍。但须顺风施行。方能有益。惟此时正是夏令。树木茂密。非若冬间枯燥者可比。火攻是否相宜。朕亦难于悬定。著传谕询问温福、令其就该处情形。妥协筹酌。一面办理。一面奏闻　　

○又谕曰、温福奏、军营箭枝缺乏。向富勒浑咨取。朕思彼处工匠。断不及京城。著将武备院收贮之箭。挑选六千枝。派春宁等、分起送往。并传谕温福、阿桂、丰昇额等、除将行取成都箭枝、赏给兵丁外。此项由京解往箭枝。于各队内、择其勇干能杀贼者。酌行给与。不得滥给。以致枉费　　

