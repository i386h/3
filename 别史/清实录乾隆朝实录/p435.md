<!-- { "loadSidebar": true } -->
○谕曰。御前行走之蒙古王额驸等。时常来京随侍朕躬。额驸策凌、在军营办事。达尔汉亲王罗卜藏衮布等。本年又随朕前往盛京。额驸策凌达尔汉亲王罗卜藏衮布。著加恩各赏银三千两。额驸齐默特多尔济敖汉贝子罗卜藏喀喇沁贝子瑚图灵阿。著各赏银二千两。世子成衮扎布。王色布腾旺布。公达拉玛达都。著各赏银一千两。俱由内库赏给　　

○癸酉总理行营事务庄亲王允禄等议奏。本年自木兰由克尔素前往盛京。路由喀喇沁三旗。翁牛特二旗。敖汉、柰曼、阿禄科尔沁扎鲁特等旗。从彼经过科尔沁王罗布藏衮布齐默特多尔吉伊什班第等旗地方。今科尔沁王罗布藏衮布。敖汉贝子罗布藏及年班来京科尔沁、喀喇沁、敖汉、柰曼、翁牛特王台吉等吁请准其接至木兰请安。扈从行围前往盛京并于伊一盟各旗内。共豫备捕户五六百名至各盟边界除喀喇沁围场之外其敖汉一旗。于巴雅海地方。豫备一围。将近克尔素口。科尔沁一旗。于戥子村、和尔本淖尔地方豫备二围。需用捕户一千余名即在围场豫备。众蒙古王台吉等。既各踊跃抒忱。应如所请行。惟各盟地方。出派捕户五六百名似觉过多。应酌减令每盟出派三百名。即于各盟边界。豫备围场地方伺候。至敖汉、科尔沁、既各备围场。其捕户不必前赴木兰。应令于喀喇沁翁牛特旗内。公同豫备捕户一千名。喀喇沁哨鹿人枪手六名。扈从枪手十名。哈玛尔行走人三十名。打鹿鸟枪手四十名。索伦墨尔根三十名。喀喇沁、土默特、翁牛特旗内。派向导一百名。长枪手一百六十名。驮车二百余辆。其管辖围底。应派塔布囊敏珠尔拉布坦。管旗章京拉布坦、萨木坦管辖左翼围肩应派贝勒朋素克、塔布囊噶尔毕满都呼其左翼围梢。应派塔布囊旺扎尔罗布藏管辖右翼围肩应派公丹津、塔布囊罗布藏、敦多布、阿齐图。其右翼围梢。应派塔布囊诺们桑、根敦扎布此次至木兰行围四次即往盛京不必如前年巡幸木兰之例多派行围墨尔根。应饬察哈尔总管等。祇派墨尔根敦珠克满达。达都。等数名前往木兰再管辖索伦巴尔虎之墨尔根等应即交内地墨尔根头目兼管至喀喇沁翁牛特、地方行围毕其捕户即令彻回祇令哈玛尔行走人随往盛京其索伦巴尔虎之墨尔根。暨御前乾清门行走王台吉等亦令随至盛京过翁牛特路皆平坦其长枪鸟枪手管辖围底围梢围肩之塔布囊等。即令彻回再喀尔喀台吉等除军营该班外。应令额驸策凌、选派十数人赴木兰随围。围毕各还本处。得旨依议。　　

○甲戌。奉皇太后幸山高水长　　

○乙亥。以盛京刑部侍郎觉罗吴拜为仓场侍郎。调仓场侍郎宗室塞尔赫、为内阁学士兼礼部侍郎。　　

○丁丑。谕。今日永谦奏请随往奉天。谒陵大典文武臣工、孰不愿随行。若听自行奏请。岂能概准前往。自应候朕派出遵行为是。著传谕满汉文武臣工知之。　　

○己卯。军机大臣鄂尔泰等奏本年恭诣盛京谒陵臣等派何人随往、何人留京。得旨。知道了。大学士鄂尔泰、张廷玉著留京。大学士徐本、尚书班第那彦泰、著随往。　　

○庚辰。吏部议覆、闽浙总督那苏图疏称、建宁府现设同知通判二员该府事简通判所司巡查私盐盗逃事务同知尽堪兼办。其通判缺应裁古田县水口驿向设驿丞一员。系水陆会集之处。驿丞不能兼理民事请移古田县县丞驻其地。兼管驿务驿丞缺裁。邵武县拏口驿。向设驿丞一员系江右往来通衢。距县窎远。驿丞不足以资弹压请移邵武县县丞驻其地兼管驿务驿丞缺裁瓯宁县叶坊驿向设驿丞一员。距县仅四十里。县兼驿务。事不加繁。请以驿归县管。驿丞缺裁均应如所请。至裁缺各员。请留本省补用。与例不符。应令该督给咨赴部另补从之。　　

○辛巳。谕曰。北路军营参赞大臣著副都统拉布敦、前往。更换阿岱。乌尔登、给与副都统衔。前往更换塔尔玛善。　　

○吏部议覆、左都御史管广东巡抚王安国疏称、潮州府地处沿边。琼州府孤悬海外。俱属三项相兼。例应请旨简用之缺。但恐初任不宜。请留在外调补等语。查潮州、琼州二府缺。既系三项相兼。仍应请旨简用。不便援边远之例。在外题补。至向归部选之分巡雷琼道。系二项相兼中缺。今称为繁难要缺。与例不符。应仍改为中缺。归部铨选。其原定难简缺之广州府理事同知。请在本省拣选题补。亦与例不符。应由部拣选。引见补授。至该同知从前兼管东莞增城、龙门、三县捕务。今称理事同知。无管理地方之责。请将东莞县捕务。归广粮通判管辖。增城、龙门、二县捕务。归佛山同知管辖俾该同知得以专心办理旗务。应如所请。从之。　　

○壬午。以内阁学士德新、为盛京工部侍郎。　　

○癸未。吏部议覆、广西巡抚杨锡绂疏称、桂林府属阳朔县之伏荔市巡检。距县城仅止十里。既非窎远。又非要缺。应议裁汰。其所管地方。归该县典史管理。梧州府各属粮务。原系责成知府。所有捕务。可以归并清军同知管理。该府粮捕通判。实系闲冗可裁。苍梧县罗粒司巡检。仅辖须罗、平乐、二乡。须罗乡事务。可归毗连之长行乡管理。平罗乡、与该县典史所辖之吉阳、平政、相连。其事务可归该县典史管理。罗粒司巡检。亦属可裁。均应如所请。其裁缺各员。应照远省准请拣发之例。令该抚、留于粤西题补从之　　

○甲申。上御勤政殿听政。　　

○大学士鄂尔泰等议覆、署两广总督庆复奏称、广州、肇庆、二府沿江围基向来遇有冲决。系民修筑。乾隆元年。督臣鄂弥达奏请动用盐羡生息修理改用条石镶嵌乾隆六年。抚臣王安国等奏、围基坍卸。部覆令承修各员。赔修保固。其土工仍令地方官于农隙时督民培修。至地方情形。可否仍改民修之处。并奉有查奏之旨。今查已建石工。尚属坚固。赔修工程。亦可保护田庐。将来赔修工竣。请将已修石工。与民修土工。一并交地方官、督率围民防护。遇有冲啮缺损。俱令围民自行修补。永著为例。倘有冲损过多。民力不支。即于生息项下奏请拨用。其民修需费。按田匀派。生息银两。酌定修补成数。余充别用。俱应如所奏。从之。　　

○吏部议准、江苏巡抚陈大受疏称、铜山县北岸主簿。僦居民房。请建设衙署。从之。　　

○户部议准、江苏巡抚陈大受疏称、漕河两标。及泰州营兵粮。向于扬州府属额米拨济。今泰州、江都、皆以水灾停缓。其应拨兵米。共五千三百一十石有奇。请于泰州乾隆六年截留漕米。并上海县常平仓谷碾米内。拨给如数。从之。　　

○礼部题。朝鲜国王李昑。遣使表贺万寿、冬至、元旦、三大节。及进岁贡方物赏赉筵宴如例。　　

○又表谢国人韩地兴等。于盛京遭风。护送回国恩。下部知之。　　

○以右通政励宗万、为通政使。　　

○以少詹事叶一栋、为詹事。　　

○以正黄旗满洲副都统旺扎尔、为镶白旗满洲都统。　　

○是月。钦差大学士陈世倌、总督高斌、侍郎周学健、奏江南积潦未消。转盼立春。其支河港汊。可以疏通者。应先乘时办理。如盐城、兴化、之虾须沟。东西塘河。射阳湖之当箭港。草堰闸之三里湾、杨新洼。丁溪闸之川港口。何垛场之车儿埠河。沛县之荆山口。洩入彭家河。以达六塘河之水。海州之义泽、六里、白蚬、丁家沟、小伊河、航道河、王官口河。沭阳县之前山河。邳州、宿迁、桃源、清河、安东、之六塘河。南北股河、黄墩湖、万家圩、老湖荡、鲍营河、民便河。俱各委员承办。俟冰冻一解。六塘河口堵筑后即动项兴工。务于正月内消涸。以便及时播种。又石林口漫溢之水。现查运河水深无淤。上游之水渐消。下游消水更速。刘老涧入六塘河归海之路。亦甚通畅。间有残缺纤道。已上紧修理镶垫。无误漕运。得旨。所奏俱悉。　　

○钦差总督高斌、侍郎周学健、调任江南河道总督完颜伟、江苏巡抚陈大受覆奏。上年九月。先后奉到大学士等抄寄并部咨议覆条奏河工水利事宜五道。一、大学士等议覆两江总督德沛条奏、淮水盛涨。应于高邮三坝之下。筑堤二道束水。通水之处。酌建滚水大坝。旧有河道、及串场等河。酌立闸座。下河环绕支河。或筑堤。或挑浚。总期贯患入海。邵伯湖之南。酌加滚水坝。遇涨启放入江。天然坝、并高邮三坝。以时启闭。均令详查定议。一、大学士等议覆大学士陈世倌条奏、黄河之底。高于内地。萧砀等处。何以使河底复深。高堰堤背。虽有坦坡。与筑于迎面者。是否相同。大通口果否深通。均应酌议行令查勘筹办。一、大学士等议覆。署福州将军策楞条奏、骆马湖水平浅。不能容纳山东客水。天然坝、与淮扬一带减水闸坝不开。涨水不洩。行令会同妥议。一、大学士鄂尔泰议覆前任安徽巡抚张楷条奏、积涝之由。一在下游。一在二渎。必使淮黄迅趋入海。洪湖闸坝宣洩如旧。然后开浚支河沟洫。行令通盘筹画。一、工部议覆大学士陈世倌条奏、石林口决下之水。另有鲍家营盐河等处入海之路。应速勘兴修。宿、灵、睢、虹、等州县积水。应于祥符闸近处。将黄河挑浚引河。直接清口。荡涤淤沙。培补堤岸。并修归化闸。令一并速议、又刑部尚书张照条奏、江南城河支河。在在淤浅。松江三泖。有化为莱田之势。应拨饥民做工代赈。并将被水最低处。挑潴为泽。现有支河引水。田自涸出。行令一并议奏。臣等详加筹画凡河工水利事宜。俱经公议会奏。以上各条。均无庸议。得旨。知道了　　

○漕运总督顾琮、奏陈催儹漕运事宜。一、运河一带纤道己委员查有残缺。速为接修。一、黄河至台庄及临清以北与直隶交界处所。除添设、浮汛外。复派臣标千把外委。分头催儹。遇汛员缺少之处。即令暂驻接催。一、粮船抵通。起卸挂欠。多由旗丁沿途盗卖。现饬员弁严查。其有查出者。即照例奖赏。一、江广粮船。多于长江逗遛。年内已檄各营汛催儹。今复移咨督臣德沛、委员查催。一、各省佥报副丁。每多需索佥贫。现饬各粮道。遇有事故副丁。令正丁于户内选择保送。备弁验看出结。不令备弁自行佥派。一、淮安向有漕蠹积棍。需索各帮册费。上年酌定册式。刊发渡江各帮。令其仿造。于抵盘粮厅时。自行呈投。今年仍照上例。并密访积棍诈索。以除积弊。得旨。好。尤在实力为之。　　

○两淮盐政准泰奏。扬州附郭贫民。不符灾赈之例。寒冬糊口维艰。上年九月间。奏明动用运库银两。量加矜恤。应照折赈之例。每大口月给折银一钱八分。小口减半。赈恤两个月。今已将上年十二月及本年正月赈银。委员一并散给。得旨。知道了　　

