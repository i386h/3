<!-- { "loadSidebar": true } -->
○谕军机大臣等、逆犯魏王氏一案。已差刑部司官。前往贵州会办。著将刘奇消息主张供解。并诘问刘奇供单。抄录密寄张广泗、究讯明确。速行定案。再应正法之各犯内、如魏斋婆等决不待时之重犯。著达青阿监看行刑。余著照例具题。于本内仍将已经正法之犯。按律定拟声明。可传谕刑部司官。并寄谕张广泗、照此办理。所有一应邪教书本图籍简帖字迹。此案已结之后。不便存于该处。达青阿回京之日。交伊带来。并谕云南总督兼管巡抚张允随、办理张晓一案。四川巡抚纪山、办理雨□淋龙一案、亦知之。　　

○又谕、从前奉天越狱盗犯宋义。乃系积恶要犯。朕已降旨、谕令严拏。乃数载尚未弋获。官弁等甚属怠玩。闻得此犯行踪诡秘。出入无常。每探信息。即便远扬。近闻逃回锦州本家藏匿。未知果否。可传谕那苏图、达勒当阿、严饬属员。设法上紧捕缉。务期速获。　　

○予故礼部尚书衔、兼国子监祭酒、加赠太子太傅、谥文定、扬名时。入祀云南省贤良祠。　　

○以故奉恩将军格尔宾子瑶章、袭职。　　

○以杭州镶白旗满洲协领西勒讷、为杭州左翼满洲副都统。　　

○旌表守正被戕之直隶三河县民辛仲举女辛氏。　　

○壬戌。上奉皇太后还宫。　　

○诣大高殿行礼。　　

○诣皇太后宫问安。　　

○热河副都统索拜等奏、准直隶总督那苏图咨、喀喇河屯化育沟等处。修补兵房一案。臣等查狮子沟等处。现在拆毁官房。除可用之砖瓦择用。余碎破砖瓦。就近运往。不敷再行买补。兵房各处散置。俱应派员监修。臣等仍不时察验。一切纸笔及监修等饭银。照例于余平项下动用。得旨、若委之地方官。必致糜费。尔等如此办理、甚好。另有谕旨。已交军机矣。谕曰、驻防官兵。俱于派往驻防之初。建立官房居住。如有曹□少烂朽坏之处。皆系伊等自行修补。各省皆然。此特因赏给伊等居住之房。即系伊等自有之产。若仍官为修理。伊等转恃有官修。反致任意毁坏。但热河兵丁居住房产。向有旧房未曾修理者。故此俯准所请修办矣。不可援以为例。著寄谕副都统索拜、并那苏图等知之。　　

○赈贷湖北汉川、潜江、云梦、应城、江陵、襄阳、枣阳、七县。被水灾民。郧县、被雹灾民。并予缓徵。　　

○癸亥。谕、据苏州巡抚陈大受奏称、淮、徐、海、三属。先于六月初旬。因东省沂蒙等处之水并发。以致江南沂、沭、六塘运河。一时俱涨。又因本地雨水过大。邳、宿、清、桃、安、海、赣、沭、八州县。田地被淹。铜、沛、丰、萧、砀、睢、六县。俱报被水。又因河湖异涨。水趋下游。宝应、阜宁、滨水田地。复被淹浸。山、盐、等处低田。亦在所不免等语。江南本属水乡。而此十数州县。逼近湖河。常有水患。今年水势较前更大。是连年歉收之地。又被灾荒。朕心深用悯恻。著该督抚加意抚恤。不必拘于成例。务使灾民不致失所。从前降旨、令该地方官、于丰收之处。采买谷麦。以备赈济之用。著再将本年漕粮。截留二十万石。令该督抚酌量、分给被灾州县。以资接济。该部即遵谕速行。　　

○户部议覆、御史马燝奏称、邪教煽惑人心。地方官苟能稽察严密。自可潜弭。如刘奇等犯、匿迹黔省。蛊惑愚民。久而败露。前此十余年间。未闻有乡保举首。有司究治。则黔川等省保甲。有名无实可知。应令直省督抚、将现行保甲册籍。严饬稽查。其有形迹可疑。乡保不得徇隐。地方官立即查拏。月终令乡保出结。地方官按季结报。督抚访核汇奏。应如所请。得旨、依议。张保太一案。流传既久。蛊惑煽诱。以致蔓延数省。恶积而不可掩。逆迹终于败露。已将首恶刘奇等、按律正法。其余皆分别治罪。惟愚民无知。实系被诱入教者。俱宽其既往。予以自新。但妖书伪谶。实为煽惑之端。被诱之人。所在多有。应定以限期。令将一切图像妖言。赴地方官自首。立即焚毁。免其究治。如逾限不首。仍有私立教堂。诱人附和。广集匪党。以吃斋诵经为名。希图生事者。立拏严究。不得仍前姑息。以致酿成悖逆之罪。今虽部议严行保甲。但为治之道。宜端其本。稽察保甲。犹属末节。地方大吏。以及群有司。果能留心化导。使小民咸知忠孝大义。则平时尊君亲上之心。睦姻任恤之谊。皆根于至性。油然自生。岂有复从此邪说。与群不逞之徒为伍。甘蹈法网者。此皆由化民成俗之风未臻。亦各有封疆之责者、所宜引为已咎而自恧也。嗣后尚其留心训迪。以治其源。俾奉法者益坚其向善之诚。跃冶者顿改其不驯之习。斯不愧父母斯民之责矣。　　

○又议覆、署两淮盐政吉庆奏称、自定额以来。高邮州甲子、乙丑、丙寅、等纲。盐多壅滞。宝应县乙丑、丙寅、等纲。亦难督销足额。缘路当孔道。盐艘往来。贫难老少。多以零星换食。是以民间鲜买官盐。惟泰兴一县。与场灶隔远。又非往来大路。民间尽食官盐。额引不敷销售。请于高邮额引内。拨出六百引。宝应额引内、拨出四百引。入泰兴县行销。应如所请。从之。　　

○又议覆、两广总督策楞、署广西巡抚鄂昌奏称、粤西铜厂。开采年久。陇路深远。挖取维艰。工费实繁。若照原定二八抽课外。每余铜百斤、给价八两三钱、及九两二钱之数收买。实在不敷。应请即遵谕旨所定十三两之价。作为定价收买。俟将来矿旺铜裕。即行据实核减。又商人出铜百斤。除抽课外、余铜八十斤。每百斤给价十三两。核计祗该价银十两零四钱。商民实无余利。请将余铜官买一半。其一半给商自卖。获有余利。庶踊跃开采。应如所请。从之。　　

○刑部议覆、大学士公讷亲等奏称、旗妇赵王氏。因伊夫赵宗普在日。曾行宏阳教惑众。夫故、赵王氏即传其教。招引民人孔芝华等、作会散香持咒。以治病为名。蛊惑诓骗。殊属不法。请将赵王氏拟绞。孔芝华等拟流等语。查左道聚众、煽惑人民、为首者绞监候。应如所请。照例分别办理。至近畿州县。此教已行数年之人。应将失察之地方官。交吏兵二部议处。从之。　　

○江西道监察御史欧堪善奏、在部候选荫生人员。请试以古论时务等策。简派大臣阅卷。定其甲乙。交吏部带领引见。以等第先后、为铨选次序。若文理荒谬者。令回籍读书。三年后再行赴部考试。武臣之后。有文字未谙。而弓马熟习。愿改武职者。听其呈部改补。得旨允行。下部知之。　　

○又奏、六部衙门。惟吏户兵工书吏。最为弊薮。请严饬各部堂司官。留心检察。一应谒选引见官员。公文当堂投递。不得私通书办。违者、官则从重处分。吏则按律究拟。得旨、所奏是、著照所请行。该部知道。　　

○是月。奉天府府尹苏昌奏、承德、海城、盖平、广宁、四县被水。先经奏闻在案。续据辽阳、复州、宁海、锦县、宁远、义州、等六州县报称。六月间阴雨连绵。河水涨发。田禾被淹。庐舍坍塌。查奉属被水十州县。惟广宁地低灾重。臣委员查勘。先给一月口粮。余照例次第办理。得旨、览奏俱悉。如是、则成灾与不成灾分数。究属轻重若何。何不明悉奏闻耶。寻奏、据承德、海城、辽阳、复州、盖平、宁海、义州、宁远、等州县。陆续勘报。系不成灾。惟广宁地势最低。成灾约七八九分不等。而义州、锦县、于查报后旋被雹灾。成灾仅止一隅。分数与广宁相仿。现经查明户口。分别赈恤。得旨、知道了。督率属员。善为妥办。奉省吏治。颇属废弛。汝宜加意也。　　

○钦差协办大学士吏部尚书高斌奏报、江南淮、海、徐、邳、一带。自五月中、阴雨连绵。低洼处积水。嗣因六月中旬。山东山水陡发。汶河盛涨直下。是以淮属之桃源、安东、清河、徐属之邳州、宿迁、与海州、沭阳、等州县。被灾最重。山阳、睢宁、赣榆、沛县、次之。阜宁、铜山、萧县、丰县、砀山、与扬属之高邮、宝应、又次之。所幸黄运湖河。顺轨安澜。受患不致仓卒。较乾隆七年水灾稍轻。督臣尹继善、抚臣陈大受、已拨司库银十万两。贮淮安府库。以备抚恤之用。臣先令海州知州。查明被淹户口。动用库银。俾灾民得早安插。俟尹继善、陈大受、到淮日。再将作何办理处。会商具奏。得旨、览奏稍慰。七年大灾。赈济不遗余力。朕恐今年全免正项钱粮。若复似七年。即恐国用亦有所不足矣。今知灾重不比七年。用是稍慰。然究有几成灾。赈项至几许而足耶。　　

○又奏、今年黄运湖河。于六月中旬后。秋汛日增。清江浦黄河南岸。与山安海防一带。较乾隆七年之水。更长一丈五尺。及数尺不等。其宿虹厅属黄河北岸之朱家闸。七月十五六等日。汛水陡长。下坝埽工蛰陷一百八十余丈。河臣顾琮、率员昼夜抢修。并挖开下坝之孙家塘。放入下塘。里戗与河水既平。溜势随经顺轨。再海防厅属之戴家马头老堤。年久渗水。加以十八九日。风雨连绵。捞土帮筑。不能坚实。危险非常。幸河臣先期委员驻劄该工。督率兵夫。随坍随筑。今亦幸保无虞。再今年中河。自东省汶、泗、沂、诸水。异涨奔腾。至骆马湖口。是以全湖之水。灌入中河。臣与河臣商酌。将六塘河入海之五丈、车轴、六里、义泽、等河口。各坼开十数丈。分减骆马湖水。中河亦无添涨之患。至洪泽湖于伏秋二汛。水长至一丈四尺余。虽将蒋家闸、天然坝、俱行开放。而南滚坝过水。尚至五尺五寸。幸下游屡经修浚。河道深通。尚无泛滥。并将通河之芒稻等闸。通海之天妃等闸。星速全行开放。务俾洪湖减下之水。即日消退。毋致阻抑为患。得旨、览此奏、始稍慰近来南顾之忧耳。近年异涨。实属异常。而未致有冲没之患。实上天眷佑。河神默助也。曷胜额感。然朕命卿前往。亦不无小补。今既经此一番。则情形自复不同。与顾琮详议善后之策可也。　　

○江苏巡抚陈大受奏、王徐氏倡行邪教。臣具奏时、祗知照左道惑人律。严究党羽。实不料张保太之党。竟有谋为不轨之事。迨黔省事发。臣遵旨逐加研究。始据王徐氏供出刘奇逆谋。则凡与闻逆谋各党羽。自应彻底根究。据实办理。不敢稍涉文饰。得旨、览奏俱悉。以后遇此等事。当慎其始。必俟已发而后觉知。则所谓封疆之寄者何在。　　

○署漕运总督左都御史刘统勋、奏报雨水情形摺内、并陈会审韩烈揭报叶存仁等一案。遵谕不敢瞻徇偏向。得旨、是、此案韩烈所得罪者多矣。非一不顾利害之直士。必一铤而走险之小人。汝一秉公办理。其情自见。若有所瞻顾偏倚。岂朕差汝审理之本意乎。　　

