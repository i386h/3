<!-- { "loadSidebar": true } -->
○又谕、昨阅阿思哈题参新郑令赵成、嗜酒任性。废弛政务一本。夹片内开。赵成系贪纵革职捐复之员。因令军机大臣、查阅原案。今据查称、赵居前在上杭县任内。嗜利剥商。希图入己。巡抚陈宏谋题参革职。问拟杖徒。经刑部奏准捐赎。复经吏部准令捐复原官等语。赵成系闻访报解。虽赃入己。究属贪黩不职。例应永不叙用之员。得准赎罪。已属幸邀。乃竟准其捐复。甚属非是。所有从前承办此案之吏部堂司各官、俱著查明。交都察院议处　　

○又谕曰、建昌镇总兵喀木齐布、奏恳前往云南军营效力。意尚诚实。著加恩赏戴花翎。驰驿前赴军营。交傅恒酌量委用　　

○谕军机大臣等、今日黄仕简奏、福建古田县奸民、制卖布旗。聚匪惑众一案。现已拏获四十余名。并分派将弁、会同文员查拏。务尽根株等语。此事前据崔应阶、鄂宁、节次奏闻。当即降旨、令其迅速查办。尽法处治。其余未获夥犯。并令设法擒捕。毋任远扬。今鄂宁已经革职。巡抚印务。交崔应阶兼署。著传谕崔应阶、即速回至省城。办理此案。所有现获各犯。已至四十余名。若令久羁候质。恐不法凶徒。同系囹圄。防守殊不易。倘有意外疎虞。更不成事体。著崔应阶即将已获匪犯。迅速审明确情。从重定拟。一面办理。一面奏闻。不必拘泥成例。其未获之犯。仍严饬各属密速缉拏。毋使漏网　　

○丙寅。上诣畅春园、问皇太后安　　

○回圆明园　　

○丁卯。谕、据陆宗楷等覆勘会试中式朱墨卷进呈。内中式第二十名梁泉一卷。经磨勘官王显曾签出疵谬之处。多至四十余签。请旨罚停殿试二科等语。磨勘停科。原指寻常疵累而言。今阅梁泉卷。疵谬之处。层见叠出。而文亦不佳。本不应中。此而滥中。则佳文致遗落者反多。如此衡文校士。谁则不能梁泉著革去进士。仍作为举人。所有阅荐之同考官张曾敞、著交部严加议处。其正副考官刘纶、德保、俱著交都察院议处。御史王显曾、悉心磨勘。据实指出。尚属认真。著交部议叙。其刘文徽卷。文义疵颣。及策题错误之处。所有应议之举子、考官。及原磨勘官。并交各该衙门照例查议　　

○又谕、据永和奏称、副都统呼什图、现患痰症。手足不能动转。病势甚重。请赏御医调治等语。著加恩令太医院、派良医驰驿前往医治。其副都统事务。著永和暂行署理　　

○谕军机大臣等、前以陕西采办解滇骡头太多。且沿途饲秣运送。合计需费不赀。恐到滇急难销售。因降旨将陕西所办正骡。除已起解二千外。其停解二千。毋庸解往。今据傅恒奏称、现在滇省牲只稀少难以购觅。请将陕西采办之四千头。全行解滇。并可否于四千头外。酌令添解等语。著传谕文绶、将从前停解之二千头。仍即派妥干员弁、迅速解往云南军营备用。并饬令解员等、沿途加意餧养。如数解往。无任稍有。疲毙迟延。仍将买价及沿途餧养各费。知照云南。照数合计发售。至陕西所解骡头。已足敷滇省买补之用。且距进兵之期已近。若续行办解。亦恐赶运不及。所请额外再行添解之处。毋庸办理。将此并谕傅恒知之　　

○又谕、据鄂宁参奏、署台湾令曾曰琇、审办林椿匿名揭帖一案。不令供出黄教为逆实情。玩视巨匪。现在拏解来省。详悉究审等语。鄂宁已经革职。此案即交崔应阶、将署令曾曰琇、及案内各犯。彻底根究。务得实情。按例定拟。至鄂宁于县令之讳饰养痈。则知严参治罪。而伊前在云南总督任内。于缅匪窜入内地、抢掠民人之事。匿不具奏。自问当得何罪。已批令鄂宁自议。著将原摺封寄崔应阶、转交鄂宁阅看令其自行定议具摺。仍交崔应阶代奏　　

○又谕、福建古田县奸民聚众一案。前因福州府知府宋丰绥、闻报即往擒拏。颇属勇往。曾降旨将该府及在事各员。查明分别送部引见。及咨部议叙。今据鄂宁奏、署古田县知县张谦、密遣丁役躧获在逃要犯等语。张谦于此案初起。一有访闻。即能亲身往擒逆匪多名。复于邻境密拏脱逃要犯。看来尚属能事。著崔应阶即行出具考语。送部引见。至此案现获奸匪。多至九十余名。同系囹圄。防范非易。前已谕令迅即审明。速行从重办理。著再传谕崔应阶、仍遵前旨。一面办理。一面奏闻结案。鄂宁摺、并著封寄　　

○又谕、京师春雨沾足。直隶。及山东、河南各省。亦同日优沾。今自四月初十以来。京畿复频得透雨。为数年来所未有。麦收大可有望。前据傅恒奏沿途情形。黔省尚觉雨多。惟云南境内望雨。昨经明德亦奏称、现在雨水短少。不知日来曾否得有甘＜?雨澍＞。田禾景象若何。朕心深为廑念。著传谕傅恒等将曾否得雨之处。即行具摺奏闻　　

○又谕、据永瑞五福奏称、伊等带兵二千。由普洱起程。前至小猛养因通事沈联奎告称、召纲与召散接战召散退守孟艮城。召纲不能攻取。退兵至大猛养。土练悉回猛混永瑞等是以由小猛养回至思茅等语。召散系逃往缅地滋事要犯。前永瑞等奏带兵由普洱前进朕即恐其办理不能决断故降旨令其务获。方免罪谴。伊等禾接谕旨以前已经进兵至小猛养。又得召散下落。自当乘机进取。即伊占据孟艮。尤应及时擒获。乃永瑞等、并未进兵。反藉称外夷言不可信。道路不通。将兵回至思茅。甚属庸懦无能。可恨之至。著将永瑞、五福革职。赏给三等侍卫衔。自备资斧效力赎罪。并传谕经略傅恒、将伊等调至永昌委用。又据永瑞、五福奏称、前移付南掌谕文。该国深知欣感。但该国装束。原类缅夷。应造给号衣。以便识认等语。永瑞等前此何以不行奏闻。及降旨询问。尚称外夷言词不可轻奏。实不可解。看南掌如此情形。自是诚心助顺。乘此由落卓进兵。会同南掌进攻。以分贼势。于正路大兵。亦有裨益。前经朕降旨、于阿思哈、伊勒图二人内。派一人督兵。由此路前进。倘一人不能周备。可令傅恒传谕傅显、协同前往。并著傅恒熟筹落卓进兵之处。一面奏闻。一面妥办。再永瑞等此奏。傅恒虽经路遇。以为寻常事件。并未拆阅。故未行夹片。将此详悉传谕傅恒、令其遵办　　

○又谕、据傅恒奏称、贼酋苗温、率贼五百。寻觅线瓮团、前至毗连我界孟戛地方。经侍卫克车德、巴朗等、率满兵百余。奋勇攻击。斩首二百余级。生擒贼匪四名。获马匹器械无算等语。克车德等、甚属奋勉。经略傅恒甫经到彼。即得此捷音。可谓顺利。但克车德等、若再奋力前进。擒获苗温。则愈善矣。兹既退回。且休养兵力。俟进兵时。再悉心筹办。其随从克车德等前往官兵。著照傅恒所奏。分别奖励。至奏请停止调派猛密杂谷瓦寺兵丁之处。似应另有专摺。乃反覆详阅。即叙于陈奏苗温摺内。甚属含糊。可传谕傅恒、再缮摺时。务须明晰　　

○以成都副都统雅郎阿、为荆州将军。调正白旗满洲副都统乌三泰、为成都副都统。以云南普洱镇总兵本进忠、为云南提督。调四川建昌镇总兵喀木齐布、为普洱镇总兵。以湖南靖州协副将马之驸、为建昌镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十二


大清高宗法天隆运至诚先觉体元立极敷文奋武孝慈神圣纯皇帝实录卷之八百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。四月。戊辰。谕曰、御史孟卲条奏、请定翰林编检额缺一摺。所见不知事理。向来所以不限定额者。因庶吉士散馆之后。编检人员。自必较多中间遇有考试升降。其数亦无壅滞之患。即如该御史所奏。定以额缺。而所余各员。仍令额外学习候补是有限制之名。仍无限制之实。至所称编检听其去来。不足以昭慎重等语。不知伊等遇有告假等事。资俸例应扣除。不能越次迁转。倘其间有以领俸前后巧为趋避者。自有定例。本难趋避。即令有一二见小不惜颜面之徒。亦将为士林所不齿。国家又何必屑屑为之防禁耶。另摺所奏佐杂印信严禁私雕一事。佐杂等、官卑人冗。所用止系钤记。若悉令由部颁发。事体尤属纷烦。朕意莫若交与各直省督抚、于省会地方。定一镌刻铺户。如官代书之类。令佐杂等、报明上司将应用钤记即就官铺镌刻。但不许悬挂包刻门牌。以除陋习。其余市肆。一概不准私雕已足备稽查而昭进地。于事理庶为允协。该部即遵谕行　　

○谕军机大臣等、前以陕西采办解滇骡头太多。需费不赀。兼恐到滇急难销售。因降旨明山、文绶等、将陕省所办。除已经起解之二千外。其余二千即行停止解往。昨复据傅恒奏称、滇省牲只短少。难以购觅。请将陕西采办四千之数。全行解往。因即传谕文绶、将从前谕令停解之二千头。仍行迅速解往滇省官营备用。今据文绶奏称、停解之骡现已给主领回。即于四月初九日起身赴京。将巡抚关防。交布政使勒尔谨护理著传谕勒尔谨。即将停办之二千头。仍照原价购回。总以足四千之数。迅派妥员。作速解赴云南。并令沿途加意饲秣。毋任稽延疲乏。仍将置办原价。及途中运送餧养各费。知照云南照数发往。至陕西办骡四千解滇。已足敷用此外毋庸再为购备。并将此传谕明山。文绶。勒尔谨知之。　　

○己巳。孝端文皇后忌辰。遣官祭昭陵　　

○谕、礼部奏磨勘会试卷一摺。请将磨勘官照例议叙之处。尚未允协。从前磨勘官定有交部议叙之例。原为其实能详慎从事、秉公纠举者而言。若仅随班塞责。而于卷内全无签摘。亦得一体滥竽。幸邀叙录。不足以示奖劝。著军机大臣、会同吏、礼、二部另行详悉定议具奏。其摺内应议之举子、主考、同考及原勘官。均交该衙门照例察议。寻议嗣后磨勘乡会试卷各官。全无签摘、及签摘不当者。概不予叙。果能签摘允当。准纪录一次。从之。　　

○庚午。旌表守正捐躯之四川江北厅民张相臣妻文氏　　

○辛未。上诣畅春园、问皇太后安　　

