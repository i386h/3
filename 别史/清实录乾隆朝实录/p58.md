<!-- { "loadSidebar": true } -->
○吏部议准、刑部侍郎署礼部侍郎事务励宗万奏请、分派各部学习进士期满。堪留部用者。令各该堂官详加考核。秉公出具考语。分别带领引见。双月选用二人。单月选用一人。此内如果有熟谙本部之员。准该堂官奏请补授。留心吏治。应用知县者。入双单月进士知县班内。按次铨选。才具平常。不谙部务者。以国子监助教监丞等官补用。从之。　　

○朝鲜国王李昑、庆贺登极。并尊崇崇庆皇太后。恭进礼物。赐国王王妃妆蟒缎匹。及正使咸平君李洸、副使礼曹判书郑锡五等、缎匹银两等物有差。　　

○广东潮州总兵官范毓琦、奏请各省监生。素习骑射。愿入武闱者。令地方官照例起送。与武生一体乡试。中式者、造入武举册内。不中者、仍归监生原册。下部议行。　　

○兵部题请、原任四川巡抚杨馝疏称、雅州府属大乘司徒。专理乌思藏各土番进贡事宜。世代替袭。康熙年间。给与土司野什藏大乘司徒印信一颗。现今承袭无人。凡遇进贡事。俱隶文职经管。请将员缺裁汰。从之。　　

○旌表守正捐躯之山西永济县张大志妻秦氏。　　

○丙辰。孝恭仁皇后忌辰。遣官祭景陵。　　

○上诣雍和宫梓宫前、行月祭礼。　　

○诣奉先殿行礼。　　

○礼部奏、会试年老举人未中者、国子监学正何名世等三十八名。随后到部沈在璇等十二名。赏给助教、知县、中书、学正、职衔有差。　　

○丁已。上诣皇太后宫问安。　　

○谕总理事务王大臣。朕闻江南、江西、湖广、地方。襟江带湖。广袤数千百里。设立塘汛。所以卫商民、防盗贼也。近访得不肖兵丁。疎懒废弛。养盗贻患。受其规礼。分其赃物。为之声援向导。及细求其故。多因兵丁携带家口。安土重迁。与地方奸匪。往来熟识。以致事前无忌。事后无踪。放胆游行。竟成盗贼之渊薮。夫汛兵频数更替。出其不意。则与贼无从结识。有纵贼之咎。无夥贼之利。亦何乐乎为此。顾任其挈妻孥。饱溪壑。雈苻多警。铃柝空存。徒法不能以自行。非此之谓欤。朕又闻江岸湖边。船只成群。任意揽载。奸良莫辨。商民被劫。所在多有。雍正五年定例。令地方官取具船户邻佑保结。编列号次。刊刻姓名。给以印照。不时稽查。而渔船出没无定。藏奸更易。亦依陆地保甲之法。许以公首。惩以连坐。乃日久怠忽。总不奉行。夫弁兵竭力防缉。则盗贼不致蔓延。船户随在清查。则盗贼无由混杂。然必须封疆大吏。刻刻留心。时时察访。规条赏罚。整肃严明。方能著有成效。至汛兵更替之法。尤当因地制宜。俾兵丁得顾其室家。而汛地仍资其防卫。是又在封疆大臣。实心区画。善为经理。不徒在文告之虚辞也。著各该督抚悉心详议奏闻。　　

○暹罗国王参立拍照广拍马呼六坤司尤提雅菩挨。遣正使朗三立哇提、副使朗曝理哇振、坤史璘吥者哪、文备匹迈底、表谢钦赐匾额帑金。并贡方物。温旨嘉奖。　　

○戊午。谕总理事务王大臣。从前各省漕粮。从本省起运至通。因沿途塘铺兵丁、并地方官员、催趱不力。以致沿途有偷盗搀和等弊。且旗丁延挨。迟至冬底。运船冻阻。不能回空。后于雍正三四年间。严行催趱。各省漕粮。不过六七月间。全运抵通。不但运船无冻阻之苦。而漕粮亦少偷盗之弊。此中外所共知者。乃本年五月初间。漕粮头帮。方运至通。其各省运船旗丁等、藉口沿河淤浅。重运难行。且声言如今皇恩浩荡。又照昔年之例。你们塘铺。不必严催。因而塘铺兵丁。因循懈怠。一任旗丁延挨迟缓。其中不无勾通盗卖。及搀和糠土之事。且冬底运船冻阻。不能回空。尤为可虑。朕又闻漕粮自通运至大通桥交兑。所有运粮经纪。每米一石。领脚价银二分四厘。后因经纪等、任意勒索。曾经题定。每米一石。准旗丁给经纪制钱二十二文。其额外勒索等弊。严禁在案。今经纪等、除得制钱二十二文之外。仍行勒索。以致旗丁受累。各出怨言。漕务官员。漫无约束。此朕访闻甚确者。漕运总督程元章、仓场侍郎塞尔赫、吕耀曾、乃专管漕务之大员。不能悉心整理。俾漕艘遄行。弊端尽革。转将昔年已定之成规。渐致废弃。是诚何心。著程元章、塞尔赫、吕耀曾、自行明白回奏。　　

○又谕。崇祀昭忠祠各员子孙内。如并无出仕之人。而贫乏不给。其材尚有可用者。各该旗查明、带领引见。　　

○又谕。刑部审讯出差朝鲜国正使兆德、副使释伽保、知伊等颁诏彼国时。于馈遗正礼外。复照旧日朝鲜陋例。开都请别请两单。私行授受。自认不讳。朕已降旨。将兆德、释伽保、交部严行治罪。因思朝鲜归顺我朝。恪守藩封之职。蒙我列祖皇考。怙冒深恩。至优至渥。即如贡献一节。亦屡经裁减。厚往薄来。无非加惠远人之至意。朕即位以来。又将该国馈送使臣礼仪。令减半以示体恤。乃兆德等于正礼之外。复受陋规。其罪固不可逭。而该国王即照陋例应付。亦属不合。若该国王能体朕心。自当以恪遵谕旨为恭顺。不当以私厚使臣为恭顺也。著礼部行文与该国王。嗣后凡有使臣奉差彼国。务宜遵朕前旨。将馈送正礼。如银两物件之烦。裁减一半。至陋规所有都请别请等项。悉行禁止。不得私与一件。既干功令。复负朕怀远之恩。　　

○训饬八旗诸臣。谕八旗、为政之道。办理一切事务。惟当折衷至当。不可稍有偏倚。朕御极以来。所办之事。虽有数件从宽。特因体恤下情。于应从宽者、始行从宽耳。岂令尔等怠玩法禁。废弛条例耶。从前严禁官兵乘舆。及出城游荡。于街衢酗酒滋事。俱各恪遵奉行。近闻有不肖之徒。违禁者甚多。乃八旗都统等、慢不察禁。任其肆行。成何事体。殊属怠玩不堪。朕谆谆训诫。而诸大臣等、不能仰体朕意。惟逞私臆揣测。于一切事务。不知折衷。往往错谬。昨据都统色尔弼。将应发往台站之忒古勒德尔、奏请免令发往。殊属徇庇。在皇考时。色尔弼敢如此渎奏耶。尔诸大臣等、办理庶事。务求至当。遵循法度。严密稽查。不可稍有怠玩。瞻徇情面。嗣后务将前项严行禁止。倘仍怠玩。不行察禁。以致复有滋事者。朕若闻知。决不轻宥。惟该管大臣等是问。　　

○礼部议覆、广东巡抚杨永斌疏言、潮阳县原额文童二十名内、割拨二名。武童十五名内、割拨一名。归普宁县取进。应如所请。从之。　　

○己未。训饬内外大小诸臣。谕总理事务王大臣。朕夙夜孜孜。任贤图治。惟期内外大小臣工。共砥廉隅。以襄郅理。今列兹庶位者。读书科目之人不少。正宜宣力国家。以副朕望。迺人品不齐。拜官除职之际。竟有不念官守之当如何而尽。政事之当如何而举。辄咨问于缺地之丰啬。计较于养廉之多寡者。士大夫闻之。恬不为怪。良可慨叹。抑或身任繁要、而致羡于优闲。或位列清华、而垂涎于丰膴。岂先资拜献者之所宜出此哉。董子曰。正其谊。不谋其利。明其道。不计其功。士子稽古入官。当以远大自期。安可谋食怀居。甘自菲薄。且朝廷设官。各有分司。惟当各尽职守。主钱、谷者、必谨出纳之数。理刑名者、必谙律例之条。大僚有恭俭惟德之思。一命有存心爱物之志。岂可萌出位愿外之妄想。自旷当官之职业哉。为诸臣者。务宜痛自警省。咸思精白乃心。靖共尔位。不负读书二字。严义利之弊。立廉耻之防。庶几风俗古而人心端。斯吏治清而民生厚。朕实有深望焉。　　

○命署理甘肃提督印务二格、回兵部侍郎任。调固原提督李绳武、为甘肃提督。以原任广州将军柏之蕃、署固原提督。　　

○命修京城房舍。谕、京城自雍正八年地震之后。房屋倾圯。当蒙皇考世宗宪皇帝轸念施恩。赏给银两。数年以来。虽渐次修理。尚未整齐。其在偏僻之处。固不能一时概行补葺。而街市通衢。观瞻所系。不可不亟行修理。著步军统领。详悉查明。并通行晓谕。如系官房。即动正项钱粮修整。如系旗民房屋。本人力能自修者。令其自行修理。倘本人力不能修。即赏给房价。动用正项修理。作为官房。以备赏人之用。但不可抑勒强买。致滋扰累。其监修之员。俟步军统领查明房数。具奏到日。朕另降谕旨。　　

○又谕。据刑部审讯出差朝鲜国正使兆德、副使释伽保、知伊等颁诏彼国时。于馈遗正礼外。复照旧日朝鲜陋例。开都请别请两单。私行授受。自认不讳。朕已降旨将兆德、释伽保、交部严行治罪。嗣后凡有使臣回京之日。路经奉天。及山海关等处。著奉天将军、及山海关监督。盘查行李。倘有于正礼之外。多带仪物者。即行参奏。若代为隐匿。将来发觉之日。一并议处。　　

○礼部议准、陕西同州改设府治。并设附郭大荔一县。同州府学、岁科两试。取进文童二十名。岁试取进武童二十名。设廪增各四十名。一年一贡。大荔县学、岁科两试。取进文童二十名。岁试取进武童十五名。设廪增二十名。又将原减西安府拨归白水、朝邑、蒲城、之学额三名。仍归府学。并西安府添足文童学额二名。武童学额一名。俱从之。　　

