<!-- { "loadSidebar": true } -->
○又谕、前据熊学鹏奏报、广西上林县、拏获逆匪首犯陆李能一案。经朕批令将知府邢玙、送部引见。知县郭利济、查其人若好。亦送部引见。今据李侍尧奏、逆犯陆李能、实系土知州岑宜栋、带领土兵、购线报获。郭利济、并未亲身随同追捕。未便滥行邀恩等语。所奏甚为公正。该匪徒聚众滋事。地方文武。既未能直入追擒。及该土州领兵购线擒捕。地方官又未亲往协缉。已各有应得之咎。若事后不加详察致令冒以为功。非惟赏罚不能公当。亦无以服该土州之心。今知府邢玙、已于别案革职。该县郭利济、自无庸送部引见。至署参将登泰、前据李侍尧奏、令集朱砂隘口。因山路丛杂。该参将等未敢深入。又剿杀拒捕贼犯逃散时。官兵不敢穷追各情节。已批令查奏。昨解逊来京陛见。询以杀贼打仗情形。及登泰是否奋勉之处。据称登泰协捕逆匪。尚属奋勉。有满洲风气。因令军机大臣、再加询问。据称、八月初三齐集朱砂隘口。因各处兵丁陆续赶来。未能到齐。是日原未进口。次日、逆犯冲至隘口。兵众不敢向前登泰即向兵丁喝嚷率先放枪。击杀贼犯五人。彼时若非登泰奋勉剿捕。贼犯几被冲出。至贼犯逃散时。实因天晚不识路径。是以未敢深入等语。今据李侍尧奏、实系岑宜栋报获。并无登泰协拏之语。看来解逊所奏。其意在于袒徇属员。全无确实。身为提督。乃渐染绿营积习。虚诳若此。殊属非是。解逊、著传旨申饬。并将询问解逊之语钞寄李侍尧、同前旨一并查明据实覆奏　　

○又谕曰、伍岱在军营。历练已久。于攻战机宜尚能熟悉。著授为领队大臣。遇有攻剿之处丰昇额务虚衷商酌而行。以期妥善　　

○户部议准、浙江布政使王亶望奏称、浙省满洲绿营、暨织造匠粮。向例闰月、支给折色银一两二钱。查米价秋冬较平春夏常贵。倘闰月适当春夏。未免不敷购籴。请嗣后、不拘何季闰月。总以仲冬月支给折色。兵民悉皆宽裕从之　　

○命大学士舒赫德、兼管吏部事务　　

○壬申。谕曰梁国治著来京。在军机处行走。湖南巡抚员缺著巴延三调补。仍署理山西巡抚敦福著调补湖南布政使。护理湖南巡抚事其湖北布政使员缺。即著吴虎炳调补毕沅著补授陕西巡抚。其陕西布政使员缺。著富纲补授　　

○又谕曰、淑宝、著以布政使衔、往喀什噶尔、更换苏尔德。所遗广西布政使员缺。即著苏尔德补授。德文、著赏给按察使衔、往喀什噶尔、更换暻善。明琦、著赏给道衔、往哈密、更换佛德。伊等到各该处。俱著自备资斧。效力三年。双顶、驻哈密业已五年。仍照前例。著军机大臣、将应派之人。带领引见。发往更换　　

○命大学士于敏中、为尚书房总师傅　　

○命大学士于敏中、歉翰林院掌院学士　　

○以协办大学士吏部尚书程景伊、为国史馆副总裁　　

○以内阁学士索琳、署理藩院侍郎　　

○以江苏苏松道孙含中、为陕西按察使　　

○命青海办事大臣伍弥泰、前往西藏办事换莽古赉回京　　

○癸酉。上幸瀛台　　

○谕、据明亮等奏、大兵攻克河南北山梁后。贼番俱至僧格宗死守。官兵将贼人所占山梁之上。夺其更高处。向下压击。山下官兵。又奋勇向上夹攻。遂克复僧格宗等处。得粮一千数百石。火药五十余包。并接到阿桂收复美诺之信。即统兵前往会合等语。所办甚合机宜。前据明亮等节次奏报、克复河南北山梁等处。业经降旨、将将军、参赞、及在事出力之将弁兵丁。交部议叙。所有此次收复僧格宗、奋勉官兵等。并著查明交部并案议叙　　

○谕军机大臣等、阿桂克复美诺等处。声势甚盛。其底木达、布朗郭宗等处。想亦可即时收复。是小金川全局已定。自当迅速分路攻剿金川。且我兵连胜之后。人皆鼓勇直前。正当乘其锐气。相机直进。或金川贼众。仓猝未及坚拒。或见我兵所向克捷。慑我先声。不能如前固守。官兵竟得乘势冞入。亦未可知。且番地冬三月。尚有晴霁之日。交春以后。雨雪渐多。至夏不止。阿桂等进兵。趁此天气晴暖。进攻更易为力。即我满洲劲旅。固属可恃。然亦当乘其新胜用之。其勇锐自可一以当百。实为事半功倍。即绿营兵众。离家远调。谁不愿成功速还。久则心懈而气亦馁。所谓兵贵神速也。各路将军等、均当深体朕意。上紧赶办。伫望捷音。至明亮等所称、已得各处。俱派妥干之员驻守等语。自应如此筹办。即阿桂处、有应派兵防御者。令富勒浑、王进泰、带兵妥办。已屡降谕旨。阿桂等、即当遵照筹酌而行　　

○又谕曰、梁国治、昨已有旨。令其来京。在军机处行走。其员缺已令巴延三调补。仍署理山西巡抚。并将敦福、调补湖南布政使。就近护理抚篆矣。军机汉大臣。现在祇有于敏中一人。而应办之事甚多。著传谕梁国治、于奉到此旨后。速即起程驰驿来京。务于岁内赶到。并谕敦福、迅速前往湖南。迎见梁国治、即行接印护理　　

○军机大臣等议准、乌什办事大臣绰克托等奏称、哈喇沙尔所属之察罕通格地方。有通辟展旧路数处。台站马、俱在左近牧放。恐有不肖之土尔扈特、和硕特等、私行偷盗。殊属未便。请驻防绿营官一员。兵十名。设卡稽察。从之　　

○以奉宸苑卿金简、为总管内务府大臣　　

○甲戌。谕、据伊勒图奏称、伊犁种地绿营兵丁。今岁每人收获粮米二十八石有奇。请照例将官员从优议叙。兵丁等赏给两月盐菜银两等语。著照所请。官员交部从优议叙。兵丁著赏给两月盐菜银两　　

○又谕、据永瑺、扎拉丰阿奏、侍卫泰来、为人诚实安静。自正月以来。实患疮疾。仅告假二十余日。侍卫世玉、则自五月以来。告假五十余日。是世玉之假。较泰来尤多。丰讷亨、应将世玉严加参奏。而何以反将泰来奏革侍卫。此内不无情弊。著丰讷亨明白回奏。泰来、不必革退侍卫。亦照世玉罚俸二年。丰讷亨、不可复管理宗人府事务。著永瑺管理。　　

○谕军机大臣等、现在小金川均经收复。自当乘胜进攻。但进兵应用何路至今未据阿桂奏到前旨曾计及美卧沟、与木果木之后。皆系贼人潜出之路或可由彼进攻。出其不意似为便利曾经谕商阿桂、令其熟筹妥办。阿桂接奉前旨。自必斟酌办理。但各路地利宽窄。及贼番守拒虚实。均不可不因其形势。相机进取。著传谕阿桂一面筹度速办。一面奏闻再攻剿金川。未必能如克复小金川之易。或因官兵所向克捷。贼番慑我先声。不复似前此之固守。官兵仍可乘胜进取。亦未可知。但恐贼番诡诈多端。见新添满洲劲旅。勇锐百倍。不敢撄我之锋。官兵所至。贼留空碉遁去。让我深入。贼乃逞其故智。从后抄袭。所关甚为紧要。阿桂等各路进攻金川。如遇有贼众弃碉奔溃之处。察其情涉诳诱者。当慎之又慎。整队以次续进。使后路仍有策应之兵方为妥善。再明亮等、在南路连次得胜。海兰察等在西路亦甚奋勉。均属可嘉。明亮、富德、奎林、海兰察、普尔普、均赏给御用黑狐冠各一顶。随军报发去　　

○四川总督富勒浑奏、大兵乘胜冞入。各路军粮。自应一体赶运。查达木巴宗距美诺百余里中间急需设立台站马夫。其资哩沃克什明郭宗、美诺、均系旧站三处各安夫六百马十六。美诺、为西南总汇之地。且须分运粮米。应增夫一千二百。马三十。前桃关、日隆、各站。豫备过兵人夫。今兵行已竣。尽可抽彻。或有不敷。将原派西路未到之夫催趱添补马匹一项。查西路之卧龙关、向阳坪、每站四十内。饬各站员先调拨二十应用庶免迟误。谕军机大臣等、富勒浑奏、筹设台站。抽拨马夫。所办甚好。大兵攻克美诺之后。布朗郭宗等处。现又全行收复。即日乘胜冞入。粮运防护。最关紧要。前经传谕富勒浑等、加拨兵夫严密巡防。因思运粮夫役。为数甚多。自不乏年力精壮之人。若于其中拣选强壮夫役。练习器械护行。如州县之设立民壮亦足以资捍卫。著传谕富勒浑、除各台派兵防护外。仍饬各站员、于派拨粮夫时。慎加选择。并晓谕各夫、现在官兵声势壮盛。克日扫荡贼巢贼匪断不敢复出滋扰。即遇有小贼。正可合力击杀。转可得功受赏。切勿惊惶退怯。致干罪戾。如此明切剀谕。各夫役自能气壮。弗致疎虞　　

○总管满洲火器营大臣定郡王绵恩奏请令新建满洲火器营、移驻之鸟枪护军等。每月操演二十次。得旨、此奏是。兵丁固当操演鸟枪。骑射等艺。亦甚关紧要嗣后每月、十五日试枪。十五日试射　　

○豁除江苏太仓、震泽、二州县。坍没田荡。并捐置义冢田、七顷九十五亩有奇额赋　　

○乙亥。上诣畅春园、问皇太后安　　

○幸圆明园　　

○吏部议奏、江西领运之卓异千总王大勇、勒索旗丁银两一案。请将原保官、及失察属员不行揭报之各上司、照例降革得旨、高晋、欧阳永裿、俱著从宽免其革任。仍注册。海成、灵泰、钱策、俱著从宽改为降三级留任。其押运通判王焘、系专司押运之员理应将领运各员。稽查弹压。乃千总王大勇、索诈多赃。王焘毫无觉察。并未据实揭报。其咎实无可逭。与兼辖失察者不同。王焘、著照部议降调。此案同一处分。而或留或降皆就其情节为权衡。恐不知者、妄以朕为未经详览。致有偏枯。兹特分别降旨。通谕知之　　

○丙子。豁除湖北汉阳县冲塌田地山场、五百五十一顷六十六亩有奇额赋　　

○丁丑。上奉皇太后还宫　　

○诣皇太后宫问安　　

○谕军机大臣等、前经谕令丰昇额、带兵赴党坝一路进剿。当即传谕陈辉祖、于备调楚兵内。拨二千名。速赴宜喜。并谕文绶、妥速料理。催趱前往。今阿桂等、乘胜进攻金川党坝一路。甚关紧要。业谕丰昇额、迅即督兵协剿。著文绶、即速飞檄迎催楚省带兵各员。将此二千兵遄赴宜喜。文绶于此项兵丁赴宜喜之路。即速料理妥当。随到随令前进。毋稍阻滞。并将何日过省前进。即行覆奏　　

○定边右副将军尚书公丰昇额、参赞大臣副都统舒常奏、遵旨拨楚兵二千交臣带领。为党坝一路进剿添兵之用。惟是分兵党坝。尚需时日此时自应设法牵缀以期各路收复小金川之兵。得以乘胜冞入。谕军机大臣等、丰昇额等所奏、尚未知阿桂收复小金川之信。昨因阿桂等将小金川地方。全行克复。已谕令酌定进兵之路。迅速进攻。并谕令丰昇额、即同伍岱等、带兵前往党坝。现又谕文绶、于楚兵经行各站。沿途飞檄传催。计楚兵于十一月初一、二、等日自宜昌起程。计期早已入川。再行催趱。行程自更迅捷　　

○戊寅。上诣皇太后宫问安　　

○幸瀛台　　

