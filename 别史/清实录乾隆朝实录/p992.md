<!-- { "loadSidebar": true } -->
○赈贷浙江海宁、富阳、余杭、临安、昌化、安吉、乌程、长兴、鄞县、慈溪、奉化、镇海、象山、定海、萧山、诸暨、余姚、上虞、嵊县、临海、黄岩、太平、宁海、天台、仙居、金华、东阳、兰溪、义乌、永康、武义、浦江、汤溪、西安、龙游、江山、常山、开化、建德、淳安、遂安、寿昌、桐庐、分水、永嘉、乐清、平阳、瑞安、丽水、缙云、青田、松阳、遂昌、云和、龙泉、庆元、宣平、五十七州县。及玉环一厅。杭、台、二卫。湖、严、衢、三所。大嵩、清泉、等场。旱灾民灶。并缓徵本年地丁场课。新旧漕粮。　　

○赈恤江西上饶、玉山、弋阳、贵溪、广丰、东乡、鄱阳、等七县。旱灾民户。　　

○赈贷湖北天门县、被旱贫民口粮耔种。并缓徵本年额赋。　　

○浙江巡抚永贵疏报、开垦归安、孝丰、定海、上虞、太平、等县。山荡沙涂、三十四顷四十亩有奇。昌化、宁海、二县。额外田地沙涂、九十四顷八十亩有奇。　　

○广西镇安司土巡检岑金偑故、无子、以其叔父光绥承袭。　　

○准噶尔部人济尔噶勒、来降。命赏给安插如例。　　

○是日。驻跸明安阿巴图大营。　　

○丙申。上行围。　　

○谕、据王师摺奏、保举经学之陈祖范、顾栋高、年力老迈。不能来京等语。陈祖范、顾栋高、俱著给与国子监司业职衔。以为绩学之劝。所有著述留览。　　

○又谕、据阿里衮等奏请、将湖南碾运浙省米十万石。恳于长、衡、岳、澧、四府州岁运漕粮内。截留补额等语。湖南上年秋收。本不甚丰。此项拨运米石。若俟浙省解还价值之后买补。未免迟缓。著即于长、衡、岳、澧、四府州岁运漕粮内。截留十万石。以补仓储。该部即遵谕行。　　

○又谕、据两广总督陈大受、巡抚苏昌摺奏、粤东司府两监。毋庸移建一案。乃乾隆七年。原任臬司潘思榘条奏。经朕批交该省督抚酌量奏闻之事。何以至今始行覆奏。足见粤东诸务废弛已极。皆由从前历任督抚。不能董率属员。实力整顿。玩忽因循所致。所有乾隆七年以后。曾任广东各该督抚。俱著自行明白回奏。　　

○又谕、据江西巡抚舒辂摺奏、调任按察使徐以升、于任内一切命盗等件。不能整理。甚至举案讯问。茫无一对。实于臬司不能胜任等语。徐以升由御史擢用。屡膺臬司之任。理应感激朕恩。加意奋勉。况伊向为科道。曾任法司。刑名案件。应素所究心。非初任可比。乃阘茸尸禄。实属负恩溺职。徐以升著革职。其广东按察使员缺。著汪德馨补授。　　

○又谕、前因浙省办赈需人。业经拣发道府州县等员。以备差遣。今又据永贵摺、请将丁忧数员。留浙酌量差拨。因灾而开夺情之例。甚不可者。但既不敷委用。著在京总理王大臣等、于候补候选州县佐杂内。再行拣选十员。一面奏闻。一面即行验看发往。　　

○又谕军机大臣等、据陈大受、定长、奏称、云南广南府、移解夷人阮玉汉等四名。经督臣硕色、批令押回交趾安插。旋据归顺州查讯。黄父案、几刁、系属云南土富州人。其阮玉汉、几嫩、虽供系交夷。但迹涉可疑。应解回滇省查讯等语。所奏殊未明晰。该夷等由广南移解到粤。如实系土富州人。则滇省地方官。难辞推诿之咎。但外夷土目。与内地民人。本易于识辨。既经一一查讯。而摺内何以尚称迹涉疑似。语持两端。可见该督抚等、但据属员禀详。并不留心确查。以致辗转移解。互相诿卸。外省相沿陋习。往往如此。著传谕陈大受、硕色、爱必达、定长等、各行详查明确。将是夷是民。及两省究属何人推诿之处。据实具奏。不得稍存回护之见。　　

○是日。驻跸哈里雅尔昂阿大营。　　

○丁酉。上诣皇太后行幄问安。　　

○上行围。　　

○祭先师孔子。遣大学士史贻直、行礼。　　

○兵部侍郎、兼管顺天府府尹事蒋炳、府尹顾汝修奏、来岁壬申。举行皇太后万寿恩科。应试士子。由国子监、顺天学政录送。定例、场期十日前送册。五日前纳卷。嗣每任意逾期。况来岁乡试。外省于二月举行。顺天于三月举行。不特山东、山西、河南、贡监。于本省出场后。可以赶赴京闱。即江南、江西、浙江、陕西、等省。亦得兼程进京。重叠应试。请饬监臣学臣、务于场期前月二十七日以前。汇送册卷。并饬国子监、示谕江浙等省士子。务于二月二十日前。到监录科。得旨允行。　　

○是日、驻跸噶拜伯尔齐尔大营。　　

○戊戌秋分。夕月于西郊。遣履亲王允祹、恭代行礼。　　

○祭大社。大稷遣恒亲王弘晊。恭代行礼。　　

○上诣皇太后行幄问安。　　

○上哨鹿行围。　　

○谕、浙东数府今年被灾较重朕多方筹画。一切协济采买免税弛禁已饬该督抚悉心经理。但念该省、现在赈济平粜需米孔殷。非寻常偏灾可比。著将浙江应运漕粮内。特行截留五十万石。以资振济之用。漕粮乃天庾正供。向来各省截留。至多不过以数万计。该督抚当念此次格外优恤。董率属员。实力妥办。并晓谕百姓。循分待赈以承朕轸灾正俗之恩。　　

○又谕、今岁浙省被旱成灾米粮昂贵。朕念该省绿旗兵丁。差操巡防别无生业。所得月饷。不敷买食之用。生计未免拮据。著加恩将浙省被灾各标协营兵丁。每名借给米二石。俟各省协济米石运到。及截有漕米之日。令该督抚分次借给。于壬申、癸酉、两年内、扣饷归款。俾穷兵得资接济。以示轸恤。该部即遵谕行。　　

○又谕、据云贵总督硕色等奏请、将云南剑川等州县。地震被灾较重之户。地丁暂行缓徵。并请将被灾兵丁。再借饷银一月等语。兵民当地震之后。虽已得邀抚恤。但恐甫经被灾。元气未能骤复。著将剑川、鹤庆、浪穹、丽江、等四州县。被灾较重之户。所有本年应徵地丁银米。缓作两年带徵。以苏民困。其被灾兵丁。亦著再借给饷银一月。分作四季扣还。以恤兵艰。该部即遵谕行。　　

○又谕、据高斌等奏称、安省各属仓储。现有赈缺米谷。尚未议补。并民借耔种未还。虽今秋成。一时不能买足。且豫备来岁平粜。需用甚多等语。著于安徽岁运漕粮内。截留六万石。存贮该省。俾仓储充裕。缓急有资。该部遵谕速行。　　

○又谕、据喀尔吉善、永贵、奏称、金衢严道郑基、因循不振、办理灾务。一无就绪。但该道操守尚属谨饬。请照例降用闲曹等语。郑基身为监司大员。于灾赈事务。既不能先事筹办。又不能临时弹压。以致地方酿成抢夺之案。种种不职。此等溺职劣员。尚有何闲曹、为伊降补之地耶。所奏非是。郑基著革职。以为玩视民瘼者之戒。　　

○又谕军机大臣等、据云贵总督硕色摺奏、本年七月初一日。接古州镇总兵宋爱、密禀。内称六月二十二日。据驻安顺府提塘吴士周、呈禀内。另有密禀一纸。词殊不经。查系本月初八日。有赴滇过普之客人。钞录传播。现即著落提塘吴士周根追。阅密禀所钞传播之词。竟系假托廷臣名目。胆肆讪谤。甚至捏造朱批。种种妄诞。不一而足。显系大恶逆徒。逞其狂悖。不法已极等语。著传谕步军统领舒赫德、直隶总督方观承、河南巡抚鄂容安、山东巡抚准泰、山西巡抚阿思哈、湖北巡抚恒文、湖妯巡抚杨锡绂、贵州巡抚开泰、令其选派贤员密加缉访。一有踪迹。即行严拏。奏闻请旨。勿令党羽得有漏网。务须密之又密。不可稍有张扬洩漏。　　

○又谕、据鹤年等奏称、本年浙江绍兴前后两帮、金衢所、粮船一百八十余只。回空之后。因天雨水长。守候多日。食用无资。艰于南下。禀恳借给盘费。请照乾隆十四年之例。每船支借银十二两等语。漕船抵津。不独浙江一省。何以别省俱未闻有恳借盘费之事。明系该兵丁等。知本省现在荒歉。藉词请借情节显然。果有此情。何妨明为奏达。而该侍郎等、全不知此。为其所愚。抑或草率朦混。此风断不可长。但该旗丁等。本处被灾。食用自不免拮据。著加恩酌量赏借一半。并将此传谕该侍郎等知之。　　

○是日。驻跸巴彦陀罗海大营。　　

○己亥。遣官祭关帝庙。　　

○盛京锦州副都统乌正额、参奏牧群总管等、失察偷换隐匿马匹一摺。得旨。乌正额始行接任。即将偷换隐匿马匹之人查奏。甚属可嘉。其前任牧群总管。疎忽不行稽察可见。著交盛京兵部。照例议处。仍令上驷院、太仆寺、将所属马群。有无此等偷换隐匿之弊。查明具奏。　　

○户部议覆、湖南巡抚杨锡绂疏称、湖南长沙、善化、湘阴、益阳、湘潭、宁乡、浏阳、等七县。五月雨泽愆期。早禾被旱。嗣于六月中得雨。晚禾可望有收。无庸急赈。查长沙等县。业经被旱在前。恐有贫乏农民。无力糊口。缺少耔种。仍饬该抚、在各县常平仓谷内。酌量借给。以资耕作。其钱粮应否蠲缓。灾民应否赈恤。确查分数具奏。得旨。依议速行。　　

○　　

○是日。驻跸波罗哈达大营。　　

○庚子。上诣皇太后行幄问安。　　

○是日。驻跸翟桑牛录村前大营　　

○辛丑。谕、据高斌王师、擢奏、江苏省原贮仓谷。频岁动拨。暨本年协济浙省。缺额甚多。且现在江、常、镇、徐、等属。间有水旱被灾。亦需赈借。来岁青黄不接。亦宜豫备平粜等语。著于该省额徵漕粮内。截留三十五万石。分贮各属。以实仓储。一应截留拨补事宜。该督抚酌量妥协办理。该部即遵谕行。　　

○又谕、据准泰奏称、山东济南等府二十九州县属。自七月以来。淋雨频仍。豫省黄河漫溢之水。分流东趋。所有禹城等州县。前此未经淹及者。多有被淹等语。该州县属。猝被水灾。大田失望。民居淹浸。朕心深为轸恻。著该抚即速查明被灾人口。加意抚绥。所有赈恤事宜。即著一面办理。一面奏闻。务须董率属员。实力妥办。毋令灾民或致失所。该部遵谕速行。　　

