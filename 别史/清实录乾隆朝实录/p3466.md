<!-- { "loadSidebar": true } -->
○乙卯。谕、前经尹壮图查明大同符库无亏。恳请回京。朕以尹壮图所指原不止山西一省。令其查明藩库后、再赴直隶、及山东、江浙等省。逐加盘验。并以其前摺内称、请询各督抚所得廉俸。除每年用度酬应。又从何处生法。始完如许赔项等语。因即令伊就近询问书麟。据实登覆。想未接奉前旨。兹据庆成带同尹壮图至太原省城、赴藩库眼同点验银款。与清册相符。丝毫无缺。已自太原起程回京。仍著庆成遵旨带尹壮图速回太原。以前奏之语、向书麟切实询问。将该抚作何登答之处。详悉覆奏。至此次尹壮图来往山西。经过各州县地方甚多。小民等有无蹙额之状。兴叹之语。并著尹壮图于途中体察咨询。一并据实覆奏。事竣回程时、即行遵照前旨。盘查正定、保定等处。再前赴山东济南、由旱路至江南等省。遍历详查。不拘省城及各府州县。尹壮图欲往何处。即带同前往盘验。以服其心。长麟系有罚项之人。且系尹壮图摺内所指独善其身。不能整饬吏治者。今山东为长麟旧管地方。江苏乃长麟新调之省。且长麟曾任江苏藩臬。各府州县、原其所属。尹壮图欲实其言。自必认真查察。断不肯为之隐讳。若又为之隐讳做好人。则进退无据。更不成人矣。尹壮图见长麟时、并著照询问书麟之语、向该抚询问。所缴罚项。究于何处生法若干。看其如何登覆。据实奏闻。至尹壮图前奏、有密查亏空一语。所见尤谬。京中派往大臣。原不能掩人耳目。若令改装易服。密往访查。国家更无此政体。倘以督抚藩臬、皆不可信。寄耳目于密查之人。岂简用之封疆大吏、以及监司方面。尽人可疑。独似尹壮图之一二人、可以寄之心膂乎。万一并此一二人而疑之。是辗转生疑。朕将不能自信。何以综理万几。抚驭天下乎。即或督抚中贪婪败检。如王亶望、陈辉祖、国泰、郝硕等。皆昧良负恩。为天理所不容。无不自行败露。陷于重辟。并非朕有意苛求。稍存逆亿也。在尹壮图之意。不过以久滞闲曹。希图升擢。自问才具。于侍郎尚恐无分。或思藉建白见长。妄冀简派学政。殊不知伊之学问。尤属陋劣。即如节次奏摺。桀骜讹为杰骜。孟浪讹为梦浪。今日摺内之眼同又讹为衍同。别字不一而足。岂能胜训迪士子之任。又若自请赴外省盘查。且历指各州县俱有亏空。盖因伊丁忧时、往来各省。或有与地方官交接抽丰之事。而地方官未遂所欲。故向伊将地方清苦、公私赔累之处。藉词抵塞。此系外官常有陋习。而尹壮图遂信以为实。冒昧入告。又可藉盘查为名。需索吓诈。其居心卑鄙。即此可见。安能逃朕洞鉴耶。　　

○宗人府奏、应封宗室恒节等十八人、照考试等第。将应得品级予封。得旨、恒节、永钦、永裕、俱著授为三等镇国将军。永迈、授为三等辅国将军。明嵩、恒特、俱授为三等奉国将军。焕明、永勒、绵芬、内格、焕格、俱授为奉恩将军。绵标、授为不入八分辅国公。永准、授为一等辅国将军。成秀、叶铿额、绵传、俱授为一等奉国将军。伊丰额、德文泰、俱授为二等奉国将军。　　

○丁巳。谕、据刑部讯明浙江道御史和宁、前在张家口监督任内、所有未完税课盈余银两。实因是年张家口被旱成灾。客货往来稀少所致。并行文直隶总督查明属实。是该员应缴盈余银两。逾限不交。尚属有因。惟从前奏报时、浮报虚数。较前任尚有加多。则其欺饰之咎。自所应得。和宁著照拟革职。其未完盈余等项银一万二千余两。著免其赔缴。所有将该员住房变抵、及在近支子弟内坐扣粮俸之处。俱著加恩一体宽免。　　

○谕军机大臣等、前据孙士毅奏、宝山县江东海口外沙滩上。于潮退时起获铜炮一位。铁炮四位。现饬总兵魏辙等前往查验。本日据陈大用奏、会同该镇等公同验看。其铁炮均与营制不同。铜炮亦系旧色。所有沿海各营存贮之炮。查与册报足额相符。并无遗失等语。宝山县所获炮位。既非营炮。著传谕孙士毅、将铁炮四位。留于该省酌量改铸军器。所有铜炮一位。著即送京。其铁炮若无需用之处。亦一并送京。该督祇须于漕船之便。将炮位饬交运员顺便带运。毋庸专员解送也。　　

○戊午。上御乾清门听政。　　

○谕、向来滇省办运京铜八起。皆派云南官员领运。自泸州至京。程途甚远。涉历江河。屡换船只。运员等人地生疎。雇觅他省舵工水手。多非素习。往往防护疎虞。铜船致有沉溺。今费淳奏请承运京铜。令滇员运至重庆交替。自重庆至汉口、仪徵等处。例应换船之所。即由各省选派人员更换递运。令其雇觅妥船。慎选舵水。可免沉溺之虞等语。户部照该藩司所奏核覆。固属慎重铜务起见。惟是各省水程辽远。自重庆至汉口。自汉口至仪徵。再由运河进京。中间相距各数千里。每至交替处所。凡递运委员。不能不盘查秤兑。或因觔秤短少。成色高低。额外需添。或因结报无亏。藉端勒索。递相交卸。则递有稽延。势必辗转长途。逾违程限。是欲杜弊而转致有违限误运之渐。不足以专责成而昭慎重。嗣后自应仍令滇省委员、长运到京。庶责有专司。不致互相诿卸。但所历之四川、湖南、湖北、江西、江苏、安徽、山东、直隶地方。皆非滇员本省。如江路经过险滩。河道提溜打闸。雇觅人夫。呼应究恐不灵。且遇有沉溺等事。亦恐该员藉端影射。不可不派委大员经理稽查。所有滇铜经过之处。四川著派鄂辉。湖南著派冯光熊。湖北著派福宁。两江著派孙士毅。山东著派惠龄。直隶著派梁肯堂。于铜船到境时。各派勤干或道或府一员。会同滇员照料押运。出境后递相交替。仍通饬各属小心护送。令各该督抚筹定章程。如何督同道府大员、及地方官稽查弹压代雇船只之处。妥议具奏。不得仅以出境入境日期、一奏了事。倘有沉溺短少。惟派出之该督抚是问。嗣后每年滇省奏到铜运开帮时。即照此次办理章程。将沿途各省藩臬大员开单。候朕每省酌派一员。经理其事。俾各有专责。毋致推诿。则盗卖短少之弊。自可永除。所有户部核覆费淳陈奏各条。俱毋庸议。　　

○又谕、昨据德成奏、甘肃皋兰县修建郭城一案。福康安原奏通行拆建。并未声明改建。勒保造册题估。照旧式均有加增。实属朦混。今该督题销到部。始知估册与原奏不符。自应将多用银二万三千余两。照例删减。不意尚书金简、以估册既经叙入。亦可准销。含糊支吾。不肯定案。意在规避处分。将错就错。违例准销等语。本日召见军机大臣、及工部堂官等。面加询问。金简与德成各执一词。意见不相符合。朕思工程报销。全以估册为凭。奏请兴修摺内。原不能将做法丈尺琐琐声叙。此案兰州城工。福康安原奏、明言拆建。即系拆去旧城。全行改建。与改造原无分别。岂有城墙改宽。城楼台座仍照旧式兴建之理。且勒保题估册内、已将一应做法。详细开列。所销工价。仍不出原估十八万余两之外。而较之旧城式样。城台丈尺。增加宽深。城楼一间者广为三间。单檐者添为重檐。规模恢廓。办理均无不合。原不当苛求驳减。若勒保题估果有浮冒。金简违例议准。或竟有贿嘱请托情弊。德成即当指出参奏。必将金简、勒保、革职研审。治以应得之罪。今所办本无不合。德成惟以拆建改建一二字。琐屑区别。哓哓争辩。明系固执己见。藉辞搅扰。以见其百折不回。不畏强御。原非认真办事之本意也。德成身系满洲。尤不应有沽名要誉之习。即以家法杖责示惩。亦不为过。姑念其平日尚属勤慎。谙习工作。尚可量予从宽。德成著革去职任。仍加恩仅令其在工部侍郎上效力行走。以观后效。所有皋兰县郭城一案。即著照估准销。　　

○谕军机大臣等、据尹壮图奏、遵旨回至太原省城。询问书麟。覆称、所有罚项。将养廉余存银两、完缴已属有余。无庸别处生法。从前所奏望助属员之语。实为过当。且仓库整齐。并无亏缺。业已倾心怗服。可否恳恩即令回京待罪等语。前经降旨令庆成带同尹壮图于山西查办事竣。再赴正定、保定、并山东、江南等省。一体盘查。庆成想已接奉前旨。此次盘验亏空。原系尹壮图自行请往。且长麟即系尹壮图摺内指出之人。今山东为长麟旧管地方。而江苏又为新调之省。自当令尹壮图一并认真查察。未便准令回京。著传谕庆成、仍遵前旨。带同尹壮图于盘查正定等处后。即前赴山东、江南、不拘省城、及各府州县。听其详悉盘查。并仍向长麟、照询问书麟之语。询以所缴罚项。如何生法。令其据实登覆。再行回京候旨。　　

○己未。谕曰、旺沁班巴尔、年轻尚有出息。故将伊补授宁夏将军。自当感激朕恩。一切益加敬谨。奋勉行走。仍伊倚恃将军职任。护庇属下人等。欺压平民。争占地界。且前因送回格格灵榇时、朕加恩令地方官护送。伊不知感戴朕恩。反行骚扰驿站。种种错谬。甚属不堪。本应从重治罪。姑念伊究系糊涂蒙古。著从宽革去将军职任。退出御前。仍令在乾清门效力行走。宁夏将军员缺。著图桑阿调补。所遗荆州将军员缺。著舒亮补授。　　

○又谕、据都尔嘉等奏、打牲索伦达呼尔等马匹牲畜。频遇瘟灾。兼之田禾歉收。生计拮据。请将现在捕貂之丁役四千六百五十六名。各赏借银十二两。即将打牲地方牧养之滋生马匹变价充用等语。打牲索伦达呼尔等、均赖牧养马匹、打猎为生。今值频年瘟疫。马匹牲畜。多有伤耗。加以田禾歉收。自应加恩量予接济。著照所请。每名各赏借银十二两。即将滋生驹马五百余匹。全行变价。以为赏借之用。如有不敷。即于库贮谷价银两内动支。其应行赔补之倒毙马匹。并免赔补。以示朕轸念世仆之至意。　　

○调镶白旗蒙古副都统保成、为正白旗满洲副都统。以内阁学士玉保、为镶白旗蒙古副都统。　　

