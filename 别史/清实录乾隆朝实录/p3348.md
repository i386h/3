<!-- { "loadSidebar": true } -->
○都察院奏、据湖北江陵县民朱如标、呈控荆江大堤工程草率。应修之郝穴堤、萧子渊口等处、俱被势豪占阻。又库书张翘南等、克扣赈项。浮收银米。请交湖广总督审办得旨、此案著派阿桂驰驿前往审办。至上年荆州堤塍溃决。府城及满城、俱经淹浸。被灾较重。皆由该处堤工。向系民修。地方官不能妥为经理。而窖金洲、又逼溜北趋所致。经朕特派阿桂等、前往勘筹。其万城等堤。俱特发帑金。官为修筑。并节次指示。令将鸡嘴石坝。尽力接做。挑溜往南。窖金洲沙磡。已渐见刷动。兵民人等、亦皆分别赏给银两。俾修复庐舍接济口粮。不致失所。此皆阿桂在彼会筹督办之事。此次阿桂到彼。务宜覆加查勘。将所筑各堤工。是否坚固如式。足以永资捍卫。大江溜势。现既南趋。窖金洲能否逐渐刷去。不致有碍江流。兵民人等。曾否安顿复元之处。详悉据实具奏。以副朕轸念灾区。无时或释至意。　　

○甲辰。谕、昨召见侍郎铁保、询以本年会试闱内阅卷情形。据奏此次中式各卷内。同考官未经呈荐。经正副考官。搜阅落卷。因而取中者甚多。中定之后。始发交同考官补用荐条。殊属非是。乡会试设有正副考官。及同考各官。原恐一二人衡鉴未能允当。是以必待覆加甄阅。以昭慎重。且使彼此互相防范。难以舞弊徇私。既云落卷。则同考官初阅时。自必以其文不佳。或词句中实有疵颣。是以未荐。迨经正副考官搜出后。同考官亦应将其所以不荐之故签出相商。或疵颣尚小。瑕不掩瑜。方可取录。何得一经正副考官搜出取中。即为补用荐条。似此随同阿附。与外省督抚保题卓荐。业经定有其人。始发交两司补详者何异。不特相率为伪。甚至通同一气。徇情作弊。何不可为。殊非公明甄录之道。况如此办理。即设正副考官足矣。又安用同考官为耶。向来同考官阅卷时。于指出疵颣处所。仅自登记。不准于卷上批写。所以正副考官搜出取中后。得以授意同考各官。将其从前批坏之语掣去。补用荐条遂尔泯然无迹。此系历来场中之弊。朕今始知。嗣后应令同考官于阅卷时即将诗文优劣。所以荐与不荐之故均在卷内注明。其正副考官。于原中、暨搜出取中者。亦应将取中之故。批注卷上。俱交磨勘官秉公覆阅具奏。候朕亲定。庶得中者知其公。不中者亦无可怨。盖人之衡鉴。原不能毫厘无爽。然于可上可下之卷。一时不能鉴别。尚属事之所有。若以佳者为劣。及以劣者为佳。非任意屈抑。即属有意营私。是非颠倒。一经磨勘。或科道执其卷以纠参情弊显然。如弊在同考官。则应治同考官之罪。如弊在正副考官。则应治正副考官之罪。不得仍前随意附和。徒滋外间横议。又据铁保奏、此次取中之第二名。即系王杰搜出。第三名即系铁保搜出。更属非是。同考官共有十八人。学问岂尽平庸。其所取之卷。又岂尽不如王杰铁保所搜之卷。乃必以正副考官二人所搜之卷。拔置前茅。若曰无弊。其谁信之。朕临御五十余年。办理庶务。无不兼听并观。折衷至当。从不胶执己见。乃王杰铁保于抡材大典。不能虚衷商搉。惟以师心自用。无怪士子等之退有后言也。朕若另派大臣。将已中在后各卷。通行覆阅。互相比勘。此内同考官荐中之卷。恐未必竟无胜于第二第三名者。若有较胜之卷。而列置在后。朕亦无难治王杰铁保以不公之罪。但此乃立例之始。朕从来不为已甚。是以不加深究。总之落卷不搜。则权在同考官。弊窦易生。自应准正副考官将落卷覆行搜阅。以免遗珠。但搜中之卷。亦止准列于五十名以后。不得滥厕前列。所有此次搜中之第二第三名。俱著改列五十名以后。并将此旨恭录刊刻。悬贴于各直省闱场内外。俾考官等触目警心。而应试士子等。亦得传观。咸喻朕抡别真材。鉴空衡平之至意。将此通谕知之。　　

○又谕、据兵部奏称、此次进哨。所有外省轮班学摺随围之杭州、乍浦、荆州三处官兵。可否令其前来之处。请旨施行等语。各处驻防官兵。向居外省。于行围之道。不能谙练。相沿已久。遂失满洲旧风。渐近汉人习气。嗣后凡遇行围。自应遵照旧例。令其轮班前来学习行围。所有此次应随围之杭州乍浦、荆州、三处官兵。即令其计程、于八月初旬前抵热河。　　

○兵部议覆、察哈尔统、乌尔图纳逊奏称、军台效力废员。三年期满。完交台费者。仍由都统具奏。其限满未交。应如该都统所奏、移咨旗籍查明财产。若有力能缴。故意迟延者。发往乌噜木齐永远充当苦差。实系赤贫不能完缴。再留台三年。由该都统遣回旗籍。报部查核。得旨、嗣后军台效力各员。如无力完缴台费者。著于期满后、再留台五年。　　

○乙巳。谕军机大臣等、昨因湖北江陵县民朱如标、呈控郝穴等堤工。及库书减赈一案。已派阿桂驰驿前往审办矣。此案朱如标所控情节。看来虽无甚紧要。亦有关系。一经阿桂到彼讯究。虚实无难立见。毕沅身为该省总督。系受恩深重之人。谅不致有袒庇属员情事。不必意存疑惧俟阿桂到时。秉公审讯。如有不肖官吏。徇庇绅衿。应行参劾者即会同严参究办。毋得稍有回护。致负委任。荆州万城堤。业经修筑完竣。能否坚固如式。足资捍卫。其接做坝工。逼溜南趋。窖金洲沙磡。是否逐渐刷去。无碍江流。军民均获安堵。不致失所。朕心深为廑念。此次命阿桂前往楚省。正为此事所关甚重。令其到彼覆勘。除就近传知阿桂遵照外著传谕毕沅、届期先赴荆州。于阿桂到日。会同悉心查勘。并将朱如标所指郝穴、萧子渊口等处。一并详悉查明。据实具奏。　　

○军机大臣议奏、革职总兵希当阿、于所辖兵丁。不能实力稽查。致炮位遗失请发往伊犁效力赎罪。得旨、希当阿于所辖兵丁。不能实力稽查。以致擅离汛守。有遗失炮位之事。问拟发遣伊犁。固属罪所应得第念伊父、前在西路打仗阵亡。伊屡次出兵乌什、云南、金川、台湾等处。尚能出力。伊又现无子嗣。无人养赡老母。情殊可悯。希当阿著革职。仍以健锐营护军用。所有发往伊犁效力赎罪之处。著加恩宽免。　　

○旌表守正捐躯四川眉州民刘泳布妻甯氏。　　

○丙午。上御勤政殿听政。　　

○谕曰、刑部议覆、郑九林、因谋砍胞弟。误伤胞叔郑必清身死。将郑九林定拟凌迟一本。所办殊未允协。细覆情节。郑九林以常被伊父打骂。俱由偏向伊弟所致。起意将伊弟郑秋庄娃致死。于二更时潜赴郑秋庄娃卧所。适值胞叔郑必清同炕并睡。误将伊叔砍伤毙命。虽砍死胞叔。服制攸关。自应寘以重典。但郑九林本欲谋砍伊弟。于黑暗中误伤伊叔。以致身死。尚与有心谋杀尊长者不同。止应照误杀胞叔律、问拟斩决。若定以凌迟极刑。则实系谋杀胞叔之案。又何以加之罪耶。朕办理庶狱。酌理准情。务期平允。固不使稍有轻纵。亦不肯失之过当。郑九林著改为斩决。　　

○以大学士嵇璜、和珅、吏部尚书彭元瑞、左都御史李绶、礼部侍郎邹奕孝、刑部侍郎姜晟、内阁学士图敏、宗人府府丞窦光鼐、为殿试读卷官。　　

○以通政司副使武隆额、为光禄寺卿。旌表守正被戕江苏安东县民沈殿玉妻朱氏。　　

