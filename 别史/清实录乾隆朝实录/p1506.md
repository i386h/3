<!-- { "loadSidebar": true } -->
○又谕、据吉林、伯都讷之瓜勒察骁骑校奖赏孔雀翎乌灵阿等呈称、康熙年间。伊等与锡伯旗分。均因获罪。停其授职。续因将军等奏准、瓜勒察授职不得过骁骑校。遂为定例。而锡伯等移驻盛京。仍邀录用等语。瓜勒察、锡伯等、前虽俱停升转。而锡伯移驻后。仍照常录用。今瓜勒察等、行走颇属效力。著加恩一体升转录用。　　

○授定边右副将军富德、为领侍卫内大臣。　　

○庚辰。谕、前因月选官由京赴任。资斧不无拮据。曾经加恩、准其在部借给养廉。于到任后扣还。其佐杂微员。在籍候选。虽与需次京师者有间。而道里远近不一。伊等微末之员。或因按限赴任。措置路费。不免揭借滋累。亦堪轸念。著一体加恩、就伊等本省领凭之后。准于藩库内、呈借养廉。以示体恤。其作何分别程期。酌定数目。及扣还报部之处。该部定议具奏。寻议、在本省领凭赴任。五百里至一千里以外者。州同、州判、酌借银六十两。佐杂、三十两。二千里以外者。州同、州判、八十两。佐杂、四十两。三千五百里以外者。州同、州判、一百两。五千里以外者。州同、州判、一百二十两。佐杂、俱五十两。七千里以外者。州同、州判、一百五十两。八千里以外者。州同、州判、二百两。佐杂、俱六十两。于各本省司库耗羡银内给发。按季报部。仍知照任所各督抚、俟该员到任后。照在部借支之例。于养廉内分季扣还。从之。　　

○谕军机大臣等、陈宏谋由六百里递到奏摺。朕意其或有紧要事件。及批阅数摺。如报明布政使常亮员缺。已于数日前降旨、将苏崇阿调补。至查审伪造文札、及与浙省汇办盗案两事。虽曾传谕、令其由驿驰奏。即意在迅速。亦不过日行四百里、足矣。何必加紧若此。嗣后办理案件。当权其缓急。不得轻率辄用急递。以重邮政。将此传谕陈宏谋知之。　　

○以应袭散秩大臣。三泰子佛住、袭职。　　

○辛巳。上御太和殿视朝。文武升转各官谢恩。　　

○谕、前因磨勘顺天等省乡试卷。见其中词句纰缪。不一而足。甚至不成文义。如饮君心于江海之语。于文风士习。深有关系。已降旨宣谕中外。俾衡文作文者、知所儆惕。第念别裁伪体。以端风尚。固在考官临时甄拔公明。而平时之造就渐摩。使士子皆知崇实黜浮。不堕揣摩挦扯恶习。则学政责任尤重。乡会两试。乃士子进身阶梯。而学臣于三年之前。岁科考校。评隲甲乙者。此日之生童。即可为他日之举人进士。所云正本清源。舍是无由也。为学政者、果能以清真雅正为宗。一切好尚奇诡之徒。无从幸售。文章自归醇正。否则素日趋向纷歧。一当大比。为试官者、锁闱校拔。不过就文论文。又何从激劝而惩创之。且学政按临。谒庙讲书。原与士子相见。非考官易书糊名。暗中摸索者比。文字一道。人品心术。即于此见端。自应随时训励整顿。务去佻巧僻涩之浇风。将能为清真雅正之文。而其人亦可望为醇茂端谨之士。由此贤书释褐。足备国家任使。斯士子无负科名。而学臣亦不负文衡之任。但不得因有是旨。徒以字句疵颣。易为磨勘指摘。遂专取貌似先正之文于传注无所发明。至相率而归于空疎浅陋。此又所谓矫枉过正。救弊适以滋弊。不独舆论难诬。一经朕鉴察。亦惟于该学政是问。今岁正学政受代之始。诸臣皆朕特简。各宜勉副兴贤育才至意。著将此旨录于学政公署。并各府州县学明伦堂。用资触目警心。而凡我多士亦皆得审所就范。朕实有厚望焉。　　

○谕军机大臣等、舒赫德等奏称、叶尔羌、喀什噶尔、英吉沙尔、三城所留马驼牲只。应派官兵加意牧养。计兆惠交马七百余匹。驼七百余只。富德交马二百余匹。驼一百余只。又健锐营官兵三百名。马七十余匹。驼十余只。索伦官兵五百名。马二百余匹。驼四十余只。厄鲁特官兵二百名。马二百七十余匹。驼七十余只等语。以满洲、索伦、厄鲁特、人数。及所有马驼相较。究属厄鲁特为多。索伦次之。健锐营兵、为数最少。看来厄鲁特等习知牧事。始能如此妥协。今满洲兵、多属少年不知爱养马驼于军务未为尽善。嗣后宜仿效厄鲁特等牧养之法。庶伊等驻防有资。而推以教习满洲兵丁。更为有益。著舒赫德传谕派出之大臣官兵等。即将三城所留马驼。加意牧养。至厄鲁特官兵等、昨已谕令彻回。可乘骑所有马匹。归伊旗分。并著遵照办理。　　

○吏部议覆、广西布政使叶存仁奏称、粤西太平、思恩、泗城、镇、安、四府。距省遥远。遇有知府、丞倅州、县患病辗转详报委署。有需时日请嗣后该四府知府、丞、倅、告病。该管道委员验看。即令接印暂署。州县告病。该管知府即委邻近州县验看。接印暂署。俟督抚委员交代等语。应如所请至所称各边缺府州县病故。该管道府据报、即委邻近丞、倅、州、县、收印暂署一面详报督抚之处。亦如所奏办理。从之。　　

○参赞大臣舒赫德等奏、酌定和阗六城赋税。一、收获谷石。应照各城十分取一。因甫经平定。酌量减收俟来年另行定数。其塔哩雅沁地亩所出与佃人分半收取。即照旧例办理。一、所产玉石。视现年采取所得交纳。一、采金三百户。每年照旧例、交金六十两。一交纳腾格钱文。因六城生计未裕。暂定为一万二千腾格。俟三年后、酌量加增。以四千、充官兵三百员名盐菜之需。以七千七百、分赡各城伯克、及言□奉经支用。余三百、流转备用。一、贸易之伯德尔格等十户。应交金十两。请俟商人通行后。再行交纳。一、六城官果园七处。既被贼践踏。基址亦小。请赏给各城伯克。一、和阗难得铜铅。向俱藉叶尔羌等处钱文行使。现在咨取内地匠役。在叶尔羌鼓铸。俟铸出时。酌量拨解。得旨、如所请行。　　

○予故山西巡抚塔永宁、祭如例。　　

○壬午。孝惠章皇后忌辰。遣官祭孝东陵。　　

○癸未。谕军机大臣等同德等奏、大功告成。巴里坤所驻绿旗兵二千二百余名应酌量裁减九百余名。经军机处议、以伊犁现议屯田。与其彻回。不若候议定、就近发往。即伊犁办理需时。亦可先往昌吉、罗克伦等处。以渐迁移等语。业经允行。可传谕舒赫德、杨应琚等、此时曾否会议。伊犁屯田。定在何时。即先往昌吉等处。而农具耔种。亦须豫备。若来年可以增垦。当令兵丁在巴里坤守候。其或不能。则驻兵守候。与彻回后再行派往。孰为便益。即行酌议奏闻。至屯田以足军食。自当筹其实济。以内地农民计之。一人可食数人。而生谷祇有此数。终未见匮乏。若行之边方。即仅敷屯兵口食。无所留余。便属有名无实矣。今已耕之土。收获无多。其故安在并传谕舒赫德、杨应琚等、与屯田大臣、熟计覆奏。　　

○又谕曰、杨应琚奏、库车附近采买硫磺。宜立法官办。回人不得擅取私藏等语。所见殊失大体。此在绿旗陋习。以为如此立法。足见其区处精详。殊不知回部新隶版图。以土著之人。取土著之物。或即向官兵转售。以图微利。亦情理之常。安能尽行禁绝。若谓不许私藏。便可防患。其事与抚纳降人。先收兵器之见等耳。且现在官兵进剿回人。战则胜。攻则取。前此何尝不产硝磺。又何尝禁其采取耶。所谓民可使由。不可使知。非惟事有难行。抑亦理所不必也。著传谕该督知之。　　

○吏部议覆、直隶布政使三宝奏称、州县承修工程。核减银两。完解不前。该管府、州、以无关考成。一任拖欠。请嗣后揭参州、县、完解迟延之日。即将不力之府、州、一并参处等语。应如所奏办理。除各员于离任后。始奉部核减著追者。仍分行各直省现任、及原籍、立限勒追外。其在任时奉追银两。初参不完。本员例应降俸二级完纳者。该管府、州、降俸一级督催。二参以后如之。至顺天府四路同知、于所属州、县、核减未完银。亦应如所奏、一体责成参处。从之。　　

○户部等部议覆、山东巡抚阿尔泰疏称、山东粮道库大使。兼管德州仓。向令经管漕项、及德常二仓银。近准部议。将临清仓钱粮。归粮道经管。亦应库大使支放。所有德州仓米事务。该大使似难兼顾。查常丰仓大使。既管该仓本色米。请将德仓、并归常丰仓大使兼管。至常丰仓大使。向属德州管辖。今所管俱系道库事务。请改归粮道管辖。其仓库两大使钤记。另请改铸。并粮道关防内、改铸山东督粮道兼管德常临清仓事务关防。再巡抚衙本。向因兼管关仓。是以关仓关防内、有兼管临清仓字样。今临仓归于道管。亦应改铸监督临清钞关户部分司关防等语。均应如所请。从之。　　

○兵部议覆、稽查独石口等处镶白旗护军统领宗室弘晌奏称、张家口额设上三旗防御三员。如遇缺出。惟将上三旗官员拣补。其下五旗骁骑校。并未得有升途。请将防御裁一缺。余二缺、每翼各分一缺。管辖四旗。原设骁骑校六缺。添二缺、每旗各分一缺。凡遇升转。均令按翼保送等语。应如所请。从之。　　

○甲申。上诣大高殿行礼。　　

○谕、前命皇六子嗣慎郡王后、以承王祀。著封为贝勒。于明年就府。　　

○定皇子分封后章服。谕、皇子教育宫中。俱服四团龙补服。及分封之后。当服用各视现在爵秩。第念皇子年届受封。岂必概膺王爵。自亲王、郡王、以及贝勒、贝子、公、秩分五等。惟朕所命。但皇子等、均在内廷。自不与外廷宗室同科。彼兄弟同怀联序之间。亦未宜以章服等差。致生形迹。嗣后皇子分封。所有俸糈官属。各依封爵外。其一应章服。著仍照皇子时服用。如此、则仪制既为允协。而诸皇子兄弟间。亦不致稍存意见。我子孙亿万年应奉为令典。著将此旨、录存尚书房、及宗人府、以昭来许。　　

○钦差侍郎如松等奏、遵旨盘查海运等仓米实数。得旨、此案据如松、刘统勋等、逐廒盘查。尚无短缺情弊。则该仓场侍郎等、从前办理。殊失于过严。著即将余米一千五百石。准其抵补掣欠。其不敷之数。再令车户照例赔补。至该车户等、于装运时、随意撙留。以致缺前余后。自有应得之罪。著交与仓场侍郎、责处示惩、足矣。不必交刑部治罪。　　

○赈甘肃皋兰、河州、靖远、金县、安定、岷州、盐茶厅、环县、山丹、武威、古浪、平番、庄浪、碾伯等、十四厅州县。及东乐县丞属、本年旱灾贫民。　　

○乙酉。上诣皇太后宫问安。　　

○谕曰、秦大士、不必在尚书房行走。　　

