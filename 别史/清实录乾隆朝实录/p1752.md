<!-- { "loadSidebar": true } -->
○又谕、前因柏忠、所什扎木素、承袭佐领。各旗办理不一。交该都统查核。据正白旗满洲都统奏称、柏忠佐领与什泰事同一体。照此请旨等语。据正蓝旗蒙古都统奏称、扎什扎木素佐领。应否出缺。无例照办。因令承袭等语。从前什泰补授游击。该旗请将伊之佐领。或委员署理。或另行补放等因具奏。朕即明降谕旨。嗣后八旗有似此者。将承袭家谱进呈请旨。乃该旗等、于柏忠之佐领。遵旨奏请委员署理。而于扎什扎木素之佐领。令伊子承袭。甚属错缪。此等补授外任官员。无子嗣者。愿将佐领留于本身。有子嗣者。未免贪图多得一官。夤缘另袭。但补授驻防。与绿旗官员。同一摺用外任。并无区别。嗣后承袭佐领。悉遵前降谕旨办理　　

○谕军机大臣等、耀海奏、原任义州知州那淳。于本分应追核减银五百余两。辗转延挨一摺。已降旨交部严加议处。那淳。系常钧之子。又现在捐升。分发河南。岂寻常实在无力者可比。而应追五百余金之数。既不甚多。且属官项。何至如此有意延挨。始则藉词展限。继复欲得养廉扣补。常钧平日不能管教之咎。复何所辞。著按应追原数。令常钧十倍罚出。以示惩儆。将此传谕知之　　

○吏部等部议准、陕西巡抚明德等奏称、西安省东二十里灞桥地方。系咸宁县所辖。为晋、豫、川、甘、通衢。因往来差务繁多。设有所夫一百四十名。凡饷鞘等事。俱令按运护送。惟是所夫众多。奸良不一。俱应稽查督率。知县身居省会。不能兼顾。查咸宁县设有县丞一员。同驻省会。并无专办事件。请将该县丞移驻灞桥。管理董率。灞桥公馆一所。改作衙署。另给钤记。以昭信守。再该县丞管理所夫桥梁。关系紧要。必得干练之员。始克胜任。应定为要缺。在外拣调。从之　　

○壬辰。上御太和殿视朝。文武升转各官谢恩　　

○军机大臣等议准、黑龙江将军富僧阿等奏称、二十三年。调赴西路军营兵。二千五十四名。二十七年。随总管罗尔本泰。彻回二百一名。本年全数彻回。除留营效力、及阵亡病故、并逃兵六名外。现存兵一千五百八十三名。中途倒毙马驼。按例核计。应赔马二百八十四匹。驼七十五只。均请于官兵俸饷内扣完。其军器系打仗损伤。应免赔补。请将所贮额余器械。照数抵补等语。均应如所奏办理。得旨、依议。内有逃兵之语。若自军营脱逃。获谴最重。此项逃兵。究系自军营脱逃。抑或彻回中途逃走。并未声叙明白。著富僧阿等、将伊等均自何处逃亡。此刻曾否拏获。及拏获后如何办理之处。查明具奏　　

○以兵部尚书托恩多、充经筵讲官。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十四


大清高宗法天隆运至诚先觉体元立极敷文奋武孝慈神圣纯皇帝实录卷之七百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十九年。甲申。十二月。癸巳。上御乾清门听政　　

○诣皇太后宫问安　　

○以翰林院侍读学士瓦尔达、为光禄寺卿　　

○以右春坊右中允汪永锡、充日讲起居注官。右春坊右赞善励守谦、署日讲起居注官　　

○以故三等男玉保子三福袭爵　　

○甲午。谕军机大臣等、据绰克托奏称、哈萨克额尔类等、遣爱托和卓、入觐贡马。并告称布噜特等、三次抢掠游牧。随诘问爱托和卓云。尔等一面情词。未足深信。俟遣人赴布噜特查询。若果实情。自当明正其罪。若系尔等捏饰。亦当以诬告论。爱托和卓等辞屈。即云。所掠系塔什干游牧。此等愚诈之徒。若准其入觐。似非体制。谨酌赏绸缎。酬其马值。送出卡等语。所办甚是。看来明瑞等所奏、阿布勒比斯。遣人来告之语。俱不可信。明瑞等若似此穷诘。伊或吐露实情。亦未可定。乃仅以一奏了事。殊属颟顸。著传谕伊犁乌噜木齐将军大臣等、嗣后哈萨克等、有恳请入觐者。或系苏勒统等大头目。及有奏请要事。仍准其伴送前来。若仅微末回人。希冀赏赉。俱照绰克托所办。饬谕遣回。至大臣等办事。理宜和衷共济。若明瑞因绰克托如此陈奏。即与之意见不合。一切会商事件。辄存形迹。则是伊自负造就之恩矣。并著传谕知之　　

○又谕曰、绰克托等奏、乌噜木齐等处屯田兵。二千九百名。共收粮五万七千余石。可否将办理屯田之总兵德昌。及管屯官员。交部议叙。兵丁赏给盐菜银两等语。著照所请。将总兵德昌。及管屯官员。交部议叙。兵丁各赏给一月盐菜银两　　

○吏部议准、宗人府府丞储麟趾奏、嗣后宗人府京察。司员笔帖式。准令府丞随同王公考核。列衔咨送。从之　　

○礼部尚书陈德华、因病解任。调工部尚书董邦达、为礼部尚书。以正红旗汉军都统杨廷璋、为工部尚书　　

○乙未。谕、据尹继善等奏、升任广东钦州知州陈廷柱。请暂留署理阳湖县知县。俟办差事竣。再令前赴升任等语。陈廷柱若俟差竣赴粤。未免要缺久悬。所有钦州知州员缺。著七十一补授。陈廷柱、著留于江省。将来遇有相当缺出。该督等酌量题补　　

○又谕、京师为四方和会之区。各省仕商。向俱僦居外城。而远年屋宇。未免渐有倾颓。多成隙地。既恐不敷居住。且通衢广街。观瞻攸系。尤宜一律整齐。著派阿里衮、舒赫德、陈宏谋、英廉、详悉相度筹办。一面绘图呈览。候朕酌量指示。交各该衙门添建房屋。以资居民赁住　　

○谕军机大臣等、前因玉古尔阿奇木伯克阿布都赉、勒索属人。阿克苏伊什罕伯克颇拉特、妄行滋事。与色提巴勒氐等不和。经各该大臣等参奏、审讯明确。理应治罪。朕念阿布都赉之兄托克托。于攻取库车时。效力捐躯。颇拉特曾率所属回人。望风归附。俱加恩免罪。送来京城安插。看伊等近来颇知悔过自新。而额敏和卓。来京奏对。又为恳请。遣往伊犁安插。因交与护送入觐回人之侍卫等、照管前往伊犁。但伊等素非安静守分之人。且额敏和卓之子茂萨。现在伊犁管辖回众。或伊二人倚恃额敏和卓。辄行肆志妄为。亦未可定。著传谕明瑞等、留心管束。伊等若安分度日则已。倘不知悛改。该将军等、即行具奏。请旨正法　　

○理藩院奏、已故鄂尔多斯贝子那木扎勒色楞之妻格礼克、呈控伊子拉旺衮楚克色楞、醉后将伊诟骂踢打等因。得旨、此事伦理攸关。如果情实。自应从重治罪。但一面之词。未可遽信。著遣尚书五吉、侍郎福鼐、同往审明具奏　　

○以故一等子齐旺子特古斯、三等子金刚保子阿尔京阿、各袭爵　　

○以翰林院侍读阿肃、充日讲起居注官。侍读学士德风、署日讲起居注官　　

○丙申。谕军机大臣等、京师附近地方。俱于本月初六日得雪。自四五寸至六七寸不等。惟保定一带。虽经沾洒。尚未深透。兹据方观承奏到。本月十六日。省城已得雪四寸。因思河南所属。正与保阳迤南地界毗连。本日已据布政使佛德摺奏、南阳、汝宁、等属。于初五日得雪一二寸。而该抚阿思哈、何以尚未奏闻。岂所辖远近不同。必待通查会奏耶。著传谕该抚。令将豫省实在得雪分寸。并各属现在是否待泽情形。详查速奏。以慰朕怀　　

○又谕、本月初六日。近京一带附近地方。俱经得雪。自四五寸至六七寸不等。惟保定迤西一带。沾洒尚未深透。今据方观承奏到。省城已于十六日得雪四寸。而河南布政使佛德。亦同日奏报。南阳。汝宁。等属。已得雪二寸。其山东地面。正与直。豫。毗连。前据该抚崔应阶摺奏、于十一月二十六日。济南。武定。莱州。各属。得雪一二三寸不等。日来尚未据续行奏闻。著传谕该抚。令其将现在各属曾否普沾雪泽。并得有分寸几何。即速详查具奏。慰朕廑念　　

○理藩院议奏、扎噜特扎萨克多罗贝勒固鲁扎布等、二旗内。年已及岁未得等次者。贝勒之弟三人。应授二等台吉。台吉之子十七人。应授四等台吉。从之　　

○以服阕安徽按察使程焘、为安徽布政使　　

○鄂尔多斯扎萨克固山贝子拉旺巴尔提色楞故。遣官致祭如例　　

○丁酉。谕、仓场侍郎员缺。著李因培调补。其礼部侍郎员缺。著李宗文补授。李因培未到任以前。仓场侍郎事务。著裘曰修暂行署理　　

○又谕、据值年旗奏、赖宏典家属。已经解京。请分赏功臣之家为奴一摺。赖宏典所犯情罪。究与叛逆者有间。其缘坐妻子。俱著加恩宽免。不必派赏　　

○谕军机大臣等、昨据尹继善等奏称、丹阳一带。河道浅窄。若浙省官员。俱前赴镇江接驾。诚恐只过多。未免壅挤。除钱陈群听其远接外。其余督抚司道等官。俱令于苏州迎接等语。苏州河道。亦不甚宽阔。若浙省应行接驾官员。俱前赴苏州。则船只较多。仍恐未免壅挤。浙省除将军。总督。巡抚。准其赴苏迎接。然亦不得远越苏郡。其余各官。俱于本省嘉兴交界处所祇候。概不必出境。将此传谕苏昌等知之　　

○以故喀喇沁三等子丹赞子果多布、袭爵　　

○戊戌。上诣皇太后宫问安　　

○谕军机大臣等、李星垣前在粤西副将任内。烟瘴俸深。右江镇总兵缺出。经该督照例拣选。拟正题补。是以即行降旨擢用。但观其为人。外似奋勉勇往。宜于将率之任。及详加体察。其中并无定见。难以遽行深信。即如前日请将土知州岑宜楝。俟该镇边俸届满时。带领来京引见一摺。以分所不应陈奏之事。遽行入告。尤属好事。著传谕李侍尧。令其留心访查。现今在镇。有无乖张失检之处。如看来不甚妥协。广东视西省较为近地。或将李星垣于东省总兵内对调。该督既便就近督察。而于营务亦可无贻误。仍即一面据实奏闻。寻奏、现据滇省委员胡筠。呈控李星垣。令百色同知陆广霖。取运滇盐。抵偿私债。奏请查讯在案。李星垣应归案审办。毋庸议请调补。报闻　　

○又谕、仓场侍郎员缺。已将李因培调补。伊学差未满。此时且不必来京。仓场事务。现命裘曰修暂行署理。俟明岁南巡回銮时。随从来京。再行接管。将此传谕知之　　

