<!-- { "loadSidebar": true } -->
○又是曰。马兰泰向获重罪。朕特悯其旧人。复施恩由闲散用为副都统。乃并不感恩。一味怠惰。不改故习。殊负朕恩。此次扈从行围。昨日甫到。今日又系伊承值奏事日期。即指称足疾。并未进内。甚属无耻不堪。我满洲向有此恶习乎。马兰泰、著革退副都统。发往热河披甲、效力赎罪。毋庸给与钱粮。　　

○以荆州将军德敏、福州将军马尔拜、对调。谕曰。福州将军。兼管海关税务。数年来、因办理不善。以致关务废弛。从前策楞在彼处时。所办尚好。及新柱管理后。即稍不逮策楞。然尚不致废弛。后邓廷相署理数月。以致税额大亏。及马尔拜接任。复不知轻重。办理失宜。将此寄谕德敏、著伊留心。仍照从前策楞办理。关务虽不可疏忽。亦不可有心从刻。惟加意勤勉。不必来京请训。　　

○刑部议准、甘肃按察使顾济美奏请、嗣后凡遇诬告内拟流加徒之犯。如所告、系谋故杀人。及强盗等案。在所诬之罪。原非常赦得原。则其反坐之罪。遇有亲老丁单。仍照拟发落。不准留养。再查常赦应原等案。其中情罪。亦自轻重各别。如斗杀内、事本理直。伤止一二处者。固属情轻。其或理曲寻衅。或金刃逞凶。或叠殴多伤。此等凶徒。不无情重。虽罪人之亲。在所当恤。而杀人者抵。似应量为区别。嗣后除理直伤轻。及戏杀误杀等案。仍照定例遵行外。如该犯实系理曲。或金刃重伤。及虽非金刃。而连殴多伤致死者。虽系亲老丁单。应于照例奏请时。议以不准留养。从之。　　

○命大学士来保、仍兼管兵部事务。　　

○壬申。孝慈高皇后忌辰。遣官祭福陵。　　

○上诣雍和宫行礼。　　

○至静安庄孝贤皇后梓宫前奠酒。　　

○上御懋勤殿。勾到云南、贵州、广西、四川、情实罪犯。停决四川绞犯一人。广西斩妇一口。贵州斩犯十二人。绞犯一人。余八十三人、予勾。　　

○谕。朕因各省侵贪案件。向来虽拟以重辟。至秋审时。相蒙概入缓决。以致人心无所警畏。参案渐多。特于乾隆十二年、颁发谕旨。彰明晓谕。令限满即入情实册内候勾。朕之本意。不特为止侵盗。实乃以惩贪婪。夫谓与其有聚敛之臣。宁有盗臣者。乃重为聚敛者戒。而非为盗臣者宽。盗臣与聚敛。厥罪惟均。不独聚敛之臣不可有。即盗臣亦岂当有哉。且此特泛论治道而已。至于穷理以定赏罚。本情以正褒贬。则侵亏者可计赃论罪。而聚敛之臣。则古今法律、汗牛充栋。虽以圣人而为士师。亦不能明立科条。谓何等聚敛、作何等治罪。五刑之属三千。无可置辟。此不易之至理也。则知侵亏者必应抵罪明矣。且库帑皆小民脂膏。以供军国经费。人君尚不得私有。臣工服官奉职。而视库帑为己资。以至于盗而有之。其心实不可问。至其忘生黩货。犯重辟而不顾。有如云南省之戴朝冠、直取库银、付原籍置产。且恃年逾七十。冀得瘐死了事。刘樵、侵蚀多至累万。而伊子且携资捐纳。此等之人。尚使其肥身家而长子孙。将明罚敕法之谓何。国家又何庸虚设此罪名、以启怠玩为也。论者又谓律载贪罪重于侵。必有深意。是大不然。夫侵盗帑项。与勒索所部财物。虽并列刑章。而库帑之关系重大。人无不知。乃身为职官。敢侵帑而漫无顾忌。则虐取所属。恣饱贪坚。自必无所不为。特未经发觉。督抚亦乐为徇隐。其帑项无著。则不得不揭参耳。朕前谓天下庸有贪而不侵者。必无侵而不贪者。即如戴朝冠、刘樵之流。其果无勒索所部之事耶。今抵罪矣。又孰能原其情而谓不宜杀哉。向来按限勒追。分年减等。亦办理之不得不然。自朕观之。但犯侵亏。即应按律治罪。其亏空帑项。除该员家属完缴外。著落该上司分赔。则上司畏累己而不敢徇隐。劣员知失命而遑为其子孙谋。将见天下无侵员。并且无贪员矣。若徒辗转勒限。似反以催追帑项为重。而以明示国法为轻。但前年朕甫降旨。而侵贪者即少。是人尚知畏惧。故权不改勒限之例。若后来侵贪者复多。必照此旨办理。果使截然而不敢犯。人虽至愚。必不肯以鸩浆止渴。毒腊疗饥。即如昨年以来。以侵贪挂弹章者。寥寥无几。已有明验。今将情实侵贪人犯勾决。嗣后二年限满之犯。该督抚必当查明情罪。按例定拟。则后此更无敢犯。正辟以止辟之义。若因循姑息。使水懦易玩。妇寺之仁。朕不为也。其骆玉图、臧根嵩、吴秉礼、荣大成、等案。率已将届限满。明后年不勾到。人所能推而知者。使其瘐死狱中。则侵贪者尚不知警。但有谓臧根嵩三犯。适值巡幸盛京之后。或者那垫办差。以致亏帑。夫巡幸经由道路。皆有一定之费。报部核销。或者无能。办理不善。被人所欺则有之。然亦不至侵亏如此之多。盖始以无能而枉费。继以枉费而染指。则此三犯之心。尚可问乎。而其罪尚可恕乎。若果必应多费。以致身陷重辟。则直隶朕所时常巡幸之地也。其省应无全官矣。此皆后言者之委曲狡情。朕已洞鉴无疑。但此三犯。人既有此论。著大学士会同该部、将其原案查明具奏。入已有凭。著即补入情实候勾。夫威权生杀之柄。惟上执之。但不可任情以私耳。若准天理而示王章。朕方勉之。而岂为浮议所动摇者哉。然诸臣尚有一二未尽喻朕意者。用是哓哓。颇以为愧。　　

○谕军机大臣等。参革湖北应城县知县骆玉图、侵蚀税银一案。该部前曾行文该省、照例倍追。其有无完过银两。至今尚未报部。著传谕唐绥祖、令其即将骆玉图应追银两。曾否完过若干之处。速行查明奏闻。　　

○癸酉。谕。向来勾到本章。俱系新资御史承办。此相沿陋例。初无意义。不过备员塞责。非所以肃政典也。今既分定十五道。各有专职。自应分省办理。嗣后凡遇勾到某省本章。即著某道御史承办。近经去其冗覆。本章已简。其令该御史必悉心详对。设有鱼鲁。惟该御史是问。其朝审令河南道专办。监视行刑。著刑科给事中去。刑部侍郎中、亦著一人去。著为例。　　

○又谕曰。翁藻、不必发往军台。其效力交工银两。著交与直隶总督方观承、于霸州工程动用。　　

○又谕、副都统郎应星、昨日因未进内。朕将伊罚俸一年。自应知所戒惧。乃今日复未进内。甚属疏慢。著革退副都统。发往热河披甲。效力赎罪。毋庸给与钱粮。　　

○吏部议准、四川总督策楞奏称、茂州属之保县一缺。地当松潘冲道。苗蛮杂处。汶川、地接威茂。界连杂谷金川。控制尤为匪易。向为冲繁中缺。应请改为冲繁难要缺。又雅州府属之天全州、与董卜冷边诸土司接壤。西通打箭炉。地阔事繁。向为冲难中缺。亦应改为冲繁难要缺。从之。　　

○兵部议准、四川总督策楞奏称、阜和营、系泰宁协所属。副将、都司。俱系边疆题缺。而阜和一营。更在泰宁二百里外。远处极边。番夷环处。应将游击守备、俱改为题缺。在外拣选熟练之员请补。从之。　　

○是日起。上以孟冬享太庙。斋戒三日。　　

○甲戌。孝敬宪皇后忌辰。遣官祭泰陵。　　

○谕。广东南海县民刘德满继妻关氏、□□客死前妻之子刘应周、致令伊夫绝嗣一案。朕因其情罪可恶。于法司核拟时。特为存记。今经秋审。拟入缓决。据刑部查称、乾隆十一年、直隶省张心尧继妻张氏、药死前妻之子。依律拟绞监候。每年于秋审时、查明张心尧续娶有子。将应否减等。请旨定夺。如终致绝嗣。将张氏正法。关氏案、照此办理等语。朕思继母如母。名分甚尊。其于前妻之子。究无属毛离里之爱。果其抚如己出。则子自当事若所生。然忿戾残刻。非理凌虐者。比比而是。皆由法虽设而不行。人心无所儆畏故也。夫谓亲虽不慈。子不可以不孝。岂非扶持名教之言。而从古之为闵损王祥者、能有几人。顾可以是责之庸众之流乎。律载故杀子孙者。杖六十。徒一年。嫡继慈养母、杀者加一等。致令绝嗣者绞。律文之以加等科罪。正以其与亲生者有间。当其戕害躯命。则母子之恩已绝。况致令绝嗣。则得罪于其夫。得罪于其夫之先代。原其初。虽曰母子也。夫妇也。至于故杀。而母子夫妇。天伦尽废。执国法以绳之。固杀人之凶犯耳。揆之天理人情。毫无可恕。朕意子果不孝。经官验明有据。则虽继母。亦不必治以加等、及拟绞之罪。如其无罪致死。则但当治以国法。而不当复追论其名分。其绝嗣拟绞。亦但当论其现在之有无子息。而不必计其后此之续娶另生。凡情罪可恶者。以情实定拟。与谋故人犯、一并正法。如此、则惨毒之行。有所畏惮而不敢肆。庶足以正刑章而厚伦理。著大学士九卿定拟具奏。寻议、继妻杀子。致令绝嗣。于夫妇母子之伦。业已灭绝。即使其夫复娶妻生子。于义绝之妇。毫无关涉。请嗣后凡继母殴故杀前妻之子。果平素抚养、实同亲生。其子不孝。经官验明者。即照父母殴故杀子孙律。分别拟以杖徒。毋庸因继母而治以加等拟绞。如其无罪。非理殴故杀之。除其夫现在别有子嗣者。仍照律加等治罪外。若审明别无子嗣。应拟以绞候。于秋审时入情实。得旨。律文殴故杀子孙条内。嫡继慈养母。各加一等。致令绝嗣者绞。夫嫡母名分甚尊。无论非慈养比。即所生母亦莫敢并。然至杀其子孙。则加等科罪。盖以妇人遇非所生。多怀嫉妒。国家制律。大为之防。其本天理而察人情。具有深意。嫡母且然。况继母乎。此所议、本属申明律法。未尝加重。但伦理攸关。愈周详。愈见慎重。著大学士九卿、会同科道、再行详悉定议具奏。寻议、律文嫡继慈养母、殴故杀子孙。比生母均加等治罪。若致令绝嗣。俱拟绞监候。正以其恩义已绝。法无可宽。若辗转援引旧案。计及其夫将来或另生。以为开脱。实无以儆凶恶而明国宪。夫子果不孝。原可告官治罪。若任意擅杀、以致绝嗣。嫡母且不得同于生母。仅问以杖徒之罪。继母岂得重于嫡母。反宽其拟绞之条。除殴故杀未致绝嗣者。仍止照律加等问拟外。如已致令绝嗣。律以绞候。立法极平。既审明现在别无子嗣。自不必复计及后此之续娶生育。既秋审时情罪可恶。即入情实册内。请旨正法。载入例册遵行。从之。　　

