<!-- { "loadSidebar": true } -->
○又谕、据科灵阿奏、一年之内。并无私造鸟枪。照例汇奏等语。督抚年终汇奏稽查私造鸟枪一事。原属具文。将军、副都统、并无民社之责。亦于年终汇奏。尤属虚行故事。况旗人能打造鸟枪。甚属美事。嗣后东三省驻防各处将军、副都统、年终不必汇奏禁止私枪之事。但吉林黑龙江等处。其人素皆善于骑射。捕猎本不需用鸟枪。若因停止私枪之禁。专用鸟枪。竟致废弛骑射。亦不可不防其渐。该将军等、仍宜加意操演。勿使专习鸟枪而荒骑射。　　

○户部议准、两江总督书麟等奏称、本年编查安省军丁田地房产。因地方辽阔。兼赶办灾赈。请展至五十五年五月为止。以便详细编查。再各省军丁、多有私典屯地之事。请照江西奏定事例、将屯坐本管者。限以一年。分隶别府州县者。限以二年。详查咨部。归入编审册内。得旨、依议速行。　　

○兵部议准、陕甘总督勒保奏称、甘省嘉峪关外花海子地方。路通王子庄、野麻湾等处。为紧要之地。请于花海子分驻把总一员。兵三十名。并于通花海子之红泉口、笈笈槽、红柳井子、四十井子、草湖、爬腰树等六处。各安兵五名。所派把总兵丁。于赤金、靖逆二营内。按年轮流派拨更换。令该把总于红泉口等六处。轮转巡查。并令赤金营都司、每月赴花海子等处稽查结报。又木笼泉、梧桐窝、石人子、断山口、均通花海子路径。请于桥湾营拨兵十名。分驻木笼泉、梧桐窝、于威虏堡营拨兵五名。分驻石人子。于嘉峪关拨兵五名。分驻断山口。仍令各本营将弁。随时查察。以专责成。从之。　　

○以告退二等镇国将军永惠子麟志、照例降袭二等辅国将军。　　

○甲寅。户部议准、四川总督李世杰奏、犍为县报开盐井。自乾隆五十四年始。岁增课额三百十两。从之。　　

○以少詹事邹炳泰为詹事。　　

○乙卯。上幸和孝公主第。　　

○谕曰、福康安等奏、成林自安南宣封进关后。于途次接见。福康安询悉安南一切情形。摺内称阮光平以安南僻处炎荒。吁请天朝颁示正朔。又以该国物产本微。加以连年兵燹。物力衰耗。恳恩将水口关、准令商贩出入。则全境生灵。俱获利用等语。阮光平、膺受封爵。得备藩服。感激欢忭。具见肫诚。前经遣使进贡。并再三吁恳。于明春亲自赴京。瞻觐祝厘。忱悃可嘉。业已俯允所请。今又以交南僻处荒陬。恳颁正朔。该国王于缔造之初。即能崇奉天朝。以定时正朔为急务。朕心深为嘉慰。自应即为颁发。俾得敬受正朔。永远遵循。但向来朝鲜国。系遣使臣先期赴京。于十月朔日。祇领宪书。今安南远在南交。若每年照朝鲜国之例。遣陪臣到京谨领。返国时、已逾春正元旦之期。该国臣民。转未能及时遵奉。殊非体念远人之道。今谕该部、即将五十五年时宪书发往。交该督等即委员赍至镇南关。令该国镇目。转交国王祗领。嗣后每年即著该部照朝鲜国请领数目。将时宪书发交广西。令该抚照此次之例。届期颁给。无庸该国遣使赴京。以示体恤。至安南向通贸易。自设禁以来。罕有内地货物。该国民用所需。谅必日形短绌。今该国王抒诚效悃。已就藩封。其境内黎元。皆吾赤子。自应准其开关贸易。早一日即民受一日之利。况安南甫经兵燹之余。闾阎凋敝。物力维艰。尤须亟为通市。俾得有无懋迁。渐臻饶裕。并著该督抚、将水口等关。即令照常贸易。以副朕胞与为怀。一视同仁至意。　　

○谕军机大臣曰、阮光平祗受封爵。抚有安南。知敬奉天朝正朔。吁求颁给时宪书。自应准其所请。由报先行发给五十五年时宪书二十本。嗣后著礼部每年查照朝鲜国之例。颁发时宪书。令广西巡抚发交左江道。知照该国。差官到关祇领。至粤西水口等关通市之处。若不即允所请。恐该国货物罕至。民用有阙、转非体恤外藩。一视同仁之意。现已明降谕旨。准其开关通市。不必俟该国王来京。面为奏恳。再行允准。著传谕福康安等、接奉此旨后。即行照会该国王。以安南与内地通市。前经设禁。未便擅开。本部堂已据实奏明。并令国王于入觐时。自行奏恳。今大皇帝俯念安南连岁被兵。物产衰耗。该国夷民。俱系天朝赤子。若待明年国王入觐奏恳。回国后始准开关。为期将及一载。通国日用所需。未免短绌。是以不俟国王面奏。先已特降恩旨准行。以示体恤。如此明白宣谕。庶使安南通国夷民。益仰天朝抚育深仁。倍加感戴也。又福康安等奏称、安南所建阵亡提镇庙宇。供祀许世亨等牌位。极为整齐。并据吴文楚面禀成林。以大兵在黎城伤亡官员。不知姓名官职。无从立位。祈开示衔名。以便补祀等语。亦应准其所请。著福康安等、即查明阵亡副参游等员。职分较大。应行列祀者。发交该国王。令其按照官衔名姓。一体设牌供祀。用慰忠魂。至该国欲为福康安建立生祠。固属爱敬之心。业经福康安照会该国王。令其毋庸建立。所见亦为得体。又据福康安另摺奏称、阮光平所遣贡使。现已催令起身。计算程期。必能于灯节前赶到。本应令汤雄业护送入京。但阮光平明春入觐。必须熟谙大员。在关照料。请令候补道黄符彩、同德克精额、伴送来京等语。该贡使久已进关。若即令起身前来。此时已抵豫省。年内尽可从容赶到。今甫自宁明起身。不能年底到京。皆由孙永清拘泥迟误所致。至汤雄业熟悉夷情。留在镇南关一带。照料阮光平入觐事宜。较他员自为妥协。所有此次贡使来京。即令黄符彩、与德克精额伴送。迅速起程。务于灯节前到京。勿再迟缓。将此由六百里传谕知之。　　

○丙辰。上幸瀛台。　　

○谕、本年乡试诸生。年届八十七十以上。未经中式者。除顺天业经降旨。分别加恩外。兹据各省陆续奏到。诸生中年跻耄耋。踊跃观光。共百有余人。虽未经中式。而三场均能完竣。洵为士林盛事。所有江南省八十以上之胡椿、周宗勋、许以恭、刘鸿、宣鹏、徐日暄、董作砺、翁炳、魏文鸿、刘湘、翟皋、王道烜、汪飞熊、刘绳准、叶逢年、张进履、姜球等十七名。江西省八十以上之黄景亮、胡道南、萧士芝、董梦江等四名。浙江省八十以上之方宗华、何大烈、闵之贤、冯全修、鲁学孟、张谔等六名。福建省八十以上之吴维新、朱光章、陈卜仁等三名。湖北省八十以上之刘化鲲、王奉元、涂宗诏、朱有荣等四名。湖南省八十以上之刘丰年、李光旵、李国霞、李逢源、欧阳谟、吴家修、文承发等七名。河南省八十以上之冯希贤、程绍光、乔元熙、武伸、席梧贵、吕朴、李如璧等七名。山东省八十以上之王有年、王宗远、郭伟勣、赵泉、赵瑞岚等五名。山西省八十以上之李文明、孙公辅、李如山、孙元麟、郭长源、吴企皙等六名。陕西省八十以上之张大烈、张守经、阎辅辉、张大振、师尚友等五名。四川省八十以上之潘履谦、戴文璧、刘洪文、王体亨、王昇平、李维岱等六名。广东省八十以上之李赖予、杨家树、马登翰、李光云、邱修己、关睿南、何绍纲等七名。云南省八十以上之汤祚昌、钱大有等二名。贵州省八十以上之杨宜科、黄中理、赵锡爵、徐苾、王德洪等五名。俱著加恩赏给举人。准其一体会试。其浙江省七十以上之沉志超、胡以晋、徐由湘、黄敏、楼象春、范钰、潘兆谦、李鸿、郑拱秀、张爰土、周嘉祺、沈慧业等十二名。湖北省七十以上之刘中陵、萧光泰、张元珑、袁国桂、邱雨浚、李华、卢薰、杨大谟、刘先士、方玉堂、冉之桂、邱文开、闵力魁、周之鼎等十四名。湖南省七十以上之黄佑启、山西省七十以上之宋守祀、萧鸣山、薄文龙、王梦熊、刘焕、王克惠、杜霘、高曰敬、郝兆珠、周汝第、郭延山、万之干、强屾、王振祚、孙大发、李时旺、刘依德、薛抡魁、赵学普、李溥、赵抡达、李晚荣、孙膺祜、王宪武、王仪烜、陈丹书、冯宪邺等二十七名。俱著加恩赏给副榜。以彰寿世作人至意。　　

○工部议覆、盛京户部侍郎宗室宜兴、题修宁远旗仓。天字、日字、月字三廒。应准照例估修外。查本年八月内。京师贡院。及各省考棚。所有天元帝皇等字。俱停止编列。仓廒事同一体。所有宁远州旗仓廒座字号内。如天字等字样。应令该侍郎改编报部。至各处仓廒有似此者。应行文仓场侍郎、及各省督抚。查明改编报部。从之。　　

○丁巳。孝惠章皇后忌辰。遣官祭孝东陵。　　

○谕军机大臣曰、梁肯堂奏、江兰擅发考城县工程银两一案。提讯革职知县陈士骏、据供所领前项银两。江兰每百短发银二两四五钱不等。约共短银一千三百余两。恐其中尚有不实不尽之处。仍当悉心根究等语。江兰系素办盐业。家资丰厚之人。即欲藉端侵冒。或系二三万两。尚在情理之内。岂肯因一千数百两平余。擅行动款。任听陈士骏浮领工银至二万余两。且向来淮商俗习。即寻常宴会。所费尚不止此。断不至因此些须扣项。自蹈擅发重罪。梁肯堂所讯供词。殊非情理。若非该抚有意周内。审出克扣工程银两。以实其罪。即系避重就轻。以江兰侵蚀无多。希图末减。二者必居一于此。岂能逃朕洞鉴耶。闻得城工甚粗糙。必系工程冒克。何不于城工覆勘。则其侵蚀毕露矣。著传谕梁肯堂、再行向陈士骏严切根究。务得确情。不得因质证无人。任其狡展。昨据全德奏。已将江兰派员起解。俟其到豫时。再令与陈士骏质对。无难讯究得实。此案关系藩司擅动库项。必系案情确凿。方成信谳。朕断不肯似此颟顸了事也。著将审得情形。迅速据实具奏。　　

