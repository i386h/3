<!-- { "loadSidebar": true } -->
○辛巳。谕军机大臣等、据吉庆奏、翁方纲家人刘四、刘五、平素酗酒。不安本分。曾将民人温玉打伤。当经署历城县知县张光熙、将刘四等查拏管押。因温玉伤已平复。即将刘四刘五重责。押令递籍。此外尚无招摇撞骗情事等语。此尚非大过。其刘四、刘五、业经该抚重责。递解回籍。亦已足示惩。但究由翁方纲平日不能约束。以致家人在外滋事。此次姑从宽免究。该学政嗣后务宜倍加小心。严行管束。若再任令家人滋事妄为。一经发觉。必将该学政从重治罪。决不宽贷。并著传谕吉庆、仍应随时查察。如翁方纲于现在邀恩宽免后。尚不自知儆惕。复有家人在外招摇滋事之处。即当据实严参。勿稍回护。　　

○调浙江布政使王懿德、为江西布政使。以浙江按察使顾长绂、为布政使。　　

○三等男雅满泰缘事革职。以其侄台兴阿袭爵。　　

○壬午。谕曰、闻嘉言著调补浙江按察使。林俊在川省年久。所有四川按察使员缺。著林俊补授。以资驾轻就熟。　　

○谕军机大臣等、据全德奏、查明运库亏那实数、并各商先行罚缴一摺内称。向来各商上纳钱粮。或用商夥。或用家人。赴库兑交。本商并不亲到。其小商并有交与银店代纳者。此次柴桢移用银两。即系向商夥家人、及银店人等说明那用等语。此即系全德所办不妥。已于摺内批示。盐课钱粮。关系帑项。该商人等、即间有顶戴较大者。但身既充商。其于交纳钱粮等事。是商人本分事。自应亲身赴库。兑交上纳。何得委之商夥及家人银店等代为经手。本商竟置之不闻。此皆由全德平日怠玩因循。不加整饬。惟图见好商人。不令亲身到库。任听伊等辗转倩人。代行交纳。而商夥家人等、贪得沾润。遂听从柴桢关说。在外交收。以致那移库项。全德职任盐政。稽查出纳。是其专责。乃似此废弛贻误。弊窦丛生。所司何事。除该商等罚缴银两。仍照前旨令其加倍罚出外。全德、著传旨严行申饬。　　

○又谕曰、书麟等奏、讯据柴桢供称、在浙江交代时。因升了运司。令将盐道库内无著银二十多万两交出。是以到扬州后。私向众商、暂那课银十七万两。赶送浙江。又曾将玉器等件。留于浙江道库。押抵银三万五千两。后来浙江定要现银。及解往浙省、银须加色。是以复那课银五万两。共是二十二万两等供。但所供难以遽信。事涉两省。恳请钦派大臣。提同质审等语。所奏可笑。奇丰额甫经擢用巡抚。未曾历练。遇事或不能确有把握。书麟简任封圻年久。于此等重大案件。既经全德移交审办。自当秉公严鞫。据实办理。何得辄请钦派大臣。意存推诿。试思伊等皆系督抚。尚非大臣乎。何其甘自居于不是人。一至于此。书麟、奇丰额、俱著传旨严行申饬。此事全德奏到后。朕即以书麟办事素软。早经派令庆桂、长麟、前往会同审办。今观其如此无用。竟不是人果不出朕所料此项银两。既据柴桢供明。俱系那往浙省填补。扬州无可查办。著传谕庆桂、长麟、接到此旨。途次加紧行走。到扬州后。亦无庸在彼耽搁。即将柴桢带往浙省质审。务将浙江盐库、因何亏缺二十二万两之多。柴桢离任时。如何移交。新任如何接收。又如何自认填补。此举福崧自然知情染指。著即革职。逐一严鞫。务得实情。迅速据实具奏。若尚支饰。著庆桂带一干犯速来京。朕将亲审。将此由六百里加紧传谕庆桂、长麟等知之。　　

○军机大臣会同刑部等衙门奏、审明革职大兴县知县祝振。骫法得赃。唐慎中、孙衡等同谋讹诈一案。分别定拟。得旨、此案大兴县知县祝振、接受唐慎中控告、恩福呈词。听从孙衡央求。并不查办。及唐慎中抱赃出首。希图多诈银两。祝振复因孙衡嘱托。将呈词压搁。以致唐慎中、孙衡倚仗恐吓。索诈多赃。祝振系畿辅首县。竟敢徇私骫法。得赃至三千两之多。实属大干法纪。唐慎中、孙衡、同谋讹诈恩福银两。多方恐吓。索赃至一万二千余两。实为恶棍之尤。均著照军机大臣等所奏。应绞监候。改入本年秋审情实办理。现在朝审勾到之期已过。祝振、唐慎中、孙衡、俱著即处绞。革职知府恩福、于伊子同庆、被诈银两时。虽不知情。但事后经伊子告知。理应送官究治。乃始终甘心隐忍。实有应得之咎。著照被诈银数。三倍罚出。以示惩儆。至此等劣员。梁肯堂何以保题大兴首县。顺天府尹近在同城。亦复漫无觉察。均难辞咎。亦著交部严加议处。　　

○礼部尚书纪昀等奏、向来考试春秋。用胡安国传。胡传中有经无传者多。出题处甚少。且安国当宋南渡时。不附和议。借经立说。原与本义无当。圣祖仁皇帝钦定春秋传说汇纂。驳胡传者甚多。皇上御制文。亦多驳其说。科场试题。不应仍复遵用。请嗣后春秋题。俱以左传本事为文。参用公羊谷梁。即自下科乡试为始。一体遵行。得旨。此奏是。　　

○加赈陕西临潼、咸阳、渭南、咸宁、长安、乾州、泾阳、三原、兴平、蒲城、高陵、韩城、武功、醴泉等十四州县。本年旱灾贫民。并蠲缓额赋有差。　　

○旌表守正捐躯河南新蔡县民吴珠妻张氏。　　

○癸未。谕曰、福崧汇奏摺内称。查有龙泉县具报张有顺致伤周添富案内、起出鸟枪一杆等语。鸟枪为军营利器。是以前经降旨。令各督抚实力严查毋许私铸。其民间旧有者。晓谕呈缴。并令年终汇奏一次。乃连年以来。并未见各该督抚实力遵办。此次福崧所奏鸟枪一杆系因张有顺致伤周添富起出凶器。岂得谓为地方官查出乎不特此事为然。即如不准州县无故上省、及换帖宴会、私设班馆政碑衣伞等事。久经查禁。该督抚于年终汇奏时。总以并无此事为词。而其实相沿积习。未必不阳奉阴违。是年终汇奏。竟成具文。殊属非是。嗣后务宜实力查禁。各属内如有复蹈故辙者。即当据实纠参。毋得托诸空言。仅以年终一奏塞责。以副朕整饬官方。谆切训诫至意。　　

○谕军机大臣等、昨据全德奏、向来各商上纳钱粮。或用商夥。或用家人。赴库兑交本商并不亲到。并有交与银店代纳者。此次柴桢移用银两。即系向商夥家人等。说明那用等语。已降旨饬谕全德。因又询问伊龄阿、前在盐政任时。其商人交纳钱粮。如何办理。据称两淮商人上纳钱粮。其在扬州府城者。俱系本商自行赴库兑交。其籍隶山西、陕西、安徽等处之商人。多在原籍居住。应纳钱粮。俱系商夥在扬州代为交兑等语。所言自系实情。该商人等、如系扬州本商。一切行运事宜。俱系自行经理。则于交纳钱粮时。近在本城。自应亲身到库。兑交上纳。其籍隶山西、陕西、安徽等省之商人。所有营运等事。系交商夥代办。本商多在原籍居住。相距较远。其上纳钱粮。若必令本商自行赴库兑交。转启藉端需索等弊。亦非恤商之道。嗣后两淮商人交纳钱粮。除住居本城者。自应责令亲身赴库兑交。毋得瞻徇情面。致滋弊窦外。其籍隶外省之商人。不可因有昨旨。一概拘泥。务令本商自行赴扬州到库交兑。以免滋扰而示体恤再长芦盐务。有无前项等弊。并著传谕穆腾额、随时留心查察。其交纳钱粮时如有籍隶外省商人。亦著一体遵照办理。　　

○加赈河南、安阳、汤阴、临漳、林县、武安、涉县、内黄、汲县、新乡、辉县、获嘉、淇县、延津、滑县、浚县、封邱、考城、河内、济源、修武、武陟、孟县、温县、原武、阳武等二十五县。本年旱灾贫民。并蠲缓额赋有差。　　

○兵部议准、云贵总督富纲疏称。贵州凯里、长寨、铜仁三协营。向属边缺近来水土平和。应请改为内地。所有额设八缺。均照常俸人员。一例升转。从之。　　

○旌表守正捐躯山东乐安县民魏兰妻高氏。广东英德县民巫友聪妻江氏。　　

○甲申。谕军机大臣等、昨降谕旨、将林俊升补四川按察使。符兆熊升补盐茶道。其所遗宁远府知府员缺。应行简放。此次承办军需出力人员。如沈念兹、姚令仪、业经简擢知府。此外随营同知直隶州内。是否尚有奋勉出力之人。著传谕福康安、惠龄、秉公查明。据实具奏。候朕加恩简放。以示鼓励。　　

○乙酉。上御宁寿宫景祺阁。赐王贝勒贝子公额驸大臣、及蒙古王贝勒贝子公额驸等食。　　

○以福建督粮道钱受椿为按察使。　　

○丙戌。谕曰长麟自弃瑕录用以来。于办理地方事件。尚属认真现在调任浙江巡抚。一切正资整顿。所有该抚浙江任内应得养廉。著加恩准其全行支给以示体恤。　　

○又谕曰、善德年已及迈。著留京补授正红旗蒙古都统。所遗广州将军。著富昌调补。富昌所遗荆州将军。著永琨补授。　　

○谕军机大臣等、户部奏、各省未结地丁案件。前经奏明勒限五年清厘完结如逾限不完。即行参处。本年已届期满。所有直隶各该省、业于限内全完。惟河南省未能依限清楚。应查取该省承办迟延各员职名。交部议处等语。各省地丁已未办结之案。前经户部奏请勒限五年。扫数奏报。通行在案各该省既皆依限办结。河南一省何以独至迟逾。殊属延缓。穆和蔺著传旨申饬。并著将己未结各款。作速赶办结报。勿再迟延干咎。　　

○丁亥。上御抚辰殿大幄次。赐蒙古王贝勒贝子公额驸台吉、及霍罕伯克那尔巴图来使回部伯克等宴。　　

○是日、癸丑年立春。顺天府进土牛春山宝座。　　

○戊子。上幸瀛台。朝鲜国正使朴宗岳、副使徐龙辅等六人。安南国陪臣武永城、陈玉视等四人。暹罗国正使帕史滑。理逊通亚排那赤突、副使朗汶悉呢霞喔抚突等四人。并廓尔喀贡使噶箕第乌达特塔巴等四人。于西苑门外瞻觐。　　

○己丑。孝庄文皇后忌辰。遣官祭昭西陵。　　

○上诣慈宁宫、寿康宫行礼。　　

