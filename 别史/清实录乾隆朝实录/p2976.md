<!-- { "loadSidebar": true } -->
○蠲免江苏上元、句容、丹徒、铜山、丰县、沛县、邳州、徐州卫等、八州县卫。乾隆四十八年分、水旱灾额赋租课有差。　　

○减豁浙江仁和场二围潮坍正税银八十九两有奇。　　

○以故五经博士韩法祖族孙九龄袭职。　　

○丙寅。驻跸栖霞行宫。　　

○丁卯。谕、据庆桂等奏、发往吉林赏与旗人为奴之冯亚晚等六人。于上年十一月十二日陆续脱逃。现派官兵查拏等语。冯亚晚等俱系劫夺案内、免死发遣人犯。伊等陆续脱逃。该管官员。实属疎忽。去岁冬季脱逃。迄今始派人查拏。更属延缓。此等人犯。若于甫逃之时。即严交各处查拏。何能远扬。乃迟至两月有余。姑以缉捕塞责。是故为迟延。纵令远遁也。似此越边远遁人犯。往往本省始终不能拏获。反致别省纷纷代捕。殊非事理。所有此案该管官员、著交与新任将军都尔嘉等查参外。其冯亚晚等六犯。务须严行查拏。以期必获。并转行盛京、黑龙江将军处。一体严行查拏。庆桂等原摺、著交刑部。查明该犯等原籍年貌。速行各该省等、及所过各省督抚、严拏。此等发遣为奴人犯。各省将军处俱有。著交各省将军等、将此发遣为奴人犯。交与各该管官员。俱令毋致脱逃。留心管束。倘有脱逃者。立即严拏办理。断不可怠缓。以致远扬。　　

○谕军机大臣等、据伊星阿奏、湖北咸丰县民杨正邦等家。被川民邢持试等纠众争地、伤人放火一案。因新任督臣特成额、已由成都驰赴该处审办。抚臣姚成烈、亦带同臬司前往。现在湖南省查拏未获逸犯。未便一时并往等语。所奏亦是。川楚交界地方。有此聚众焚抢重案。亟宜实力搜捕。务绝根株。特成额、姚成烈、业已前后驰往查缉审办。伊星阿自应在湖南办理本任事务。不必同时并往。转致事涉矜张。其未获逸犯十六名。即著伊星阿、严督各文武、选派员弁兵役。密速跟缉。尽数弋获。毋使一名漏网。至此等重犯。纠众抢杀。目无法纪。一经拏获审讯。其应问拟斩决者。自属情真罪当。该督抚等、即应一面恭请王命正法。一面奏闻。若具摺请旨。候部覆再行办理。不特往返需时。致稽显戮。并恐凶徒久羁囹圄。或有越狱抢犯情节。更属不成事体。著传谕各省督抚、嗣后遇有此等聚众焚杀数命重案。拏获究审。律应即时正法人犯。审讯确凿。应行剌字问拟斩决者。于法本无可宽。各督抚即当恭请王命。一面正法。一面奏闻。毋致稽缓滋事。将此由四百里传谕特成额、伊星阿、姚成烈、并谕各督抚知之。　　

○是日、驻跸龙潭行宫。　　

○戊辰。上至张家楼登舟。祭江神。渡江。　　

○谕曰、奕纯阿哥、系朕之曾长孙。今又得生元孙。实为国家祥瑞。朕深为欣悦。奕纯阿哥、著加恩赏戴宝石顶。双眼花翎。　　

○直隶总督刘峨疏报。宛平、大兴、武清、宝坻、蓟州、唐县、丰宁、丰润等八州县、开垦地一百一十一顷、六十九亩有奇。　　

○旌表守正捐躯河南永城县民王宗贤孙女王氏。　　

○是日、驻跸金山行宫。　　

○已巳。谕军机大臣等、据李世杰参奏、前署酉阳州知州窦絙等、于邢持试等争界之案。并不速为勘断。及邢持试等聚众焚烧房屋。又不亲往验报。请旨一并革职。提解来省。委员严讯一摺。总不成话。已于摺内详悉严切批饬矣。川省匪徒滋扰。经前此大加惩创之后。地方稍得安静。甫隔年余。复有此等焚杀抢劫之案。自系李世杰抵任后。并不照前实力整饬。观望不报。及案情重大。湖北等省前后、奏报。特成额、姚成烈等、俱经驰往查拏。李世杰岂不应亲身前往。会同督缉。乃仅以查参属员塞责耶。此岂参处属员所可了事者。况纠众焚杀首夥重犯。俱籍隶川省。捏混朦蔽吴受申等。又系川省之官。李世杰岂得诿为不知。尚以为事在湖北。欲将各犯解归湖北审办乎。其摺内所称糊涂二字。实莫甚于李世杰。伊平素既已因循玩愒。酿成事端。又复意存推诿。玩视重案。并不认真督办。是诚何心。李世杰由佐杂微员。经朕加恩特擢。用至总督。所办一切地方事务。即大不如前。器小易盈。真所谓福薄灾生。不能承受恩眷者矣。著再传旨严行申饬。仍著明白回奏。将此由五百里传谕知之。　　

○又谕、据马彪奏请赴京陛见一摺。已批示于明岁冬间来矣。既而思之。朕于明岁新正举行千叟宴。凡内外文武官员。年在六十以上者。皆与赐宴之列。马彪年逾七十。例得入宴。著令于今岁冬底进京。以便新春同入千叟宴。既可申其瞻觐之忱。且俾得躬逢盛典。将此谕令知之。　　

○又谕。据图萨布奏、陕西省榆绥等八州县内、葭州、神木、有被灾五分贫民。共一万一千八百余口。随禀报督抚、附入次贫展赈两月之内、一体散给等语。沿边州县。既有被灾户口。自应量加抚恤。图萨布即禀明该督抚、一体散给赈济。俾灾黎糊口有资。所办甚好。已于摺内批示矣。至此外各州县。有无此等贫民。著传谕毕沅、详晰查明。如有被灾五分。例不加赈者。亦即加恩、按照户口。一体给予赈恤。毋得拘泥成例。以副朕格外加恩边氓。有加无已之至意。　　

○又谕、本日据明兴奏、自三月二十七日、及闰三月初旬。山东省各府州属。陆续具报。均得雨五六七寸、以至盈尺不等。麦苗现在长发。大田俱已播种等语。山东雨泽普遍。于大田播种。自有裨益。但东省如兖州府属。自上年及今春。雨雪均未免短少。致有未种秋麦之处。今虽得雨。亦祗可播种大田。著传谕明兴。将该省各属麦田实在情形。究系若何。是否不致歉收。及应否借给耔种。赶种大田。并现在曾否续得雨泽之处。据实具奏。以慰廑注。又刘峨奏、直隶省大兴等一百二十州县。各得雨自五六寸、至八九寸、尺余不等。沾被优渥。其余州县。有得雨止三四寸。尚未沾足者。现在各该处。麦苗是否一律长发。其得雨未透各州县。曾否续得透雨。著传谕刘峨、一并详悉具奏。寻明兴奏、今春兖、曹、东昌、三府。济宁、临清、二州。雨泽愆期。应借耔种。前于豫筹粜借案内奏明。即饬查明借给。其余各府。毋庸再借。报闻。刘峨奏、闰三月初四、五、六等日。直属得雨优渥。大名、宣化、二府。间未沾足之处。亦于十四、五等日。得雨二三寸不等。大田均已播种。麦苗亦皆畅发。得旨、览奏稍慰。　　

○是日、驻跸天宁寺行宫。至辛未皆如之。　　

○庚午。谕曰、特成额参奏、署酉阳州知州窦絙、于川匪邢持试等聚众焚抢一案。并未亲勘。仅委州判李世龙前往。见有烧毁形迹。辄信为楚民放火属实。窦絙即捏称已经会营查勘。备文移交本任知州吴受申、率行转报。均属捏混。请署酉阳州知州窦絙、州判李世龙、一并革职审究等语。窦絙、李世龙、俱著革职。交该督等严审定拟具奏。该部知道。　　

○谕军机大臣等、据舒常等奏审拟久住外番。听受伪职。甘为役使。帮同劫掠商船之唐阿矮等、分别斩决绞候一摺。已批交三法司核拟速奏矣。摺内所称安南板玉地方。向为阮姓踞守。阮姓族人又各自霸占为王。番人遂有东山王、西山王之称。彼此不睦。时相争斗等语。安南国王。现系黎维褍。素称恭顺。昨遣陪臣赴行在朝贡。曾优加恩赉。东山王、西山王、既系阮姓。且各占地方。出兵攻击。自不服安南国王管束。所称王号。起自何时。是否本属旧时国王后裔。或该国权臣。各自霸占称王。唐阿矮既受东山王伪职。自必悉其原委。著传谕舒常、孙士毅、即提该犯详悉究问。令其据实供明。具摺覆奏。俟部覆到日。再将该犯正法。将此由五百里传谕知之。　　

○谕军机大臣等、现在随驾之蒙古王贝子等至扬州。即令其先行各回本处。前因萨载与伊等、系同在御前行走之人。听其致送绸缎土仪。俾尽同僚交谊。至刘峨、明兴、与伊等素无交往。不可因闻江南曾有赠送。亦或踵而行之。断乎不必。况彼等已由扬州先回游牧。尤非随驾可比。更不应有馈送。将此谕令知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百二



大清高宗法天隆运至诚先觉体元立极敷文奋武孝慈神圣纯皇帝实录卷之一千二百三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。闰三月。辛未。谕曰、两淮盐政伊龄阿、才具素优。前本欲用为总管内务府大臣。因本年两淮差务。皆系伊龄阿经手承办。是以未经补放。今差务已竣。伊龄阿、著授为总管内务府大臣。所有两淮盐政。著全德补授。其淮关监督。著福海调补。所遗江宁织造员缺。著成善补授。仍兼管龙江关税务。并著速赴新任。福海俟成善到任后。即赴淮关任事。全德俟交代清楚。再赴两淮盐政之任。伊龄阿将经手事件。与全德交代后。即行驰赴行在供职。　　

○又谕曰、伊星阿奏、湖广新任提督马彪、于本年三月二十七日到任。因受风寒。于闰三月初六日病故等语。马彪前在军营。劳绩懋著。简任西安提督。亦能实力整饬营务。昨因湖广系水陆要地。是以将伊调任。不意在途染病。甫经到任。遽尔溘逝。深堪悯惜。著照敖成之例。加恩晋赠太子太保。赏给云骑尉世职。照例袭替。并加赏银五百两。以资丧费。即著伊星阿、就近于藩库支给。所有应得恤典。该部察例具奏。　　

