<!-- { "loadSidebar": true } -->
○广东巡抚明山奏、崖州境内皆山岭。产谷无多。比来生齿日繁。流寓甚众。每商贩鲜至。米价增昂。查该州原贮额谷五千三百七十八石四斗。另贮谷一千一百七十四石。递年碾放。所存无几。必须酌量加贮。以备缓急。但各州县仓谷。久经定额。毋许浮多。兹查高州府属之电白县。有滋额谷七千余石。堪以拨运五千石。同崖州额贮谷共一万一千五百五十二石零。长为定额。再查惠州府属之归善县、额谷一十一万余石。为数甚多。上年平粜。尚有未经买补。谷价。应即截出六千一百七十余石价银。批解充饷。即以抵崖州加贮之额。如此通融办理。是并未额外加增。而边海要区。积谷稍充。于民食实有裨益。得旨、如所请行。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百三十七


大清高宗法天隆运至诚先觉体元立极敷文奋武孝慈神圣纯皇帝实录卷之七百三十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。六月。乙巳朔谕军机大臣等、崔应阶覆奏、沂水县盐徒滋事缘由一摺。内称、盐徒乘地方官公出。挑取私盐。雇觅枪手。公然赴集肆卖。巡役前往查拏。即煽诱赶集乡民。随同抢夺等语。可见此事起衅。由地方无大员弹压所致。朕向来巡幸地方。恐地方大吏。齐来迎銮。以致境内乏员经理。屡次降旨禁阻。即如今岁南巡。沿途谆切告诫。更不啻再三。乃不知善体朕意。以地方事务为重。致生此等抢夺事端。该抚实不能辞咎。所有聚众滋事盐徒。虽已拏犯三十余人据。称首出要犯数名。现在分路追拏。是首犯尚未弋获。该抚务督率员弁。极力擒捕。毋使漏网稽诛。至赶集乡民。当盐徒肆横时。即不能协同官役查拏。亦应各守本分。安静无扰。乃转因其煽惑。竟从而附和抢夺。其情亦属可恶。将来审拟定案务当研究随同犯法之人严加惩治。以示炯戒。断不可稍存姑息。致令脱然事外。再此案该抚既称事起近日。又云尚属宋敞在任之时。则是盐徒不法。三四月间。谅已渐有端倪。从前何以并未奏闻。岂地方有司。因案情重大。隐匿未报。抑该抚业有所闻。因事未败露。遂欲有意消弭。化有事为无事耶。又据奏、宋敞于五月十六日起程赴沂。距东省地方官在境上送驾时。已一月有余。宋敞理应或回沂州。料理任内未完事件。或即赴新任。乃于何处逗留。迟至如许之久。始回原任交代。著传谕该抚崔应阶。将各项实在情由。一并查明具奏　　

○旌表守正捐躯之直隶肥乡县民卢中妻刘氏　　

○丙午。上诣畅春园。问皇太后安　　

○谕军机大臣等、阿桂奏称、前因明瑞所领之兵。恐不敷用。随经札商。据咨。贼势虽渐穷蹙。但歼灭之期。难以豫定。似宜增兵二千名。至此事既经陈奏。应候谕旨。于途次就近办理。臣以乌什现在情形。尚未深悉。所有增派兵丁。果能克期前往与否。亦难悬拟。请遵旨仍候明瑞酌办等语。明瑞。阿桂。移文往复。未免互相推诿。在他人且不可。况伊二人为朕所简用者乎。即如进剿乌什一事。近经明瑞等奏、捉生讯问。俱称贼人口粮将绝。自可计日克城。且攻城非策。惟堵截逃窜之路。最为紧要。何必增调兵丁。若专为围城起见。则不但二千人。虽有万众尚恐不足。况鄂津已领兵五百前往。亦可协助。明瑞身在乌什。确按情形。自当以不必增兵咨覆。乃因此奏出于阿桂。即令其自行办理。阿桂又不敢固执己见。惟以情形未悉为言。似此推诿游移。将来恐有贻误。明瑞。阿桂。俱著传旨申饬。增兵一事。即著停止　　

○吏部议准。直隶总督方观承疏称、迁安县属建昌营。人户众多。离县较远。乏员弹压。请将七家岭驿丞裁。改设建昌营巡检。所有冷口关内外各村。拨令管辖。请铸给钤记。以昭信守。从之　　

○旌表守正捐躯之河南获嘉县民吴国臣妻马氏　　

○丁未。谕、朕于七月初八日巡幸木兰。所有应派人员。豫备事宜。著交各该处派办。其派出人员。应照例演射布把　　

○谕军机大臣等、据明瑞奏、准阿桂咨。已令爱隆阿。由伊犁派兵二千。遣赴乌什。亦不必定拘原数等语。昨以明瑞。阿桂。于增兵一事。互相推诿因传谕申饬但明瑞业经行文。爱隆阿应已办理陆续起程。若又行彻回徒滋纷扰。著照明瑞所奏行但明瑞奏内。似以派兵一事。专出阿桂之意盖因阿桂年长。又系朕特遣。故相推让。阿桂不必疑为诿卸。又明瑞谓身离伊犁数月。未悉彼处情形。应交爱隆阿酌量办理。语亦非是。明瑞酌量调兵。爱隆阿不过听候委办。岂敢专主。且明瑞离伊犁未久。彼处情形。安得诿为不知。此皆明瑞未经谙练所致。阿桂阅历有年。前至军营。明瑞务与和衷集事。不可稍存彼此之见　　

○又谕曰、明瑞奏称、自五月初七日、至十二日。屡次击杀贼众。收取牲只无算等语。逆回等、时出拒敌。情罪重大。即力竭出降。亦难宽宥。至此数次奋勉进剿。及阵亡得伤官兵回人等。俱著查明交部。照例议叙议恤。再额敏和卓之子素赉璊、茂萨、鄂对之子鄂斯璊。布噜特散秩大臣阿奇木。俱著有劳绩。并酌赏缎疋。以示鼓励。此内有应行交部议叙者。仍照例具奏。伊等所属之回人布噜特等、有似此实心出力者。俱著查明奏闻　　

○戊申。谕、朕向来巡幸地方。惟恐各大员皆以迎銮办差为事。致境内乏人经理。屡次降旨禁阻。即如今岁南巡。沿途谆切告诫。更不啻再三。盖地方一切政务。所系于民生利弊者甚钜。道员职在分巡。知府责专董率。果能策励所属。整饬吏治。绥靖民风。朕必深为嘉予。若惟事仆仆。祇候于属车清跸间。效力奔走之微劳。于公事无益而有损。朕实为之不取。昨崔应阶奏、沂水县盐徒聚众滋事一案。朕即料其必系该处大员远出迎銮之时。无人弹压所致。已传谕将该抚申饬。今据高诚奏、益都、寿光、临胊、沂水、蒙阴、博山等县。自本年正二月间。即有盐徒聚集。贩私抢店。拒捕伤人之事。俱经商人报县有案。是此事起衅根由。果不出朕所料。崔应阶不知善体朕意。致山东通省道府。俱赴行在接驾。朕随时召见咨询。即行遣回本任。并有遣之而藉词办差不去者。今沂州各府。果以无大员约束。致生事端。则该抚贻误之咎。实所难辞。崔应阶、著交部议处。其经理不善之地方各官。俱著该抚查明交部严加议处。至升任沂州府知府宋敞。前于途次召见时。朕因其资俸已深。人亦似乎可用。且曾经擢用道员。是以河北道缺出。即将该员补授。今既查明盐徒滋事之案。在沂州境内者独多。则其平时于地方诸事。全无整顿可知。岂能复胜监司之任。宋敞。著即解任。听候部议。其河南河北道员缺。著宁泰补授　　

○谕军机大臣等、昨据崔应阶奏、沂水县盐徒滋事缘由。已于摺内批谕。如果事在正二月间。何以并未奏闻。今据高诚摺奏、益都、寿光、临胊、沂水、蒙阴、博山等县。自本年二三月间。即有盐徒拒捕伤人之事。共三十四案。俱经商人报县有案等语。果不出朕所料。已降旨将崔应阶交部议处。并地方各官严加议处。宋敞即行解任。听候部议矣。此等聚众滋事之盐徒全获后。固当严行惩治。以儆凶顽。即附和之乡民。因利私盐价贱。群相买食。致为奸徒煽诱。随从抢夺。刁风亦不可长。昨已谕令详鞫严惩。该抚务彻底根究。不可稍存姑息。颟顸了事。将此传谕知之。高诚摺。及清单。一并钞寄阅看　　

○己酉。谕曰、李侍尧。现在丁忧。两广总督员缺。著杨廷璋速往署理。其工部尚书员缺。著董邦达暂行兼署。杨廷璋未到任以前。总督印务。著明山暂行署理。俟杨廷璋到任后。再赴江西新任。明德。俟明山至江西后。再回江苏本任。庄有恭。于交代事毕。来京供职　　

○谕军机大臣等、前曾谕令明山、会同李侍尧、查办广东粮道一案。俟查明具摺后。再赴新任。今李侍尧现在丁忧。所遗两广总督员缺。已降旨著杨廷璋署理。杨廷璋到粤尚需时日。总督印务。著明山暂行署理。俟杨廷璋到任后。再赴江西新任明山。此时如已起程。接奉此旨后。著速回广东任事。可将此传谕知之　　

○又谕、此次办理乌什事务。额敏和卓之子素赉璊、茂萨鄂对之子鄂斯璊、布噜特散秩大臣阿奇木、俱能奋勉出力。著传谕明瑞、阿桂等、酌量将彼处绸缎赏给。以示鼓励。有应行交部议叙之处。照例具奏。再彼处所有回人、布噜特内、如有似此奋勉者。著明瑞、阿桂、一并查明奏闻。此际乌什事务情形若何之处。亦著迅速具奏　　

○户部议准、两广总督李侍尧疏称、电白县电茂场、业户黄嘉隆等、报开筑生＜?土屚＞七十一口。每＜?土屚＞徵银一钱七分。请自三十年始起徵。从之　　

○以甘肃哈密协副将四十六、为肃州镇总兵。江宁将军标副将颇荣仁、为陕西固原镇总兵　　

○旌表守正捐躯之河南商水县民李光辉女李氏　　

○庚戌。上诣畅春园。问皇太后安　　

