<!-- { "loadSidebar": true } -->
○又谕、前据策楞、岳钟琪奏、杂谷苍旺、恃强凌弱。侵扰梭、卓、土司。不遵开示。现经发兵进剿等语。朕令其悉心筹画。如办理不善。又如金川、瞻对。大费周章矣。不意其数日间直抵松关。并擒苍旺。且奏请于杂谷脑建立城卡。添设防兵。将投出之番民。尽改归流。苍旺果有心滋事。岂毫不设备。竟如此之易灭耶。岳钟琪前带兵金川时。留驻党坝一年有余。何曾攻克一处。以此观之。必系土司自不相睦。汝等乘人之危耳。设他处土司。望风惊骇。谓天朝寻衅加兵。利其土地民人。由此各怀疑惧。所谓绥靖边陲者安在。且又未熟筹现在军兴所费几何。将来改归内地后、每年岁赋几何。一切添设兵卡。是否所入能敷所出。此次效力土司内。未必无苍旺旧部。辄将伊家口什物。分赏汉土官兵。尤属不知大体。岳钟琪何足深责。策楞受恩深重。亦复如此轻举不晓事耶。所办殊与朕意不合。但事已如此。祇可不加深究。将此寄策楞知之。寻奏、本年四月内。杂谷苍旺、以杀害头人易沙等起衅。维时遴委都司本进忠等前往化诲。并未料有用兵之事。该酋抗不遵依。日夜攻打勒儿悟。并焚掠卓克基地土。经该土司屡次声报。未便置之不问。一面将商办情形奏闻。一面派兵陆续进发。因乘杂谷脑空虚之际。进至松关。番人等一闻招抚。相率如归。并献计断其水道。情愿引路前进。势如破竹。直捣贼巢。遂得生擒逆首。总之此次用兵之始。实属商谋出其不备。乘杂谷脑空虚而入。继因该酋逆迹确凿。连夜进剿。值机会之相凑。幸而竣事易速。得旨、此何言耶。岂有先欲乘其不备。而后始知其逆谋确凿之理。如此、则先欲乘其不备者、为何事而起。此不过欲实前言之谬。而不知反露辞游矣。又称、将抄获苍旺赀财人口。一时分赏汉土官兵。意在鼓励。而未计及有失大体。实属冒昧。再始事之时。并未通盘筹画前后经费。率尔举行。设使无此机会。该酋得以有备。必致告竣无期。接到谕旨。不啻如梦初醒。此后遇有事涉两可。请旨遵行。不敢草率复蹈前辙。得旨、岂复有一易破之苍旺。此不待言也。即如郭罗克、现今抗不遵命。尔等能如彼何哉。　　

○壬寅。谕、阿思哈奏称、山西蒲、解、等属。被旱偏灾。平阳绅衿耆庶人等。捐输银两。就近解交河东道库。以为加赈银谷兼散之用等语。此奏殊为卑鄙。错谬之至。朕实骇闻。直省偶遇偏灾。地方殷实之家。乐善好施。或自出家廪积贮。或出己赀籴运米石。散给贫民。功令原所不禁。惟具数报官。量加优叙。以为闾阎任恤者劝耳。并非敛赀贮库。藉以助赈也。国家赈济蠲缓。重者数百万两。少亦数十万两。悉动库帑正项。从无顾惜。地方富民。所捐几何。贮库助赈。殊非体制。此端一开。则偏灾之地。贫民既苦艰食。富户又令出赀。国家抚恤灾黎。何忍出此。深负朕痌瘝一体之意。阿思哈著交部严加议处。所捐银两。著发还。听该绅衿等、自行办理。　　

○又谕、山西蒲、解、等属。秋禾被旱。业经照例赈恤。其灾地内。原未播种秋禾麦地。及附近灾地、得雨稍迟之处。应纳粮赋。定例不在蠲缓之列。仍应按限输将。贫民未免拮据。著加恩将永济等、十一州县、蠲缓余剩、留种麦地钱粮。及平陆、河津、稷山、绛州等、四州县。本年下剩未完民赋。一并缓至来岁麦熟后徵收。以纾民力。其平陆等、四州县。应行徵半还仓之春借常平义社各粮。亦著加恩全行缓至来岁秋收后徵收。俾民食得以宽裕。该部遵谕速行。　　

○又谕、阿思哈不胜巡抚之任。著来京候旨。山西巡抚员缺。著定长调补。广西巡抚员缺。著李锡秦补授。定长未到之先。著侍郎胡宝瑔前往暂行署理。马燝著暂署顺天府尹事。　　

○谕军机大臣等、尹继善奏到、江西饶九道和其衷等、所报左双兴拾得逆书一案。又奏镇江府营房寄信一案。皆托名马朝柱。前此据鄂容安奏、郯城县逆揭、内开邳州陶合社、范安仁祖孙父子姓名。并卜涌妄贴逆揭。已有四案。皆不问可知为挟仇诬陷总因首逆马朝柱、未经弋获。是以刁徒造为逆书。举平日怨恨之人。及殷实饱暖之家。具列其中。地方官查办。虽明知其冤。必须按名提解质审。迨至到案辩明。而良善无辜。已不胜其累。正随奸人计中。且州县官拏究株连。旁出纷烦。而缉获正犯之力转懈。马朝柱益得窜逸偷生。并堕首逆计中矣。该督抚等、应出示晓谕。严拏马朝柱正犯到案。审明容留藏匿夥党。方行缉拏究拟。如有架名马朝柱逆揭。牵累良民。希图陷害者。但密缉捏造之人。照助逆匪党。从重治罪。其帖内开具人名。概置不问。并不必提解到案。如此、庶足以息刁风而安良善此风江浙等省为甚。山东近亦有之。闽省恐亦有似此者。将此传谕各该督抚、照此办理。　　

○又谕、吏部议覆爱必达所奏、请将何恺补授黑盐井提举一本。以丁忧服满人员。例应在部投供。归月铨补。从无将在外题补要缺。豫行扣留以待服满之员。到部引见补授之例等语。此事前据爱必达奏到、因其不甚明晰。曾经降旨申饬。嗣该抚将何恺丁忧服阕日期声明仍请补授此缺。乃交部议。实与定例不符。提举一缺。即属紧要通省中岂无可以胜任者而必欲用一丁忧服满、未经到部之何恺该抚以不合例之员。屡次渎奏转致员缺久悬。甚非办事之道著传旨申饬。　　

○又谕、据陕西布政使张若震奏称、陕省办理灾赈。在在需员。请敕部于候补候选州同县丞以下等官内、拣选十员。发陕差遣委用等语。办赈需员。事属紧要。已照请饬部拣发。但其奏内、有禀商督抚二臣。意见相同之语。请拣人员。自应督抚具奏。方合体制。如张若震未经禀商。擅行入告。是乃该司冒昧。若禀商而意见相同。何得委令藩司自行奏请。岂督抚转不应奏耶。　　

○户部议准闽浙总督喀尔吉善疏称、船户配载由浙运闽备粜米石。于浙境瑞安县洋面被风破船米沈失无存。现取具印甘各结到部应予豁免从之。　　

○豁除直隶乐亭县、潮冲田八十顷九十三亩有奇额赋。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百二十四


大清高宗法天隆运至诚先觉体元立极敷文奋武孝慈神圣纯皇帝实录卷之四百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。十月。癸卯。上诣畅春园、问皇太后安。　　

○温惠皇贵太妃七旬寿。上诣行礼、侍宴。　　

○还宫。　　

○策试中式武举刘廷栋等六十五人于太和殿。　　

○军机大臣等议覆、四川总督策楞、提督岳钟琪、奏称、松冈投诚番民一万余口。应按寨分设抚夷掌堡。并择番目内、素为番众信服者。设为土守备千把、以备调遣等语。查杂谷本吐蕃苗裔。自唐宋以来。世守其土。明代授为安抚司。康熙十九年率属内附。仍予旧封。未便以苍旺一人悖逆。遂致亡其世守。应饬该督提、另择苍旺近属内伯叔兄弟一人、素为番民信服者。授为土司所奏应无庸议。得旨、依议速行。　　

○甲辰。上御乾清门听政。　　

○御懋勤殿。勾到河南、山东、情实罪犯。停决河南省绞犯八人。余一百五十七人、予勾。　　

○谕军机大臣等、开泰题升南笼府知府之松桃同知袁振绪。今日吏部带领引见。看来年力渐衰。且亦不过恂谨平常之人。无甚出色。因南笼尚非要地。已照所请补授。著传谕开泰、令于该员回任后。留心察看。如不能胜知府之任。不妨据实奏闻。不得以系伊保题之人。遂稍存回护。　　

○又谕、据高晋奏称、寿州等八州县。及凤阳等三卫被旱之处。业据各属报称、以田亩计。一邑之中。多者不逾五分。少者不及一分。被灾甚轻。无庸抚恤等语。安省凤、颍、泗、等属。秋禾被旱情形。前据张师载题报。声明现在飞饬查勘分数。如果成灾照例办理。今既查明被灾甚轻。自应速为奏报。以慰朕怀。何以高晋已经具奏。而张师载转未奏到。可传旨询问。其寿州等州、县、卫、今年被灾分数轻重若何。应否赈恤之处。令将实在情形。振实查明。速行奏闻。　　

○户部议覆、湖南布政使周人骥奏称、各省道员。于所属知府新旧交盘。遵例出结。而于直隶州、止具仓谷印结。各项库贮钱粮。不加结详报。易启侵亏之渐。应令一体盘查出结。以专责成。应如所请。通行饬遵。从之。　　

○以江苏按察使台柱、为广西布政使。　　

○乙巳。上御紫光阁。阅中式武举骑射。　　

○御懋勤殿。勾到山西、直隶、情实罪犯。停决山西省绞犯一人。直隶省绞犯四人。余八十一人予勾。　　

○谕、图尔炳阿、前在云南巡抚之任。不能实心察属。代为弥补。部议照监守自盗治罪。但尚与婪索肥橐者有间。著加恩从宽释放。　　

○又谕敖汉贝勒罗卜藏为人诚实。宣力有年。今闻溘逝。朕心甚为悯恻。著派御前侍卫驰驿往奠。并赐银三千两。照郡王例治丧。　　

○河南巡抚蒋炳疏报、邓州已垦成熟地二顷三十二亩有奇。　　

○以安徽庐凤道许松佶、为江苏按察使。　　

○丙午。上御紫光阁。阅中式武举技勇。并覆阅骑射。　　

