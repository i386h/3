<!-- { "loadSidebar": true } -->
○谕、据安宁奏称、江南总河周学健、于孝贤皇后大事二十七日甫毕。即已剃头。其所属文武官弁。亦皆剃头。内止有淮徐道定长一人、遵奉法度等语。前此福州将军新柱、到京陛见时。曾奏称、伊到淮安时。周学健因已剃头。恐被知觉。即借查河之名。避不相见。朕比时以周学健乃国家大臣。于名分攸关之处。自必深知而谨守之。断无此等悖谬之事。或系传闻未确。亦未可知。此外又有数人奏及此事。朕皆未经深信。今安宁所奏如此。是周学健丧心悖逆。不惟一已敢于犯法。并所属官弁。同时效尤。弃常蔑礼。上下成风。深可骇异。周学健自为翰林。沐朕深恩。内用侍郎。外用督抚。原非以其才猷经济、高出伦辈。不过因一时难于得人。即伊偏才小器。弃短取长。将就任用。稍资驱策耳。讵料伊目无上下之分。竟至如此。朕前曾降旨传谕各省督抚。未发觉者不必深究。原因微员人数众多。所犯又系重罪。一经查出。不容轻恕。是以姑从宽免。更不意封疆大吏。犹有如是者。实出意想之外。故屡闻人言。皆付之不信。然使周学健身负重罪。稍有知识。即应自行检举。乃处之泰然。希图蒙混掩饰。揆之国宪。实所难逭。周学健著大学士高斌、就近拏解来京。交刑部治罪。此事传闻已久。举朝大臣官员。岂概无闻见。乃无一人举发。外廷九卿召对尚稀。至军机大臣等、时常召见。亦未经奏闻。其意不过欲为之蒙蔽。以救伊重谴。试思朕果可蒙蔽之主乎。今朕降此旨。伊等能封驳执奏乎。现在交部治罪。部臣即汉人同年相好。尚敢以已之身家首领、为伊保全乎。又都察院御史给事中等。平时采听风闻。即细微未甚确实之事。动辄陈奏。今以周学健之悖谬。朕已屡有所闻。乃未见伊等片牍入告。明系伊等师生朋党之谊。固结弥缝。牢不可破。是以代为容隐。缄默不言。朝廷设耳目之官。以司纠劾。可如是之徇隐袒庇乎。即非尽出于党护周学健。亦必以为举发此事。将恐招致物议。人心至此。尚可问乎。皇考时、因朝臣结党蒙蔽。极力整顿。始得肃清。今汉大臣官员等。风气又复如此。扪心自问。能无愧惧乎。不特此也。满洲之托名科目好名无耻之徒。如尹继善者。身任江南总督。乃明知不奏。若非瞻顾同年。有心欺隐。则必以为若奏此事。于已有不美之名。其心更不可问。著交部严察议奏寻议、尹继善、徇隐瞻顾。曲法沽名。应照溺职例革职。得旨尹继善著革职。从宽留任。　　

○又谕曰、江南河道总督员缺。一时不得通晓河务之人。从前嵇曾筠、以大学士兼任河道总督。今即著大学士高斌暂行管理。　　

○谕军机大臣等、周学健违制剃头。现今拏交刑部治罪。伊籍隶江西。著巡抚开泰、即将伊家产逐一勘明。务必实力严查。勿令寄顿隐匿。开泰系科甲出身。向来以读书人自负。于师生年谊气习。未免瞻徇。此番若稍有回护袒庇之意。伊断不能保其首领。可并传谕开泰知之。　　

○又谕曰、周学健因违制剃头一事。朕已降旨拏交刑部治罪。江南河督事务。令高斌即就近署理。高斌办理河务有年。修防诸事。尚有所长。若在内阁供职。宣猷赞化者。非伊力所能逮。伊亦必当自知之。但伊素与周学健交好。伊若先至江南。必授意周学健、令其自行检举。邀恩免罪。今经朕察出。高斌即欲为之护庇。计无所施。周学健任内经手事件。有无未清。著秉公清查。伊既深负朕恩。而久任督抚。所有赀财。岂可利其子孙。俱著逐一严查。交那苏图为直隶修理城工之用。高斌受朕深恩。非他人可比。事理轻重。宜自加审度。若仍瞻顾交情。于周学健之事。办理稍有未协。亦不待朕治罪。伊抚衷内问。应如何自处耶。或令周学健自尽。不得到京明正典刑者。惟高斌是问。　　

○户部议准、署江苏巡抚安宁疏称、武进、丹徒、二县。江宁县公费地亩。勘报升科田地等项、二十一顷八十一亩二分零。额内转科田地、七顷九十一亩二分零。共应升增银一百三十四两一钱八分零。米一百十三石九升零。遇闰加编银一两三钱六分零。米三升三合零。请从乾隆十二年入额奏销。其乾隆十一年以前银米。按年补徵。从之。　　

○兵部等部议准、暂理陕甘二省事务甘肃巡抚黄廷桂疏称、河州镇属洮岷营。拨马步兵二十名。在岷州营属之麻子川驻防。并于洮岷、阶州、二营。轮经制员弁管理。距洮远、不能归营操练。距岷虽近、隔属不便稽查。请将前项兵、改为步战。隶岷州营。于额兵内拨往。至议裁之管理新兵外委把总、应留管防兵。并归岷州营管辖。从之。　　

○以通政使积德、为都察院左副都御史。四川布政使仓德、为太常寺卿。山东济东道高越、为四川布政使。　　

○以故云南大理府赵州定西岭土巡检李正枢之子尊闻袭职。　　

○己巳。上启銮、幸盘山。　　

○谕军机大臣等、巡抚纪山、此番办理大金川军务。与总督张广泗、甚不相合。屡经批谕训饬。终未释然。督抚各持意见。在寻常无事。尚为不可。何况军务倥偬。正当同舟共济。而川省情形如此。或系有意龃龉。掣肘公事。或因嫌隙既开。遇事不能相下。纪山才具本短。但在满洲大臣中。尚不失旧家气局。用为巡抚。惟虑其为属员欺蔽。若此番之情性乖张。与督臣不合。殊非意料所及。若仍留川省。恐于军务无益。可传谕讷亲令其详细酌量。或尚可调用别省。或应行治罪。以为刚愎任性之戒。俱著讷亲一面据实奏闻。一面传旨。令其解任来京。其四川巡抚印务。即著班第暂行署理。于运粮诸务。呼应较灵。当于军务有济。再前番摺到之后。又几二旬。日夕跂望。即七月十一日所批发传询诸旨。应行覆奏者。除往返程途。积日以计。亦应驰奏。何以迟迟若此。深为悬系。接到此旨。务将近日情形。详悉入告。并遵照前此十余日一奏无惜驿骑劳顿之旨。迅速频具摺奏。以慰远怀。　　

○又谕曰、李渭奏请、截留运京滇铜。设局开炉鼓铸。以平钱价一摺。朕未经批发。可交与刘统勋、阿里衮、密议具奏。近年以来。各省钱价昂贵。不独东省为然。据奏纹银一两、换大制钱七百余文。与现在京师钱价。亦约略相同。乃遽请截留铜觔。此事之断不可行者。即如漕粮间有截留。必地方需米孔亟。势不得已。亦属权宜之事。至铜觔关系京局鼓铸。何得轻议截留。钱文乃民生日用所必需。固应亟为筹办。但屡经办理。迄无成效。再四思维。未得善处之术。即如从前大学士讷亲等会议平减之法。章程井井。非不极费经营。此刘统勋、阿里衮之所知者。究之钱价未见其减。此迩年已试之效也。况市价时增时减。本无一定。若年谷顺成。百物充裕。自可渐次平减。即欲开炉鼓铸。方于东省有益。亦当另为设法。或委员赴浙采买洋铜。或往滇省产铜处所。另筹买运。至运京之铜。断无截留外省之理。朕意于钱文一事。非不欲办。实办之而无可办。转不若听其自然。今李渭既为此奏。或刘统勋、阿里衮等、别有所见。可传谕刘统勋、阿里衮、就东省现在钱价情形。应需鼓铸与否。应如何办理之处。熟筹妥议。具摺奏覆。务须十分慎密。即幕宾等亦宜防其漏洩。盖此事一时未必即有良法。而一为张扬。则市侩居奇。民情惶惑。未睹其效。先滋弊端。甚有关系。一并传谕刘统勋、阿里衮等知之。寻奏、山东钱贵。在于去岁冬底、今岁春初。目下不起不落。李渭所奏。于理于事。均不可行。若办洋铜、则时日难期。办滇铜、则挽运需费。至收买废铜、则又已行而无效者。况东省今岁、乃恩免钱粮之年。农民以粟易钱。不须换银交官。钱商无由多歛。且梨栗枣柿。花实盛茂。贾贩之来收果品者。其钱俱散在乡间。连岁赈济银两、至数百万。而钱无从增益。所以冬春间钱价骤长。今大赈已完。新粮入市。果实充斥。官未开徵。计钱价不致再昂。暂缓不至病民误事。得旨、知道了。告之准泰可也。　　

○又谕、昨降旨将济东道高越、升补四川布政使。川省现有大金川军务。办理需员。高越接到谕旨。可令伊即速起程前赴新任。不必来京请训。　　

○又谕曰、四川布政使仓德、于办理藩司事务。不能妥协。已补授太常寺卿。令济东道高越代之矣。仓德为人才具本短。看来尚属谨饬。是以任为筦库之司。但如运粮一事。系抚藩专责。而此番军需运脚繁费。较之向前西北两路军营运费。反属繁多。而人言籍籍。犹以运粮为苦。若非办理未善。何至于此。在纪山、仓德、自未必侵肥作弊。而两人才情皆短。或为属员蒙蔽。回护已过。亦未可知。今仓德既经离任。其有无欺弊。易于察查。可传谕讷亲、班第、张广泗等。将伊任内经手诸事。逐一确查。据实具奏。若军务倥偬。无暇分心查办。则将此事专付之班第。俟成功之日。再行详查。彼二人已皆离任。亦不能有所掩饰也。寻班第奏、纪山、仓德、办理粮运。均无侵肥作弊。但办理不善。被属员蒙蔽。在纪山惟恐贻误粮运。竭力筹办。唯不无牵制掣肘。畏首畏尾之处。且不能周知利弊。易为人欺。至其关防谨严。操守廉洁。则众口一词。仓德本属才短。又承李如兰之后。一切因陋就简。听信幕友。捐款定价浮多。且关防不密。致有幕友串商包运之事。其有无长领脚价、亏欠米石、及结党营私情弊。现交署藩司宋厚务查确情。严行究治。报闻。　　

○命湖广总督塞楞额、署江苏巡抚安宁、来京候旨。以福州将军新柱、署理湖广总督。两江总督尹继善、兼理江苏巡抚。　　

○以宁古塔将军索拜、为古北口提督。古北口提督满福、为拉林副都统。拉林副都统马尔拜为福州将军。镶白旗汉军都统永兴、为宁古塔将军。署刑部尚书阿克敦、为镶白旗汉军都统。　　

○以直隶天津镇总兵傅清暂署古北口提督。　　

○是日。驻跸烟郊。　　

○庚午。谕军机大臣等、安宁解任来京候旨。苏州巡抚印务。著尹继善兼理。安宁此番系获罪来京。非寻常陛见可比。伊于孝贤皇后大事。仅饰浮文。全无哀敬实意。伊系亲近旧仆。岂有如此漠不关心之理。且闻有罔顾官箴。置办本处女子为妾之事。负朕深恩。殊非意料所及。因伊随侍有年。故未明降谕旨。伊一切任内所办事务。有无未清。及关税有无染指。来京时、任所赀财。作何布置安顿。并伊一路情状若何。著交总督尹继善、一一详悉确查。据实具奏。若稍为瞻顾。丝毫徇隐。将来别经发觉。惟尹继善是问。　　

○是日。驻跸白涧。　　

