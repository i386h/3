<!-- { "loadSidebar": true } -->
○总理青海副都统巴灵阿奏请、西宁口外防冬员弁。仿照哈密换防之例。于今年派防章京、骁骑校、兵丁内。派拨一半前往。嗣后新旧相间。更于卡务有裨。得旨、此奏甚是。知道了。珠都纳等、既愿留彼效力。实属可嘉。俟明年伊等回日。汝豫先声明请旨。　　

○四川巡抚硕色奏、盗贼滋炽。现饬府州县设法缉捕。然不分别抚缉。亦恐饥寒之流。相率为贼。查川省荒地尚多。行令各属。先将可垦之地。踏勘登记。即令流寓失业之人垦种。先给执照。俟成熟之后。分别升科。得旨、川省向多奸匪。汝到任一日。即为汝之责矣。嗣后务须弭盗安民。以靖地方。至招垦一事。须妥协办理。则实为有益之事也。　　

○两广总督鄂弥达奏报、拏获博罗县横山地方。偷挖矿徒。得旨、知道了。奸徒聚众。至八九百人之多。为日有半年之久。始行发露。拏获到案。汝等地方大吏。竟恬不为怪。亦可笑之事也。　　

○署广东巡抚王謩奏报、博罗县横山地方。矿徒偷挖锡沙。争占斗殴。得旨、知道了。粤东现今又有开矿之议。此风断不可长。所当时时留心访察者也。　　

○云南巡抚张允随奏报、雨雪沾足。豆麦丰盛。得旨、以手加额。欣悦览之。滇省无外来之粟。值此丰稔之岁。则积贮不可不讲。可与督臣时时留心经理之。　　

大清高宗法天隆运至诚先觉体元立极敷文奋武孝慈神圣纯皇帝实录卷之六十三



大清高宗法天隆运至诚先觉体元立极敷文奋武孝慈神圣纯皇帝实录卷之六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆三年。戊午三月癸丑朔谕。朕访闻得广东提督张天骏、莅事以来惟事姑息以致汛防懈弛。弁丁无所忌惮。上年十月内。有奸匪董老大等。窥伺博罗县、出产锡矿易于偷取。贿买把总林士英、典史姜明德、纵容盗挖又有奸匪黄肇等、入山争占。互相格斗。致伤多命。此处离提督衙门不过百里。而张天骏、平时漫无觉察。及至事发难掩。又欲曲为遮盖。草率完结。似此怠玩养奸。重□朕委任封疆之意特降此旨。严行申饬令其悔过自新倘不知悛改。仍蹈前辙。朕必从重处分。　　

○礼部议覆、署广东巡抚王謩疏称、嘉应州、由程乡县改设之后。人文日盛。已照州学出贡。廪增名数。应各加十名。以符州学三十名之例。应如所请。从之。　　

○工部遵旨议覆河东河道总督白钟山疏称、豫省黄河南岸。郑州汛十七堡堤工。入秋以后。汛水叠涨。全黄奔注。塌去老崖。直逼堤根。危险异常。督率道厅等抢护下埽。共计工一百五十丈。动支银七千九百九十六两有奇。又疏称、豫省黄河北岸。封邱县汛十三堡。向无埽工。颇为险要。另行接筑月堤。以资捍御。六月伏汛内。水势已至新堤。复于迎溜顶冲之处。建筑挑水埽坝。挑溜开行。保护一带工程。共动支银一万九千六百五十六两有奇。均应如所请。从之。　　

○以正红旗汉军副都统阿尔泰、为镶蓝旗护军统领。　　

○兵部议准、热河驻防副都统那素泰奏请、热河地方紧要。新旧驻防兵二千名。仅有鸟枪兵二百名。应再添三百名。并挑选前锋一百名。分派操演。从之。　　

○赈贷福建福州府属闽县、侯官、长乐、福清、连江、罗源等、六县。福宁府属、霞浦、宁德、二县。飓风灾民。　　

○甲寅。上诣太学。前期一日。于宫中致斋。是日、上具礼服。乘舆至太学棂星门外。降舆。由大成中门。步进先师位前。行释奠礼。礼成。御彝伦堂。王以下、衍圣公孔广棨、祭酒、司业、文武大臣、行礼毕。赐坐。翰林官、五经博士各氏子孙、及国子监官、进士、举人、荫生、贡、监等。俱拱立堂外。随命讲官坐。满汉祭酒国琏、李凤翥、讲中庸天命之谓性一章。讲毕。上宣御论曰。天命之谓性。率性之谓道。是本一贯之理也。亦犹无极而太极。太极而阴阳。阴阳本太极。太极本无极也。盖道本乎性。性本乎天。至云修道之谓教。则有人力之施为。而己非道之本原矣。故论其本原。无所为离与合也。至有道之可名。于是乎须臾不可离。且戒之曰。可离非道。而戒惧慎独之功。亦莫不因修道而起。不知喜怒哀乐之未发。即天命也。谓之中。即性也。发而皆中节。即率性也。谓之和。即道也。岂非天下之大本达道乎。故曰致中和。天地位焉。万物育焉。若曰天地自位、万物自育而已。倘视喜怒哀乐未发以下。为慎独工夫。殊失子思子之本旨矣。满汉司业塞尔登、李文锐、讲尚书曰若稽古帝尧一节。讲毕。上宣御论曰。尧典纪尧之德。以钦始。以钦终。钦明本尧之德。至二女之嫔虞。亦教之曰钦哉。则圣人之心。无时无事之不主敬可知矣。夫人心惟危。敬则不至于危。道心惟微。敬则不患其微。以至精一执中。舍敬其何以为功也。是故主敬为至要。亦惟主敬为至难。帝尧之圣。犹兢业之弗遑。况在常人。岂可斯须去敬。以自外于圣人之教哉。王大臣国子监官生跪聆毕。大学士鄂尔泰等奏曰。皇上阐扬经书义蕴。广大精微。皆先儒所未及。真帝王传心之要也。祭酒、司业、率学官、诸生跪。鸿胪寺官、宣制曰。圣人之道。如日中天。讲究服膺。用资治理。尔诸师生其勉之。祭酒、司业、率学官、诸生、谢恩。王以下、文武大臣、复坐。赐茶。上还宫。随赐诸生食品于彝伦堂。谕四配、十二哲、后裔。暨元圣周公裔东野氏等、三十一人。均送监读书。广国子监乡试中额十八名。寻召见衍圣公孔广棨、暨五经博士各氏后裔等十八人。谕、尔等皆圣贤后裔。因朕临雍来京。特行召见。尔等既为圣贤之后。即当心圣贤之心。凡学圣贤者。非徒读其书而已。必当躬行实践。事事求其无愧。方为不负所学。况身为圣贤子孙。尤与凡人不同。若不能实加体验。徒务读书之名。实于祖德家风。不能无忝。尔等务须勤思勉励。克绍先传。以副朕谆切期望之意。赐衍圣公、国子监祭酒以下。如雍正二年例。加赐衍圣公、至圣后裔、五经博士等。御制乐善堂文集。及貂墨有差。　　

○谕、朕闻得广东盐运使陈鸿熙、在粤十有余年。自管理盐务以来巧取营私。无利不搜。每当商人纳饷之时鸿熙并不照额收银。即行给发盐引。名曰挂饷。及当消售盐觔应完税价之时。又不照数交收虚报空文存案。名曰挂价总令各商将应纳之饷税银两在外营运迨至获利之后将正数归还原款。余利婪收入已竟以朝廷正项之钱粮为运使放债之资本积年所获不赀且动向各商摊派用一指十藉端网利以充私橐海南道王元枢残忍贪黩兼有恶才前在肇庆府任内承办铜觔豫领帑银四万余两乘黔省苗疆用兵道路梗阻竟将公项分发各商营运勒令加三加五起息毫无顾忌其委收黄冈厂之家人蠹役重耗苛徵。两粤商民。怨声腾沸。此二员之贪污劣迹。朕访闻如此。陈鸿熙、王元枢、俱著革职。差兵部侍郎吴应棻、侍卫安宁、驰驿前往广东。将贪劣各款。严审定拟具奏。钦差未到之先。著鄂弥达、王謩严行查察。若陈鸿熙、王元枢、有抽换文卷。藏匿要证。买嘱商民等弊。将来发觉。朕惟于鄂弥达王謩是问。　　

○大学士管川陕总督查郎阿奏、驻劄西宁、总理青海夷番事务、副都统巴宁阿、咨请应需养廉。查前任该处副都统。奉旨给养廉银六千两。自应照例支给。疏入、报闻。　　

○调山西布政使许容、为江苏布政使。以浙江按察使胡瀛、为山西布政使。以原任布政使郑禅宝、为浙江按察使。　　

○乙卯。上以诣学礼成。御太和殿。王公大臣、文武各官、行庆贺礼。衍圣公、祭酒、司业、率学官、各氏子孙、五经博士、进士、举人、荫生、贡、监等、上表谢恩。　　

○诣皇太后宫问安。　　

○谕、陕西凿井灌田一事。从前崔纪办理不善。苟且兴工。祗务多井之虚名。未收灌溉之实效。经朕访闻。降旨申饬。令其听从民便。毋拂舆情。乃伊接奉谕旨之后。即檄行藩司。转饬地方官、务须挖深砌固。不得草率从事。又差遣佐杂等官、分路勘验。凡属浅井。悉令掘之使深。而土易淤塞者。则令修砌坚固。其从前开挖而未成井者。又复勒令填平。以致井底之寒泉。无处灌注。势必倾泻于地中。井中之湿土。无处搬移。势必堆积于麦上。不但麦苗无益。亦且大受其损。况去冬得雪沾足。今值麦苗青葱秀发之时。农民及时锄治。转盼播种秋禾。东作方兴。正田功不遑之候。而乃迫令掘井砌井。使农民废时失业。人心甚觉彷徨。是朕谕令俯顺舆情。而崔纪则勒令深挖修砌以掩其非。又令填平废井以掩其过。重负朕委任封疆。谆切训诲之意矣。再者大学士查郎阿、因见陕省收成歉薄。谷价昂贵。不得已禁止商贩。运赴他省。曾经具摺奏闻。而山西蒲州、与陕西郃阳、韩城等县。仅一河之隔。彼地商贩。遂串通郃阳、韩城等处奸徒。指称县民籴买口粮。舳舻相接。扬帆直下。一过河东。即达山西地界。崔纪未曾究问。陕西之人。遂以崔纪庇护桑梓。纵违禁之私贩。啧有繁言。观此情形。崔纪不便仍留西安之任。著调补湖北巡抚。将张楷调补西安巡抚。速赴新任。张楷到任后。崔纪交代。再赴楚省。至秦省凿井灌田之事。张楷可善体民情。妥协办理。　　

○又谕、内城新设三厂。著于御前侍卫、乾清门侍卫内、每厂再派一员。前往监粜。　　

○又谕、户部议覆、副都统永兴条奏摺内。请将在京文官、四品以下。武官、三品以下。借给两个月俸米。兵丁借给一个月甲米一条。户部议驳。朕已降旨依议。尔部可说与大学士等。将来天降甘霖。米价平减。即照部议。不必借给。至四月初间。倘米价仍前昂贵。即照永兴所奏。大学士等请旨遵行。　　

○户部议覆、御史朱凤英奏、请于正阳门外东西。复设两厂平粜。查平粜十厂。六居城内。四居城外。前因乡民拥挤。奏请将城内六厂。移于城外。但城内居民。赴城外买米。仍不免拥挤之虞。请于城内再设厂座。则城外各厂。得以专济乡民。查宣武崇文门外。原有米厂。应复行设立。至永定德胜二门、适中地方。亦复开设一厂。令顺天府府尹。委员经管。并令都察院、每厂派御史一员监粜。得旨、依议速行　　

