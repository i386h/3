<!-- { "loadSidebar": true } -->
○又覆、两江总督庆复疏称、扬、通等六府州属。额徵夏麦例系先漕徵纳。查各属产麦稀少。民间每多购买交仓。且按亩验派、仅止升合。州县亦难分款催徵。请改徵米石。随漕交纳。应如所请。从之。　　

○旌表守正捐躯之直隶蠡县民、宋狗儿妻李氏。河南新蔡县民、刘布妻李氏。陕西长安县生员、郭周翰妻陈氏。　　

○庚戌。总理事务王大臣等议覆户部左侍郎赵殿最等奏、遵旨查勘运河水泉闸坝。公同酌筹各事宜。一、修筑各湖圈堤查蜀山、马踏、马场、等湖。为潴水济运之要区。从前修筑圈堤。阅久低缺。请全行修筑。并建石闸涵洞。以时启闭。一、疏浚泉河。查诸泉距湖远近不等。必由泉河始达于湖。其达蜀山、马踏、二湖者、曰汇河、汶河、达马场、独山、二湖者。曰泗河、府河、皆水泉归湖之咽喉也。请每年于十月水落后。即查明于淤浅段落。募夫挑浚。一、定期筑坝挑河。请每年于十一月初一日煞坝。其开坝日期。以南漕船顶台庄闸为准。一、禁止紊乱漕规。以资宣蓄。查河水高下相悬。恃石闸为收束。如下闸未闭。上闸已开。势必一泻无余。请令沿河。镇道等、务遵漕规启闭。不得以儹运迅速。逼勒启板。一、酌修何家旧坝、以资宣洩。查汶河自戴村坝以下。分水口以上。有何家口地方。旧建滚水石坝一道。外有支河二道。与为通流。前总河朱藻奏准、于二支河口门、筑土坝二道。不使汶水旁洩。但春夏之交汶水浩瀚盈溢为虞。请于两道土坝内、各建涵洞一座。设闸板、以时启闭。一、武城之城根冲刷。应酌筹变通。查武城县城垣、在运河之南。其东北一隅、正当迎溜顶冲。城根日渐坍塌。前总河朱藻议准、于南岸修建砖工、以护城垣。但该处地系流沙。砖工易于冲裂。现在酌议、或于北岸另开运河一段。将旧河筑坝断流。或形势不便挑河。于该工上首、建筑水坝一座。挑溜开行。以护下工。请令河抚诸臣。饬河道勘明定议。均应如所奏办理。得旨。依议速行。　　

○又议覆、户部左侍郎赵殿最奏、据副都御史陈世倌、条陈东省运河事宜。一、东平州戴村坝、系引汶济运关键。陈世倌奏、明潘季驯建石坝时、有无玲珑原制。现在应否改建石坝。查山东通志、载潘季驯建玲珑石坝。是玲珑原系旧名。该处原有玲珑、滚水、乱石、三坝。惟玲珑最关紧要。雍正四年。学士何国宗等、查勘坝工。另筑石坝一道。坚密难以刷沙。水涨之年。民田受其冲溢。寻经总河朱藻、改作涵洞五十六座、以洩水势。是石坝终不可行。必须仍按玲珑刷沙之意。兼得截水济运之法。方保万全。今查勘涵洞泥沙壅积。请将中间用灰石填塞。两边各留八洞。下板拦束。再添设闸官一员。督率挑挖、专司启闭等语。查汶水上受泰安、莱芜、等九州县山水。源远流长。每遇伏秋水发。水从坝面滚泻盐河。若将中间涵洞填塞。遇汶水骤发。宣洩不及。沿河州县、必受漫溢。应请敕下河东总河再行详勘。其中间涵洞四十座。暂停填塞。其两边十六洞。挖尽浮沙。务见老土。如果坚实可垂永久。再行下桩铺石。俟经试一二汛后。请旨遵行。一、陈世倌奏、恩县四女祠滚水砖坝。仍改用砖工。并将支河挑浚深通。查四女祠、在运河东岸。旧有减水闸一座。支河一道。系洩运河涨发之水。后支河淤塞。闸亦废圯。经学士何国宗、奏建滚水坝一座。坝南修筑砖工。将支河照旧挑挖。因大水砖工坍卸。总河朱藻、用柴抢修。因成柴工。今陈世倌请仍用砖工。似可不必。惟原挑支河、至杨家庄而止。下流仍然不通。议从石坝口起、至德州九龙庙、应挑河泓一道砖工迤西、至三义庙、应帮筑土堤二百余丈等语。应令河东总河、饬令河道。于水落土乾之日。题请兴修。一、山东德州哨马营、设有滚水坝、引入支河、以洩运河异涨之水。原以佐四女祠宣洩之不及。缘支河受漳卫之水。挟沙带泥。水过积淤。是以未能畅洩。陈世倌奏、果有淤浅之处。重加疏浚。查支河口坝、面宽三十丈。以下渐束、至曹村堤口、仅宽十六丈。积淤愈甚。急宜挑挖。中间又有惠济一桥。仅高八尺。桥下石柱挨排。应请拆去。拔除桩石。设立官渡船一只。秋冬另搭草桥。以济行人。曹村堤口。应再开宽八丈。陈公堤缺口九处。一体堵筑。于迤南建石闸一座。再于支河南堤涵洞外。圈筑土坝一道等语。查陈公堤缺口九处。为民间私洩坡水。今一改石闸。遇有不肖官吏。司其启闭。转致病民。应令河东总河。悉心查勘。顺从舆情。另行请旨遵行。其筑坝挑河造船各事宜。均应如所请。得旨。依议速行。　　

○又议覆、户部左侍郎赵殿最等奏、遵旨会勘东省运河、水泉闸坝各情形。先是。御史马起元奏、山东、直隶、两省运河。水泉近多湮塞。闸坝亦已倾圯一摺。奉旨令侍郎赵殿最等前往会勘。至是赵殿最等奏称、东省诸河。现在畅流平流。彼此贯注。泉源四百三十九处。无不疏通。闸坝均属完固。应将马起元所奏、均无庸议。至赵殿最等所奏、运河石闸。共计四十八座。东西两岸斗门涵洞、及滚水坝、洩水桥等。共计六十七座。均关运道。现经逐一查看。除台庄等石闸九座、业经修理外。其戴庙、七级、柳林、新店、师庄、枣林、万年、顿庄、等闸内。有鴈翅渐蛰。或面石裂缝。两岸斗门涵洞内有满家三空桥、鴈翅低陷。六里石闸、闸面太低。恐碍行船。应如所奏。交河东总督等、次第兴修。并请嗣后各闸、如有石块脱落鼓裂之处。令该管官详报总河。会同该抚查验。随时修葺。从之。　　

○吏部议覆、御史舒赫德疏称、满洲蒙古郎中。升途稍隘。应照汉郎中之例。保举道府。查满洲郎中、向例以布按两司升用。若保送知府、官阶未相符合。请嗣后遇有保送道员之时。令该堂官与汉司员、一同保送从之。　　

○云南巡抚张允随疏报、恩乐县开垦夷田一十五顷九亩有奇。　　

○辛亥。上诣皇太后宫问安。　　

○吏部议覆太仆寺卿蒋涟奏、直省各官养廉、应令就近支领。查道府养廉、为数既多。若在州县支领。恐滋弊窦。其州县佐杂等。应如所奏、在该处徵银内拨给。接季册报。得旨。依议。州县以下等官养廉。于各州县就近支给。可省解司赴领之烦。仍令该管上司。不时稽察。毋得启豫领透支等弊。　　

○户部议覆、升任甘肃巡抚宗室德沛疏报、宁夏县属河忠堡、张口堰、本年河水冲决。淹没田禾。所有被灾男妇。无论大小。每名给与社仓粮三斗。应如所请。得旨。依议速行。　　

○御史明德奏、奸民富户。囤积钱文。勒价昂贵。请敕下顺天府府尹。并五城巡城御史、严查从重治罪。得旨。上年八月。朕加恩八旗官员兵丁。借给一年俸饷。而京师钱文货物、一时昂贵。彼时即降旨晓谕。令其省改。不得蹈为富不仁之戒。目下朕又加恩、借给八旗兵丁半年饷银。以厚其生计。乃帑银尚未领出。而钱价物价、已经骤长。此等商民、竟不凛遵从前谕旨。而惟以图利为心。是不奉法之奸民矣。殊不知兵民原属一体。贸易亦应公平。况兵丁以银易钱易货。商贾营运得以流通。即照常市卖。亦尽可获子母之利益。何得借以居奇。不知餍足。为此贪饕剥削之计致使国家加惠兵丁之善举。竟为奸民等所阻。其罪诚不可逭矣。朕思伊等商民。自营生理。或一时为利欲所蔽。专务贪取。而昧于公平之义。然既具有人心。则天良未泯。尚可望其醒悟。著步军统领、顺天府尹、五城御史多方晓谕。速令悛改。如仍蹈故辙、则国法难宽。即照该御史所奏、从重治罪。如兵丁等、因此谕旨。有向铺户短价强买者。经朕访闻。亦必重治其罪。　　

○壬子。孝慈高皇后忌辰。遣官祭福陵。　　

○癸丑。谕总理事务王大臣、前闻福建闽县、侯官、长乐、福清、连江、罗源、等六县。于八月十五夜、台风为患。庐舍舟船、多有伤损。已谕令该督抚、督率有司、安插赈恤。务使兵民得所。今思此六县民人、从前曾经被水、今又被风。各为缮葺室家之计。未免拮据。其本年额徵未完钱粮、输将竭蹷。著该督抚转饬该县、暂缓催徵。看地方收成情形。应于何时徵收。再令民间完纳。该部可遵谕速行。　　

○又谕。滇省安宁等地方。上年收成歉薄。朕屡降谕旨。令该督抚悉心筹画。多方经理。以济民食。除蠲除钱粮外。并将分作三年带徵之秋粮。全行豁免。俾闾阎无追呼之扰。但闻滇省有夏税一项。久经以麦改米。同秋粮并徵。今秋粮既免。而夏税犹分年完纳。恐小民难以分别输将。而官役又易于从中滋弊。非朕加惠边民之意。著将上年歉收各属夏税、共麦、荍、豆折徵米一万八千二百六十四石七斗零。米荍、折徵银四千八百五十四两五钱八分。永北府未完带徵麦、一百四十一石。悉予豁免该抚张允随、可即宣朕此旨。通行传谕。并饬有司。确实遵行。毋使不肖官吏、及地棍人等。侵蚀中饱。　　

○命本年各省秋审情实人犯、停止勾决。　　

○总理事务王大臣等、议覆户部左侍郎赵殿最等奏、筹酌东省运河各事宜。一、东省沿河诸湖、蓄水济运关系最钜。查东岸之马踏、蜀山马场、独山、西岸之微山诸湖多种芦苇。虽目下湖势不十分迫促。若再占种、于运道大为不便。请令河抚诸臣、严行禁止。再西岸南旺、南阳、昭阳、等湖向系水柜。现在仅堪洩水。不能复用。亦请修治。均应如所奏办理。一、大小清河。乃济水之故道。二河原相表里。以洩济南、青州二府之水。实为民利。今大清河现在通流。小清河久经淤塞。现据仓场侍郎陈世倌奏请、开小清河之下游海口。以防水潦冲溢。但下游固宜疏浚。而上游必须一律宣畅。亦请次第兴修。应敕山东巡抚亲履确勘具奏。一、挖浅按户派夫。多系穷民。或不给以工食。请严谕河员。务使亲身派给。亦应如所奏。从之。　　

○又议覆升任甘肃巡抚宗室德沛、请豁免甘省河西、甘凉宁三府州县卫。随徵马粮一万一百余石零。查此项原系前明额外之徵。于民实多苦累。况该省河东各府、额徵粮内、并无马粮一项。而边地穷民。独相沿未革。应如所请。自乾隆戊午年为始照数豁除。得旨。依议。　　

○户部议覆、闽浙总督衔、专管福建事郝玉麟疏报、台湾社番巴老等、率男妇二百八十五名。归附版图。请输年贡獐鹿皮、暨折饷银两。酌收每年獐鹿皮各一张。免其折饷银两。以示羁縻。从之。　　

○旌表守正捐躯之山东莱阳县民董松儿妻、孙氏。　　

○甲寅。孝敬宪皇后忌辰。遣官祭泰陵。　　

○乙卯上诣皇太后宫问安。　　

