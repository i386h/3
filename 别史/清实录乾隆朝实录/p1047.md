<!-- { "loadSidebar": true } -->
○上自避暑山庄。奉皇太后启銮。幸木兰。　　

○诣皇太后行宫问安。　　

○大学士等议覆云贵总督硕色奏称、古州营岁需硝觔。请就本地采办。设法稽查等语。查古州各苗寨。出产地硝。未便弃为苗人所有。应官给价值。收买煎熬。以供古州镇属三营及朗洞下江等营之用并责成古州道查禁。勿令偷漏滋扰。疏纵、揭参。从之。　　

○是日驻跸中关行宫。　　

○乙巳。谕军机大臣等在京总理事务王大臣、会同刑部、审拟蔡时田、曹咏祖私通关节一案。请俟九月初间正法。此案情罪可恶非寻常罪犯可比。著传谕王大臣、及该部奉到谕旨速传德保即行监视正法。不必俟至九月。　　

○以甘肃永昌协副将马乾、为陕西延绥镇总兵官。　　

○是日、驻跸波罗河屯行宫。　　

○丙午。上诣皇太后行宫问安。　　

○谕国家设科取士期得真才士子诵法圣贤。当知以名节为重。始进不端。则为衣冠中败类。至于列抡选之任。而怀穿窬之心。则更衣冠中禽兽矣。玷儒林而坏士习。莫此为甚。是以禁令綦严。凡使人重怀刑。不犯有司。正以慎重抡才大典耳。近科来特申怀挟之禁。勿令鱼目混珠。意内帘弊窦。久已肃清。不谓尚有潜通关节其人者。虽千百人中仅此一二人。然此一二人者。未尝非千百中之人。况此特其败露者耳。其默识心存无能发摘者。谓再无其人。其孰信之。夫刑章国宪。持世之大防。从前学政贿卖生童。若俞鸿图、喀尔钦、皆经正法。朱荃未及明正典刑。而赃私尽已发觉。案犯业俱治罪。虽功名之途不无热中而效尤颓风。将、何底止。吹嘘剪拂。流为植党营私。故钓名者甚于市利。法所不容朕虽欲曲宥之。岂不计及世道人心乎。蔡时田曹咏祖已照法司律拟。即行斩决。至宦家子弟乡科以官卷邀恩。及会试入闱。同年同官。情面相关。嘱托向应。势尤易便身居朝列不以正率先冒犯营私。此而不惩更无以服寒畯而昭炯戒。曹秀先、一并交部严加议处。科场有此。深为可愧。朕固不忍轻量天下士。而人心叵测不能无于予改是之叹。倘尚有以身试法者流。亦惟有按律从事。刑兹无赦而已。士子读书立品安命待时。力田逢年。必有其候考官虚公秉鉴。当念为国树人之义。何至苟且夤缘。甘蹈重辟。即或幸逃法网。而踰墙之丑行。已为人伦所不齿。况当光天化日之下。作此如鬼如蜮伎俩。自作孽。不可逭天地鬼神。必不容欺。其可不知所戒哉。　　

○又谕、前闻陕省夏秋以来。雨泽愆期。颇有旱象朕心深为轸念。于该督抚奏到之时。屡经传旨切询。是否成灾。速行具奏并饬河南巡抚蒋炳、于秦豫邻近州县。酌拨漕谷以备接济今据西安巡抚钟音奏报、西、同、凤、乾、等属、缺雨情形。是被旱地方。甚属广阔。即使续得甘霖。可以犁种春麦。而本年夏收。已属失望。民食必多拮据。抚恤之道。自不可不亟为筹办该部即速行文该督黄廷桂、令其回至西省。亲行查勘。会同该抚、悉心筹画。现在该督抚、已饬属缓徵。所有应需赈恤事宜。著即一面具奏。一面办理。如成灾分数甚重。本地仓储不敷动用。即行咨会豫抚、委员接运。务使被灾穷黎。不致一夫失所。以副朕勤求民瘼至意。　　

○谕军机大臣等、据钟音奏到陕省西、同、凤、乾、等属、被旱情形。看来灾象颇广。朕心深为悬注。但钟音初历外任。一经诘问。非回护掩饰。失之过轻。则有意张皇。又失之过重。其覆奏之处。恐未足为信。至一切受灾分数。不过尽凭守令开报。将来照此赈恤。亦不能妥协。现在甘省地方宁谧。黄廷桂经练赈务。著速行传谕、令其即回西安。如经过有被旱州县。即可亲行查勘。于灾地民情。自可得其确实。一面备悉奏闻。一面即将办赈事宜。会同钟音、详悉妥酌。俟办理灾务已有就绪。再行回至甘省。或将甘抚印务。即于西省随带办理之处。并令该督酌量奏闻。寻奏、西、同、凤、乾、等属、被旱成灾者。共三十余处。臣奉命回陕查勘。并筹办赈抚事宜。有仓贮不敷者。酌拨甘省平、庆秦等府州、贮谷接济。并将灾地应徵银粮。照例停缓。至甘抚印务。臣随带赴陕。一俟办有就绪。或再回甘省。或在陕随办。容臣临时酌定。得旨。所办甚好又批鄂乐舜、已令驰驿赴任矣。　　

○又谕、陕省西凤等州县被旱成灾。应亟为抚恤。钟音初历外任。骤遇灾歉轻重之间。尚恐未得实在情形。办理不能妥协。已有旨令黄廷桂回西安。亲行查勘。钟音可俟黄廷桂回省。悉心商酌办理。凡抚恤灾伤。以赈济为急。但须镇静安详。实心督率。务使灾黎无致失所。若稍涉张皇。又遇刁民乘机滋事。转非绥辑之道。将此传谕钟音知之。　　

○是日、驻跸张三营行宫。　　

○丁未。上诣皇太后行宫问安。　　

○祭先师孔子。遣大学士史贻直行礼。　　

○补行甘肃贵州乾隆十六年分大计。不谨官三员。浮躁官一员。休致官三员。年老官十一员。才力不及官三员。分别处分如例。　　

○是日、驻跸十八里台大营。　　

○戊申。祭大社、大稷。遣履亲王允祹、恭代行礼。　　

○上行围。　　

○是日、驻跸海拉苏台大营。　　

○己酉。上诣皇太后行幄问安。　　

○上行围。　　

○谕军机大臣等、张师载、庄有恭、同奏到、萧县南门城墙、获有匿名揭帖一案。拏获赵贵、卜海、审明。现在严拏卜涌等语。此事或系马朝柱余党。故为节外生枝。以惑众听。或系挟仇诬陷卜赵二人。即果挟仇。而造作大逆丧心之语。虽非马朝柱本案之犯。而其情可恶。亦当重治其罪。著传谕该督抚等、令其协同办理。如果系卜涌挟仇所为。必证据一一明确。自可无疑。若稍有疑窦。即当详悉密行访察。不得归狱此人。草率完案。尤当迅速完结。不得拖延滋蔓。归于无著。著传谕该督抚知之。　　

○又谕、据范时绶奏、拏获之李国栋一犯。审系兵役诱令供吐马朝桂下落。分与悬赏银两。因而供认等语。教供冀赏。乃愚妄无知之见。首犯未获。何由得赏。此供殊未足信。虽有此等妄供。而马朝柱一犯。必须严查务获。明正典刑。现今尚在严拏。而已有此等冒赏情弊。真犯一日不获。则远近之造作假伪情弊百出。岂不又成一李开花。终归无著。至今尚假托其名。惑人观听。若致如此则责有攸归。该督不可不为加紧。严也。至吴方曙一犯。前经审明正法何得广西又盘获一吴方曙。前已传谕询问永常。今此犯曾否解到。或系本案逆党。或即马朝柱托名冒认。该督务确审实情。即速奏闻。不得稍有回护。　　

○又谕曰、吴进义传看伪稿一事。前经该督抚等、审明定拟。随降旨传谕吴进义。令其据实供明。今据庄有恭称、陈公寿、史祖贤等、隔别严讯。翻异前供。套夹则甘认罪。松刑又复呼冤。若不质明。终无著落。已委苏松道申梦玺、押带陈公寿、赴浙会审在案等语。吴进义之定罪。所据者众证确凿。今陈公寿等已认复翻。此或吴进义、教唆证犯。令其反覆变幻。以明众证俱畏刑诬服。未为信谳。如此则其情更为可恶。但恐浙省承审各员。附会原参。有心周内。此亦外省完案之一法。在本省牢不可破。而邻省或有风闻。若必符合原参。则真情何由而得。朕于政事务得其平。毫无成见。著传谕雅尔哈善、不得因前经定案。稍存回护。况此案亦并非雅尔哈善所参。如仍不将实在情节。彻底审明。惟事委曲完案。或钦差大臣前往。或提至京中。另派大臣质讯明确。则雅尔哈善、何辞以对朕耶。著将此传谕令其平心静气。据实研讯奏闻。寻奏、陈公寿从前解浙会审。不待刑讯。即将封寄伪稿情由。逐细供明。嗣因在江翻供。经抚臣庄有恭、解浙研讯。复供吐实情如前。并非承审各员。有所附会周内。臣等办理此案。务求明允固不敢草率推诿。亦不敢刑求诬断。报闻。　　

○又谕据范时绶等覆奏、湖南省查办传钞伪稿各案一摺。殊未明晰上紧根究之意。不过因朕命军机大臣查奏饬催。不得不为此奏以塞责耳。即如王世堂、所得伪稿供得之江南人法尧文。而法尧文在江南又称实未给稿于王世堂。系周仪字嘱代认。遂复俟解到审讯。法尧文所供。虽属不符。而王世堂、现在湖南。何难。再为研讯。而必俟法尧文到案。始行质问耶。此等处皆见其并不上紧查办。可传谕该抚、如法尧文已解湖南。面证之下自无遁情。若尚未解到。即先提王世堂等、细加根究务得确实来历。毋但以虚文了事。　　

○是日、驻跸呼鲁苏台大营。　　

○庚戌。上行围。　　

○是日、驻跸准乌拉岱大营。至壬子皆如之。　　

○辛亥。世宗宪皇帝忌辰。遣官祭泰陵。　　

○礼部以繙译会试中额请。得旨这繙译会试。满洲取中十六名。蒙古取中二名。　　

○又以会试中额请得旨这会试满洲蒙古取中七名。汉军、取中一名。直隶、取中二十二名。奉天、取中一名。山东取中十三名。山西、取中十五名。河南、取中十名。陕西、取中十二名。江南、取中三十一名。浙江、取中二十九名。江西、取中二十五名。湖北、取中十名。湖南取中四名。福建、取中十四名。广东、取中十四名。广西、取中五名。四川、取中八名。贵州、取中七名。云南、取中七名。　　

○浙江巡抚雅尔哈善疏报、上虞、寿昌、龙泉、等三县乾隆十六年、首垦田十五顷三十八亩有奇。　　

○壬子上行围。　　

○蒙古王、额驸台吉、等进宴。　　

