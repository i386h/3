<!-- { "loadSidebar": true } -->
○乙丑。大学士等议奏、酌给内阁行走官员饭银案内、不敷银两。请照盐关两差。每年帮翰林院庶吉士例。每处各帮银二百两。合五千两。于每岁底。同各省督抚等饭银。均解交户部。其山海关盈余项内。应给内阁银。俟监督奏报时。解部存贮。统于岁底。臣等酌核分别赏给。报闻。　　

○户部议奏、酌定铜运各款。一、铜觔亏缺宜分赔。查采办洋铜例内载、铜觔报解后。即分咨沿途催儹。设有盗卖等弊。解官按律究拟。著落追赔。委解各上司分赔等语。请嗣后如沿途盗卖。解官名下不能追赔。亦照例著落委解不慎各上司分赔。并严加议处。一、运解宜定限期。查自永宁至汉口。限四个月。已属宽裕。汉口抵通五个月。系照漕船例。惟在汉口、仪徵、换船换篓停留日期。例报地方官转详咨部扣除。运官藉词稽延。嗣后汉口限四十日。仪徵二十日。统核自永抵通。定限十一个月。如逾一月以上。照例查参。领解官革职。委解上司降三级留任。至守风守水。定限已宽。不准扣算。再每运正、协、二员。倘沿途有沉溺打捞等事。即令一员前运。如逾限。亦不准扣算。一、加运宜遴员领解。每年四正运。委府佐州县一员。佐杂一员。二加运。但委佐杂二员。嗣后正加运、俱委府佐州县一员为正运官。佐杂一员为协运官。一、办解铅锡。与运铜事同一例。应均照例办理。至运送饷鞘。经由陆路。与运铜不同。按站拨送。定例綦严。应再行令各督抚、饬属详慎稽查。违误、照例参究。从之。　　

○丙寅。工部议覆、江南河道总督高斌等奏称、前往东平州戴村三坝会勘。现在汶河水面。较滚坝尚低二尺五寸。并未过水。且运河闸水充裕。足利重运遄行。若再加二尺五寸以上。转使运河多余无用之水。前请将玲珑坝落低一尺五寸。乱石坝落低七寸。以减洩多余。勿致上游壅塞水孔。应仍照原议办理。又汶河河溜下移。逼近滚坝之下。河底渗漏。殊非遏汶济运之本意。应用胶土。自坝上水边。下戗填实。再加夯硪堵闭等语。均应如所奏。行令该总河顾琮、确估具题。俟水涸时儹办。从之。　　

○命贵州威宁镇总兵曾长治来京。以陕西金塔寺副将刘顺、为贵州威宁镇总兵。　　

○西安右翼副都统卢色力故。调杭州汉军副都统胡世相、为西安右翼副都统。以原任制造库郎中王宗灿、为杭州汉军副都统。　　

○予故正黄旗汉军副都统苏巴理祭一次。　　

○旌表守正捐躯之山西太原县民陈自化妻石氏。　　

○丁卯。谕、贵州铜仁协副将胡大勇、前在军营。倡议制造攩炮绵牌三千面。据傅尔丹等、请将胡大勇遣赴滇省监造。嗣经张允随等奏称、攩牌需费五十余万。且难计时日。物料亦无从购觅。万难制办等语。攩牌之有益无益。及制造之所费几何。胡大勇必悉知之。而后倡此议也。若明知此举之多费钱粮。无济实用。而倡议制造。则是有意希冀开销。从中侵冒分肥。其居心固不可问。如不知动项浩繁。而以必不可行之事。捏饰妄禀。明系伊籍隶云南。因从征艰险。巧图规避。且得藉此归家。脱身事外。与临阵退缩者何异。此在职小武弁。即属不可。而况身为副将。受国重禄者哉。胡大勇著革职。交与刑部军机大臣会同该部严审定拟具奏。　　

○刑部等衙门议覆、两广总督硕色等疏称、归顺州＜山更＞汉卡地方。接壤安南。筑墙设兵堵御。因安南莫匪劫掠夷村。番目率兵追捕。至卡墙界外。守兵同时追赶。黑夜不能辨别。致兵勇二名被杀。并掠去二名。经内地移查。随据该国王黎维袆咨称、本国恭顺天朝。此案系土兵黄福卫、李福治、跟同土目黎有规、夜间赶匪。致有混杀。已将该土目革职治罪。并将凶犯解审。请分别故误、照例办理等语。应将土兵黄福卫、李福治、依出征兵违法乱行者正法例。拟斩立决。仍令地方官监同该国番目、于交界处所正法。土目农公派、照残毁尸身律拟杖流。番目黎有规、身领番兵。混行杀掠。应令该国王从重治罪。应如该督等所题。得旨。黄福卫、李福治、戕杀内地兵丁。本应按律斩决。但朕详阅案情。该犯及内地守卡兵丁。同时追赶莫匪。因黑夜不能辨别。以致误行杀伤。是黄福卫等尚出无心。且该国王接到督抚文移。即将该凶犯献出。毫无袒护。足见平日恭顺之忱。黄福卫、李福治、俱著从宽免其正法。交该国王自行处治。余依议。　　

○戊辰。上诣畅春园、问皇太后安。　　

○谕军机大臣等、据瑚宝奏称、钱价日昂。由于棍徒射利私销。欲杜盗销之源。必杜毁钱之利。请仿照以一当二之法。将钱文铸重一钱六分。并于钱文内、铸明二厘字样。则每钱百文。止重一斤。毁之仅值银二钱。不惟无利。而反折钱四十文。奸棍无利可图。则销毁之弊自除等语。从前鄂弥达、以楚省钱贵。请改铸八分钱。亦欲使销毁之徒。无利可趋。后以奸徒毁制钱二千。即可私铸三千。以致销铸两弊。均难杜绝。经部议改正。仍遵旧制。夫欲杜私销而转启私铸之弊。将销毁益甚。此理易明。人所共晓。今瑚宝复请改铸当二钱。谓每钱百文。重止一斤。毁之仅值银二钱。不知毁钱售铜。则铸轻固无从获利。若毁以私铸。则毁钱一千。可铸当二钱七百五十文。抵现钱一千五百文。其弊与鄂弥达所改八分小钱何异。愚民趋利如骛。因盗铸而盗销更多。是欲杜盗销之一弊。而更滋盗铸盗销之二弊矣。以朕观之。钱价时有低昂。此亦与年岁相为赢缩。当时和年丰。百昌滋殖。物阜直贱。钱价自平。至立法之减轻加重。当十当百。皆前此所讲论。一法行而诸弊起。但经置议。民间即受钱贵之累。不如以不治治之。瑚宝所见。知其一而不知其二。甚属错谬。著传旨申饬之。　　

○又谕曰。瑚宝奏覆宝庆协彻回兵丁。于长沙府属之益阳县鬨闹衙署一摺。此案先经该督新柱、查系兵丁张又龙等、受同乡宝庆船户嘱托。不肯乘用宝庆船只。欲令益阳典史、另雇该县本地之船。与典史争论。并殴打衙役。其把总彭永年、初既漫无约束。及回营之日。又以益阳县应付迟延。船只破烂。兵丁往催。衙役扭打为词。冀图抵饰。现饬长沙、宝庆、二府严讯。其情节已属了然。今瑚宝所奏。仍据史载贤原报。并未将兵丁受嘱滋事实在缘由。详悉确查。若非有意扶同。即系查办草率。且此等兵丁干犯法纪之案。自应即速办理。乃奏称俟新柱回任时。钦遵传谕。不思新柱现赴云南。归途尚须查阅营伍。一时未能即回本任。岂可悬案久待。瑚宝于封疆事理。全未明晰。一味推诿。著传旨申饬。计此时唐绥祖已应抵任。著交唐绥祖、即将此案研讯确情。速行审拟完结。以为骄兵惰弁之戒。如唐绥祖未到。仍著瑚宝即速审报。一并传谕唐绥祖知之。　　

○己巳。上奉皇太后幸同乐园。　　

○皇太后还畅春园。　　

○谕、骑射为我朝根本。一切技艺。尤赖熟习。今引见人员。弓力软弱。发箭多不能及把。皆平日不事操练所致。至侍卫等、身系当差。非旗员可比。更宜留心骑射。著领侍卫大臣、八旗都统、护军统领等、嗣后勤加训练。务期精善。倘仍前懈弛。未臻纯熟。除将该员治罪。该管大臣等、并议处不贷。再兵部带领引见绿营官员。骑射亦多平常。著该部验看时。悉心拣选。此旨即交部存记。　　

○吏部议奏、查定例失察邪教。地方官止于降调。上司并无处分。嗣因宏阳教一案。司道各官一并议以降一级调用。是司道知府、与州县降调之处。毫无区别。嗣后除地方官给奸民告示例革职者。上司照例议处外。若地方例降一级调用者。上司罚俸一年。督抚罚俸六个月。地方官例降二级调用者。上司降一级留任。督抚罚俸九个月。应将此条。载入则例。从之。　　

○庚午。孝恭仁皇后忌辰。遣官祭景陵。　　

○上诣畅春园、问皇太后安。　　

○辛未。上幸静宜园。　　

○谕军机大臣等、据广东巡抚岳浚奏、增城县奸民谢锡奇等、违禁私铸、拒捕殴差一摺。该县陈绥来办理此案。固属庸懦无能。不称司牧之任。但奸民未经治罪。遽将该县参革。则未足以肃官常。而先已长民风之刁恶。于轻重缓急之宜。殊有未协。著传谕岳浚、将此案作速严究。分别要犯为首拒捕者。若其罪本至斩。则应一面具题。一面正法。若为首拒捕。而非盗销盗铸。则应照奸民例。即行杖毙。其私铸私销各犯。一应按律审拟。一面具题。一面办理。庶愚氓知所警惕。盖此等案件、若存大事化小之见。不过照常完结。而水懦酿奸。大之便成山西万泉、安邑、之案。劣员以昏庸启衅。奸民以怙罪负嵎。厥咎俱无可贷。惟在上司处置得宜。与其偏于弛缓。毋宁绳以法纪。使不敢犯。斯地方官共知绥辑之方。而黎元亦不致轻捍宪网。于政治方得其平。著该抚加意妥协办理。毋得稍有宽纵。　　

○兵部议覆、钦差户部尚书舒赫德奏称、各省驿站。惟有邻近相接省分。彼此咨商文移。其接递限期。尚未定有章程。倘事关重大。一任稽延。纵事后加以处分。已多迟误。应如所请。通行各督抚、于驻劄省会相接之通衢。原设驿马数少。向交州县管理者。遇有军国重务。及督抚移会紧要公文。应定日行里数若干。其向无驿递者。应如何接续抽设。并照臣部排单式样。挨站登填。克期驰递之处。统令酌定到日。臣部汇题存案。又称、蛮夷苗猱外国接连隘口。请酌设驿站。或责成该汛文武稽查等语。亦应行令各督抚、平日如何立法。俾公文通达无阻。倘遇临时紧要。作何抽拨安驿之处。一并按照详覆核题存案。得旨。依议即行。　　

○壬申。上幸静明园。　　

