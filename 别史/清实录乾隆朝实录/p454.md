<!-- { "loadSidebar": true } -->
○大学士等议覆、署两江总督尹继善、江南河道总督白钟山等奏。河务请复旧制。一、毛城铺设立减水坝。下疏引河。原以分洩黄流。保固北岸。使减出之水。由五湖达洪泽。经数百里澄清入湖。藉以助淮敌黄。前议毛城铺坝宜于宣洩。复恐进水渐多。请将坝门水底。用乱石填高。以慎蓄洩。今该署督等奏请仍照旧制。并将倒勾河道开通顺直。其从前所筑坝堰。有碍宣洩者。量为平彻。所有议填乱石之处。无庸施工。查黄河至徐州。地势紧束。不能畅流。若不分洩南岸。则北岸必至受险。此毛城铺之减水坝。固宜量为疏通。以保北岸新工。但分洩过多。则黄水日进。五湖等处。不免日渐淤垫。即豫省永城地方。及上江近河处所。亦须保其无患。且河流既分。水势太缓。河身又必至日高。该署督等既议将倒勾河道。开通顺直。坝门不用乱石填高。其将来不致进水渐多。河身渐高之处。尚应详筹。一、洪泽一湖。原赖以蓄水敌黄。有高家堰以束全湖之水。为漕运之藩篱。淮扬之保障。过洩则黄强淮弱。倒灌可虞。所有天然南北二坝。前议以洪湖之水。宜蓄而不宜洩。恐天然坝彻底开放。必致湖水受亏。惟虞出格之水。湖不能容。请将天然坝、改建滚水石坝。复照山盱三滚坝之式。量高一尺。不使过水太多。今该署督等奏称、若改为石坝。将一定不移。无可增减。惟土坝坚平如石。平常之水。不使涓滴外洩。倘遇异涨。可视水势大小。酌量尺寸开放。不必更改石工等语。查淮水全注洪湖。藉以敌黄。勿令南泻。此向来之定论。其天然南北二坝。设立之初。仅以防非常异涨。在平时断不可稍洩。前议改建滚水石坝。正恐过水太多。酌定尺寸。水大则不待开放。自能漫过。水小则宜于贮蓄。无庸开放。是石坝有自然之节制。与土坝之操纵由人。并无两意。若谓土坝不限尺寸。可以随人开放。又与该署督等所称、平常之水。不得涓滴外洩之意有妨。必须斟酌尽善。一、高宝诸湖。受水甚多关系淮扬一带州县。乃设立南关、五里车逻及昭关、各坝。分注下河归海。前议南关等坝一经开放。则下河必致难受。仍行永闭另于三坝上下。添建石闸四座。复于昭关坝之上添建石坝三座。抽板开放。节制由人。今该署督等奏称、仍循旧制。以时启闭。使湖河之水。不致泛溢。所议石闸七座。无庸添建。查上游分洩之水。全归高宝。高宝为众流所汇。不能容纳。不得不开高邮三坝。注于下河。虽兴盐等处。有湖荡潴水。有大海出水。其实众水所归。将以为壑。该署督等、但谓间或被水。究属有限。又谓虽釜底之水。不能全消。而有余之水。可以导之入海。傥必待其既淹而后入海。即已不免其鱼之叹。此又不可不熟虑也且盐兴等州县。该署督等既称、尚候委员查勘。则注江注海。果能疏瀹深通。可免涨漫之处。亦未可以悬定。以上三款。皆上下河关系紧要之处。最宜详慎。其毛城铺等工。气脉联贯。虽分三处。实止一事。不可彼此有妨。若果事出万全。即成议甫定。亦当立为变更。如审其利而忘其害。恐一处未协。动关全局。即属员建议。大抵辗转随人。舆论难凭。不免彼此互异。毛城铺之宜分也。北岸之患息。而永城一带。人抱深忧。天然坝之宜堵也。黄强淮弱之患息。而宿、灵、虹、泗、浮议又起。若南关等坝闭则高宝之民怨咨。开则盐兴之民腾谤种种摇惑。必通盘筹画。实有确见。始可保其处处奠安。臣等公同酌议。上年异涨已过。现在各工平稳。不妨从容详慎。归于至当。该署督等所请仍复旧制之处。俱俟伏秋汛过。相其机宜。再为定议。得旨。此议是。依议。　　

○又议奏、滋生银两。原以惠济兵丁。必兵民两便。方可垂之永久。查此项本银。有从内库颁发者。亦有从部库藩库颁发者。节年以来。惟天津、京口、青州、河南、广州、成都、六处驻防。已将原本全数交库。其余或未经缴足。或全未归还。自应陆续归还。以清帑项。至赢余利息。非原领本银可比。若贮司库。转非流通滋息。存济兵丁之意。但查各省驻防。及绿旗兵丁。既有应领粮饷。足资家口养赡。遇吉凶等事。又得赏恤此项赢余利息。似毋庸再为赏给。请将此项息银。除陆续归还原本外。如有赢余。即归入现在营本内。一体营运。再于一分及一分五厘息银内、酌量减轻。从之。　　

○吏部议覆、江苏巡抚陈大受奏称。州同、州判、两项。补用壅滞。缘通省州同六缺。州判四缺。除河员题补八缺外。所余州同祗二缺。州判则无缺可补。差委数年。不得补实。或不得已借补小缺。虽声明仍照原衔升转。然计俸无期。又无辗转借补之例。是州同、州判、借补主簿以下等官。反不如县丞之衔缺相当者。得邀升用。请嗣后如有州同、州判、衔缺相当。应归月分缺出。即将拣发人员。委署补用。倘一时无相当之缺。亦祗借补经历县丞等缺。其主簿以下、衔缺太殊者。应行停止。查经历、县丞、主簿、等官。从前俱准一体借补者。盖因试用人员。职衔不一。佐贰之缺。多寡难齐。是以稍为宽裕。今若将主簿以下等官。停止借补。恐发往各省州同、州判、委署官员。本衔应得缺少。一时难以补用。殊属无益。至大衔借补小缺。既经借补。实授之后。臣部向来办理。因系照原衔升转之人。无辗转更调之例。是以州同、州判、等项人员。既经借补主簿等官。不准复以经历、县丞、等缺借补。但思州同、州判、借补主簿等官固属降格补用。其经历、县丞、等项。亦俱在该员原衔之下。若因其既补主簿等官。随将经历、县丞、等缺。概不准借补。用途未免稍隘。请嗣后将大衔借补小缺人员。除原衔系候补、候选、捐纳、即用者、仍照原衔升转外。其有应行调补之处。在该员原衔以下各缺。俱准该督抚等酌量咨部调补。从之。　　

○江苏学政开泰奏。淮、扬、徐、海、三府一州。上年因被水灾。展限于今年夏秋、挨次岁试。但积歉未纾。今举行岁试。不过数月内。又届科试。在生童两番跋涉。资斧莫继。请准令岁科联考。住候旬余。便可并应科试。免致周章。得旨。著照所请行。该部知道。　　

○乙酉。孝诚仁皇后忌辰。遣官祭景陵。　　

○谕、本日御史沈懋华进呈经史讲义。朕方将召见训谕。伊已散去。科道等官。轮班进呈经史。数月不过一次。安知朕不召见。竟不候旨而去。殊非人臣敬尔在公之道。著该部严察议奏。　　

○丙戌。上诣畅春园、问皇太后安。　　

○丁亥。谕、上年河南有被水歉收之州县。除已经该抚报出者。将本年应徵之钱粮缓徵外。其未经报出之处。该地方官。酌量抚恤者。民力亦属艰难。此时方届麦秋。正当加意培养。著该抚查明。将应徵钱粮。分别停缓。俟秋收后再行徵收。该部即遵谕行。　　

○戊子。上诣畅春园、问皇太后安。　　

○兵部议准、总理三陵事务贝勒允祜等疏称。端慧皇太子园寝。添设披甲四十名。请于本处八旗滋生余丁内挑取。再新挑兵丁。未免生疎。应留二十名在陵寝当差。于陵寝旧有之领催披甲内。拨给二十名。与新挑者同往看守。从之。　　

○又议准、湖北学政吴嗣爵咨称。监生一途。从前照文生之例。准入武闱一次。现在议准文武乡会互试。永行停止。则监生自不便仍令入武闱。第查监生中。有由武生捐纳者。仍应准入武闱。至由廪、增、附生、及俊秀、捐纳者。应不准收入。从之。　　

○准噶尔部人博尔博来降。命赏给安插如例。　　

○己丑。谕军机大臣等。朕闻山东德州以北。河间一带地方。从前雨水不足。民间望泽甚殷。不知近来得雨沾足否。高斌未曾奏闻。可寄信询问之。　　

○又谕、归化城都统吉当阿、著解任调养。吉当阿所遗员缺。著前锋统领噶尔什补授。噶尔什所遗员缺。著阿岱以都统衔补授前锋统领。阿岱未到以前。著玛呢暂行署理。　　

○庚寅。大学士等议准、署川陕总督马尔泰奏称。前安西改设提督案内。所有驻防哈密兵二千名。分拨塔勒纳沁驻兵三百名。用游击一员统之。三堡驻兵三百名。用都司一员统之。赛巴什达里雅驻兵二百名。用守备一员统之。其余一千二百名。俱留驻哈密城。臣抵哈密以来。相度形势。知塔勒纳沁、原非极冲。城内又无仓库钱粮。应行防守。而三堡一城。实系哈密与准夷往来要路。又联接乌克尔等处各卡。居五堡之中。平时既可弹压。万一有警。又可收聚各卡塘兵。在一城防守。请将塔勒纳沁三百名兵。酌留更换卡塘之用。以千把总一员统之。其余俱并归三堡。即将驻塔勒纳沁游击、移三堡驻防。其原设都司。彻回哈密办事。从之。　　

○又议准、署云南总督张允随奏称。开化一府。悬处极边。界连外域。外控安南。内制土夷。实为要郡。其原筑土城。日就单薄。近年安南国。内难相仍乱靡有定。三岐、安北、宣光、乾塘、洪水、保乐、安边、一带。已为贼巢。此数处距开化边界。远者二三百里。近者百里。数十里不等。原设额兵二千四百名。七汛安兵一千一十八名。存城一千三百八十二名。自安南有事。增设卡塘。共四十七处。所需守卡兵丁。俱于存城内抽拨。城中兵力既单。复无坚城可恃。殊非慎重边疆之意。请易置砖城。添置雉堞、城楼、炮台、等项。以资捍卫。所需工费。即于铜息项内动支。从之。　　

○免江西永丰县民欠社谷四百四十二石有奇。　　

