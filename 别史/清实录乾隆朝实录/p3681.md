<!-- { "loadSidebar": true } -->
○谕军机大臣曰、书麟等奏、伏汛水势工程平稳一摺。据称、六月二十三、至二十九日。上游豫省。沁黄并涨。水势有长无消。丰北厅属曲家庄地方。于二十七日过水三十余丈。当即督率抢筑。于七月初六日。儹堵断流等语。览奏为之深幸。此事据该督等称、于初七日业已具奏。自因差弁赍递。是以尚未递到。至本年六月下旬。河水接续加长。以致曲家庄过水。因上游沁水旁分。大河水势。即行消减。得于十日内抢堵完固。实为不幸中之幸。此皆仰赖河神默佑。化险为平。览奏以手加额。兹特颁发大藏香二十炷。交该督等敬谨祀谢。以答灵贶。至书麟、兰第锡、此次于曲家庄漫工。督率道将等、实力抢筑。克日断流。办理尚为妥速。各赏给大荷包一对。小荷包四个。以示奖励。统俟秋汛安澜奏报到时。再将该督等、并此次在工出力之道将、及文武员弁。一并交部议叙。　　

○甲辰。谕曰、梁肯堂奏请拨帑四十万两。即照数发给。惟直省此时道府等员。正当查勘灾务之时。赴部领帑。恐未必有闲员可委。若派部员解往。又不知解送何处。著梁肯堂速行酌核。如道府丞倅中。有可差委到部领银者。即行派出。令其赴部请领。若无闲员可委。亦即行奏明。并将应解何处。指定地方。以便专派部员解往。　　

○又谕、本年直隶地方。因雨水过多。河流涨发。多有冲损田庐之处。已节降谕旨。令该督等实力详查。妥为抚恤。并拨给部帑四十万两。以资赈济之用。其修费赏恤。俱著按例加两倍赏给。以示轸恤。第念被水各州县。地亩淹浸。积水一时未能消涸。不及赶种晚田。民力究未免拮据。著该督再行详悉查明被水州县。所有本年应徵秋粮。及春间被旱缓徵银粮。俱著加恩豁免。以纾民力。并著一面具奏。一面出示晓谕。俾小民俱各安居复业。不致迁徙失所。以副朕廑念灾黎、恩施无已至意。　　

○又谕、前因全德参奏、巴宁阿在两淮盐政任内。有与商人往来交结各款。而书麟于奉旨查询时。并未查明参奏。是以将该督交部严加议处。并令将因何徇隐不奏之处。据实具奏。兹据奏称、巴宁阿在盐政任内。所行无耻之事。因平素不与商人接见。毫无闻见。实为辜负委任等语。实不成话。书麟于奉旨查询时。既未经据实陈奏。今复经饬询。尚以素不接见商人为词。意存回护。书麟系两江总督。例当兼管盐务。岂不当留心稽查。非若巡抚之专管地方事务。不兼管盐政。犹可诿为不知者比。乃既经徇隐于前。仍复饰词回护于后。竟同聋瞆。罚银赎罪。更不成话。且伊在总督任内有年。于地方事务。何曾有一件整饬。实为辜恩溺职。书麟著革职。摘去翎顶。即行来京。候部定罪。所有两江总督员缺。著富纲调补。云南小钱充斥。局钱存积甚多。现在停止鼓铸、查办小钱等事。甚为紧要。正资干材调剂。富纲人尚谨饬。而才具未能开展。此等事件。非伊所能办理。两江地方虽属辽阔。究非边要繁剧可比。且距京不远。或可随时指示。是以将伊调补。富纲惟当倍加奋勉。实心经理。以副委任。福康安曾任云贵总督。于该省情形。素为熟谙。且平日办事认真。于调剂铜务钱法。镇抚边陲。皆所优为。著即调补云贵总督。福康安接奉此旨后。将督篆交孙士毅暂行署理。即驰赴云贵新任。福康安到云南后。富纲即行交代。速赴两江总督之任。第滇省路远。富纲到任。尚需时日。所有两江总督印务。著苏凌阿由京驰驿。速往清江浦摘取印信。暂行署理。并于接奉此旨后。即行起程。不必前来行在请训。苏凌阿于两江总督。本可胜任。念其年届八十。精神究恐不能周到。是以令其暂署。俟富纲抵任。再行回京供职。现在留京事务。相距回銮之期不远。不必添派。刑部现有阿桂管理。所有满尚书缺。亦不必另行简署。其刑部印钥。即著交阿桂带管。户部及三库印钥。著交金简带管。和琳奉差以来。办理一切卫藏边疆军需各事宜。定立章程。抚辑各部落。训练番兵。均能实心整饬。经理妥协。且于四川口内口外地方各情形。皆为谙悉。军需款项。亦系熟手。所有四川总督员缺。即著和琳补授。松筠此次奉差湖北。经过卫辉府时。适遇地方被水。即能体朕如伤在抱之意。留驻该处。督率抚恤。并不置身事外。深堪嘉奖。足资倚任。现在卫藏甫经和琳整顿之后。正须妥员接代。慎守成章。以期更臻宁谧。虽有和宁在彼。伊系甫用之人。恐未能经理裕如。松筠、即升授工部尚书。前往驻藏办事。其荆州审办关税一案。本非紧要。无难即日完结。著松筠于审案事毕。拜发奏摺后。即由荆州就近驰驿。前往西藏办理驻藏事务。实心任事。用副委任。　　

○谕军机大臣曰、梁肯堂奏、查明正定被水情形一摺。据称、正定地方。于六月二十三四日。雨势过大。夜间发水。以致东西南三门关厢。同被水淹。房屋间有冲塌。并溺毙人口。幸水即归槽。城内并无伤损。业经遵奉恩旨。散给银米。并加两倍恤赏。小民口食有资。不致失所等语。览奏稍慰。正定河水涨发。虽幸未漫入城内。但关厢被淹。田庐人口。均有冲损。此皆我君臣之过。梁肯堂在彼查办。目击小民被灾情形。若再不实力详查。妥为赈恤。于心何忍。所有直省被水各州县。现已降旨。将本年应纳秋粮。加恩豁免。至应需赈项。现据梁肯堂奏、即于截留漕米十四万石内动支。兼放折色。以便民用。自应如此办理。至天津地方抚恤事宜。已有旨责成徵瑞、督同该运司道府等。实力经理。本日热河又复阴雨绵密竟日。若直省被水各地方。日内雨水仍复绵密。则保定、正定、天津等处。大寺庙甚多。即永定河工次。亦自有僧道寺院。梁肯堂、庆成、徵瑞、即应各饬令僧道等。虔心设坛。敬谨祈晴。俾田禾得资晒晾。不致有碍秋成。方为妥善。将此由五百里各谕令知之。　　

○旌表守正捐躯四川崇宁县民叶华松妻李氏。　　

○乙巳。谕、前因卫辉被水。穆和蔺甫经赶到。于赈恤事宜。未能悉心详细筹画。所奏情形。亦不激切踊跃。是以止将松筠、吴璥、交部从优议叙。今穆和蔺奏到督办堤堰。分查被水各属。散给灾民银谷各事宜。均属周详妥协。穆和蔺、亦著加恩一体交部议叙。其另片奏称、降调知县张予定、曾经承办河北赈务。现委分路查勘。尚属得力。请暂留该员在豫办赈等语。著照所请。张予定、准其留于豫省帮办赈务。事竣后。给咨送部引见。　　

○谕军机大臣等、本日苏宁阿奏全漕尾帮入境摺内称、故城景州地方。因卫河泛涨。临清夏津一带。西岸漫溢之水。北往直境。于七月初一、至初五等日。流入故城景州境内。低洼村庄。多被水淹。当即督令沿河村民。赶叠长埝。逼水北流入淀。田庐俱保护无虞等语。故城景州地方。因上游卫河涨漫。流注境内。以致低洼村庄。多被淹浸。幸田庐得保无虞。但该处村庄。既被漫水经过。于秋后有无损伤。民情是否安堵。殊为廑念。现在梁肯堂尚在固关。景州距天津不远。徵瑞查办天津地方抚恤事宜。不日当可完竣。著带同天津道丁溎蓥、即驰赴故城、景州、并河间府一带。亲加履勘。如被水村庄。民居庐舍或有冲塌。即行按例一律加两倍赏给修费。其有应须赈恤者。亦即行详查妥速办理。务俾小民不致失所。以副朕轸念民依至意。将此传谕徵瑞、并谕梁肯堂知之。　　

○又谕、据穆和蔺奏、初四以来。晴霁经旬。积水已消涸大半。漫堰水势微弱。下注无多。正应趁此时速为堵闭断流。使下游积水更易消涸。据奏十八日可以合龙。今已二十日。谅日前早已堵筑完竣。至该省抚恤赈济、及筑堰经费。既称藩库银两足敷动支。自可即行拨款应用。毋须另行拨帑。所办甚好。其武陟堰工。前据李奉翰派委河北道蔡共武、前往帮办。今穆和蔺因黄河长水。堤工险要。饬令蔡共武仍赴巡防。所办甚是。穆和蔺惟当益加勉力。往来查察。将应办赈恤堵筑事宜。尽心经理。俾灾黎口食栖止有资。民情益臻宁怗。以副委任。又同日据吴璥奏查办抚恤情形各摺。所有被淹处所。经该藩司覆加查勘。速委勤干丞倅各员。亲赍银米。前往散给。其灾轻路近之区。亦给予口粮修费。并酌量大小村庄。分别散给银米。用心周到。所办俱好。其延津安阳等五县。虽据奏称被淹情形尚轻。另饬查看酌办。但该州县同系被水。其低洼地亩。亦不免多有淹浸。该藩司亦当确实查明。妥为抚恤。不可因一隅灾轻。稍存忽视。致令有向隅之叹。至所称汲县等八县。五十七年秋禾被旱。曾经给赈。现即将前次底册覆加查点。分别增减。以便按户逐口、随查随放。所办亦是。至所需银米。该藩司因该处乡村。间有泥水胶浅处所。银米势难运到。现在出示劝谕各绅士大户。先将家存多余粮石。暂行垫给贫民。俟地方官往散时。即将给过户口钱米。照数给还。俾贫民早得糊口。并饬被水各县。一体仿照办理等语。此为目前救急。暂时权宜办理则可。而于地方赈务。究非正办。现在卫辉各属居民被水。口食无资。官为赈恤。拨运银两。一时未能到齐。其僻小村庄。泥水胶浅。银米亦难运到。若该处绅士大户。稍有余赀者。坐视不救。则灾民嗷嗷待哺。势必至有情急意外生事。今如此晓谕绅士富民。令其量出所余。暂行垫给。俾贫民得资养赡。过后即照数偿还。亦属无可如何之策。若地方遇有灾祲。应行赈济。并非刻不容缓。亦照此一律办理。则事出勉强。究觉不顺人情。且绅士等垫给钱米。按数给还时。不肖州县及吏胥等。从中借端克扣侵肥。甚至全不偿还。种种弊端。皆所必有。断不可行。此一节。并著各省督抚一体知悉。遇有灾赈事务。不可相沿办理。其现在武陟等被水州县绅士大户等。业经垫给钱米。仍著吴璥与地方官往散时。即饬令查明垫给实数。速行按数偿还。毋任吏胥从中短发。致有克扣侵肥等事。方为妥善。再穆和蔺前奏河滩地租收支各数摺内。有拨存行宫修费银五百两一款。业经降旨。令该抚查明具奏。兹据军机大臣查明。此项银两。系每年拨存司库。并不动项修理。则此款自应归入库贮项下。又何必复列此行宫修费名目耶。并著传谕穆和蔺、嗣后应将此项名目删除。其积存银两。即咨部归入库贮闲款项下。作为此次赈恤之用。将此由五百里各传谕知之。现在穆和蔺堵筑堰工。办理抚恤事竣。即著亲赴卫辉各属。再行周遍覆查。俾灾民各沾实惠。以副朕轸念灾区。不使一夫失所至意。　　

