<!-- { "loadSidebar": true } -->
○吏部议准、刑部左侍郎刘统勋奏称、臣伏见新任督抚提镇。往往奏请随带人员。以备委用。在封疆大吏。平日亲知灼见。自应有干练之才。足收指臂之益。惟是先寄耳目于数人。即付腹心以要缺。补用不循资格。舆论指为私交。更相仿傚。滋弊多端。嗣后请文员除河工效力。武员除军前效力外。概停其随带。如本省、本标、人员。不敷任用。则奏请由部拣发。若调任之后。于属员内果有才能出众之人。则据实保奏。仰候皇上谕部引见。量才任使。如此、可以杜封疆大臣、偏袒之陋习。才能人员、钻营之故智。似于政体官常。均为允当。从之。　　

○以故扎萨克郡王策凌拉朴坦之子策朴德恩巴勒珠尔、袭职。　　

○豁免山东章邱县缺额银米。　　

○免浙江仁和、安吉、德清、武康、四州县水灾、乾隆元年分额赋有差。　　

○辛未。禁偷放运河水源。谕总理事务王大臣、今年五月间。山东雨少。运河水浅。以致粮艘不能衔尾而进。沿途挖浅起剥。甚费经营。而临清以北、更多阻滞。朕细加访察。临清以北。全赖卫水合汶济运。而卫水发源于河南卫辉府。至临清五百余里。沿河居民。往往私洩、以为灌溉之用。每致运河水浅。粮艘难行。经前任河臣靳辅题定、每年于五月初一日尽堵渠口。使卫水全归运河。以济漕运。此＜?历心＞年遵行之成法也。今因日久法弛。卫水来源。小民不无偷放之弊。遂至运河水势。长落不常。重运难于北上。目前正当紧要之时。所当稽查严禁者。著北直河南督抚、速行办理。务使卫水涓滴不致旁洩。粮运遄行无阻。若地方有司。有视为故套者。即行查参。　　

○先是十三日得雨。至是日、甘霖大霈。四郊沾足。上心怡悦。朝野欢腾。　　

○户部议奏、署陕西巡抚崔纪疏报、商南、山阳、雒南、肤施、等县。冰雹损伤田禾。应令该署抚饬知各县。将被灾地方逐户查明。借动仓粟。加意抚恤。得旨。依议速行。　　

○壬申。旌表守正捐躯直隶武清县民杨进忠女杨氏。大清高宗法天隆运至诚先觉体元立极敷文奋武孝慈神圣纯皇帝实录卷之四十四



大清高宗法天隆运至诚先觉体元立极敷文奋武孝慈神圣纯皇帝实录卷之四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。六月。癸酉。兵部议覆、闽浙总督衔专管福建事务郝玉麟疏称、泉州长福二营。向隶兴化副将管辖。查两营汛地。处于省会之下。兴化之上。左军离省八十里。右军离省一潮可到。而兴化离省二百四十里。凡有公文请饷考拔等事。每多不便。且二营系参将。以参将而听副将辖属。实觉非宜。请将长福营所辖左右两军。照铜山各营专城之例。不隶兴化。一切公务。径行呈送省城。臣与陆路提督。不时察访。仍每年委大员巡查一次。应如所请。从之。　　

○甲戌。上御乾清门听政。　　

○谕内阁、连日仰蒙上天降赐甘霖。众心感庆。朕今御门听政。复值澍雨再降。更为优渥。念诸臣衣服。未免沾湿。大臣等、著赏纱二疋。凡陪奏侍班引见执事官员。及侍卫等、俱著赏纱一疋。　　

○总理事务王大臣议准、将军额尔图奏、驻防呼伦贝尔之索伦达呼尔、巴尔虎兵。地无可耕。又道通俄罗斯。所关紧要。若令悉彻。俱以新兵守边。未协机宜。臣等令参领那木等相度附近。并询问众兵。并言惟兴安山岭之阳。鄂木博齐、及雅尔和鼐等处。地势宽平。水草肥美。既可屯驻。兼宜耕种。若移居其地。每年往呼伦贝尔更番驻防甚便。查呼伦贝尔兵二千。已拨赴军营。仅余一千驻防。不便更令他移。请以三千兵丁之妻子。尽移鄂木博齐等处。居住耕种。令总管一员。率兵千人。至呼伦贝尔防守。俟军营二千人彻退时。仍令更代驻防。得旨。著仍派塞楞额总管。余依议。　　

○吏部议奏、原任四川巡抚杨馝、疏请以中江县知县铁景曾、升补眉州知州。查铁景曾任内、有降职二级留任二案。尚未开复。不便准其升补。得旨。依议。铁景曾有降职之案。该抚并不叙入本内。该部何凭定议。但杨馝已经革职。无庸处分。嗣后有似此之案。著该部即于议覆本内。将具题之该督抚。一并议处具奏。　　

○九卿议奏、杨馝疏请豁免雅州府知府宋虞凯、应追伊父宋聚业、肃州军需运粮脚价银两。应如所奏行。得旨。杨馝屡为宋虞凯题请。此项银两。不必在宋虞凯名下追赔。著杨馝照数赔补。　　

○户部议覆、广西巡抚杨超曾奏称、广西通省佐杂官员扣荒银。请自乾隆二年为始。于院司道府州县编俸银内摊扣。转给佐杂各官养廉。应如所请。查乾隆元年佐杂各官荒缺银。亦应著落院司道府州县、均摊转给。得旨。依议。本年荒缺银两。既将现任大员俸工扣抵。若将元年之项。又在伊等名下扣抵。恐养廉或致不敷。此系金鉷、张钺、办理之事。所有元年应扣银两。著金鉷、张钺、各分赔一分。　　

○乙亥。上诣皇太后宫问安。　　

○谕、本年四五月间。京师及畿辅地方。雨泽愆期。朕虔诚私祷。复命王大臣、致祭天神。地祗。太岁等坛。及四海之神。仰冀早赐甘霖。绥我兆庶。今于十三、十四、十六、十七、等日。时雨普降。既优既渥。远近均沾。万姓欢呼。朕心感庆。应虔修报谢之礼。仰答明神福佑之恩。著礼部即行定议具奏。　　

○旌表守正被戕直隶定州民妇温氏。　　

○内阁学士兼礼部侍郎图理琛以年老乞休。允之。　　

○丙子。兵部尚书公讷亲奏、禁止烧锅。无益民生。徒滋纷扰。请仍遵定例、照旧奉行。并除酒税。得旨。交原议之王大臣等议奏。　　

○议恤苗疆殉难之贵州广平州知州罗鸣序。青溪县训导谭德溥。清平县典史邱焕麟。罗鸣序之幕友陈宪、平伐营把总黄进忠、给予祭葬。入祠致祭如例。　　

○丁丑。户部议准、山西巡抚觉罗石麟疏称、前准部咨、将从前开垦成熟首报未尽地亩。自乾隆元年为始。定限一年内据实首出。今据襄垣、浑源、夏县、吉州、各属。申报民屯各色共地七十三顷三十七亩有奇。请于乾隆元年入额徵收。从之。　　

○以正白旗头等侍卫班长萨尔帕、为永陵总管。　　

○予故湖广襄阳镇总兵焦应林祭葬如例。　　

○戊寅。旌表守正被戕广东信宜县民陈奇贵妻李氏。　　

○己卯。上诣皇太后宫问安。　　

○是日。遣官诣天神地祗太岁等坛。四海之神。致祭谢雨。　　

○庚辰。上诣寿皇殿行礼。　　

○遣官祭火神庙。　　

○谕总理事务王大臣、朕因今春雨泽愆期。米价昂贵。恐小民有艰食之虞。令于京城附近地方。设立八厂。发仓贮米石。减价粜卖。特派御前侍卫官员等、前往办理。伊等敬谨奉行。办理妥协。殊属可嘉。著交部议叙具奏。　　

○吏部议覆、两江总督庆复参奏、俞兆岳、派捐受馈各款。查俞兆岳今升臣部右侍郎。应革职。其款迹应行现任江西巡抚岳浚确查。具奏到日、交刑部核拟。得旨、俞兆岳著革职。余依议。　　

○补行浙江、四川、两省。乾隆元年大计、卓异官十九员。　　

○户部议准、广西巡抚杨超曾疏称、怀集县属、有银铅并产之荔枝山矿。原有开残旧垄。并无干碍民间田园庐墓。试采有效。请准开采。照例抽课。从之。　　

○辛巳。谕总理事务王大臣、御史马起元所奏、山东、直隶、两省运河水泉。近多湮塞。闸坝亦已倾圯。请敕河臣督抚悉心筹画一摺。又尚书来保所奏、河南卫水。固济漕运。亦灌民田。请令该抚会同总河。详察地势。务使漕运不患浅阻。民田亦得灌溉一摺。著侍郎赵殿最、侍卫安宁、前往。直隶、则会同总督李卫。山东、则会同漕运总督补熙。巡抚法敏。总河白钟山。河南、则会同署巡抚尹会一等。查勘妥议具奏。　　

○户部议奏、原任营田观察使陈时夏、进有区田书三册。并疏称、农政全书内。有营治区田之法。并云始自伊尹教民粪种。每田一亩。可收谷六十六石。又见山东聊城县知县蒋尚思、所刊教民区田法。并直隶清河同知方鸣夏、所刊区田录要。细加询问。俱有成效。惟虞冰雹虫灾。不虑水涝亢旱。于北五省、更为有益。古称每亩可得谷六十六石。今斗可得二十石。少亦可得十三四石。是收获之广。无有甚于此者。又于区田四面。凿井浇灌。是备旱之法。未有善于此者。但每田一亩。约费工本银三两。百姓无此力量。所以不能举行。臣请遴选贤员。暂租民地。官种官收。借给工本。秋收之后。仍即归还。先行试种。俟著有成效。然后推广通行。查周制、田有一易再易之别。汉赵过有歇田之法。而区田载在农政全书。皆所以节地力。尽人事。诚为有益。现今钦奉谕旨。劝民稼穑。并令纂辑农书。广为教导。此法若得举行。虽未必如陈时夏所云、每亩可收十二三石之多。然工本既多。收获自广。且凿井备旱。于北地尤宜。似于耕种之事、不无裨益。但法久不行。事经创始。必从容办理。毋遽毋扰。使小民有趋事之乐。而官吏无督促之烦。然后可垂永久。臣等酌议。请于直隶地方、先试举行。令总督李卫、酌量何地最为相宜。遴委贤员。暂租民地。官种官收。借给工本。秋成还项。不得干涉民间。如果地方官实心办理。斟酌合宜。将来行有成效。再为通行各省。民必乐从。从之。　　

○调刑部右侍郎程元章、为吏部右侍郎。工部左侍郎王钧、为刑部右侍郎。礼部右侍郎王纮、为工部左侍郎。以内阁学士方苞、为礼部右侍郎。　　

○壬午。上诣皇太后宫问安。　　

○癸未。上御乾清门听政。　　

○以原任内阁学士兼礼部侍郎凌如焕、补原官。　　

○礼部侍郎方苞、自陈年老衰疾。步履艰难。筋力自效之事。乞赐宽免。得旨。方苞著免其随班行走。　　

○予故江宁将军吴纳哈、祭葬如例。谥简悫。　　

○以左翼前锋统领阿岱、为镶黄旗蒙古副都统。　　

○旌表守正捐躯之河南王志恭女王氏。智给凶徒、救夫活子、自戕之山西安邑县生员周光祚妻犊氏。　　

○甲申。以原任正黄旗满洲都统甘国璧、为归化城左翼副都统。　　

