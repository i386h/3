<!-- { "loadSidebar": true } -->
○又谕、据恒瑞等奏、办理户部事务主事职衔五十八、安泰、俱已年满。若俱发回原处。现在办事需人。请将安泰、发回该处。以防御补用。五十八、仍留乌里雅苏台办事。令其候补防御之缺。俟该处缺出文到之日。再行送京。引见补放。令回原处等语。五十八、安泰、俱经年满。既系情愿仍回原城、以武官补用。著照恒瑞等所奏。五十八、安泰、俱著以该处防御补用。五十八得缺以前。仍留乌里雅苏台办事。俟出缺时。再令来京引见补放。发回原处。　　

○谕军机大臣等、此间昨日未刻起。至申刻止。大雨滂沛。入土五寸。遂交热河道查看。自王家营迤西较小。本日未刻。又复得阵雨。势甚绵密。现在京师望泽甚殷。昨今两日。未知曾否一律普被甘膏。著传谕留京办事王大臣、即将日内是否得有雨泽之处。查明覆奏。以慰廑注。　　

○又谕、前因贼犯张三、脱枷逃逸。谕令步军统领衙门。饬派番役严缉。兹据金简奏、番役在涿州鲁坡村地方。将张三拏获。讯据供称、曾许给门军德成钱十千文。将我开了手金□靠。又将脚镣钥匙。交我收管。并给小刀一把。叫我起了枷上铁锔。可以逃走。于五更时候。即脱枷潜逸等语。张三前因犯窃拟枷。在宣武门看守。胆敢扮□手枷逃走。实属不法。该门军德成、因张三口许钱文。给与钥匙小刀。纵令脱逃。甚属可恶。自应与囚同罪。但张三、系二次犯窃脱逃。拏获罪不至死。即加重、亦不过发遣为奴。著传谕刑部堂官、审讯明确后。其纵令脱逃情节。如果属实。著将德成、永远枷号于各城门。轮流示众。俾得共知儆畏。其一同该班之门甲门军等。有无通同贿纵情弊。并著严行确讯。定拟具奏。其拏获张三之番子等。著金简酌量奖赏。以示鼓励。将此传谕刑部、并金简知之。　　

○又谕曰、陈用敷奏拏获脱逃遣犯正法一摺。内称该犯潜逃后。当经该县查知。会差兵役。即日在北门城外追获。审明正法。所有典史李灵长、知县李日跻、相应开报。听候部议等语。遣犯脱逃后。该县既能即日拏获。不致任其窜逸稽诛。尚属留心缉捕。自应将该员声请免议。乃该抚摺内。何以又将该县典史、一并开参。殊未明晰。况典史系属专管。知县仅系兼管之员。亦不得漫无区别。该抚前任安徽巡抚任内。办理地方事务。率多错误。是以降为府尹。经朕复加擢用封圻。何尚如此颟顸。不知留心耶。陈用敷、著传旨申饬。　　

○以喀尔喀右翼部扎萨克多罗贝勒车布登纳木扎勒、为乌兰察布盟长。乌喇特扎萨克镇国公车布登栋罗布、为副盟长。　　

○乙卯。谕曰、雅尔泰、因伊调补乍浦副都统。奏请来京陛见等因一摺。殊不成话。前称雅尔泰所遗员缺。调补兆庆、后复称将伊调补乍浦副都统。部文迟速难定。自应择其紧要者。明白入奏。雅尔泰并无罪戾。岂有无故出缺之理。雅尔泰、殊属不晓事体。著传旨申饬外。雅尔泰、距前岁年班陛见。已及二载。著即前来热河陛见。　　

○丙辰。补行乾隆五十五年大计。安徽省。不谨官一员。罢软官一员。年老官七员。有疾官二员。才力不及官三员。山东省。罢软官一员。年老官八员。有疾官二员。才力不及官三员。浮躁官三员。广西省。罢软官二员。年老官五员。有疾官二员。才力不及官三员。分别处分如例。　　

○以故贵州思州府属坪正长官司何型子镇西、袭职。　　

○丁巳。谕军机大臣等、本日刑部议驳湖北省民人陈谷松、与王廷英、共殴吕九如身死。将正犯陈谷松、减等拟流一本。所驳甚是。已依议行矣。此案陈谷松、王廷英、共殴吕九如毙命。先经该抚以王廷英、殴伤吕九如左右膝臁肕。仅止紫黑皮破。尚属轻伤。不至于死。应以在逃之陈谷松拟抵。王廷英、照例拟徒。及拏获陈谷松到案审讯。与原审各情节无异。自应将该犯、照例拟以绞抵。乃该抚又称助殴之王廷英、所殴亦属重伤。于未结案之前病故。准其抵命。将陈谷松减等拟流具题。前后自相予盾。岂吕九如之死。竟无一抵命之人。任听正犯陈谷松、以王廷英业已身故。无可质证。希图推卸。而该抚亦祗凭属员详报。并不细心研究。以致先后办理两岐。罪名互相出入。殊属非是。此事是否系该臬司意欲如此办理。抑出自该抚主见。著传谕福宁、据实明白回奏。至毕沅系该省总督。近在同城。于此等人命重案。亦应留心查察。何以未经驳正。著毕沅会同福宁、据实查明。亲提犯证。再行鞫讯明确。妥议具奏。所有刑部原本。著摘钞略节。发交阅看。　　

○又谕、前据福宁奏、安南陪臣于五月二十二日。由武昌省城前进。约计五月二十七日。可出湖北境等语。河南毗连楚省。该陪臣一出湖北。即入豫省信阳州境。该处距热河。计程不过二千八百余里。若按站行走。七月初间。即可行抵热河。彼时距赏赉之期尚远。该陪臣亦无需早到等候。且现在大雨时行。想沿途不无泥泞。尽可令其缓程行走。以示体恤。著传谕该督抚等。计算日期。令于七月二十五六。行抵热河。亦不为迟。　　

○戊午。谕军机大臣曰、王懿德奏、调补善化县知县汪辉祖、患病未痊。未便令其到任。且何刘氏等命案。该员尚有应讯之处。亦未便遽准回籍等语。已将该员开缺。交姜晟查审矣。汪辉祖、先经臬司饬委检验桂阳县民妇何刘氏等命案。该员藉病托故。迁延未往。经巡抚冯光熊、于参奏陈玉垣案内。声明汪辉祖、有无规避别情。另行参处。嗣据汪辉祖、以气体渐虚。精神恍惚。请解任回籍调理。虽据王懿德、验明患病属实。但其中恐有被巡抚参劾。托病捏报情节。王懿德所奏。殊不可信。著姜晟、亲提何刘氏等命案。研讯确实。并汪辉祖有无规避别情。一并秉公据实审拟具奏。又据王懿德另摺覆奏、严禁小钱一事。不过敷衍塞责。并无设法查办之处。至所称令盐道于收卯之日。会同藩司、亲加点验。仍不时前往抽查等语。殊属拘泥俗套。足见不实。王懿德、系本任藩司。暂护抚篆。现在姜晟已扺湖南。伊即应卸事。早回本任。藩司即伊也。将来会同盐道。于收卯之日。亲加点验。即伊应办之事。乃摺内转称饬令盐道。会同藩司办理。其时藩司是谁耶。不通之极。且公然以巡抚自居。夸大其辞。实属糊涂。王懿德、著传谕严行申饬。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。六月。己未。谕曰、户部议覆凤阳关徵收税课。一年期满。短少盈余银四万一千九百余两。著落管关之员。各按经徵月日。分别摊赔一摺。固属照例办理。第念该关税务。全赖上游豫省米豆船只。赴江贩运。上年因豫省、江南、年岁收成。俱各丰稔。米豆价值相等。商贩无利可图。是以船只过关稀少。盈余短缺。尚属有因。所有此次凤阳关、短少盈余银四万一千九百余两。著落该监督等。各按经徵月日。摊赔银一万两。其余三万一千九百余两。俱著加恩宽免。　　

○又谕曰、齐苏咙多尔济病故。所贵扎萨克郡王爵。著伊子端多布多尔济承袭。其未及岁以前。所有扎萨克印务。著协理台吉扬扎布署理。　　

○吏部议准、湖广总督毕沅奏称、江陵县郝穴镇、监利县朱家河、巡检二缺。应裁。各改设主簿一缺。从之。　　

○户部议准、陕甘总督勒保疏称、镇番县民王元简等。认种箕笈湖义田。所纳银粮。作书院生童膏火。额交草束。酌分镇、蔡、二营。以为马草。从之。　　

○礼部议准、福建巡抚浦霖疏称、彰化县学文童进额。请增四名。二年一贡。从之。　　

○兵部议准、升任两江总督协办大学士吏部尚书孙士毅等奏称、福山营所辖寿兴沙。渐次坍没。原设汛兵。足资驻守。请将该汛外委。移驻青草沙。小陈浦汛。应裁。即将裁存兵三名。并福山营存城兵七名。拨驻青草沙。兼令福山营千总巡查。黄泗浦巡检。协同稽察。从之。　　

○旌表守正捐躯河南陕州民萧世芳妾张氏。　　

○庚申。谕、现因河东商力疲乏。亟须调剂。已令军机大臣、会同山西巡抚冯光熊、详悉酌议。可否将盐课改归地丁。于富户贫民。均有禆益。但经理一切章程。尚需勘办。冯光熊究系新任。于该处盐务。尚未能熟悉。蒋兆奎、曾任河东运使。盐务素所熟谙。且该布政使上年在京。亦有课归地丁为便之语。蒋兆奎、著调补山西布政使。帮同冯光熊、妥为办理。所有甘肃布政使员缺。即著景安调补。万宁、著调补山西按察使。其贵州按察使员缺。即著顾长绂调补。寻军机大臣议、臣等与冯光熊酌议。盐课归入地丁。计亩摊徵。富户既免签商。贫民得食贱盐。生计益裕。至盐池虽系民产。亦须地方官经理。庶免争端。每年计所出盐。抽税若干。于归入地丁之盐课内扣除。批、此语或一办法。又奏、俟冯光熊抵任后。会同蒋兆奎、详勘商办。从之。　　

○又谕曰、惠龄、冯光熊、俱经赏戴花翎。河南巡抚。亦系兼提督衔。穆和蔺、并著一体赏戴花翎。　　

○又谕曰、喀木齐布病故。所遗镶白旗护军统领员缺。著布彦达赉补授。　　

○又谕曰、积拉敏病故。所遗山海关副都统员缺。著永安调补。永安现在牧场。著派圣保、即行驰驿前往更换。　　

○谕军机大臣等、此间自十二三日得雨以后。农田已极优渥。本日复得大雨。现在尚未开霁。似觉雨水稍多。前据王大臣等奏报、京师得雨。亦已深透。本日未据续奏晴雨情形。朕心深为廑念。著传谕留京办事王大臣、如近日所得雨泽。仅称沾足则已。倘或已形过多。恐僧道皆不谙求晴之法。即派回子萨哈勒索丕、祈求晴霁。随报据实具奏。以慰悬廑。　　

