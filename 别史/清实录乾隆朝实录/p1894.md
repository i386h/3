<!-- { "loadSidebar": true } -->
○又谕、前以御史虞鸣球。参奏李清时。令汤阴县县丞章辂。办理幕务。招摇生事一摺。先后传谕李清时。及该御史各行指实回奏。务得确情。乃节次陈奏。彼此仍属抵牾不合。因谕阿思哈。就近访查核覆。兹据奏到。两人底里毕露。在李清时之按款剖白。而于章辂曾经在署一节。径行隐跃其词。未免回护前非。而虞鸣球则以摭拾道路流传之言。张大其事。若章辂号称小总河。及为妾敛分诸语。均属毫无影响。实为轻率喜事之尤。不得不分别示惩。俾知警戒。李清时、著交部察议。虞鸣球、著交部严加议处。御史为朝廷耳目之官。内外大臣。果有婪赃骩法。任意徇私。见闻既确。立登白简。不独被参之人。立即重治其罪。其据实纠劾之该御史。朕亦必深加奖励。用昭彰瘅之公。若徒毛举风闻细故。肆意铺张。纷呶不已。显博建白之名。阴行挤排之实。所关于政体官方者甚大。即如前明台谏诸臣。遇事生风。肆行抨击。以致各分门户。挟制大臣。究之国事日非。积重难返。可为炯鉴。当此纲纪肃清。言官中谅不敢遽挟私心。于异己之人。藉词齮龁。以速重愆。但杜渐防微。不得不豫为明切禁制。朕于此案。不过从宽予以议处。倘言官等不知猛省。有以爱憎挟私巧为尝试者。经朕察出。必执法从重治罪。以为分门排挤者戒。其大员等。或自甘败检。致挂弹章。则言者被殊褒。而犯者膺显罚。虽欲强颜狡辩。又可得耶。著将此通谕中外知之　　

○又谕曰、舒赫德差往湖南。现有查办事件。著驰驿前往　　

○庚午。兵部议奏、据原任陕西关山营外委木廷梁呈称。廷梁于乾隆二十年。因汧阳县民李登荣被劫案。勒限缉挐。将届四参。贼犯未获。随于二十三年十月内。奉派伊犁屯田。又改派出征。于二十四年六月内。进剿喀什噶尔。收服回众。议功加一等。纪录二次。又追赶霍集占至拔达克山地界。议叙功加三等。二十六年。伊犁屯田。议叙纪录二次。嗣于三十二年三月内。奉彻回营。即接缉前案未获贼犯。扣至十一月。四参限满。革职。廷梁。屡得功加及纪录。未邀恩抵销。情实堪悯。查盗案四参不获例。专汛千总、把总、降一级。外委官革退。以千、把、外委、同一专管汛地。惟外委无级可降。独议革职。但其中不无出征效力议叙之人。一遇四参。不论劳绩。概行革退。究未允协。请嗣后外委官。遇有盗案四参应革。系出征得有功加及纪录者。照降级例。抵销。木廷梁。请即照此办理。再向例承缉盗案。武弁不准调离防汛。因公出境。亦仍按限查参。原以杜规避而专责成。如系派委出征屯田。与规避调离迥别。且经数载回营。原缉盗犯。亦恐远扬难获。请嗣后承缉案限内。派委出征屯田。均照离任官例。罚俸一年。盗犯交接缉官。勒限缉拏。从之　　

○旌表守正捐躯之河南郾城县民徐骡妻张氏　　

○辛未。上御懋勤殿。勾到河南、山东、情实罪犯。停决山东斩犯二人。余七十人。予勾　　

○谕曰、明瑞现在统兵进剿缅匪。所有总督关防。业经随带前往。巡抚鄂宁。驻劄永昌。滇省营务。皆须该抚代办。所有各镇协营。一应公事。俱著听其节制。至黔省营务。系贵州提督办理。遇有应会总督事件。即就近会同黔抚查办。无庸咨会滇省。该部遵谕速行　　

○壬申。上御乾清门听政　　

○两江总督高晋、湖广总督定长等覆奏、臣高晋与定长。于九月十三日。齐至黄梅县。率同湖北布政使闵鹗元。武汉黄德道卢谦等。逐勘堤工。并询该处土人。缘黄梅一带地势稍高。偶值大水。外江内湖。亦易消退。惟二十九年。及本年。因雨泽过多。江湖一时并涨。消退不及。以致成灾。此亦数十年仅有之事。今若重建百余里长堤。不特费繁工钜。设遇江湖并涨之年。更阻碍上游湖水宣洩之路。所有董家口以下旧堤。臣等公同商酌。应请毋庸议修。至董家口以上黄梅县。并界连江西德化境内。一带江堤。由来已久。地势外高内洼。江水一经长发。易致漫淹。全赖堤塍保护。是以按段设有堤长。每年如有冲刷。系各该县民人同力修补。因系百姓自修之工。地方官稽查不周。以致工程多不坚实。现溃口残缺之处。若不一律修补。明春水发。必致淹没为患。臣等逐细勘估。所有黄梅县境内。应补溃口七处。计工长七百六十三丈。候补残缺。计工长一万三百六丈五尺。又董家口以下旧堤。地形洼下。堤尾并无收煞。应接长堤工七百二十八丈。又连界之江西德化县。应补筑溃口五处。计工长一百五十一丈。修补残缺。计工长三千三百四十六丈。查此项工程。向系民修。此次应照例仍交民修。但该地系积歉之区。本年被灾较重。若令其修补江堤。民力实属拮据。应恳借动公项银两。慎选殷实士民。分段估修。仍派委妥员。协同地方官督率。勒限报竣。得旨、另有旨谕。谕、据高晋定长等奏、会勘湖北黄梅等县董家口以上。界连江西德化境内。一带江堤溃缺之处。应行修筑。估需银一万七千九百余两。请借动公项。照例交民自修。分年徵收还款一摺。该处地滨江湖。所有堤工。自应及时修补。以资保障。但念黄梅等县。频年偏被水灾。闾阎不无竭蹶。况借项鸠工。按年摊扣。民力终多拮据。而一切派委董事。仍令绅衿承办。势必仍蹈黎明五等故辙。于事更无裨益。所有此次堤工。著加恩即动用公项。交地方官实力妥办。毋庸借帑扣还。俾贫民得以赴工糊口。是于捍卫田庐之中。推广以工代赈之法。实属一举两得。该部即遵谕行　　

○谕军机大臣等、此次勾到河南情实人犯内。经刑部九卿。由缓改入者共有四案。如岳怀孔以绞候留养之犯。复因索钱启衅。殴伤刘成云身死。楚秃子本系窃贼。又复诬良致毙。孙景周于伊妻所带前夫幼子。有心故杀。戴可法既奸李福之妻。旋毙其命。此等情形凶恶。非寻常案犯可比。该抚俱拟入缓决。实为轻纵。阿思哈。著传旨申饬。至各省秋录。必经臬司问拟。再由巡抚核定具题。此四案定拟错谬之处。阿思哈与何煟。究系何人意见居多。并著阿思哈据实覆奏。可将此传谕知之。寻奏、秋审重案。虽经臬司酌拟。必由臣逐一覆核。此四案内。岳怀孔一案。系照何煟原拟。楚秃子孙景周二案。何煟原拟情实。臣因楚秃子虽诬良致死。究系自尽。孙景周系属继父。与平人有间。签商何煟。改为缓决。戴可法一案。何煟原拟缓决。臣以死者究系本夫。似应情实。与何煟签商。据称。奸系本夫故纵。杀因斗殴。与因奸杀死本夫不同。因复照原拟入缓。错谬之处。臣意见居多。请交部议处。得旨、亦不必议处。但以后详慎定拟可也。此奏尚公。但甄别属员一事。实属姑息。以后慎之　　

○癸酉。上御懋勤殿。勾到山西、直隶、情实罪犯。停决山西斩犯一人。直隶斩犯一人。绞犯一人。余九十九人。予勾　　

○谕军机大臣等、迈拉逊奏到。盘查舞阳县社仓谷石各摺。所办殊属过当。社谷一项。本系民间捐贮。自备缓急。非官项仓库可比。若一一过事吹求。非朕令盘查实在保题侵亏本意。惟摺内所称地保李成玢等。送给乡民卢念先钱四百余文。算常平谷二石。后遂催缴钱一千五百余文一节。在乡保勒借累民。自当按例惩治。而地方官毫无觉察。亦有应得处分。亦难置之不问耳。著传谕舒赫德。会同阿思哈。秉公查讯。据实具奏。迈拉逊摺。一并钞寄　　

○旌表守正捐躯之安徽天长县民王嘉进妻王氏　　

○甲戌。谕、据鄂宝奏、普安州递解滇省饷银。两次被窃。赃贼尚未缉获。请将拨解押解等官。照例议处一摺。此案前经户部奏明。即降旨该抚。令其明白回奏。今始据该抚查参。而贼犯仍在远扬。未能弋获。除将疎防之该地方官。及解饷文武员弁等。交部议处外。至鄂宝于闰七月内应奏之事。延至九月十八日。始行奏闻。殊属迟误。著一并交部察议　　

○又谕曰、方世俊参奏沅州府丁忧知府汤大宁。于前任督臣吴达善。由滇赴楚时。巡检谢彬。备办尖宿公馆等项。藉差滋扰。该府不能觉察禁止。并催令妥办。及至士民告发。又复含混揭参。致被反噬。请将汤大宁革审等因一摺。汤大宁著革去知府职衔。与案内应质人犯。交与该督。一并审明究拟具奏。督抚等因公出署。及调赴新任。途间一切日用所需。理宜自行备办。毋许地方官稍为供应。以启逢迎而滋派累。前此屡经降旨。通行饬禁。此次吴达善。并不与知。亦无将受情事。而知府巡检等。因何复沿积习。此皆该上司等。并不实力奉行所致。除本案照例审拟外。嗣后倘有再蹈前辙。不知悛改者。一经发觉。朕必从重惩治。决不稍为姑息。将此通谕各督抚等知之。
大清高宗法天隆运至诚先觉体元立极敷文奋武孝慈神圣纯皇帝实录卷之七百九十六　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

