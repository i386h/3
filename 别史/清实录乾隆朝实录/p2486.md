<!-- { "loadSidebar": true } -->
○丙子。军机大臣议准、署四川总督文绶奏、筹备凯旋各事宜。一、官兵多由功噶、美诺、卧龙关、一路彻回。除日耳以外各站。有旧存米石外。其自木耳至草坡等站。应将桃关长运米、截留转运。分贮各四五百石。至桃关由汶保一带长运米。应自汶川起、至楸砥、每站截留四五百石备用。一、军需火药、铅弹、现饬在省制造者。毋庸起解。已运未出口者。应截留。补维州、茂州、青云等营缺额。出口者、咨刘秉恬、富勒浑等、就近截留拨贮。其铁觔、铜觔、已运在途者。俱交地方官截收。一、西北两路站夫。尚有办送楸砥一路彻回差务。应将前裁站夫。仍照旧数雇解。一、陆路官兵骑马。除酌调台驿马匹外。尚有不敷、及备添换之数。现饬局雇民马、解验分拨。各标镇协营马、并饬调解。一、水路船只。京城、吉林、索伦、黑龙江、及荆州满兵。应同楚兵、至重庆下船。现饬地方官豫备。其滇黔兵、由雅州下船。并饬于雅州、并下游等处雇办。从之。　　

○丁丑。享太庙。遣諴郡王弘畅恭代行礼。　　

○上诣皇太后宫问安。　　

○遣官祭太岁之神。　　

○御紫光阁。赐蒙古王公贝勒额驸台吉、及回部郡王品级多罗贝勒霍集斯、并年班回部叶尔羌三品阿奇木伯克贝勒品级鄂对等宴。　　

○召大学士、内廷翰林等、茶宴。以宁寿宫落成联句。　　

○命安插新降番众。谕军机大臣等、据明亮等奏、河西贼境。全已荡平。于噶喇依对河之巴布朗谷。密布营卡。会擒逆酋。富德亦奏、占据噶咱尔谷等寨落。现与西北两路官兵会合。攻围贼巢等语。览奏均为欣慰。已于摺内批示。至各路番人。纷纷投出。其中大小头人。俱复不少。此等番众。从前抗拒官兵。舍死固守。情罪均属可恶。直至兵临巢穴。计穷力竭。始行投降。非若大兵尚未冞入以前。陆续来投者可比。但众番皆系曾与官兵打仗之人。此时难以分其所犯轻重。且其抵拒官兵。固属可恨。而原其所以舍死坚守。尚知各为其主。亦复可矜。况为数过多。又系投降乞命。若尽予骈诛。实觉心有不忍。惟其中大小头人、及其眷属。自不便仍留本处。应照前此平定准部时、所有台吉宰桑德木齐等、概行移徙例。妥为办理。但须趁官兵未彻时。即为查明。于八旗、及吉林索伦兵、凯旋之便。令其分队携带。押至京城。再行酌量分别安插。伊等既系投降。与党恶要犯。应行献俘者不同。途中不便加以锁杻。惟当留心照料。毋致脱逃。并不动声色。勿使惊畏。方为妥善。但各种头人、及其眷属。为数甚众。其如何分别押带之处。著阿桂、妥为核定。一面奏闻。至各处降番。若移于他处编管。未免人多费事。伊等俱系娴于耕作之人。两金川又有可耕之地。现在凯旋后。两金川地方。立汛安营。添设提督总兵等官。足资弹压。其应办善后事宜内。原有随处耕屯之议。莫若即用此等降番。就所在垦耕安业。尽力农功。各有将弁管束。久之亦可消其桀骜不驯之气。而令其交粮。亦省川省运粮之劳。惟是编立营屯。必须安设头目。当于随营攻剿之他处土兵内。择其出力者充当。既足以示奖劝。又令他处之人管理。更不虑其故智复萌。至此等降番。饿乏已久。既欲令其耕种。自难以枵腹从事。著将军等、量为赏给耔种口粮。俾口食有资。自更安心尽力。将军等宜及此时、早为筹办。将此由六百里加紧谕令知之。阿桂自奏报攻围贼巢以来。距今又阅三日。想早应扫穴擒渠。大功全蒇。惟望红旗即至。　　

○戊寅。停年终汇奏幕友例。谕、前因御史胡翘元条奏、各衙门延请幕友。恐日久弊滋。定以五年更换。并不准延请本省之人、及邻省五百里以内者。彼时觉所言似尚有理。是以谕令各督抚、通行查明。于年终汇奏造报。以备稽考。迄今已阅数年。各该省届期奏报。并未实在查出违例延请、及逾期不行更换之人。可见汇奏一节。不过沿袭具文。仍属有名无实。各省幕友。在署帮办事件。原不当令其出外交游结纳。致滋弊端。惟在督抚等、董饬所属大小各员。关防严密。随处留心。自不虞其顾私谊而挠公事。若徒定以隔省。限以五年。而不能实力防闲。亦未必即为正本清源之法。且如劣幕徐掌丝、叶木果二案。皆系浙人。而一在楚省。一在滇省。相隔不为不远。仍不免于作奸犯科。可见杜弊不系乎限地。至幕友如果不使交通声气。虽年深亦不至于请托舞文。设或不能远迹避嫌。即年浅亦难保无徇私曲法。且有驯谨之幕。相随日久。尚可资其佽助。若因已满年期。另易生手。诸事未能即谙。而新延之人。亦未必悉皆可信。是防微亦不在乎限年。嗣后著各该督抚、实力整饬稽查。如有恶幕招摇生事。及劣员徇纵滥交者。即行严参究治。若督抚袒庇属员。姑容消弭。或经科道参奏。或别经发觉。惟该督抚是问。所有各省年终汇奏幕友之例。著停止。仍将此通谕知之。　　

○谕军机大臣等、据富德奏、有巴甲庚额头人都瓦尔普鲁、投降时、托病并未亲来。及准降之后。传唤该番至营。察看该番、毫无病态。形色颇露奸顽。因功届垂成。若将伊擒缚。恐动摇新降番众之心。是以暂行笼络驾驭。令将伊所管百姓、派往前敌。以分其势。兹据其小头人拉尔结禀称、都瓦尔普鲁、仍在本寨碉顶。放枪掷石。声喊我等原系假降。乘大兵前进。合同邀截后路。此时还不动手。等待何时。我将参赞大人教训之言。向伊告诉。伊不但不听。仍在碉顶喊叫招人。我随会同在彼防守之布拉克底头人阿资拉、并官员等带领兵丁。将碉寨围困。放枪攻打。抛掷火弹。将寨内火药轰著。都瓦尔普鲁及其全家数十口。尽行烧死等语。所办甚是。此等头人。直至穷蹙来投。其真伪原不可信。惟是既已投降。未便复行骈戮。且为数过多。诛之亦有所不忍。但断不可仍留本处。致令乘间滋事。必须及大兵未彻之前。不动声色。豫为料理。令京城及东三省凯旋之兵。管带来京。分别安置。方为妥善。朕昨计及于此。随谕令阿桂等、即为筹办。令富德一路。既有都瓦尔普鲁之事。各路将军参赞等。尤当一体留心防范。如此小惩大诫。于军务甚为有益。计此时扫穴擒渠。大功已蒇。自当将此项新降头人、及其眷属。按数分起。令凯旋京兵等、陆续押送京城。若头人内、或有词色狡诈。叛迹显露者。并当即行正法。以儆其余。各处降番。无头目煽诱。亦不虞其复怀反侧。至庚额小头目拉尔结、及布拉克底头人阿资拉、一面集众。将都瓦尔普鲁攻围轰毙。一面奔告参赞。均属可嘉。富德即行赏给花翎银缎。以示奖励。所办亦是。又另单奏、据布拉克底头人绰窝密禀、有自噶喇依投出之革布什咱小头人撒木喀尔、向伊告称。因见贼势涣散。乘空逃出。伊家属在克舟九寨。情愿带领投奔布拉克底等因。查该番本系积年助恶之人。今见贼势已破。始行潜逃。又畏罪不敢投西北两路。亦不来营亲见参赞。又不愿回本地。其情狡诈。或系索诺木等、见事势危急。故将该番放出。散布流言。离间新降番众。亦未可定。自难轻纵。随饬绰窝。将该番哄诱来营。面加讯究。旋据绰窝禀称、撒木喀尔、于二十三日夜、抛弃家属。不知逃往何处。即派人往克舟九寨。擒其家属。并派妥干之员。严拏务获等语。撒木喀尔、甚属可恶。必须迅速擒获。讯取供词。立寘重典。著富德、再行严饬各员。实力查拏。并通知各路将军等、一面躧缉。务须速擒伏法。勿致漏网。今就获否。并即奏闻。又据奏、马尔邦一带。乃总汇之地。处处均须妥筹办理。未敢拘泥前奏。遽往噶喇依。仍在马尔邦、与英泰商酌、料理一切事宜等语。如此方是。乃同时奏到之清字摺片。则称将诸事交付英泰。于夜间带兵前往噶喇依等语。与汉字摺不符。殊不可解。现在噶喇依贼巢。已经阿桂派兵围定。其河西之兵。亦经明亮带往、协同擒剿。是噶喇依、已有两将军在彼。毋庸富德复往帮助。至马尔邦一带。关系紧要。其后路各险隘、贼人寨落。尚须抚辑安定。其间弹压经理。自非富德不可。若仅委之英泰。未为妥协。富德此时、如尚未起身。竟不必前往噶喇依。若已经到彼。接奉此旨。亦即仍回马尔邦。妥协料理。或逆酋等就擒之后。马尔邦事已办完。更无应办之事。则又不必复劳往返。富德惟当随宜妥酌而行。计阿桂奏到围攻贼巢之摺。至今又阅四日。自应早已得手。又奏称、索诺木母姑姊妹。俱相率投出。亦早应到营。何以均未奏及。连日盼捷尤切。伫望红旗即日驰递。将此由六百里加紧传谕知之。　　

○又谕、前因川省军需。款项纷繁。已阅数载报销。恐不无牵混浮冒等弊。是以特派富勒浑、刘秉恬、鄂宝、桂林、会同文绶核办。并添派李湖在局。专司综核销算。自派办以来。虽据文绶奏、饬局将前案军需、核出四十案。先行造销。迄今又及一年。经部臣节次行催。仍无一案到部。兹袁守侗在川查审事件回京。询及该省奏销之事。据称、闻报销造册到局。经李湖查核办定。复咨送各该处核查。有准于此而驳于彼者。往返咨商。是以未能题达等语。所办未为妥协。军需案件。承办各有专司。如富勒浑、文绶、俱系该省现任总督。事无钜细。皆所应知。刘秉恬、桂林、从前均曾任总督。即各有承办之案。鄂宝、虽专司北路粮运。亦各有经手案件。自应各先就本人承办之事。详悉查核。统归报销局、总核报部。方可画一就理。至李湖、系后来到川。诸事并未经手。因其平日办事。尚肯认真务实。是以令其帮同稽核报销。以昭慎重。是销算一事。自应以彼为归宿。不可因其衔系藩司。亦如外省办理寻常事件之必须自下而上。以致辗转稽延。政如治丝而棼。难归画一。则军需各案。何日方能造册题销耶。著传谕富勒浑等、即就各人、各路、承办案件、所动款项。详细核明。总交报销局。即令李湖逐款查核。交该署督迅速具题。毋得再行延缓。致滋丛脞。　　

○是日起。上以祈谷于上帝。斋戒三日。　　

○己卯。世祖章皇帝忌辰。遣官祭孝陵。　　

