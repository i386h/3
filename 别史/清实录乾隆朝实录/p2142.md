<!-- { "loadSidebar": true } -->
○又谕、据阿尔泰奏、筹办金川小金川情形一摺。诸凡不妥。已于摺内明切批饬矣。小金川于甫受约束之后。复敢乘隙滋事。自宜加以兵威擒剿。庶可抚靖边夷。且使金川望风畏惧。是小金川之必当进兵。不待再计而决。屡次所降谕旨甚明。又因阿尔泰前奏茫无主见。惟图迁就了事。恐致因循贻误。复念其于军务非所夙娴。已传谕德福。由滇驰赴川省。协合妥办。今阅阿尔泰奏摺。仍存姑息完局之见。种种不合机宜。甚不满朕意。小金川与沃克什构衅。阿尔泰得信后。既亲往查办。且令董天弼驰赴西路用兵。自应乘其不备。星速进剿。方为扼要。乃徒虚张声势。使僧格桑得以修卡豫防。已属濡迟误事。迨番夷既已据守。犹以官兵尚未到齐为词。欲先以译词晓谕利害。惟思文告弥缝。益令番夷轻视。知伊等专务调停息事。毫无能为。似此措置乖方。岂能望其有济。且小金川之地。并非若金川之有险可凭。昔年我兵。曾经取道于彼。岂能遽化为险要。即一路添有碉卡。亦岂能各路皆然。即此可见其中怀畏葸矣。至既已办理进剿。汉土兵练。或有不敷。即当早为筹拨。如成都满兵。川省绿营。皆可酌量调派。昨已谕铁保带兵前往。并谕挑选绿营精锐。特派总兵统率备用。阿尔泰既不能豫筹及此。尚以兵力应否增添。现商提臣酌办。尤为可笑。督臣统辖全省军务。即提督亦听其节制。有何顾虑牵掣。而以添兵之事。诿之提臣。致往返迁延。悠忽玩日乎。又所称茶银余息。不敷支用。请酌动司库存项。以资经费等语。更为不晓事体。遇此等夷疆要务。势须用兵。即当通盘筹画。俾得裕饷济师。果于国事有裨。即用至数十万金。亦无不可。阿尔泰以阁部督臣。综理军务。何得沾沾较量赢绌。动存惜费之见耶。朕于各省军民要务。有应正项动支者。即所费较多。从不稍为靳惜。为并未曾以此加罪于人。阿尔泰宁不之知。不宜识见卑鄙至此。著传旨严行申饬。至游击宋元俊、经总督派往晓谕索诺木。该酋既谆恳亲临其地。即应迅速前往。严加面谕。庶番夷知所儆畏。何必又具禀请示。久延时日。明系该游击惮于此行。故为此迂回托卸之计。甚属退缩不堪。著阿尔泰即查明严行参奏。再节次所降谕旨。俱由驿六百里发往。并谕令由驿速行奏闻。乃此次覆奏之摺。仍由四百里驰递。亦属拘泥。并著传谕阿尔泰。将现在办理情形。即遵旨由驿六百里驰奏。毋得再致延缓　　

○又谕、小金川与沃克什构衅一事。阿尔泰中无定见。恐其因循贻误。业谕德福迅速赴川。与之会商妥办。并谕铁保。带领成都满洲兵二百名。前往备用。德福到后。铁保等如已统兵至彼。而绿旗精锐。亦经调集。军务易蒇。自无庸再为筹画。若不能克期集事。转不必急于用兵。温福现在永昌。筹办秋冬袭击缅匪之举。其事易于就绪。若届时小金川尚未办竣。自不得不厚集兵力。一举荡平。温福回至永昌。即统现有满洲劲旅。并选派出力黔兵数千名。就近星驰赴川。约计二三月可到。著传谕温福。豫为筹度。并令德福将该处情形。随时驰寄温福。俾得留心部署　　

○刑部议准、云南按察使觉罗法明奏称、滇省州县、不附郭者、决囚部文到日。如印官公出。无同城佐贰。即令该吏目、典史、会同营员。代为监决。以免申请另委。耽延时日。致重囚意外之虞。从之　　

○丁丑。太宗文皇帝忌辰。遣官祭昭陵　　

○戊寅。祭大社大稷。遣裕亲王广禄恭代行礼　　

○谕军机大臣等、土尔扈特投诚。所有接济牲畜。已据奏伊犁厄鲁特等、贡马牛羊二万余。商都达布逊诺尔。达里刚爱、办送马羊十万。并文绶在巴里坤等处。暨回子地方。采买可得十万余。合计不下二十余万。为数不少。著传谕舒赫德、如已足用。毋庸另办。即一面奏闻。一面飞咨停购。免致糜费。并将此寄吴达善。文绶知之。　　

○己卯。太祖高皇帝忌辰。遣官祭福陵　　

○谕军机大臣等、据永德奏、监生段兴邦、威逼佃户周德先父子五人。先后服毒投塘身死。照例拟发边远充军。并请将田亩。断给一半。与周德先之孙一摺。已批交该部议奏矣。段兴邦以田土细故。辄捏词控告佃户。复用言恐吓。致周德先父子五人。先后自尽。实属豪强凶恶。仅拟军罪。岂足蔽辜。据称现在咨部核结。刑部作何核拟。或准或驳。曾否咨覆完结。而向遇威逼一家三命之案。部中作何定拟。有无分别另办。若果悉以军罪问拟。于理岂为得平。著传谕大学士刘统勋等、即行查明覆奏。至永德明知段兴邦之情罪较重。仍照常拟以充军。咨部完结。转以科断田产末节。专摺陈奏。貌似严惩。而意存轻纵。未免近于取巧。岂封疆大臣实心任事之道。永德著传旨申饬　　

○又谕、据吴达善等奏、购办赏给土尔扈特降人、皮衣等项一摺。所办甚好。已于摺内批示矣。新徕人众。急需御寒之具。吴达善、文绶、既经极力筹办。自可如期运往济用。据称、皮衣之外。兼购皮张针线。尤为妥便。且又购办氊衣。并凑以哈密库贮棉氊等件。为数已多。约计所备。足敷应用。即可及早陆续解送。毋庸过于宽余多购。转致稽延。将此传谕吴达善、文绶、并舒赫德知之。又谕、据舒赫德奏、接济土尔扈特牲畜。现已六万三千有余。再于哈密等处。买羊二三万。即敷应用。其商都达布逊诺尔等处官厂牲畜。无庸办送等语。虽系筹计撙节之道。但新徕人数众多。分给不宜太少。且商都达布逊诺尔。达里刚爱。办送牲畜。业经起解。未便运回。或因为数已多。即将回子地方采买停止。其哈密等处羊只。著舒赫德酌量情形。速将应需若干。就近咨商吴达善。文绶、妥办。运到后酌为添给。毋令过少。以副加惠新徕之至意。并传谕吴达善。文绶知之　　

○四川提督董天弼奏、臣于七月初二日、抵瓦寺之卧龙关。与小金川现占之巴朗拉、距八十余里。贼人已砌碉修卡。而沃克什之达木巴宗、木耳宗、日隆宗、左巴朗拉西南。是小金川已见官兵进援之路隔绝。臣约计达木巴宗粮贮。足供数月。无虞内溃。先谕小金川、晓以祸福利害。如仍执迷。俟官兵至齐。即行掩袭。得旨、总不成事体。已有旨了。谕军机大臣等、前因董天弼、自打箭炉西路、酌办进兵。业经五十余日。总未见奏及作何办理。节经传旨申饬。今阅该提督所奏。总不成事体。已于摺内批饬矣。董天弼既往瓦寺一路酌办用兵。自应乘其不备。迅速焦剿。擒获渠魁。乃七月初二日已抵卧龙关。至初六日、尚尔茫无措置。岂兵贵神速之道。且董天弼身为四川提督。川省兵丁。皆其所辖。何难飞檄催调。迅速掩击。使彼猝不及防。乃一味迁延坐待。转以官兵未能到齐为词。意欲推诿。至僧格桑甫经遵受约束退回。复敢围攻沃克什。实属顽梗不法。该提督前奏。明知其不可以口舌化导。必须摄以兵威。况小金川已筑碉拒守。仍复译谕晓以利害。徒为番夷轻视。知若辈之毫无能为。于事安能有济。董天弼如此畏葸不堪。何以膺专阃重寄。岂竟慢视边务。尚思迁就了事耶。至所称粮食足供数月。尚无内溃之虑。更不成语。董天弼此行。岂不过虚应故事。竟思玩日老师。优游坐食乎。至董天弼与阿尔泰分驻。办理军务。该处一切情形。自应随时专摺速奏。乃两月以来。仅一陈奏。尚付差弁缓程赍递。而摺内复云相距路远。不及与督臣联衔。实属可鄙可笑。提督有奏事之责。况系进兵之时。何至畏惧总督如此。真是全然不晓事体。恐伊福薄。不足以副委任。董天弼著再传旨严行申饬。嗣后宜奋勉痛改。毋贻重戾。　　

○以正黄旗汉军参领李生辉、为镶蓝旗汉军副都统　　

○旌表守正捐躯之贵州龙泉县民李先友妻陈氏　　

○庚辰。上奉皇太后幸卷阿胜境。侍早晚膳。至癸未皆如之。　　

○赐扈从王公大臣。及蒙古王公台吉等宴。至癸未皆如之　　

