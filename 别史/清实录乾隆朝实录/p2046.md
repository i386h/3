<!-- { "loadSidebar": true } -->
○又谕曰、德魁于上年十二月到京陛见。即回原任。乃本日奏到二摺。俱系十月二十八日所发。计其时。尚在德魁起程赴京之前。此等关税事件。何难自行带进呈奏。而必令家人等、分起行走。迟延至三四月之久。殊属不知事体。德魁著传旨申饬　　

○又谕曰、良卿原系包衣佐领小户。施恩用至巡抚。乃任意欺罔。辜负朕恩。核其所获之罪。实难容于旗仆之内。理应将其子孙一并正法。著施恩。将良卿之子富多、富永、免死。销去旗籍。发往伊犁。赏给厄鲁特为奴。富多著即带锁发往。伊弟富永解到。亦即发往　　

○礼部议覆、江苏学政景福奏称、扬州府属。泰州文童四百九十余名。武童四十余名。东台县文童一百六十余名。武童十三名。多寡悬殊。应如所请。将泰州文童取进原额十三名。改十五名武童八名改九名。东台县文童十二名。改十名。武童七名。改六名。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五十二


大清高宗法天隆运至诚先觉体元立极敷文奋武孝慈神圣纯皇帝实录卷之八百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。二月。癸亥。谕、理藩院奏据扎萨克图汗巴勒达尔呈称、土尔扈特贝勒旺扎勒策琳。系伊之甥。所管地方风气不善。旺扎勒策琳年幼。不能约束。请令其与附近游牧同族者、为一盟。交阿拉善王罗布藏多尔济管理等语。所见甚是。旺扎勒策琳。与巴勒达尔。甥舅至亲。并不求付伊管理。其不存私见可嘉。著照所请行　　

○甲子。上奉皇太后还宫　　

○诣大高殿行礼　　

○诣皇太后宫问安　　

○遣官祭贤良祠　　

○举行乾隆三十四年大计。直隶省、不谨官一员浮躁官一员。罢软官二员。才力不及官三员。年老官一员。有疾官二员。分别处分如例　　

○礼部题琉球国中山王尚穆遣使表贡方物赏赉筵宴如例　　

○以故奉恩辅国公特通额子宁盛额袭爵　　

○缓徵长芦沧州监山。庆云青县。衡水、严镇海丰等七场。乾隆三十四年。旱灾灶地。三千八百二十五顷七十九亩有奇额赋。　　

○赈恤陕西定边县、乾隆三十四年、雹灾贫民。缓徵新旧额赋　　

○乙丑。上谒东陵。奉皇太后启銮　　

○诣皇太后行宫问安　　

○谕曰、扎拉丰阿之子丹巴多尔济、著同色布腾巴勒珠尔之子鄂尔哲伊特穆尔额尔克巴拜、福隆安之子丰伸济伦。在内廷行走　　

○谕军机大臣等、温福奏、续获台湾匪夥王生等八犯内。在途病故二名。在途患病。进监身故三名等语。该犯等既系逆犯黄教夥党。节经拏获。押解赴省。沿途理应严密看守。何以八犯之中。竟至病毙过半。其中必有别故。或系该犯等、自知情罪重大。豫行潜藏酖毒。乘间自戕。幸逃显戮。而管解各员。惧干处分。辄以患病殒命。验报了局。俱未可定。该抚何竟未见及此。一加推究耶。著传谕温福。将各犯因何病毙如许之多。押解各员。有无讳饰捏报之处。逐一详细查明。据实覆奏。并将此谕令崔应阶知之。寻温福奏、前因各犯途毙监毙太多。禀到时。即委员检验尸身。并提现存三犯诘讯。昨又提讯原解官、暨沿途解送员弁。众口一词。实系病故。并非捏饰。得旨、览　　

○是日、驻跸烟郊行宫　　

○丙寅。上诣皇太后行宫问安　　

○是日、驻跸白涧行宫　　

○丁卯。驻跸桃花寺行宫　　

○戊辰。上诣皇太后行宫问安　　

○是日、驻跸隆福寺行宫。翼日如之　　

○己巳。上谒昭西陵、孝陵、孝东陵、景陵。俱未到碑亭。即降舆恸哭。步入隆恩门。诣宝城前行礼。躬奠哀恸。王以下。文武大臣官员随行礼　　

○至寿祺皇贵太妃。温惠皇贵太妃。园寝。孝贤皇后陵。奠酒　　

○诣皇太后行宫问安　　

○谕曰、阿桂奏、火器营镶白旗护军阿克东阿。与健锐营正黄旗前锋永保家奴二格斗殴。将二格用小刀扎死。虽系彻兵以后。但现住永昌。仍与军营无异。请旨将阿克东阿、即行正法。该管领队大臣副都统职衔常保住、委署护军参领伍尔泰护军校保住、交部分别议处等语。阿桂所奏是。此等目无法纪之人。若不严行办理。不足以昭炯戒。虽经彻兵。究系军营。阿克东阿、著照阿桂所奏。即在彼处正法。该管领队大臣、章京、护军校。俱著交部分别议处　　

○谕军机大臣等、向来督抚等奏摺。有关地方公务。例俱称臣此次喀宁阿奏事各摺。于体制殊属未协。著传谕该抚、嗣后除请安谢恩外。其奏事具摺。俱著照例称臣　　

○庚午。谕、各陵所有堆拨房屋。系为永远守护。恐固万年而设。向用板房。易于曹□少旧。且火烛可虞。俱著改建瓦房。此项工程。即交陵寝总管内务府大臣承办　　

○又谕、东陵修养子树之弁兵等。著照十九年。二十一年之例。把总各赏缎一疋。兵丁赏给一月钱粮　　

○是日、驻跸盘山行宫。至丙子皆如之　　

○辛未。春分。朝日于东郊。遣裕亲王广禄恭代行礼。上诣皇太后行宫问安　　

○谕军机大臣等、据梁国治奏、乾隆三十四年。湖广省第五起解滇马骡少交数目。应赔银两。请即于现任楚省办理此案之督抚、及原经采买。餧养挑验。起解。交武各员。俸廉内。摊扣清款等语。该抚具奏之意。固为速清宫帑起见。但此项应赔银两。事不专责。与荆州满营拨解马匹不同且荆州赔项。为数无多。即令现在满营各员。与俸廉内分年摊缴。尚属可行。是以另摺具奏批交部议。至此项马骡。缺数既多在原细赠餧验解各员。自当按股分赔。而原承办之总督。经理不善。岂转得置身事外。至现任巡抚梁国治。宫兆麟。皆到任未久并非伊等经手之事。若一体摊赔。转不足以昭平允。朕亦岂肯令其为前人任过。著传谕吴达善。此事系伊总督任内所办。今梁国治等、以接任之人。并无干涉。尚请分赔。伊闻之宁不知愧。所有湖北。湖南。应赔银两。除经原采买餧养。挑验。起解。各员。实有著落者。应分股追赔若干外。该督本分摊赔。及无著应赔之项。共有若干。即著自行查明。具摺奏闻。或为数较多。一时不能完清。即酌量分年扣缴。尚无不可。至案内应行参奏文武各员弁。亦著吴达善查明。奏请交部议处。并将此论令梁国治等知之　　

○军机大臣等议覆、经略大学士公傅恒奏称、绿营兵制。原分为。战。守。三项。以次拔补。所支粮视为等差。寓鼓舞作成之意。查云贵各营战守兵饷。系通融均摊。不足以示激劝。应如所请停止。令该督。提。于现在额兵。详加挑验。分照马战守例支。缺出。以次拔补。饬该管将弁。随时慎选。从之　　

○蠲免直隶灵寿。曲周。万全。怀安等、四县。乾隆三十四年。雹灾地九百六十七顷十一亩有奇额赋　　

