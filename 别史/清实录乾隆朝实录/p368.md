<!-- { "loadSidebar": true } -->
○辛亥。谕曰。福海打死已赎身家人常德、支解烧埋一案。刑部比照家长杀奴仆非死罪三人律。发遣黑龙江。福海此案。出于天理人情之外。刑部办理此案。亦出于天理人情之外。常德系福海已赎身之家人。非现在服役者可比。而本人又无过恶。祗因从前福海婪赃一事。常德曾经质证。以致福海革职。今遂怀恨。立毙其命。又复支解其尸。残忍狠毒。骇人听闻。此尚有何可原之情。有何可宽之理。而刑部强引杀妨仆非死罪三人律、拟以发黑龙江。夫擅杀奴仆三人、而止于发遣。此条原律。已属未协。目今若有其事。朕亦断不肯仅依律发遣而已也。况福海之于常德。名分既已不同。而凶恶至于此极。比拟此例。更为不伦。此案若出于平常之人。刑部必不如此办理。祇以福海系大学士福敏之孙。任意从宽。颠倒错乱。虽三尺童子。亦知其非也。来保受朕深恩。倚任匪轻。而此案则有心瞻徇。不揆情理。实为朕意料所不及。至此案虽系来保为政。而同堂诸人。随声附和。并不救正。是诚何心。且此本不早具奏、特迟至封印之日、本章最多之际。意谓轻罪案件。易于略过。便可完结。谓之无心。其谁信之。来保并满汉堂官。俱著交部严加议处。　　

○又谕、朕闻绥远城归化城两处将军大臣等。凡办理旗民交涉事件。每与文官拘执地界。互相猜拟。以致掣肘。案悬经年未结。即如土默特一处。自乾隆二年至今。未结之案。有六十余件。其余扎萨克、察哈尔、各蒙古等、人命盗案。未结者尚多伊等俱系简用封疆大臣。责任甚重。自应和衷共济。现在案件稽延废弛。皆由伊等平素不和所致。著传谕申饬。嗣后务须虚心商办。勿得仍前迟延。至伊等身为大臣。乃与巡查官员宴会演剧。均干例禁。又闻都统玛尼。曾取属下蒙古女子为妾。且有配与家人者。尤属非是。著一并传谕申饬。　　

○又谕、将军鄂弥达、参劾办理参务之捐纳州同吴崇文、缮汉摺具奏、鄂弥达系满洲驻防将军。遇有应奏事件。理应缮写清摺。即用汉摺。亦应满汉合璧具奏、尔等将此寄谕鄂弥达知之。　　

○户部等部议准、署云南总督云南巡抚张允随奏称、省城临安二局。鼓铸所用倭铅。向在曲靖府属之卑浙、块泽、二厂收买。嗣因外省铅价日贱。变价之铅。久不销售。存厂铅足供二局二年之用。经臣题明封闭。今二局共添炉十五座。又开东川局二十座。应用之铅。已属加倍。存厂运局。不敷所需。请将卑浙、块泽、二厂。仍行开采。所获铅觔。按例抽课。余铅收买供铸。又东川府属之者海地方亦产铅矿。距东局尤近。现今开采。如能旺盛。另疏具题。请即将卑浙、块泽、二厂。仍旧开采从之。　　

○又议准、直隶总督孙嘉淦疏称、张家口等处。添设官兵。罗文峪、喜峰口、古北口、新设官兵。每年应需米石。请循旧例。折中定价在于司道库贮银内动拨。交遵化州、密云县、领回给发。冷口关新添官兵。迁安县额徵屯米。不敷支放。请于建昌城内、建仓廒。设斗级。贮米支给。并请豫买一年。以备歉收。从之。　　

○礼部议准、江南道御史周礼荣条奏闱务。一、至公堂监试御史。内帘监试御史。向各随带笔帖式二员。经部议至公堂监倧御史所带笔帖式。并无委派之事。定例停止。而内帘监试御史、仍随带笔帖式入闱。应一并停止。一、会试五经卷。广东、四川、广西、云南、贵州、五省。定为中卷。而顺天乡试。广东一省。独归南皿。不入中卷。应与会试画一。从之。　　

○兵部议覆、浙江提督裴鉽奏、请定武员干预民事之处分。应如所请。嗣后兵丁有户婚田土之事、与民结讼者。一面回明该管营员。一面赴有司呈告。听候审断。该营将备。概不许收兵丁呈词。加看移送。倘有违犯照擅受民词例议处。又奏浙省水师。用头号水艍船。二号赶缯船。三号双篷＜?舟古＞船。四号快哨船。船身俱大。浅途汊港。势不能到。宁波各县。有钓船一种。船身四丈。面梁六尺五寸。一橹两桨。不论风之顺逆。驾驶如飞。臣前任定海。率同官员捐备十一只。稽察巡查。甚为便利。请于水师各标营额设战船外酌派钓船二只。亦应如所请。从之。　　

○又议准、贵州总督张广泗疏请、贵州苗疆。安设屯军。添置古州、台拱、清江、八寨、丹江、凯里、黄平、各卫千总。并应建衙署从之。　　

○工部议覆、湖北布政使严瑞龙奏称、工程核减银两。例于文到日立追。惟承办各员。多有升迁事故。请定年限处分。应如所请。嗣后凡应核减银两。照依杂项钱粮之例。计限著追。如限满不完。将承追官、初参、降俸二级。戴罪督催完纳。复参、罚俸一年。如承办之员。遇有升迁事故。于任所原籍催追限满不行完缴者。亦令该督抚等查参议处。从之。　　

○琉球国中山王尚敬、使陪臣翁鸿业、蔡其栋、表贡乾隆五年方物。得旨。览王奏进贡方物。具见悃忱知道了。该部知道。又表谢赐御书扁额。报闻。　　

○以漕运总督常安、为浙江巡抚。原任河首总督顾琮、为漕运总督。　　

○命都察院左都御史刘统勋往浙江。会同总督德沛、巡抚常安、查勘海塘。　　

○以满洲正黄旗故三等男诺尔普之子宗嘉袭职。　　

○四川重庆镇总兵苏应选年老休致。调直隶正定镇总兵邵铨、为重庆镇总兵。起原任广东潮州镇总兵范毓＜?香奇＞、为正定镇总兵。　　

○满洲镶蓝旗奉恩辅国公宗室阿音图故予祭如例。赈浙江嵊县、宣平、仁和、钱塘、海宁、余杭、安吉、归安、乌程、长兴、德清、武康、萧山、永嘉、乐清、瑞安、平阳、十七州县。及仁和场、钱清场、永嘉场、松江南汇县下砂二三场、杭州前右二卫屯田、湖州所、被水旱灾民、屯、灶户。贷丽水县、玉环厅、勘不成灾民、灶户、耔种灶本。缓徵灾地蠲剩新旧钱粮。及勘不成灾之东阳、义乌、武义、丽水、四县。本年钱粮。减免杭州渔课十分之三。　　

○壬子。上诣皇太后宫问安。　　

○调广东香山县知县王植来京引见。　　

○癸丑。命户部尚书海望、前往泰陵、会同办理陵寝事务之王大臣、敬谨相度宝顶上应行修理之处。　　

○理藩院奏、科尔沁达尔汉亲王额驸罗卜藏衮布报称、纯敬固伦公主、缘病回旗一摺。得旨。纯敬固伦公主、缘病回去。著派侍卫、及首领太监、携银二千两。驰驿速往彼处看视。若公主之病不痊。著告诉公主之媳固山格格。系特差来探丧。赏银办理公主之事伊等起行之后。除照例派散秩大臣侍卫外。并派贝子领侍卫内大臣前往视丧。公主并无子孙额驸班第侄辈、又甚年幼。公主之事。著令伊族中之王、罗卜藏衮布、诺门额尔和图等、率领班第侄辈办理。　　

○甲寅。谕、山东、兖州、登州、橅标、三营换防马兵。支过豆草银两。系各兵于出师之日、本营未经开除。又于口内沿途、及驻歇处所。重复支领。户部行令该抚等查明扣还。原属应追之项。但朕念各兵效力边陲。劳苦堪悯。且历年已久。其中不无事故更易。现在存营差操者、不过十之二三按名追偿。未免滋扰。况各兵月饷之外。别无生计。若照数扣除。则养赡必至拮据。著将此项应扣银一千三百余两。悉行豁免。以示朕惠恤兵丁之至意。　　

○乙卯。刑部等部议奏、刑部右侍郎周学健奏、捕治老瓜贼之方。一、请严察巢穴。搜捕夥党。老瓜贼谋劫行旅。皆在异地。本处乡里。反无行劫之事。例载地方官获老瓜贼者。照缉获别汛强盗例议叙。而所居之地方官拏获者。并无议叙。亦无疏纵处分。是以缉捕不力。应如所请。令直隶、山东、河南、等省地方官。实力严查。拏获者、照获邻境首盗例议叙。疎纵者、照不实力编排保甲稽查盗贼例议处。其本处地邻、知情容留者。照容留外省流棍例。发边卫充军。不知情者。照不应重律。杖八十。至于夥党跟随学习之人。虽未犯案。亦必逐名搜捕。照情有可原之强盗例发遣。仅与贼往来者。照知情不首律。杖一百。照窃盗例、令其点卯充警。不许远离。再老瓜贼同居父兄子弟。有能自首者。准照强盗例、免其治罪知情纵容者。亦照强盗例杖流。若系传授技艺、因而分赃者。照强盗窝主造意、斩立决。一、请严究窝藏之家。老瓜贼行踪诡秘。虽无一定处所。但流寓各地方。自有窝留之家。地方官止图易于结案。概不根追。应如所请拏获老瓜贼。必究其居住窝藏之家。如系夥党。即照夥党治罪。如系窝主。即照窝主定罪。承问官有心容隐、止图结案者。照盗案删去窝家例议处。倘该员不能穷追。后经别官审出者。照不取紧要口供例。议处。一、请不分首从皆行正法。定例、老瓜贼首从皆拟斩决。但各省地方官承审之时。因其未曾加功。不为深究。以致根株不得净尽。应如所请。各省拏获老瓜贼。无论曾否下手加功。但系知情同行者。俱照强盗得财不分首从律。拟斩立决。应枭示者仍枭示。一、请塘汛兵丁巡查防范。老瓜贼谋劫。必在通衢大路。或日入以后。或天明以前。有一定之时。墩汛兵丁。并不巡查。查定例、汛兵不实力查捕老瓜贼者。责四十板。知情故纵者。照窝藏容隐例治罪。有能拏获及出首者。照兵役拏获别汛盗贼例给赏。但恐该营汛弁。不行实力稽查。以致汛兵懈弛。应如所请。行令督抚提镇。转饬该管汛防员弁。严督汛兵昼夜巡查。如有怠惰。即行参责。一、请更定文武承缉之例。老瓜贼谋劫之案。既无事主告捕。又无地方承报。最易讳匿。即有埋骸发露。文武官避重就轻。往往以是仇非盗立案。应如所请。嗣后有道路掩埋无名身尸。其有背负、放气、被勒、戳伤、情形者。将统辖文武各官、俱照盗案例扬参。勒限拏缉。有以是仇非盗弊混立案者。察出、照讳盗例议处。武职疎防。俱照墩铺防兵之例议处。从之。　　

○工部等部议奏、宁古塔将军鄂弥达等奏称、吉林乌喇地方。修建官兵房屋。并应用烧柴木植。向系该将军给各兵官票。自往松阿里乌喇砍伐。近旗人因砍伐木植渐远。水路渐隔。不能自备盘费。将所领官票。转给民人。以致奸民借端、多带米粮人夫、偷挖人参。请严旗人领票转给民人之禁。应于吉林乌喇所有五十六个佐领兵丁内。以贫寒无产。平日行走勤敏者。每佐领下拣选八名。每八人给票一张。每名召募一人。照例于本年十二月去。次年四月回。饬令守卡人等。严查人夫牲畜米粮数目。如有多余。即拏获治罪。每翼派章京各一员。每佐领下拣领催各一名。管束前往。其所用牛只口粮等项。请于存库谷石变价银内、量给每人十两。俟砍木运回变价之日、如数收还。应如所请。从之。　　

