<!-- { "loadSidebar": true } -->
○免江南娄县、乾隆元年分。水灾应免地粮二千一百三十六两有奇。米八十七石有奇。　　

○庚子。上诣宁寿宫。祝寿祺皇贵太妃寿。　　

○谕总理事务王大臣等所议樊廷奏报一摺。著依议行。朕思噶尔丹策凌、赋性狡诈。伊声言欲犯西路。但西路一无所利。或为敲此击彼之计。欲窥伺北路扰害喀尔喀、亦未可定可寄信与额驸策凌等、加意防范。不可疎忽。朕览樊廷摺内。有驻防官兵。仅五千名。兵力单弱。应如何设备。可恃无虞之处。悉心熟筹。另奏等语。樊廷此奏、似微有气馁之意。大凡为将之道贵气壮而心定。盖三军之仰赖将帅。犹百体之听令一心。所谓心君泰然。百体从令也。朕曾谕樊廷云。无事之时。当作有事观。及至有事。又不可稍存畏葸之念。现在安西一带。驻有重兵。相隔不远。再沿边一带。亦有豫备之兵。可以调遣接应。兵力原未尝单也。况贼人即来窥伺。不过鼠窃狗偷。在边地亦属寻常之事。惟当持以镇静。不可因此惊惶。乱其心曲。本年四月间。大学士查郎阿、奏请于秋间前往肃州。巡查边地。今既有传闻之信。可在肃多住时日。若有应办之事。即可就近办理。俟应回西安之时。奏闻再行起程。著将樊廷所奏。王大臣所议。抄寄额驸策凌、大学士查郎阿、知之。　　

○辛丑。中元节。上诣奉先殿。大高殿。寿皇殿。行礼。　　

○遣官祭永陵。福陵。昭陵。昭西陵。孝陵。孝东陵。景陵。泰陵。　　

○免河南祥符、杞县、洧川、中牟、荥泽、阳武、封邱、兰阳、仪封、鄢陵、汜水、偃师、巩县、孟津、宜阳、嵩县、登封、内黄、新乡、延津、浚县、滑县、孟县、原武、济源、武陟、淮宁、襄城、长葛、禹州、密县、南阳、新野、裕州、叶县、信阳州、汝州、鲁山、郏县、宝丰、伊阳、商城、等四十二州县。盐磏飞沙地亩。粮银九千九百三十四两有奇。漕米三百七石有奇。以乾隆二年始。永行豁除。　　

○免江南长洲、常熟、昭文、昆山、新阳、华亭、青浦、福泉、江阴、太仓、镇洋、等十一州县。乾隆元年分。水灾应免地丁银、二万八百十三两有奇。米、豆、三千二百二十四石有奇。　　

○赏直隶各营汛、被水兵丁。银两有差。大清高宗法天隆运至诚先觉体元立极敷文奋武孝慈神圣纯皇帝实录卷之四十六


大清高宗法天隆运至诚先觉体元立极敷文奋武孝慈神圣纯皇帝实录卷之四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。七月。壬寅。上诣皇太后宫问安。　　

○训饬愚民斗狠之习。谕直省督抚朕览法司本章。各省命案。大率斗殴居多。甚至有挟持凶器。互相杀伤者。小民愚昧无知。不忍一朝之忿。遂致罹于重辟。后虽追悔。亦已无及。深可悯恻。夫贪生恶死。人之常情。即在愚民。亦断无不爱惜身命之理。总因平日不知法律。而地方有司。又不能时时化导。动其从善去恶之天良。申以触法抵令之宪典。无怪乎编氓之日蹈法网、而不能止也。嗣后直省督抚、督率有司、必多方宣谕。实力劝勉。务使闾阎咸知法纪。顾惜身家。以远于罪戾。则教化行而刑罚可省矣。　　

○谕、侍卫五十七等、此次差往查赈。著与从前办理平粜官员。一体议叙。　　

○大学士张廷玉、尚书孙嘉淦、以考取博学鸿词优卷进呈。并带领引见。得旨。考取一等之万松龄、著授为翰林院检讨。二等之朱荃、洪世泽、著授为翰林院庶吉士。张汉、著授为翰林院检讨。　　

○户部议覆、直隶总督李卫、疏报宛平、霸州、保定、文安、大城、房山、永清、昌平、怀柔、延庆、通州、武清、宝坻、清苑、满城、安肃、定兴、唐县、博野庆都、容城、完县、蠡县、祁州、束鹿、安州、高阳、新安、玉田、河间、献县、阜城、肃宁、任邱、交河、景州、吴桥、东光、故城、天津、沧州、静海、井陉、获鹿、元氏、栾城、赞皇、晋州、广宗、钜鹿、内邱、磁州、邯郸、成安、肥乡、曲周、广平、鸡泽、威县、清河、宣化、蔚州、万全、怀安、西宁、蔚县、怀来、冀州、新河、枣强、武邑、衡水、赵州、深州、武强、安平、曲阳、深泽、易州、涞水、广昌、等八十一州县卫。二麦歉收。动支存仓谷石。分别赈济。得旨。依议速行。　　

○礼部议覆、安徽巡抚赵国麟等、疏请新设颍州府学。科岁两试。各取进文童生二十名。岁试、取进武童生二十名。新设阜阳县学。于原颍州学二十名额内。减去五名。岁科两试。各取进文童生十五名。岁试、取进武童生十五名。再、頴州府学廪增。照例各额设四十名。阜阳县学廪增二十名。从之。　　

○铸给贵州大定府分驻水城通判关防。从总督张广泗请也。　　

○癸卯。上御乾清门听政。　　

○训督抚留心水旱事宜。谕直省督抚、自古致治以养民为本。而养民之道。必使兴利防患。水旱无虞。方能使盖藏充裕。缓急可资。是以川泽陂塘。沟渠堤岸。凡有关于农事。豫筹画于平时。斯蓄洩得宜。潦则有疏导之方。旱则资灌溉之利。非可诿之天时丰歉之适然。而以临时赈恤。为可塞责也。朕御极以来。宵旰忧勤。惟小民之依。是咨是询。前后谕旨。谆复再三。但化导自在有司。而督率则由大吏。近日直省督抚。惟甘肃巡抚德沛、到任后即以兴水利、裕仓储为请。署西安巡抚崔纪、亦有劝民凿井灌田之奏。尚能留心民食。知本计之所当先。其余能尽心于吏治官方。命盗钱粮诸事者。尚不乏人。而于民生衣食本源。未能切实讲求。地方守令亦惟刑名钱谷。自顾考成。至以爱养百姓为心。留意于稼穑桑麻。如古循吏所为者。益不可得。即如直隶今年。夏初少雨。深以暵旱为忧。及连雨数日。尚不甚大。而永定河随有涨溢之患。决口至四十余处。低洼之地。多被水淹。虽因山水骤发。然水性就下。其经行之地。自有定所。设豫为沟渠以洩之。为塘堰以潴之。自可以分杀水势。不至汇为洪流。冲突漫衍。如此之甚。是皆平日不能豫先筹画所致也。东南地方。每有蛟患。考之于古。季夏伐蛟。载在月令。今土人留心者。尚能豫知有蛟之处。掘地得卵。去之则不为害。且蛟行资水。遇溪涧而其势始大。田畴虽不可移。而庐舍茔厝。尚可迁就高阜之地以避之。是亦未尝不可先事豫防。惟在实心体察耳。该督抚有司、务体朕痌瘝乃身之意。刻刻以民生利赖为先图。一切水旱事宜。悉心体究。应行修举者。即行修举。或劝导百姓。自为经理。如工程重大。应动用帑项者。即行奏闻妥协办理兴利去害。俾旱涝不侵。仓箱有庆。以副朕惠爱黎元至意。　　

○训州县亲行经理。谕天下亲民之官。莫如州县州县之事。莫切于勤察民生。而务教养之实政。夫所谓知州知县者。欲其周知一州一县之庶务。悉心经理。四境即其一家。精神必须贯注。有事则在署办理。无事则巡历乡村。所至之处。询民疾苦。课民农桑。宣布教化。崇本抑末。善良者、加以奖励。顽梗者、予以戒惩。遇有争角细事。就地剖断。以省差拘守候之苦。烟户牌甲。随便抽查。使不敢玩法容隐。乡愚无知。则面加开导之。庶几上下之情。通达无阻。而休戚相关。亲爱之诚。油然自生。而提撕易入。如此从容岁月。始可以收循良之实效。不愧为民父母之称。乃今之州县有司。祇以簿书为事。平日安坐衙署。除相验人命。因公踏勘外。足迹不至乡间。以故乡民非有事匍匐公庭。目不睹官长之面。耳不闻官长之训。无论穷檐疾苦。未能周知。即四境情形。亦茫然莫晓。胥役约保等朦蔽之弊。因之以起。顾名思义。亲民之谓何。而情谊暌隔如此也。凡州县所管地方。大率不过百余里。最广者、二百里。周遭巡历。为时亦不甚多。即事繁之处。亦未必朝朝听讼。日日比粮。果能精勤勿怠。断不至于经理无暇。遂置闾阎于膜外也。至于农田之事。尤为养民之要务。春耕秋敛之时。各宜下乡。察其勤惰。稽其丰歉。倘有应先事图维。临时酌办者。悉心计议。申详上司。定议举行。但往来乡村。必须轻骑减从。丝毫不扰里民。方为有益。若失于觉察。以致书吏乡保。及跟随人役等。借端生事。扰累百姓。则较之耽逸偷安。端居不出者。其过为更大。朕必加以严谴。著各省督抚、遵朕此旨。董率有司。实力奉行。务使官民上下。情意流通。联为一体。以副朕教养斯民之至意。　　

○定图财害命为从监候之例。谕刑部。四川民赖廷珍、赖可年、王茂荣、图财谋害汪九锡、一案。该部议称、例应不分首从。皆斩立决等语。但汪九锡、究未身死。赖廷珍、赖可年、王茂荣、俱从宽改为应斩监候。秋后处决。朕思图财害命。原同强盗之例。查盗案尚有分别。不尽立决。而谋财之案。或以数人而抵一人之命。于法未免稍重。大凡图财害命者。若无起意为首之人。必不能行事。今若将起意为首者一人。立寘重典。其余改为监候。使天下人人知起意之罪。不同于胁从之人。难缓须臾之死。不敢造谋纠约。则此等凶恶之事。无倡先之匪类未必不渐次减少。其如何定例之处。著九卿详悉定议具奏。寻议图财杀人之案。此等人犯。实属凶残。应将造意为首。并为从加功者。依律拟斩立决。其为从未加功者。改拟斩监侯。秋后处决。至图财伤人未死之案。虽被害幸而未死。但已豫存致死之心。于法实无可贷。应将造意为首者。亦依律拟斩立决。其为从加功伤人。较之造意有间。改拟斩监候。秋后处决。若为从未加功伤人。则照情有可原例。减等发遣。请增入律例册。一体遵行。得旨。该部知道。　　

○工部议覆、巡视南漕给事中仓德等、奏称直隶清河、故城、二县。错杂山东界内。本年运河水缺。节经咨饬挑浚惟该二县地面。行查东属。则以浅在直省为辞。行查直属。又以浅在东省具覆。秖缘地界犬牙相错。致开推诿之端。请将该二县河道。仍归山东下河通判管辖。并请交现奉钦差侍郎赵殿最、侍卫安宁等、查勘。得旨。依议速行。　　

