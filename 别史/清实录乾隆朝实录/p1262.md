<!-- { "loadSidebar": true } -->
○谕曰、原任提督王郡、老成练达。专阃多年。前因老病乞休。爰加恩晋秩赐俸以养余年。今闻在籍溘逝。深为轸恻。所有应得恤典。著该部察例具奏。其遗摺内所请入籍唐县之处。著准其入籍。　　

○谕军机大臣等、黄廷桂奏、办解军营口粮一摺。系遵从前谕旨筹办。但早晚形势不同。所宜随时斟酌。据该督等、连次运送口粮。当已敷裕。又现在阿巴噶斯、业据巴禄擒解来京。而策楞办理古尔班和卓。所得牛羊牲畜。为数亦多。是此时军营粮食。现在充足。逆贼穷蹙奔窜。计当哈萨克不日擒献。不必徒费物力。昨已传谕该督、令其将已经运赴者。照旧运送外。所有未经运往军营牛羊米面等。著即留于巴里坤。毋须亟为起解。该督办送军营口粮。即著仍遵此旨行。　　

○又谕曰、哈达哈等奏、请速赴哈萨克。其乌梁海脱逃之人。未及追赶。办理尚知缓急。已降旨准行。第恐伊等接奉此旨。遂将乌梁海事。竟置不办。亦未可定。著传谕哈达哈等、俟擒获阿逆后。仍将隐匿及逃亡之乌梁海等。尽行查办。其余应行安抚。及每岁作何输纳贡赋事宜。并著妥协办理。　　

○署两江总督尹继善奏、江南淮徐河道孙廷钺、徐州府知府熊会玜、互揭短价勒派侵扣工程银两。请革职审拟。得旨、此案孙廷钺、熊会玜、互相揭禀。显系各有情弊。非寻常营私可比。且事关道府大员。侵帑肥槖。不得拘督参抚审之例。将就办理。孙廷钺、熊会玜、舒超、沈锡鼎、杨性德、俱著革职拏问。其通同舞弊侵冒帑项各情由。及本内有名人犯。交尹继善、庄有恭、富勒赫、会同严审究拟具奏。　　

○旌表守正捐躯之江苏江阴县民沈洪达妻府氏。　　

○己酉。谕、据四川提督岳钟璜奏称、重庆镇标游击永明、办理一切事务。每多竭蹶。即应奏明令其回旗当差。仍又称建武营游击。地僻事简。钱粮有限。尚易稽查。永明年虽六旬。精力尚健。请以永明调补等语。殊有委曲迁就之意。朕令旗员外用武职。原择其人材可用。弓马娴习者。俾以肄习兵丁。整饬营伍。若以不克胜任之人。听其依违恋缺。将为官择人之谓何。且使旁观相效。无复鼓舞之心。将骑射技勇。渐致懈弛。于戎政甚有关系。况伊等回旗。尚可照旧当差。不致闲废。而在京旗员中。堪称外任者。亦得及时效用。于旗员既属有益。而戎行更无旷职之虞。事理甚顺。岳钟璜见不及此。假藉优容。甚非所以爱惜旗员也。永明著咨部引见。俟朕酌量令其当差行走。并将此谕各省督、抚、提、镇、知之。　　

○谕军机大臣等、尹继善题参孙廷钺、熊会玜等、营私侵帑一摺。已有旨令该督会同庄有恭、富勒赫、严审究拟矣。该犯等、系道府大员。互相揭禀。其中情弊。非寻常参处案件可比。且南河经朕前番整顿之后。实不意尚有通同分肥。侵帑冒工。竟至于此者。其恶习锢蔽。愍不畏法。实国法所不容。若不根究明白。严加治罪。何以惩贪示儆。著传谕尹继善等、即速审拟。定案奏闻。毋得稽延时日。其该犯家产应封查者。即先行封查。勿致稍有隐匿寄顿。尹继善素有和事老人习气。前此审拟鄂乐舜一案。已深负委任。若于此案仍不逐一审出实情。但各与以罪名。将就朦胧。希图苟且了事。朕必另降谕旨。将该犯等提解京师。特派大臣审究。则该督更何颜见朕耶。可将此传谕知之。　　

○大学士等奏、会典告成。请将纂修各官分别交部议叙。得旨、纂修会典。已逾数载。复经展限两次。迟缓已甚。且每次所进书内。屡有序次舛错。行文纰缪之处。必经朕逐条指示。亲加改正。始克成书。总裁官自无可议叙。即纂修各员、给与议叙之处。亦属有忝。其提调、收掌、繙译、誊录、供事等、照常办事。非职任分修者可比。著交部照例议叙。　　

○原任定西将军策楞等奏、请授达瓦、固英哈什哈等、为特楞古特宰桑。报闻。　　

○旌表守正捐躯之直隶喀喇河屯民傅瞎子妻郭氏。　　

○庚戌。旌表守正捐躯之直隶元城县民高驴妻田氏。　　

○辛亥。谕军机大臣等、富德奏、塔本集赛宰桑达什车凌、请带伊所属兵丁。前往哈萨克。朕已允其所请。第恐达勒当阿、仍遵从前所降之旨。不令厄鲁特兵丁前往。亦未可定。塔本集赛游牧。距哈萨克甚近。且伊等曾被哈萨克掳掠。前进时必能奋往出力。其别处厄鲁特兵丁。仍无庸派往。　　

○刑部等衙门议覆、湖北巡抚张若震疏称、孝感县民徐元会、故杀胞兄徐元亨。应拟凌迟处死。得旨、徐元会故杀胞兄徐元亨身死。三法司拟以凌迟处死。自是按律定罪。但细阅案情。徐元亨先执小刀。伊父徐彭展、见而向夺。即被带伤左胁。徐元会闻父声喊。始取刀奔出。连戳致毙。既有此一线情节。尚可稍为末减。徐元会著改为斩决。　　

○以内阁学士庄存与、为浙江乡试正考官。编修鞠恺、为副考官。礼部侍郎金德瑛、为江西乡试正考官。编修陈筌、为副考官。编修叶观国、为湖北乡试正考官。侍讲德保、为副考官。　　

○豁缓远城属浑津、黑河、等处庄头积欠乾隆十八年、带徵米一千八百石有奇。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十四


大清高宗法天隆运至诚先觉体元立极敷文奋武孝慈神圣纯皇帝实录卷之五百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。六月。壬子。上诣畅春园、问皇太后安。　　

○谕、前因武职官员射箭。往往有及半即坠。或低掠地面者。朕曾降旨训饬。及今日前锋统领、护军统领等、带领引见人员内、犹有仍前不堪之人。甚则明知弓力软弱。故将前手挑高。夫射箭之法。必矢发劲速。不半坠擦地。能直达所指为佳。若有意挑高。虽至软之弓。亦可及远。此等恶习。皆统领等平日漫不经心。不勤加训练所致。前锋统领、护军统领等、著交部察议。　　

○归化城都统莫尔浑、老病解任。以正红旗满洲副都统莽阿纳、为归化城都统。莽阿纳现在军营。命副都统法起署理。　　

○调镶蓝旗蒙古副都统英泰、为正红旗满洲副都统。以察哈尔总管阿敏道、为镶蓝旗蒙古副都统。　　

○癸丑。谕曰、何国宗现在降调。所遗左都御史员缺。著赵宏恩补授。汪由敦著调补工部尚书。其刑部尚书员缺。著刘统勋补授。刘统勋未到之前。汪由敦仍办刑部尚书事。赵宏恩以左都御史、仍兼管工部尚书事。何国宗现差往伊犁一带测量。虽经降调。仍准服用原官顶带。俟回京之日。朕酌量另降谕旨。刘统勋从前妄议弃巴里坤。退守哈密。正当逆贼初叛之际。朕恐其摇动人心。阻挠军务。且果如其言。阿逆何至穷蹙无归。束手窜入哈萨克。观其至伊犁而不能守。更复有何伎俩。敢于侵扰内地。则巴里坤之断无可弃。理亦甚明。是以将伊革职治罪。然当其时、刘统勋因目击永常匆遽情形。骤闻其言。未能深察。是以张皇失措。夫永常身为将军。膺阃外之重寄。尚且怯懦退回。甘心偾事。刘统勋本系书生。未娴军旅。其所陈奏。识见固属冒昧舛谬。尚为乃心公事。假使彼时藉口于职在文臣。办理军需。不与师行进止。模棱观望。缄默自守。转可安然无事。且如策楞、玉保等、皆统兵大臣。当阿逆穷窜逋逃。距军营密迩。乃仍徘徊不进。坐致远扬。彼三人者。皆满洲蒙古世仆。勇敢旧风未远。而皆选懦至此。以刘统勋文怯汉人。相提并论。则其过为可谅。而其心转为可嘉矣。至何国宗职司风宪。乃于京察大典。竟将伊亲弟列为一等。虽古有内举不避亲之语。然有祁奚之公则可。试问何国宗兄弟。能无愧祁奚所言否乎。此所关系于官常者甚大。不得不示以惩警。朕用人行政。毫无成见。赏罚予夺。惟一秉至公。期于各当。将此宣谕中外知之。　　

○户部议覆、先经前任广西巡抚李锡秦奏、令各营兵饷。一体按月支放。臣部覆准在案。嗣据前任江西巡抚范时绶、以铜鼓等十六营、公驻窎远。按月赴支。虚悬汛守。请照旧按季支放。部议令各督抚题覆。今据覆到、除山东、广东、广西、三省。皆按月放饷。又各省内、近省各营、及专防营分、毗连汛地者。亦皆按月支放。并无不便。均无庸议。惟江苏之河标四营。及吴淞、平望、太湖、等营。浙江之定海镇。湖南之抚标、长沙协。福建之海坛镇、兴化协。河南之南阳、河北、两镇十三营。皆两月一放。又直隶提标宣化各镇。安徽之宁国、寿春、等营。江苏之江阴、靖江、常、镇、扬、泰、等营。江西之铜鼓十六营。浙江之处、温、台、衢、十府属营。河东黄、运、两河各汛。及豫河、怀河、两营。湖南之衡州等八标协。及镇筸等十六营。湖北之宜昌、黄州、等十二营。云南之曲寻、临元、等十一营。又提标、昭通、等十四营。陕西之固、延、兴、三镇。及甘肃、四川、贵州、三省。皆按季放给。查各营或阻山险。或滨江湖。或近苗疆边界。所有饷银。请仍按两月及一季支放。实为妥协。应如所议办理。又山西省兵饷。向定按月支放。今该抚请将新平等七营。按委支给。大同镇中左等九营。两月一给。亦应如所议。至应扣截旷。除按月领饷扣清外。其按两月一季支领者。均令逐月清扣。从之。　　

○刑部议覆、直隶按察使永宁奏称、留养之案。地方官每以被杀者之父母。年止五十六十。未合七十老字之义。为凶犯声请留养。实属迁就。若孀妇独子。更为可悯。应以现在情形为断等语。应如所奏。通行各督抚、凡遇独子杀人之案。查明被杀者之父母。别无子嗣。不必计年老与否。即照例治罪。不准声请留养。又称、杀人之犯。因亲老留养。倘发落后又犯者。无论罪名轻重。照现犯按律科断。不得复请留养。亦应如所奏。著为定例。行文直省督抚、并内外问刑衙门画一办理。从之。　　

○镶红旗蒙古副都统雅尔呼达、年老休致。以德州城守尉常青、为镶红旗蒙古副都统。公弘晥、为镶黄旗蒙古副都统。　　

○甲寅。上御勤政殿听政。　　

