<!-- { "loadSidebar": true } -->
○丙午。谕、本年山东省被旱地方。节经降旨加恩缓徵。并赏给贫民一月口粮。以资接济。但念直隶河间、天津一带。均经截留漕粮。动拨银米。分别赈恤。而山东德州一带。与河间、景州等处。境壤毗连。其被旱情形。大略相仿。冬春之交。民力不无拮据。若不一律给赈。灾黎未免向隅。著加恩将德州、平原、禹城、高唐、恩县、濮州、临清、邱县、夏津、武城、及历城、齐河、临邑、博平、茌平、清平、馆陶、海丰、乐陵、沾化。共二十州县。于本年十二月放赈一月。俾得均沾恺泽。至来春尚需展赈。候朕新正酌量。再降恩旨。该抚务督饬所属。实心经理。使穷黎普沾实惠。以副朕轸念民艰至意。　　

○又谕曰、刑部题覆安徽省民人李伦魁、刃伤胞兄李登魁。将李伦魁、问拟绞决一本。已照签下矣。李伦魁、因胞兄李登魁、私挖田埂。窃放塘水微嫌。两次嚷论。及李登魁持木棒向殴。该犯辄敢用刀抵格。致伤李登魁右腿倒地。实属不法。虽李登魁伤经平复。刑部照该抚所题。依弟刃伤胞兄。不论轻重绞决律。将李伦魁问拟绞决。所以重伦纪而儆凶顽。向来定律。实为允当。但弟兄争殴致伤。情节不一。似此案李伦魁之衅起挟嫌。有心刃伤胞兄者。自当按律予以立决。若非有心干犯。或系金刃误伤。及情有可悯者。著刑部存记、于题覆时夹单声明。引此旨候朕酌夺。以昭情法之平。　　

○又谕、据长麟奏、请将太原驻防满兵绝嗣入官地亩。仍赏该营、作为养赡孤寡之资等语。所办是。此项地亩。即使入官。不过空闲。若赏给驻防兵丁。养赡孤寡。甚有裨益。著交各省驻防将军大臣等。均照长麟所奏办理。著为令。　　

○谕军机大臣曰、冯光熊奏、审明行劫杀死事主之猓猡阿及等。分别定拟一摺。已交军机大臣会同该部核拟速奏矣。云贵省分。向有獞猺猓猡等。均系苗民。自雍正年间改土归流后。迄今六七十年。安居乐业。与内地民人无异。该地方官、自当视同一体。教养安辑。方为妥善。今猓猡阿及等、忽有纠夥行劫。杀伤事主之事。或系该地方官、平日于此种民人。意存岐视。不但不能加意抚绥。而且一任军民。有心扰累。以致激生事端。亦未可定。此案著富纲、冯光熊、留心查察。若果系地方官激而生事。自应将该管官员参处示惩。如并无此项情事。而阿及等逞凶行劫。则是该猓猡等、因日久玩生。复萌其桀骜不驯之气。亦不可不防其渐。该督抚等、务须密饬该管官员。留心管束。加意化导。固不可有意苛求。尤不可稍从宽懈。务俾知所感畏。使其顽梗积习。有以潜移默化。共臻良善。方为抚驭得宜也。将此传谕知之。　　

○又谕、前降谕旨、令将扎什伦布商上。每年所得羡余。分给前藏所管唐古忒番兵。俾资贴补。原因扎什伦布商上。素属丰裕。而派往后藏唐古忒兵丁。系为保护班禅而设。是以酌为调剂。令将盈余分给前藏兵丁。共沾余润。同心固守之义。今据福康安等奏、该处商上。自经兵燹之后。回不如前。一时元气未能骤复。自不必强其分给。所谓彼一时。此一时也。且朕闻班禅额尔德尼。年虽幼小。人竟聪慧。胜于达赖喇嘛。自由前辈班禅。实非常人故其慧性不泯。兹观其于福康安经过后藏时。跪请朕安。呈递佛像哈达。并以此次派兵进讨。全为振兴黄教起见。专差喇嘛赴京。恭进表贡谢恩。情词极为恳挚。又据福康安等奏、萨嘉呼图克图、于福康安等。经过时。亦呈递佛像哈达。一并进呈等语。前因撒迦沟人数众多。而该喇嘛又有捐办糌粑牛只之事。尚知畏法奉公。已屡降谕旨、令福康安等、传知该喇嘛。准其照旧焚修。毋庸迁徙。今福康安等、察看情形。并未将初次欲行查办之意。向其宣露。所见甚是。自应如此办理。惟达赖喇嘛亲族管事。最易滋弊。此必当严禁。昨已降旨、令和琳坚持定力。加意经理。和琳此次在藏。实力整饬。厘剔积弊。朕得之意外。实在可嘉。至军需销算事宜。自应令和琳会同核办。藏内善后诸事。经福康安等、公同酌定后。俱已立法可行。无需和琳专驻该处办理。其前后藏一切军需条款。和琳原不妨往来查核。所有应行销算事宜。自察木多以西。著交孙士毅、和琳、惠龄三人。会同核实报销。察木多以东。著交孙士毅、与惠龄会办。如此。则和琳既可兼办报销。而藏务亦能就近查察。实为两有裨益。再阿旺簇勒提木、遗有庙宇财产。若无妥人管束。恐其徒众觊觎生心。互思攘夺。滋生事端。前据俘习浑等奏、将该喇嘛徒弟建巴多布丹。作为扎萨克喇嘛。管理庙务徒众。当经允准。但其人是否妥协。并著和琳留心察看。如建巴多布丹、尚能管束则已。否则或商之达赖喇嘛。另于别庙喇嘛内。拣选一人。为堪布。令其掌管。免致滋事。方为妥善。又前发去金奔巴瓶。原为签掣呼毕勒罕之用。但不必俟该处大呼图克图转世。方行试用。或现在藏内。不拘何呼图克图应出呼毕勒罕。即可将金奔巴瓶先行签掣。如此办理数次。定为章程后。该处僧俗人等、共相遵奉。将来遇有大呼图克图转世。照此签掣。更可坚众人崇信之心。而从前私相传袭积弊。亦可不动声色。藉以革除。　　

○大学士两广总督公福康安等奏、据珠尔杭阿禀称、九月二十日带领廓尔喀头人、噶箕第乌达特塔巴等。至扎什伦布谢罪。经班禅额尔德尼、谕以尔部落自恃强横。滋扰佛地。仰蒙大皇帝发兵进剿。犹幸及早悔过。允准归降。此后惟当永远恭顺。并给大小头人银两缎匹。及跟役等银两。均各感悦。报闻。　　

○丁未。上御乾清门听政。　　

○户部奏、贵州运京铅觔。向来运员在厂领运。每毛铅百斤。加耗五斤。至四川重庆。始行募工镕净解京。矿砂折耗。势所不免。遂致解官挂欠。嗣后应令贵州本厂镕净。照例五十斤一块。錾明厂名觔数。到局验收。如觔数不足。咎在厂员。块数不足。咎在运员。各专责成。并可节省耗铅运脚。得旨、此奏是。依议。　　

○广东巡抚郭世勋疏报、广州、肇庆、连州等三府州属。报垦额外水田沙滩四十三顷六十亩有奇。　　

○旌表守正捐躯河南汝阳县民霍连妻王氏。商邱县民虎宜安妻刘氏。　　

○戊申。圣祖仁皇帝忌辰。上命皇十五子嘉亲王颙琰祭景陵。　　

○上诣奉先殿、寿皇殿行礼。　　

○谕军机大臣等、前因福崧奏、海塘南岸荷花池、张神庙等处工程。坐当顶冲。应购办柴薪抢筑等语。所奏殊未明晰。当即降旨询问。向来海塘工程。宜于南坍北涨。何以南岸仍有应修堤工之处。令其据实覆奏。兹该抚所奏。仍未明晰。绘图亦不清楚。江潮大溜。既趋向萧山县境。此正南坍北涨之渐。极好机会。即云该处上游富阳、诸暨等江之水。自西南汇归此处。亦系由来已久。并非起自今时。而江面亦何致遽行窄狭。溜逼塘根。是保护杭州一带。既须修筑北岸塘工。而南坍北涨。又不免于萧山一带增添工作。则塘工修建。竟无已时。虽据该抚奏、此项工程。系属民修。借项动支后。仍输还归款。但民力岂可轻用。并恐地方官藉修筑塘工为名。从中科敛。以致卫民之事。转以累民。殊非爱护闾阎之道。北岸既须修筑。今又渐添南岸之工。将使潮之来、与江之去。究从何路而行。且摺内称该工后面。附近湘湖。形势险要。而图内并未明画出湘湖。其所绘荷花池、张神庙等处塘工后面。系近傍山根。更可足资依靠。何得谓之险要。殊不可解。著再传谕福崧、将现在溜势。既向南趋。萧山县一带塘工。因何遽至塌损。亟须借项抢筑之处。另行详细绘图。据实覆奏。毋得仍前含混。寻奏荷花池、系萧山县西江塘工程。该处塘身。坐东向西。今年山水较大。以致潮势旺盛。遂有冲坍。得旨、览又批、竟是二事。不宜牵混海塘也。又称、前次覆奏摺。未能详细声叙。又批、不用心处。不惟此矣。　　

○刑部议准、江苏巡抚奇丰额奏、嗣后沿海商渔各船。舵工水手。俱于照票内、将本人箕斗验明。添注年貌项下。于出口入口时。按名稽察。如水手人等、在洋患病。另雇别船水手。除令该船户具结外。亦注明箕斗。以备查验。通饬海疆地方官一体遵照。　　

○从之。　　

○广东巡抚郭世勋疏报、广州、肇庆二府属、首垦额外荒地七顷五十亩有奇。　　

○己酉。谕、向来秋朝审人犯内。有业经缓决三次以上。人数积多。每届数年谕令刑部堂官、量为查奏减等。以示法外之仁。今自乾隆五十五年正月查办之后。至本年秋谳。拟入缓决者。又积有八千余名。为数已不为少。著刑部堂官、将本年秋朝审缓决三次以上各犯。照节次查办之例。逐一查明。各按所犯情节。分别减等发落。以昭矜恤。该部即遵谕行。　　

○庚戌。谕曰、伍拉纳奏、福宁镇总兵岱德、现在患病。请回旗调理等语。岱德、著准其解任回旗调理。所有福建福宁镇总兵员缺。著朱射斗补授。　　

○兵部奏、向例武职各官。改归祖籍者仍准升选寄籍。查兵丁入伍。多系本籍之人。拔补营弁时。每改归祖籍。为升迁地步。应请嗣后改归原籍员弁。无论兵丁科目出身。遇题选升补各缺。仍令回避寄籍。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百十六
大清高宗法天隆运至诚先觉体元立极敷文奋武孝慈神圣纯皇帝实录卷之一千四百十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。十一月。辛亥。上幸瀛台。　　

