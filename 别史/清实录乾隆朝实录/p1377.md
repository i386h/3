<!-- { "loadSidebar": true } -->
○谕、昨御史汤世昌、参奏学政庄存与。考试满洲蒙古童生。因不能传递。輙行喧闹一案。朕复问之蒋溥。亦云果有其事。然在该学政、不过失察无能之咎。不至大罪。朕以旗下生童。乃不知守法安静。亦效外省陋习。此于人心风俗有关。当经亲询该学政。乃不据实陈奏。一味含混支吾。思卸已小过而为面欺。斯其罪大矣。庄存与著革职。交与军机大臣。传提喧闹各童生。一并质审。无知者、且摹拟为庄存与究因考旗人而获罪。是则昏昧之极。审如是、朕何不罪汤世昌耶。统俟审明、自当详谕内外。　　

○谕军机大臣等、满洲大臣奏事。称臣、称奴才、字样不一。著传谕嗣后颁行公事摺奏、称臣。请安、谢恩、寻常摺奏。仍称奴才。以存满洲旧体。　　

○旌表守正捐躯之广东香山县民周泽和妻黄氏。　　

○癸酉。谕军机大臣等、昨因京城八旗童生考试。不守场规。朕特派大臣查审。京城如此。盛京可知。满洲原以学习清语、专精骑射为要。近多借读书为名。转荒正业。所关甚重。著寄信清保、令其晓谕盛京人等。嗣后务念满洲根本。勤习清语骑射。断不可务虚名而舍正业。晓谕之后。复蹈故辙。朕必从重治罪。断不姑容。　　

○刑部议、直隶总督方观承奏、旗人徐三达子。占奸拒捕。应拟绞监候。承审迟延各官。照例议处。得旨、徐三达子。身系旗人。乃敢占奸拒捕。不法已极。该部拟以绞候。自系秋审情实之犯。但必俟秋后处决。此案乃乾隆十六年之事。地方官推诿迟延。该犯捏病支吾。已偷生七载矣。似此法网废弛。岂足弼教。徐三达子、著即处绞。余依议。再此案、虽据该部查取迟延各职名。照例咨部议处。然似此玩忽怠缓。仅请照例议处。直省阘茸陋习。何以革除。亦著该部查明参奏。从重治罪。凡有似此者。亦著明白查奏。　　

○镶白旗汉军都统奏、八旗印务参领。向例由原管鸟枪营、炮营、参领补放者。仍准兼管。查印务参领。日进本旗衙门。随都统、副都统等办事。鸟枪等营。又常须操演。两管恐至两误。请嗣后鸟枪营、炮营、参领。遇补放印务参领。即将各该营缺。拣员引见另放。从之。　　

○旌表守正捐躯之河南襄城县民贺八儿童养妻姚氏。　　

○甲戌。上御勤政殿听政。　　

○谕、国家设立学校。原以教育人材。今观八旗义学。徒有学校之名。而无育材之实。况有咸安宫、国子监、官学、并教养世职官员、左右两翼官学。八旗读书人等。尽可学习。著将义学裁去。仍交管咸安宫、并各官学之大臣、官员等。尽心教习清语骑射。即读汉书者。亦当务实。洗去浮华陋习。断不可有名无实。至礼部大臣。平日办理疎懈。及朕降旨、令明白回奏。仍复揜饰敷陈。殊属不晓事体。除归宣光在部未久。免其交部外。余俱著交部察议。　　

○谕军机大臣等、梦麟奏河工积弊。现在极力整顿。以清公帑一摺。内称估计时。诸臣咸以糜费是惧。约略撙节。而铜山之房亭奎河各处。于工竣后。复议酌加宽深等语。是开工估计之初。所见已不合事理。盖此次浚筑各工。所以不惜帑金。通盘筹办者。原为一劳永逸之计。若先期有意故为撙节。无论工程不固。日后转滋糜费。即其草率短估于前。而临时又欲加宽加深。一听工员藉口从事。岂非为浮冒侵蚀之徒。豫留地步耶。且工竣后、复议酌加。所费势无底止。若非添费帑金。又将动支何项。岂所以明示节制。实力办工耶。房亭奎河等处。即其明验也摺内又称高文魁等、短修工段。恐似此者。尚不止二弁。此系情事所必有。昨已降旨该侍郎等。按工计料。严查速办。至所称各河尽到。各工尽量。无使尺寸假借等语。必如此始为实心任事。厘剔积弊之道。在该侍郎、固当周历详勘。而一切整饬稽查之责。若非地方大吏。协同悉心督办。必至呼应不灵。不得因现有钦差。遂致稍有弛懈之见。著将此一并传谕梦麟、白钟山、尹继善等知之。　　

○又谕、据雅尔哈善奏称、去年随成衮扎布行走之库车回人伯克鄂对等。愿往军前效力。俟取库车、乌什、阿克苏、等处后。酌量差遣。或令其看守城池等语。伯克鄂对等、系何处头目。因何投顺。伊等本处。更有何人。其妻子现在何处。著传谕雅尔哈善。查明奏闻。再回人性情。虽不同厄鲁特。而近年与厄鲁特杂处。不免渐染习气。未可深信。取库车等后城后。伯克鄂对等、亦不当专令看守。仍听玉素布节制。再留我领队大臣一员弹压。始为周密。否则恐似厄鲁特等、于大兵前进之后。乘间复行变乱。亦未可定。著雅尔哈善、会同额敏和卓、留意办理。不可稍有疎忽。　　

○军机大臣会同八旗大臣等议奏、据副都统祖尚贤奏称、八旗老圈地亩。例止准本旗买卖。遇紧急事故。本旗难觅售主。准典与别旗。其中添写虚价。多勒年限。致日久难赎。名典实卖。且得价转不如卖。请嗣后照八旗买公产例、不拘旗分买卖。令于左右两翼税课司过税。不准私立文券。应如所请。嗣后旗人遇事故典地者。呈报该都统、佐领、存案。以备查赎。或图多得价直。准其不拘旗分出卖。漏税私立文券者、治罪。从之。　　

○举行乾隆二十二年分大计直隶卓异官十二员。不谨官三员。罢软官五员。年老官九员。有疾官五员。才力不及官九员。浮躁官三员。直隶河员、罢软官一员。年老官二员。有疾官二员。才力不及官三员。浮躁官二员。奉天、卓异官二员。年老官二员。安徽、卓异官七员。年老官五员。才力不及官一员。山东、卓异官九员。不谨官二员。罢软官三员。年老官四员。有疾官三员。才力不及官二员。浮躁官一员。四川、卓异官四员。不谨官二员。罢软官二员。年老官二员。有疾官三员。才力不及官四员。浮躁官一员。俱分别升赏处分如例。　　

○乙亥。上诣畅春园、问皇太后安。　　

○谕军机大臣等、据托恩多奏、常熟县民潘九和。商同姚耿。伪造海票。哄骗乡愚。即经查获。现在集犯严究等语。江、浙、滨海地方。向来曾有奸民。捏造海票。诓人财物之事。俱经查拏究处。今据该抚奏、潘九和等。尚敢愍不畏死。刻票刷印。诓取银钱。此等不法棍徒。实为风俗人心之害。若不严加惩究。何以儆刁民而安良善。著传谕托恩多、将此案严行究治。务绝根株。毋得稍有宽纵。　　

○又谕、据桑寨多尔济奏称、琳丕勒多尔济、派往俄罗斯。验看阿睦尔撒纳身尸。中途病故。已派亲王齐巴克雅喇木丕勒等、前往等语。著传谕三泰、齐巴克雅喇木丕勒、虽往验看。仍须亲信大员前往。方知是否确实。三泰即遵朕旨。前往详悉验看。　　

○又谕曰、琳丕勒多尔济、前在军前效力。加恩封为公爵。今奉差中途病故。深可悯恻。其公爵、著加恩于伊子内、拣选一人承袭。仍赏银二百两。经理丧事。　　

○署定边左副将军纳木扎勒奏、乌梁海旧归顺之察达克、图布慎、车根、赤伦、哈克图、莽噶拉克、洪和、并新归顺之博和勒、那木扎勒、特勒伯克、扎尔纳克等。俱先后赏授官职有差。但领俸例应赴京。乌梁海游牧甚远。请就车木楚克扎布、赴领便。将察达克等俸并领。至乌里雅苏台分给。又察达克、图布慎、车根、赤伦、哈克图、莽噶拉克、洪和、等属人内。除无牲只、并老幼废疾户口。现堪纳贡者。共七百十九户。令户纳貂皮二张。博和勒、那木扎勒、特楞古特、鄂木布、共九得沁。堪纳贡者。一百九十二户。特勒伯克、扎尔纳克等。共四得沁。堪纳贡者。一百二十二户。俱照察达克等完纳。至乌梁海事务。副都统莫尼扎布。熟悉情形。请令其协同车木楚克扎布办理。从之。　　

○命礼部右侍郎金德瑛、提督顺天学政。　　

○以湖北黄州协副将黄世桓、为山西太原镇总兵。　　

○以故喀尔喀郡王品级旺布多尔济之子车德布、公品级三济扎布之子三都布多尔济、袭爵。　　

○丙子。谕曰、李治运著以按察使衔。管理浙江温处道事务。　　

○谕军机大臣等、集福等奏称、前至乌兰和硕。值索诺木丹津。巡查卡座未回。因与贝子纳木扎勒车凌商议。即饬传派兵丁一千名。齐集扎噶苏台等语。前谕酌量派兵。不过豫备贼人阑入。并非即应起行者。今当春令。牲只疲瘦之际。将兵马指定处所。齐集一处。不得觅敞牧放。势必愈加疲瘦。且亦苦累蒙古人等。此皆集福等未悉朕旨。办理错谬所致。著传谕集福等、奉到此旨。毋庸传集兵丁。即令在各游牧豫备。量给扎拉丰阿、纳木扎勒、兵丁。前往侦探。如无贼人踪迹。则此兵即可不用。并传谕索诺木丹津、纳木扎勒车凌、知之。　　

○又谕曰、厄鲁特宰桑三都克、随军营将军大臣等。颇能效力行走。著加恩授为散秩大臣。赏给京城官房一所。令其居住。近同根达什等送到人内。有三都克所聘妻室。即令完聚。其存留巴里坤家口什物。著行文办事大臣。遇便送京给还。　　

○丁丑。谕军机大臣等、兆惠等奏、拟于二月初十日内外进兵。不待口粮全到。所见尚是。沙喇伯勒贼众。乌合易离。力亦穷乏。现兵四千五百名。足敷办理。绿旗兵一千名。自可停其遣发。著传谕巴里坤大臣。将军器口粮。速为运送。至兆惠等进兵。虽中途无贼人游牧。若到沙喇伯勒。即可收其牲只。宜加撙节。以济军食。计此时马匹、军器、口粮。自当陆续送到。可作速奏闻。即传谕兆惠、雅尔哈善等知之。　　

○又谕、解送军营羊只。乃官兵口食所需。关系紧要。领解官员。理应小心分起运送。不致伤损倒毙。今哈尚德、自巴里坤送羊二万五千只。沿途即遇霜雪。何至伤损过半。是全不以军食为念。哈尚德不必候阿里衮查参。著即革职枷号。著落照数赔补。至哈尚德呈称、原领羊只。多系瘦乏。兼有生癞者。此语未必属实。果尔、何以哈尚德并不计及能否到去。竟冒昧领受耶。但看其倒毙如许。或巴里坤大臣交付时。聊以充数。亦未可定。若果如此。则亦难辞咎。自应分赔。著传谕黄廷桂、及巴里坤大臣。将前项羊只。系何处办运。相距程途若干。曾否休息。于何日送至巴里坤。如何交哈尚德。实在有无瘦乏生癞。彼此详悉查奏。如含糊奏覆。朕另派大员查出。责有攸归。嗣后办送军营羊只。若当需用之时。始行趱赴。既一时不能即到。一遇寒暑。势必多有伤损。应如何早为办送。或在吐鲁番、牧放备用。期于军食无误。著黄廷桂、悉心定议办理。　　

