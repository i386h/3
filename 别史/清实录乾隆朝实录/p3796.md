<!-- { "loadSidebar": true } -->
○遗诰曰、朕惟帝王诞膺天命。享祚久长必有小心昭事之诚。与天无间。然后厥德不回。永绥多福是以兢兢业业。无怠无荒。一日履乎帝位。即思一日享乎天心。诚知夫持盈保泰之难。而慎终如始之不易易也。朕仰荷上苍鸿佑。列圣贻谋。爰自冲龄即蒙皇祖钟爱非常皇考慎选元良付畀神器。即位以来。日慎一日当重熙累洽之期不敢存豫大丰亨之见敬思人主之德。惟在敬天、法祖、勤政、爱民而此数事者非知之艰行之惟艰数十年来严恭寅畏弗懈益虔每遇郊坛大祀。躬亲展恪备极精禋不以年齿日高稍自暇豫。中间四诣盛京恭谒祖陵。永惟创业之艰。益切守成之惧。万几躬揽宵旰忘疲。引对臣僚。批答奏章从无虚日各省雨旸丰歉。刻萦怀抱凡六巡江浙相度河工海塘。轸念民依。如保赤子普免天下钱粮者五。漕粮者三。积欠者再间遇水旱偏灾蠲赈并施不下亿万。万惟期藏富小民治臻上理仰赖天祖眷贻海＜宀禹＞昇平版图式扩。平定伊犁回部大小金川缅甸来宾安南臣服以及底定廓尔喀。梯航所至稽首输忱。其自作不靖者悉就殄灭。凡此肤功之叠奏。皆不得已。而用兵而在位日久经事日多祇惧之心因以日切初不敢谓已治已安稍涉满假也回忆践阼之初。曾默祷上帝若能仰邀眷命。在位六十年即当传位嗣子不敢有逾皇祖纪年之数。其时朕春秋方二十有五。豫计六十年时日方长。若在可知不可知之数。乃荷昊慈笃祜。康强逢吉。年跻望九亲见五代元孙周甲纪元。竟符初愿抚衷循省欣感交加。爰于丙辰正旦。亲授玺皇帝自称太上皇以遂初元吉天之本志。初非欲自暇自逸深居高拱为颐养高年计也。是以传位之后。仍日亲训政。盖自揣精力未至倦勤若事优游颐养则非所以。仰答天祖深恩。不惟不忍亦实所不敢。训政以来犹日孜孜于兹又逾三年近因剿捕川省教匪筹笔勤劳。日殷盻捷已将起事首逆紧要各犯骈连就获其奔窜夥党亦可计日成擒蒇功在即。比岁寰宇屡丰祥和协吉衷怀若可稍纾而思艰图易之心实未尝一刻弛也越岁庚申。为朕九旬万寿昨冬皇帝率同王公内外大臣等豫请举行庆典情词恳切实出至诚业降敕旨俞允夫以朕年跻上耋诸福备膺。皇帝合万国之欢申亿龄之祝固为人子为人臣者。无穷之愿。然朕之本衷实不欲侈陈隆轨过滋劳费每思洪范以考终列福之五从古帝王躬享遐龄史册相望终归有尽且人生上寿百年今朕已登八十有九即满许期颐亦瞬息间事朕惟庄敬日强修身以俟岂尚有所不足而奢望无已耶朕体气素强从无疾病上年冬腊偶感风寒调理就愈精力稍不如前新岁正旦。犹御乾清宫受贺。日来饮食渐减视听不能如常老态顿增皇帝孝养尽诚百方调护以冀痊可第朕年寿已高。恐非医药所能奏效。兹殆将大渐。特举朕在位数十年翼翼小心承受天祖恩佑之由永贻来叶皇帝聪明仁孝能深体朕之心。必能如朕之福付托得人实所深慰。内外大小臣工等其各勤思厥职精白乃心。用辅皇帝郅隆之治。俾亿兆黎庶咸乐昇平朕追随列祖在天之灵庶无遗憾矣其丧制悉遵旧典。二十七日而除。天地宗庙、社稷之祭。不可久疎百神群祀。亦不可辍特兹诰诫其各遵行　　

○是岁四月乙未恭上尊谥曰法天隆运至诚先觉体元立极敷文奋武孝慈神圣纯皇帝庙号高宗。　　

○九月。庚午。辰时葬裕陵。　　

○太上皇帝在位六十年训政三年。圣寿八十有九太上皇帝亶聪于天。受命于天。荷天之笃眷。合天之全体天鉴在十二龄福当过子之谕。天贶在廿五龄升香让善之诚是以六十三年中。登郅治。付鸿业。积日筴三万一千九百而赢乾縡穆清。贞符悠远。致此躬阅四朝。亲见七代。嘏崇九袠。谋诒万叶之洪庥盖内圣外王之治法道法显著于亿兆人之耳目。沦浃于数十年之心髓而超出于千万端之拟议形容。固有宥密所不能仰窥。言动所不能悉记者敬维天心歆享。莫严于事天之礼。莫精于格天之忱。南郊大飨六十次祈谷五十九次常雩创举凡四十一次云汉八阕撰舞辞。惠雨四呼制祝版。通感翕应对越无间。贯之以一气。和之以四时。万物成而百昌遂。此体天覆育宙合之大纲也。言必称天。脩必念祖。申太王贻孙之鉴。笃大舜、终身之慕见于纪恩堂雨记文中是为天祚绳承之本始晨读五朝实录。四谒盛京诸陵瞻先世铠甲弓剑。以及糠灯角椅之遗修葺城郭宫阙之旧规。赋咏物产土风之淳古。战绩书厨峰卧碑勒箭亭。开国阐方略储贰著金鉴。藏太室之册宝展雝宫之神御。所以昭在天灵爽之式凭即以志天造经纶。基禔于勿替。而若睿忠诸王之复封爵。褚英支裔之衍宗牒。洎惇叙乾清之授筵几、锡寇带者普及二千余人。所谓一举事而见天亲之爱。胥如天之仁、所照灼而怙冒及之者。也若夫敕天之命。因天之道顺天之时。惟几也故能成天下之务。当承平日久。生齿日繁。有政有民天位天禄天职所与共治。初年帑数三百亿。后且增至七百亿有畸。藏富之本也。初年丁口不二万万。后多至三万万。有畸广生之徵也。初年宫中度支岁七万。后且仅以二万计。节俭之原也。普免钱粮者五。普免漕赋者三。普免积欠者再博施之惠也。耆民百廿甲子□□孖产三男四男。见元孙者二百家。萃同居者八九世。登酺者盈八千叟人瑞之骈徵。天庥之丕应也。社新荐玉。耤勤秉耒。咨稼穑卜雨旸。河海楗筑。亟为小民计农四衣食之安。其或旱涝不时。发镪发粟无少靳。赤子之依春台之乐。熙熙然皞皞然不啻游天之化宇也。天生民而使司牧内自部旗大臣百司庶府外至文武疆吏监司郡守以上畴咨咸及以时得觐天颜。聆天语指示周详。唯丛脞恬嬉之戒驿章阁本随事批答无稍稽时遇军务河务赈务诸大端尤廑宸怀。到即遄发每秋谳具。词精核再三勿使畸轻畸重。或特施法外之仁。眚灾肆赦。民之协中。天之好生也省方举典幸江浙者六莅台怀者五而嵩而岱。近惬就瞻津淀之壤接畿辅兰塞之岁事狝围。控辔御舻喁于延企帷宫帐殿储偫不烦端本于克已而总不出南巡记敬天明理之一言至夫天纵多能。缉熙懋学。天章之富。文成三集千三百五十余篇诗成五集。四万一千八百余首。而乙卯后三年。复得文三十六篇诗七百五十首荟为余集上与典谟雅颂嫓美千古乃若仰观天文。因以化成天下礼乐制度精意具存厘卤簿之威仪定朝会之典则正陶匏于祼献谐镈特于中和盛矣备矣群书搜辑评隲考订一禀睿裁四库七阁之储。太学石经石鼓之刻。以至阙里颁周器庙学易黄瓦释奠加。三献右文重道天之所以宠君师彰教泽也肇建辟雍锡宴翰院周览棘闱又且五举制科七开恩榜召试第颂耄儒奏召设滦水之庠置玉门之驿蒸。我髦士弥广作人天之所以培文运而振士风者有加厚焉天锡智勇幼善骑射大西门张彀廿发连中十九内府宝藏虎绅花准诸器肄武习劳审机无星斗之差藩部拱观罔不慑服事会所值肃将天威。肤功迭奏。拓疆二万余里惟天与迺致人归盖信天主人知几之神有以握成谋操左券也平准噶尔为二定回部为一扫大小金川为二靖台湾为一降安南缅甸各一降廓尔喀前后为二十全之记十全老人之宝进古稀耄念而上之天之助顺喜玉昭华虹篆辉映远至暹罗南掌琉球苏禄荷兰＜口英＞咭唎诸国莫不航海来朝叩天效祝而若郊台之树胜纛紫光之绘功臣香山之简佽飞长河之练火器京营之增巡校上驷之抡八骏十骝。藉以奋武选奇则又保泰乂民之实政也天运健行圣诚无息旦明宵旰惟日孜孜。屏服饵。却导养鸠玉不扶。叆叇弗御淳庞敦固无逸克寿之理信而有徵四得论所云无一日因微疾而不理事者。由于天赋孔厚。而又能以庄敬自持。康强自适。方冀天保九如。为太上皇帝期颐益算鬯天家之鸿庆贺。天祜之久长惟天为大。惟太上皇帝则之天其申命用休曷有既极乃放勋徂落遽成。粤若稽古之辞攀龙髯而莫追怆麟笔之顿绝。至矣哉巍巍荡荡统天大圜。仰高宗之高一如天之高赞天德之纯。永慕纯皇帝之德之纯上下古今畴克臻兹苍旻昊上之全量所由光被六合泽流世世万子孙。亘京垓正载其未有艾者矣　　

大清高宗法天隆运至诚先觉体元立极敷文奋武孝慈神圣纯皇帝实录卷之一千五百

