<!-- { "loadSidebar": true } -->
○谕军机大臣曰、伊勒图奏、遣犯王三儿、于本年正月初四日。在伊犁乘间脱逃等语。王三儿、系夺犯伤差案内为从之犯。胆敢在配脱逃。情殊可恶。除另降清字谕旨。于新疆查拏外。该犯系四川人。自必潜回本省。著传谕李世杰、即饬属严密查拏务获。沿途地方。并著李侍尧、毕沅、一体饬属查拏。毋任远扬漏网。所有该犯年貌单、一并钞寄。将此各谕令知之。　　

○留京办事王大臣等议奏、已革盐运使秦鐄之子秦鸿甲、捏饰回籍日期。应革去举人治罪。听从捏饰之编修秦泉、秦潮、应并行革职。得旨、此案秦鸿甲、于出京时。嘱堂兄秦泉等、代为捏改日期。且捏称十一月始知谭达元告状之事。殊属狡诈。但革去举人。已足蔽辜。著加恩免其杖责。至秦泉等、听从捏饰。亦有不合。但究系顾念兄弟私情。著加恩改为革职留任。　　

○军机大臣议奏、山东沂州府知府尹文炳、于国泰勒派之事。捏词具奏。应革职治罪。兖州府知府王禄朋、意存隐饰。并请革职。得旨、此案尹文炳捏词具奏。议以革职。已足蔽辜。所有问拟徒罪。著加恩宽免。至王禄朋、于奏对时。亦意存隐饰。固有应得之咎。但与尹文炳之饰词屡奏者。尚属有间。王禄朋、著加恩降为通判。仍留山东委用。　　

○是日、御舟驻跸南斗圩大营。　　

○丁酉。谕、朕翠华莅浙。恺泽覃敷。前已降旨、将经过地方本年额赋。蠲免十分之三。并省城驻跸之仁和、钱塘、二县。本年应徵地丁钱粮。概予豁免。今入疆伊始。周咨民隐。再沛恩纶。所有杭州、嘉兴、湖州、三府属。本年应徵地丁钱粮。共一百九万余两。著再加恩普免十分之三。俾近光黎庶。益享盈宁。以副朕省方问俗。施惠闾阎。有加无己之至意。　　

○又谕、据福崧奏、两浙商人何永和等、欣逢翠华幸浙。惠洽东南。又于范公塘改建鱼鳞石塘。永资保卫。该商等情愿依照老盐仓改建鳞塘捐数。共捐输银六十万两。以效下忱等语。两浙商人。资藉官盐。营运获息。今因范公塘一律改建石工。闾阎得资保护。永庆安澜。伊等桑梓情殷。输忱报效。甚属可嘉。自应俯从所请。所有此项银两。连前次陆续发交公项。一并归入海塘工程应用。工竣照例核销。该商人等并著加恩交部议叙。该部知道。　　

○谕军机大臣等、保成奏称、据鄂斯璊告称、萨木萨克私遣回人托克托素丕、巴尔哈特素丕、寄与喀什噶尔回人默罗色帕尔等五人书信后。随即回去。书内称、从前默罗色帕尔等。曾给萨木萨克物件。随将默罗色帕尔等、交鄂斯璊看守。俟拏获托克托素丕、巴尔哈特素丕时。审究另奏等语。保成所奏。甚属非是。托克托素丕等。虽尚未获。现有默罗色帕尔等五人。何不审讯。况萨木萨克所给书信。有收得物件之语。即可据此究讯。何必欲俟拏获二回人。方可审办耶。萨木萨克、与彼处回人。私通书信。互相馈送。自属必有之事。今默罗色帕尔等。呈出此情。伊等平日私相通信。恐人首告。故将萨木萨克所使回人。暗行放去后。始行呈出。保成、久任军机章京。何不晓事如此。保成、著传旨申饬。此事著交伊勒图、相机办理。保成等、即会同鄂斯璊、将默罗色帕尔等五回人。何故给萨木萨克物件。并萨木萨克所使二回人。潜踪何处。审明各情节。一面即速奏闻。一面派妥干侍卫章京。解送伊犁。勿致逃遁。俟二回人拏获。亦一并审讯具奏。即解送伊犁。交伊勒图妥协办理。迅速奏闻。此事鄂斯璊感戴朕恩。如此详悉查办。虽是。但伊一人更张众回之事。与伊甚无裨益。且亦不便因此一事。尽究彼处回人。著传谕保成等、令其晓谕鄂斯璊。务须不动声色。酌派干人。将萨木萨克所使二回人。严查拏获。并将现在默罗色帕尔等五人、明白审讯。遵旨办理。不可苟且从事。此旨著由六百里发往。　　

○是日、御舟驻跸嘉兴府北教场大营。　　

○戊戌。遣官祭海宁海神庙。并唐臣张巡、许远祠。故大学士陈元龙墓。陈世倌墓。　　

○谕军机大臣等、据佛喜保奏、濮州帮千总董天柱、恃酒逞凶。与兖州府粮捕通判鸣谦、揪扭殴打一案。现经抚臣查办。该管漕运各官。听其玩延滋事。均属不合。请交部分别议处等语。押运帮弁。逞凶与职官扭殴。固有应得之罪。但既经该抚查办。俟明兴奏到。自可一并交部核办。未便因有佛喜保此奏。以致重复交部。著传谕明兴、即将此案秉公办理具奏。再行交部核议。并谕佛喜保知之。　　

○是日、御舟驻跸石门镇大营。　　

○己亥。上幸海宁州。诣海神庙行礼。　　

○谕曰、福建钦赐进士郭钟岳。年届一百四岁。兹来浙迎銮。皓首庞眉。允称人瑞。著加恩赏给国子监司业职衔。以示朕嘉惠期颐至意。　　

○谕军机大臣等、前据福康安查办粤东历任总督、派令商总捐贴公费一案。杨景素在任未及一年。用至六万余两之多。其借端婪索侵贪入已。情弊已属显然。调任闽浙、直隶、又复不谨廉隅。用招物议。因其己故。不忍追治其罪。仅就近令伊龄阿前赴杨州。将杨景素原籍财产查抄。赔抵官项。昨据伊龄阿查明、田房什物等项。约共值银二万一千余两。杨景素久历外任。贪黩营私。其原籍赀财。必不止仅有此数。杨景素之子杨炤、现任兵部主事。本应将其京寓财产。查抄入官。但念杨炤在京当差。不无日用之需。加恩免其查办。嗣后务宜倍加感激。勤奋供职。毋负格外施恩之意。至杨景素在两广总督任内。所用商捐银六万余两。未便任其悬宕。自应照数缴出。解交浙省。以备海塘公用。著传谕阿桂、即将杨炤传至。面宣谕旨。除已将扬州查出财产入官。其广东省应赔盐商垫补银六万余两。著阿桂饬令杨炤、作速分限凑缴。以清官项。毋得延缓滋咎。　　

○又谕、前据保成奏称、萨木萨克、私遣回人与喀什噶尔回人书信等语。奏到时、朕已降旨训饬矣。萨木萨克、系布拉呢敦之子。至今回众等。未免依恋。萨木萨克又思故土。彼此私通信息。酬酢物件。皆属必有之事。伊等惧人首告。故默罗色帕尔等。将萨木萨克所使二回人暗放。始呈出此情。作一不了之局。保成等当即将默罗色帕尔等五回人究讯。便可得实。乃但交鄂斯璊看守。必待拏获二回人时。始对质审讯。甚属不晓事体。倘不能拏获二回人。即如此完结乎。已令将默罗色帕尔等审讯得供。即解伊犁。交伊勒图办理。鄂斯璊感戴朕恩。理宜如此查办。但伊虽心诚。倘众回生疑。伊孤身亦难以抚众。应晓谕鄂斯璊。但令讯问默罗色帕尔等五人。不必根究各回众。再鄂斯璊平素用人。保成等、自必察核准驳。此刻正在办事之际。伊所有保用革退之人。无妨暂从所请。不可拘泥改驳。总之办理诸事。皆当因时制宜。保成等知朕此意。惟当留心妥协办理。并著传谕伊勒图、绰克托等、知之。此旨著六百里发往。　　

○是日、驻跸安澜园行宫。翼日如之。　　

○庚子。清明节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○上幸尖山。观潮。阅视塘工。　　

○赐扈从王公大臣、及浙江官员等食。　　

○陕甘总督李侍尧奏、查嘉峪关至哈密一带。戈壁重重。水泉稀少。向例运粮脚费。每百里以一两六钱定价。今据乌噜木齐查明。近年岁丰粮贱。每百里给银一两。已敷雇觅。奏准减给。嘉峪关至哈密。亦属相仿。自应一体议减。倘年岁不齐。或有急需不敷。再行核办。下部知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百



大清高宗法天隆运至诚先觉体元立极敷文奋武孝慈神圣纯皇帝实录卷之一千二百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十九年。甲辰。三月。辛丑。遣官祭禹陵。南镇之神。　　

○遣官祭海潮神庙。江潮神庙。并唐臣陆贽祠。五代钱镠祠。宋臣岳飞墓。明臣于谦祠。故大学士徐本墓。梁诗正墓。尚书徐潮墓。钱陈群墓。　　

