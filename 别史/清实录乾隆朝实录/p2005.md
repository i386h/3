<!-- { "loadSidebar": true } -->
○又谕、前据崔应阶奏报、台湾贼匪黄教等、已就杀获一摺。随传谕崔应阶、将在事之文武员弁。剿杀贼匪实在情形。逐一查明。据实具奏。至所称革职千总万其茪、把总吴化龙等、俱能直前杀贼之处。彼时即疑提镇等、或因该弁已经褫革。辄思乘获贼之时。为伊等赎罪地步。亦未可定。并令该督确查。今据崔应阶奏称、据台湾道蒋允焄禀覆、在台文武。俱系买线缉捕。有守备蒲大经、千总聂世奇、购得熟识黄教之民人郑纯、周寅、进山。将黄教杀死。经文武官验明擡回。黄芳一犯。亦系夥匪苏彩龙等、在山后带伤擒获。其文武官兵。只有堵截围困之力。并无当场杀获之功。至万其茪、吴化龙、陈元璋等、并未亲手砍杀擒获各等语。是其侥幸冒功。果不出朕所料。绿旗欺诈。一至于此。当朕正在整饬之时。尚敢贪功罔上。实堪骇异。吴必达等、统兵剿贼。并不实力奋勉。克期竣事。已属咎无可逭。乃于奏报获贼时。又为革弁冒陈功绩。直是丧尽天良。非降留薄惩。所可示儆。吴必达、即著革职。令其自备资斧。往云南效力。余文仪、向为刑部司官。尚能办事。且系文职。著从宽革职。以刑部员外用。仍带革职留任。俟十年无过。再予开复。叶相德、现在派往云南军营。著革职。仍留提督之任。自备资斧。在滇带领水师。以观后效。仍交经略大学士傅恒、留心察看。如该提督尚不奋感出力。即奏明以军法从事。副将戴廷栋、首先捏饰禀报。尤为此案罪魁。著革职发往云南。在水师队内行走。自备资斧。效力赎罪。如仍前不知悛改。即以军法从事。崔应阶前次不加详核。据禀率报。虽有应得处分。今既据实覆奏。所请交部察议之处。著加恩宽免。朕于臣工功罪。大小轻重。悉视其人所自取。不肯令有丝毫屈抑。亦不容其稍涉幸免。此临御三十四年以来。所可自信。亦天下臣民所当共信者。至于批览章疏。并非豫存逆诈亿不信之成见。而其中略有情伪。自难掩覆。所谓物来毕照。实亦先觉之出于自然者。如此案一经指询。其虚饰之迹。果无遁形。又如湖南巡抚方世俊、查办传布谣词一案。竟欲归之已故之李文有、颟顸了事。及传谕该抚确切根究。则辗转传写之犯。及知县陈梦湘、隐饰教供诸情节。无不水落石出。可见虚伪之端。实为天理所不容。天理所不容。即不能逃朕之照鉴。朕非欲自矜明察。而揆情度理。自皆历历不爽。则弄巧罔上者。徒自取罪。而总不知改。朕实愍之。所有崔应阶各摺。及从前廷寄。并著发钞。将此谕令中外知之。　　

○庚申。谕军机大臣等、阿思哈奏、筹办过境官兵一摺。所办甚好。已于摺内批示矣。今岁征剿缅匪。进兵宜早。所有赴滇之兵。愈速愈为有益。现令各官兵。每起添并趱行。阿思哈于官兵全过豫境后。即驰驿前赴滇省。起程在即。著传谕该督、沿途凡遇领兵大臣、侍卫、即嘱令其上紧速进。约束妥行。并顺道告知吴达善、方世俊、良卿等令将各站应用马匹等项。及歇顿处所。豫为妥速筹备。毋致稍有阻滞。其经行站数。并须酌量改并。以利遄行。阿思哈到滇后。亦系带兵行走之人。更宜一体加意照料。将此传谕知之　　

○又谕曰、揆义由提督衙门问官。曾任热河道。见其尚属能事。是以用为两司。复因湖北巡抚缺出。一时不能得人。遂加擢用。但其气局略小。能否称职。尚须试察。乃伊自到湖北以来。并未见有实力整顿之处。即屡次具摺陈奏。虽连篇累牍。而按之总无实际。整饬官方、留心民瘼之处。不过将寻常应行题达事件。改为奏摺。敷衍塞责而已。恐未必能副朕委任。近复闻伊在江西藩司任内。于举劾属员诸事。颇滋物议。则于封疆重寄。更非所宜。著传谕吴达善、密行查察。将揆义到任后。声名若何。详加体访。如有劣迹可指。即行据实劾参。若仅循分供职。即将伊居官大概若何。是否能胜巡抚之任。速即据实覆奏。毋得稍有瞻徇　　

○以福建汀漳龙道孙孝愉、为福建按察使　　

○调福建海坛镇总兵章绅、为台湾镇总兵。以浙江象山协副将林中岳、为海坛镇总兵　　

○辛酉。谕、昨吏部将各部院保送楚呼楚办事之蒙古郎中等、带领引见。率皆年齿衰迈之人。虽将拉哈尔岱派出。不过就短中取长。非谓其果副此选也。各部院堂官、遇内地美差。多择出色司员保送。而于此等差使。辄以衰庸无用之员。充数塞责。即此可见各堂官之不能实心任事。著传旨通行申饬。嗣后如再蹈此辙。必将该堂官交部议处。现在明善于巡视南漕时。任听家人需索漕规滋事。经军机大臣、会同刑部审明。请将明善交部严加议处。自应议以革职。念其年力尚壮。著赏给主事衔。但给驿马。自备资斧。前往楚呼楚办事。效力赎罪。原派之哈拉尔岱、不必前往　　

○又谕曰、崔应阶奏、福建省城一带。因五月二十一日。昼夜大雨。致有积水。民居田禾间被淹浸。现已天晴水退等语。该处雨后积水。虽消退甚速。但早稻涸出。半已黄萎。亟需赶种晚秋。恐民力不无拮据。著该督即行妥速查明。借给耔种。俾得及时耕作。其被水灾黎、及有坍损房屋之处。并著一体确查。加意抚恤。毋致稍有失所。以副朕轸念闾阎至意。该部遵谕速行　　

○谕军机大臣等、据经略傅恒等奏称、询问木邦线瓮团。据称、属下户汉。足可招集千人。请酌赏口粮火药。当奋力歼剿缅匪。情词恳切。因晓谕线瓮团、令其将伊属下。尽数招集。赴腊戌擒拏苗温。办理完竣时。各处户汉。必有闻风至者。再行招集。由落卓一路前进。更属妥协。现已晓谕遣回等语。线瓮团、原系木邦土司。为缅匪残扰。情愿将所属户汉等、招集自效。傅恒等即将擒拏苗温一事。责成办理。甚合机宜。即照所奏酌赏口粮火药。令其前往。但不可仅派伊属下人等。仍应添派我兵。线瓮团、究系外夷。不可深信。恐苗温就执。以擒获渠酋。恃为己功。妄生希冀。现在军营兵数颇多。普洱一路。并不进兵。不过在彼驻劄防守。毋庸三四千兵。即由普洱兵内。派往二千名。倘相距较远碍难拨调。即酌于军营兵内抽拨一二千。派往亦妥。除派傅显统领外。仍由乌三泰、长青、五福三人内。派一人协同前往。再普洱纡远。是以不由此路进兵。不过屯兵防守。有雅郎阿、铁保在彼。毋庸另行派人前往。即查拏召散之事。亦非急务。大兵攻得阿瓦。传檄可得。伊将焉往。又据奏称、大功告蒇后。派一旅之师。查搜来卡、落卓等处。彼时令普洱之兵接应夹攻。即可将零星贼匪。剿除净尽。肃清道路。所议亦是。彼时大功已成。倘道路不甚遥远。竟遣阿桂统兵前往。将此路搜查。并顺便留心查拏召散。将此传谕经略傅恒等、相机酌办。又据奏称、猛拱人等、急欲办贼。索伦兵已到数百名。再合现驻之兵数千名。先夺取戛鸠渡口。此虽相机措置。以期及早成功。但既得一现成机会。仍须坚定熟筹方妥。不必过于急切。傅恒等、惟遵前旨。诸凡持重妥辨。再昨据良卿奏称、贵州提督拜凌阿、经经略傅恒等、檄调前往永昌。朕即降旨饬查。傅恒等并未奏闻。可传谕令其查奏　　

○又谕曰、阿思哈于官兵全过豫境后。即起程赴滇。已谕令沿途催督官兵速进。俟其到滇后。即可令喀宁阿前赴河南新任。其云南巡抚事务。仍著明德暂行署理。至彰宝赴滇。尚需时日。且伊初至云南于一切事务。未能遽习。而明德系办理军需熟手。江苏抚篆。现有高晋兼摄。不妨令明德暂留永昌照料。策应诸事。且彼时已屈进剿之期。阿思哈、或尚需带兵前进。云贵总督印务。仍可令明德暂署。著将此传谕傅恒知之　　

○又谕曰、杨廷璋覆奏、查验直省城工一摺。据称、与藩臬两司。亲赴查核。以期工归实用。帑不虚糜。核实办公之道。固应如是。至所称从前修葺、复稍残缺者十九处。应黏捕者五处。此项城垣。修筑未久。何以复有残缺、及应需黏补之处。非当日经手之员。办理草率。即系浮冒开销。工无实济。恃向例不过保固三年。仅为敷衍目。前之计。幸逾例限。即可脱然无累。似此随修随损。势将何所底止。是从前帑项。竟为徒费。而工作不几有名无实乎。且城墙自应坚厚牢筑。非寻常墙垣屋宇。及细巧工作可比。一经鸠葺。自当屹峙数十年。何至蒇功未几。又烦甃治。若不严以程限。将不肖之吏。相习效尤。止顾侵渔。而罔思巩固。岂朕发帑卫民之本意乎。著杨廷璋、将甫修旋缺复需黏补各城。逐一查明。系何年兴修。何员承办。如有应行整理之处。即著经手之员。如式赔修。嗣后各省新修城工。总以三十年为率。如未逾年限。复需修整者。即照此著赔。其有原估砖工、酌改土城之处。并须加意确核。毋任丝毫冒滥。近日山东滨州等处。改筑土城。砖石各项。即有希冀混开者。经工部核驳。地方官遇有城工。辄思从中取利。恐不独山东一省为然。不可不留心查察。若仍漫无稽核。惟任劣员弊混。不特总办督办之大员。责有攸归。即该督抚亦难辞咎也。并将此通谕知之　　

○经略大学士公傅恒等奏、提督哈国兴、自野牛坝来腾。据称、该处树木甚多。内有昼楠夜槐二种。尤为适用。现在砍伐将及二千株。每日督工赶造船只。约于指定数目外。更可多造。该处气候甚好。兵役并无疾病。无不欣喜从事。得旨、欣慰览之　　

○又奏、黔兵赴滇较多。阅时亦久。现在患病及疲弱不堪者。共数百人。自应彻回更换。查关外造船料物充裕。将来成造船数。自可稍多。现调福建等处水师。定能济用。第船数有余。兵数亦须稍添。臣等访闻黔省镇远、古州、铜仁等、十余处。俱缘傍滩江。形势与蛮暮滩江相似。向有营兵。谙习操篙。应请将前项病发缺额。挑选习知舟楫者。照数拨补。一转移间。并无添调之兵。而进剿水师。多得数百人之用。得旨嘉奖　　

○命内阁学士全魁、蒋元益、教习庶吉士　　

○壬戌。上诣畅春园、问皇太后安　　

○谕曰、陆宗楷年逾七旬。兵部尚书。有本任应办之事。不必兼管国子监事务　　

○谕军机大臣等、滇省办理军需。计前后已拨解帑银一千三百余万。历年动用若干。未据核算。现在将届进剿。兵饷银两。最关紧要。自当宽为豫备。著传谕傅恒、即行查明现存银数。是否宽余。如尚须酌量增添。即速行具奏。以便早为拨运。将来大兵凯旋后。即或用有留余。原可存贮藩库。以备节年拨给该省兵饷、及铜本之需。将此传谕知之　　

