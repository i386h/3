<!-- { "loadSidebar": true } -->
○甲子。谕、朕特行赦宥之典。将刑部及各省已经结案人犯。令大学士会同该部。酌量案情请旨。分别减等发落。军流徒杖以下人犯。一并分晰减等完结。后经大学士等。将已经定案者。分别查办。其各省审题案件。经法司衙门驳诘。尚未题覆者。凡自乾隆十一年正月初三日以前。羁禁人犯。仍准于该督抚定案之日。分别减等。惟是外省人犯。该督抚审题。法司驳查者。既得邀恩。而在外督抚驳查未结者。其犯罪羁禁年月。同在恩旨以前。亦应一体沾恩。著将在外督抚驳查未结各案。及恩旨以前。已经督抚定案。尚未题达者。自乾隆十一年正月初三日以前。俱令刑部查明。仍著大学士会同该部。分别减免请旨。其各省所有尚未具题之案。著该督抚于题本内。将事在恩旨以前之处声明。法司随本分别请旨。　　

○谕军机大臣等、浙江兵丁为盗一案。系乾隆九年十一月内行劫。至十年六月拏获。及拏获之后。至今又将一载。该抚始行审拟具题。甚属日久。其因何不行按限具题。以至迟延若此。可传谕询问常安、令其具摺奏闻。寻奏、查承办盗案。例于获犯后。扣限一年。审拟具奏。但事关营兵夥劫。案情重大。自应速行审结。此案于乾隆十年六月。拏获营兵沈光耀等一十二人。追起原赃。因文武详禀互异。经督臣马尔泰、于九月间、将草率饰混之慈溪县知县倪知本纠参。饬将各犯提省。委员会审。经府司覆审转详。于本年闰三月招解到臣。随亲提审讯。于四月初七日具题。因尚未逾一年之限。是以未行附参。得旨、知道了。此案汝不能免瞻顾之习。非朕任使之意也。　　

○又谕、据鄂弥达奏称、陕西西宁等处住居之喀什噶尔各处回民。于康熙五十四年以前。陆续来西宁贸易者。共有百十余人。自五十四年大兵驻劄阻住。不能各回本处。俱留居内地。数十年来。除病故、并往西藏贸易未回外。现在尚有三十人。臣在陕时、见其流离失所。竟有沿途求乞者。曾奏请每人给土房二间。耕具一副。并耔种口粮。共需银五十两。统计三十户。需银一千五百两。于公项内动给。嗣臣离任。未竟其事等语。此系鄂弥达任内之事。今已隔数年。不知该督抚如何安插办理。现在所存者。尚有几户。尔等可传谕询问庆复。令其查明具奏。　　

○刑部等衙门奏、云南总督兼管巡抚事张允随题、李文贵殴死胞兄李文远一案。刑部等衙门、将李文贵依弟殴胞兄致死律。拟斩立决具题。又据御史宜兆罴等后议。以此案李文远之伤。俱由自行碰跌。及夺爬所致。情节显然。究与实在弟殴胞兄者有间。可否量为末减。得旨、此案著九卿定议具奏。弟殴胞兄致死。例应斩决。三法司照例定拟。原未差谬。所以重人伦也。然立决案件。具题时皆三覆奏。其中情节、稍有一线可原者。朕必交九卿定议。以期至当。向似此等改从监候者、不知凡几。御史等宜无不知。即此案稍涉疑似。部堂两议。而御史亦各从而列名于后。未为不可。今乃部堂御史、各分门户。置定例于不问。而伊等即行另议。改为监候。于理甚属不合。况从前因伊等两议具奏。屡经降旨训饬。乃伊等并不遵旨奉行。非无心错误可比。此风断不可长。著将后议之御史等、交部严察议奏。　　

○是月。直隶总督那苏图奏、直隶盐、庆、宁、三邑。已沛甘霖。农民乘雨布种。得借耔粒荍麦。欢声遍野。其各府属、已种禾黍等项。值此透长之际。均沾雨泽。尤为得益。粮麦各价平减。臣饬令各属、停止平粜。为下半年青黄不接之备。四月中暑气颇盛。民间多有时疾。谕令各属制舍丹药。及于凉亭多备□□少药凉浆。以救暑疾。并劝谕农民、田功稍暇。搜灭蝻种。得旨、好诸凡留心。朕所嘉许。但须实力行之耳。　　

○又奏、烟郊、白涧、桃花寺、隆福寺、四处行宫。外围添设千总一员。外委四员。带兵七十六名。携眷长驻。内围兵丁。奉旨每名赏搬家银五两。其外围兵丁。未经议入。请于藩库内、借给两个月俸饷。得旨、外围虽不比内围、每兵亦赏给三两。其如何办理坐扣处。另议奏闻。　　

○又奏、蓟州、玉田、河水漫溢。设法疏洩堵筑。并查明被水村庄。捐银抚恤。得旨、览奏俱悉。加意抚恤。毋致失所可也。　　

○两江总督尹继善等、奏请动项挑掘坍山崖土。免致颓卸。壅塞运河。得旨、应兴修者。照例办理可也。　　

○江苏巡抚陈大受奏、苏、太、所属愚民。传习燃灯教。现据拏获宝山、太仓等处民人王徐氏男妇各犯。审讯属实。除将供出传教之凝山道人等。严拏务获外。查各犯、目下虽止托名烧香礼忏。经文亦不过寻常劝世之语。然防微杜渐。诚不可忽。且江苏滨海地方。防范尤宜严密。得旨、所见是。亦不止是。当时常留心。除此恶习。以靖闾阎。　　

○署理江南河道总督顾琮奏报、查阅淮、徐、一带。黄河两岸工程。遵旨查明、不应做工之曹家庄等处埽工。饬令该道厅等、分别应停应筑。详晰查办。又改挑蒋家营倒勾引河。并于各工淤滩切坡。以免大汛生工。得旨、伏秋汛正临。深虑汝迟疑迂执。致误事机。一切勉力为之。　　

○署两淮盐政吉庆奏、两淮盐法志一书。自雍正六年纂辑后。已阅十八年。所有引目场灶各事宜。增损兴革不同。应请急为编纂。得旨、知道了。　　

○闽浙总督马尔泰奏、浙东营制渐弛。宁郡营兵。甚至相率为盗。台协等处、亦多私贩。臣拟先往宁绍一带、查阅营伍。带便察看民情。再赴温台等府、分别操阅水陆营汛。得旨、览奏俱悉。浙省采生一案。常安所办、甚觉过宽。闻其有勾通兵役。谋为不轨之事。卿宜留心细察。据实奏闻。　　

○浙江巡抚常安奏、准户部咨查北新关应徵乾隆十年盈余银、四万六千八百九十余两。因何较上年、短少一万三千八百五十余两之处。臣查严衢一带、上年秋冬久晴。溪水浅涸。商贩阻滞。税亏并无别情。得旨、此等竟成铁板公案矣。另行详查具奏。　　

○福建巡抚周学健奏、据福宁府知府董启祚禀报。该属福安县境内。崇奉天主教者甚多。竟有西洋夷人、在彼传习。当即密遣臣标弁兵。会同该府镇等、严密查拏。据获到夷人费若用、堂主陈廷柱等、男妇各犯。并搜出画像经卷等件。严审办理。得旨、办理甚妥。知道了。董启祚尚能如此留心。亦属可嘉也。其人究如何。　　

○湖北巡抚开泰奏、楚北风土卑湿。入夏以后。炎威酷烈。各属解审案犯。于烈日炎蒸中。桎梏趱行。情殊可悯。应将寻常案犯、照盛暑停遣之例。暂缓解审。得旨、此见所谓好行小惠也。楚北虽炎暑酷蒸。岂尚烈于闽粤乎。且汝未到任之前。数十年之人犯。又何以当之。况易完不完。彼其有公事而待于本地者。转不若一至省而速了之为愈也。再楚省之人、自习楚省之热而不为苦。亦如黑龙江之人、自习黑龙江之冷而不为忧。想汝旗人、未经南方之热。故为是言耶。此皆拘墟而不达时务。莫若遵照定例。矜恤本意、固不在此。因汝尚可教导。故偶及之。　　

○又奏、湖北民田。最资塘堰灌溉。愚民往往任其淤垫。日久荒湮。竟有改田种谷。希图升斗者。应将各处所有塘堰。令业户等、各乘农隙。次第修浚。得旨、此见甚是而正。实力行之。　　

○湖南巡抚杨锡绂、贵州布政使爱必达、奏覆、会审原参长沙府知府叶建封、为考场提调。于已获代倩传递之生童王邦畿等案。并不按例究褫。仅予责逐。且署旁一任棍徒吵闹倒赃。毫无闻见。应照溺职例革职。其原参学政汪师韩、失察家人收受门包。票取朱油纸张。应降二级调用。臣杨锡绂、未能查出参奏。并请议处。得旨、览。不能查出、非杨锡绂之罪。而有意两可调停。及奉朕交查办、而尚敢瞻徇。则是汝向来好名习气。以为得计、而反失计者也。以是问汝。汝其何辞以对。　　

○湖南巡抚杨锡绂奏、请将臣标现存废坏腰刀。＜?扁刂＞刀、鸟枪、百子炮。等项。镕铁变价。改铸威远炮十位。令臣标兵丁学习施放。查臣标＜?扁刂＞刀兵、所习纵跳砍扎之技。与弓箭鸟枪较易。尽有余功。可兼演炮。得旨、总在实力。不在虚言。又批、此皆书生不识事机之语。技岂有难易乎。精益求精。易者亦难。苟且了事。难者亦易。凡事无不如此。今令满洲习＜?扁刂＞刀。彼必以为弓箭易而＜?扁刂＞刀难矣。　　

○湖南布政使徐杞、奏报长沙等属被水情形。请酌借耔种口粮。分别动项赈恤。得旨、虽属偏灾。亦应会商抚臣。加意抚恤料理。毋致失所也。　　

○山东巡抚喀尔吉善奏、济南武定等府所属之德州等十州县、被旱歉收。又青州府属寿光县。被水村庄、田禾、间有冲坍淹损之处。当即委员查勘。尚俱不致成灾。应分别酌借口粮。量为抚恤。得旨、览奏俱悉。虽云不致成灾。其一切接济抚恤之方。当加意料理。庶小民稍得沾实惠耳。　　

○山西巡抚阿里衮覆奏、段士英等、采办穆纳山木植一案。查口外大青山、与穆纳山、同产木植、大青山、准商出赀砍伐。穆纳山、久奉封禁。乾隆元年、绥远城兴建城工衙署营房。于穆纳山招商砍运。后因黄河冻结。令该商段士英等、就近在大青山买用。是以穆纳山存剩木植二十八万有余。乾隆四年、前抚臣石麟、议定运至托克托城等处。招商购买。仍给砍价。后经拏获陈养溥等、偷运木植。将陈养溥拟罪。木植入官。招商孙旺等认买。续查出穆纳山存剩木植甚多。将工商段士英等、陆续私卖木板入已价银、照数监追。数载未缴。嗣奉旨交臣等审拟。臣等以段士英、私卖木植银。系奉官采办。原有应得之砍运各价。自当酌给。以抵应追之数。余银再行著追。至所称赶办城工木料。俱从大青山购运。脚价未给。部议按依大青穆纳两山。各半均分。酌给扣抵。又该商运至托克托城河口木植私卖银。臣等议给砍运价外。余银追缴。部议原价太少。令再确查。此段士英应追银两、盈千累万。未完之由也。至招商孙旺等、认买木植。并无朽烂。现委员作速会办。其穆纳山余剩木植十三万六千零。业饬另行招买。并委员前往确查。有无朽烂。据实题报。此案延今十余载。文牍纷繁。臣等遵旨赶紧办理。不敢稽迟。得旨、此事汝所办殊属宽纵。汝固无他。属员中必有作弊者。可留心。又批、既盈千累万。何不派员查封其家产。将来定案时。余者给还。而任其展转延挨耶。　　

