<!-- { "loadSidebar": true } -->
○又谕、据阿桂等奏、湖北宜昌镇总兵乔冲杓、自至川省军营。从未著有劳绩。于兵丁衣履等项。并不豫为料理。查点军械。复有残缺。率多赶造充数。希图掩饰。又于兵丁蔡惠儒等、是否迷失脱逃。始终含混。不能清晰。实属懈怠废弛。请旨革职等语。乔冲杓、著革职。仍留军营。自备资斧。效力赎罪。所有缺少军械、并著令赔补。其宜昌镇总兵员缺。著仁和补授　　

○又谕、据恒秀等奏称、前至加木喀尔、缉捕劫夺摺匣等物贼匪。除枪箭杀死者外。现在贼匪并无他处人。桑噶巴夷人、胆敢结党劫夺官物。甚属可恨。若全行歼杀。又不副国家抚驭群生之意等语。所奏殊不明晰。朕初览所奏。以为欲将现获贼匪。分别斩其为首者。而为从之贼。不必尽行处斩。及详加披阅。并非如此办理。又将所获贼匪全行正法矣其原行劫夺摺匣等项贼匪十一名内。除当时捕杀外。虽有余匪。此案即属完结。尚有何另行办理之人。岂有因此数贼。辄将一部落所有人等、全行剿办之理乎。恒秀所称不副朕抚驭群生之意。将指何而言耶。恒秀始学办事。奏摺内、言辞理应简明。不宜如此含糊著传旨申饬。其所称全行歼杀之语。究何所指。并著明白陈奏　　

○又谕曰、福森布、在喀什噶尔年久。理宜更换。喀什噶尔事务紧要。著申保更换福森布回京。申保所遗库车办事大臣员缺。著常喜前往　　

○甲辰。孝庄文皇后忌辰。遣官祭昭西陵　　

○谕军机大臣等、阿桂等奏、进攻桑噶斯玛特山腿下碉栅、并攻扑康萨尔逊克尔宗等处贼碉。此次官兵攻剿。颇为奋勉。乃以贼人防拒甚力。官兵尚未能得手。盖贼众因其地逼近巢穴。故并力坚守。以冀缓死须臾。亦情事所应有但将军等。业已乘胜罙入。此时功逮垂成。自不肯因一时剿击稍难。致稽进取。而轻率扑碉。亦不免稍有挫损。于事无益。看来贼人明知官军必由此路进攻。遂聚集于此拒守。自不宜专以力争。昨因检阅地图。见桑噶斯玛特往南一带。并无山峦阻隔。地形亦觉稍平。若过此河前往。可不由甲尔纳寨。径攻得式梯碉卡。因用朱笔标记图内谕交阿桂酌量妥办。若甲尔纳一带尚未攻得。似当由朱笔标记之路进攻。或可望出其不意。迅能克捷。阿桂等务须努力为之。又所奏令穆塔尔出名。作为与莎罗奔之字。系于杆、插在贼人卡外。此事尚无关碍。或稍有机会。亦未可知。但此等究如治病偏方。有无皆不足恃。总以奋力进攻。勿稍疎懈为要　　

○以湖北郧阳协副将董果、为福建建宁镇总兵。　　

○是日起。上以岁暮祫祭太庙。斋戒三日　　

○乙巳。谕军机大臣等、阿桂等所派官兵等奋勇直前。可期迅奏肤功。惟是贼人当此护巢卫死之时。守拒倍力攻剿自不免稍难。但不可因此稍生迟待之计。亦不可不筹度利害令官兵轻率扑碉。致稍挫损。惟在阿桂等妥酌行之。至阅脱出之金川番人达谷等供称贼人将勒乌围纳木迪等处粮食各俱用皮船搬往噶喇依等语。看来贼酋等虽同在勒乌围。若见官兵攻打势盛。自必仍遁回噶喇依、为负嵎之计。阿桂等若能攻围严紧。使贼众无从窜逸。方为妥善。设或贼酋等、竟窜往噶喇依、务即统兵追蹑。尽力攻剿。期速扫穴擒渠。断不可稍懈缓。官兵若攻克勒乌围。已得金川要地有十之八九。所存惟噶喇依一隅贼众谅亦不能久抗。即稍羁延。不过正二月间。可以蒇事。今所拨军需、两次又有九百万两。约计可用至来年四五月。阿桂等、当与富勒浑、文绶、豫为询商。如军需各项尚觉不敷。即可据实奏闻。以便及早拨往。总在克日成功。即再多费数百万金。亦断不惜　　

○丙午。以岁暮祫祭。遣官祭太庙中殿、后殿　　

○谕曰、土尔扈特汗渥巴锡、自投诚以来。深感朕恩。一切甚为恭顺。于游牧事务。亦能尽心办理。今闻溘逝。殊堪悯恻。著派乾清门侍卫鄂兰、驰驿前往伊游牧处奠祭。仍拨哈喇沙尔库银一千两。办理丧事。并将渥巴锡之爵。令伊长子策凌那木扎勒承袭　　

○又谕、据庆桂奏称、本年年节所赏集福荷包银锞。如即赏给。则从前萨喇善、巴尔品、俱未蒙赏。恐愚昧土尔扈特等。以为内廷大臣。年节得赏。边外人则不得赏。未免生疑。因将所赏荷包银锞。暂行存贮请旨等语。所奏甚是。土尔扈特等、俱系外藩蒙古。素不行赏。今若遽赏集福。伊等无知之人反疑意存歧视。著传谕庆桂等、将赏集福之荷包银锞。不必赏给。嗣后年节照料游牧大臣。亦俱不必赏赉　　

○户部议覆、陕西巡抚毕沅、条奏捐监事宜。一、陕西省乾隆三年捐监旧例。每俊秀一名。捐谷九十五石、至二百二十五石不等。乾隆九年、及二十二、四三十等年。节经该抚声明粮价较昂。陆续奏准减数收捐。计每名仅收谷八十石零至一百九十余石不等。今据该抚等奏称陕西凤翔、汉中、兴安、商州、邠州、乾州、鄜州等七府州属粮价。与乾隆九年相等。仍请照乾隆九年奏定粮数捐纳。西安府属。照乾隆九年奏定之数。每名加谷五石二斗五升。同州府属。照乾隆九年奏定之数。每名加谷五石三斗五升。延安府属。照乾隆二十二、四两年奏定之数。每名加谷一十五石。榆林、绥德、二府州属。照乾隆九年、并二十四年、奏定之数。每名加谷十石。应如所奏、照数收捐。一、各属廪增附生情愿报捐者。亦令按照奏定额数、照例折算收捐。其西安、同州、凤翔、汉中、兴安、商州、邠州、乾州、鄜州、各属生俊。止准本地报捐。延安、榆林、绥德、三府州属。地处沿边。仓储尤关紧要。仍照旧准令外省商民一体报捐。亦应如所奏办理。一、收捐粮色。例应谷麦兼收。陕西省捐监旧例。俱按粟谷定数。如以米麦豆三色报捐。俱照粟谷之数、减半折收。至汉中、兴安、商州等属。出产稻谷。仍照粟谷之数、减三收捐。此次收捐监粮。除豌豆一色。业据该抚声称难以出易。毋庸交纳外。其余粮色。均应令其照旧交纳。仍令报捐人等、将交纳粮色数目。出具花押甘结。以杜私收折色之弊。一、收捐监粮。向由布政司、印发正副实收。令各厅州县、临时填给该生收执。此次例。应照旧办理。将应收捐数、及仓费公费收呈收粮日期。先行出示晓谕。俾报捐人等、免于守候。并随时呈报该道府。按季盘查。该督抚统于岁底汇奏。一、收捐监粮。应收仓费公费银两、及所收粮石。按数出陈易新。经臣部于甘肃省复开捐监事例案内、分晰核定奏准在案。应令该抚查照甘省条例、并该省向来收纳银数遵办。至该省此次复收监粮。原为筹补仓储。该抚等既称俟民食流通。仓储足用。或遇粮价增昂。即行奏明停止。毋庸拘定二年限期。亦应如所请。俟该省监粮充裕。臣部奏请简员前往盘查。以归实贮。从之。　　

○丁未。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕军机大臣等、军营后路。均关紧要。现在明亮一路。贼至即经剿杀。昨阿桂奏荣噶尔博寨旁潜来之贼。亦经官兵等知觉击退。兹富德亦奏、将后路要隘营卡、派英泰专司防范等语。是各处军营、防守尚俱严密。目下正当大兵罙入。尤应加意防御。不可稍有疎虞。至达尔图一带。久未进攻。贼人屡次侵扰。未尝不思乘我之隙。今既吃亏而去。未必复敢自投罗网。但我军不于此路进攻情形。贼匪亦未尝不窥及。或竟将达尔图一路之贼、彻往他处。并力堵御。自属情理所有。明亮等当留心侦探。如达尔图之贼。有潜彻形迹。仍当令舒常、星速统兵潜往进攻。但贼人狡诡异常。官兵若有移动。贼众易于窥察。舒常如欲移兵前往。务须不动声色。出其不意。庶望得手。断不可稍露端倪。致贼人得以豫为准备。明亮、舒常、均宜慎密妥办　　

○戊申。上诣皇太后宫问安　　

