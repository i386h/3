<!-- { "loadSidebar": true } -->
○又议覆、江苏巡抚陈大受疏称、宝山县采淘港等处外护塘工。前因风潮冲塌。奏请改建护塘石坝。兹复勘得采淘港南首。并无坦坝保护。应请接筑单路石坝一百丈。外筑石坦坡。加钉排桩。又吴家滨迤南靠坝。加筑石坦坡。并东门外土塘一百七十五丈。加高二尺。应如所请办理。从之。　　

○旌表守正捐躯之四川绵州民戴永珍妻、谢氏。　　

○甲寅。上御乾清门听政。　　

○诣皇太后宫问安。　　

○兵部议覆、福建巡抚周学健疏称、福宁府霞浦县桐山地方。前经添设福鼎县治。应将霞浦县原设铺司兵六十名内之蒋洋等铺司兵二十三名。割归福鼎管辖。其霞浦存留铺司兵三十七名。仅敷原铺分递。柘洋地方移设巡检。应于柘洋、青林、面岚、中观音亭、岚下等五铺。每铺添设司兵二名。共十名。又福鼎地既冲要。公文较繁。应于水北、翁潭、周仓岭、潋城等四铺。再各添兵一名。连割归共三十七名。照例支给工食。应如所请。从之。　　

○以广西故迁隆峒土官黄在中之子黄文光、四川故纳夺黎窝土百户工布交之子七丁登朱、上革赍土百户六枯之子登朱、他咳土百户格冗塔之子雍中达袭职。　　

○乙卯。孝惠章皇后忌辰。遣官祭孝东陵。　　

○谕、山东今岁济、东武、三府。偏被旱灾。虽现在加恩蠲赈。但念来岁麦秋未接之候。被灾独重之区。遽行停赈。小民难以谋生。著于今冬例赈之外。将陵县、德平、平原、德州、德州卫、惠民、乐陵、海丰、滨州、商河、沾化、武城等十二州县卫。成灾六七八九分之极贫者。加赈两个月。七八九分次贫者。加赈一个月。其粮即于拨谷截漕内、通融散给。其或本色借粜需用。即照恩加一钱之例。均匀折给。此十二州县卫成灾五分之户。不得与赈者。仍照例酌借口粮。该部遵逾速行。　　

○丙辰。上诣皇太后宫问安。　　

○议政王大臣等议覆、川陕总督庆复疏称、定边协口外之宁条梁、四十里铺、石渡口、三处。经前督臣查郎阿、请各筑土堡一座。派弁兵驻守。原为军兴时商民凑集而设。今军需停止。行旅稀少。无需建堡。惟宁条梁、有居民三百余家。应请于宁塞堡、拨出把总一员。带马守兵四十名移驻。将前督臣奏请移驻之备弁兵丁。彻回原处安设。至四十里铺、石渡口、二处。仍照原议派驻巡查。衙署兵房。酌量添建。应如所请。从之。　　

○丁巳。谕军机大臣等、天津、河间、等处。今年被灾。业已加恩赈恤。苐歉收之后。米价颇昂。来岁青黄不接之时。民食未免拮据。所当豫为筹画。现据总督高斌奏称、动拨司库银两。委员前赴奉天采买。明春冻消。运回平粜等语。现在曾否买就。并运回之后、是否足敷接济。如或不敷。明春山东、河南、漕船。经由直隶地方。即可于此内酌量截留。以备该处平粜借给之用。尔等可寄信高斌、令其速议具奏。　　

○戊午。上诣皇太后宫问安。　　

○谕、前因川省松潘、引多茶壅。故将天全州之积引。改拨成都、彭、灌、等县行销。每年空缴引张。赔纳税课。官商交累。乾隆六年。朕降旨开除成都、彭、灌、三县积引四千四十九张。并课税银二千四百一十七两二钱。从乾隆七年为始。官商均受其益。惟是乾隆七年以前之羡余截角。尚属拖欠。成都有未完银五百六十五两二钱。彭县有未完银四百三十两九钱六分零。灌县有未完银一千二百九十七两九钱二分零。川省茶商资本微薄。无力复完旧项。朕心轸念。著将所有三县旧欠。悉行豁免。以示朕优恤商民之意。该部即遵谕行。　　

○又谕、昨岁江苏、安徽、两省。被灾独重。是以竭力赈恤。复恐民隐未能上达。民俗或未休淳。宵衣轸念。用是差员前往巡视。宣谕化导。今年仰蒙天恩。两江薄有收获。民情业已相安。朕思移风易俗。非可期以岁月之事。而三四人亦岂能遍及闾阎。若徒视为虚文。毋宁省其繁令。惟在地方有司。实心体朕爱养百姓之念。与民休息。彰善瘅恶。则风声树。而日计不足。月计有余矣。所有命往宣谕化导使。著于明春回京。　　

○工部议覆、左都御史管广东巡抚王安国疏称、海康、遂溪、二县。滨海堤岸。前经加筑四千九百余丈。应请于保固三年后。如遇冲激过甚。民力难施者。准地方官勘明估报。动项兴修。应如所请。从之。　　

○添派稽察左翼宗学满洲文臣一员。从詹事叶一栋请也。　　

○以贵州故朗溪副长官司土官任世泽之子任秉鉴、袭职。　　

○己未。谕、京师米价昂贵。现在平粜。尚恐未能骤减。明年八旗春季甲米。向于二月给放者。著改于正月初十日放起。　　

○户部议覆、漕运总督顾琮疏称、江淮卫领运头帮千总席揄、四帮千总李愉。前在寿张营汛脱空。经部议以降二级戴罪督运。今已将领运漕粮交纳通完。应请将降级开复。查定例、运官脱帮迟误。降二级戴罪督运。并未载有完粮后准其开复之条。惟过淮踰限定例。内开革职戴罪督押之员。总漕于完粮后题请开复。又定例、经徵漕米未完。降级戴罪督催者。完日开复等语。所有原参脱帮之席揄、李愉、二员。应照此例办理。并请饬知兵部。著为成例。从之。　　

○又议覆、云南总督兼管巡抚事张允随疏称、开化府马白地方。路通交阯都竜厂。旧设税口。抽收商税。近因该国有沙匪之乱。经臣调拨官兵。前往沿边各隘。稽查堵御。严禁客商出口。所有额税。无从徵解。请暂停抽收。应如所请。从之。　　

○工部议覆、调任江西巡抚陈宏谋疏称、江西粮道。原与布政使司同一衙门。自奉文关防之后。大堂专为布政使治事之地。粮道止分内宅住屋。又皆年久塌损。请动项修理。并添建堂衙库藏。又该道广盈库大使一缺。前设官时。亦未议建衙署。赁住民房。与库隔远。一律添建。应如所请。从之。　　

○又议覆、甘肃巡抚黄廷桂疏称、平番县大通河、修建永利桥。于三年限内。被水冲坏。应将用过银两。著落承办原员赔缴。并将桥梁移至旧桥南三十里下窰堡、水势缓处重建。应如所请。从之。　　

○太常寺奏、神乐观改为神乐所。应请改给印信。又神乐所向设提点、知观、共三员。除提点一员、毋庸更改外。其知观二员。亦应改为知所。该员等每年例支俸米十二石。并无俸银。今已改为乐员。应照伊等品级、赏给俸银俸米。得旨、不必赏给俸银俸米。余依议。　　

○庚申。谕、本日刑部覆奏福建二案。因此事系该督摺奏。刑部亦即用摺。朕思此二案。该督以事应密奏。故无揭帖。但俱关人命。该部仍具本题覆为是。可将原摺发交该部换本具题。奉旨之后。六科接旨。亦不必发抄。即令该部密行文该省遵旨完结。嗣后各省督抚摺奏事件。有关系人命、发交部议者。俱著照此办理。　　

○户部议覆、云南总督兼管巡抚事张允随疏称、宁州、宝宁、浪穹、景东、元谋等府州县。于雍正五年至十一年。虚报开垦。并节年被水冲塌民屯田地、共五十顷七十亩有奇。所有额徵。请予豁除。应如所请。从之。　　

○兵部议覆、四川巡抚纪山疏称、麻林土百户工布病故。无人承袭。请将遗缺注销。每年应输狐皮折银。亦请开除。又下瞻对、云多、仪盖、等三处。实无田地可耕。岁徵赋额。并请豁免。应如所请。从之。　　

○命广东按察使陈高翔、来京。以原任福建布政使张嗣昌、为广东按察使。　　

○调直隶宣化镇总兵谭行义、为山东登州镇总兵。　　

○予顺天、明兵部尚书卢象昇。故沧州知州姚孔鍹。安徽、故巢县知县严觉。宁国县知县陈养元。石埭县教谕朱澄。江西、前任巡抚大学士白潢。河南、明分巡大梁道李乘云。故桐柏县知县高士铎。临颍县知县沈近思。山东、故鱼台县知县马得正。登州镇总兵王文雄。云南、前任学政魏方泰。入祀各该省名宦祠。顺天、故刑部右侍郎周道新。翰林院侍读学士薄有德。内阁学士郭棻。员外郎韩万吉。御史张莲。吏部侍郎加尚书衔李旭升。礼部尚。书李周望。翰林院检讨曹传。江苏、明布政使参议丁元复。赠按察使沈受宏。安徽、故左都御史杨汝谷。温州府知府卢玑。新阳县训导周家禖。礼部尚书吴襄。浙江、故礼部尚书陈诜。左都御史沈近思。河南、故内黄县教谕董万山。仪封县教谕吕复恒。山东、故阜城县知县李华国。入祀各本籍乡贤祠。　　

○旌表守正捐躯之山东博山县民史明妻、杜氏。　　

○辛酉。谕、朕为旗人生计。再三筹画。屡沛恩施。但念本年米价稍昂。又值年终诸物皆贵。八旗贫苦世仆。未免窘迫。朕心深为轸念。著加恩八旗各赏银一万两。分与满洲五千两。蒙古二千两。汉军三千两。令各旗查明实在贫苦之人。不论各甲喇、佐领。统计人口多寡。各赏银二三两。并著该部统等晓谕众人。勿将赏赐银两。妄行糜费。务期均沾实惠。又内务府三旗。亦每旗各赏银一万两。交内务府大臣等。一体查明赏赉。所有赏银著由广储司支领。即行赏给。　　

○壬戌。上诣皇太后宫问安。　　

○谕、哈密向派章京二员。笔帖式一员。前往驻劄。办理回民事务。新旧交错。二年一换。瓜州亦派章京笔帖式各一员。前往办事。照哈密之例。二年交错更换。朕思二年一换。为期太速。未能熟悉边情。嗣后著定期三年。仍照例新旧交错更换。庶于边方有益。　　

○又谕曰、内务府补放司员。竟有春季才补员外郎。秋季即带领补放郎中者。凡遇升转。理应按其资格擢用。倘不论行走年分。止以目前差委熟识之人。屡登升进之阶。岂年久俸深人员。果俱不可用耶。若谓现出之缺紧要。俸深补授之人。未必即谙某司之事。则补授后。伊等酌量对调。亦无不可。嗣后遇有升缺。拣选人员。应择其年深人去得、能办事者。带领引见。如有年分虽浅。人实超众。才具优长。其缺必需此人者。声明缘由具奏。带领引见。著为例。　　

○御史陆秩奏、月选州县。现于九卿验看时。摘问律例数条。因思吏治尤以教养为先务。请再就教养事宜内。摘问一二条。表里相资。于民生更有裨益。得旨、摘问州县官律例。不过验其留心政务与否之一端。非谓为治之本。系乎此也。即如所奏摘问教养之事。尤恐空言无补。比之条对律例。益滋蔓矣。所奏不准行。　　

○旌表守正捐躯之直隶宁河县民蔺从举媳、苗氏。河南考城县民李霖枢妻、徐氏。　　

○癸亥。皇六子永瑢生。　　

