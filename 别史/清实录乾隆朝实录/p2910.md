<!-- { "loadSidebar": true } -->
○举行本年各省驻防军政。卓异官、西安一员。江宁二员。杭州二员。荆州一员。宁夏二员。福州一员。广州一员。成都二员。绥远城二员。察哈尔二员。凉州一员。青州一员。山海关一员。京口一员。乍浦一员。河南一员。伊犁三员。乌噜木齐四员。分别议叙如例。　　

○以故喀尔喀赛音诺颜部落扎萨克镇国公当苏咙子齐旺达什袭爵。　　

○辛巳。谕曰、监生赵秉冲、在懋勤殿行走。已经四年。著加恩赏给内阁中书。遇缺即补。仍准其一体会试。　　

○谕军机大臣等、据富勒浑奏、查办漳泉民人。在台互斗伤官一案。据称续获案犯施于等二十四名。已经杨廷桦在台。就近严审办理。又署提督永德、于东台地方。拏获自台偷渡之黄孙沙等二十名。有供认随众互殴、曾经伤人之事。并黄孙沙等。供出武举许国梁、林阿赛等。在彼出头倡议。招集匪徒。该犯等尚未就获。现在飞饬各该犯、原籍地方。严密查拏务获等语。自应如此迅速查拏办理。至黄孙沙等、既供有自台偷渡之事。是该犯等。自知罪在不赦。不敢仍由澎湖厦门一带行走。是以潜行偷渡。再该犯等在台逃散。既不敢仍回原籍。或逃入接壤之广东地方。希图远扬漏网。亦事势所必有。前经传谕尚安、令其于闽广接壤处所。一体饬属。实力搜查。毋使一名兔脱。著再传谕尚安、务遵照前旨。切实查办。不得稍存膜视之见。将此由六百里发往。各谕令知之。　　

○又谕、据福崧奏、浙江各属亏空。现在严饬确查数目。根究来由一摺。内称浙省上届办理差务。恩赏经费。实属充裕。并无丝毫赔垫。人所共知。且王亶望、王燧等。尚藉此获利分肥。断无因此亏空那移之事等语。此殊不然已于摺内批未矣。王亶望、王燧、于恩赏差费银内。尚藉以获利分肥。自必以办差为名。恣意向各属勒派婪索。饱其私槖。各州县势必那移仓库。以为逢迎结纳之地。是浙省仓库钱粮。积压亏缺。多由王亶望、王燧、朋比为奸。藉端婪索所致。福崧此奏。殊不解事。著传谕福崧、仍遵照前旨。彻底严查。务得确凿。据实覆奏。若实非王亶望、王燧、任内之事。又系起自何时。亦应究查。毋得稍存瞻徇。将此由五百里谕令知之。　　

○吏部议准、御史李翮奏称、请嗣后各衙门主事缺出。其庶吉士散馆、及现任小京官中式进士以部属用。并现任小京官由各该处奏明分部补用。留部升用人员。俱自奏准到部之日为始。除去告假等项事故。计其实在行走日期。仍按其应得题选各缺。统较先后。挨次题补。其进士分部学习。及议叙、捐纳、人员。俱例应到部三年期满。方准奏留。与各项人员。较算日期题补。从之。　　

○兵部议准、御史杨九思奏称、请嗣后武乡会试内场。出题之日。令监试御史。偕同提调官。督率委官。亲入号舍。挨次将试卷查对坐号。以杜代倩。水火夫役。于白昼差使完竣。即扃闭空房。外内封锁。毋许擅行出入。其围墙以外。严饬巡缉员弁。多派兵丁。昼夜巡逻。以肃场规。从之。　　

○壬午。山东巡抚明兴奏、伊家河工程。河底挑深之后。俱系砂礓坚土。多费人工。幸天气晴和。人夫得以尽力。再趱办数日。即可告竣。仍严督各员。照原估文尺。将河底收拾平整。俾放水时。倍加畅顺。得旨、好。勉为之。　　

○癸未。上幸瀛台。　　

○霍罕伯克那尔巴图来使鄂布尔克色木、及年班回部阿哩雅斯等、十一人入觐。　　

○福建漳州镇总兵阎正祥奏、台湾奸民。聚众械斗一案。水师提臣黄仕简、前往查办。查漳州地方。在在均有海口。可通船只。台匪不无偷渡潜回情事。且林耀一案。尚有逸犯未获。臣到任后。即前赴沿海各处。亲加督察。严饬文武员弁。各带兵役。梭织巡逻。毋分疆界。上紧访缉。得旨、勉力实为之。汝不比他人也。　　

○以故喀尔喀扎萨克多罗郡王车布登扎布子萨木丕勒多尔济袭爵。　　

○甲申。上幸宁寿宫。御养性殿。赐王公大臣、蒙古王公贝勒额驸台吉等食。　　

○谕、现在达尔吉善患病。一时不能痊愈。著不必前往喀什噶尔。令其即行回京。保成、著赏给副都统衔。前往喀什噶尔、更换阿扬阿。俟保成到彼后。阿扬阿、即往叶尔羌。更换复兴来京。　　

○又谕曰、浙江杭州将军王进泰、年力就衰。著加恩准其留京供职。所遗员缺、著常青补授。其常青之察哈尔八旗都统员缺、著乌尔图纳逊、补授。　　

○又谕军机大臣等、据雅德奏称、林耀等聚众夺犯。殴伤官兵一案。前后共获三十三名。尚有夥犯林允得四名。并盗犯林先和一名未获。现在悬立重赏。购线躧缉。访闻林先和、有逃往浙江温州石浦之信。已饬该府厅、多拨干捕。前往查拏等语。林先和、为此案要犯。不可不拏获正法。以儆刁顽。现在既有逃往浙江温州石浦之信。著传谕福崧、速派干员。会同该地方文武。购线躧缉。严拏务获。毋使远扬漏网。仍将曾否获犯情形。迅速覆奏。将此由六百里发往。并谕雅德知之。　　

○乙酉。谕军机大臣等、据毓奇奏。挑浚济宁以北各河工程一摺。内称本月十五日起、至十八日止。微山湖又续消水五寸。南阳、昭阳、独山、各湖。续消水九寸。微山湖。现在水深二丈零九寸。南阳三湖。通连运河。现在水深一丈一二尺等语。东省各湖水势。虽日就消落。但半月之内。据奏续消者仅有数寸。其下游去路。似尚未十分通畅。现在漕务并无应办事件。毓奇、系工部司员出身。一切工程。自所谙悉。著传谕毓奇、令其会同何裕城等、将湖河疏浚去路。及工程一切事宜。实力妥办。俾湖水大见消落更为妥善。著将此由五百里发往。并谕何裕城、明兴知之。　　

○又谕、据永德奏。历次盘获自台湾逃回之漳泉民人周烈等七名。逐一询问。供有曾经械斗。或随众放火焚庄各情节。又于黄再带回书信内。查有彰化王爷小刀会之语。现在飞咨督抚。覆讯定拟等语。该犯等在台。聚众械斗之事。已属凶横。乃敢称彰化王爷。及小刀会等名目。尤为可恶。自当严加根究。其不法情事。著传谕富勒浑、速提该犯。严切审讯。因何有此等名目。起自何时。现在有无党羽。迅速查拏。即行定拟具奏。并谕黄仕简等、将此案余党。按名搜捕。务尽根株。从重治罪。再黄仕简等、前往台湾之后。曾经一次奏报获犯查缉情形。迄今又隔旬余。何以未据续奏。著传谕该提抚等、即将现在查办情形。及凶犯曾否全行就获之处。迅速由六百里加紧覆奏。将此由六百里谕令富勒浑等、并谕永德知之。　　

○以正白旗蒙古副都统阿玉什、为察哈尔副都统。　　

○丙戌。谕曰、李世杰奏、豫省南岸。改筑新堤。挑挖引河。大工已属垂成。部拨及司库解工银两。尚不敷用。请于附近省分。酌拨银一百万两解豫等语。豫省南岸工程。将次告蒇。需用银两。既有不敷。自应豫为筹备。即著于部库内拨银一百万两。照例解往备用。　　

○丁亥。孝庄文皇后忌辰。遣官祭昭西陵。　　

○上诣慈宁宫、寿康宫行礼。　　

○谕曰、浙江按察使王杲、年力就衰。难胜臬司之任。著来京、以京员用。其浙江按察使员缺。著孙栝补授。袁鉴、著补授安徽按察使。所遗江南盐道员缺。著冯廷丞补授。　　

○谕军机大臣等、据富勒浑奏、盘获由台湾逃回之黄孙沙等犯。究出武举许国梁、已经拘获。谢凑官、出银买放。及彰化小刀会各情节。现已飞札杨廷桦、据实查办禀覆等语。是富勒浑、于此案紧要事件。但札杨廷桦、而置提督于不问。此即文武不和之端。甚属非是。已于摺内批示矣。台湾地方。漳泉两郡民人。械斗滋事。黄仕简系水师提督。闻信后立即亲身前往查办。颇知事体轻重。朕方为嘉许。是以屡降谕旨。将此事责成黄仕简、杨廷桦、查拏妥办。遇有应行训谕处。无不一体传知伊二人。并令杨廷桦连衔覆奏。盖办理地方要务。必须文武和衷协力。方于公事有济。乃富勒浑、于应讯情节。止札杨廷桦、而不及黄仕简。将来据该道查办禀覆。即行具奏。是竟置黄仕简于事外。有是理乎。该督不过偏护文员。而文武不和之端。即由此而起。此事甚有关系。富勒浑久任封疆。今又加恩。复任闽浙总督。尚不能仰体朕意。于此等要务。即存歧视文武之见。甚属不合。富勒浑、著传旨严行申饬。至黄茂自焚一案。雅德先据地方官率行禀报具奏。是以降旨查询。嗣经雅德详查。该犯自焚身死。经原告认明属实。更有何疑。尚须检勘。已有旨令雅德毋庸亲往。又何必该督自行查勘。不过因前旨询问。聊以此奏塞责。何不知轻重若此。将此由五百里一并谕令知之。　　

○又谕、据永德、雅德奏、拏获自台潜回之周烈、陈设等七犯。询系俱有随同械斗。及被胁焚庄情事。且据各犯供出、案内纠众械斗烧庄之施椿、黄鉴等、均系为首重犯。现在飞咨提臣黄仕简、并饬杨廷桦、迅速查拏究办等语。此案聚众械斗。伤官焚抢各犯。其未经拏获者。尚有如许之多。可见从前武备废弛。以致奸民滋事起衅。实堪痛恨。不可不实力搜捕。以净根株。著传谕黄仕简、杨廷桦、迅即按名弋获。毋任远扬漏网。至案内要犯林先和等、前据雅德奏。有逃往浙江温州石浦之信。业经谕令福崧、速派干员。会同该地方文武官。严密查拏。日内该犯等曾否就获。著再传谕福崧、令其饬属严查。于获犯后即行具奏。将此由六百里发往。并将永德等原摺、钞寄黄仕简等阅看。并谕富勒浑、雅德知之。　　

○戊子。兵部议准、四川总督福康安等奏称、美诺懋功营。改设副将一员。管辖抚边、绥靖、崇化、庆宁、四营。归松潘镇总兵统辖。将懋功营游击、守备。移驻崇化营。其崇化营原设都司一员、移于懋功协。作为副将中军都司。其原驻之千把总、与外委兵丁等。各仍其旧。毋庸移改。其懋功协副将、作为题调之缺。移驻懋功协中军都司、崇化营游击守备、均照原议。作为题调之缺。从之。　　

○旌表守正捐躯直隶开州民张绍恭妻刘氏。　　

○是日起。上以岁暮祫祭太庙。斋戒三日。　　

○己丑。谕军机大臣等、浙省上届办理南巡。于杭州西湖等处。添设座落。点缀甚多。繁费无益。殊非朕省方问俗之意。屡经降旨训饬。而此内葛岭一处。凿山开道。建盖屋宇。尤属无谓。且所费不赀。朕心深所不取。是以上届即未往临幸。此皆王亶望、王燧、借办差为名。肆行糜费。外博见长之巧。阴遂贪纵之私。其罪实由于此。著传谕福崧、于葛岭座落。断不必再加修整。但系已成之局。竟任其自然可也。　　

