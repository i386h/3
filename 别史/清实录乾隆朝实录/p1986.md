<!-- { "loadSidebar": true } -->
○谕军机大臣等、崔应阶等奏、风闻黄教等、近又窜入南路。现饬分路堵截。自必指日就擒一摺。看来将弁兵丁。深染绿营积习。全未得剿贼要领。已于摺内批示矣。此等逆匪。么＜?麻骨＞乌合。为数不过二百人。调兵数千。已至二十倍有余。且时逾数月。尚不能使首夥即就擒获。该处文武员弁。所办者究系何事。且贼人窜入内地。我兵如果各路堵截。又复何从逃遁。恐在台员弁所具禀词。不无掩饰。崔应阶等、亦不免为其所朦耳。试问深山僻路。贼既不能豫积粮石。何以日久支持。尚与官兵抗拒。若云徒步奔走。则贼所能行。官兵何以转不能到。倘或贼人有马乘骑。亦不过劫掠民间所得。官兵亦何难先为取用。或以平价发买。或俟事竣发还。俱无不可。设使民间马匹。或不肯应付官军。则其为慢藏资贼。藉寇兵而赍盗粮。不以急公而以济恶。其情即与附贼无异。又何难先将此等宴顽之人。即行严办。当此军行急放需用时。而犹泥于尘编腐语。以为官兵所过。丝毫并无滋扰。此胶柱不通之见。何以办理军务耶。总之此事贻误之由。全由王巍不能及早筹办。以致辗转蔓延。及吴必达赴台。又藉名审案。不即亲身督剿。险要路径。亦不拨兵堵截。贼匪遂得迁延残息。不能克日就擒。观此行径。吴必达即久留台郡。于事亦属无裨。前经降旨、限以一月为期。再行回任。至今已更无可责效之处。吴必达、可即遵旨彻回。现在应办擒剿事宜。应令叶相德一人专任。俟事竣后再赴需南。崔应阶即转饬该镇、加紧办理。其赴滇之兵。即简派副参等弁、带领前行。不可误八月到滇之期。叶相德在台事毕。不妨随后赶赴。以资调遣。仍将近日台地情形。一面查明具奏。将此详谕崔应阶知之　　

○又谕、前因台湾镇总兵员缺紧要。令崔应阶于林国彩、章绅、二员中。拣选一员调补。今据该督奏称、福州协副将戴廷栋、前任南台参将。熟悉台地情形。现在随同剿贼。甚属奋勉出力。请令署理台镇等语。已降旨照所请、即令戴廷栋署理台湾镇总兵。所有从前拣选调补之处。可无庸再行办理。著传谕该督知之　　

○云贵总督明德覆奏、运京铜觔。向由东川各厂。陆运至金沙江下船。至四川泸州收存。委员始行领运。其自东川运至泸州。均系地方官经理。各有脚户承揽。久沾其利。近虽马骡较少。食物较昂。该运户照常挽送无误。毋庸议增脚价。报闻　　

○调正黄旗汉军副都统绰和诺、为荆州副都统。以原任宁夏右翼副都统德云、为正黄旗汉军副都统　　

○旌表守正被戕之山东平度州民孙才女孙氏　　

○庚午。谕军机大臣等、据明德覆奏、运解京铜迟误。并历年短少缘由一摺。办理甚属迟缓。已于摺内批示矣。滇省铜觔。关系京局鼓铸。最为紧要。自应按运催督。毋任稍有稽延。况该督明德、前已有旨责令专办。自当加紧妥协筹画。乃上年既将请拨铜本之数。迟滞具题。而于应运铜觔。复请展限。且不据实具奏。仅以咨部了事。尚得谓非意存推诿乎。令虽以原任道员罗源浩详委迟误为辞。殊不知委解之员。即有钱粮交代。亦应按期催饬。何至任其迁延时日。久羁误运。至滇省产铜素裕。因何自乾隆三十一年以来。渐次短少。遁成亏缺。现在虽称本年得铜约可一千余万斤。而前此历年层层缺额。办理不善者何故。典司贻误者何人。并不详悉根查。据实具奏。明德前任甘肃。与黄廷桂同在一处。朕因其办理诸务。颇能仿佛。是以历加委任。今所办各事。竟不能实心尽力。一味渐染外省积习。岂朕倚任该督之本意耶。明德、著传谕申饬。并著将此时作何催运、及从前办铜短少各情由。一一详悉覆奏　　

○户部议准、湖南巡抚方世俊疏称、临湘县常平仓廒二座。岁久倾圮。请移建于县署门左。从之。　　

○命内阁侍读学士汤先甲、左春坊左庶子胡高望、俱在尚书房行走　　

○辛未。军机大臣等议覆、云贵总督明德奏称、滇省每马每日例给乾银五分。连年粮料价昂。所给银、除草价外。止得料米一升。不敷餧养。今秋儹餧六万马骡之料。业经购办。除湖北、湖南、贵州、秋间始行解到外。滇省现存、及川、粤、河南、解交马骡春夏料米。请加给日三仓升。再山场不敷牧放。并应于盛暑时量加牧放。夜间仍收槽饲秣。均应如所请。从之　　

○以奉天府府尹耀海、为盛京礼部侍郎　　

○壬申。上诣畅春园、问皇太后安　　

○御山高水长大幄次。赐经略大学士忠勇公傅恒、及随征将士等宴　　

○谕军机大臣等、彰宝奏、请将江宁藩库积存银二百万两。咨部候拨一摺。此项银两。著交该抚、即派委妥员。解送云南。以充军需之用。仍一面咨照该部知之　　

○又谕、据吴必达奏、贼匪黄教等首夥、潜匿剑门坑山上。一面知会知府邹应元、游击陈玉书等协擒。伊于赶办审案完竣。即前往督率追捕。所奏甚属错谬。已于摺内批示矣。吴必达、系专任统兵剿捕贼匪之大员。既知贼匪潜匿处所。即应亲身奋勇督办。乃以赶办审案为辞。而以身任之事。委之知府游击。试问伊职非文员。前此派其统兵渡海。专为督剿逆匪。并非令安坐郡城。查审事件。审讯定案。自有余文仪在彼专办。吴必达有何不得分身兼顾之虑。而膜视本务若此。明系畏葸规避。肺肝如见。前以吴必达并不知缓急机宜。已经降旨切责。今复如此模棱委卸。可笑可恶。吴必达、著再传旨严行申饬。并将因何不行即速督剿缘由。明白回奏。再昨有旨、与吴必达一月之限。如限内即能亲身督获匪犯。则听其在台督缉。今观吴必达一味玩愒因循。看来此事实难望其出力办理。若果自度不能于限内捕获。即行仍遵前谕、回伊本任候旨。并将此传谕知之　　

○又谕曰、明德奏、餧养马骡一摺。已令军机大臣议覆准行矣。马匹为军营第一要务。自应令其一律膘壮。无误军行。前海兰察等所乘马匹。行至南底坝地方。不过五六日之程。即已疲乏。曾经降旨询问。令将因何致此之处。即行覆奏。今日据阿里衮等奏、所餧马匹。仅有三四分膘分。是从前所有在厂收养之马。俱属有名无实。阿里衮等所司何事。竟听其羸瘠若此。现已著落阿里衮、阿桂、明德、及承办官员名下。按数追赔。此次明德所请增给料米之马。是否即系兰察等挑选骑用余乘马群。著明德查明详悉覆奏。再料米既如所请加给。则乘此春夏之时。加意餧养。距秋间进兵。尚有数月。自可令膘分充足。临时适用。明德身任总督。此事乃其专责。若不严切督饬委员。令其实力餧养。致有仍前疲乏者。除所给料米不准开销外。该督及餧马官员。必皆以军法从事。朕之信赏必罚。想明德亦知之　　

○军机大臣等议覆、云南副将军阿里衮、阿桂奏称、本年进兵。云南现有满洲京兵五千。荆州、成都、满兵四千。合续派索伦、吉林、盛京兵。共一万四千余名。现在马匹。止合一万一千满洲索伦兵之数备办。请将湖南绿营兵二千名裁汰。并将荆州成都满兵、裁二千。所余马匹。添给续派兵。应如所奏。至称所裁荆州成都满兵。令防守宛顶等隘口。并酌调本省绿营兵、兼运粮饷。查落卓一路进兵。尚须至彼察看情形。未可悬定。应俟经略至军营、熟计相机办理。从之　　

○兵部议准、两广总督李侍尧奏称、现查潮州镇各营买马底册。节省银两尚多。倒毙数亦不实。若酌减马价。恐营员转以骨小不堪者混抵。应量减准倒成数。请自乾隆三十四年始。准报倒十五匹。不许逾额。其倒马、交同驻府州县丞倅验报。并将于何处购补、价若干、原领价余若干、造册移解司库查核。督臣仍将倒毙、及节省数目。每岁专摺奏闻。如逾额、或实系价贵之年。查无捏饰。准在该营节省银内动支。无节省银、令该将备赔补。至倒马变价赢余。应仍留各营。充添备全鼓、枪箭各靶、及奖赏兵丁之用。至差弁赍摺。及修署、不得滥支。并将用过数目。年终造送报销。从之　　

○豁免八旗应追违例典地银、四千九十二两有奇　　

○癸酉。上御勤政殿听政　　

○谕军机大臣等、现在云南军营。有额勒登额所领满兵一千名。前在老官屯驻劄多日。并未剿杀贼众。今新派兵到彼。伊等或以路险瘴恶等危难之语。耸动军心。于事大有关系。著传谕阿里衮、阿桂等、将此项兵丁。交海兰察等、遣往普洱。归入落卓一路进兵队内。令五福、丰安、乌三泰等、带领进剿。于现在普洱之成都满兵内。如数出派。令雅郎阿带赴永昌。其遣往普洱之兵。令阿里衮等晓谕云。今派汝等前赴落卓者。因汝等比成都兵得力之故。到彼务当极力奋勉。若仍前退缩。必重治其罪。著即由僻路前往。不必给以马匹。令其缓缓步行。不独军需马力宜惜。亦可稍释伊等从前退缩之罪　　

○转吏部右侍郎何逢僖、为左侍郎。以仓场侍郎罗源汉、为吏部右侍郎　　

○甲戌。遣官祭贤良祠　　

○兵部议、失察属员侵用马价之前署潮州镇总兵叶相德、照例降调。得旨、叶相德、俟军务完竣之日。再降谕旨　　

○江南河道总督李宏奏、宿虹厅属南岸之小三堡、向无埽工之处。外滩原宽二三十丈。上年溜势南趋。渐次塌去。经饬令赶做挑水坝工。今溜行南岸。催有缕堤。应添筑越堤一道。长六百六十五丈。即遴员兴工儹办。大汛前完竣。报闻　　

○又奏、淮安运河。日益宽深。东西坝口门。现存十丈。今春雨调匀。应将东坝启拆八丈。以资宣洩。得旨嘉奖　　

○前任山东巡抚富尼汉疏报、乾隆三十二年分、日照县开垦旱田五十一亩有奇　　

