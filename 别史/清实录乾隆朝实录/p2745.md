<!-- { "loadSidebar": true } -->
○钦差大学士公阿桂、两江总督萨载奏、履勘云梯关以外、黄河尾闾入海情形。查二套三套。近年漫口。由北潮河入海之势。捷近而水深。其现在经行河道海口。行远而水浅。如果黄河现在经由之四泓以下海口。有淤垫之势。必须另筹道路。则舍北潮河、别无他途。但现今河流顺轨。其通洋海口。落潮水定时。虽比口内较浅。而云梯关以外。水面比两岸尚低丈许。海口外滩。比现在水面。又低数尺。宽至三百六十余丈。是河水归槽。安流东注。尚无壅遏。自无庸亟筹更易。但或遇大汛盛涨。一时不及畅洩。则从前连次漫口处所。不能保无复溢。若将漫口堤外。现有冲出河形处所。略通淤滞。俾漫溢之水。自行循途入海则盛涨可资疏消。于上游各工。不为无补。至已堵漫口。既难保无复溢。可否照王营减坝之意。添建闸坝。以资启闭宣洩。又查二套堤外。从前漫水之东。直至海边。均系阜宁、安东、海州、等处减则滩地。及苇荡营产芦荡地。间有淤沙沟槽形迹。并无防护堤堰。漫水之西。淤沙较厚。旧有之南潮河。上段业已淤平。又西则系已涸之马港河。有夹河残缺著堤二道。堤之南头。均与黄河北堤相接。其东堤长六里零。西堤长二十九里零。迤下无堤处所。长十六里零。下接北潮河西岸民堰。此堤之西。俱系安东、海州、等处民田。臣等商搉。马港河西旧堤。虽在云梯关外十数里。但其上游、即腹里民田。每遇盛涨漫溢时、即倒漾至云梯关以上。且该处只有牌楼一座。镌刻古云梯关四字。并无内外界限。若将此堤残缺处所修复。并将无堤之十六里。一律补足。下接北潮河西岸民堰。则自云梯关北堤。下逮通海潮河堤堰。连为一缕。既可保卫安海等处上游民田。倘遇盛涨溢出之水。不致浸漫。并可作云梯内外界址。其堤东之海滩减则地亩。悉照例听民随宜耕种。于河防民生。似有裨益。得旨、所奏修复马港河西堤残缺之处。及接筑无堤处所。联至北潮河西岸民堰。以御倒漾。自应如此办理。其二套以下。由北潮河入海之处。既系路捷势顺。设遇漫溢。正可分洩盛涨。俾尾闾益得畅达。转可不必添建闸坝。云梯关以外。原不必与水争地。今二套以下。既为分洩盛涨之区。则马港河堤东滩地。即不能保无漫溢。其应徵减则地亩钱粮。著交萨载等、查明奏请加恩豁免　　

○丙午。上至明太祖陵奠酒　　

○谕军机大臣等、据英廉奏、访得张永受、原系镶红旗汉军人。随经提讯郭全、究出张永受本姓祝。改为张姓。同妻在李侍尧任所服役。现有其母与弟、在易州山中居住。当即派员拏获张永受之母蒋氏、及其弟四人。查出住房三十余间、地四五顷。现在严审等语。张永受既系旗人。因何同妻逃出。甘心在李侍尧处充当长随。且据伊母蒋氏供称、张永受、系前母张氏所生。于十七岁逃出。并无信息。及乾隆四十三年。伊父祝致清故后。回来殡葬。复行出门等语。则张永受虽非蒋氏所生。其回家殡葬伊父时。断无不将在外踪迹。备细问知。此后亦断无不常通音信之理。且伊既积有赀财钜万。其存留母弟之物。当亦不少。不可任其狡饰隐藏。著传谕英廉。即将蒋氏等、再行详悉审问。务得确情具奏。其有应行查封财物。并即严行查抄。毋任稍有隐匿偷漏　　

○是日、驻跸江宁府行宫。翼日如之　　

○丁未。上阅兵　　

○谕、江苏安徽进献诗册诸生。其考取一等之举人汪履基、著授为内阁中书。遇缺即补。吕光复、洪梧、赵怀玉、杨揆、董教增、朱文翰、盛惇大、言朝标、金廷、江琏、俱著特赐举人。授为内阁中书。学习行走。与考取候补人员。挨次补用。江西省考试一等之蒋知让、裘元复、著照直隶山东召试之例。赏给举人。准一体会试。其江苏安徽江西三省、考列二等之叶恩绂等二十三名。著各赏缎二匹　　

○戊申。漕运总督鄂宝奏、请将宿州二帮漂没二十四船、借帑成造、四十四年冬、应扣银一千二百九两有奇。缓至今岁冬底扣还。仍分七年归款。以纾丁力。又奏、请将长淮卫头帮三船、被烧米一千九百六十九石八斗七升有奇。自本年为始。在于各丁应得三升八合余米内、分作两年抵完。得旨允行。下部知之　　

○是日、驻跸龙潭行宫　　

○是月。成都将军特成额奏、查三暗巴境壤。延袤南北五百余里。东西三百余里。群番散布。不下一千数百户。其间素行夥劫。不过十之一二。余尚安分。第虑贼首见兵临势蹙。煽动余番。则办理费手。当乘此贼首仓皇。群番摇惑之顷。外慑以兵威内离间以孤其势。臣饬令镇将等。各往该贼番交界要口。分头带兵驻劄。各派绿营兵弁。与派出守口土兵。参错列营。以便督察防维。并派觅素与贼境内熟识之头目土兵。向三暗巴素未为匪余番。谕以祸福。令其造册离异。随于十八日。据班第达、带领安错等所差头目壬青、赍投夷禀。据称、去年西藏喇嘛、差人买茶。回走错路。被三暗巴附近人抢劫。安错等实不知情。情愿照数偿还茶包。尽力将放夹坝之人拏送等语。查安错等如一闻臣抵江。即亲来谢罪。自当分别查办。乃仅差人当试。无论所禀真伪。不妨藉以启其幸生之心。业经面谕壬青。如所禀属实。安错等尚知惧法。可即著安错等亲来候质。倘敢支延藏匿。即督兵剿捕等语。一面令其回巢。一面催调各土兵密办。得旨、想彼未必肯出。但当严办。毋事迟疑。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。夏。四月。己酉朔。享太庙。遣豫亲王修龄恭代行礼　　

○上至徐家庄。祭江神。渡江　　

○谕军机大臣等、据袁守侗奏、现在直隶省城。并近省地方。每银一两。易钱九百十文。钱价过昂。请拨库钱一万串。发交清苑县。照搭放兵饷之例。每钱一千。易库平纹银一两。以平市价等语。所办未为妥协。直省办理钱务。与京城情形不同。京城拨放兵饷。每银一两。搭放钱一千文。原因体恤旗人。加恩优给。俾资充裕。外省原不可援以为例。即或因市价昂贵。欲为平价。亦祇应逐渐加减。如目今易钱九百十文。先当以易钱九百三四十文为率。俟市价略平。再为量加数钱。若钱贩得囤积牟利。于小民生计、转属无益。著传谕袁守侗、另行妥酌办理具奏　　

○礼部以会试中额请。得旨、这会试。满洲、蒙古、取中三名。汉军、取中一名。直隶、取中十五名。奉天、取中一名。山东、取中十二名。山西、取中九名。河南、取中十名。陕西、取中五名。江南、取中二十八名。浙江、取中二十四名。江西、取中十八名。湖北、取中四名。湖南、取中四名。福建、取中九名。广东、取中三名。广西、取中三名。四川、取中三名。贵州、取中三名。云南、取中三名　　

○旌表守正捐躯直隶玉田县民徐经妻间氏　　

○是日、驻跸金山行宫　　

○庚戌。驻跸天宁寺行宫。至壬子皆如之　　

○壬子。谕军机大臣等、据吴坛奏、近闻有查封原任巡抚孙士毅家产之事。因思已故巡抚裴宗锡。亦与李侍尧先后同事。查有原任云南吏目佘国观。交出画幅、扇面、玉器、共二十一件。俱系裴宗锡之物。因无便未经寄晋。现在收存臣署。谨奏闻以备查核等语。此事吴坛未免错会朕意。李侍尧身任总督。婪赃不法。款迹累累。其家产自应查抄入官。至裴宗锡、孙士毅、二人。乃因其同为一处巡抚。明知李侍尧婪赃。不敢据实参奏。罪有应得。又该省现查各属亏空。伊等身任巡抚。应行著落分赔。与李侍尧婪赃抄没者不同。前传谕三宝雅德等。将伊二人家产查封。亦俟将来该省亏空、查明实在短少银数后。裴宗锡、孙士毅、名下。应赔若干。将伊等家赀抵扣。如尚有余剩。仍应给还。办理止应如此。今吴坛既有此奏。恐三宝、雅德等。接奉前旨。亦误会朕意。办理未免过当。现已令军机大臣面谕吴坛。并著由四百里传谕三宝、雅德。知之　　

○又谕、山东民风向称朴愿。但各州县风气。良莠不同。近年以来。如寿张县有奸民王伦、聚众谋逆。随经调兵剿捕。方得焚歼渠魁。扑灭余党。今寿光县又有魏塾妄批江统徙戎论。至以今之回教。比拟晋之五部。其荒诞悖妄。极为不法。现在亦经尽法惩处。看来二县民风刁横。甚为难治。著传谕国泰、遇有寿张、寿光、两县缺出。务择精明强干之员。奏明补授。以资治理如此二县内、有部选之缺。即著查明。奏请改为题缺　　

○又谕、前巴延三赴任时。朕令将原任两广总督李侍尧、杨景素、桂林、三人居官操守若何。密访确实。专摺具奏。兹据奏到。已将原摺留中。杨景素身任总督。乃有操守不谨之事。设使其人尚在。自当查办治罪。今已身故毋庸复事追求。以示终始保全。至李侍尧、自调莅滇省后。赃私累累。现在和珅等、前往查审。罪状业经败露。朕自不能为之曲贷。巴延三密摺内。何以尚为许可耶。朕于督抚功罪刑赏。一秉至公。从不肯为已甚之举。亦不肯为弛法之事。此内外诸臣所共见共闻者也。巴延三新任总督。诸事务宜留心整饬。洁已奉公。以李侍尧诸人、为前车之鉴。庶不负朕简任之至意也。将此谕令巴延三知之　　

