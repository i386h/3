<!-- { "loadSidebar": true } -->
○庚午。谕、陈辉祖具题秋汛安澜。塘工稳固一本。已批该部知道矣。向来海塘河工秋汛情形。应于霜降后循例题报。即至迟亦当于立冬前后。今节气已逾大雪。是过两月之久。该抚始行具题。甚属迟缓。陈辉祖著交部议处。　　

○谕、本日阿桂等因青龙冈坝工堵合后。复有蛰塌。奏请交部治罪。此次漫口合而复开。人力所不及施。实出意外。尚非在工诸臣经理不善之过。其所请交部之处。著加恩宽免。至前此奏报合龙后。曾降旨将阿桂等议叙。此时坝工既未能告蒇。若即邀录叙。阿桂等心有未安。朕亦引以为愧。所有前次交部议叙之处。著停止。至河狭道张有年、东河加都司衔守备张位南、守备赵魁、因在工防护。随埽冲失。实为可悯。俱著加恩照阵亡例议给恤荫。伊等之子。并著该部于服阕后。带领引见。其余在工淹毙受伤员弁人等。著阿桂等查明。照例一体议恤。所有河陕道员缺。即著阿桂等于该省知府内、拣选熟谙出力之员。奏请补授。该部知道。　　

○谕军机大臣等、据阿桂等奏、二十七日合龙后。至亥刻东坝头及金门一带、陡蛰塌宽五十余丈。大溜全掣、仍从漫口下注等语。阅之深为骇异。然此亦无可如何之事。阿桂等转不必惊惶。惟当尽心筹画。再行设法堵闭合龙。无他计也。已于摺内详悉批示。但阿桂前奏合龙后。留住两三日。即行起程。此时坝工又复蛰陷。伊自当仍留工所。督率指示。相机进占合龙。且经此一番。嗣后尤须加意慎重。以期巩固。方为万妥。此次坝工蛰陷。实出意外。朕细加推求。或因天气严寒。用冻土追压。未能坚实。致有罅漏进水。复有此变。亦未可知。但是否实系如此情形。著阿桂等悉心访察具奏。至阿桂另摺奏请、于内外大臣中谙习河工者。派令来豫熟筹妥办等语。此可不必。近年诸臣中、经理河务。较有把握者。舍阿桂岂复有人。即如嵇璜、早有令河流仍归山东故道之奏。此语岂复可行。无论黄河南徙。自北宋以来。至今已数百年。即以现在情形而论。其向北泛溢之水。由赵王河归大清河入海者。祇有二分。其余由昭阳南阳等湖南下者。仍有八分。甚至江南沛县城垣被冲。则南下之水势。较北更大。此时岂能力挽全河之势。使之尽由北流。且于山东、直隶、运道往来。甚有关碍。岂容妄议更张。为今之计。惟有就事论事。救弊补偏。此外别无办法。阿桂等惟当安心静镇。另筹妥办。以期天助神佑。早得蒇功。至现在朕前办事。虽觉人少。但阿桂不能即离要工。亦不必过为焦急。其所请解退职任。加倍治罪之处。不必行。惟昨经降旨、将阿桂等、及在工出力员弁、交部议叙。此番合龙后。复有蛰塌之事。不特阿桂等仰邀录叙。谊难自安。即朕亦难以曲加恩奖。现已明降谕旨、停止议叙。其被水冲失之张有年等、甚属可怜。已交部照阵亡例议恤矣。至现在工次情形。究竟若何。著阿桂等详晰绘具图说。据实一并速行覆奏。将此由六百里加紧传谕知之。　　

○又谕、昨因袁守侗奏报丁忧。已降旨授郑大进为直隶总督。其未到任以前。著英廉暂行署理。但英廉在京所管事务较多。郑大进必须速行接任。著传谕该督、接奉此旨后。即日束装起程。务于年内即抵新任。俟过新年再行来京陛见。将此由五百里谕令知之。　　

○召湖北布政使梁敦书来京。以福建按察使永庆、为湖北布政使。云南迤东道伊星阿、为福建按察使。四川川东道姚梁、为广西按察使。　　

○辛未。谕军机大臣等、昨据阿桂等奏、坝工合龙后仍复蛰陷一摺。业经降旨、令阿桂等不必惊惶。设法另筹妥办矣。此时阿桂等、想仍督率在工员弁、纠集人夫、重起工作。诸凡尤须加意慎重。不可稍存怨尤之心。朕昨阅阿桂等奏报。未尝不为焦急。是夜未能安枕。然此中凛凛。惟有斋心祈祷。敬慎益虔。以期上契天心。默为垂佑。俾要工得以早蒇。灾黎不致荡析。阿桂为朕股肱。自当仰体朕意。早期集事。此次之蛰塌。或由前此所做坝工未能坚实。及所开之引河吸溜未能得势。我君臣当以此返而自省。惟有益加敬凛。竭尽人事而已。至现在蛰塌口门。或因坝工原占地势。尚未合宜。应另行相度。量为移置。以期妥协。再所开引河。既不甚得力。或当设法再筹。另为续挑引溜。即如前次仪封堵筑漫口。亦有冲塌重复堵合之事。其如何办法。与此番情形。是否相同。著阿桂等悉心筹画。集思广益。妥议具奏。至嵇璜所奏令河流仍归山东故道之语。现在漫口下注。北流之水。祇有二分。其南下者至八分之多。断难回狂澜使之北注。事势显而易见。朕料其必不可行。阿桂与李奉翰、韩鑅等、目击全河形势。想亦未必以为然。仍令阿桂等各就所见。据实覆奏。再李永吉、在工年久。颇悉河务。现因落水受伤。是否即能平复。照旧当差办事。并著阿桂查明一并覆奏。将此由六百里加紧传谕知之。　　

○壬申。谕、前据陈辉祖查抄闵鹓元原籍赀财。其家祇存银三两。殊堪骇异。无论闵鹓元在甘肃同知知县任内。侵蚀帑项。盈千累万。其运回家赀。必不止此。即闵鹗元久任巡抚。其所得养廉优厚。岂忍令其胞弟贫乏至此。非陈辉祖查办时任听委员欺隐。随意开报。即闵鹓元之家属。闻风豫为寄顿。闵鹗元在江苏、离伊原籍甚近。岂无见闻。乃任其私自隐藏。希图事后安享。实为朦混欺饰。曾降旨严行申饬。并令其明白回奏。兹据闵鹗元覆奏、请将伊名下原籍任所财产。一并恭缴入官。并请革职交部治罪等语。何必为此不衷过甚之辞乎。甘肃自王亶望为藩司。首先作俑。与通省属员。捏灾冒赈。联为一气。其案内人犯。现已审明侵蚀银数多寡。按律问拟。其查抄各犯家产。因此事发觉已久。各犯家属诸弊丛生。但此等婪得之财。理无久享。亦不必过为搜求。业经明降谕旨。则隐匿寄藏财产者。亦不独闵鹓元一人。且以全案而论。有王亶望之丧心侵冒。无怪有闵鹓元之事后藏匿。陈辉祖、闵鹗元之互相欺隐。转不直一噱。朕尝谓不为已甚去已甚。正谓此也。然不得不明揭伊等之私者。恐伊等遂谓朕易欺也。封疆大臣。理宜公忠体国。实心任事。不得稍存欺饰。今闵鹗元于伊弟骩法营私诸事。既不能管教于前。及发觉查抄。又任其隐匿侵欺于后。即伊具摺自陈。亦难以解免。试令清夜扪心。其亦知愧知惧否耶。其所请革职治罪。及呈缴家产之处。朕究不为已甚。均著加恩宽免。闵鹗元原摺著发钞。并将此通谕中外知之。　　

○癸酉。谕、据伊勒图奏称、明年应行入觐之土尔扈特和硕特台吉等、如照旧例令伊等自备资斧前往。恐台吉等力尚未能。仍请令驰驿前往。俟数年后。伊等生计宽裕时。再令其自备资斧前往等语。所有明年入觐之台吉等、即照伊所奏。准其驰驿。　　

○又谕、本日据闵鹗元覆奏、伊弟闵鹓元、在甘肃侵冒帑银、及馈送王亶望银两之事。知而不举各缘由一摺。其措词始终掩饰支吾。并未明白回奏。已于摺内详悉批示矣。王亶望在甘肃藩司任内。与蒋全迪等、通同一气。侵帑婪赃。种种不法。实为从来未有之奇贪异事。内外大臣、无人不知。乃竟无一人举发陈奏。朕实为之寒心。至陈辉祖、闵鹗元、则俱有胞弟为王亶望属员。其平日家信往来。必有言及王亶望侵贪。及上下通同作弊之事。陈辉祖、闵鹗元、当时恐径行举发。必致株连其弟。因而隐忍不语。徇私废公。已属昧良。然犹或情事所有。尚可曲为之贷。今事已全行败露。朕复屡经降旨。严切询问。闵鹗元覆奏之摺。乃止称不能管教、及未能先事举发等语。而于当时有无确切家信。及知情不举之处。始终掩护。不肯奏出实情。此等居心行事。岂能于朕前巧为尝试。著再传谕陈辉祖、闵鹗元、令其各将伊弟在甘省与王亶望等、通同作弊之事。有无往来家信。伊二人知而不举之处。据实具奏。倘伊等不知朕恩。仍复如前巧言搪塞。则是有意欺罔。不但将伊等革职拏交刑部。朕必亲自廷鞫。伊等自揣。尚能始终掩饰乎。试思督抚中岂少伊二人竟无人可用之理。朕临御四十余年。办理庶务。一秉大公至正。无论督抚大吏。即小民亦不肯屈抑一人。若听闵鹗元之巧为文语支饰。置而不问。天下无识之徒。转以朕为屈抑伊等。则朕不肯受过也。不为已甚。朕之夙志。若伊等激朕以为已甚。则朕亦非不能为已甚者。将此传谕中外。咸知朕意。并令陈辉祖、闵鹗元、各摅天良。据实明白覆奏。所有闵鹗元原摺。一并发钞。　　

○又谕、前据图思义等查奏参革哈密通判经方、亏短库贮银至十五万余两。业经降旨将经方解京严审。并令李侍尧等、详查如何亏短花费缘由。据实具奏。今据李侍尧奏、查经方在哈密通判任内。节次由道库司库、及接收上任交代银、共四十七万九千余两。其作何支销之处。缘口外各厅州县、一切动用银两。自四十二年经乌噜木齐都统索诺木策凌奏准、由该处径行报销。所有经方任内支收细数。总督衙门无从稽核。其如何花费。哈密距省较远。一时未能悉其底里。现在另行访查具奏等语。口外各厅州县、经管库项银两。其支收数目。自应随时详报总督。方足以资稽核。乃索诺木策凌奏由该处径行报销。以致总督衙门。无从查考。经管之员。得以任意支销。侵亏钜万。实由索诺木策凌办理不善所致。著交部严加议处。嗣后口外地方。一切请领接收银两。及作何动用之处。并著会同该督、查核详确报销。著为令。该部知道。　　

○甲戌。孝惠章皇后忌辰。遣官祭孝东陵。　　

○谕、据富勒浑奏、现在仪封漫工。购办物料。需费浩繁。司库存贮银两。不敷动拨。请拨银一百万两解豫等语。著照所请于户部库内拨给银一百万两。照例派委妥员、迅速解往。以济要工。　　

○谕军机大臣等、户部奏驳、李侍尧咨请设立军需局。并议令裁彻新疆经费局一摺。所驳是。已依议行矣。此次剿捕逆回。百余日即已竣事。不过如剿灭临清逆匪王伦相类。非从前出征外域。经年累月。案次繁多。必须设立军需局办理者可比。此等小丑。不值设立军需名目。李侍尧非不谙事之人。何以为此率行咨请耶。即户部所设军需报销局。亦因川省军需尾案未清。是以尚未议裁。将来一经完竣。即当悉行裁彻。至该省办理新疆事务。章程已定。此时所办。俱系例案相承。其应支一切钱粮。自有藩司总理其事。从前所设经费局。亦可一并裁彻。著传谕李侍尧、即照部驳办理。至阿桂系经办此事之人。其所见亦必与朕意相合。将此由五百里传谕李侍尧、所有户部原摺。一并发往。并谕阿桂知之。　　

