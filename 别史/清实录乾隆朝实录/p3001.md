<!-- { "loadSidebar": true } -->
○又谕、据阿桂、福康安奏称、明亮、春宁、在甘肃军营。均各竭力奋勉等语。从前明亮错办任内事件。虽系糊涂。尚属天良不昧。春宁则系年幼无知。亦无不法之事。是以赏给蓝翎侍卫。发往甘肃效力。今既均能竭力奋勉赎罪。著加恩明亮补授头等侍卫。春宁补授二等侍卫。　　

○辛未。谕、前据三法司核覆、舒常等奏、审拟海丰县民黄亚水、傅授符术。钟亚金等。暗用隐形法、轮奸吕邦球之童养媳吕谢氏。将钟亚金、江亚五、何亚吉、杨亚福、拟斩一摺。经朕以此案疑窦甚多。谕令舒常、孙士毅、再行秉公研鞫。务得确情。今据该督抚奏、钟亚金等、不过假行医卖卜。骗钱分用。并无隐形轮奸之事。因钟亚金、向吕邦球索谢争闹。吕邦球之叔吕鹤书、遂代作呈词。装点情节。赴县具控。该县翟必翷、希冀邀功见长。刑逼诬服。录供解省。又经委员南澳同知齐翀。一味刑求。叠加揪耳跪炼。逼令供认。今覆审明确。将钟亚金、江亚五、何亚吉、杨亚福、改拟近边充军。翟必翷、拟发伊犁。齐翀、问拟杖流。其未能审出实情之督抚司道府州县等。请交部分别严加议处等语。此案因该县翟必翷。邀功刑逼。委员齐翀、又勒令成招。定案申详。舒常、孙士毅、新莅粤省。遂尔照拟具奏。三法司核拟时。业已据奏照覆。即朕初亦。未知其中详细情节。因福康安、由粤驰赴行在复命时。将案内可疑之处。据实面陈。朕亦觉其案情未真。是以部议上时。即交舒常、孙士毅、虚心覆审。若非福康安豫行奏明。朕令该督抚等覆加研讯。几致应拟军遣之犯。骈首就戮。是此案平反。由于福康安细心推究。一得疑窦。即行奏明。深属可嘉。福康安、著交部议叙。至革职海丰县知县翟必翷、刑逼邀功。暗遣差役教嘱吕鹤书、不许翻异。以致入人死罪。若非朕特交督抚等、另行覆讯。则钟亚金等犯。早已骈首就戮。翟必翷。自不应但照死罪未决例、减等问拟。况该参令。于督抚审明后。胆敢声言首告。挟制上司。以图末减。情节尤属可恶。革职同知齐翀、锻炼成招。入人死罪。亦不应照未决例问拟。况此案系李天培首先审转。该员等因回护原审。是以不肯究出实情。幸朕将该省督抚更换。并令李天培来京候旨。是以一经覆审。遂尔真情毕露。乃齐翀尚称李天培并无授意回护。显系为上司开脱。翟必翷、齐翀、俱著该部即照入人死罪已决例。另行分别定拟具奏。李天培身为藩司大员。于此等案犯。生死出入紧要情节。不能虚心审出。以致属员回护原审。周内定案。非寻常错误可比。李天培、著交部加倍严加议处。罗定州知州许钧、会审多次。不能究出实情。又复听留空白。甚属不合。亦著交部加倍严加议处。其草率定案之督抚舒常、孙士毅、巴延三、尚安、及司道李廷扬、明善、著交部一并严加议处。其肇庆府知府袁树、南海县知县特通阿、虽未随同定案。但俱经补行用印。均有不合。并著交部分别议处。所有黄亚水等犯拟罪之处。仍著该部核拟具奏。　　

○谕军机大臣等、本日舒常等奏、审拟黄亚水、钟亚金等、传授符水邪术一案。已明降谕旨交部矣。至片内称、前此经该县翟必翷等、刑求周内。未能早先觉察。率行据详定拟入奏。舒常请罚养廉银三万两。孙士毅请罚养廉银二万两等语。此案该督抚等、虽未能驳正于前。但一经奉有朕指驳情节之谕旨。即能不回护原奏。审出实情。俾无冤抑。现虽照例交部议处。将来核奏时。尚可加恩原宥。其自请罚养廉银两之处。俱著宽免。将此传谕知之。　　

○旌表守正捐躯河南新乡县民刘进都妻朱氏。　　

○壬申。谕、户部议奏、凤阳关徵收盈余。比较四十二年。短少银七万七千七百余两。除该监督王懿德、自认赔缴银三万七千余两。余仍请著落照数赔补一摺。固属照例办理。第念该关钱粮盈绌。由于豫省江苏年成之丰歉。上年豫省各属。因黄河漫口。甫经堵合。各处旱涝不齐。所获耔粮。仅敷本境民食。且淮河水浅。重载难行。而江苏连年丰稔。粮价平减。商贩因无重利可觅。以致过关希少。税课不能充余。自系该关实在情节。所有此次凤阳关短少盈余银七万七千七百余两。著令王懿德赔缴银二万两。其余俱著加恩宽免。　　

○癸酉。谕曰、伍弥泰、著补授大学士。和珅、著调补吏部尚书。协办大学士事务。其户部尚书员缺。著福康安补授。现在甘省地方紧要。福康安、著仍留陕甘总督之任。所有户部尚书事务。仍著和珅兼管。目今京中吏部尚书事务。著庆桂暂行兼署。毋庸署理工部。　　

○又谕、前据各馆总裁。将纂办各书。奏明立限完竣。兹令军机大臣详加查核。内如满洲源流考、日下旧闻考、契丹国志、明唐桂二王本末、河源纪略、兰州纪略、俱能依限完竣。尚为勤勉。除各书内已经议叙总纂誊录外。其未经议叙之总裁纂修等。著交部分别议叙。至开国方略、宗室王公表传、续通志、三书。逾限未经办竣。亦并未声称展限。著将该纂修、交部照例议处。其总裁等未能督催。亦著一并察议。如此分别劝惩。庶各该馆办书人员。咸知上紧赶办。得以依限完竣。　　

○甲戌。军机大臣议覆、署乌噜木齐都统图思义奏、乌噜木齐铁厂人犯。挖矿种地。共需三百名。请嗣后于新到人犯内、择其悔过安分者。准令入厂补额。应如所请。从之。　　

○乙亥。谕、据富勒浑等奏。粤省黄亚水案内。供扳之闽省民人黄江水一犯。讯无书符念咒骗钱等事。惟该犯在粤时。曾得受黄亚水钱文。帮同打锣。合依左道惑众为从例。改发云贵两广烟瘴地方充军等语。此案钟亚金等、在粤省行医卖卜。骗钱分用。地方官辄据民人吕邦球原控。锻炼刑求。将隐形轮奸之处。逼令诬服。经朕降旨、令舒常等、覆加研讯。始究出刑逼情节。是本案业已平反。其诬扳之闽省黄江水一犯。先经粤省刑求诬认。及解回闽省。经富勒浑等、讯无书符念咒等事。自系实情。所有黄江水定拟之处。著刑部同前案一并核议具奏。　　

○谕军机大臣等、本日据明兴奏到各摺。俱系地方寻常事件。已逐加批阅。又据将六月分粮价开单呈览。而于田禾雨水情形。竟未奏及。该省本年春间得雨稍迟。麦收歉薄。朕跸路所临。曾经目睹。入夏以后。各省雨泽调匀。东省亦一律普沾。大田插种后。禾苗是否畅茂。收成约有几分。秋麦曾否普行布种。该抚自当随时详悉具奏。乃无一字提及。明兴何又糊涂若此。岂伊竟不知朕念切民依。无时或释耶。将此传谕知之。仍著将该省雨水田禾各情形。迅速覆奏。以慰廑念。寻奏、东省布种秋麦。在八月中旬以后。现在晚禾尚未全行收获。未能翻犁布种。各属雨水俱极调匀。土脉滋润。自可全行耕犁。报闻。　　

○理藩院议覆。升任察哈尔都统乌尔图纳逊奏称、察哈尔正白旗佐领德里克毕里克图呈称、台吉佐领下护军领催。向例每年攒助银各四两。马甲银各三两。今本佐领下人、牲畜被灾。情愿将此项银两。于本年秋季、减半收受等语。又称、察哈尔正白旗布玉古尔佐领下人。向来亦有攒助银两之例。是以本佐领下马甲。悬缺至十余名。请嗣后台吉佐领下兵丁缺出。如不得人。准于本旗各佐领下。择其汉仗好。骑射可观者挑取。无庸攒助台吉银两。其余旗分。均应照此办理。又称、察哈尔八旗各佐领下。人数多寡不一。其闲散较少旗分缺出。请各按本翼挑取。均应如所奏。得旨、依议。台吉佐领德里克毕里克图、因属下人等牲畜被灾。呈请将兵丁饷银内攒助伊等银数。减半坐扣。殊属可嘉。加恩各赏缎二匹。以示奖励。著积福、即于该处存贮缎匹内发给。　　

○以故喀尔喀一等台吉齐巴克多尔济子多尔济扎布、袭职。　　

○丙子。谕、前据阿桂、福康安奏、逆回此次滋事。缘田五、张文庆、李可魁等、俱系马明心徒弟。本年正二月间。田五、先与李可魁、商同谋逆。纠约张文庆、及各回匪订期起事。欲与马明心报复等语。可见田五等滋事不法。总由争教而起。该犯等俱系内地回民。自其祖先以来。食毛践土。蒙国家豢养深恩者。已百数十年。同隶编氓。毫无区别。乃马明心以邪教魁首。甫经正法。田五等尚复私守其教。且敢于光天化日之下。聚众鸱张。思为报复。不法已极。今石峰堡贼匪。业经歼擒净尽。其底店从逆回匪。据阿桂、福康安奏、该犯等曾经攻扰城池。抢掠百姓。法无可宥。是以遣员往办。亦已办理完竣。此外凡属邪教回众。本应彻底根究。但念此次逆回滋事。经官兵歼戮。及拏获正法者。人数已复不少。虽系该犯等孽由自作。朕心究觉恻然不忍。且恐辗转查办。或致良善回民。波及株连。更非朕不为已甚之意。是以格外施仁。除审明实系平日与逆犯等通同谋逆者。查拏治罪外。其余概免追究。予以自新。回民等务须革面洗心。遵守尔等历来旧教。各安生业。永享昇平之福。况田五等、纠众谋逆。不过欲倡复新教。试思新教起于马明心。马明心、及身既正刑诛。妻子靡有孑遗。从其教者为苏四十三。苏四十三、则又经官兵歼毙。妻妾子女。概予骈诛。今田五张文庆、马四娃。李可魁等、谋兴新教。复经官兵拏获。身膺寸磔。合家俱缘坐正法。是新教不但与回民无益。且至丧躯破家。其祸尤烈。回众等何苦甘为所愚。执迷不悟。受其流毒。若经此次宽免之后。尚有阳奉阴违。或敢滋生事端。则是自外生成。断不能复为曲贷。著阿桂、福康安、即将此旨誊黄普贴。出示晓谕。凡属良善回民。益宜安分守法。即有向从新教者。亦当触目警心。及早改悔。勉为顺化良民。毋负朕法外施仁、谆切戒导之至意。　　

○又谕、据福康安等参奏、陕西署陇州知州高淳、于拏获崇信县回匪陈四娃一犯。讯出同李二等、偕往河州行窃。路遇逆回马五、招诱入夥等供。该州于五月二十四日获犯。至六月十九日始行具详。并不将该犯解省审办。续经臬司王昶禀报。陈四娃被获时。止有行窃之供。经该州棒责百余。始行承认听从马五入夥。该犯随已身死等情。请将详报迟延。严刑拷讯毙命之署陇州知州高淳、革职拏问等语。回民陈四娃被拏时。既有听马五入夥之供。该州并不一面解审。一面飞禀查拏马五。实属玩误事机。若止系纠夥行窃。该署州辄棒责逼令诬供。以致该犯伤重身死。亦属滥刑毙命。高淳著革职拏问。交该督抚会同严审究拟。并将陈四娃等。是否从逆。抑仅系行窃之处。审明具奏。　　

○丁丑。山海关副都统果星阿奏、临榆县知县凌世御、于民占衙署地基。袒护不办。得旨、著派侍郎汪承霈。驰驿前往山海关。会同伊桑阿、秉公查办。　　
