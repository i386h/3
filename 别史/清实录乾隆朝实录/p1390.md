<!-- { "loadSidebar": true } -->
○又谕、前据江苏布政使吴嗣爵奏、江宁等三十五州县应徵口粮积欠银两。奏销例限五月。为日无多。请特降谕旨缓徵等语。朕以江苏所属州县。民借口粮积欠。如果应缓徵以纾民力。该布政使自应禀请巡抚具奏。当即批令告之巡抚请旨。今据调任巡抚托恩多奏称、江宁等三十五州县。二十一二等年。连获丰收。民力尚纾。兹将届奏销。未便再请缓徵。徒使催徵不力各官幸免处分等语。乾隆二十年江省被灾。朕多方赈恤。格外加恩。并于勘不成灾例无抚恤之江宁等三十五州县。亦令一体酌借口粮以资接济。今此各州县于二十一二等年。既连获丰收。又非淮、徐、海、等属之连年被灾者可比。吴嗣爵、以特恩擢任藩司。乃莅任之初。并不告知抚臣。托缓徵之名。实卸己之过。且为催徵不力各员图免处分。具摺渎请。可谓不知朕恩。何以居方面大员之任。本应交部严加议处。但念其尚习河务。姑从宽发往江南河工。以河务同知补用。　　

○兵部议准、江宁将军德敏疏称、镇海将军裁去。所辖绿旗官员。改隶江宁。请将关防改铸。至副将、都司、并应换给。其京口左右两司关防。八旗协领图记。请换京口字样。从之。　　

○以广东按察使许松佶、为湖南布政使。　　

○癸未。谕军机大臣等、许松佶奏恳来京请训一摺。已于摺内批谕。今又有旨用伊为湖南布政使矣。许松佶曾任江苏藩司。事务尚所熟悉。况湖南不比江苏之繁。谅克胜任。但伊为人素有模棱之习。此番屡加录用。出自特恩。务须痛自湔改。实力奋勉以图报效。方为不负朕恩。即使来京请训。朕之所以训之者。亦不过如此而已。著即由山东前赴湖南新任。亦不必再行奏请。可再传谕知之。　　

○军机大臣议覆、大学士管陕甘总督黄廷桂奏、伊犁一带屯垦要需。请先期为备办。查臣等原议。请由巴里坤以西、伊勒巴尔和硕等七处。以次建堡屯田。派兵驻劄各以就近余粮。陆续办理。直达伊犁。所有耔种农具等项。自应豫为备办。但如该督所奏、耔种七八千石。农具五六千副。陆续转运。尚易为力。至口粮一万五千石。驼一万五千只。每驼运米一石。一年一次。毋论直隶、山西、一时难购。即使足数。于商民有碍。请俟将军兆惠等、相度定议后。再为措置。又查准噶尔旧例。系回人耕种交租。请俟回部荡平。将叶尔羌等处回人量移耕种。查明回人原纳租粮。足敷屯田兵丁若干人之食。其不足者。以货物交易。若尚不足。或仍照原议。由近及远。以次经理。得旨、黄廷桂所奏豫备伊犁屯田事宜。颇似欲速。徒滋纷扰。著将原奏、及尔等所议。俱录寄雅尔哈善等、令其酌量情形。详悉具奏。　　

○甲申。谕据巡漕给事中海明奏称、东省水患。由微山湖之涨溢。而微山湖之涨溢。由黄河北岸之内灌。请于微山湖之南。圈筑拦黄堤工。即以取土方塘。挑成顺堤河形。导入荆山桥。出猫儿洼、入运。并于内华山西筑通湖闸座。以备宣洩等语。具见悉心筹画。黄河由豫入徐。两岸夹束。河身甚狭。不溃决为铜山诸邑害。则漫衍而入于金乡、鱼台。今徐城已增筑石工。足资捍御。而山东之滨湖州县。民舍田庐。不免仍成巨浸。孰非吾赤子。而忍坐视。果使民生永获安全。即多费帑金。朕所不惜。且年年蠲赈。所费不更无已耶。但是否实有禆于东省。而于徐郡两岸。亦不致另生险工。或究不如于北岸无堤处所。接筑堤工之为得计。著尚书刘统勋、驰驿前往。会同尹继善、白钟山、逐加阅勘。详筹妥议。请旨办理。梦麟、裘曰修、如尚在河干。著一并会同查办。　　

○定边将军兆惠等奏、追贼至库克乌苏。派副都统由屯、尾随叛贼鄂哲特等踪迹。据报三月十七日。收取阿克巴集赛之尼尔巴喇嘛伊什车木毕勒、得木齐图尔布等、一百十三口。于和济格尔、收取杜勒巴集赛得木齐伊什博什等、六十八口。于阿里玛台、收取绰和尔鄂拓克之遂尔托哈什哈、普尔普等、二十口。询问鄂哲特等去向。据称已过察布察里山岭。即带兵二百余名。昼夜趱行。二十一日。追及于察布察里河口之苏玛尔罕、夺贼所踞山谷。追至特克斯河、杀贼二百余人。擒阿克巴集赛之蓝翎罗布桑津巴。遂谕所获之固英哈什哈等云。尔等若将鄂哲特等诱擒。即可宥死。固英哈什哈等、于次日将鄂哲特、玛济克擒献。臣等查鄂哲特、曾为散秩大臣。扎尔呼齐。玛济克、系昂吉岱所用宰桑。应送京备讯。家口解送巴里坤。由屯等、应请交部议叙。得旨、副都统由屯、领兵沿途剿贼。擒获鄂哲特等。收其游牧。甚属奋勉出力。由屯著赏给世职。与效力官兵。交部议叙。其得伤官兵。照例赏给银两。仍交部议叙。　　

○以甘肃凉庄道来朝、为广东按察使。　　

○乙酉。上诣畅春园、问皇太后安。　　

○谕军机大臣等、据阿尔泰奏、曹县黄河滩地。有鱼子化为蝻孽。随驰赴该处搜捕。并飞知胡宝瑔一体查办等语。濒河州县。经上年被水之后。鱼子化蝻。势所不免。正当先事豫防。勿使滋蔓。阿尔泰闻知。即亲赴查办。甚合事机。该处毗连豫省。胡宝瑔务当查察所属、倘有萌生。即行迅速搜捕净尽。方无贻患。其上下江二省。上年亦有被水处所。该督抚等各当留心。直隶天津一带。亦曾有被水者。著方观承豫行防范。总之水退之地。蝻孽易生。所当及早绝其根株。毋致临时再筹扑灭。将此传谕各该督抚知之。　　

○又谕、前经降旨。令提督豆斌、于巡查台站时。将所有山林幽僻处所藏匿之贼人。务须加意搜寻。逐一剿杀。并将戈壁内哈布塔克、拜达克、及阿济必济等处之贼。一并搜除。以靖地方。今据永贵等奏称、据奎屯等处台站笔帖式呈报库尔河源山内。有呼尔璊台吉巴彦等、在彼藏匿。且博罗通古台站马匹。亦被贼人偷窃。和尔郭斯、奎屯、等处。亦不时见有玛哈沁人等。特遣守备马蛟云、委署章京达尔扎桑、于种地兵内带领百余人。前往搜拏等语。著再传谕豆斌、速行领兵前进。询问永贵等、务将巴里坤迤西一带。山林幽僻处所藏匿之贼人。严速剿除。其在库尔河源山内藏匿之贼。及博罗通古台站。偷马贼犯。并和尔郭斯、奎屯、等处之玛哈沁等一并擒捕。无俾潜匿滋事。倘有疎纵。惟豆斌是问。　　

○是月。直隶总督方观承奏、直隶各属被旱、及稍有得雨情形。得旨览奏俱悉。京师亦觉望泽。若旬日不雨。则可惜今春天恩矣。迩日虽雨而未沾足。实切忧企。一得甘霖。即速奏来。　　

○江苏巡抚托恩多、奏谢调任广东巡抚恩。得旨、览。恐汝不胜苏抚繁任。广东尚可称职。一切汝应实力黾勉。　　

○江南河道总督白钟山奏、奉谕令高晋分驻徐州。协同办理。臣惟有同心协力。和衷妥办。不敢少存推诿歧视。得旨、览奏俱悉。自来总河、与副总河必不和。而汝又与高斌有嫌若此心不化。将来必致两败俱伤。且汝老矣。以私言之。得一相助之人。以公言之。为国家造就一好总河。以继汝后。汝功更大。当实心悦服此训。勉力行之。　　

○浙江巡抚杨廷璋奏覆、前奏于不近民居。及非依山傍麓之江塘二十余里。请添设堡夫十二名。以资巡防看管。以二十余里之塘堤。设夫十二名牵算。约计二里一夫。实非每夫派定管塘二里。致工长力薄。难以周顾也。且江塘俱系石工。均有护沙。非若海塘节节需人防范。今因地设堡。责令常行巡防。稍有坍卸。即为修补。似可无有名无实之弊。得旨、如所议行。多募夫而不实力稽查。亦属虚糜也。　　

○福建按察使史奕昂奏、新颁定例。凡州县相验。初供及正犯到案日期。俱应咨部存案。立法周详。犹有逾越分限之处。缘州县相验通报后。每观望上司意指。俟督抚批转。始行覆审。其间延搁证佐候审。废时失业。而刁黠犯属。往往寻觅讼师。打点房差。避重就轻。令审官多方究诘。迨输服成招。限已届满。臣详明督抚。通行各府州县。凡人命相验后。如案犯已齐。一面具文通详。一面即由府解司。不必候批始行提县。至相验后。或案犯未齐。如首犯已到。即以首犯到案起限。速行审结。未获余犯。声明获日另结。若从犯先到。供吐确实。亦即先结从犯一面勒限严缉正犯务获究结。倘承审官延挨不办。立即查照违限月日。揭报参处。得旨、时常如此实力为之。可也。　　

○河南巡抚胡宝瑔奏、豫省上年被水。鱼虾遗子。易生蝗蝻。臣于入春时。恐其生发。勒限五日一报。兹据睢州禀称、蒋家洼等处。蝻子生发。臣即驰赴。率同文武速行扑打。嗣据杞县禀报、睢州连界之黄家桥等处。间亦萌动。随令司道分路搜查。俱已扑灭。现在麦已登场。实为丰稔。秋禾长发无损。不致有碍。得旨、最应实力妥办者。汝自然留心。不待朕督责也。　　

○山东巡抚阿尔泰奏、挑浚江风口引河。并修筑坝工。及挑浚陷泥、芙蓉、燕子等工。估需银二万五千两。据沂州府详、兰山县士民等呈称。情愿自出夫力。合作兴举。除饬该府县俯顺民情。将应挑处所。听民挑浚。并将运到川米借给口粮。以示优恤。报闻。　　

○四川总督开泰奏、里塘土司安本等禀称、所属番民。多赖牲畜为生。上年瘟疫流行。牛羊倒毙。又青稞歉收价昂。通计五千三百余户内。乞食邻封者四百余户。无力耕种者一千九百余户。现在设法安抚等情。查土司所属。原无议赈定例。但里塘为进藏要路。该番民节年供应差使。其为小心。虽称现在安抚。诚恐秋收尚远。遇有差务。未免周章。请照乾降十二年秋间被霜、奏明每户给赈银五钱例。酌赏银三钱。于本年盐茶耗羡项下。归款核销。得旨、如所请赏给。　　

○贵州巡抚周琬奏、黔省各厂出产铅觔。经前任抚臣爱必达奏准。每年酌拨二百万斤。运赴汉口售卖。以供江南等九省鼓铸。嗣据委员禀报。二百万斤。不敷销售。又经前抚臣定长。议于额运外。加运正耗铅一百八十九万斤。节年办理在案。兹查汉口局内。除销售外。现存积铅六百五十余万斤。已足供两年销卖。应将额解楚铅。停运一年。至湖南省本年需用铅觔。即令运解京铅之委员带运。不致贻误。报闻。　　

○甘肃巡抚吴达善奏、乾隆二十二年八月内。奉文减捐起。至年底止。惟抚彝、山丹、等厅县。仍无报捐。其余张掖、武威、等十州县卫。已共收捐监生一百一十六名。共京斗粮八千一百一十一石。所收粮数。虽较前不及。但为期止三四月。非经久可比。此后如长年收捐。商民远近闻风踵至。报捐自必更有成效。报闻。　　

