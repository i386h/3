<!-- { "loadSidebar": true } -->
○直隶总督那苏图奏、协办大学士傅恒。参赞纶扉。实属紧要。臣年力未衰。鞍马素习。请赴军营。协同班第等办理军务。得旨。所奏忻悦览之。但此任非傅恒不能胜。此功非傅恒不能成。故特命伊往。朕志已定。不必再言。　　

○甲申。上至观德殿、孝贤皇后梓宫前奠酒。　　

○谕军机大臣等、岳浚所奏、办理澳门夷人哑吗嚧等、致死李廷富、简亚二、两命、问拟杖流、请照夷法安插地满一摺。李廷富、简亚二、既死无可证。所据仅夷犯一面之词。观其始初狡赖情形。必另有致死根由。且夷人来至内地。理宜小心恭顺。益知守法。乃连毙内地民人。已属强横。又复弃尸入海。希图灭迹。尤为凶狡。自应一命一抵。若仅照内地律例、拟以杖流。则夷人鸷戾之性。将来益无忌惮。办理殊属错误。况发回夷地。照彼国之法安插。其是否如此办理。何由得知。设彼国竟置之不问。则李廷富、简亚二、两命。不几视同草菅乎。此案已传谕该部饬驳、另行究拟。如该犯尚未发回。著遵驳办理。倘已趁船起解。著一面声明缘由报部。一面晓谕夷人。以示警戒。嗣后如遇民夷重案。务按律定拟。庶使夷人共知畏罪奉法。不致恣横滋事。地方得以宁谧。岳浚著传旨申饬。　　

○以福陵镶红旗防御德音泰、为福陵右翼副总管。　　

○予故銮仪使散秩大臣一等侯张谦、祭葬如例。　　

○旌表守正被戕之河南虞城县民黄寅妻刘氏。　　

○乙酉。谕、据直隶总督那苏图、参奏励宗万、纵令弟仆霸占官地、未交价银、强收租息、将励宗万、励宗奕、分别问拟徒流一摺。励宗万、在朝无杨震之节。归乡有杨恽之行。营私垄断。按律奚辞。但据那苏图另摺奏请、派修固安县城工。罪不重科。尚念曾居卿贰。免其城旦。励宗万宜痛自改悔。安静家居。如仍复怙终不悛。定行从重治罪。余著该部核议具奏。　　

○又谕曰。总督尹继善、著来京。其两广总督员缺。著硕色补授。河南巡抚员缺。著鄂容安署理。俱著即赴新任。兵部侍郎员缺。著马灵阿署理。　　

○又谕、銮仪卫事务。著哈达哈管理。哈达哈未到以前。著旺扎勒暂行管理。　　

○谕军机大臣等、协办大学士傅恒、奉命经略金川军务。内阁现在需人。朕意欲用尹继善协办阁务。已降旨令其来京。著即传谕知之。　　

○又谕、朕从前将班第、乌尔登、萨音图、法酬等。派往金川军营。原以伊等皆系满洲大臣。曾经行阵。一至军营。必有奋勇先登。督兵破贼。不意伊等既到军营。并未奋勉。而临战时、反觅可以藏身之处。在彼监视。夫战阵之时。有觅地藏身之理乎。伊等既觅可以藏避之处以保身。则并不能目睹兵士之战斗。而又何以督率鼓励。使之皆舍身奋勇乎。本应治罪。但念伊等皆系听从讷亲指使。是以加恩宽免。著传旨严行申饬。今朕已命傅恒经略军务。傅恒断不似讷亲之畏怯退缩。伊等亦宜痛改前非。竭力奋勉。以图赎罪。若仍不悛改。亦断不能逃朕洞鉴。至时虽悔无及矣。　　

○又谕曰。新任严州府知府吴士进。于请训时、观其人。才具甚属平常。严州虽系简缺。而知府有表率之责。职任非轻。著传谕方观承。令其留心试看。如不能胜任。即具摺奏闻。　　

○兵部议准、绥远城建威将军补熙奏称。绥远城左右两翼蒙古协领。已经裁并。其左右两翼关防。请改铸蒙古八旗协领关防。从之。署四川巡抚班第奏。酌筹粮运事宜。一、川省碾运军米。向系照粮摊派里民。先行办米。至起运时、将仓谷拨给乡保乘机侵渔抑且多动贮谷。仓储匮乏如遽议采买。又恐米价腾贵。请每米一石酌定价银九钱。听粮户零星办运。按石给价。一、向来商运。悉系碾给仓谷。不无暗行折价。更有派远县碾谷运省、转给各商者。脚费口粮。诸多糜费。莫若照臣前奏商运每石六钱之数。全行折价。一、内地背夫口粮。向多给仓谷。查口外站夫艰于觅食。尚可给一半折色。今内地自成都至灌县等处。在在可买。不若每夫一名。照日给口粮一升。折价一分。听沿途买食。一、从前附近省城各州县。既经运米。又令雇台站长夫。劳逸不均。请嗣后运米、则令附近出口之州县办理。派夫、则令离省遥远之州县办理。其运送军装炮位等项长夫。专责成、华、二县雇募。下部知之。　　

○以镶黄旗汉军都统王进泰、为直隶天津镇总兵。左都督和硕额驸富森额、为山西太原镇总兵。　　

○赈恤湖南新宁县水灾贫民。　　

○旌表守正捐躯之河南舞阳县民韩成文妻贾氏。　　

○丙戍。上至观德殿孝贤皇后梓宫前奠酒。　　

○谕、朕命班第前往四川。虽为办理粮运。用兵非其专责。但伊身为本兵。且系军机大臣。于军中攻剿事宜。及将弁功罪。皆伊职掌所在。不得以专办粮饷。遂一切置之膜外。乃伊觇军务未能速竣。既不恳身任其事。惟请另派大臣经理。而于讷亲、张广泗、之乖张退缩、老师糜饷。初未据实入告。及降旨询问。伊于张广泗之罪。直陈无隐。而一字不及讷亲。为大臣者。固宜如是乎。在伊心。自谓办粮无误。即为克尽己职。其他自有任其咎者。惟欲脱身事外。为自全计。而无吉凶同患之心。此种习气。在朝大臣。亦多不免。独未遇其事耳。居心若此。国事其何赖焉。班第不称兵部尚书之任。但办理粮运、尚属妥协。著从宽降为侍郎。其兵部尚书员缺。著舒赫德补授。现在户部办事乏人。著暂行兼理。　　

○谕军机大臣等。前因四川开捐粮运一事。抚藩内幕、营私图利。降旨令班第查参。今据班第奏称。仓德幕友余铭。勾串党类。合夥充商。包运军粮。且于新开例内、已捐知县。其有无长领脚价、亏欠米石、结党营私情弊。现在饬查等语。藩司衙门。乃钱粮总汇。幕宾例有关防。余铭乃敢勾党充商。包运军粮。至有余赀、捐纳知县。则其平日必有串通书役、欺骗官民、藉事婪贿之弊。此等幕宾。何以不行题参。是否尚有应行查办之处。著传谕班第。令其确讯严参。以未儆戒。至原任官员子弟、及现任人员内。有藉托亲知、充商包运者。其倚势作弊。罔法营私。亦宜严查确究。具摺奏闻。毋得姑纵。　　

○命兵部尚书舒赫德、为会典馆正总裁。　　

○丁亥。皇太后至观德殿孝贤皇后梓宫前临奠。　　

○上诣皇太后宫问安。　　

○至观德殿奠酒。　　

○谕曰。鄂容安已署理河南巡抚。阿哥书房、一时不得其人。盛安获罪之处。本无可赦。亦不宜再用。但念其一时冒昧。所谓愚而可悯者。其硁硁自守。犹可在书房效力。著于阿哥师傅处赎罪行走。　　

○谕军机大臣等。驻藏办事副都统拉布敦奏称。珠尔墨特那木札勒寄知。阿里克地方交易回子等告称、准夷现在内乱。伊即移知珠尔墨特那木扎勒。严饬各卡谨密防守。如有准夷来到。即送至藏等语。藏地关系紧要。驻藏大臣。凡事最宜查取确实。权其轻重。相机办理。不可稍有滋事。现在索拜、因阿哈雅克卡座、报有千余人形迹可疑之语。遂怀畏怯。将唐古忒番人、妄行移拨。殊属轻忽。拉布敦当以为戒。准夷狡诈。向与土伯特不合。互相窥伺。若将准夷人等容留藏地。将来必至扰乱。著寄信拉布敦。准夷倘有投藏之人。当饬各卡、谕令退回。断不可容留一人。并令传谕珠尔墨特那木扎勒、遵照办理。　　

○军机大臣等议覆。船厂将军永兴奏报、该处派兵一千名。拨协领二员、佐领防御十二员、骁骑校十二员、管领。每兵给马三匹。锣锅帐房、豫备整齐等语。查永兴料理时。尚未接到臣等原议。不知该兵等由京分起、自驿站前往。是以给马过多。锅帐亦属多备。应移咨永兴。或二人合给马三匹。或一人给马二匹。锅帐等酌减。并委官一同来京。候各兵起程时。将原马及帐房锣锅等带回。至棉甲、永兴已经给发。京中无庸重给。并行文盛京、黑龙江、二处。一体遵照办理。得旨。依议速行。　　

○又议覆、陕西巡抚陈宏谋奏称、陕省收成歉薄。粮价倍于常年。所有兵丁米豆草价。不敷购买。查该省米豆价值。于雍正元年定例。米、豆、每石折银一两。草、一束折银一分。如歉收之年。该督抚声明具奏。乾隆二年。因陕省歉收。粮价昂贵。草束短少。奉旨。米、豆、每石加增银五钱。草、每束加增银五厘。此系特恩。并不为例。未便援请。应仍照定价给发。得旨。西安驻防官兵。现在应领米豆草束。著照乾隆二年加增之例。减半赏给。以示优恤。　　

○兵部议准、盛京将军兼办宁古塔将军阿兰泰奏称、年满仓官愿补武职者。定例引见记名。候本旗骁骑校之缺。于出兵效力之记名领催用过三缺后、题补一人。但宁古塔、伯都讷、拉林、三姓等四处。骁骑校缺少。是以升补壅滞。请于本翼五个佐领下。不论旗分题补。如补别旗缺。候本佐领下缺出。仍行调还。至此项年满仓官候补骁骑校者甚少。而补用之后。本翼防御之缺甚多。不久可以升转。于出兵效力记名人员升选。并无壅滞。应如所请。从之。　　

○命协办大学士户部尚书傅恒、为大学士。　　

○云南开化镇总兵康世显故。予祭如例。　　

○戊子。孝贤皇后梓宫移奉静安庄。皇太后至观德殿临送。上至静安庄安奉。奠酒。　　

○诣皇太后宫问安。　　

○己丑。谕、嗣后御门升殿、一应外面行走、列名。傅恒在前。内廷军机处行走、列名。张廷玉在前。　　

○又谕、据那苏图奏。直属地方。今岁收成丰稔。惟是幅员辽阔。如宣化府属之西宁县、蔚州、蔚县、三州县内。间有雨旸不能应时。及偶被微雹之处。俱勘明被灾不及五分。其新旧钱粮、例应缓至来年麦熟后徵收等语。宣属系积歉之区。且地方寒冷。播种秋麦者甚少。若仅缓至来岁麦熟后徵收。输将未免拮据。著将西宁、蔚州、蔚县、三州县被灾不及五分之各村庄、应徵新旧钱粮借谷。俱加恩缓至来年秋成后徵收。俾民力宽纾。示朕体恤边民之意。该部即遵谕行。　　

○兵部议准云贵总督张允随议奏、滇省各营余丁系于各兵子弟内选充随营操演。遇额缺即于余丁内选补。仍于兵丁子弟内挑补余丁充数。遇出师调遣有此余丁。营伍仍然充实况本年川省咨调滇兵协剿。因口外马匹难行每兵一百名。随带余丁三十名各给器械。沿途负运军装。进战看守营垒。是滇省余丁。同兵丁一体操防调遣。于营伍甚有益未便裁汰从之。　　

○户部议准、贵州巡抚爱必达奏称、川省军前寒冷。出师兵丁。请照滇省例。按名给毡衫一件。支司库正项制造俟凯旋日于兵饷内分季扣还从之　　

