<!-- { "loadSidebar": true } -->
○户部议准、湖广总督塞楞额奏称、上年湖北因铜觔不敷鼓铸。经前督臣鄂弥达奏准。暂改铸八分重之小钱。搭放兵饷。今查小钱与大钱同价。私销私铸二弊。相因而起。应仍遵定制。改铸大钱。并采买汉镇客铜。添炉鼓铸。将搭放余剩钱文。设局照市价酌减出售。银归原项。所需铜价。照定价支给报销。其市用京塾小钱。定为每千文易银一两。放饷所用八分重之小钱。照成本计算。每银一两。给钱一千二百四十六文。又远安县三宝山地方产铜。试采有效。应亲查确实。酌定章程。请旨办理。得旨。依议速行。　　

○调山东登州镇总兵马负书、为福建漳州镇总兵。以直隶独石口副将什格、为山东登州镇总兵。　　

○壬子。谕、京师入春以来。虽得雨泽。尚未沾足。今谷雨已过。未沛甘霖。农田望泽甚殷。朕心深为廑念。宜申虔祷。著该部查照定例。敬谨举行。　　

○谕军机大臣等。张适结交劣守。仗势殃民。横行乡曲。现在确审定拟。其平日欺凌讹诈。鱼肉善良。今既败露。所有赀财。应为地方公用。著将伊勘过家产。入于江赈项内。以充赈济之需。可传谕尹继善、安宁、令其遵照办理。　　

○军机大臣等议奏。劝谕义仓一事。据山西巡抚爱必达奏称、可与直隶山东一体举行而河南陕西二省。俱奏明难与社仓并行。臣等思社仓义仓。名异实同。全在地方官善于劝谕。乃为无弊。各省情形不同。应听各督抚因地制宜。任从民便。其河南、陕西、二省。仍无庸仿照举行。报闻。　　

○颁给湖北安陆府沙洋管理水利同知、钟祥县石牌水利县丞、关防潜江县高家场巡检兼管水利印记。天门县岳口水利县丞关防。荆门州建阳马驿兼理巡检事钤记。从总督塞楞额请也。　　

○免直隶蓟州、宝坻、宁河、静海、蔚州、宣化、万全、西宁、蔚县、怀来、保安、丰润、玉田、张家口同知等。十四州县厅。十一年分、水灾额银二千九百一十八两有奇。粮四千九百三十五石有奇。　　

○癸丑。谕、据公九如奏请、指俸借银三千两。修伊高祖英亲王阿济格园寝。英亲王原系国家宣力名王。今伊园寝年久倾颓。不必借俸修理。著即加恩交与工部拨官帑修理。　　

○调四川建昌镇总兵官毕映、为广东右翼镇总兵官。广东右翼镇总兵官许应虎、为四川建昌镇总兵官。　　

○甲寅。谕军机大臣等。据山西巡抚爱必达所题桦林营火药库失火一案。现发部议。朕思彼时那尔泰。原系本协副将。又护理总兵印务。系地方大员。其标弁将火药尽数烧毁。震塌城垣。殊属疎忽。且向日伊即不能实心奋勉。一切因循。所有应修城工。著落那尔泰等赔修火药库房等项。著落都司伊三泰名下赔补方为允协。部覆到时。遵旨办理。　　

○又谕陕西同州府属之朝邑华阴二县。与山西蒲州府属之永济县接壤。两省沿河居民。彼此互争滩地。雍正七年。差员查勘筑墙立界。讼端始息。今陕省二邑。又有被晋省民人烧毁房屋抢夺农器之事。已据庆复等奏报。移咨山西巡抚。各委大员会勘。爱必达何以未见奏到。著传谕爱必达。务委妥协之员。详加会勘。不可因晋省民人。稍存袒护之见。秉公定界。永杜争端。　　

○又谕、据大学士庆复奏报。陕、甘、二省所属。有雨雪已经沾足者。亦有得雨稍迟。尚未沾足之处。统望谷雨前后。渐得透雨。则农田均属有赖等语。可传谕徐杞、黄廷桂、令其留心确查。雨泽稀少。各州县。不知此际已得雨否。倘将来不得透雨。则青黄不接之际。或应借给耔种。或应平粜仓粮。其中或有成灾处所。应行赈恤。以资接济均宜先事绸缪。酌看地方情形。多方布置。毋致临事周章。务须妥协办理。并将办理之处。具摺奏闻。寻陕西巡抚徐杞覆奏、查各属仓粮。足资动用。计全省未得透雨者十之一二。已沾足者十之七八。现在实无据报成灾应赈之处。得旨。览奏俱悉。甘肃巡抚黄廷桂奏、察视各邑情形。其得雨已足者。农民悉安生业。即得雨未足数处。自春迄今借粜兼施。民情亦极安帖得旨。览奏俱悉。其未得透雨之处。若致成灾一切赈恤。妥酌为之。　　

○吏部等部议准、湖南巡抚杨锡绂奏称、各府州县。设立科房。原以收贮案卷。最关紧要。查湖南府州县。竟有书吏不入衙门。一切案卷。俱存私室。请嗣后如书吏不入科房。并将案卷携归私室等弊。该管官不行查出者。照约束不严例。降一级调用。并请边远省分。有似此者。亦一体饬查。从之。　　

○户部议准、江西巡抚开泰疏称、乾隆十年分、南昌、萍乡、万载、太和、万安、乐安、广丰、弋阳、贵溪、安远、等十县劝垦田地六顷八十六亩有奇。照例升科。从之。　　

○礼部议覆、御史书昌、汤聘、等奏称。查繙译乡试。例用誊录笔帖式。百余员。该员等、俱系各部院现在行走之人。令其为生监人等誊录试卷。似于体制未协。而各所帘官。品级与笔帖式不甚相悬。碍难约束。应请停止。于各旗领催内。遴选熟练清字。守法安分者。送入誊录。应如所请。又称外帘各官。并入场弹压之副都统。及参领章京等官。其跟随人役。应酌定人数。再场内需用各项夫匠人役。务须雇觅良民充役。不得希图省费。杂以乞丏无赖之辈。仍令各该员。于三日前照例造具确实年貌花名细册。加具印结。申送外场御史查点。倘与册结不符。即将承办之员。指名参处。均应如所请。嗣后外帘各官跟随人役。各带二人。副都统各带三人。参领章京等官各带二人。从之。　　

○旌表守正被戕之直隶沙河县民孔卯英妻张氏。　　

○乙卯。谕、现出有道府数缺。向有各部院保送之例。著各部院堂官。于司员内拣选可胜道府之任者。秉公保举。交与吏部作速带领引见。候朕简用。　　

○丁巳。上诣皇太后宫问安。　　

○还宫　　

○广东巡抚准泰奏、粤省本年地丁钱粮轮免各属俸食等银。由藩司拨款。其远处州县。赴司领支。往返繁费。查各属有应徵税契杂税等项。应准照数动支。出具批领。赴司划清抵兑。作正收支。得旨。此所为利析秋毫。而亦无当于实济者矣。以理言之。国家不惜数千万帑金。蠲租赐复。为臣工者。宜体此心。即俸工养廉。缺此一岁。不得满槖。亦所宜然。而况朕体恤备至。俸工养廉。皆许以别项支给。今复以路远支领为难。锱铢较利。在州县如此存心。必非良吏。而汝为之筹办。所见直与若辈等。朕为粤省官方惧。且为天下吏治惭。　　

○是日起、上以孟夏享太庙。斋戒三日。　　

○戊午。谕、向来各省乡试正副考官。有通行考试之例。亦有令大臣保举者。各科往往不同。而外间议论亦不一。今岁系大比之年。所有各省正副考官。著将应行开列人员。通行考试。其不愿考试者听。仍于应行开列中。著大学士九卿等。将学问优长精于衡鉴者。各举所知。密封交送内阁进呈。候朕酌用。如此。考试与保举并行。内有保举而考列优等者。固可简任文衡。即未经保举。而文艺入选者。亦一并简用。则人材不致屈抑。而众心亦当允服矣。该部即遵谕行。其非科甲出身。及无真知灼见者。亦不必强举。　　

○又谕、据江西布政使彭家屏奏称、丰年出卖仓谷。减价不必拘定五分一摺。内称、地方官于粜买两事。有无数诈伪。而粜时之欺敝。尤不易除等语。彭家屏此奏。切中各省州县办理情形。但平粜乃惠民实政。岂容因噎废食。地方官藉端罔利。固属不职。亦由督抚司道平日不能稽查训饬。以致习为风气。即如广东巡抚准泰。因州县支领养廉。赴省辽远。为之筹画脚费。经朕批示晓谕。准泰果能以大义晓谕属员。属员自当心折。而惟徇一面之词。为之琐屑经理。独不思轮免钱粮之年养廉许于别项支给。已属恤下深仁。而于费数十金运致之未。斤斤计较。可见州县各官。自顾之念重。而奉公之意轻。即其簠簋唯谨。保守无过。乃出于惧罹法网之畏心。非真知义利之大防。安然而不为也。州县为民父母。闾阎休戚所系。而如此存心。尚可望其奉行德意。惠养群黎以州县之众。其中砥砺廉隅。束脩自好者。当不乏人。而自私自利之习。均所不免。督抚操转移吏治之责。当加意整顿。正已以倡司道。司道等共秉公忠。稽察属吏。时时训饬。痛除私弊。务使实惠及民。庶吏治可望肃清。地方自有起色。朕于吏治人心。谆切诲谕。不啻再三。而州县之存心。督抚之所见。尚复如此。因再颁此旨。期各督抚共勉之。准泰彭家屏摺并发。　　

○谕军机大臣等。据杨锡绂疏参耒阳县知县邹凤城亏空银两。因母病买参。以致债主取逼。遂将库银挪给。并请将债主均免提究等语。经部议以是否债主逼令移帑。令其妥拟报部。所驳甚是。邹凤城系侵贪劣员。理应治罪。今听其粉饰之辞。反以为孝于其母。则是彼因孝而获罪矣。杨锡绂素系好名之人。遂借此等言语为劣员掩饰。若竟草率完结。则将来侵欺库项之人势必皆借此为辞。徒滋流弊。杨锡绂身任封疆。于此等处全不留心觉察著传谕申饬之。　　

○又谕、据安宁摺奏徐州府属宿迁县革生王育英。因地方赈济。希图普赈。缮写罢市知单嘱令穷民喊叫罢市。因天色尚早。各铺原未开张。经知县查拏。俱各奔逸。实属罢市未成。应照刁徒直入衙门挟制官吏例。发边外为民等语。聚众罢市。大干法纪王育英既缮写传单。分贴县城。乃谋事已行。何得以罢市未成。脱卸重罪。似此则刁风日长。大为人心风俗之害。著传谕安宁改照光棍律定拟具题。　　

○己未。户部议准、福建巡抚陈大受疏称、台属通郡丁银三千七百六十五两四钱。请于十二年为始。匀入田园内徵收。从之。　　

○是月。直隶总督那苏图奏、京东一带得雨情形。得旨。览奏时。蒙天恩赐以甘雨。自寅至辰。但尚未沾足。不无望蜀。又不知近畿曾否遍及耳。　　

○又奏保郡续得雨泽情形。得旨。实足欣慰。然为日正长。此际岂可生满足之念乎。　　

○两江总督协办河务尹继善奏、海州所属。地势低下。田多积水。先经奏准。照下河高宝等处。将洼地一例修筑圩岸。臣现酌定规条。通行饬示。分年办理。除有力者。督令自行修筑外。其无力之户。每土一方。量借给银二分。由田主具领转给各情形。并请将凤、颍、泗、三属连年受灾之凤阳、宿州、灵璧、虹县、怀远、凤台、亳州、蒙城、太和、泗州、盱眙、五河、等州县。今岁秋收后。亦照例陆续修治圩岸。得旨。此诚务本良图。妥协实力为之。　　

○江南河道总督周学健奏、河务首在用人。酌定叙功升补章程。得旨。总在尔鼓励表率耳。岂有定法哉。　　

