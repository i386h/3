<!-- { "loadSidebar": true } -->
○甲寅。谕军机大臣等、本年直隶顺德、广平等府属州县。因夏间雨泽。未能深透收成歉薄。山东莱州府、临清等属州县。间有被旱被水之处。河南彰德、卫辉、怀庆等府属州县。本年得雨稍迟。收成仅止五六分。又江南苏州、常州等府属。及海州之沭阳县。本年春夏之间。雨水较多。沭河漫溢。低洼地亩。间被淹浸。安徽凤阳、颍州、泗州等府属州县低洼之区。今夏雨水稍多。亦间有被淹处所。收成均未免歉薄。业经降旨、将本年应徵银米。并节年带徵等项。分别缓徵停展。令该督抚实力查办。以示体恤。第念各该处被水被旱地方。秋收既未丰稔。于明春青黄不接之时。民力究恐不无拮据。是否应需赈济。或酌借耔种口粮之处。著传谕梁肯堂、惠龄、穆和蔺、长麟、朱圭、即行体察情形。悉心履勘。据实覆奏。候朕于新正酌量加恩降旨。　　

○又谕、昨召见新放河州总兵官皂君保、治有清语。人亦平常。竟似汉人气象。河州地方紧要。皂君保恐不称职。著传谕勒保、令由该省总兵内。拣选妥干之员。调补河州。皂君保到时。另以简缺补用。寻奏、调皂君保为陕西兴汉镇总兵。兴汉镇总兵保兴、为河州镇总兵。从之。　　

○乙卯。以左副都御史刘权之、为礼部侍郎。原任库抡办事大臣松筠、为工部侍郎。　　

○旌表守正捐躯浙江缙云县民应添定妻杨氏。　　

○丙辰。吏部议奏、协办大学士两广总督公福康安奏称、广西太平府龙州。紧接安南地界。现在开关通市。稽查商民。所关尤重。通判职分较小。难资弹压。查浔州府同知。附郡事简。应请改为通判。龙州通判。改为同知。一切廉俸役食仍旧。再龙州向设吏目一员。为州属管狱官。归通判辖。今通判改厅属。应对品将吏目改为照磨。以协丞倅所属体制。浔州府通判。缺归部选。龙州同知。应于本省拣补。改铸关防钤记。分别咨办。均应如所请行。从之。　　

○豁除甘肃平罗县沙压田地九十九顷十三亩有奇额赋。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十八


大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。十月。丁巳。谕军机大臣曰、富纲奏、接准鄂辉来咨。催调滇兵迅速赴藏。现在檄催武定、曲寻二营、及鹤丽、维西等营兵丁。分起派拨出口等语。富纲前日奏称、接据鄂辉停止滇兵咨会。即彻回大理。听候信息。朕即料及富纲接到鄂辉初次咨会。故如此办理。若鄂辉续调咨文到滇。必更纷纷调发。复降旨传谕富纲、令其遵照节次谕旨。将所调兵丁。暂停赴藏。今该督接准鄂辉续咨。果又檄催各营兵丁。分起赴藏。不出朕之所料。但滇兵须十月初十内外。始可齐集大理。计初次停止滇兵谕旨。系九月二十六日。由六百里加紧发往。本月初五六间。该督定可接奉遵照停发。此事总由保泰畏葸无能。一闻贼匪前来后藏滋扰。即心惊胆落。毫无主见。纷纷远调官兵援救。殊不知贼匪离前藏虽近。而距调兵之滇省甚远。亦属缓不济急。即云卫藏官兵较少。不能与贼对垒接仗。藏番又怯懦不堪。遇贼即退。然亦当聚集固守。何致扎什伦布等处。遽为贼匪蹂躏。而鄂辉身为总督。亦复漫无把握。率据保泰咨会。将滇兵忽停忽调。使该省无所适从。甚属非是。著传谕富纲、如官兵业已起程。行至何处。即于该处转回。若已至四川交界。即著孙士毅、檄令回滇。总须俟明春大兵进剿时。再听候檄调。此时断无庸前往。徒致虚费藏米。至此次滇兵。如已起身。其一应沿途往返所用粮饷。著富纲查明数目。咨照川省。著落鄂辉、保泰、二人赔缴。以示惩儆。现在廓尔喀业已远遁。各处续调官兵。节经降旨。俱令暂缓赴藏。孙士毅在打箭炉驻劄。既无贼匪信息可探。亦无照料官兵出口等事。著即回至省城。将总督衙门一切事宜。次第妥办。俟春融雪化。大举进剿贼匪时。该督再行前赴打箭炉驻劄。调度照料所有调兵运粮诸事。前已责成孙士毅、悉心经理。此时停止滇兵。及续调官兵。一切要务。竟专交伊一人筹办。务须仰体朕心。俱臻妥协。方为不负委任。又前据青海办事大臣奎舒奏、接到保泰知会。因廓尔喀贼匪侵扰后藏。令其于该处密为防备等语。保泰恇怯糊涂。至于此极。青海离卫藏路远。且系僻途。廓尔喀在后藏滋扰。与青海何涉。乃保泰率行咨会。张皇若此。推其所为。即内地各省。亦将遍行知照乎。此一节、著鄂辉、成德、面询保泰。令其据实登答。遇便奏闻。　　

○又谕、前土尔扈特喇嘛萨迈林所供各款。令理藩院行文俄罗斯萨纳特衙门查询。今据该衙门覆称、前信系属伪造。向来此等书信。从无用印两颗之例。况钤盖之处。不合款式。并非边界头目手记。我国于天朝。素习恭顺。不敢稍存异念。所有从前未结各案。恳求早为剖断。至土尔扈特。久已投诚大国。生聚有年。安居得所。岂敢冀其复还故土。想蒙大皇帝俯念忱悃。信其无他。干犯边界之说。实无其事。从前恰克图贸易通商。于俄罗斯大有裨益。敢乞施恩复准开市等语。此事前据特成额奏到之时。朕即疑其语属无稽。不足凭信。是以明降谕旨。令将萨迈林解京审讯。嗣因该犯不能确指实据。随行文俄罗斯萨纳特衙门查询明确。据实登覆。今既覆称并无其事。是萨迈林前次带投书信。其为捏造无疑。而俄罗斯并无诱致土尔扈特之心。尤可概见。至所恳求通贸易。措词恭顺。已降旨。准其通市矣。并著保宁、永保、将萨迈林假造书信。及俄罗斯恳求开市之处。传谕车凌乌巴什。令其不必心存疑惑。再伊属下人等。前次闻知萨迈林捏造谣言。未免各怀畏惧。即著车凌乌巴什、明白宣谕。令伊等疑怀尽释。守分安居。以期承受朕惠爱深恩、永绥边境至意。　　

○又谕曰、奎林等奏、彰化县民刘文誊喊禀、被陈非、王庇二犯砍伤。劫取番银。业将陈非、王庇拏获。定拟斩决。即请王命照例枭示等语。此案陈非、王庇、于五十五年十一月内。探知刘文誊、在瓦窰庄讨帐。带有多银。相约在途截劫。即将刘文誊用刀连砍重伤。搜取番银分散。不法已极。奎林等、自应饬属上紧查拏。即时就获。俾得速正刑诛。乃迟至本年八月内。始行办理。殊属迟延疎玩。现在该二犯业经拏获。幸未始终漏网。倘竟不能弋获。以致凶恶重犯。幸逃显戮。奎林等疎纵之咎。更何可辞。至摺内所称赃番字样。不成文理。已用朱笔添改银字。可见奎林等、于陈奏事件。并不留心。尤属疎忽。著传旨申饬。　　

○又谕、本日奎林奏到拏获行劫盗匪、并听纠入会、及偷挖硝磺各犯等摺。已分别批交军机大臣。会同该部核办矣。台湾为五方杂处之地。匪徒凶棍。往往滋事。近年以来。奎林在彼力加整饬。有犯必惩。乃积习未能尽改。尚有逞凶行劫。偷挖硝磺。及纠夥重兴天地会等事。可见该处民风顽悍。非一时所能速化。现在哈当阿到彼接任。务须督饬所属。于一切整饬地方。缉拏匪犯诸要务。仿照奎林旧办章程。认真严办。以期绥靖海疆。方为不负委任。将此谕知哈当阿、并传谕杨廷理知之。　　

○戊午。上还宫。　　

○谕曰、姜晟奏、审拟桑植县役王清、仇杀王潮祚等七命。并将捏名朦详之知县夏名陛、参革治罪。及自请与司道等议处一摺。本年河南商邱县民人张景仲。逞凶残杀十一命。地方官平日失于化导。曾降旨将该府县、及该管各上司。交部分别议处。今湖南省王清一案。其残杀多命。与豫省张景仲、情罪相同。本应将该抚等照例议处。但此案该县夏名陛、规避处分。将凶犯改名捏详。该抚司即能审出实情。据实参奏。并不稍存回护。所办尚属认真。姜晟、恩长、俱著加恩免其议处。余著军机大臣、会同法司。核拟速奏。　　

○谕军机大臣等、前经降旨、令鄂辉等将巴勒布在前藏贸易之人。全行驱逐。此项人等。自康熙年间。即在前藏居住。皆有眷属。人户众多。不下数千名口。自必安土重迁。不愿移回。而藏内番民。与之婚姻已久。若一时押令出境。办理稍有不善。或致别生事端。更非朕安集后藏僧俗之意。此时贼匪业已窜回。须俟明春雪化时。大兵始行进剿。所有驱逐巴勒布一节。亦非现在刻不可缓之事。总俟福康安到彼后。再行体察情形。妥协酌办。鄂辉等、不可因接奉前旨。稍有拘泥也。　　

