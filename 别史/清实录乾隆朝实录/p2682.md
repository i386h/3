<!-- { "loadSidebar": true } -->
○壬寅。谕军机大臣等、昨据袁守侗等奏、现拟遵照兜袖法。改做两坝头。并酌开引沟一道。直达引河。以期引归正溜。就势堵闭等因。祇可如所奏办理。惟阅图内所绘拟开之引沟。稍觉向南。恐纡溜不能得势。因于图内、用朱笔向北改直标识。谕令袁守侗等、如奉到前旨时。尚未合龙。即照朱笔标示处。上紧赶办。以冀妥速。距今又越四日。尚未据袁守侗等、续奏河工情形。深为悬廑。连日天气融和。施工较易。未知引河挑浚如何。前次之失。究因引河未深。不能畅注所致。此次当以前事为戒。务将引河挑挖极深。较比黄河底、稍有建瓴之势。然后相机放水。则引溜方能得力。兼以兜袖回溜之法。或可及早合龙。而善后镶填。亦更当巩固。朕因此事、昼夜盼望。不能置怀。著传谕袁守侗等、将现办情形若何。迅速覆奏。此旨著由六百里加紧发往。如已经合龙。亦即加紧具奏。寻奏、仪封坝工。遵用兜袖法。已成新斜坝台八丈。并将新下一埽。及新坝台加厚。高旧坝台数尺。随复下一埽。溜势逼开。由北而东。绕东坝根入口门。其引溜沟西一带北滩。屡有塌动。惟东坝稍著重。此时暂停下埽。俟西坝埽。过东坝头一二丈。水势渐成回溜。再将东坝进一埽、或两埽、即可相机合龙。至新挑引溜沟、工已八分。其入水口门。及沟尾、接至引河第三段处工。日内可竣。引河九段、初挑深一丈五尺。六段以下。亦抽挑深沟。嗣因口门掣溜。引河复有淤垫。加挑深三四尺不等。并于正河底、接挑深沟六百余丈。俾三段以下渐低。九段尾接正河处。得下注势。又引河头、及引溜沟外河。现在水不盈尺。所有拦水土坝。及各段土格。俱未开。拟先放九段积水。以验果否深畅。未畅、加挑。俟新筑斜坝、渐兜过东坝。大溜直逼引河时。开引沟头土坝。使水势建瓴直下。于两坝兜袖中。相机堵合。合龙后、即将两坝口门堵闭。得旨、所办皆合机宜。伫待合龙佳音之至　　

○以扎萨克和硕亲王诺尔布扎布、为喀尔喀赛因诺颜部落副将军　　

○癸卯。上启銮。谒泰陵、泰东陵　　

○谕、朕此次敬谒泰陵。恭祭泰东陵。及四月释服。恭诣祭谒。所有沿途经过地方。著加恩、蠲免本年地丁钱粮十分之三。该部即遵谕行　　

○又谕曰、福州副都统额尔布、年已衰迈。著原品休致。福州有将军一员。副都统一员。足敷办事。此缺著即行裁汰。额尔布、本系杭州驻防之人。伊愿赴原驻防处居住。即令其前往。如愿来京居住。亦听其便。　　

○是日。驻跸黄新庄行宫　　

○甲辰。谕军机大臣等、据巴图等奏、杜尔伯特汗玛克苏尔扎布。今岁年已十二。理合遵旨、令其入觐。请于本年木兰秋狝时。同本部落杜尔伯特人等遣往等语。玛克苏尔扎布、年已十二。自应遵朕前旨。令其入觐。但明年七月。班禅额尔德尼。至避暑山庄。瞻仰朕颜。是玛克苏尔扎布、与其今岁入觐。莫若明岁前来。既可以瞻仰朕颜。又可谒班禅额尔德尼。甚属妥协。著传谕巴图等、传旨令其遵行　　

○是日。驻跸半壁店行宫　　

○乙巳。谕曰、原任大学士高晋、灵柩到京时。著加恩令其入城　　

○又谕曰、大学士公阿桂、差往河南。查勘办理善后事宜。及赈恤情形。著即驰驿前往。所有随带司员。俱著一体驰驿　　

○谕军机大臣曰、袁守侗等奏、筹办仪工情形一摺。据称新斜坝之埽。渐次镶出。两面兜收。溜势自挑向北趋。并遵照图内标示处。将西首淤滩、切去四十七丈。俾沟口愈向西北开宽。溜势到此。自更可吸川下注。再西坝展宽斜坝。已占河面数丈。大溜挑逼渐远。东坝下埽后。水势更向北趋。引沟以西之北滩。日有塌动。将来斜坝筑成。自能挑回急溜。畅达引河等语。皆此时好机会。看来此次合龙。尚属易办。伫盼喜音。至另奏勘查堤岸。并筹办善后事宜一摺。所奏未免太迟。据称八堡、新庄、两处要工。共估需银二万五千九百余两。交藩司荣柱、照估发银。委员赶办。月内即可完工。其仪、考、新工。并时和驿堤外土堰。及杨桥、黑堽、各堤岸。应办善后。共估需银十二万三千零八十六两。今桃汛将至。不便再迟。应即于藩库支拨。遴派勤能州县。分段实力筑做。定限二月初一日兴工。三月初十日以前。一律告竣等语。善后工段。固属关系紧要。但自兴工至完工。不过一月有余。为期太迫。施工难免草率。未必能果有实济。此乃姚立德、因堵筑之事。未能速竣。毫无主事。或更为属员怂恿。致有此议。即袁守侗于河工。本非素习。今于此事。未能悉其利弊。遂尔到衔会奏。伊等在彼。亦必不能亲身履勘。使各工皆实做实销。则所办仍属有名无实。若祇顾目前。潦草塞责。及遇有伏秋大汛。仍不能抵御。彼时即将袁守侗、姚立德、二人。重治其罪。亦何益于事乎。大约工程。河臣及地方官。皆所乐办。袁守侗虽系钦差。但在豫日久。所谓久客成主人。恐不能力为主持。若有高晋。朕必无此虑也。今其事所关甚大。且豫省昨岁被灾亦重。不可不遣重臣往视。已派大学士公阿桂。前往豫省。查勘善后各工。是否必须如此办理。据实勘奏。于河务民生。方有裨益。朕非因伊等估需十余万金。心存惜费。但恐徒费无益耳。朕于利益民生之事。从不靳多费帑金。即如豫省此次工赈。已发帑一百六十万两。岂于河防善后事宜。转有所吝乎。如各工果系必需成做。能使工归实用。帑不虚麋。即照原估多费一倍。朕亦无所靳惜也。现距桃汛。为期不远。施工不宜再迟。即著照伊等所奏。于二月初一日兴工。设或其时、阿桂尚未到豫。亦不必等候。致将来或稍迟误。转得有所藉口。不妨一面兴工。俟阿桂到后。再加细勘。其虚实更可立辨。原属并行不悖也。至袁守侗、既奏办此事。即有责成。未便遽离豫省。必须俟今年伏秋大汛过后。新工俱各平稳方可回京。现在军机处、及刑部、俱有人办事。并不少袁守侗一人也。此旨著由六百里加紧发往。如仪封已经合龙。即速加紧奏报。以慰廑念　　

○直隶总督周元理奏、宣化府城外西北。濒柳川河。常峪、青边、口外诸山水汇归。遇汛涨、直逼城根。旧有护城坝二十四段。系分别平险。建筑石、土、各工。近屡被水冲。勘明顶冲土工、应改石工。并添筑石坦坡者七段。原石土工。应修者三段。请动司库节年地粮银赶办。报闻　　

○是日、驻跸秋澜村行宫　　

○丙午。谕军机大臣等、昨据袁守侗等奏、筹办善后事宜一摺。恐所办未必得实。因善阿桂前往查勘。并面谕一切矣。今复思伊等所请办之仪、考、时和驿、杨桥、黑堽、各堤岸工程。俱于二月初一日兴工。三月初十日以前完竣。为期仅一月有余。而欲办十二万余两之工。纵上紧赶办。亦恐不能如期蒇事。况水土工程。最难考核。其挑挖成河者。一经放水。即已无迹可寻。至堤岸各工做就后。设复遇河水漫溢。又诿之异涨难防。遂得藉口以肆其浮冒。此乃工员长技。并恐尚有不止于此者。姚立德、郑大进、皆有应赔之项。为数不少。或工员欲于上司处献勤。藉做工为名。从中侵扣。以贴补其赔项。则为弊甚大。更不可不彻底根究。朕非欲为逆诈亿不信之事。但高朴一案。竟出情理之外。不得不以此揣度矣。昨曾筹度及此。未得面谕阿桂。因复详悉谕知。著阿桂到豫后。密为访查。如其中果有情弊。即据实具奏。筹办大工。必有所为。若因防桃汛。则三月桃汛已届。已属无及。若因防伏秋二汛。则为时尚远。何必克期赶办。反覆思之。不得其解。使高晋尚在。必不肯为此奏。朕亦必不为此虑。今袁守侗列衔会奏。若云与姚立德、郑大进等、串通一气。亦思从中染指。朕可信其必无。但为人所瞒哄。扶同入告。则不能免。阿桂到豫。可以此密谕袁守侗。如彼或有所闻。即当据实告知阿桂。听其查办。此旨著由五百里发往。传谕阿桂知之　　

○是日。驻跸梁格庄行宫。翼日如之　　

○丁未。上谒泰陵、泰东陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员、随行礼　　

○谕曰、永贵自遣往乌什。于高朴一事。办理果决。甚属妥协。且年齿亦老。著授申保为参赞大臣。驰驿前往乌什。更换永贵来京　　

○又谕、据伊勒图等奏、商民赵良载、售卖马匹。形迹可疑。随严行究询。供有从哈萨克购买。亦有赊给干珠罕等卡上官兵物件。辗转由哈萨克买马。偿还伊等者。因传集应询人等。一一究问。俱经承认。请将防御德保革职。所有兵民。分别枷号三个月、四个月。卡上章京塔思哈、业已换回。请交部议处等语。伊勒图等、见民人赵良载、形迹可疑。即行究出偷买哈萨克马匹情节。尚属留心。但向哈萨克、偷买偷换马匹牲畜。以图微利。向来原难保其必无。然一经发觉。即严行治罪。方足以示惩儆。今奸民赵良载等。胆敢向哈萨克、偷买马匹牲畜。且卡上官兵等、俱有偷买之事。若不严行治罪。日久即与赵钧瑞等、偷买玉石之事相同。殊有关系。伊勒图等、仅将骁骑校塞特、锡伯空蓝翎顺德、塞克图、革职。披甲伊灵阿、苏登额、厄鲁特闲散海柳、并民人张元长等。俱枷号三个月。民人赵良载、蓝文炳、枷号四个月。所拟尚轻。不足以惩戒不肖之徒。除卡上章京德保、照所奏革去防御外。著交伊勒图等、将伊等所定、应枷号三个月者。枷号六个月。应枷号四个月者。枷号一年。卡上章京塔思哈、既已回京。著交军机大臣办理。嗣后伊勒图等。益加留心稽查。并严饬各卡、严行禁止向哈萨克偷买偷换马匹牲畜。倘敢复违犯。一经发觉。即从重治罪具奏　　

○谕军机大臣等、明年七月间、班禅额尔德尼。来避暑山庄谒觐。届期、朕欲遣皇六子迎接。例应有一领侍卫内大臣随往。尤须得一老成练达者方妥。永贵熟悉外藩事务。且伊原系总谙达。朕欲即令伊为领侍卫内大臣总谙达。随皇六子前往。著传谕申保、即于二月内驰驿赴乌什。到彼后、传旨令永贵速行交代。起程来京　　

