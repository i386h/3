<!-- { "loadSidebar": true } -->
○兵部议覆、江西巡抚陈宏谋奏称。江西省民汛兵丁。应照直隶等省例。准携家口。以一年为期。随宜抽换。该管弁员。遇大操届期。调集操演。按次拔补。懒者详革。至或不肖兵丁。勾连匪类。生事扰害者。实力稽查。即行申报上司。革粮究拟。如该管官稽查不实。及知情徇庇。上司访闻。分别参处。应如所请。饬令各该镇协营一体遵行。从之。　　

○甲申。户部议准、仓场侍郎宗室塞尔赫等奏称。新河税口。迤西五里。有水南地方。从前因商货不由新河正道行走。俱由水南绕道避税。以致课额有亏。前任厅员。派人役在水南稽查。不致偷漏。其税课仍系新河报纳。由来已久。似应循旧稽查。如有官役巡拦人等。借端需索。及违例苛徵等弊。即查参究治。再晏公庙一处。专为粮税而设。今杂税粮课。既奉恩旨。永行宽免。此税自应裁汰。所有免过银数。应即令就近口岸人役稽查。从之。　　

○兵部议覆、御史薛澂、条奏武闱事宜。一、外场考官。应行关防也。凡武乡会试。首重外场。乃向来惟内闱考官。严行关防。而外闱考官。谢恩后、各回私家。次日始行赴闱。兼有衙门画题事件。不惟酬应纷繁。于考校之事。未能从容。且恐启夤缘请托之弊。应请嗣后一切稿案。暂停画题。一、外闱考官册。宜同兵部俱送贡院。以便查对也。凡定例考试骑射技勇。考试官、及兵部堂官、监试御史、各持册一本记注。考试毕。公同密定双单好字后。三册封固。兵部同御史册。各携入贡院。查对编号。而考试官册。例各自携回私家。不惟虑防范偶疎。或启家人漏洩撞骗之弊。且贡院编号之时。偶有互异。碍难办理。应一并封交兵部堂官。带赴贡院。庶三册互对。于编列字号。益为详审。一、号舍院墙。宜增高加棘也。凡士子入场。首严代倩。特是号舍院墙低矮。易于超越。恐滋弊窦。请将邻号院墙。增高数尺。并照外围墙一体加之荆棘。则锁院深严。扃试益密。一、角楼宜设员瞭望也。向来贡院四角。各建一楼。盖恐士子越墙出舍。曾设员役巡查。法最严密。比年来停其设官。祗存空楼。请嗣后考试时。每楼仍派委佐贰首领官一员。带役数名。瞭望稽察。如该员役有徇纵等弊。知贡举、监试官、参究处治。均应如所请。从之。　　

○乙酉。上诣皇太后宫问安。　　

○吏部议准、署直隶总督史贻直奏称、保定府清河同知。涿州州同。获鹿县县丞。霸州清河吏目。定兴县河阳司巡检。献县韩村巡检。正定府司狱各缺。或昔繁今简。或本属闲冗。均应裁。其保定府清河同知。原管一切河务。应归保定府盐捕同知兼管。另颁给保定府河盐捕同知关防。缺出、拣选题补。正定府司狱既裁。所有解审人犯。即归正定县监收禁。囚粮亦令该县支给。至裁汰各员。均给咨赴部另补。其所裁之官俸役食等银。即在各该州县地粮存留项下。扣除解库。造入春秋拨册。候文拨用。各员养廉等银。照数扣除。造入存公册内。咨部查核。从之。　　

○户部议准、兵科给事中钟衡奏称、漕白粮一项。近例俱随漕统徵。每石准加三完纳。官为代舂。俾民无零星守候之苦。其法固善。但一经统徵。而漕白应完各数。无从分晰。粮书易于作奸。遂有借端多科。并私收折色者。应请敕谕该省督抚、严饬州县。嗣后隔岁冬底。刊刻由单。逐项分晰开明。该户田地若干。每亩科则若干。应完地丁漕截各若干。漕白米各若干。其地丁加耗若干。白粮加舂耗若干。漕截有无火耗。一并总注。于统徵之中。仍自分晰不混。民间一见了然。自可照单完纳。奸胥无从舞弊。从之。　　

○豁除广西郁林州属、垦不成熟田十亩有奇。　　

○是月。署直隶总督史贻直奏、涿州境内旗民。违禁私开烧锅。已缉获严惩。得旨、所奏俱悉。烧锅亦不能禁之使绝。亦惟去其太甚者耳。涿州之谓也。　　

○又奏报通省得雪日期。得旨、昨晚京师。复得雪一寸有余。诚天恩浩荡。朕益深钦承之敬矣。　　

○又奏、弭盗之方。隆冬尤要。臣遴委候补守备五员。分为五路。带兵巡缉。东至山海关为一路。北至居庸关为一路。西至固关为一路。南至景州山东界为一路。西南至磁州河南界为一路。梭巡勿辍。其连省交界。素称盗薮之地。即令设法躧访。报闻。　　

○直隶正定镇总兵范毓＜?香奇＞、奏报惩劝兵丁情形。得旨、知道了。直隶数镇之中。惟汝处欠整顿。勉之。　　

○钦差刑部侍郎周学健奏、由石林口历勘上下两江水利。俱应分道宣洩。其下江各属支河水沟。及堤坝闸座。亦应兴修。至高堰全堤。保障洪湖。尤为两江水利关键。其原建天然坝之处。正当淮水顶溜。应将南北两坝。改建滚坝二座。以洩有余之水。并将高堰大堤内之二堤。加培高厚。此勘定各工之大凡也。今择其工程甚钜。关系全局大势者。且俟会商再定。其有关地方水患。急应修筑。工程又不甚钜之处。先为兴工。以免春涨复淹。再前奏请迁移临淮县城。并泗州州治。经部议行。今勘有周梁桥地方。高敞平坦。堪建临淮县城。并勘定双沟地方。环山带水。堪建泗州州治。得旨、是。复命大学士陈世倌前往。统俟汝等和衷悉心详议。到日发议。若洩水之事。又关系明春耕务。所宜速办。若迟缓之。则无及矣。陈世倌云。能于今冬使积水全消。彼必有奇谋硕画也。　　

○又奏、经过灾属。察勘赈务俱妥。地亩亦多涸出。其未涸处。俟石林口断流。定可计日全消。得旨、览奏稍慰朕怀。　　

○钦差直隶总督高斌、江南河道总督完颜伟奏、石林水口汕刷四十余丈。堵筑将次完工。因口门收窄。水深流急。复冲刷十余丈。随倍力加工赶筑。于十一月初十日、合龙断流。河溜全归故道。臣等正恭缮摺奏。于十二日、复刷宽十余丈。查水虽平浅无溜。但抢筑又需旬余方竣。得旨、朕日夜悬望奏章。览此更切忧思矣。然此尚属目前之虑。至明岁冰融土解之时。何以先事豫防。尔等亦料及否耶。必于春汛未发之前。多方设法保固。度无徙薪之忧耳。至新刷之口。堵筑合龙。即行奏闻。以慰朕念。　　

○两江总督宗室德沛奏、海州龙沟口地方。缉获抢夺盐船匪徒。余党仍饬严缉。得旨、此等盐枭。断不可使漏网也。以速获为是。　　

○又奏、江西南昌、新建、二县。秋间被水。田亩多淹。现分别成灾者。照例赈恤。不成灾者。亦量加抚绥。得旨、所奏俱悉。　　

○江苏巡抚陈大受奏、淮、扬、徐、海、等属。积水已涸未涸。及布种借种情形。得旨、所奏俱悉。大学士陈世倌、现为疏浚积水而去。若能涸出一分。即可赶种一分。总在汝等留心民瘼耳。　　

○又奏、冬月办赈情形。得旨、所奏俱悉。仍须查察属员。实力奉行。　　

○又奏、耕牛一项。应官为借给草价。秋成照数缴还。于借给耔种案内、一例册报。其力能喂养者。不得冒领滥给。得旨、如此留心民瘼。可以稍慰朕怀矣。　　

○漕运总督顾琮奏、漕标营制。惟三才、方营、二阵可用。余皆虚华具文。臣删繁就简。仿照宋将岳飞、明将戚继光、制为背峞、鸳鸯、二阵。时加训练。务期娴熟。得旨、览。惟在实力整饬营伍。阵名非所论也。　　

○又奏、缉获海州抢盐匪徒。得旨、竭力缉匪。以安良善。　　

○安徽巡抚张楷奏、宿州、怀远、虹县、灵璧、凤台、阜阳、颍上、亳州、蒙城、太和、泗州、五河、天长、等十三州县。虽勘不成灾。但未淹地亩无几。收获甚微。所有新旧钱粮。应概行停徵。统俟来岁麦熟后启徵。其军卫地亩。附属各州县境内者。一例办理。得旨、是。应如是以苏灾黎。复元气也。　　

○又奏、留养灾黎。仓谷不敷。动支公用银折给。得旨、所奏俱悉。　　

○凤阳关监督普福奏、酌筹税务。共应核减经费银九千四百四十余两。其现用各款。仍于盈余项下动支。倘不敷。再动正项。谨据实陈奏。可否照此办理。抑或税务减少。无烦专差监督。仍照旧例、交与该抚派地方官就近经理之处。均候钦定。得旨、照所奏、汝且办一二年看。　　

○安徽布政使魏定国奏、凤、颍、泗、所属被灾地方、九十十一等月正赈俱毕。又经拨运各属碾米二十一万余石。并各处买获十六万余石。通计腊春以及青黄不接之际。均足敷赈。其上江各属。积水渐次涸出。已借给耔种。劝谕广播。至先经流移在外百姓。俱安插抚绥。得旨、所奏俱悉。督率属员。竭力妥协为之。　　

○又奏、申严保甲情形。得旨、此法固善。但灾伤之后。复元气为要。此犹可缓者也。　　

○江西灾抚陈宏谋奏、南昌、新建、两县圩堤。皆滨江湖。其安乐圩、富仓圩、年年修理。均被赣水倒漾。今相度形势。应由罗丝港、改筑石坝一道。使赣水顺流而北。不致倒漾。圩内圩外。可保护良田三万余亩。以上各工。皆须今冬赶办。方可完竣。前经题奏。现下部议。若待部覆方修。转瞬春雨水发。势必无及。应即于此时兴工。报闻。　　

○又奏、南昌、新建、灾民。现在以工代赈。拟再加赈粥一月。俾得接济春融。届期再看江南流民多寡。随地安插得所。不必强送回籍。其本地灾民。春月工竣。亦可资生。得旨览奏俱悉。诸凡妥协为之。　　

○又奏、分巡道周人龙、陈浩、李根云、朱陵、四员。巡查各属。皆轻骑减从。自备供应。并不丝毫扰及地方。得旨、仍须实力督率。不然。则此分巡亦徒为具文而已。何益之有。　　

○闽浙总督那苏图奏、浙江近海宁塘岸者、为北大亹。近上虞塘岸者、为南大亹。南北两山之间、为中小亹。形势横截江海。实为浙省之关阑。若将中小亹乘势开通。使江海畅流。汕刷愈深。则受水益广。所费多不过数万金。北岸之水。可以渐掣而南。海宁一带。自无漫溢之虞。即使不建石塘。民生自共登衽席。但须从容相机开浚。臣是以先将柴塘添建石篓。为目前济险之急务。以中亹引河开道。为将来经久之要图。得旨、所奏俱悉。　　

○浙江巡抚常安奏、遂昌县之小洞源。天台县之天封山。青田县之朱山等处。俱有铁矿砂坑。或濒临海澨。或僻在深山。俱易滋匪。且有定海县羊山地方。孤悬海中。密迩大洋。亦产铁砂。若一经开采。则偷贩出洋。贻患匪细。应一并严行禁止。得旨、好。甚是。　　

