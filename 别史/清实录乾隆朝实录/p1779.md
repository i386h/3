<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之七百三十八



大清高宗法天隆运至诚先觉体元立极敷文奋武孝慈神圣纯皇帝实录卷之七百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加二级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。六月。庚申。谕曰、德保、曹秀先、现已派典试差本年顺天乡试届期。成均录科。诸事需人办理。陆宗楷、久任祭酒。于监务最为熟谙。所有国子监事务。仍著暂行兼管　　

○旌表守正捐躯之河南叶县民陈四时妻吴氏　　

○辛酉。上诣畅春园、问皇太后安　　

○谕军机大臣等、昨李因培奏、盘获究出水摸杨龙等、偷窃铜觔一摺。已降旨该督抚。令其尽法惩治矣。因念铜铅船只。经涉江河。遇有沉溺等事。必需雇觅水摸打捞。乃此辈或乘机于水底倒翻铜包。仅抽取碎磈搪塞。甚或凿通船孔。将偷窃铜觔。悬络水底。夜间移放浅滩。以便私卖现据访获买铜价银至八百余两之多。夥党朋谋。久成积蠹。殊属可恶。其已经发觉者。固当严行惩处。而将来通彻查办。尤不可稍存姑息。盖此等水摸。以打捞铜铅为业。所得不过雇价。岂能分润余铜。若有装载私卖之事。其为偷窃。不问可知。踪迹尤易为根究。地方官俱应悉心查缉。以绝根株。湖北既有此恶匪则上游之四川湖南。下游之江西、江南、各省。皆系沿江毗连。为铜铅船只经过之处。安知不有此种匪徒。商谋偷窃等弊。著传谕各该督抚。严饬地方员弁。所在设法躧缉。毋得稍有疏纵。再运河一带。所过铜铅船只。向来俱经奏报。亦间有沉溺打捞之事。其中藏奸积弊。亦复不少。并著一体通行查究。务使奸匪肃清。以裨挽运。将此一并传谕知之　　

○正白旗蒙古都统奏、世袭骑都尉阿克栋阿、绝嗣。请停止承袭。得旨、争官妄控。甚属恶习。不但绝嗣不应承袭之世职不可妄控。即属承袭有分者。亦应静候大臣等办理。不可徼幸妄控。朕为此屡经降旨训谕。阿克栋阿之世职。系伊高祖阿拜岱巴图鲁归附。伊子六人各赏一官。阿克栋阿、班布拉、二支。虽已绝嗣。别支尚有四官。且原立功绩之人。其名亦不至于泯灭。今阿克栋阿绝嗣。无应行承袭之人。理应追交敕书。而伊族人。复妄行争控承继。殊属不堪。阿克栋阿之职。著照所奏。追交敕书。其妄控之人。及接呈转呈之官员等、俱著交该旗都统。查明交部严加议处。兵丁俱著惩责　　

○命兵部侍郎陆宗楷、兼署吏部侍郎　　

○壬戌。上御勤政殿听政　　

○伊犁将军明瑞等奏、钦奉谕旨。以纳世通、卞塔海、俱系偾事之人。应于军前正法。以观音保代领其众。仍候阿桂到时办理。今五月二十五日臣阿桂、行抵军营。即将前奉谕旨。传示纳世通、卞塔海、随派员监看。即行正法。报闻　　

○以户部侍郎裘曰修。充经筵讲官　　

○旌表守正捐躯之直隶清苑县民史国英妻王氏　　

○癸亥。谕、向因补放副都统不得其人。是以命头品文武大臣等、毋拘品级。各举堪胜之人。遇有副都统缺出补授。特欲得贤能人员。以期办事有益。今保举副都统人员。业经陆续用尽。其中并无十分出色之员。率皆常随伊等当差之印务参领等官。若复令照此荐举。仍属不能得人。著该部将补放副都统本内。开列人员查明。俟朕回銮后。由部带领引见　　

○改铸云南顺云营参将、并剑川营都司、关防。从云贵总督刘藻请也　　

○甲子。谕军机大臣等、明瑞等奏称、赖和木图拉。中箭殒命。贼众仍另立伯克等语。逆贼久抗大兵。罪深恶极。未得生擒寸磔。已属幸免。而贼众仍一心死守。情罪可恶。惟当遵节次谕旨。尽行剿杀。拆毁其城。不必多留官兵。酌派能事员弁一二人。领兵屯田。闻该处所产硝磺甚多。应广为采取。运解各城备用。俱著于事竣后。悉心商办　　

○又谕、前谕伊勒图。往雅尔更换讷苏肯。今伊犁大员甚少。著暂留办事。俟明瑞回时。再行前往　　

○乙丑。上诣畅春园。问皇太后安　　

○丙寅。以故多罗果恭郡王弘瞻子永瑹。袭爵　　

○丁卯。遣官祭火神庙　　

○谕、朕恭阅世祖章皇帝实录。内载大学士宁完我。劾奏陈名夏之疏。有与魏象枢结为姻党一款。朕向闻魏象枢。在汉大臣中尚有名望。乃与党恶之陈名夏联姻。藉其行私护庇。则亦不得谓之粹然无疵之名臣矣。因取国史馆所撰列传。祗称以事降调。而不详其参劾本末。则后之人。亦何由知其事为何事。而加之论定乎。向来国史馆所辑列传。原系择满汉大臣中。功业政绩素著者。列于史册。以彰懿媺。其无所表见。及获罪罢斥者。概屏弗与。第国史所以传信。公是公非。所关原不容毫厘假借。而瑕瑜并列。益兄昭衡品之公。所为据事直书。而其人之贤否自见。若徒事铺张夸美。甚或略其所短。暴其所长。则是有褒而无贬。又岂春秋华衮斧钺之义乎。且以众所共誉之魏象枢。尚有瑕隙可抵。非今日因事稽核。谁复摘其隐微。若罪恶显著之陈名忧。及杨义所参交结党援之孙承泽。俱曾身为大臣。特以身名陨越。国史摈而弗书。将世远年湮。更无有知其罪状之昭宣。与夫纠弹之颠末。伊等转得以文词著述。掩盖其生平。则其余美恶参半之人。境过事忘。因而弥缝隐护者。益复不少。即如索额图。明珠。徐乾学。高士奇辈。当时非不藉藉人口。而迹其行事。或则恃才自恣。或则倚附结纳。交通声气。虽学问或有可称。而品谊殊无足取。此等若非官为立传。则世人毁誉任情。久益流传失实。且其载之家乘。大率不外乎行状墓志。非其子若孙。志在显亲。即其门下士。工于谀墓。将必自撰私传。转至揄扬溢分。徵实难凭。昔年满游淳朴之风。从无是事。而世代递降。薰于习染。一二性喜诗文之人。生前唱和吹嘘身后假他人笔墨。夸张阡陇者。亦颇有其人矣。即如索额图、明珠、揆叙。阿灵阿等、皆以世臣勋阀。身罹愆尤。国史概从屏斥。久之且不知其为何如人。又何以为一代汗青之据。前命廷臣。编纂宗室王公功绩表传。现已告成。事实厘然可考。因思大臣之贤否。均不可隐而弗彰果其事功学行。卓卓可纪。自应据实立传。俾无溢美。若获罪废弃之人。其情罪允协者固当直笔特书。垂为炯戒。即当日弹章过于诋毁。吏议或未尽持平亦不妨因事并存毋庸曲为隐讳。从前国史编纂时。原系汇总进呈。未及详加确核。其间秉笔之人。或不无徇一时意见之私。抑扬出入。难为定评。今已停办年久。自应开馆重事辑修著将国初已来。满汉大臣。已有列传者。通行检阅。核实增删考正。其未经列入之文武大臣。内而卿贰以上。外而将军督抚提督以上。并宜综其生平实迹。各为列传。均恭照实录所载。及内阁红本所藏。据事排纂。庶几淑慝昭然。传示来兹。可存法戒。朕将特派公正大臣为总裁。董司其事。以次陆续呈阅。朕亲加核定。垂为信史。并著该总裁官。将作何搜辑酌定章程。不致久稽时日之处。详议具奏　　

○又谕、此次南巡接驾人员。据吏兵二部。查开履历案情。朕详加检阅。核其缘事情节。内因考试休致之编修沈齐礼、周龙官、陆树本、戈岱、邵齐焘、焦汝翰、检讨艾茂、李台、金维岱等九员。有情愿来京考试者。准其自行来京。候朕考试定夺。至因事降革之沈慰祖、眭朝栋、鹿骢豫、王铭琮、宫去吝、胡邦祜、李允性、莫如忠、张学浩、宋焕、彭朝元、张度、侯克岐、张开士、史锦、陶淳、黄玉衡、胡启植、唐廷櫆、葛山□斗起、董钧、倪存谟、蒋学镜、邵谦吉、顾伟烈、吴嘉善、周鼎、刘世宏、余崇年、宋齐岳、耿佩诚、戴超、糜大礼、孟明远等、三十四员。著该部行文调取来京引见。再降谕旨。其不愿来者。听之　　

○谕军机大臣等、据桑寨多尔济奏称、审讯商人任长源。并搜查伊铺内物件帐簿。据供。或将未售完物件。转行贩卖。或将喇嘛所贮布施物件变价。核对帐簿。有旧存寄等物。其收买出卖月日数目。俱属相符。所有伊等贩卖之物。均系原旧存贮。并非由俄罗斯私行买来之物。应毋庸议等语。所奏殊不明晰。未可遽信。此摺不必发回。著传谕阿里衮。瑚图灵阿。令其归于现办内。一并详悉查明办理　　

○戊辰。上诣畅春园。问皇太后安　　

○谕、朕此次巡幸木兰。著裕亲王、和亲王、大学士刘统勋、尚书托恩多、留京办事。其月选之文员内、通判州县等官。武员内、八旗护军校、骁骑校、及外省送到之补放水手官、骁骑校、并年满千总等官弁。俱著王大臣照从前之例验看。至外省督抚提镇等奏摺。著照例自启銮之日为始。俱赍赴留京办事处。加封交内阁随本呈送行在。候朕批示。随本发回。仍于留京办事处。交赍摺人祗领。该部通行传谕知之　　

○以工部侍郎李宗文、为江南乡试正考官。少詹事钱载、为副考官。翰林院侍读杨述曾、为陕西乡试正考官。宗人府主事左衢、为副考官　　

○旌表守正被戕之山东泰安县民陈廷玉女陈氏　　

○己巳。谕军机大臣等、明瑞等奏称、六月初二日。贼人与城西军营拒敌。伊等领兵夹攻。复捉生讯问。知城中另立伯克。拟相机办理。速为竣事等语。贼人怙恶猖獗如此。伊等所奏、似仍有招抚之意。殊不可解。若谓事期早竣。则伊等驻守已数月。未尝催促。及不惜兵丁。责以梯冲克城之举也。特因回人顽梗。若仍准其降。则伊等谓罪不加众。转视逆叛为常事。拒守为良策。且忽降忽叛。亦与国体有关。著传谕明瑞等、惟遵节次谕旨办理。克城之日。即将伊等剿杀。不必迟疑候旨　　

○旌表逼嫁捐躯之四川泸州民易生华妻蒋氏　　

