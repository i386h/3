<!-- { "loadSidebar": true } -->
○巡视东城兵科掌印给事中吴元安奏、巡视五城衙门。原有刑名之责。今律例馆瓣新书告成。请将副本先行送部。凡旧例本重而新例改轻者。准今巡视五城御史。各选书吏。赴部敬谨分钞。俾得照新例引用。得旨允行。　　

○川陕总督尹继善奏、熬茶准夷三百人、至东科尔。赏给米面羊只。皆感激祗领。交牧驼一千六百余只。马一千一百余匹。深以马驼疲乏。难于涉远为忧。查此次夷人。原非进贡可比。应听其自备资斧。因噶尔丹策凌词语恭顺。蒙恩豫备驼四百只。马八百匹。现在东科尔放牧。倘尚不敷。请于西宁附近各营。再行酌量拨给。令其作速赴藏。并已移知副都统巴灵阿、抚臣元展成、熟筹安办。得旨。所奏俱悉。虽云示恩。为不可启其无厌之心也。既已如此办理。可令伊等知系殊恩。后不可援以为例。　　

○旌表这正捐躯之河南祥符县民李天法妻、万氏。　　

○甘肃巡抚元展成疏报、乾隆二年分平番县垦地二百八十亩。　　

○癸亥。户部议准、奉天将军额尔图题覆、刑部侍郎常安奏请禁止海运一摺。查奉天米价。向属平贱。近年户口滋多。生齿日繁。又加各省贸易人众。本地所产。仅足食用。边外蒙古、黑龙江、船厂等处。收成偶歉。亦赖接济。若听水陆兼运。则粮价增昂。旗民必致艰食。请禁止海运。从之。　　

○是月。大理寺卿汪漋、副都御史德尔敏奏、前因春雨连绵。泰州、如皋、下游闸座未开。以致停工。得旨。观此事汝等与督抚不和衷之处显然。何不明奏、而为是隐语乎。寻覆奏、到工之日、凡兴浚修筑等事。俱会同督抚、和衷办理。惟泰州如皋盐河、系盐运总汇之所。行令通州知州王师旦、将下游之盐仓、唐家二闸。开放洩水该州面允止开唐家一闸。久之。唐家一闸。亦未开放。机宜坐失。工程未能及早完竣。皆由知州王师旦偏执所致。得旨。所奏俱悉。王师旦偏执。何不告之督抚耶。将此奏与杨超曾看。　　

○直隶总督孙嘉淦、奏报通省得雨沾足情形。得旨。此实上天浩荡之恩。即批发摺日、京师又复得十分沾足之雨。钦承之下。倍切乾惕。卿其同此意也。　　

○又奏、遵旨至宣化审办事件。现在巡边。即由山海关取道兼程前往。得旨。为有人告王者辅谋叛。其言虽属荒唐。或王者辅平日居官平常。以致民怨。则未可知耳。卿其秉公查审。未至宣化。尚宜密之。卿其毋庸来京。亦不必过于匆忙就道也。　　

○吏部尚书署两江总督杨超曾奏、据大理寺卿汪漋、左副都御史德尔敏等、勘估开挑淮扬运盐河道。因河水泛涨。不能施工。议开通州之盐仓、唐家、二闸。洩水入江。知州王师旦、请祗将唐家闸开放。并于出水之地。及该州迤北。各筑一坝。拦截盐仓、并各支河之水。不使旁洩。正在会同工员筑坝。乃乡布愚民。以播种时资水灌溉。若一洩无余。必致秧苗枯槁。人心惶惶。同声呼吁。求免开闸。以致市民关闭铺面。现在查明有无倡首之人。严拏究治。得旨。据汪漋等奏报。已有旨命卿秉公查办。卿其无纵无枉。秉公办理可也。　　

○江苏巡抚徐士林奏、病躯恐贻误封疆。恳请解任。得旨。览奏实廑朕怀。已遣太医前往诊视。本应照所请行。但此任甚重。一时实难得人。汝可念朕用人苦衷。为朕勉强办理。加意调摄。以期速痊。以慰朕望。　　

○安徽巡抚陈大受奏报、赴江宁热审。盘查藩库。趱办奏销。并檄行修筑圩岸。省视城垣。搜捕蝗蝻。各情形。得旨。诸凡所办俱妥。至捕蝗一事。尤应加意者也。　　

○又奏、据布政使托庸详称、向来社仓米谷出借。至秋收催还时。兼收杂粮。即以彼时市值计其本息。时价消长不同。殊难稽核。似应折中酌定。小麦粟米、每一石抵还稻米八斗。大麦秫秫、每一石抵还稻米五斗。统计所借米谷。按数折收。得旨。所奏俱悉。托庸办事不患无才。但其人过于聪明。汝以为何如。　　

○又奏、凤、颍、泗、三府州被水。查勘灾户情形。得旨。所奏俱悉。被灾贫民。加意赈恤之。　　

○闽浙总督宗室德沛奏请陛见。得旨。卿体素弱。道路往来。甚廑朕念。朕非不欲见卿也。俟明年身体甚健。再行奏请可耳。　　

○又遵旨覆奏、自与浙抚卢焯共事以来。见其意涉偏私。曾加规正。兹经左都御史刘吴龙。参奏其营私纵贿等情。向未得有实据。现差亲信之人访查。得旨。卿向来存心。朕亦知之。所以待彼。朕亦知之。既已差人访查。谅有实据。以朕所闻。则此事十有八九也。　　

○刑部尚书署理湖广总督那苏图奏、湖北省自四月初七后。雨水过多。安陆府钟祥县之三官庙月堤。天门县之沙沟垸堤。汉阳府汉川县之彭公垸堤。间有漫溃。其附近居民。有坍塌房屋者。照例资助。并查被淹户口。有无贫乏。借给耔种。得旨。所奏俱悉。其被灾贫民。加意赈恤。毋致失所也。　　

○又奏、贵州黎平府永从县逆苗顽梗。椄准署督臣张允随移咨。派兵严加防守。檄委辰州协副将哈尚德、为总统。俟黔省知会文到。即带兵前往。订期协剿。又于南省、北省、预派兵共一千五百名。听候调遣。附近苗疆地方。添兵巡游。团练乡勇。以资防守。其有黔省难民入境。好为安抚。酌给口粮。现在探知逆苗已经溃散。仍密饬文武员弁严为防范。务与黔省协剿。以靖余孽。得旨。知道了。所办亦属妥协得宜也。　　

○又奏报。右营守备张振虎、拏获行劫积匪杜二山等。得旨。知道了。张虎殊属可嘉。卿当予以升进之路。则众知劝矣。　　

○又奏请。窃案获盗。其罪如止于杖剌。并无窝夥当审。或虽供有窝夥。而赃迹已明。毋庸候质者。悉照雍正五年所定自尽命案之例。即于通详文内。加具切看。候批发落。庶人犯得淹禁。再查保甲定例。十户一牌头。十牌一甲长。十甲一保正。其有崇山峻岭。居民散处之所。户口畸零。应酌加变通。不必按十户一牌之例。彼此牵搭编排。免致纷扰。得旨。此皆卿因地制宜之事。知道了。　　

○署理湖南巡抚许容奏、湖南各属、制钱缺乏。计惟筹备铜觔。设局鼓铸。闻滇省各厂。产铜甚旺。除解京外。尚多余剩。本拟一面具奏、一面委员赴买。但究未识滇铜是否足供鼓铸之需。因咨询云南总督庆复、并购取样铜样钱。寻据咨复。滇省金钗厂铜。堪以接济邻省。其样铜业已委员赍解湖北等语。旋准督臣那苏图札称。滇铜业已解到。现在试铸。俟有定局。另行札商。但闻金钗厂铜质不高。应俟湖北试验明确。会同酌办。得旨。观此奏、汝颇有意见。而左右其说。是属何心。此等伎俩。朕前不可也。　　

○又奏、黔苗不法。接督臣那苏图、提臣杜恺、知会。南北省派兵一千五百名。预备应援调遣。俱经檄饬地方官储具支供又镇臣刘策名、拨筸镇兵二百名。贴防沅协。又拨永绥、筸标、兵各二百名。本境巡游。并饬通道县、靖州、于附近逆苗地界。团练乡勇三千名。保守村庄防堵险隘。城绥彻回暨各路赴靖之兵。接踵而至。并经分派各隘口。与乡勇守望相助。仍每事商之督提。时时申儆疆吏。密防堵。再城绥新定苗疆。贵于镇静。已密知会督提镇臣。留防官兵。不宜纷纭抽换。致启群疑。得旨。所奏俱悉。料理亦妥。　　

○河南巡抚雅尔图奏、河南布政使赵城回任。口理谕旨。巡抚雅尔图。是好巡抚。初到任之时。尚有要见。才之意。近来办事狠好。但不可因地方兵民相安。诸事就绪。稍有懈怠之心。须要长是如此。方是始终如一。方是表里如一。才是君子之学。窃臣奉命抚豫。缘吏治当积玩之后。整饬不得不严。民生值灾眚之余。抚绥不得不急。今则规模初定。即当恪守已定章程。与民休息。培其元气。激励人才。肃其纲维。不敢妄有纷更。盖能勉为君子之学。而后有名臣之业。得旨。所立之志。不为不正大。须行之以实。而要之以久可也。　　

○又奏、吏治废弛。由于人才阘冗。敬筹疏通科甲之法。以收吏治之实效。一、解额宜量为酌减。一、科举不宜太滥。一、拔贡之期宜宽。一、各馆效力及河工水利人。员俱宜取用科甲。得旨。此举甚属公正之论。朕非虑不及此。但以行之费力。尚须熟筹。而汝不顾众人之怨。毅然为此奏、则实可嘉也。但此奏若交部议。则怨汝者必多。汝担不起。待朕再加酌量。须以朕谕议行耳。　　

○又奏、豫省民鲜盖藏。幸值丰稔。定乘时积贮。以为有备无患之策。现在开诚布公。撰拟储备谆言一帙。广为刊布。饬行地方官。公发绅士富户。俾知浮费无益。储蓄可恃。劝其量力输纳。或捐于社。或寄于仓。俟俭岁出借贫民。以民间之积蓄。散之民间。不似徒仰给于公家。致有匮乏。于国计民生。均有禆益。得旨。所奏俱悉。此实为政之本也。但须行之以实。而明以察之。使无胥吏之扰。则善矣。　　

○又奏、请将疏浚渠堤之安阳县知县陈锡辂、浚县知县鲍志周、敕部议叙。得旨。议叙恐启弊端不可行。或有应升之缺。汝先行题补。则可耳。　　

○山西布政使串守曾、奏报到任日期。并请陛见。得旨。明年再行来京。则汝新任之事。皆得从容就理矣。汝系朕特用之员。陛辞之日、亦曾谆谆训汝。若能实力奉行。不论何处。可保不负任使。但无以骤加擢用。而有高兴自得之心。稍番小心畏慎之念也。寻覆奏、现由甘肃兰州起身。过陕抵晋。二麦丰收。连得时雨秋收可望。得旨。欣悦览之。山西吏治。废弛已极。必得汝等大员。竭力整饬一番。方有起色。而贪黩成风。尤不可不痛加剔除也。与抚臣和衷共济。诸事留心。勉之勿怠。　　

○川陕总督尹继善遵旨覆奏、剑关两峰夹峙。峭立嶙峋。形势最称险峻。然地处腹里。仅可为巴蜀要隘之区。非势若建瓴。藉以控制数省者可比。且陡壁悬崖。挽运维艰。亦无数亩平坦。可建城垣营房之处。毋庸将满兵并绿营兵丁抽拨移驻。下部知之。　　

○四川巡抚硕色奏报。三齐寨番民。因土司桑朗容抚驭失宜。欲背瓦寺而归茂州。聚众二千余人。赴省具控。请调集宣慰司桑朗容、与审目人等对质。务令两造输服。边境敉宁。得旨。这所奏情节。颇有隐饰。若以此意办理。则将来酿成大案。恐汝担不起。慎之戒之。　　

○广东琼州总兵官武进升、奏报琼南各州县地方雨水情形。得旨。所奏俱悉。其被旱地方。所有地方官赈恤。或不得家。据实奏闻。　　

○原任广西巡抚方显、因病回籍调理。奏请休致。并恳命亲子方桂。及时自效。得旨。汝且加意调摄。不必以休致为请。汝子过二三年后。汝可令其赍摺来京。朕彼时再降旨也。　　

