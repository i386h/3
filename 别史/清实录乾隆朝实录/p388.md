<!-- { "loadSidebar": true } -->
○丙寅。吏部议覆、暂署闽浙总督福州将军策楞疏称、各省驻防。设立理事同知一官。职司审理旗民互控案件。与州县无异。非丞倅分司粮捕者可比。近有识见鄙陋之员。日事趋驰于督抚衙门。或希署印。或图出差。旗营遇有案件。即委员更替承办。未免呼应不灵。致多迟误。应如所请。嗣后各督抚于理事同知、俾专理旗务。概不得另有差委。从之。　　

○修建江南阜宁县属沙浦等五墩、沟湾等十七汛、营房。并添建苏家嘴、板湖二汛、及周门、北沙等二十汛、瓦草营房。又北沙、惠家沟、下川子三汛、每汛派防兵十名。并添建营房。从调任总督那苏图请也。　　

○旌表守正捐躯之福建长乐县民王平妻、郑氏。　　

○丁卯。大学士等议覆、钦差侍郎周学健奏称、淮、徐、海、凤、颍、泗、六府州属。现在沿河州县各缺。俱以河员补授。于牧民之道。素未经历。惟此数府州。连年灾歉。目前之办赈。日后之抚绥。均需贤员经理。应如所奏。行令督抚、将六府州之现任沿河各州县、详加甄别。如果克胜安抚之任者。题明仍留本任。若仅系循分称职之员。或酌调别地。或仍以河员补用。所遗之缺。即令该督等、拣选属员之贤声素著者。题请调补。方与被灾地方有益。又河东河道总督白钟山奏称、河防关系重大。因州县膜视河工。是以互为升调。冀其助理。所以慎重河防。应如所请。嗣后河工同知、通判、缺出。将应升之沿河州县中、果能平时。留心河务者。许该督会同督抚、保题署理。不必专于河员内选补。至南北河工同、判、缺出。先行委署试用。较之未经委署保举、遇缺即行题补。更为郑重。请仍照旧例行。得旨。依议即行。　　

○户部议准、原任福建巡抚王恕遵旨疏请、将闽县雍正七年、加徵无著学租银五百三十二两零。并乾隆三年至五年、未完民欠银六百二十两零。一体豁除。从之。　　

○又议准、贵州总督兼管巡抚张广泗奏称、黔省之格得、八地、及铜川河等厂。均产铜觔。较购运滇铜。实多节省。亟应上紧开挖。况铜川河厂。经原署督张允随、奏明山形厚大。可期发旺。不但足敷黔局之用。应令该督、转饬厂员。加意调剂。务使旺盛。以供鼓铸。从之。　　

○调陕西按察使图尔炳阿、为山东按察使。山东按察使陈德正、为陕西按察使。　　

○戊辰。吏部议覆、河东河道总督白钟山疏称、河东新设之河北道、怀庆府黄河同知、开封府南北两岸同知、仪曹、仪考通判、祥符县主簿、祥陈、兰阳巡检、武陟县沁河主簿、管泉通判、又豫省河营守备二员、千总、把总、各四员、东省河营守备、千总、把总、各一员等缺。或专辖河工。或兼顾运务。均关紧要。应照旧设立。惟旧设之彰德府同知。所管安阳、汤阴、内黄、三县漳、洹、诸河。非险要工程。必须专员修守者可比。同府尚有粮捕通判一员。如改令就近兼管。则漳河同知。可以议裁。又怀庆府沁河通判。所管沁河。止武陟、木栾店一带。埽工无多。同府原设有黄河同知、粮捕通判、二员。如将丹、沁、两岸堤工。及水利泉源。改令就近分管。则沁河通判。亦可议裁。又阳武县县丞。所管黄河南岸堤工。界联郑州。应并郑州州判兼管。又滑县县丞。所管卫河。长不及十里。界联浚县。应并浚县县丞兼管。又恩县主簿。所管运河。止长十余里。界联夏津。应并夏津县县丞兼管。又博平县县丞。所管运河。亦止长十余里。界联堂邑。应并堂邑县主簿兼管。将阳武、滑县、博平、各县丞、恩县主簿、一并裁汰。均应如所请。从之。　　

○理藩院议覆、巡查归绥城员外郎那逊额尔和图奏称、归化城商贾众多。奸匪乘机为盗。并有逃人。应如所请。行令将军、都统等、饬所属官兵。于各卡伦交界处所。不时严查。倘有贿纵情弊。将该员分别处分。其有捕获命犯二三次者。官则纪录一次。兵则以罚取牲畜给赏。仍移咨察哈尔、四子部落、喀尔喀、乌喇特、鄂尔多斯、等处。添兵设卡。一体巡查。惟蒙古官员。原无加级纪录之例。嗣后果有捕获著绩者。令该扎萨克等报部。亦以罚取牲畜给赏。如有徇纵者。分别议处。从之。　　

○旌表守正捐躯之直隶威县民段让妻、侯氏。　　

○缓山东济阳、长清、二县。乾隆六年旱灾额徵盐课。　　

○己巳。上诣畅春园、问皇太后安。　　

○谕、江、安、二省之凤、颍、淮、徐、各属。连岁被荒。闾阎积困。朕心轸念。频加赈恤。又特遣大臣前往察看。于常例之外。大沛恩膏。不使一夫失所。至于应徵钱粮。有已经蠲免者。亦有例应带徵者。朕思灾祲之后。即偶遇有年。一时难以骤致丰裕。若令完纳现年应输之正供。又加以递年带徵之积欠。小民未免拮据。著将江省之清河、桃源、安东、铜山、沛县、宿迁、萧县、邳州、睢宁、徐州卫、海州、沭阳、安省之宿州、灵璧、虹县、临淮、怀远、泗州、五河、十九州县卫被灾各户。所有乾隆五年以前、未完带徵银两。统行停缓。俟各处年岁屡丰。民间元气渐复之后。该督抚再行酌量定限。分年带徵。具奏请旨。俾民力宽舒。渐登康阜。以慰朕勤恤灾黎之至意。至各州县内、有未经被灾各户。仍照常例办理。该部即行文该督抚知之。　　

○大学士等会同户部议覆、御史孙灏奏称、各属常平分贮旧额。并议定增贮新额。务须各按地方大小、分别户口繁简、及水次远近情形。通盘筹算。如旧额谷数。酌量可敷备贮者。即仍以旧额为额。如旧额之外。有必须议增捐谷者。即于原议捐谷内、另行酌定。并入旧额内为额。统将实在应贮数目。造册报部。永著为额。惟此项谷石。既经酌减厘定。自不便再行缺额。请令定额后。即将各府州县卫所、现存常平谷、及报捐谷、一并计算。如现存尚不敷所定之额。若系赈粜之项。俱动存贮应行买谷银、采买贮仓。如本无应行买补谷数。其不敷在捐谷者。仍俟陆续报捐谷内抵补。至合计现存。已敷定额。仍有额外捐贮。设遇赈恤。即行动用。无庸买补。再足额后。凡有按年平粜、及散赈动用。俱令报部。于应行买补时。查明该处续捐。尽数抵补。从之。　　

○吏部议准、山西巡抚喀尔吉善疏请、酌定夷汉章程。以重边圉各款。一、增设吏役。查口外地方辽阔。凡蒙古汉人交涉事件。统归归化城同知、七协理通判、成招定案。与州县无异。原设吏攒二名。实不敷用。应再各添典吏二名。并准七协理衙门、拣选缮写满洲、蒙古、文移人一名。同知衙门、挑取土默特官学内、缮写满洲、蒙古、字人二名。以便办公。一、议给囚粮。查各协理等、俱设立监狱。惟归化城一处。已经议有囚粮。其余尚未议给。应于每处、各设囚粮米二十四石。钱一十二千文。并给与柴炭等银。以示矜恤。一、增设递马。查杀虎口至归化城。虽设有蒙古台站。止递都统往来文移。至七协理笔帖式、紧要事件。尽属铺司传送。不免迟误。应照内地偏僻州县例。于归化城、和林格尔、各设递马六匹。夫三名。善岱、托克托。各设递马四匹。夫二名。昆都仑、萨拉齐、清水河、各设递马二匹。夫一名。一、分别会审。查归化城地方。东则察哈尔。西则土默特。及鄂尔多斯。蒙古汉人错处。常有交陟之事。各协理等、既属满洲、蒙古、官员。若以审理交涉案件。原非越俎。惟向例均报同知、转咨蒙古官员、赴协理衙门会审。由蒙古官员、回明都统完结。转辗经年。殊多拖累。今应交各协理等、自行审定。径由同知查核。照例发落。无庸申请都统、委员会审。再各协理等、与扎萨克、会审交涉事件。向在适中之所。今各协理庶事殷繁。又有监狱。别无佐杂可委。若令出境。反多贻误。请嗣后令各扎萨克官员、照原任归化城巡察色楞奏准例、赴协理衙门会审。一、径报协缉。查该协理等、所管蒙古人抢劫案件。向系专报都统、委员缉拏。除当场现获盗犯外。概不准查缉。亦不准径报。俱由理事同知转报。以致漏网甚多。请嗣后不论蒙古民人命盗案件。事主呈报之日。该协理一面差捕。一面录供。径报都统、委员速拏。无庸同知转报。从之。　　

○庚午。谕、镇国公弘昉之妹格格、前曾指嫁喀喇沁贝勒僧衮扎布。今格格闻僧衮扎布病故。情愿守节。在皇太后前哭泣奏请。格格尚未成婚。即执大义守节。矢志甚属可嘉。著给和硕格格品级。准伊所请。令其守节。今僧衮扎布之媳、前往游牧处所持服。著交与内务府总管办理。将格格送赴僧衮扎布家内。令同伊媳前往游牧处所。以尽其道。著派散秩大臣一员、护送格格前去。俟丧事毕、仍著格格来京。在僧衮扎布家内居住。其如何办理令其前往。及回京时如何安置之处。著内务府议奏。寻议、前往游牧处所时。一切衣服等项。改用纯素。至回京时应用物件。俱饬照例豫备。再格格既在京居住。则所需帐房等项。应行减去。从之。　　

○旌表守正捐躯之直隶卢龙县民张珍妻、段氏。　　

○辛未。遣官祭关帝庙。　　

○大学士等议准、河东河道总督白钟山奏覆、御史胡定条奏摺内、请河工效力人员。不必取具身家殷实印结。并因公挂误之员。亦准投效一款。查河工效力。惟因公挂误者。不准投效。盖恐废员得以藉工冒滥。至效力人员。必须身家殷实印结。原以河工差繁费重。设遇工程紧要。派委分办。稍不如式。即干参赔。若如该御史所奏。不须殷实印结。恐贫乏者到工。资斧不给。或启需索迟误等弊。所请断不可行。惟查旗员效力定例。由本旗都统、咨部转送河工。而各省人员。仍照旧例在河臣衙门具呈。事属互异。请嗣后各省如有愿往河工人员。亦照旗员之例。取具本籍地方官身家殷实印结。赴部投递注册。俟河工缺额请人。照数咨发到工。从之。　　

○户部议准、直隶总督高斌疏称、滇省解京铜觔。向来长运官抵通。交铜务监督、秤收转运。即回滇报销。另有委官在通。守掣批回。今既令长运官管解进局。抵通时、又经坐粮厅点验。派经纪转运。所有铜务监督、及云南委官、应并裁彻。从之。　　

○礼部议准、闽浙总督策楞疏请、将故福建总督范承谟。于省城建祠入祀。并将同事殉难诸臣。及台匪案内死事人员。一并附祀。从之。　　

○免两淮泰州属庙湾场、淮安属板徐、中莞、临兴、等场。乾隆六年分、水灾额徵银、三千六百六两有奇。并带徵灶欠银、四千三百四十五两有奇。　　

○免福建永定县被水冲陷地亩无徵银粮。　　

