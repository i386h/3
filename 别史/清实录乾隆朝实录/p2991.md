<!-- { "loadSidebar": true } -->
○乙酉。谕军机大臣等、贼人于静宁、隆德一带。分出滋扰、福康安、前赴伏羌。不但途次或有梗塞。且静宁迤东。亦无重兵防御。转恐贼人或蹑官军之后。本日据永铎奏称、静宁州存有守城兵七百余名。又前据策布坦奏称、已带兵一千名。赴静宁一带探剿。是该处现有一千七百余名。而此时鹿鹿山并无贼匪。傅玉等尚有满兵二千余名。在彼坐守空山。福康安、当迅速札知傅玉等。令其带兵自西而东。福康安即带延绥静宁之兵。自东而西。再飞札旺沁班巴尔、带领宁夏满兵。及阿拉善蒙古兵。赴静宁一带。三路夹攻会剿。阿桂带领京兵。不日抵甘。又可为其后劲。务将隆德、静宁、石峰堡等处贼匪。剿灭净尽。如攻抢伏羌之贼。复窜入石峰堡。会合一处。则势如釜底。更易于四面堵围。惟前据傅玉等奏、拏获奸细供称、贼人想把官兵诱至石峰堡。里外夹攻等语。福康安、与海兰察、巴图鲁侍卫等同行。必能加意防范。自可无虞贼人奸计。至永铎奏称、静宁一带。已无贼匪。现赴伍岱等打仗处所协剿。此摺系二十四日亥时拜发。而二十五日辰时。静宁州即有贼匪复来滋扰之事。谅该将军此时。未必即能前往伏羌。自仍在静宁守城。著即令其帮同福康安、剿办贼匪。至贼人现在静宁、隆德、等处劫掠。幸而未据六盘山。该山为从来险要关隘。福康安、尤当即速设法。派兵扼险驻守。断不可使贼乘间侵占。致东西两路官兵。或有阻隔。又伍岱等奏称。伏羌城外山梁扎营之贼。防其乘空再窜。但分兵堵截。存营兵力较单。不能堵御。只可临期侦视。相机迎剿等语。所想亦是。伍岱、李侍尧等。此时竟宜专力剿办伏羌之贼。牵缀其势。勿使窜逃勾结。则福康安在东路剿办石峰堡贼匪。尤易为力。倘伏羌之贼亦败回石峰堡内。则伍岱等。又可从南面追及。彼此知会。四面围堵。使贼人困处一隅。不战自毙。更不致一名漏网。　　

○丙戌。以少詹事翁方纲。为詹事。　　

○丁亥。谕、前因李绶奏考试情形摺内。节次查出年貌不符。及枪冒等弊。不一而足。曾传谕胡高望、令其将伊任内、何以毫无整顿之处。明白回奏。兹据胡高望奏覆、伊历考各府。曾查出形迹可疑、及顶名混考、试卷不符之童生欧阳伸等。共十三案。俱经分别枷责斥革。但未将已办各案。一一开列陈奏等语。李绶到任。甫及半年。考过仅止五府。而查出生童枪冒等弊。已有十案之多。胡高望在任三载。且按历各府岁科两次。即据其所陈奏、三年内。曾经查出生童各弊。仅止十三案。是其于该省士习。不能实力整饬。已难辞咎。至胡高望于考试时。既查有枪冒等弊。其所奏考试情形摺内。自应明晰声叙。何以从前节次所奏之摺。并不提及。况考试乃学政分内之事。是其应奏不奏。亦属不合。胡高望、著交部议处。寻议、照不实力奉行例。降一级调用。有加一级抵销。再照应奏不奏例。降二级留任。得旨、胡高望、著销去加一级。仍降二级留任。　　

○谕军机大臣等、前据全德奏、伊龄阿任内。批准溢借商人银七十六万余两。并未奏明咨部。又商借生息银四百六十三万两。除按引归还二百二十九万外。尚未完银二百三十三万余两。又商人江广达、代伊龄阿购买玉器等项公帐银。约六十余万两。现据各买卖人等索讨等语。当经降旨、询问伊龄阿、以伊到任两年之间。何以借支未完银两。有如许之多。又私欠银两。因何并未向全德言及。致前项现无归著。令其逐一明白回奏。本日据伊龄阿覆奏、两淮向有赏借银两。各商每年领借。事有大小。用银不无多寡。均有原禀、原详、文案可查。其溢借商人银两。系众商办理庙工、船只、道路等项之用。由运司据情转详批准。至江广达等购买物件。皆出自商众诚心。曾据江广达面禀。尚欠银六十万两。因商众等会称、支用属实、始行批准给领。所有各项支借银两。俱有文禀可凭。因交代恖迫。未暇告知全德。实系疎略等语。此事前据全德奏到、意似系伊龄阿任意支发。又不与后任交代清楚。以致公私拖欠。今据伊龄阿覆奏、批借银两。俱有案卷可查。且向系随用随归。并不具奏咨部。伊二人所奏互异。事关库项。不可不查询明确。若将此事交与萨载查办。该督与伊龄阿、系属儿女姻亲。恐未免意存回护。闵鹗元平日办事尚属持正。著传谕该抚。即速赴扬州。传唤总商。并提集运司衙门案卷。逐一清查。秉公据实具奏。伊二人究竟孰是孰非。毋得稍有偏袒回护。伊龄阿奏摺。并著钞寄阅看。　　

○又谕、据福康安奏称、现在紧要关键、先当救援静宁等处。肃清后路。正与朕所降谕旨相合。其余所奏堵截贼人后路。以及晓谕回人之处。所办俱好。是福康安于剿办贼匪机宜。大端已得。朕览奏为之稍慰。惟所称先将静宁、隆德、两处贼匪剿尽。拨兵驻守。即赴伏羌等处。会剿一节。尚未为周妥。静宁等处贼匪办竣后。尚有石峰堡为贼人巢穴。必须剿灭净尽。福康安再往伏羌。方可后路无虞。况伏羌、鹿鹿山、现有傅玉、伍岱等。在彼牵掣。贼人自无暇回顾。已有旨谕知福康安、当以次进剿。自必遵照妥办。计福康安此时。早抵平凉。该处离隆德、静宁不远。就近遣人常川侦探。更可得悉贼营实在情形。相机妥办。静宁等处贼匪。谅无难速就扑灭。又料福康安、与海兰察、带领巴图鲁侍卫等。前往督办。声势壮盛。又有阿桂、带领京兵。续至。恐贼人闻风胆落。不敢与官军抗拒。纷纷窜回石峰堡。而傅玉、伍岱等。驻劄鹿鹿山、伏羌二处。万一贼人铤而走险。乘势两面夹攻。傅玉、伍岱等。前后兼顾。殊觉费力。深为可虑。福康安此时。仍宜沿途侦探贼情。并先札知傅玉、伍岱等。令其豫为留心防范后路。最为紧要。　　

○戊子。谕、现在甘肃剿捕逆回。一切军粮台站。需人办理。著于各部院京察一等记名、应用道府人员内。派出给事中李殿图、郎中法海、员外郎舒弼、扎克桑阿、舒永阿、主事陈科鋗、崇文、驰驿前往甘肃。交阿桂、福康安、差遣委用。遇有相当缺出。酌量题补。即日起程。不必来热河请训。　　

○己丑。谕、据恒山保奏、剿办甘省新教回匪。伊欲效力。并将所属密云县兵丁内。拣选五百名带往等语。而又夹片奏请。恒山保、甚属不晓事体轻重。殊为谬妄。现今剿灭甘省回匪一事。业经由京派兵前往。足以剿灭贼匪。又何至动用密云县驻防兵丁。恒山保既欲塞责。奏请效力。仅可于一摺内声明。而又另行夹片渎奏。尤属不堪。谬妄糊涂之至。恒山保、既不能受朕恩。著将黄马褂、花翎。俱行革去。　　

○谕军机大臣等、前据何裕城奏、卫辉府属之汲县、新乡、封邱、获嘉、开封府属之陈留、共五县。得雨仅止一二寸。业经降旨、令何裕城、即速查明该五县被旱灾区。分别赈恤矣。本日又据江兰奏称、汲县、新乡、封邱、已于二十九日。得雨三四五寸。获嘉仅得雨一寸。而陈留一县。是否得雨。未据奏及。朕心深为廑念。著传谕何裕城、即速查明续得雨泽之汲县、新乡、封邱、未种地亩。是否可以补种晚田。并如何抚恤、借给口粮耔种。其获嘉、陈留、二县。此时曾否续得雨泽。该抚如何分别赈恤之处。一并查明。迅速覆奏。　　

○又谕、据阿桂奏、京兵所需一切供支。即于陕省代为筹办。以分甘省之力。自应如此办理。本日据毕沅奏称、京兵车马一项。按站倒换。未免雇备维艰。已飞饬各属。雇就长骡。应用等语。是甘省过兵事宜。业经毕沅妥为豫备。自可迅速前进。至所称各省解甘饷鞘。若照常运往。恐有疎虞。俟到西安时。截留藩库。所办甚是。饷鞘乃陆续支发之项。非比军中火药等项。急于应用。况甘省藩库。现在尚有四百余万。足敷给发。此项饷鞘。自应暂留陕省。俟隆德。静宁一带。剿除贼匪净尽。再行运往未为迟也。　　

○又谕。此次伍岱等剿击贼匪。歼其头目三人。且虑贼翻山逃遁。派兵绕上山梁。攻抢贼营。较前稍有起色。看来伊等、因朕以该处领兵大员。不能办贼。特遣福康安前往督剿。亦知愧激。且闻福康安将抵甘境。有所倚仗。精神俱略加振作。至贼经官兵追击。即弃营南窜。自是向秦州而去。伍岱等既已派兵前往。若能与三德两面合剿。痛加歼洗。先肃清一路。固属甚好。倘贼人仍窜入石峰堡内。该处地势虽险。亦不过如苏四十三所据之华林山。官兵进攻时。祇须加意防范。据其高处。并于左近寻躧路径。询之诚实居民。或即令为向导。带兵寻迳。绕上山顶。建瓴而下。势如破竹。贼人自无由免脱。即使路径险窄。官兵实难前进。然官兵既不能进。贼亦何从而出。果能即其总路。带兵严密堵住。则贼人困守空山。更可不劳穷追。而尽数歼除也。至伏羌等处贼匪。既有伍岱等在彼剿办。牵掣贼势。福康安、尤可专心剿办隆德等处之贼。隆德现有莽古赉、带到兵一千名。静宁存有守城兵七百余名。而延绥兵一千名。阿拉善蒙古兵一千名。自己陆续到彼。福康安又带有山西、陕西、兵四百名。是兵力已不为少。福康安、与海兰察、及巴图鲁侍卫等。竟宜乘此兵力。先将隆德潘陇山之贼。剿灭净尽。再往静宁剿捕翠屏山之贼。俟此两处贼匪洗净。然往赴石峰堡。设法堵剿。但仍应步步留心。并派委明干将领。带兵殿后策应。此为最要。又据李侍尧奏称、静宁一带。文报往来。恐为贼匪所阻。现拟改由兰州、凉州、安设军台。接到沿边军台驰送等语。此不过一时权宜之计。俟福康安将静宁、隆德等处贼匪办尽。文报仍宜由旧路驰递。较为捷近。再据伍岱等奏、在伏羌城外。拏获贼匪。及妇女幼孩。令守城出力之老教乡约白中伟等。逐一辨认等语。此等老教乡约。并不为贼人胁诱。且助官兵守城御贼。著福康安于剿捕石峰堡贼匪完竣。前往伏羌时。查明该乡约白中伟等。如果实在出力。即应优加奖赏。俾老教回民。均知感奋。　　

○庚寅。谕、户部会同福康安、议覆云贵总督富纲等。查明通省厂欠一摺。请于各厂员炉户名下。分别追赔。自系照例办理。第念滇省采办铜觔。不得不豫发工本。以资接济。炉户等系无业贫民。逋欠自所不免。从前李侍尧任内。查明实在厂欠确数。奏请办理。曾特降恩旨、豁免银三十万余两。今据富纲等奏、四十三年以后。各厂亏欠五十余万两。系实欠在民。并非官为影射。自属实在情形。且该省办运铜觔。自辛丑赶运以来。每年依限扫帮。办理尚为妥速。所有此次无著厂欠银三十九万余两。著加恩竟予豁免。其有著银十二万余两。著照所请。于各领户名下。照例著追。　　

