<!-- { "loadSidebar": true } -->
○又谕、上年山东兖曹二府。暨济宁所属。又江苏淮安、徐沛等处。俱因漫水经行。田禾淹浸。屡经降旨展赈。并令将被灾最重之各州县卫。常予赈恤。俟漫口合龙后。再行停止。现在豫省河工。已经奏报合龙。虽下游地亩。渐次涸出。可以耕种。但当此青黄不接之时。地亩甫经涸出。恐地方官拘泥前旨。即行停赈。穷民觅食维艰。朕心深为廑念。著加恩再行展赈至六月停止。以副朕轸念穷檐。有加无已之至意。该部即遵谕行。　　

○又谕曰、詹事府詹事兴桂、年力已衰。著以原品休致。　　

○谕军机大臣等、据阿桂等奏、十三日合龙。大溜全入新河。坝工堵合稳固一摺。已降谕旨交部议叙矣。阿桂此时、自必将善后事宜。次第筹办妥协。方始起程。前赴东省。朕思善后事宜内。惟拨给民地一事。最关紧要。北岸河身。既经涸出。其空地可以垦种者必多。以彼易此。总须以南岸占用民地顷亩数目。将北岸地亩。官为丈量。照数拨给。多寡一如原数。若一任小民自行占踞。则豪强者得以多占膏腴。而懦弱无力贫民。竟至缺少。且不肖官吏胥役。得以藉此侵渔滋弊。殊非安集灾黎。清厘地亩之道。此事著责成阿桂、李世杰、迅速办理。早为换给。俾小民得以乘时赶种夏禾。方为妥善。至此项地亩。除照数换给闾阎之外。如尚有多余。不妨召募佃种。收取租粮。以备河工公用。再要工既经堵合。则下游漫水。来源已断。而运河两岸纤道。自必渐次涸出。著传谕明兴、即督率该道等、赶紧一律兴修。以便漕艘衔尾遄行。至金乡、鱼台、被淹地亩。此时业经涸出。恐被水灾黎。无力耕种。并著明兴查勘确数。照例酌借耔种。俾得及时插种。咸庆西成。以副朕轸念灾黎。有加无已之至意。将此由六百里各传谕知之。　　

○又谕曰、江南徐州府属之沛县。连年因豫省黄水下注。被淹最重。节经降旨抚绥。并著加恩常予赈恤。今豫省漫口合龙。黄河已复故道。从此可以永庆安澜。但沛县当豫省下游。地势低洼。现在仅能涸出基地。亦必重新修建。因思欲使闾阎永远安堵。不得不酌筹迁移。为一劳永逸之计。自应照豫省仪封考城办法。于沛县境内各乡。履勘高燥地方。建立城垣。俾百姓易地安居。永无水患。该处民人。屡经荡析。自必乐从。著传谕萨载、相度地势情形。如有高阜可迁处所。即亲往履勘。妥为经理。并一面奏闻。一面即鸠工庀材。作速兴修。务于岁内办理完竣。以备明春省方临幸。方为妥善。倘该处实无高阜可迁之处。亦即据实奏明。不必拘泥此旨。将此由六百里加紧传谕萨载、仍著迅速覆奏。寻奏、查沛县西南三十里、有戚山。地势较高。可移建新城。其北面太行堤。连年冲缺。应修复。南面缕水堤一道。东首叠路三十里。均须加培。又该县所辖之夏镇。居民所辏。旧有砖城。并应估修。得旨、好。如所议行。　　

○又谕、据阿桂等奏、汝州直隶州知州武先慎、催趱工段。办理妥速。请送部引见。试用通判李如槐、经理钱粮。毫无苟且。可否遇有通判缺出补用等语。武先慎、李如槐、承办要工。均能实心出力。该二员俱著送部引见。以示鼓励。　　

○军机大臣奏、遵旨查各部院、及各省填入大计人员。摺内不应遽称参劾字样。谨拟改入于计典六法清汉字样。请交吏兵二部转行各该处、及各省将军督抚。一体遵照。报闻。　　

○旌表守正捐躯河南许州民黄甲妻梁氏。　　

○已酉。上诣安佑宫行礼。　　

○谕曰、吏部议处参革知州陈天桂、原保各上司一本。将调任广西巡抚姚成烈、议以革任。升任广西按察使富躬、苍梧道周廷俊、均议以降调。而声明其同省与不同省。所办尚未允协。卓异官员。贪赃不法。原荐各上司。自有应得处分。但须核其犯赃年月。若在原荐上司任内。后虽离任不可谓无从揭参也。自当查核犯赃年月。分别议处。至各省保荐卓异官员。俱系督抚藩司主政。该管道府。能持正不阿者少。不过随上司按例转详耳。所得处分。亦应分别轻重。著吏部酌核定例。另行详晰妥议。所有议处姚成烈等一本。即著俟定议后、再行按照新例核议具奏。　　

○又谕、昨召见詹事兴桂、见其年力已衰。已降旨将伊原品休致。此等三品京堂。每逢京察届期。吏部不过照例具本开列。既不似各部院堂官。时常接见。又非如四品以下京堂。特派王大臣验看。带领引见者可比。是衰庸者得以恋栈。转致有碍后进者升途。非澄叙官方之道。嗣后京察时、满汉内阁学士、副都御史、仍著吏部照例开列具题外。其余大小三品京堂。既不便派王大臣验看。俱著吏部一体带领引见。其履历注明。所有本年京察三品京堂。即照此例行。　　

○又谕、据黄仕简等奏、拏获凤山县编造逆词、竖旗图抢之首夥各犯。分别办理一摺。著交三法司核拟速奏。至此案首犯陈虎等、经凤山县知县徐英、因该犯等形迹可疑。即行拏获。嗣复访知夥党柯达、及代为写旗之沈灶等、亦俱弋获。尚属能事。现在该处正有查办之事。未便令其即离本任。送部引见。著加恩加一级。以示优奖。俟该县任满调回内地咨部时。著该部奏闻请旨。　　

○谕军机大臣等、昨据阿桂等奏报、漫口合龙。黄流顺轨一摺。已明降谕旨、将山东兖曹二府。暨济宁所属。被灾最重之各州县卫。加恩再行展赈至六月。并传谕明兴、查明金乡、鱼台、被水灾黎。借给耔种、以资耕作矣。济宁以南。为漫水下游。频年淹浸。该处民人。屡经荡析。自必迁徙以图口食。今漫工合龙。积水畅消。民田自必涸出。可以耕种。况现又加恩展赈。被水灾黎。一闻此信。自当踊跃陆续归耕。各安本业。著传谕明兴、查明现在涸出地亩。该处民人闻信回乡。乘时播种情形若何。逐一妥协经理。详悉见奏。至黄流既经归海。则济宁以下、河湖水势。即可消落。运河两岸纤道。早经涸出。即应遵照前降谕旨。将堤牐土石各工。及桥梁纤道。赶紧兴修。一律完整。以利漕运。方为妥善。著再传谕明兴、即将该处情形若何。现在作何办理之处。一并迅速具奏。将此由六百里谕令知之。仍著由六百里速行覆奏。寻奏、堤工合龙。来源已断。民田可渐次涸出。又遵旨展赈。迁徙灾黎。皆必归图耕作。现饬州县、循行安顿。并将按月常赈、及酌借耔种银。委员监放。再查微山湖水。仍深一丈八尺余。系由纸坊白茅等处、所消之水。均归此湖。所有运道土石工程。未能即修。现与陆燿、沈启震、确勘。其应照旧补还土堤。或应用碎石坦坡。及大石补筑。均插竿标识。其单闸斗门涵洞。现于水中探其塌卸至底者、拆修。数层者、按层核估。尚完整者、只估钩抿。并催趱料物。临时无误。得旨、览奏俱悉。　　

○户部议准、福建巡抚雅德疏称、延平府属南平县峡阳地方。距县窎远。民人纳粮。跋涉维艰。前经题准、以该县县丞、移驻徵收。但历来办理。俱系造册移县催科。殊属两歧。请自四十八年始。将该处七里一十五图钱粮。归该县丞徵追。以从民便。从之。　　

○庚戌。上御勤政殿听政。　　

○吏部带领四五品京堂通政使司副使吴垣等、四十二员、引见。得旨、吴垣、德昌、富炎泰、彭绍观、褚廷璋、王懿修、童凤三、平恕、俱著准其一等。刘天成。著降二级从宽留任。都尔松阿、书昌、俱著原品休致。余依议。　　

○京察本年满汉各员。年老官五员。有疾官七员。才力不及官六员。分别处分如例。　　

○补行乾隆四十七年军政。漕运、罢软官一员。年老官十员。有疾官一员。才力不及官四员。分别处分如例。　　

○减除浙江省仁和场、扶基、二围、三围、四围、潮冲坍废荡地五千亩有奇正税。　　

○辛亥。吏部带领三品京堂通政使梦吉等八员、引见。得旨、梦吉、张若渟、陆锡熊、刘跃云、虞鸣球、肃普洞阿、扎勒翰、梁英佐、俱著照旧供职。　　

○吏部议准、署两广总督尚安疏称、广东盐运使衙门。乾隆三十一年、奉颁流传敕书。开载两广都转运盐使司。印文、系广东都转运盐使司。应改铸颁给。从之。　　

○兵部奏、酌更武选则例。一、各省题补人员。例俟引见后开缺。武职有地方守汛操防之责。且远省赴部需时。未免员缺久悬。应照推升例、该督抚具题。臣部议覆。其与例稍未符者。仍俟引见钦定。其寻常合例者。即于议覆奉旨之日开缺。按缺之题选速办。一、武进士赏蓝翎侍卫者。期满分别都司守备。例归正、三、五、七、九月内。都司、守备、合选一缺。其以都司用者。固得从优铨选。其以守备用者。应选月分。遇有都司一缺。即当过班。是较归班进士转迟。应请令守备、仍按科分名次。归双单月内科班铨选。一、澎湖台湾之缺。报满、例应先行升用。但此项人员。向不送部。查边疆俸满。与保送保题无异。应令一体引见。至循分供职。调回内地。注销台俸边俸者。无庸送部。此内有年老技庸者。该督抚仍随时纠参。一、沿海沿边要缺。例令该督抚提镇、于现任人员。豫行保送引见注册至近省陆路之缺。如直隶、山西、并无豫保之例。应令除云、贵、川、广、陕、甘、湖南、等省外。并照直隶山西。概不准其豫保。至豫保人员。有未届掣补。经督抚题请升补者。向俱查明引见已满三年。调取送部。但此等皆曾经引见之员。掣补既例不送部。题补亦可无庸送部。一、拣发人员补缺。向未定有年限。应令分别其曾历外任者。到标后、准随时题补。其未历外任者。照现任保题例、定以二年之限。或题缺出、适无合例之员。准先行拣选题署。扣满年限、再请实授。一、各省驻京提塘。向例三年更换。近年来每遇咨取更换时。该督抚辄以无合例人员。咨请留办。应请嗣后令该督抚豫选人员送部。或该省武进士中、实无合例者。准于业经拣选武举内保送。年满、由臣部考验。带领引见。分别营卫。归本班选用。从之。　　

○壬子。谕军机大臣等、拉旺多尔济参奏、私给乌拉照票一案。据奎林覆奏摺内称、扎萨克图汗部落照票。尚未全行缴到等语。此事甚属迟误。不意奎林无用至此。明善、勒保等、业经查明具奏。而伊一人如此耽延时日。并不妥速办理。即谓扎萨克图汗部落迟误。亦当据实指参齐旺巴勒斋。令将阖部落所有照票。速行查缴。奎林、著传旨严行申饬。令其务将此事。遵照前降谕旨。妥速办理。　　

