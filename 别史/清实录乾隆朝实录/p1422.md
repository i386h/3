<!-- { "loadSidebar": true } -->
○又谕、据将军绰勒多等奏称、俄罗斯奈玛尔三十人。偷盗索伦巴尔虎游牧马驼。官兵追至额尔古讷河。以贼已渡河。入俄罗斯境。即行转回。请饬理藩院、咨行俄罗期萨纳特衙门办理等语。著照所请。向与俄罗斯定约。虽有彼此不得越境之条。但如贼去已远。不见踪迹。即宜谨守条约。弃而不追。若目击贼入俄罗斯境。当蹑尾捕获。以省文移往返。亦令贼匪知惧。著传谕绰勒多等、嗣后追缉贼匪。均酌量办理。　　

○旌表守正被戕之山东莒州民张俊妻刘氏。　　

○乙酉。谕曰、和硕额驸福隆安、著在御前侍卫上行走。　　

○谕军机大臣等、永贵等奏称、健锐营索伦等兵。于十月二十等日、经过辟展等语。新兵既已经过。屯谷亦皆收获。惟兆惠军前奏报。二旬未到。或因台站稍有稽迟。可传谕永贵、拣派兵丁。由辟展至哈喇沙尔、库车、阿克苏、一路。稽察台站。中途遇有军营捷音。作速驰奏。仍即转回。　　

○又谕、据绰勒多等奏称、同和里木逃走之厄鲁特明噶特属人布古卓特巴尔什、现已拏获。请即行正法。至追获和里木之子和克齐。满都之子库噜特。并各犯之妻。请赏给呼伦贝尔官兵为奴等语。和里木妻子、著解送来京。其余妇女、赏给往追人等为奴。布古卓特巴尔什、即于彼处正法。此项人等。反覆可恨。须严行约束。遇有可疑。即便诛戮。俾伊等知惧。著绰勒多等酌量办理。　　

○刑部等衙门议覆、钦差侍郎如松、吉庆、直隶总督方观承等奏、审明偷窃陵树祁太等十犯。应照盗大祀神御物律、拟斩立决。湛柱、岱明阿、不问树木来历。辄行收买。又不据实首报。致贼逃脱。虽非知情。实属纵犯。应拟斩监候。马甲良柱、因湛柱雇工代买木植。较买向祁太者情罪稍轻。看守红门兵丁金友德等。讯明实非知情。但纵贼出入。全无稽查。应俱发黑龙江充当苦差。均应如所拟。从之。　　

○是日、驻跸烟郊行宫。　　

○丙戌。上至南苑。诣永慕寺行礼。　　

○行围。翼日如之。　　

○湖南巡抚冯钤奏、凤凰厅常平仓、额贮谷一万石。其七千石贮于城西南之石羊哨旧仓。余三千石、分贮城内。以备平粜。定例存七粜三。该厅僻在万山。田少米贵。驻守官兵更多。粮不敷用。请加贮谷六千石。于附近芷江、黔阳、二县溢额谷内动拨。仍在石羊哨建仓收贮。并请平粜时、酌量多出。不拘成例。从之。　　

○是日、驻跸旧衙门行宫。至戊子皆如之。　　

○丁亥。吏部议准、闽浙总督杨应琚疏称、福建粮驿道。兴泉永道。福州府海防同知、兴化、福宁、二府粮捕各通判。闽县、莆田、宁德、各县县丞。所管地均有水利。应令兼衔。并换给关防。从之。　　

○刑部等衙门议覆、河南巡抚胡宝瑔奏、逆犯朱尚柄。收藏逆书。捏称故明后裔。拟按律凌迟处死。应如所拟。从之。　　

○又议覆、署两广总督李侍尧奏、刁民黄忝瑞。捆殴官兵。拟按律斩决。应如所拟。至李沛田、帮同捆兵。即为同恶相济。该督拟以绞候。实属轻纵。应照为从律绞决。从之。　　

○以虎枪营营总兼头等侍卫第玛、为镶白旗蒙古副都统。　　

○旌表守正捐躯之浙江龙游县民方公会妻张氏。甘肃正宁县民穆廷义妻马氏。　　

○戊子。上大阅。命右部哈萨克使臣卓兰等、及布噜特诺起等、从观。上自行宫发驾。銮骑卤簿、陈于行宫门外。声炮三。铙歌大乐作。奏壮军容之章。兵部堂官二人、大臣十人、分左右、骑而导。内大臣二人、后扈。领侍卫内大臣、率豹尾班、佩刀、属櫜鞬、骑而从。总理演兵王大臣、暨八旗领操都统等、率将校、军士、甲胄、出营成列。上至晾鹰台帐殿。豹尾班、三旗侍卫、分翼列侍。建黄龙大纛二、于帐殿后。部院大臣、分翼序立黄幄前。八旗传宣官、骑而列于台下。乾清门侍卫、每翼六人、骑而列于传宣官之前。上躬御甲胄。乘马出。试射。连发七矢。皆中的。兵部堂官、奏请阅阵。上亲阅队伍。兵部堂官前引。总理王大臣、满洲大学士、内大臣、侍卫、前引后扈。皆擐甲乘马。上入自左翼。由列阵中路行。经骁骑、护军、前锋、诸队而南。火器营、藤牌兵、诸队而北。周阅毕。迺还。御晾鹰台黄幄。升宝座。大臣、侍卫、及诸执事官、咸列侍。兵部尚书奏鸣角。台下蒙古画角先鸣。各旗分列之海螺、以次递鸣。达营阵。遂击鼓。营中海螺毕鸣。分列之海螺、以次退立于台下。营中三举炮。遂行阵伐鼓、鸣螺舁鹿角、整列而进。每进、以十丈为节。鸣金则止。麾红旗、则枪炮齐发。鸣金则止。再伐鼓、整列前进。鸣金、麾旗发枪炮如初。如是者九。第十进、枪炮连环齐发无间。鸣金三迺止。八旗开鹿角成八门。首队前锋、护军、骁骑、各整列、以次出。至鹿角外。次队随之。火器营兵、藤牌兵、列于后。既成列。鹿角门阖。八旗齐鸣螺。喧呼作势而进。两翼协队、乘马斜向前进。营中鸣螺。迺振旅而退。为殿之八旗满洲火器营炮位、鸟枪护军、骁骑、及首队前锋、护军、骁骑、各立于本旗大纛之下。八旗分鹿角为八行。火器军结队而退。首队兵殿后兵、以次鸣螺而退。各列于初成列之地。兵部尚书奏大阅礼成。上御黄幄。释甲胄。铙歌清乐作。奏鬯皇威之章。扈从之大臣、侍卫等、皆释甲胄。随驾还行宫。声炮三。领兵大臣、及将士、各释甲胄归营。赐官兵等馔筵、羊、豕、并薪炭等物、如例。　　

○谕、前因大阅官兵。今该管王大臣等、备马二千匹。令翼队官兵乘骑。今并未见骑兵前进。询之王大臣。据称、翼队随首队进退。例不在前。翼队亦训练骑兵。驰骤前进。有何不可。此次大阅。原使哈萨克、布噜特人等、观我军容。宜令马队冲突驰骤。益觉壮观。如谓定例不敢辄改。即应请旨、将此项马匹、令他队兵丁骑乘。倘二千之数不敷。亦应奏请添补。乃彼此俱不留心。殊属推诿。自用兵以来。官兵皆各奋勉。大臣等往往贻误。此其明证。国家养育诸大臣何用。此次官兵枪炮。尚属整齐。然亦伊等奋勉操演。与王大臣等无与。著不必赏赉王大臣等。官兵仍照前赏给。　　

○定边将军兆惠等奏、臣等于十月初三日、领兵至辉齐阿里克。距叶尔羌城四十里。侍卫璜绰尔图、擒获回人一名。据供、阿克苏、乌什、投诚后。霍集占领回众三千。入喀什噶尔城一宿。驻雅普尔噶四日。闻布拉呢敦、深怨霍集占妄动。定约各守一城。相为声援。布拉呢敦、领马步万余人。于离喀什噶尔城一站之当噶勒齐驻劄。霍集占移村庄回众、粮草、入叶尔羌城。令舍勒默特、摩罗噶里布、领众五十人。于布尔吉博斯屯设卡。城内厄鲁特、布噜特、伊犁回人、有马者五千余名。步行人甚多。与霍集占相结者。伯克阿布都克哷木、阿布都哈里克、泥雅斯索丕、阿什噶、伊朗和里、布坤等数人。余皆含怨。霍集占诡众云。大兵尽剿回人。伯克霍集斯已被杀。霍集占已收沙雅尔人口牲只。又将阿布都瓜布、及其子弟、俱籍没监禁。又杀乌什、赛哩木、移来回众三百余口等语。臣等兵临城下。未见贼众迎敌。其城较库车甚大。四面共十二门。臣所领马步兵四千余。祇足围其一面。且自乌什前来。行戈壁一千五百里。马一千余匹。俱属彼乏。围城则兵力单弱。贼将冲突逃走。计贼若逃走。惟向南路之痕都斯坦、巴达克山、喀喇土伯特、等处。拟于此等要卡、驻兵堵截。又分遣兵马。搜括村庄。发掘窖粟。及山谷牛羊。断其刍牧樵采。伊等自生内变。至兵丁马匹。均须接济。所有驻劄库车、赛哩木、拜、等处绿旗兵丁。应请调赴军前。并送马三千匹。谕军机大臣等、兆惠等章奏、日久未来。朕深为廑念。今据奏、兵抵叶尔羌情形。贼众暂未出战。而我兵马以远行疲乏。朕亦深悉。勿以未即攻克。致生急遽。惟加意侦探。多方诱致。以协机宜。布拉呢敦、既怨霍集占。自应持原降敕书往谕。至霍集占以伯克霍集斯被杀。饰词惑众。亦应明白晓示。或令回众等目睹。又如断其樵汲。扰其村落。皆属善策。所奏解送马匹。亦传谕驻劄办事之大臣侍卫等矣。再索伦、察哈尔等兵。已过辟展。兆惠之尽调绿旗兵。因未得信息耳。至贼人可逃之路。宜严为堵截。倘其北走。则无地可逃。必就俘获。兆惠等宜奋勉办理。并传谕富德、速往策应。　　

○又谕曰、将军兆惠、兵抵叶尔羌。急望送马接济。著传谕舒赫德、将现在所得马匹。即速解赴军营。　　

○己丑。皇太后自畅春园还宫。上诣皇太后宫问安。　　

○还宫　　

○谕军机大臣等昨兆惠兵抵叶尔羌。急需马接济。已传谕舒赫德照军营咨文办理矣。可传谕永贵、伊现在巡查台站。前至阿克苏时。即行暂驻。同舒赫德、办理一切运送马匹粮饷事务。　　

○又谕、据阿里衮奏、准兆惠咨、调马三千匹。即往哈密。酌量多为挑选。亲身送至军营等语。所办甚合机宜。马匹固应赶送。而沿途亦须加意牧放。不致疲乏。送至军营时。如尚未成功。阿里衮著以参赞大臣行走。现在巴里坤办事。著吴达善署理。俟阿里衮事竣转回。仍回甘肃巡抚任。　　

○又谕、从前兆惠以回地可得口粮。行文巴里坤等处驻劄大臣。而各处所送粮饷。亦已敷用。是以谕令暂行停止。今兆惠兵抵叶尔羌。一切尚须办理。粮饷所关最要。不妨稍为宽裕。已谕永贵、阿里衮等、酌量运送。可传谕黄廷桂、吴达善、照常筹办。　　

○又谕、昨览兆惠奏、颇望送马接济。即谕永贵、舒赫德等、加意办理。今日阿里衮奏、亲送军营马匹。则程期自必迅速。可传谕兆惠、勿以为念。此时但当筹画取城。擒获渠魁。毋使逃逸。至霍集占、将阿布都瓜布等拘禁。可见霍集斯从前降附之心甚诚。著兆惠传旨抚慰。仍加恩赏缎六端。军营一切事宜。向伊商办。以收其用。又运送粮饷。亦已谕知黄廷桂、吴达善等、诸事有备。即目前不能奏效。来春办理。亦觉易为。仍将现在情形。作速奏闻。　　

○又谕、昨谕富德策应兆惠。但搜捕厄鲁特逸贼。亦不可疏懈。巴图济尔噶勒。原在富德队中。不必随往叶尔羌。即同巴禄、领兵搜捕哈丹、阿巴噶斯余贼。及沿途所遇玛哈沁等。凡奏事行文。列名于次。不必受巴禄节制。巴禄与巴图济尔噶勒、当和衷协力。以期集事。若能尽剿余孽。并获哈萨克锡喇。则真伊二人之福也。　　

○庚寅。谕曰总兵杨宁、著驰驿前赴军营。更代五福、管辖绿旗官兵。　　

