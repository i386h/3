<!-- { "loadSidebar": true } -->
○又谕、朝鲜国王李昑奏请、停止凤凰城边外垦田、莽牛哨地方添设巡察兵丁。表内援引康熙五十四年、奏请拆毁土门江岸所建庐舍。禁止种田。蒙圣祖仁皇帝恩准。雍正九年、奏请停止莽牛哨地方、设立卡座。蒙世宗宪皇帝恩准。乾隆二年、请罢中江互市。亦蒙朕恩准、各情节。历查旧案。实系皆俯准所请行。可知我欲举行之事。因伊奏请。俱已停止。此固怀柔小邦之意。但屡以难行之事。俯准所请。辄为停止。于国家体制。亦有不合。转为轻视。曷若不举行之为愈也。此等情节、著即晓谕达勒当阿、凡事俱遵照旧制办理。似此有名无实。碍难办理之事。著勿举行。其后任将军大臣不知。复恐有欲如是办理者。著存记该处档案。以便永远遵行。　　

○吏部带领降调同知图玺引见。得旨、图玺、著仍发河南。以同知用。嗣后府佐贰等官。如有因公降革。经朕降旨、调取来京引见者。亦照州县之例、不必开缺。　　

○闽浙总督马尔泰奏覆、浙江营兵夥劫、武弁在部行贿一案。臣秉公会讯。并慎选弁员。往宁郡探听。该处人情悚惧怀疑。且官兵上下相侮。毫无钤束。提臣陈伦炯、实不能弹压。仰恳速简提臣。以肃戎行。至参将连英、夥同标弁。在部打点招摇。游击严雄、遣子入都。钻营行贿。今审出实情。一并严参。得旨、所见亦小矣。兵丁滋事。国法具在。此皆地方大吏。向日怠缓。以致酿成此风耳。审如是、则一任兵民犯法。朝廷不得过而问之矣。成何政体。光天化日之下。彼即鼓噪。亦惟明正典刑而已矣。　　

○赈贷山东东平、鱼台、济宁、汶上、兰山、郯城、益都、博兴、高苑、乐安、寿光、安邱、诸城、昌邑、潍县、胶州、高密、宁海、等十八州县。被水灾民。并予缓徵。　　

○戊午。上诣畅春园。问皇太后安。　　

○谕、据闽浙总督马尔泰奏称、营兵夥劫、武弁在部行贿一案。若俟会审定案。将陈伦炯题参。未免有稽时日。提督为专阃大臣。宁郡系海疆重地。仰恳速即遴简来宁等语。陈伦炯、著解任候审。其浙江提督员缺。著江南提督吴进义调补。速赴新任。江南提督员缺。著山东登州镇总兵谭行义补授、登州镇总兵员缺。著胶州营副将马负书补授。　　

○又谕曰、李元亮现有母丧。户部办事乏人。其侍郎员缺、著蒋溥暂行署理。　　

○又谕军机大臣等、著寄信与阿忒依、以中江税课。往往亏缺。始令伊前往试收。今观所报二年税银数目。较前岁所收转少。此或因伊办理人参事务。以致疎忽。或系伊不认真办理。阿忒依系朕简用试收之人。如果难办。必至亏缺。亦当据实奏闻。或札知讷亲。令其代奏。乃二年皆如此苟且办理。殊属不合。著申饬行。并令伊将如何少收情节。据实陈奏。　　

○吏部议覆、监察御史李兆钰奏称、直省大小衙门。案牍纷繁。该管经承、查办档案。其寻常事件。有一定程式者。间或发房拟批外。其有关刑名钱谷、及查灾办赈等要事。令该房检查原案。仍归本官办理。不得概令拟批。又有司衙门。审理词讼。佥差固所不免。乃竟有发房拟差者。请俱从署内佥点。不得留房开拟。均应如所请。至该御史所奏。缺主白役两条。久经严禁。但胥役最易藏奸。日久每至废弛。应再请旨通行严饬。从之。　　

○兵部议覆、大学士川陕总督公庆复参奏、参将满仓、游击孙锽、捏冒战功。游击杨之祺、被贼劫营。守备郭九皋、遗失炮位。应照谎报、溺职例、革职。得旨、大学士庆复参奏、参将满仓等、捏饰战功、遗失炮位一案。该部比照谎报溺职等例。俱议、以革职。盖以瞻对不过小丑。行军纪律。可以从宽。不知国家承平之时。焉有大兴军旅之事。且小丑与大敌纵殊。而军法原无区别。如炮位明系被贼抢夺。捏称遗失。营垒防范不严。被贼攻劫等事。正当进剿之际。按之军律。即应于本地正法。始为用兵之道。不然、何以使之奋勇争先。效折冲御侮之用乎。夫兵可百年不用。不可一日不备。此古今不易之理。近观征剿瞻对一事。似此小丑。不能迅速成功。以致旷日持久。而且有种种捏报之弊。是平日将弁无精锐之气。临时又无敌忾之心。若再将应得之罪。草率议结。则戎行玩纵之习。自必更甚于前。何能望其振作耶。该督仅请交部议处。巳属姑息。而兵部又止议以革职。尤失之过宽。其定议此案之兵部堂官。著饬行。满仓等、著交刑部定拟具奏。　　

○己未。谕大学士等、本年九月内。朕躬谒泰陵。并往五台。著庄亲王、平郡王、大学士讷亲、张廷玉、在京总理诸务。其月选文员内之通判州县等官。武员内之八旗护军校、骁骑校、及外省送到之补放水手官、骁骑校等官。并年满千总。俱著在京之王大学士。照从前之例验看。可即传谕该部知之。　　

○谕军机大臣等、四川巡抚纪山、审拟邪教逆犯刘奇供内、有西来正宗一犯。据称西来正宗姓徐。系广东人。是个和尚。乃达摩西域、过东土。传至六祖慧能。被七十二魔人赶至广东。故此叫西来正宗。后白来玉祖师。从江西起教。与张保太同祖分派。张保太死后。与正宗合为一了等语。所叙供词。其不明晰。看来西来正宗。又似另一为首之犯。其现今存亡与否。并有无夥党。俱应根究确实。可传谕纪山、令其将西来正宗真实姓名。并现在踪迹。逐一查究明确。毋致漏网。仍将查询情由。具摺奏报。再纪山审出雨□淋龙、系瘟船教主。伊徒弟一梅供内、称伊师雨□淋龙说、如今该弥勒佛管天下了。皇帝是李开花。他将来要做他的军师等语。是雨□淋龙即系瘟船掌教之人。其言词甚属叛逆。乃谋为不轨之首犯。今虽已伏冥诛。具题时、亦应引戮尸之律。以昭国法。寻据庆复、纪山等奏、查雨□淋龙一犯。言词叛逆。虽伏冥诛。实为法所不容。应引戮尸之律办理。至西来正宗一事。据大足县呈送、于吴琼家搜获为刘钧布散伪劄之黄世睿、寄藏邪书。查内有抄录承天谕下一简。词句妄诞。另有西来正宗其人。应请密饬云南督臣。将刘钧严讯跟缉。报闻。　　

○铸给山西朔平府常丰库大使、兼管常盈库务印记。从巡抚阿里衮请也。　　

○福建巡抚周学健奏、琉球国难夷、多良间、亲云上等船只遭风漂流。照例抚恤安插。下部知之。　　

○庚申。谕、各部院带领人员引见。朕降满洲旨意处居多。昔皇祖时。凡遇满洲尚书出差。俱系满洲侍郎领进。班第现已出差。今日兵部引见人员。著照旧例、令舒赫德居首领进。嗣后即照此遵行。至于吏部、则大学士张廷玉年久。其进退亦熟娴满洲仪节。著仍在前行走。　　

○又谕曰、户部侍郎李元亮、丁母忧。伊系旗员。著照满洲官员之例。过百日后、到衙门办事。不必开缺。　　

○又谕、贵州逆犯魏王氏一案。著刑部派贤能司官一员。驰驿前往。与总督张广泗、会同核拟。并著乾清门二等侍卫达清阿、驰驿同往。俟定案后、一面照例具题。一面将应行正法重犯。著达青阿监斩。俾逆犯速正典刑。以彰国法。云南逆犯张晓之案。亦著张允随、照贵州一体办理。达青阿贵州事竣。即著前往云南监看行刑。　　

○又谕军机大臣等、张保太首倡邪教。勾结数省匪类。谋为不轨。实为罪魁。今虽已伏冥诛。尚未明正国法。该督定拟之时。应按戮尸之律具题。可传谕张允随知之。　　

○又谕、前据张广泗奏、会缉邪教摺内称、臣阅刘奇所造悖逆之言。不禁为之发指。至黔省之魏王氏。以一女流。公然接伊夫之教。受保太之封。以右中宫兼管左中宫。加升总统宫元佛权。而伊子魏之瑗等三人。俱授为果位金刚名目。凡有进教之人。悉倒魏堂挂号。复于乾隆八年内。前往四川谒见刘奇。兼与苏君贤、即李开花。暗通声息。实皆罪无可逭、等语。今据纪山审讯郭献纯供内。有魏王氏说、苏君贤要受刑戮。恐做不得皇帝之语。是魏王氏显系谋为不轨案内主持之要犯。不特邪教内倡失惑人之首恶也。可传谕张广泗、务必严加研讯。按律正法。以昭国宪。不得任其避重就轻。祗以邪教定拟完结。　　

○又谕、广东琼州府属。有应徵牛新等项税银四千二百余两。据该督抚查奏、此项税银内、有无著银一千七百余两。实系畸零小户。难以照旧派徵等语。朕思牛新等项税银。虽载在全书。例应徵纳。今既查明此内有无著银两。若按额徵输。民力未免拮据。著将广东琼州所属、应徵牛新等税内无著银两。加恩永行豁免。俾边海贫民。不致有追呼之扰。该部即遵谕行。　　

○赈贷山西太原、阳曲、二县。被水灾民。并予缓徵。　　

○辛酉。谕曰、御史戴章甫奏请、续修吏部现行则例。以备章程。俾法制周详。按册可考等语。朕思为政之要。贵于端本。本既立、则总持大纲。使万目无不条贯。自免丛脞之患。此临下以简。正诸务之所由就理。非屏弃一切之谓也。夫经理庶政。整饬官常。自不得不立定章程。定章程、乃所以昭法守。书曰、其尔典常作之师。欲其遵守而无事纷更也。国家所定法制。皆尽善尽美。原极纯备。因簿书日繁。其事偶有一二难于画一者。不得已而稍为变通。不过随时酌办。因事加详。岂能远胜于前。即斟酌妥协。亦不出前人范围之内。若必欲每事立一成规。无论势难毕备。而条分缕析。屡易屡增。实亦无此政体。晋杜预云、简书愈繁。官方愈伪。不揣其本而齐其末。其失滋多。且条件繁琐。则官司不能记忆。考核难以遍及。以类相混。不知何所适从。而书吏之缘以为奸者。匿其正条。出近似者以逞其欺弊。尤易于上下其手。其弊可胜举乎。又据称刑部则例馆。曾奏明三年一次纂辑。今吏部则例。积至五年。似宜先行纂辑等语。刑部为谳决之司。动关民命。其条例拟议之处。较别部为多。但现在律例。皆再三详定。以期协中。亦不宜轻于损益。从前所定三年。朕意亦谓太速。嗣后刑部似应限以五年。至于吏部等部则例。即限以十年、亦不为迟。著大学士会同九卿。将如何分年纂辑之处。定议具奏。　　

○又谕、今年直隶通省。雨旸应时。田禾丰稔。惟近日宣化县所属之村庄、有被雹之处。轻重亦不等。被雹虽向无赈济之例。朕念彼地上年被旱。百姓度日艰难。今年夏月幸获雨泽。秋成有望。而此被雹之处。又复不免向隅。朕心轸念。著该督委员确查。将被灾较重之地亩。酌量赈恤。该部即遵谕行。　　

