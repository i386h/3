<!-- { "loadSidebar": true } -->
○谕、原任大学士蒋廷锡、所有轻车都尉世职。曾赏令蒋赐棨承袭。今蒋赐棨革职之案。罪由自取。其世职系承伊祖余荫。自无庸一体革退。蒋赐棨、著加恩仍袭轻车都尉　　

○又谕曰。御前侍卫都统五福、小心勤恪。久侍禁廷。宣力多年。昨以行步失足坠阶。赐医诊治。冀可速痊。遽闻溘逝。深为轸恻。著加恩赏银五百两。经理丧事。所有应得恤典。仍著该部察例具奏　　

○谕军机大臣等、伊勒图奏称、据照料和硕特游牧侍卫扎隆阿呈称、谕令贝子布延楚克、率众台吉耕作。据称伊无管众台吉之责。俟将军饬谕各台吉时。遵照办理。随将扎隆阿呈请众台吉之事。俱令告知布延楚克。令其钤用图记。呈送办理。经臣饬谕扎隆阿、伊等补放盟长。方可总理。驳令仍旧分管等语。方今土尔扈特、和硕特人等、投诚有年。俱经指定游牧。服习耕作。与都尔伯特无异。若仍听伊等散布游牧。漫无统束。不徒董率无人。于事不便。亦非经久之道。理应照各部蒙古、一体补放盟长。庶统束有人。伊等得掌盟长印信。自必感戴欢欣。亦可免其私用图记。一切均有裨益。岂独和硕特为然。即土尔扈特、亦应一体办理。著传谕伊勒图、作为已意。晓谕渥巴锡、策伯克多尔济、车凌德勒克等、现据照料和硕特游牧侍卫。呈请补放盟长。总司其事。汝等亦应禀请。代汝等奏请。如蒙恩准授汝等为盟长。颁给印信。汝等弹压众台吉。既有威权。于汝等属人、亦有裨益。如此晓谕。伊等自必乐从。其应授孰为盟长、孰为副盟长、如何分管之处。著伊勒图、详悉妥议具奏。候朕另降谕旨。　　

○是月。直隶提督段秀林奏、山永协副将长保、九月间差派口外。见其精神软弱。询称感受风寒。饬令回营调理。嗣据禀称转成痰疾。因于十一月移咨督臣、会题开缺。该副将系提标所属。先经染病。自应及早奏办。姑容至今。实属迟延。嗣后当留心严查。得旨、览。此等模棱。是汝旧习。再不改则不可　　

○大学士管两江总督高晋奏、开挑潘家屯引河。现饬各员开工趱办。淮属被水灾黎。自蒙蠲赈频施。俱各得所。各处积水。亦全消涸。惟漫水经过之水利河渠。多有淤垫。民力不能办理。必须官为挑浚。得旨览奏俱悉。又批、此亦要务。不可怠缓　　

○安徽巡抚裴宗锡、具摺谢恩。并称上年办理秋审错谬。蒙恩训饬。今岁叙案加看。仍于事理曲直。未能允协。咎无可辞。得旨、诲之谆谆。听之藐藐。实则汝矣　　

○署湖广总督湖北巡抚陈辉祖奏、据署永顺府知府李拔详报、访闻苗人石老送等、行凶肆恶。出示招告。共有十余案。并亲赴该犯家、搜出军器。恐有不法重情。臣亲提严讯。据石老送供、伊祖系土司。遗有枪矛叉枷等物。其盔甲、均系苗俗跳神之具。并委员密查。实无不法情事。惟被控各款内。石老豹、因索欠缚人。或买人女嫁祸他人。并掣骗银两、反唆害被骗之人。均属实情。应比照苗人伏草捉人、横加枷杻、勒银取赎、为首者斩监候例。即行正法。石老送、徇纵窃贼。并威逼向文选自缢。应发极边充军。石老东、诬首冯七保等造甲。俱致监毙。应绞监候。得旨、三法司核拟具奏。摺内又称、此案失察各员、应分别查议。李拔虽声叙未实。究属留心。可否免其查议。批、此人朕最知之。颇能事。而欲见长之心切。此案既未屈人。可宽耳　　

○河东河道总督姚立德、奏报黄河工程平稳。得旨、知道了。可惜何煟物故。今后黄河。汝一人之责矣。勉之。慎之　　

○四川总督富勒浑等奏、大营驻劄密拉噶拉木、乘胜攻取贼巢。炮位最关紧要。南山梁已设立炮局。北山梁炮局。应那近大营旁铸造。一切物料。除交南山梁备用外。余尽数移赴密拉噶拉木新局贮用。前南山梁开窰百余座。今酌留二十座。余一并改移大营附近之处。现铸成大炮二位。物料皆亦敷用。复饬局员。于新得地方、将打出炮子、尽行捡回备用。得旨、一切俱好。知道了　　

○办理粮饷河南布政使颜希深奏、大兵移驻带石军营。虽系新克贼疆。山径崎岖。现已刬削平坦。自周叟至黄草坪、险要之处。俱安设卡兵防护。由黄草坪至带石。亦添卡隘。驻有守兵。粮运文报往来。并无意外戒严。觉木交地方。虽非从前后路之比。第宜喜旧营大兵。半已移驻带石。达尔图头碉、贼尚负嵎。现咨镇臣李时扩、在彼弹压。与木池一路。遥为声援。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十一


大清高宗法天隆运至诚先觉体元立极敷文奋武孝慈神圣纯皇帝实录卷之九百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十九年。甲午。十二月。庚辰朔。谕曰、蒋赐棨、著加恩令其在武英殿行走。随同王际华查催书籍　　

○吏部议准、福建巡抚余文仪、学政汪新、奏称、请将泉州府属之晋江、安溪、同安、漳州府属之龙溪、漳浦、平和、诏安、七学教谕、训导、均改调缺。查泉漳二府。俗悍民刁。必得年力精壮之教职。整饬士林。方可移风易俗。应如所请。嗣后缺出。于通省现任内拣选调补。至所称台湾府学训导。及台湾、凤山、诸罗、新化等四县教谕、训导缺出。先尽漳泉七学调缺内拣调。不敷、再于通省教职内拣调。亦应如所请。从之　　

○豁除江苏铜山县、乾隆三十一年分。工占民田六顷二十九亩有奇。并被水冲塌地三顷三十六亩有奇额赋。　　

○辛巳。上诣皇太后宫问安　　

○幸瀛台　　

○定五城提督等衙门递解人犯归刑部办理例。谕、军机大臣会同刑部议奏、五城御史。遇有词讼案件。关系罪名出入。非笞杖所能完结者。俱送刑部办理一摺。已依议行矣。刑部为刑名总汇。审断易得实情。定谳亦较详慎。不但五城案件。介在疑似者。应归部结。至递解人犯一事。五城提督衙门、向俱自行办理。究不免有流弊。即如范宜宾、审办谢大忠一案。不能允协。已可概见。京师五方云集。众所环依。苟非下贱匪类、凶顽生事。及实患疯病之人。原可无庸摈归原籍。而递解之案。亦不可无所稽查。嗣后五城、提督、顺天府各衙门、遇有应行递解人犯。除籍系直隶、就近递回者。听各该衙门照旧办理外。其余应解回别省人犯。均著叙明案由。交送刑部、核明应解与否。妥协办理。交该地方官、严行管束。并著刑部三月汇奏一次。以昭慎重。各该衙门。不得仍前自行递解。著为令　　

○壬午。谕、原任刑部尚书王士正之名。原因恭避庙讳而改。但所改正字。与原名字音。太不相近。恐流传日久。后世几不能复知为何人。所有王士正之名。著改为王士祯。凡各馆书籍记载。俱一体照改　　

○谕军机大臣等、据巡视南城御史图萨布等奏、广渠门外。检得道人棕氊道帽道衣等物。查衲包内粮票三张。有冯道、刘起玉、姓名。俱系东安县印票。并经卷缘簿旧书各物。书内有旧州药王庙字样。该道人将随身行李衣帽。弃而潜逃。现在饬捕访拏等因一摺。已交步军统领衙门严行缉查。并派员驰赴东安县询问该县。查究该道人踪迹。即行严拏解京审办。但恐该道人畏罪避逃。未必敢回原处。或潜匿邻近地方。亦未可知。著周元理、一体留心严缉务获。解京查审。并查明旧州药王庙、坐落何处。一并覆奏。将此速行传谕知之。原摺并钞寄阅看。寻奏、旧州药王庙、距东安县城四十里。该住持冯道、即候铠。现经拏获。解送步军统领衙门收审。细查庙内。实无悖逆书词。报闻　　

○又谕曰、阿桂虽未能直攻克得式梯。然已占据溪水。官兵饮汲有资。且又多歼贼众。于进剿机宜。甚为有益。看来贼番因官兵日有罙入之势。早已闻风胆寒。得式梯、噶尔丹喇嘛寺两处。自亦无难攻取。即可望直逼勒乌围。就各路情形而论。阿桂最为正路。且易得手。伫盼红旗捷奏。又据明亮等奏、贼人近日拒守情形。及官兵筹办进攻事宜。是明亮处、现尚未能即进。然攻剿事关重大。必须觅可乘之机。动出万全。况我八旗劲旅。正当勇敢直前。倡导绿营亦皆奋往。惟当养其锐气。以期于事有益。此时功届垂成。尤不可冒昧轻进。倘有小挫。众兵或因而气馁。所关甚大。实不可不加慎重。况明亮等之兵。与勒乌围只隔一河。若阿桂统兵一到勒乌围。则达尔图等处之贼。不攻自溃。宜喜日旁一路。即可开通。明亮与阿桂会合进剿。更为得势　　

○命翰林院侍读学士曹文埴、在南书房行走　　

○癸未。谕军机大臣等、据侍郎高朴、会同将军弘晌、审讯岫岩城旗仓出粜减价过多一案。审出兵丁等扶同商议。希图便宜。呈请多减等语。盛京所属各城官米。减价出粜。系朕特恩矜恤旗仆至意。理宜遵照籴买。乃兵丁等。因该城守尉甫经接任。即扶同商议、呈请多减价值。情甚可恶。伊等均系满洲世仆。又系盛京本地之人。不守淳朴旧习。任情商议。挟制上官。勒令减价。殊干法纪。此风断不可长。高朴等仅以惩责完结。殊属轻纵。著传谕弘晌等、务将起意与众商议、共系几人。查出从重定拟具奏。此案率请减粜之城守尉富健、著交部严加议处。其盛京户部堂司各官。并著交部分别察议　　

○吏部议准、直隶总督周元理奏、古北口外设立五厅。办理蒙古民人事务。向经定有章程。今塔子沟所属之三座塔、八沟厅所属之乌兰哈达、添设厅员。亦应分别管辖事宜。请将三座塔理事通判分辖之土默特两旗、喀尔喀库伦两旗、奈曼一旗、乌兰哈达理事通判分辖之翁牛特两旗、巴林两旗、遇有旗民大小案件。悉照塔子沟八沟二厅例、令该通判查办审讯。至各该旗地方居住民人。有拖欠旗地租粮。亦责令该通判、追取交纳。均应如所请。从之　　

○甲申。上诣皇太后宫问安　　

○幸瀛台　　

