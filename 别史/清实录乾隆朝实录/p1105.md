<!-- { "loadSidebar": true } -->
○又谕、前庄有恭咨商豫、东、两楚、及江西、浙江、等省。拨米备赈。彼时原仅高宝一带被水需用。其办理之初。实属张皇。是以降旨令酌量果有不敷。再为奏请。乃伊覆奏以现在截漕、并拨运川米、已足敷用。毋庸更为协济等语。又属矫枉过正。朕已令江西、湖北、两省。协拨米石运往矣。今铜山堤工。复又漫决。淮、徐、各属。叠次被灾甚重。赈济需米必多。特谕令山东、河南、湖南、各豫备米十万石。浙江、豫备米五万石。运往备用。盖其先不过下河被水。自当审酌情形。现今水势盛涨。数邑嗷嗷。则虽该抚未经筹办。亦当多为拨济。先后办理情节如此。已明降谕旨。朕于灾黎。日夜焦劳。惟恐一夫失所。策楞等、可将此明白晓谕。使咸知朕意。再策楞等、奏请徐州所属长淮、大河、二卫。漕米五六万石。截留备赈等语。徐属叠被水灾。长淮、大河、二卫地方。是否未经被淹。如该处漕米、不在应蠲数内。著即准其所请。截留备赈。该署河督等、查明酌量办理。将此一并传谕知之。　　

○吏部议准、广东巡抚苏昌疏称、广州府新安县捕巡两员。管辖洋面。请各设巡船一、巡丁十二。从之。　　

○兵部议覆、直隶总督方观承奏称、八沟。塔子沟。二厅。向设弁兵。系河屯协兼辖。请改归同知通判专管。统隶督标等语。查二厅地处边疆。民人错杂。该督请将原设弁兵。改归该厅管辖。应如所请。再称、八沟所属喀喇沁王旗下卧佛寺地方。应添设经制把总一员。马兵五名。步兵十名。塔子沟所属土默特、敖汉、等旗。应添设外委一员。并分拨该厅管辖。亦应如所请。从之。　　

○是日、驻跸要亭行宫。　　

○甲申。谕、今年黄河盛涨。淮徐被灾。虽于截漕之外。复降旨拨运各省米谷。以备赈恤。但灾地既宽。且拨运之米。亦恐缓不济急。著将江省本年漕粮。再截留二十万石。俾灾黎可以即资糊口。不致失所。该部遵谕速行。　　

○又谕、据休致侍郎魏定国奏称、伊子魏允迪、犯罪充徒。尚未限满。恳恩释放等语。魏允迪著加恩释放。回籍侍养。　　

○谕军机大臣等、庄有恭奏称、扬属上下两河积水。岁内难望涸复等语。现在徐、淮、漫决水势未平。堤防俱难堵闭。扬属正受水之区。灾黎生计。深系朕怀。已明颁谕旨。将该抚从前咨借邻省之米。令各该省运往备赈。并将江省漕粮。再行截留二十万石。庄有恭可督率所属。分别灾地轻重。实力妥协办理。此番积水一时未即消涸。明年春月播种。有无妨碍。倘于种艺有妨。则自今冬以至明年春夏、为时甚久。当如何豫为筹画。可传谕庄有恭、会同鄂容安、悉心商酌。速行奏闻。至摺内有米价未增之语。江南经如此异灾。即有丰收州县。见邻郡灾伤。亦必且居奇擡价。若果如所奏。则是不成灾矣。庄有恭此奏、显有粉饰。即如被水地方。朕闻所伤人口甚众。何妨据实入告。乃前后所奏情形。俱称并无伤损。殊未能体朕轸念灾黎之意。可一并传谕、令据实覆奏。寻鄂容安、庄有恭、覆奏、淮、扬、徐、海、等属。被水成灾。已督率所属。分别妥办。至灾地情形。有地先涸而麦已种者。有水虽涸而仍泥泞者。有积水仍深、涸复难定者。除江宁、江浦、六合、系偏灾赈恤外。所有最重次重各州县卫。明岁自春徂夏。民食必艰。查乾隆七年、十年、十一、十二、十五、十六、等年。淮、徐、被水各属。均蒙加赈。则为明岁灾黎之计。亦惟恳恩再沛深仁。又查乾隆七年。因次年四月逢闰。复加赈一月。明岁四月亦逢闰。可否加赈。并恳先颁谕旨遵办。得旨、览。早忆及此。已令军机处、记于明岁初正、降加赈之旨也。庄有恭又奏、前奏米价未增。实因上年扬属丰登。今苏、松、常镇、等属。伫看晚稻登场。旧谷既须出粜。而官又不采买。是以粮价不昂。至被灾地方。前据高邮州报、伤损人口。业经据实奏闻。余属未报者。臣屡饬员弁严查。并亲身确勘。实无损伤。得旨、览奏稍慰。　　

○又谕曰、策楞等摺奏湖水情形。自九月二十六日后。天宇晴霁。气候收敛。霖潦之象。全已消除。可望有减无增等语。朕心稍慰。其所称现在帮筑坝台。催集物料。以便进埽堵筑之处。看来堵闭决口。固属紧要。但河水正溜直趋。力势甚大。向有旧堤。尚经冲决。今于洪流奔放之中。进埽堵御。正恐未易奏功。揆厥情形。究不如开挖引河。去湾取直。务求深广。俾河流渐引而东。复归故道。即修筑堤防。亦易为力。刘统勋策楞等、身在堤工。相度形势。其可开引河与否。自必稔悉。前经于图内指画。并降旨传谕伊等。想此时当已奉到。即著将可否开挖、并如何筹办之处。速行覆奏。以慰朕悬注。再策楞等、绑縳高斌、张师载、又传旨释放后。高斌现在如何奋勉出力。该处百姓目观此事。是否舆情以为处置允协。事后公论若何。著策楞等访察。一并据实奏闻。寻舒赫德策楞覆奏、开挖引河。有裨堵筑。现将河身北股一段。先行开挖。再差白钟山查明应开处所。即行妥办。高斌、张师载、蒙恩释放后。分驻两坝工旁。同将备人等、料理下埽坝台。实属知罪奋勉。事后公论。皆谓高斌一味姑息。张师载事事随同。均应受此处分。舆情允服。报闻。　　

○又谕、淮、徐、被水。办赈需米。朕叠经降旨。昨又拨运山东、河南、湖南、浙江、米三十五万石。协济备赈。今据伊等奏请截漕。其时原尚未奉到拨运之旨。但恐需米必多。仍著准其所请。截留二十万石。如有不敷。著再行据实具奏。可传谕知之。寻舒赫德鄂容安等覆奏。江南被水成灾。既将本省漕粮。先后截留。又将河南、山东、湖广、浙江、四川、江西、等省米。拨运协济。共一百数十万石。各处协拨备赈银。又不下五百万两。自目前以及明春。银米兼放。均属有备。报闻。　　

○是日、驻跸密云县行宫。　　

○乙酉、谕曰、刘统勋、策楞、续查罗伦、黄煊、亏缺工帑。著革职拏问。勒限一年完缴。蒋尚宪、陈大壮、王连璧、未完之项。虽系本年核减。但本年未完。明岁即成旧欠。均属浮销。著革职、勒限一年半清完。如各员逾限不完。俱照陈克浚之例办理。　　

○以故翰林院五经博士程周锡子汉、袭职。　　

○是日、驻跸南石槽行宫。　　

○丙戌。谕曰、署江南河道总督策楞摺奏、淮扬道吴嗣爵、现在丁忧。昨因河员诸弊丛生。是以特由运使调用。况目今河防紧要。一应堵闭漫口工程。稽核工料。正资人料理。在任守制之例。朕从未开。但河工与地方官员不同。实不得已。吴嗣爵、著给假两个月治丧。其承办诸务。交与胡文伯暂行署理。吴嗣爵事毕。著即赴淮扬。照例在任守制。　　

○谕军机大臣等、策楞等奏清查南河工料、及善后事宜诸摺。河工积弊。相沿已久。自高斌等办理不善。其弊益甚。如本年岁修抢修工料银五十六万。应核减者、乃至八万余两之多。与其事后减销。使各员先已侵蚀花费。及至核减一定。总不能按数完交。何如当估修之始。撙节支给。俟完工找领。此皆高斌不肯实心稽核。是以误纵于前。滋弊于后也。且准销之项。四十余万。已不为少。而河徙淮涨。何能救于万一。河工弊窦。一至于此。苟非极力振刷。难望肃清。但现在漫决要工。尚未修复。下游灾民。日在昏垫。尤当以抢筑决口。开挖引河。导归正溜。为目前急务。著将此旨传问高斌等。伊等更有何说也。至于工程善后。尚未暇议及。俟尹继善到日。再议定章程。从容整顿。计尹继善到时。所有要工。谅已就绪。再将此议、公同熟商。次第查办。庶查察详明。可以剔除诸弊。若目今即汲汲以善后为事。而黄河正溜。反不能令速归故道。殊失缓急之宜。著传谕策楞等、令将现在河溜情形。及如何疏导。速行详悉覆奏。至罗伦、黄煊、亏空。已有旨谕部。照陈克浚之例办理。其蒋尚宪等、所亏银两。既系本年核减之项。著勒限年半。较陈克浚等限期已宽。如仍不竭力完缴。则法在必行。定一体正法。再所有应查次年岁抢各工。虽系河督承办之事。但策楞现驻铜山工次。可令舒赫德、刘统勋、酌量。或同尹继善、或同富勒赫、遍历勘估。将此一并传谕舒赫德等知之。寻舒赫德策楞覆奏、南河积弊。当即遵旨办理。现在张家马路。已开挖引河疏导。蒋尚宪等、亏空银两。饬于限内完缴。次年岁抢各工。于十月杪、十一月初、查估。届期臣等酌定一人。同往妥办。得旨、览奏俱悉。　　

○是日、驻跸盘山行宫。至庚寅皆如之。　　

○丁亥。上诣皇太后行宫问安。　　

○谕曰、署步军统领雅尔图、因查办刘裕泰、钻营御史特吞岱、一案。奏称、京城富户。因亲及友。交结大员科道。遇事钻谋。百弊丛生。请嗣后九卿有犯。科道纠参。科道有犯。都察院大臣查参等语。豪富夤缘。倚势不法。自当严加治罪。至大臣科道。廉隅不饬。亦惟有犯必惩耳。不必因偶有一二无耻之人。另颁禁令。且亦不过具文。其刑部现在审拟特吞岱一案。平日交结者。多系京城富户。然自因特吞岱、卑污败检。招致往来。伊等无禄之人。犯止轻罪。传讯明确。即应先行释放。不必拖延羁禁。滋胥役需索。如有此等弊端。惟李元亮、及承审诸员是问。至刘裕泰、出身卑贱。违例捐官。钻营多事。固孽由自作。其已分居之胞兄刘裕德、无庸旁及。所有财产。著即给还。再刘裕泰家内。查出借券、及白契典雇家人。亦均免其查究。　　

○戊子。上御行殿。勾到江苏、江西、安徽、浙江、湖广、情实罪犯。停决安徽斩犯一人。湖广绞犯一人。余九十一人予勾。　　

○以詹事府詹事李清芳、为内阁学士、兼礼部侍郎。　　

○以户部侍郎阿里衮、兼镶黄旗满洲副都统。右翼前锋统领努三、兼正白旗满洲副都统。　　

○以头等侍卫福禄、为正黄旗蒙古副都统。　　

○调正红旗满洲副都统莽阿纳、为正红旗蒙古副都统。　　

○旌表守正被戕之广西武宣县民黄显武女黄氏。　　

