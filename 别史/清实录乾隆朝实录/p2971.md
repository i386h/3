<!-- { "loadSidebar": true } -->
○谕、浙江建筑石塘。所以保障民生。关系甚重。前庚子南巡时。朕亲临阅视。指示机宜。于老盐仓旧有柴塘后。一律添建石塘四千二百余丈。次第兴修。于上年七月间告竣。因其砌筑坚整。如期蒇工。原欲将该督抚及承办文武官员。交部分别议叙。今抵浙后。亲临阅看。乃所办工程。不惟不应邀叙。并多未协之处。盖朕于老盐仓添建石塘。固以卫护民生。亦因浙省柴薪日益昂贵。岁修柴塘。采办薪刍。致小民日用维艰。是以建筑石工。为一劳永逸之计。庶于闾阎生计有益。然石塘既建。自应砌筑坦水。保护塘根。乃陈辉祖、王亶望、并未筹画及此。而后之督抚、亦皆置之不论。惟云柴塘必不可废。此乃受工员怂恿。为日后岁修冒销地步。况朕添建石塘。原留柴塘为重门保障。并未令拆去柴塘。前降谕旨甚明也。若如该督抚所言。复加岁修。又安用费此数百万帑金。添筑石塘为耶。又石塘之前。柴塘之后。见有沟槽一道。现有积水。并无去路。将来日积日甚。石塘根脚。势必淹浸渗漏。该督抚亦并未虑及。又石塘上有堆积土牛。甚属无谓。不过为适观起见。无当实际。设果遇异涨。又岂几尺浮土所能抵御耶。所有塘上土牛。即著填入积水沟槽之内。仍将柴塘后之土。顺坡斜做。祇需露出石塘三四层为度。并于其上栽种柳树。俾根株蟠结。塘工益资巩固。如此则石柴连为一势。即以柴塘为石塘之坦水。且今令柴塘亦时见其有坦水也。总之现在柴塘。不加岁修。二三十年。可保安然无事。即如范公塘尚历多年。况此历年添建工程。更为坚实耶。至范公塘一带。亦必需一律接建石工。方于省城足资永远巩护。著自新筑石塘工止处之现做柴塘及挑水段落起。接筑至朱笔圈记处止。再接筑至乌龙庙止。亦照老盐仓一带做法。于旧有柴塘土塘后。一体添筑石塘。将沟槽填实种柳。并著拨给部库银五百万两。连从前发交各项帑银。交该督抚据实核算。分限分年。董率承办工员。实力坚筑。仍予限五年。分段从东而西。陆续修筑。俟工程全竣后。朕另行简派亲信大臣阅看收工。以期海疆永庆安恬。民生益资乐利。该部即遵谕行。　　

○又谕、本日据永德、李天培、奏到三摺。一系拏获脱逃遣犯谢亚二、审明正法。一系军犯谭亚浩、在监逃逸。一系符咒迷人案内、首犯黄亚水病故。可见现在该省吏治废弛。拟遣人犯。在途在监。地方官果能加意防范。何致屡有脱逃。甚至如黄亚水一犯。系邪术奸骗案内、传习符咒首犯。尚未据严讯定拟。该地方官亦并不小心防范。以致要犯监毙。均属不成事体。粤东大小官员。怠玩因循。相沿已久。署任总督永德、存五日京兆之见。并不实力整顿。至李天培、久任该省府道。又系朕加恩擢用藩司之人。现在护理巡抚印务。尤不应玩忽若此。均著交部分别议处。李天培、仍再传旨严行申饬。至所奏军犯谭亚浩越狱逃走。请将高明县知县于煌革职。留于地方协缉。典史刘庚生、革职拏问。并护肇罗道知府袁树、交部严加议处。及李天培自请与巴延三、卫诣、交部一摺。并著照所请行。所有奏到各摺。并发交该部知道。　　

○谕军机大臣等、据永德、李天培奏、拏获逃遣、及监犯越狱、并首犯病故各摺。现已明降谕旨。将永德等交部议处矣。粤东吏治废弛。已成积习。即如现在所奏。遣犯监犯。屡有脱逃。甚至以未经审明、为首用药迷人要犯。亦不加意照料。以致监毙。此等地方官员。怠忽相习成风。竟致视为故常。不可不实心整顿。力挽颓风。著传谕舒常、孙士毅、抵任后。于地方一切公务。严饬各属。加意认真办理。俾各知振作。毋致仍前玩愒。方为无忝委任。所有永德等所奏谭亚浩脱逃一犯。即著舒常等迅饬各属。上紧擒捕。毋使漏网。其黄亚水病故缘由。有无别故。并著委员验明。据实具奏。　　

○是日、驻跸杭州府行宫。翼日如之。　　

○癸卯。上诣圣因寺。恭瞻圣祖仁皇帝神御行礼。　　

○阅杭州驻防兵。　　

○命皇十一子永瑆、皇十五子□□、皇十七子永璘射。　　

○谕军机大臣等、浙江杭州海宁一带。于十五、十六两日。连得透雨。见云气皆向东北。江苏各属。似应一律均沾。本日据萨载奏报、苏州于十四、五两日。得有微雨数阵。十五夜间。得雨二寸等语。看来尚欠霈透。不如此间优渥。江南如此。则山东、直隶、此次雨泽。未能一律普遍可知。朕心深为廑念。著传谕萨载、将现在江南各属。是否续得透雨。并谕明兴、刘峨将山东、直隶曾否得。有雨泽之处。查明迅速覆奏以慰县注。将此由四百里各谕令知之。寻萨载奏。苏城得雨后。据常州、镇江、扬州、淮安、徐州、各府属报到。得雨自二三寸、至五六寸不等。宿迁界连山东。该县得雨六寸、山东、直隶当已普遍、得旨、览奏稍慰。明兴奏、省城于三月十五日得雨二寸。各府州属具报。十五六日各得雨一、二、三、四、五寸不等。得旨、但俟二十八日之雨信如何耳。刘峨奏、省城于三月十四日得雨寸许。复据保定、顺天、河间、正定、永平、顺德、宣化、广平、天津、各府。易冀、赵、深、各州属报三月十一二、及十四五等日。各得雨自一二寸、至四五寸不等。得旨、究非渥泽。何足为慰。但伫望二十五等日之信耳。　　

○又谕、本日刑部定拟川匪周仕贵等结众抢劫一本。此案李世杰仅具疏题报。并未具摺陈奏。况该犯杨帽壳、子、邀同周仕贵等、至十一人之多。行至空野地方。抢夺俵分。即与啯匪无异。且近日又有抢夺湖北一案。川省此等匪徒。经福康安大加惩创之后。凶顽甫知敛戢。今福康安离任未久。即连有此聚众劫财之案。则该督未认真督办。已可概见。李世杰系由佐杂微员。经朕加恩特擢。用至总督。于地方匪徒滋扰案件。理应实力整饬。遵照福康安在任时。一体认真办理。若惟效外省因循陋习。则大负朕不次超擢之恩矣。李世杰、著传旨申饬。所有此案未获首犯杨帽壳子。夥犯李木匠等、现在曾否就获。并著该督饬属擒拏。据实具奏。寻奏、二月初十日。查获杨帽壳子。该犯捏名杨春。坚不承认。嗣于新繁县、汉州、将李木匠、夏老公、拏获。令将杨春认识。实系杨帽壳子。现正审讯。得旨、览。　　

○江西巡抚郝硕奏、接奉谕旨申饬。惶悚莫措。臣忝任封圻。夙夜冰兢。批、二字最要紧。莫为空言。又奏、前以恭聆圣训。惟当敬承。不敢多有陈奏。以致江西现在办理、如屯田余租等事。未经面陈。属员贤否、亦未奏及。批、究为何事。又奏、惟有尽心竭力。随时整顿。不敢少有懈弛。得旨、训之在朕。行之在汝。慎之。　　

○旌表守正捐躯河南扶沟县民许发成妻梁氏。　　

○是日、驻跸圣因寺行宫。至己酉皆如之。　　

○甲辰。谕、据农起参奏、襄垣县知县李廷芳、于地方事务。毫无整饬。以致案多拖累。百姓啧有烦言。请旨革职等语。李廷芳著革职。此等阘茸不职之员。该管道府。自应即时揭报。未便稍事姑容。乃当该抚询问时。该管道府、俱称其尚知奋勉。实属有心徇庇。于吏治大有关系。著将该管道府、交部严加议处。　　

○谕军机大臣等、据闵鸮元奏、十五日震泽县地方。得有大雨。入土深透。吴江苏城一带。均各沾足等语。昨据萨载奏报、苏州于十四五两日。得有微雨。十五夜间。得雨二寸。看来尚未能沾足。震泽地方。距苏城仅四十里。或迤北微小。亦未可定。至苏州雨泽情形。何以萨载与闵鹗元、所奏互异。著传谕萨载、闵鹗元、即将该省得雨实在分寸。曾否沾足之处。迅速具奏。寻闵鹗元奏、臣于十五日晚、行至吴江之梅园地方。去苏州一百十里。风雨甚大。询之农民。咸称得雨三四寸。次日抵苏。据报得雨二寸有余。前此声叙未明。近据常州、镇江、扬州、淮安、徐州等属。续报、各得雨自二三寸、至五六寸不等。得旨。此间复得。苏州定亦优沾矣。　　

○又谕曰、郝硕覆奏接奉训饬谕旨一摺。已于摺内批示矣。据称恭聆圣训。惟当敬承。不敢多有陈奏。以致江西现在办理、如屯田余租等事。未经面陈。属员贤否、亦未一一奏及等语。该抚所称屯田余租等事。究为何事。郝硕前于行在召见时。经朕屡加询问。该省有无应奏事件。据称实无可奏之件。即使屯田余租等事。该抚于朕前不能详晰面陈。回任后自应将如何筹办缘由。随此次覆奏之摺。一同具奏。何以该抚仅于覆奏内声叙了事。是其种种错谬糊涂。愈出愈奇。郝硕膺封疆重任。乃颠倒昬愦。至于此极。于地方事务。安望其能料理裕如耶。著再传旨严行申饬。仍著明白回奏。寻奏、江西军田。向于屯粮外。每亩徵余租三分。以为造运之费。前抚臣阿思哈奏准清理。每亩增至三钱、及二钱不等。嗣因军佃不能完纳。经前督臣高晋等奏、减租八分、四分不等。而节年仍多悬欠。实因田多硗瘠。租额太重。必须再行普减八分、六分、四分、不等。方能稍纾军力。现在甫经勘丈完竣。而所减之租。尚未筹有款项抵补。但亦应先奏大概。乃既未面奏。又未于覆奏摺内声叙。颠倒昬愦。实难自解。批、果然。又奏、惟有痛自策励。湔涤前愆。批、空言无益。看尔福分耳。　　

○乙巳。赐扈从王公大臣等食。　　

○谕军机大臣等、前据雅德参奏、漳州府知府李浚原。于诏安县民许烈。共殴杨愿身死一案。批解到司。计逾分限十九日。实属易结不结。已明降谕旨革职矣。兹李浚原前来行在接驾。因诣问富勒浑。据称、该员才力强干。办事勇往。熟悉闽地情形。其承审诏安县一案。实因漳州案犯每多狡翻。屡经饬驳。是以逾违二参分限。不得不照例查参私语。似与雅德所奏。未免不符。著传谕雅德、将李浚原从前办理诏安一案。究竟因何迟延。并在闽省居官、究系如何之处。即查明秉公据实覆奏。毋得稍存回护。　　

○丙午。谕、浙江、福建。进献诗册。考取一等之张师诚、费锡章、何金、姚祖同、俱著特赐举人。授为内阁中书。学习行走。与考取候补人员。挨次补用。浙江省、考列二等之吴纯。张廷桂、张彤、王观、沈澍、钱枚、朱光烈、汪步瀛、黄丝、凌钺、朱孙垣、应溰、许翼宗、杨本、翁树、沈珏、翁濂、陆以诚、福建省、列为二等之郑光策、詹碧炎、王上泰、俱著各赏缎二疋。　　

