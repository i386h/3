<!-- { "loadSidebar": true } -->
○四川总督策楞奏、途次乍了。接驻藏副都统班第咨会。已由西宁抵藏。即将首逆罗布藏扎什等。审明分别正法具奏。查逆党卓呢罗布藏扎什等。系奉旨命臣、与兆惠、那木扎勒、并班第、四人会同审拟之犯。班第一人到藏。即急遽办理。虽或未接前旨。究属草率。此外尚有奉旨查办珠尔默特那木扎勒妻孥家产。及安抚藏地一切事宜。倘班第又复竟办。恐舛错误事。臣当将谕旨会商一切缘由。飞咨班第。即自乍了、酌带官兵二百余名。兼程赶月内抵藏。与班第先筹大概。俟兆惠、那木扎勒、到。会商妥办。余未带官兵五百余名。令副将杨刚、带领续进。得旨。甚好知道了。又批。虽属草率。然既已办理。亦祇可如此。另有谕旨。又批诚然。班第寻常。乃一柔软侍人成事者。不知此番何又勇往果断如此。想其知过自改耳。然此事实属过犹不及。将此旨与彼看。汝二人其和衷商议一切事宜可也。谕军机大臣等、策楞所奏逆党卓呢罗布藏扎什等。应会同确审之处。自属得体。乃班第于到藏两日后。不待该督及兆惠、那木扎勒、到齐。径行分别正法。虽前后所降谕旨。未经接到。而办理亦未免过急。但即使策楞等、皆已抵藏。会同查汛。亦止可如此办理。所可虑者。惟所获逆党二十二人。其真伪或有未可尽信。然皆以未亲识面之人。究难办别真伪。即使辨其非真不更难于办理乎。朕以班第向来办事过于柔软。而此番独能勇往果决。是以于批示策楞摺内之旨。令其阅看。盖此事虽不免于急遽。亦尚未甚大舛错。将来藏中事务。所应办者尚多。策楞等四人。必宜和衷办理不可因有此奏。遂尔彼此各怀意见。以致不能推诚商酌。殊属无益。此时策楞想已至藏。其有应行速办之事。伊二人先行酌看情形。从长筹酌其一应设立噶隆事宜。俟兆惠、那木扎勒、到藏之日公同遵照从前所降各谕旨妥协办理。可传谕策楞、班第并令兆惠、那木扎勒、知之。　　

○又谕、潘思榘所奏台湾县武生李光显、争垦结讼一案。甚属糊涂。李光显身恃武生。恣意占管民番田园。以致争闹殴差。更复聚集流棍藏蓄兵械。不法已极。李光显实为罪魁。必当严拏从重治罪乃该抚摺内。仅称拏获流棍六名。并未将李光显拏究之处奏闻。殊为轻重倒置。且聚众械斗。最为闽省恶习台湾远隔海洋。番民杂处。尤当加意整饬。以警凶顽。若将首犯宽纵。致使漏网。将来聚众报复。仇杀相寻。刁风益炽。其刘是、夺犯殴差。将李光显鼻尖割去。情罪亦属可恶。俱当从重究拟。潘思榘办理此案。甚属懦怯。著传旨严行申饬。喀尔吉善、现在接驾办差。何暇办理此等事务。著传谕潘思榘、将李光显、刘是、及案内各犯。从重究拟具奏。如李光显尚未拏获。务令严缉治罪。并将办理此案缘由。速行奏闻。若仅视为泛常案件。姑息奸匪。朕必于该抚是问。寻奏。李光显等各犯。已经该县拏获。现饬催解省。从重审拟。得旨。知道了。从重处治。以警刁风可也。　　

○又谕、成元震不胜提督之任。甘肃提督员缺。著齐大勇调补。固原提督员缺。著豆斌调补。广西提督员缺。著黄有才调补。广东提督员缺。著林君升补授。台湾总兵员缺。仍著李有用调补。马负书、仍留漳州镇总兵之任。琼州镇总兵员缺。著胡贵调补。潮州镇总兵员缺。著成元震降补。　　

○是日、驻跸蒋家屯大营。　　

○癸亥。谕。向例銮舆巡幸。经过地方官员。应行接驾。由鸿胪寺、具奏里数请旨。临时该寺带领接驾。至驻跸后。复奏闻带领行礼。朕入疆考绩。地方大吏。随营行走。不时召见。即州县各官。凡有承办差务者。业已于路傍随便跪接。此皆不在带接行礼之列。其带接行礼者。非散员。即武弁。教职。充数之人。此何为者。而鸿胪寺官员。先期传示。不无滋扰。嗣后凡应行接驾人员。祇令鸿胪寺在京奏请里数。得旨行知。其一切繁文。及接驾后赴鸿胪寺投递职名。概著停止。以示朕行简务实之意。　　

○又谕。上年江南安徽所属之绩溪等州、县、卫。江苏所属之江浦等州、县、卫。被水被旱。致有偏灾。一应赈恤事宜。已令该督等照例办理。并经降旨。加给折赈银两。第此内或地处深山或民当积歉。今赈期已毕。麦秋尚远闾阎谋食维艰。深堪悯恻。著加恩将被灾最重之歙县、绩溪、广德、建平、铜山、沛县、六州县极次贫民。各加赈两个月。次重之铜陵寿州宿州、灵璧虹县、邳州、萧县、宿迁睢宁、九州县极次贫民。各加赈一个月。贫生饥军。随所在地方。一体给赈。俾灾地穷黎。得资接济。该督抚等、董率有司。实力查办。毋致遗滥。该部遵谕速行。　　

○处州镇总兵苗国琮丁忧。以云南督标中军副将牛射方、为处州镇总兵官。　　

○是日、驻跸开山大营。　　

○甲子。上诣皇太后行幄问安。　　

○上行围。　　

○谕、朕清跸南巡。道由山左。所有经过州县。既已特沛恩膏。兹揽辔观风。知连岁有秋视戊辰东巡之时。闾阎大有起色。为之庆慰。尚念该省有积年缓徵带徵未完谷石。皆在灾出借之项。虽叠遇有收而按年催比。民力不无拮据。著将被灾借谷应于庚午年起。分作五年带徵、及邹平等属、带徵未完谷。共九十七万五千余石。概行蠲免。以示格外优恤之至意。　　

○和硕庄亲王允禄等、奏报京师得雪情形。得旨。欣悦览之。途间亦得沾足瑞雪。勾萌未动。颇益田功。至于清尘助景。更上下所同乐也。其谕在京群工知之。　　

○军机大臣会同工部议覆、原任湖广总督永兴奏称、湖南镇筸开修河道。无益徒费。应将草率兴工之前督鄂弥达。并会衔之升任湖南巡抚蒋溥。接任不详查奏停之巡抚杨锡绂。及力请举行之总兵官王廷极。辰永道马金门。扶同给银之升任湖南布政使徐杞等按股分赔。仍分别议处得旨。鄂尔达等议处分赔之处。俱著加恩宽免。　　

○是日驻跸万德大营。　　

○乙丑。遣官祭东岳。　　

○遣官至曲阜、祭元圣周公、先师孔子。　　

○谕军机大臣等、从前珠尔默特那木扎勒生事时。朕命总督策楞带兵赴藏。会同侍郎兆惠、那木扎勒、副都统衔班第、与达赖喇嘛、商办一应事宜。并经传谕达赖喇嘛。班第达等。班第未接此旨。先已赴藏。不待策楞。即将应办数事具奏。朕以事属可行。俱准其所请。但恐达赖喇嘛、公班第达、唐古特人等。不知情节。转疑大臣等、可不遵旨行事。大有关系。著传谕策楞等、明白晓谕达赖喇嘛。公班第达、及新放之噶隆等。再班第奏称。将逆匪罗布藏扎什等、审明按律枭示。虽系照内地惩奸之例办理。但思藏内系阐扬黄教、清净善地。伊等首级。不必悬示。并谕达赖喇嘛知之。　　

○又谕曰。故公珠尔默特策布登之子珠尔默特旺扎勒、前因伊父无辜被害。赏给公爵。并以伊父曾镇阿里克地方。仍令镇守。今据班第参奏、珠尔默特旺扎勒。为人平常。恐贻误地方。可寄信总督策楞等。珠尔默特旺扎勒。但赏公爵。将珠尔默特那木扎勒。抄去伊父财产。查明赏还。令其驻藏。其阿里克地方。著策楞、班第等。会同达赖喇嘛、公班第达、及新放之噶隆等。于唐古特人内。拣选诚实谙练者。奏请镇守。　　

○又谕、近有人参奏称提督豆斌。性耽逸乐。雅慕清客。终日烧香作画。玩弄古董。其于本分职守。必多旷废。恐不免贻误边疆等语。提督控制全省。为镇将之统帅。责任綦重。若戎务不至废弛。偶于公暇。寄情清玩。亦无关紧要。但恐以时际昇平。偷安耽乐。启因循怠玩之风。则大有关于军政。巡抚舒辂。同事一方。必所深悉可传谕询问。令将豆斌在任时。如何耽情古玩。及有无旷废营伍之处。秉公查明。据实具奏。毋得稍有瞻顾。寻奏、豆斌性好丹青。慕清客而玩古董。然于营伍熟悉。人亦明白。察其提标五营。及左江镇标营伍。俱各整齐。兵弁训练即豆斌每月。亦自骑射。报闻。　　

○是日、驻跸泰安府东大营。　　

○丙寅。上诣皇太后行幄问安。　　

○是日驻跸洪河大营。　　

○丁卯。赐扈从王公大臣、并山东大小官员等食。　　

○谕、上年江、安、二省内。有偏灾之宿州、凤阳、泗州、长淮、宿迁、邳州、大河、海州、等处。各该抚业将本年应徵新旧漕粮。题请分别蠲缓。所有此项减船军丁。苫盖食用之需。未免拮据。著加恩于例给折半月粮之外。再赏给二分。以恤丁力。该部即遵谕行。　　

○是日、驻跸公家庄大营。　　

○戊辰。上诣皇太后行幄问安。　　

○准噶尔部人鄂勒济图巴勒图拜来降。命赏给安插如例。　　

○是日、驻跸保家庄大营。　　

○是月。直隶总督方观承奏上年直属偏灾。赈粜需米甚多。奏拨通仓积年陈米五万石。奉旨令札商仓场侍郎。查明奏办。据覆通仓现存惟乾隆十二三四等年之粳稄米。俱系按年挨放。并无积贮陈米查乾隆九年。直属因灾拨赈。系于通仓粳稄二色内。挨陈拨领。此次请照例如数拨运。得旨。著照所请行。　　

○两江总督黄廷桂、江南河道总督高斌等、会奏据工部咨开、具奏江南河工。建设木龙。迄今十余载。添设非一。估用木料银二十余万两。河督虽声明、俟木龙通工告竣报核。未有定期。恐木植日多。新旧牵混应令将工程情形。及如何即可告竣所用钱粮木植、作何清销。详查奏办。奉旨令臣等查奏。查江南河工清口为黄。淮交汇。河防第一要区。自乾隆五年。试立木龙。北岸停淤。各坝埽工节省。现今南岸旧坝沙滩。淤数百丈。北岸陶庄引河。已成河身。即不开挑。黄水不致倒灌。唯积土未经刷尽。若木龙停止。南岸涨滩。难免刷动。是以尚未竣工。安东设木龙数年地已停淤。埽工平稳。但溜未南趋。亦难停建。王营、烟墩孟诚庵等处。大溜未远移仍须相机办理。至所用木料。年久日增自宜亟为清理。请自乾隆五年、至十五年。将旧木新木、并淤沉折损木。分年确核。以上年存工存厂者为旧管。以本年添购、及别工拨用者为新收。以折损沙淤、及移拨别工者为开除。以现存工存厂者为实在。并将已销已估。并未题估之处。声明造册。送部查核。其已估未销、及尚未题估者。统限半年内。核实销估。得旨。著照所请行。　　

○兵部尚书舒赫德、闽浙总督喀尔吉善、等奏。会看浙江海塘。工程稳固。中小亹畅行无滞。江海安澜。民灶乐业。现在情形。可无亲临阅视。且杭城候潮门外观潮楼。地临江海上游。潮汐往来。塘工捍御。及沿江滨海情形。皆可得大概。若自杭省、过海宁至尖山。往返路长。中途又无立大营处。一切应豫备处。未经举行。报闻。　　

