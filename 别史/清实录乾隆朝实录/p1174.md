<!-- { "loadSidebar": true } -->
○又谕曰。阿睦尔撒纳、以托忒字、奏请迁伊游牧于乌里雅苏台等处地方。并将管理伊等游牧大臣更换一员。又称伊属下人内、有从前离散者。恳赏给印文。前往招降等语。从前朕已降旨。俟平定准噶尔后。分封四卫拉特。其辉特人等即在其内。毋庸另给印文。在阿睦尔撒纳之意。以班第不允所行。为此陈奏。著传谕班第。俟准噶尔既定。将辉特所有阿睦尔撒纳原管之人。即照所请。令与伊等会合居住。如有属人众多之头目。亦一体赏给封号。管束其属。即车凌等之杜尔伯特。班珠尔之和硕特。亦均照此办理。至唐喀禄乃新用之人。不谙事务。朕已降旨彻回。阿睦尔撒纳等游牧。移至乌里雅苏台等处。甚属妥协。即照所请行。班珠尔、系与阿睦尔撒纳同来之人。亦应一并迁移。其如何迁移之处。著班第、阿睦尔撒纳、会同纳木扎勒、一面办理。一面奏闻。阿睦尔撒纳、惟图迅速成功。早受朕恩。勿以游牧为念。新派之纳木扎勒。曾照管杜尔伯特游牧。因彼处无事。特将伊调管辉特、和硕特部落。至于该部落生计。果有不足。纳木扎勒即行奏闻。朕自加恩抚恤。即如车凌、车凌乌巴什等来降后。偶遇灾疫。稍为艰窘。朕即加恩抚绥。伊等俱感戴朕恩。撙节勤俭。渔猎为生。尽可乐业。阿睦尔撒纳、可令宰桑等谆切晓谕其属。务令尽力耕种。使永远生计有资。以副怀柔远人至意。并谕定边右副将军萨喇勒曰。阿睦尔撒纳、以托忒字、奏请将伊游牧移居乌里雅苏台等处。朕以事属可行。已准其请。惟奏请印文招降伊辉特台吉属人一事。是其欲取多人占据地方之意。已经微露。似平定准噶尔。全为伊一人集事矣。萨喇勒到彼。务湏留心防范。慎勿任其所行。然亦不可稍为漏洩。此时萨喇勒进兵。愈速愈妥。若使阿睦尔撒纳先进。似觉稍为未便。萨喇勒其善体朕意。　　

○己亥。上诣畅春园、问皇太后安。　　

○谕军机大臣等、前命哈达哈等、往喀尔喀部内。拣选马匹备用。查军营现存马六千匹。已足为哨探兵乘骑之用。各处购买马匹。亦陆续送至。自更充裕。哈达哈等、不必于喀尔喀部内挑马过多。如有膘壮骟马。量为拣选。带往军营。将彼处膘欠马匹。换交蒙古牧厂。数月间即可肥壮。则既于我兵有益。而蒙古生计。亦属无损。至儿马骡马。则彼所赖以孳生。不必挑取。著传谕哈达哈、阿兰泰、阿思哈等。遵旨妥协办理。　　

○又谕、据方观承所奏、正白旗围场兵丁。开垦地亩。用过佣工口粮。以及赁用牛具等项一摺。已饬交该部矣。但围场兵丁。给地耕种。原为伊等养赡之计。惟当指与地亩。令其自行耕种。何必又雇民人。代为垦治。即使雇人垦治。而山沟隙地。平衍饶沃。略加锄犁。即可树艺。似亦不必费至工本九百余两。若果如此。则出口种地贫民。岂能各费如许工本乎。事经官办。遂多縻费。即此可见。可传谕方观承、令其再行确查。据实覆奏。寻奏、赏给正白旗兵丁荒地三千六百亩。远雇民夫。克期垦治。亩实费银二钱六分七厘有奇。报闻。　　

○庚子。谕曰。尚书房行走诸臣。理宜勤谨供职。乃朕今日甫及未初。偶至尚书房。并不闻皇子读书声。行走各员。多半不到。试之以诗。虽依韵完篇。而全无精义。不意平日怠惰。不能尽心课读至此。毓德养正之谓何。嵩寿、蔡新、奉宽、程景伊、陈德华、周玉章、梁锡玙、吴炜、张泰开、俱著罚俸三年。　　

○谕军机大臣等、马朝柱一犯。屡经传谕各督抚。实力查拏。至今未获。该犯纵极狡黠。究在六合之内。即或疾病自戕。亦必确有踪迹。朕始犹以为祇此一犯。或终难就获。亦未可知。今面问开泰。乃称此案未获通缉各犯。尚有十余人。不止一马朝柱。则各督抚之未尝实心查缉之咎何辞。该督抚等、虽屡经训饬。不过以行文饬属了事。因循推诿。并未实力督率该地方官。设法严拏。此皆外省陋习。岂朕委任封疆之意耶。著再传谕各督抚。予限一年。令其实心率属严缉。无论首犯余犯。勿任漏网于今年年底。各具摺奏闻。再降谕旨。　　

○辛丑。定边左副将军阿睦尔撒纳等奏、询据包沁之颜达什等称、去秋往伊犁。见达瓦齐终日饮酒。事务皆废。遣人往擒额琳沁。旋即败回。哈萨克兵来。行文各处备兵。兵皆未到。自斋尔至伊犁。俱被抢夺。其属皆言自伊为台吉以来。无一日安宁。人人嗟怨。伊犁马匹。亦甚平常。报闻。　　

○壬寅。谕军机大臣等、入春以来。畿辅各处。及豫东二省。雪泽殊未沾足。朕心正切焦劳。今仰荷天庥。京师于正月二十六日。同云密布。至夜瑞雪溥降。二十七八两日。缤纷续沛积地已有数寸。当春土膏初动。得此雪泽沾足。于农田甚属有益。朕心深为欣慰。且连日云气四合。看此光景雪势必广。不知直隶及豫东各属。亦俱均沾渥泽否。可传谕该督抚等。令其速行查明具奏。以慰廑念。寻据直隶、河南、山东、督抚奏。各属均得沾足。俱得旨、欣慰览之。　　

○又谕曰。刘统勋奏酌办军务摺内称、凉、庄、宁夏、满洲兵、俱于二十四五日前。可抵肃州。其甘、凉、肃、一提二镇兵。亦于三月初旬。均可抵巴里坤军营。前队哨探兵、原定于二月二十九日、自军营起程。嗣降旨令于二月中旬进发。若三月初间。始抵巴里坤。已属迟误。想奏摺时。尚未接此旨。接到自必遵照办理。著再传谕刘统勋。前队哨探兵丁。令其速行催调。务于二月初十日。全抵军营。其随后续进官兵。若可趱进。亦酌量先行数起。总以六千名为率。其余仍按站行走。不必严催。致竭马力。至官兵进剿口粮。原议俱令自行裹带。若进剿时。于自行裹带外。又复官为＜马犬＞运。仍属军行粮随故套。从前岳钟琪等办理旧例。与此次轻骑捷趋。机宜殊未符合。况北路进剿口粮。俱自行裹带。而西路又官运三分之二。办理亦不画一。应速行筹画。以便捷轻利为主西北两路。亦不致参差。其所奏大兵齐集军营。所需口粮。酌量运往散给。巴里坤可以不留余粮。所见尚是。巴里坤原可无庸另设仓库存贮。即有应需接济亦可自哈密运往。料不至于有误。应照所奏办理。　　

○又谕、昨览阿睦尔撒纳等疏奏、颜达什所告准噶尔情形。可见达瓦齐势穷力竭。我兵一到即可成功。但哈萨克兵力稍强。又与达瓦齐甚近。若达瓦齐为哈萨克兵所擒。或为阿睦尔撒纳、及巴特玛车凌拏获。均不如萨喇勒俘获为善。前已屡经降旨。著再传谕萨喇勒、仍遵前谕。不必拘定何处兵丁。乘机速行前进。西路之兵。但能较北路先期到彼。迅奏肤功。方副朕委任之意。　　

○癸卯。上诣畅春园、问皇太后安。　　

○还宫。　　

○谕曰。朕今春恭谒景陵。泰陵。著庄亲王、履亲王、大学士来保、史贻直、在京总理事务。　　

○又谕、乞休终养。国家恤老教孝之典。亦人臣养廉资事之道。其以实情陈请者。无不俞允。但汉人习气。往往进则托名于受恩深重。不敢言去。而退则以本欲陈情。奈非圣意。不得自遂为辞。昨因几暇。偶阅旧案。以增知识。即见查嗣庭事内。有难于乞身之语。形之纪载。可见向来即有此习。亦非一朝一夕之故。查嗣庭之贪位谬记。不待朕言。而以今日诸臣之隐怀。朕有不得不明言之者。即如大学士史贻直、陈世倌、皆年踰七十。然精力尚健。尽可供职。且伊等并无过愆。朕自不忍遣之使去。若谓从前朕治张廷玉之罪。以为炯鉴。则大不然。张廷玉在彼时。朕见其动履龙钟。特令军机大臣等。到伊寓传旨。令其乞休。此众人所共知共见者。乃伊奏称史贻直曾言伊不应配飨太庙。向朕要求左券。朕即赐诗允准。而伊次日竟不亲诣宫门谢恩。实出情理之外。夫史贻直系独对原有此言。而朕不以为然。亦并未告之张廷玉。廷玉何由而知。则揣摩朋党之风。谓之尽无可乎。此乃张廷玉罪由自取。初不因其引身归老也。且当朕令伊乞休时。岂尝授意使之要请。又安能逆料其不亲赴谢恩。而因以治其罪耶。设朕有此心。则何以对张廷玉。又何以对在廷诸臣耶。且大臣中如任兰枝、魏定国、梅珏成等、指不胜屈。皆以引年而去。朕亦何尝固留在京。必不使享林泉之乐耶。然此一身之事。即朕欲示君臣大义。宜鞠躬尽瘁。不宜栖迟偃仰。此名朕亦受之。至亲老侍养。天性至情。朕以孝治天下。何忍不曲加体恤。而亦以为朕不许。朕实不受也。即如梁诗正之父年八十余。梁诗正在户部尚书数年。并未奏及。至调任兵部。乃有去志。此际未必不有后言。迨以冢卿协理阁务。伊复恋职如前。是岂伊父独老于伊任兵部时耶。及朕南巡。亲见伊父衰惫失明。而伊仅乞暂假。旋即赴阙。朕始谕意。令其请告以全名节。此亦可见朕之用心矣。又如近日按察使沈廷芳来京陛见。询知伊母已过八旬。朕方为之恻然。而伊乃逡巡以迎养为请。彼意如此。朕将何以为辞。试思望九老妇。何忍令其舟车跋涉。去就水土不服之乡。以博迎养之名。且藉口于甫经升任。不敢遽告。是诚何心。道员中足胜臬司者。自不乏人。岂少一沉廷芳而不令其终养耶。况沈廷芳前为御史。章奏中侈谈忠孝。古语云。求忠臣于孝子之门。何独忠于君而忘于亲耶。即杨锡绂向以道学自负。及父丧甫阕。闻巡抚之命。亦何尝以母老请养。又侍郎内如嵇璜、彭启丰、巡抚内如蒋炳、卫哲治、皆有老亲在堂。因循恋职。初无一言。是可见伊等平日宠利萦心。既不能以至情恳告。而强颜文饰。转以进止不能自主。诿之于朕。朕岂肯受耶。当梁诗正回籍时。即有人疑汪由敦挤之使去。是以协办之缺。朕即用孙嘉淦。继以蒋溥。若论其才学。自不出汪由敦之上。第在诸尚书中。蒋溥尚可胜此。且系世臣。因降旨擢用。使汪由敦果能于朕前排挤梁诗正。何以不能即以其术、委曲救护张廷玉耶。此亦事之易见者。至嵇璜、裘曰修、两部对调。本以裘曰修、与署尚书杨锡绂、及选司邓锡礼、均籍江西。伊等素讲乡情。不得不为改调。倘沾沾以养廉厚薄为重轻。身列九卿者。岂应出此。若嵇璜谓因初调吏部。不敢陈请。则未调之先。何事忘之。朕今亦非催令若而人者。养亲而去。但去不去由彼。而此旨既降。则贪位后言之人。尚能施其技乎。特颁此旨。晓谕中外知之。　　

