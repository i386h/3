<!-- { "loadSidebar": true } -->
○又谕。今日张廷玉、陈大受、汪由敦等、拟写直隶山陕办理台站事宜谕旨内。将陈宏谋虽有过、但系汉人、本不必责以急公、免其置议之处。写为无功无过。阿里衮写为善于取巧。此系面奉之旨。何得舛错至此。明系有心袒护陈宏谋。即未奉朕旨。伊等阅看陈宏谋所办之事。为有过乎。无过乎。岂谓朕不披览。一任伊等取巧朦混耶。著明白回奏。张廷玉等奏请交部严加议处。谕。今日内阁拟写票签错误。经朕改正。此虽伊等疎忽。尚系公事。及传谕将张廷玉等五人分别交部议处。因询问伊等、能无惭愧。而陈大受拟旨时。但称张廷玉等三人、在军机处尚有应办之事、交部察议。将宁不有愧四字。写入陈世倌、史贻直、名字之下。交部严加议处。不知分别察议。固朕体恤伊等之恩。而所云宁不有愧。则实概问五人之辞也。而乃巧于避重就轻。移之于陈世倌、史贻直。而彼三人、若身在事外者然。至张廷玉、陈大受、汪由敦等、拟写陈宏谋等办理马骡台站谕旨。于阿里衮则谓其善于取巧。陈宏谋则谓其无功无过。此系面奉之旨。何得舛谬若是。明系袒护陈宏谋。岂得谓之无心。日前曾召见汪由敦。语及陈宏谋尚有任事之意。汪由敦忻喜。见于颜色。彼其意、盖谓汉人中有此能办事之巡抚。可为生色。本属小见。而拟写谕旨。遂以陈宏谋为无功无过。夫朕于陈宏谋、免其置议者。原因该省程站较远。又有被灾州县。物力未能充裕。陈宏谋之办理周章。固属有过。但其事尚在可宽。而其情亦尚有可恕。朕因伊等写为无功无过。是以改正有陈宏谋虽有过、但系汉人、本不必责以急公之旨。盖一时令张廷玉、陈大受、汪由敦等、自知愧恧。而非朕之外视汉大臣也。今明示之。朕于满汉臣工。从无歧视。即以督抚而论。岂仅以钱谷刑名簿书期会为职。军旅之事。正其责任中要务。封疆之职。满汉并用。国家不能无用兵之事也。纵不能擐甲荷戈。身先士卒。而于军行诸务。苟能逐一妥办。即与宣力疆场者无异。目今经理满兵经过、及设立台站。若谓汉人即不当仔肩斯事。须派满员料理。假令直隶、山西、督抚。皆系汉人。如陈宏谋之流。则大军前进。将如何支应耶。设令朕存此见。遇督抚重任。专用满员。置汉员于不用。伊等又不知作何议论矣。且亦无是体制也。以理论之。陈宏谋之不能急公。朕虽免其置议。而在张廷玉、陈大受、汪由敦等、尚应以此自惭。请将陈宏谋议处。方见不分满汉。能知君臣大义。乃并不出此。而胸中先存一无功无过之见。故不觉流露于毫楮间耳。朕面降旨时。并无无功无过四字。若朕谓陈宏谋无过。则是赏罚不公。朕不为也。本朝军务。例属之满洲大臣者。非谓汉人即当优游局外也。第以满洲大臣。夙娴军旅。远胜汉人。国家因能授任。期于公事有济。在汉人应抱歉之不暇。若因此而分畛域。于满洲任事大臣、如马尔赛等、偶有贻误。汉人转从而訾议之。窃笑之。不几如杜牧之之诗所讥哉。此其心居何等。况君臣之间。相接以诚。大臣中或不无满汉之见。而朕心则廓然大公。视同一体。如张廷玉、陈大受、汪由敦等、晨夕内直。岂尚不知朕心。倘朕稍有此见。是为薄视伊等。面是心违。在朋友尚不肯出此。况朕为天下主耶。今据伊等明白回奏。实亦无可置辩。朕所指示。事理显然。若谓朕因今日军机旁午。意有不豫。而有意苛求指摘。过于精细。则当此军兴之际。朕宵旰勤劳。诸务躬亲详审。亦所宜然。宁不胜于宴处深宫、耽于逸豫耶。且朕所指摘。为当与否。自有公论。张廷玉、陈大受、汪由敦、免其交部察议。朕因此旨有关军国要务。故不惜哓哓。著将此旨晓谕中外知之。　　

○又谕曰。张广泗明白回奏一摺。情词闪烁狡狯。极为可恶。至所奏小金川土舍良尔吉一事。叙入叔嫂乱伦等语。良尔吉之罪。在于佯为投顺。实与莎罗奔暗通消息。洩漏军机。乃贼酋奸细。法所不容。是以降旨令其拏解。并不因乱伦、绳以礼法也。而张广泗反覆千言。为之开脱。明系回护己短。其奏讷亲到营后。派攻腊岭一城。良尔吉兄弟三人、带领土兵。往即克取。讷亲大悦。赏银一千两。此语尚近情理。或实有其事。而前此县丞任振功所云、讷亲初抵军营。是夜贼乘雨放枪。良尔吉力为抵御。次日讷亲赏银千两之语。谅系讹传。至此外讷亲种种背谬乖张。实出朕意想之外。诚不料伊十三年来、受朕如许厚恩。忍心背负。诸凡措置。与向日在朕前承办诸事光景。判若两人。朕虽欲曲加宽宥。亦无辞可为解免。当金川起事之初。朕调用张广泗。方自谓得人。在督抚中、娴习军旅、无出张广泗之右者。继因其久无成功。复令讷亲前往。朕向所倚任、亦无出讷亲之右者。今皆身名决裂若此。假令伊二人、仍旧循分供职。原可以始终受恩。何致败露。可见凡人莫不有命。伊二人自属命数难逃。是以颠倒昏谬。辗转而入于重辟。所谓祸来神昧非耶。夫国家不能无军旅之事。为大臣者。孰不当抒诚宣力。效命疆场。不辞艰瘁。若汉人见伊二人之身罹罪谴。而自幸不膺重寄。得以优游事外。转从而非笑之。此其居心不太凉薄乎。即如大学士张廷玉。久历仕途。幸而保全至今。亦由未遇此等事耳。又如汪由敦。诸凡不肯奋勉向前。遇此等事。更不知若何矣。伊等扪心自问。当抱歉之不暇。尚可存訾议之见耶。著将此旨存记。俟张广泗案审拟完结后。宣谕中外知之。　　

○谕军机大臣等。据陈宏谋所奏、豫备官兵马骡、并安设台站马匹一摺。大军由陕至川。道路较远。该省本年又有被灾州县。物力不能充裕。陈宏谋本系汉人。筹办此等事件。力有不足。且该省总督。连年未有专员。是以前谕将军博第等、协同办理。今观陈宏谋所奏情形。颇属拮据。现在特派协办大学士尚书尹继善、驰赴西安。暂理督务。其马骡台站等事。俱著尹继善实力妥协料理。倘稍有贻误。尹继善不得辞其咎。至西安、同州、凤翔、乾州、耀州、等二十五州县、秋禾被旱成灾。所有加赈事宜。虽该抚等现已酌办。尹继善亦应留心稽查督率。务令小民均沾实惠。勿因专意办理军行事务。于地方民事。转致不能周详。著将陈宏谋奏摺二件、一并钞寄。　　

○又谕。此番军兴供亿。实为浩繁。视从前西北两路军营。费用较多数倍。彼时劳师远出、十有余年。所费不出六千万。今用兵仅二载耳。即以来岁春间奏凯言之。亦非千万不能。如运米脚价。北路经途数千里。曾减至十八两。今自成都至军前。祗数百里。而价亦如之。固属从前所定章程。未为详妥。但由斯以观。经费实亦难乎为继矣。在金川小丑。朕本非利其土地人民。亦非喜开边衅。第以逆酋跳梁不逞。置之不问。无以慑服诸番。宁谧疆圉。前此讷亲等措置乖方。以致老师糜饷。若不改弦更张。则人事尚为未尽。今满汉官兵。精锐毕集。兵力足矣。经略大学士傅恒。体国公勤。忠勇奋发。将略优矣。徵刍挽粟。士饱马腾。物力充矣。以此摧锋前进。自蒙上天孚佑。可一举而迅奏肤功。诚为国家大庆。然此就人事言之耳。倘万分之一。有出意料之外。或逆酋自恃天骄。如尉佗之处南粤。未遽扫穴犁庭。一过春期。经略大学士乃朕股肱左右之臣。岂可久劳于外。且入夏雨多。进取非便。而京兵不耐水土。又岂能暴露蛮荒。驻待秋晴攻剿。况以帑藏之脂膏。供不赀之糜费。尤为非计。我君臣如此办理。人事已尽。亦海内所共知。朕意此时且应亟力进剿。倘至明年三四月间。尚不能刻期奏绩。不若明下诏旨。息事宁人。专意休养。亦未始非两阶干羽之遗意。著将此旨密谕经略大学士知之。至王秋、良尔吉、一事。张广泗力言不可轻动。虽属回护偏袒之词。且大兵云集。防御有余。即土酋狡诈叵测。岂有虑其生事、而姑息怀疑、与之共事之理。但既有此情节。经略大学士前此所奏办理之处。宜更加周详慎重。　　

○又谕。据御史陆秩奏称、福建汀州、兴化、等府。民风刁悍。宁化县地方。有所谓銕尺会。又有十三太保。銕尺会者。自宁化、上杭、清流、等县、以至汀州府治。所在多有。一味行凶为事。欺侮善良。藐视王法等语。闽省民俗刁悍。屡经降旨、饬谕督抚。加意整饬。今此等恶徒。藐法抗官。专以行凶为事。尤宜大加惩儆。著将此摺抄寄喀尔吉善。令其留心实力稽查。严拏尽法处治。务令断绝根株。毋事姑息。酿恶长奸。以为民害。　　

○军机大臣等议覆。经略大学士傅恒奏称、沿途驿站递送事件。缓急无定。京师同日发报。前后接到。竟迟三日。请敕兵部设法稽查等语。军机事件紧要。岂容任意迟速。总缘川、陕、距京辽远。驿务至今尚未齐备。应速行总督尹继善、并各该抚等。令派贤能大吏。带领马匹。会同坐台章京、笔帖式、作速备办。其章京、笔帖式、或尚有未到汛者。速催前去。嗣后驰送事件。俱设排单。将月日时刻、报匣若干、封套若干、逐一注明。沿途驿站查看排单。于何时接。何时发。逐站填注明白递送。如数目时刻错误、及擦损者。其下站即于排单内注明。一面驰送。一面挨查。仍报明军机处及兵部。倘漫不经心。隐匿不报。或被经略大学士查出。或被督抚纠参。将章京、笔帖式等、交部严加议处。从之。　　

○庚辰。分设四川、陕甘、总督。谕。川陕总督。统辖四川、西安、甘肃。幅＜巾员＞甚为辽阔。在寻常无事之时。尚虞鞭长莫及。现今金川军务未竣。地方公事、及筹办军需、一切调度。督抚驻劄西安。难于遥制。即将来平定。亦经理需人。从前曾经分设总督。就近综理。尚书尹继善、今现奉差在陕。著即授为陕西总督。策楞、著授为四川总督、管巡抚事。户部尚书员缺。著舒赫德调补。兵部尚书员缺。著瑚宝补授。瑚宝未到以前。仍著舒赫德兼管。甘肃巡抚员缺。著鄂昌补授。其分设总督事宜。交该部查例定议具奏。　　

○又谕。向来协办大学士之设。原因大学士有在内廷行走、或奉差在外者。阁务需人坐办。是以另简人员、协同办理。初非额设之缺。若由协办而简任封疆。则不必仍带虚衔。嗣后大学士兼管总督者。著带大学士衔。其协办大学士兼管总督者。不必仍带协办大学士衔。著为例。　　

