<!-- { "loadSidebar": true } -->
○又谕、据阿桂等将甘省捏报灾赈、侵蚀帑项之各州县、奏请一并革职拏问一摺。所办甚属公当。此案系前任藩司王亶望、与前任兰州府知府蒋全迪、通同舞弊。首先作俑。以致通省效尤。习为固然。实有不得不办之势。至各州县虽职任大小不同。但国家设官分职。均宜洁己奉公。廉隅自励。岂有因上司勒令报荒。遂尔朋分侵蚀之理。况道、府、州、县、即无奏事之职。遇此等事件。原可直揭部科。使累年积弊。早经破露。亦不至贻罪多人。朕必嘉其公正。特加擢用。乃竟联为一气。恣饱欲壑。置民瘼于不问。此而不办。何以肃吏治而儆官方。现据阿桂等、查明此案。俱已水落石出。朕之办理。实出于不得已。且各员等入已赃私。俱自行供认。将来定案时、朕惟于轻重权衡。折衷至当。于按律定拟之中。仍寓法外施仁之意。至有旨询问、而其人仍狡供者。必不恕也。所有阿桂等、此次查明参奏之知府前任知县杨赓扬、伍诺玺、同知前署知州韦之瑗、同知前任知县闵鹓元、孟衍泗、赵杬林、同知善达、顾芝、张春芳、通判贾若琳、经方、博敏、佛保、谢廷庸、知州那礼善、伍葆光、觉罗承志、陈常、知县陈鸿文、王臣、李元椿、邱大英、詹耀璘、陈澍、伯衡、舒攀桂、万人凤、杜耕书、舒玉龙、福明、陈韶、杨有澳、林昂霄、彭永和、徐树楠、尤永清、丁愈、钱成均、章汝楠、黄道煚、蒲兰馨、顾汝衡、孙元礼、宋树谷、赵元德、万邦英、沈泰、王旭、夏恒、陈金宣、华廷扬、墨尔更额、王璠、庞橒、申宁吉、史堂、李弼、叶观海、何汝楠、郑科捷、陈起撝、陶士麟、麦桓、景福、布瞻、成德、王梦麟、麻宸、吕应祥、陈严祖、广福、刘治传、州同前署知县王万年、州判前署知州吴诜、州判前署知县薛佩兰、布政司经历前署县丞许士梁、县丞前署知县周兆熊、闵焜、县丞史载衡、李立、经历前署知县张毓琳等、业经降旨革职拏问。其已离甘省、及升任别省各员。俱著各督抚、迅速派员解赴兰州。交阿桂、李侍尧、归案审明。分别定拟具奏。　　

○又谕、前此剿灭逆回。黄检以守城为由。并未打仗出力。令阿桂等传旨询问。兹据黄检覆奏、实未打仗。有负殊恩。请交部严加治罪等语。黄检世受厚恩。非寻常可比。因其在藩司任内、声名操守、俱属平常。念其系大学士黄廷桂之孙。仍加恩改用副都统。复因逆回滋事、将伊调补凉州。伊自应感激朕恩。倍加出力。以期稍赎前愆。乃黄检到兰后、竟以守城为由。并未自告打仗。在逆回盘踞华林山时。尚得藉辞城守。迨至官兵四面设围。黄检自应亲历行间。随同擒剿。乃复藉辞坠城损足为由。自始至终。并未于行间效力。实为辜负朕恩。黄检、著交部严察议奏。　　

○谕军机大臣等、据李奉翰等奏、青龙冈大坝、二坝、连日进占赶办。各做长二十余丈。层层镶压。务于迅速中仍加慎重等语。所办是。该处缺口、本宽二百四十余丈。今据称昼夜赶筑。大坝二坝、仅各做长二十余丈。是尚有二百二十丈未经做起。计日进埽。究于何时始能合龙。朕心深为廑念。著传谕李奉翰等、一面上紧赶筑。仍将何日赶筑完竣之处。一面奏闻。至所称上首挑水坝、做长十有余丈。因阅图内此处坝身、必须再行加长。则挑溜更为有力。且水势南趋。则此处口门、便成回溜之势。将来引归正河。合龙自易。并著李奉翰等酌量办理。并将引河开挑宽深。现已施工几分之处。即行覆奏。并谕阿桂知之。　　

○闽浙总督陈辉祖奏、海塘改建鱼鳞石工。钉桩分限办理。每限石四百丈。桩六万根。现在四限工程将竣。五限业经开槽赶办。得旨、好。勉为之。　　

○甲午。上行围。　　

○谕军机大臣等、据舒常等奏、拏获抢劫啯匪审明正法一摺。此等啯匪、于拏获审明后。凡系抢劫之犯。即按名立即正法。俾匪类闻风知警。庶可以绥靖地方。舒常等所办极是。至摺片内所称、拏获邹开太一犯。讯系四川綦江县人。本年六月、往青阳石卖糖。有八个人拏刀恐吓。令与背负包袱。就将该犯辫子割去。背包随行。一路抢劫等语。啯匪到处逼胁平人入夥。背负行李。此其常技。何以独将邹开太一犯辫子割去。若以胁从归附。以割辫为标志。则啯匪等必皆无辫发可知。若果如此、则是伊等行径。显有背叛之意。从前各省所获匪犯、供词内何以未经供出。是否割辫者仅止邹开太一犯。抑或余匪俱系割辫。现在邹开太供出匪犯多人。目或严行擒捕。此八人中、当自有就获者。著该督等、即亲提各犯严讯。其割辫是何主意。并查从前有无似此割辫者。据实覆奏。再摺内朱笔点出未获之匪犯黄大年、罗一、陈昇、杨老大、张老大、又窝家金小二等六名、田洪凤一名、著该督等、一并饬属严拏。务绝根株。不可稍存姑息。福康安即日将次到川。著一体于获犯讯供时。将此等情节、严行根究。将此传谕舒常、郑大进、并谕福康安知之。　　

○是日、驻跸舒库尔昂阿大营。　　

○乙未。上行围。　　

○谕军机大臣等、据雅德覆奏、审讯湖北盘获携带邪经之曹贵双。所供案内各犯一摺。内称审讯各犯。并无女师维忠之名。即曹张氏等持斋礼佛。亦无设教传徒之事。曹贵双所携经本、系已故僧人妙丰所遗。因起获庙中所藏等经。俱系佛门经卷。惟西天经一本、语有悖逆等语。此案曹贵双所供等情。既据雅德审系假捏。即西天经一本、阅其经内尚无悖逆字句。其经内标题处。西天取清字样。亦系寻常填砌之语。究非有心背妄。若遂以此指为悖逆。未免太过。所有此案曹贵双一犯、著舒常、郑大进、即行解送山西、交雅德归案审讯明确、照例定拟。将此各传谕知之。　　

○又谕、前因王亶望于捏灾冒赈一案。业已明正典刑。并将伊子发往伊犁。自备资斧充当苦差。兹据雅德查奏、王亶望之子共十一人。长子王裘。业经刑部办理。其次王棨、王焯、现在饬提起解。此外尚有子八人。王祐、王绅、王晋、王越、王瑶、王钰、王庚官、王海官、俱年在六岁以下等语。此等重犯、将伊子发往伊犁。自属罪所应得。但念其年尚幼小。若即行发遣。朕心尚有不忍。著加恩将王祐等八人、交雅德严行管束。待年至十二岁时。再行遵照前旨、陆续发遣伊犁。如雅德离任山西、即著交代接任之人、遵照办理。　　

○又谕、本日据国泰覆奏、东省湖河、现在并未受淤情形一摺。微山湖水、尚深二丈有余。不致淤垫。览奏稍慰。东省猝被黄水漫注。一时下游不能疏洩。间有淹浸之处。国泰前奏、在东言东。未免过于张皇。并未通盘筹画。其意似谓江南不肯消山东之水。显有畛域之见。如国泰虑及曹、单、金乡等县被水。则江南之丰沛等县。独未被淹浸乎。是以屡次降旨、令其就近与萨载会同履勘。不分疆界。悉心筹办。萨载久任南河。一切河务。本为熟谙。即现在邳宿一带筹办分洩各事宜。具有条理。即朕之信任国泰、亦自不若萨载也。国泰此次、著即遵照前旨、前往会同萨载、履勘湖河。仍应听其讲画指授。庶可增长识见。至国泰摺片内覆奏、刘老涧应须挑浚。与现在仪封漫注黄水无涉等语。尤为回护前奏。更属非是。国泰、著传旨申饬。但念其究因急公起见。亦不必因此次申饬、致生疑惧也。将此传谕萨载、国泰、知之。仍将国泰等原摺、附便钞寄阿桂阅看。　　

○钦差大学士公阿桂、署理狭甘总督李侍尧奏、臣等饬查抚彝厅、张掖、永昌、三处所添廒座。永昌县共添建七十间。现空六十五间。张掖县于四十五年添建二百间。现空一百三十二间。空间既多。何用添设。显系借名侵帑。请将此二案照西宁等案例。概不准销。惟抚彝厅添建八十间。张掖县四十一年添建八十间。俱系实贮。而工料率多偷减。容臣李侍尧盘查核减。外有成县知县谭可则、并未捐监办灾。第擅请建仓。亦属弊混。请旨革职。下部知之。　　

○是日。驻跸萨拉巴尔哈达大营。　　

○丙申。上行围。　　

○遣官祭贤良祠。　　

○改长芦属青州分司为天津分司。换给关防。从盐政伊龄阿请也。　　

○是日、驻跸库库英图大营。翼日如之。　　

○丁酉。上行围。　　

○谕曰、乌什哈达、成策、俱著授为领队大臣。前往和阗办事。　　

○谕军机大臣等、前据周煌奏、川省啯匪肆行抢劫一事。业交福康安、严饬通省文武员弁。实力查拏。务使尽绝根株。不得稍留余孽。但此等亡命之徒。百十成群。又其党与、有身充衙役者。声息相通。知系本地搢绅陈奏。因而查办严密。遂思逞其私忿。紏集党徒。至周煌原籍村庄住址。肆行抢毁。以洩忿恨。尤属不成事体。不可不先事防范。著传谕福康安、即严饬该地方文武各官。于周煌原籍住居地方。豫为留心防护。毋令匪徒得逞其伎俩。复致事中生事。　　

○又谕。据户部奏驳、乾隆四十五年分粤海关徵收税饷、前后奏报互异。请将该监督李质頴、及调任两淮盐政图明阿、交部分别议处一摺。已依议行矣。各关徵收税饷。全凭奏报实数。比较盈绌。以为定准。乃此项税饷银两。前次李质頴奏报时、既列入该年徵收数内。何以尚有未经开徵之项。是则奏报不足为凭。而考核竟成故套。是以前经部驳。即降旨敕令明白回奏。乃该监督并不将办理错误缘由。据实陈明。复以洋行堆贮货物、尚未发卖交税为辞。并声叙实因赶办钱粮起见。前后并无自相矛盾。此事乃李质頴巧词。以虚数为实收。何乃反以部臣误认虚数为实收乎。饰词巧辩。尤属不合。所有李质頴此次含混掩饰具奏情节。仍著据实明白回奏、　　

○又谕、据复兴奏、德风控告乌什哈达、收受阿奇木伯克迈达雅尔绸缎皮张。交年班伯克运寄回京。并纵容家奴、暨笔帖式等、奸宿回妇。又乌什哈达控告德风、借修万寿宫之名。多派回民。修理衙署。兼于回人私藏玉石之案。诈赃至二三千两之多。并克扣官兵盐菜银两等款。朕披阅之下。不胜骇异。乌什哈达、谋利营私。不能约束下人。获咎固重。至德风、乃朕弃瑕录用之人。且系尚书德保之弟。阖家受恩深重。如此肆无忌惮。其罪不更浮于乌什哈达耶。著传谕绰克、托。复兴、秉公审办。毋得偏袒。致干严谴。　　

