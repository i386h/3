<!-- { "loadSidebar": true } -->
○兵部议覆、甘肃提督法灵阿奏称、向例每年甄别绿营千总。汰去百之二三。近见提镇等、甄别千总时。人数浮于百之二三。即扣留一二员。以备下年勒革。殊非崇实之道。请嗣后甄别。有可勒革之员。总兵不行办理。经提督调验勒革者。将总兵以徇庇例参处。提督不认真考核者。照例参处等语。查各省甄别千总。如所去不及百之二三。将该督抚提督参处。而总兵向未议及。殊未公允。应请定提镇不认真之处分。但若照徇庇例议处。事属难行。应请即照督抚查阅营伍。参劾衰庸将备。其不行豫揭之该提镇。降二级留任。从之。　　

○是日、驻跸伊绵沟口大营。　　

○是月。大学士管两江总督高晋、江南河道总督萨载奏、查勘铜沛厅属韩工。内系石岸。岸内有越堤。足为保障。与其用料镶修。莫若放淤。可期一劳永逸。督令于埽工第三段。开挖进黄沟槽。工尾挑挖出清沟槽。于八月初八日开放。甚为妥顺。俟内塘淤平。埽工即可无庸再修。得旨、好。知道了。此犹小喜。若陶庄引河成而溜走北。实大喜。朕诚望之。尔等于何时兴工。何时放溜也。　　

○江西南赣镇总兵吴抡元奏、请赴京请训。得旨、不必来。汝系绿营能员。但恐深入绿营积习耳。　　

○河东河道总督姚立德奏、泇河厅属滕县山河。在种家渡入运。其入运处。河身湾曲。山水骤发。扫刷沙山。斜冲对岸西裹头。致溜势洄旋。沙土停漾。不能径达引渠。应于余家桥下、孟家庄后、改挑新河一道。长五百丈。直接口门入运。堵筑旧山河尾闾。藉作沙囊。得旨、好。知道了。　　

○四川总督文绶奏、遵查川省派往军营绿旗征兵。奋勉勤劳者。即未委署衔缺。亦暂给空顶。彻兵后、似应量加录叙。因现未拔补。饬令概行摘去空顶。仍将名册核明存记。遇有额缺。酌量挑补。至现驻番地屯防各兵。曾给顶带者。应请暂准带用。彻回内地后。仍摘去。下部知之。　　

○贵州巡抚裴宗锡奏、黔省酌留加增腰站马匹。原为驰递滇省边防文报。今军务已竣。自当全裁。惟黔中山高站远。马力难胜。酌将玉屏、青溪、镇远、施秉、清平、贵定、龙里、贵筑、安平、普定、郎岱、阿都田、白沙关、刘官屯等、十四腰站。于本驿马五十匹内。酌拨六匹。设站接递。下部知之。　　

○贵州提督窦瑸奏、川省节年调拨黔兵。随带器械。除遗失外。带回者堪用无几。宜通融筹办。无庸动帑。查各营解司之截半养廉银两。系备修武职衙署。今军械为要。应请派拨修制。再请赏借各营年半公粮。分作五年扣还。得旨、好。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千十五

大清高宗法天隆运至诚先觉体元立极敷文奋武孝慈神圣纯皇帝实录卷之一千十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十一年。丙申。九月。己巳朔。上行围。　　

○谕、裴宗锡奏、贵州平越府知府阿林、才识拘迂。气局不能开展。虽屡加指示教导。未见振作。办事每形竭蹶。似此才不胜任之员。恐致贻误地方。若降府佐。尚堪供职。请将该员送部引见等语。阿林、著即送部引见。另降谕旨。其平越府知府。著即开缺。照例归部选员补授。阿林系由主事保送直隶州。记名升补陕西鄜州知州。又由知州推升知府。直隶州与知府。职任相仿。阿林既不胜知府之任。则从前保送之该堂官。及推升时出具考语之督抚。均不能无咎。著交部查明。察议具奏。至向来直隶州知州员缺。吏部行文各部院。将主事、都事、经历等官。咨取保送引见。记名选用。虽系旧例相沿。但直隶州职司民社。兼有表率属员之责。非若同知通判。佐贰闲曹可比。以主事等官。骤膺斯选。原难期其胜任。此例未为妥协。著吏部另行改议具奏。　　

○又谕、据杨景素奏、常州帮回空粮船。在夏津县被劫一案。业经拏获盗犯段老等十二名。分别斩决枭示。奏闻在案。续据沂水县拏获逸盗田二歪月□合膊一犯。并据已革夏津县知县范君僎、差家丁购线。访获逸盗王老儿、马二等二犯。起有赃据。俱即审明斩决等语。范君僎、前据该抚参奏、于旗丁具报失事之后。删改供词。意图讳饰。革职尚不足蔽辜。因降旨发往军台效力赎罪。以示惩儆。今范君僎差家丁、协同临清州差役。先获盗犯邓八等五名。现又访获王老儿等二名。是该革令于参革后。尚知悔惧。力图自效。著加恩免其发往军台效力。至此案自阿思哈奏闻。朕即传谕杨景素、令其严饬地方文武。上紧缉拏。今于一两月间。节次弋获十五名。仅余刘老一名未获。可见地方官于缉盗一事。果能实心侦捕。匪犯原可立时就获。不致远扬漏网。且审明即行正法。更足以昭炯戒而儆凶顽。若各省捕盗官员。皆能如此认真办理。盗风自当尽戢。乃承缉者既不肯上紧购访。而督抚等、又以非奉特旨查拏。不加督促。虽有四参议处。及年终汇奏之例。亦多视为具文。每致逸盗经久未获。是以盗不知惧。而犯法者转多。岂除暴止辟之道。著通谕各督抚、嗣后遇有盗案。务照山东缉获油坊盗犯之样。严饬所在州县。实力擒拏全获。勿使稽延窜匿。以副朕绥靖闾阎之至意。　　

○谕军机大臣等、据裴宗锡奏、准咨截留两淮运司大堂失鞘案内之解员盐运司知事刘天焘、现在委员押解起程。由湖南湖北。层次接递。转解江宁质审等语。刘天焘于失鞘一案。商同库官宋炎、私自赔银。捏报捞获。自有应得之咎。但伊系接解饷鞘之员。被窃缘由。无从而知。转不必向伊根究。至此案前据伊龄阿奏、系解员陈文栋差役钱玉。夥同已革长随王天荣。起意偷窃。钱玉现已拏获。王天荣已往甘肃。朕因所奏摺内。疑窦甚多。曾经传谕高晋、将案犯提至江宁。悉心研鞫。务得实情。并谕毕沅等、速将王天荣躧缉务获。嗣据毕沅奏、已将王天荣拏获。解交江督收审。迄今已逾数月。王天荣亦应解到。该督曾否审得偷窃确情。未据奏及。著传旨询问高晋、将王天荣是否系窃鞘正贼。抑另行审有踪线。究获赃贼。及现在作何查办之处。迅速据实覆奏。将此由四百里谕令知之。寻奏、查贼凭赃定。此案该府县初审钱玉供词。并无赃据。所供情形。亦多闪烁。今提王天荣、与钱玉质审。王天荣极口呼冤。称系钱玉挟嫌诬扳。钱玉亦称、到案被追究妄认。将素有微嫌之王天荣。指为起意偷窃。其实皆非正贼。反覆诘明。已无疑义。至此案赃贼。尚未获有踪迹。现严催地方文武、上紧躧缉。刘天焘尚未解到。俟到时、即提同陈文栋等。审拟具题。报闻。　　

○是日、驻跸安巴究和罗昂阿大营。　　

○庚午。上行围。　　

○是日、驻跸乌兰哈达大营。　　

○辛未。上行围。　　

○四川成都将军明亮等奏、番地耔种。先经采买四十余石。不敷散给。饬茂州、保县、于存仓内拨五百名。解往噶喇依、底木达等处。于内地采办麦一千石。解赴美诺、勒乌围等处。至牛只、先经采买五百余头。随饬于松潘所属番地。采买一千六百头。内地附近各属。采买四百头。陆续解往。各项农具。军营存贮生铁多。熟铁少。除内地制解外。雇铁匠十名。赴屯打造。再小金川纳木觉尔宗一带。土盐味苦。内地兵夫不能食。现酌令兵丁遇换班等便。准其带盐前往接济。报闻。　　

○是日、驻跸坡赉昂阿大营。　　

○壬申。上行围。　　

○遣额驸扎兰泰、赴避暑山庄、皇太后行宫问安。　　

○贵州巡抚裴宗锡疏报、铜仁府黄平、普安、施秉、三州县。乾隆四十年、开垦田地、二十七亩有奇。　　

○是日、驻跸塔哩雅图昂阿西大营。　　

○癸酉。赐扈从王公大臣、蒙古王公台吉、土尔扈特郡王等食。　　

○谕军机大臣等、前据满斗奏、蔺沟行宫。被窃软硬门帘一案。将看守行宫之外委兵丁。交内务府大臣审办。当即交英廉严行查讯。今日据英廉奏称、该弁兵等。已据满斗交昌平州看禁等语。所办非是。行宫诸事。及该处弁兵等。皆内务府所管。况满斗已奏明交内务府大臣审办。自应即将应讯之人。解交内务府查审。因何转交地方官看禁。满斗何不晓事若此。著传旨申饬。再满斗前奏、请将该地方文武官查议。朕以看守行宫堆拨。若系绿营所派兵丁。则该管武员。自难辞咎。若即系本处行宫兵丁安拨看守。即不能问及绿营武职。至文员职司民社。如地方公务有误。朕必不为宽宥。至行宫地面。与被无涉。该员等亦无暇照料及此。曾谕知该总管。今日驻跸张三营。令询问该处行宫堆拨。即系本处兵丁看守。则各处可以类推。是其事于该营武职。尚不相属。况文职乎。满斗前奏。妄请概予议处。惟思诿过于人。而不审情理之当。何不明之甚耶。将此一并谕令知之。　　

○是日、驻跸张三营行宫。　　

○甲戌。谕曰、围场内偷打牲口、砍伐木植人等。胆敢拒捕。情殊可恶。嗣后拏获围场内偷打牲口、砍伐木植人等。仍照旧例治罪外。若有缉拏之时。拒捕不肯就擒者。拏获时、著加重治罪。其敢于拒捕、致伤缉获之人者。拏获时、著即行正法。　　

○是日、驻跸波罗河屯行宫。　　

○乙亥。改四川成都副都统衙署、为将军衙署。协领衙署、为副都统衙署。从总督文绶请也。　　

○是日、驻跸中关行宫。　　

○丙子。上诣皇太后行宫问安。　　

○遣官祭历代帝王庙。　　

○遣官祭都城隍之神。　　

○是日、驻跸避暑山庄行宫。至癸未皆如之。　　

○丁丑。上奉皇太后幸卷阿胜境。侍早晚膳。　　

