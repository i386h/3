<!-- { "loadSidebar": true } -->
○丁未。谕、察哈尔总管缺出。向例停止在京之侍卫官员选授。交管理察哈尔旗分之大臣等、由察哈尔旗分之公散秩大臣侍卫官员内。拣选送部引见补授者。特以本地之人。素悉伊等性情。管辖办理。较多裨益。但总管责任。亦属紧要。出缺时难得胜任之人。若仅于察哈尔人等内选授。恐相沿日久。不无互相袒护钻营之弊。嗣后察哈尔总管缺出。该部饬令管理察哈尔旗分大臣等、选送察哈尔旗分应升之人。并在京应升之人。令各本处选送二三员。一并带领引见。候朕旨补授。今总管玛呼所出之缺。即如此办理。著为令　　

○又谕、前因福建台湾镇总兵员缺紧要。已降旨令该督于所属水师总兵内、拣选调补。所遗员缺。将金彪补授。昨据高晋奏、金彪近患腿疾。难望振作。请旨勒令休致等语。金彪、著休致。所有台湾镇总兵调补遗缺。著蓝元枚补授　　

○谕军机大臣等、昨据熊学鹏奏到属员贤否清单内。将梧州府知府温葆初、列入三等。并称该员才具亦属中等。所言殊未确当。温葆初之为人。朕所深知。其才具并非不能办事者。第未免有本京油滑之习。乃该抚转指为才具中平。评隲颇不允协。温葆初曾任江宁知府。熊学鹏之父熊本、向来寄籍江宁。或该员在任时不甚周旋。因此存有芥蒂。是以熊学鹏填此考语。抑或温葆初前任道员。尚思奋勉上进。自缘事降调以来。心灰意懒。不肯出力报效。果尔、此乃有意退阻。并非才力不及。即当重治其罪。岂得仅列下等。姑容恋栈。看来温葆初列为三等之故。总不出此二者。著传谕李侍尧、将温葆初近日居官优劣若何。是否熊学鹏以私嫌屈抑。或系该员顿改前辙。不思努力向前之故。秉公密访确查。即行据实覆奏。毋得稍有瞻徇　　

○又谕、前因台湾镇总兵员缺紧要。曾降旨令该督于所属水师总兵内、拣员调补。其所遗员缺。以现在记名水师副将。祇有金彪、蓝元枚二人。而蓝元枚、又系本籍。应行回避。是以简用金彪。昨据高晋奏、金彪近患腿疾。难望振作。请勒令休致等语。所有台湾镇调补遗缺。已降旨即令蓝元枚补授矣。该员虽籍隶本省。而水师总兵。系职在督率舟师。巡防洋面。尚与陆路专管营务者不同。即如黄仕简、亦以闽省人。现任福建水师提督。蓝元枚、自可毋庸回避。但水师总兵。于所属将弁兵丁。亦有考核拔补之事。自不便稍徇私情。蓝元枚到任后。若能秉公办事。固属甚善。设或略涉瞻顾乡谊之处。亦不便置之不问。著传谕钟音、留心体察。于蓝元枚到任数月后。察其是否实心。有无徇私之处。即行据实奏闻。毋得稍有徇隐　　

○命简亲王丰讷亨、管理宗人府事务　　

○命大学士舒赫德、在尚书房总谙达上行走　　

○戊申。上诣畅春园、问皇太后安　　

○还宫　　

○以故辅国将军兴郡子成英、袭封奉国将军　　

○予故四川提督马全、谥壮节。贵州提督牛天畀、谥毅节。并祭葬如例入祀昭忠祠　　

○予故陕西兴汉镇总兵张大经、祭葬如例。入祀昭忠祠　　

○赈恤安徽寿州、凤阳、怀远、虹县、灵璧、凤台、泗州、盱眙、五河、宿州、凤阳、长淮、泗州等、十三州县卫、本年水灾饥民。并缓徵新旧钱粮　　

○己酉。谕曰、大学士刘统勋、前经赏给青狐端罩。著另赏黑狐端罩　　

○又谕曰、大学士舒赫德、于敏中、俱著赏给黑狐端罩　　

○又谕、前据贝子职衔扎萨克台吉齐旺多尔济、列款呈控定边左副将军兼亲王职衔车布登扎布、种种欺凌。及公达什、侵蚀驿站倒马银两。经理藩院具奏。当派贝子瑚图灵阿、署侍郎福禄、前往乌里雅苏台、会同额驸拉旺多尔济、详悉查办。复令调取齐旺多尔济、达什、交军机大臣质问。其所控达什之事。全属子虚。不惟车布登扎布并无欺凌齐旺多尔济之事。并供出诺尔布扎布、曾经告知从前齐旺多尔济、令协理台吉多尔济齐旺、编造伪书。镇压诺尔布扎布弟兄等语。此事于蒙古旧习。大有关系。不可不明白根究。是以将各供词、发交瑚图灵阿、及拉旺多尔济、令其彻底审明具奏。今将瑚图灵阿等所奏、交军机大臣会同理审院逐款审讯。据称、齐旺多尔济所控之事。半属子虚。惟车布登扎布、以乌里雅苏台库内。发出旧烂棉甲弓箭军器。希图便宜换易马牛。并将多换羊只存留伊旗。将伊所属。派补别部兵缺。甚为卑鄙不合。请将车布登扎布将军亲王职衔。一并革去。至齐旺多尔济、从前镇压其兄之处。虽恃无干证。坚不承认。但所控之事。半属子虚。自应反坐。请将齐旺多尔济、贝子职衔扎萨克台吉革去。留京令其闲住等语。朕以车布登扎布职系亲王。寄以乌里雅苏台左副将军重任。理宜感激。洁己奉公。乃见小卑鄙如此。殊负朕恩。本应照议斥革。但念前在军营。颇著劳绩。若全行议革。朕心有所不忍。著回恩仍留亲王职衔至擢用将军。原因额附策凌、及伊弟兄为国宣劳。是以简任。非世世承袭者可比。著不必留将军之任。贝子瑚图灵阿、人尚去得。即以补授定边左副将军、驻劄乌里雅苏台办事。齐旺多尔济、从前镇压其兄。虽无干证。但诺尔布扎布、系伊胞兄。达玛林、乃伊属人。岂有无故诬害之理。齐旺多尔济、如此妄言诬告。直一败类。使其事有确证。即照纳逊特古斯治罪。岂可复遣回游牧。令其属下沾染恶习。著照所议、革去贝子职衔扎萨克台吉。留京约束。仍加恩将贝子品级、降为公品级。扎萨克台吉、令伊子承袭。此皆朕格外殊恩。朕办理天下庶务。一秉至公。赏善惩恶。从不稍涉偏私。将此晓谕喀尔喀内扎萨克蒙古等、惟当恪守旧习。尊奉黄教。勤习技艺。各事其事。其镇压恶习。例应严禁。况王公台吉扎萨克大员。亦复蹈袭可乎。嗣后务将属下蒙古严行管束。倘有无知妄行者。立即严拏治罪。毋负朕谆谆教诲之至意　　

○谕军机大臣等、据丰昇额等奏、绰斯甲布一路。新旧共有官兵九千名。挑选六七千。前赴党坝。仅留兵二千驻宜喜。将日旁一带官兵。尽行抽拨。则觉木交等处粮台。不敷防守。且恐稍致疎虞。已密商阿桂、若可有兵三四千拨赴党坝、再将宜喜之新添三千兵带往。于进剿弹压。均属有益等语。日隆军营。现兵虽一万有余。但阿桂正在克期收复小金川。该处应分兵进剿之处较多。未必能复有多余之兵。足敷派拨。昨因阿桂收剿小金川。其后路不可无兵防守。曾谕令陈辉祖等、将湖广豫备之三千兵酌派二千赴日隆。听阿桂指定何处紧要。即令王进泰等、带兵驻守。其一千径赴绰斯甲布一路。交鄂宝酌量妥为防守。今丰昇额处、既尚须酌添兵力。或可即将派赴日隆之二千楚兵内。再拨一千赴宜喜。与昨拨交鄂宝兵一千。俱交丰昇额带领。合之该处新添兵三千、共有五千。足为党坝一路进剿之用。而鄂宝一路。现有宜喜日旁旧兵六七千。于后路亦尽足资防守。惟日隆后路策应之兵。减去一千。是否不敷应用。难于悬定。著传谕阿桂、即速通盘筹计。据实奏闻　　

○吏部议准、贵州按察使国栋奏称、定例改遣人犯脱逃。限内无获。兼辖之州县、降级调用。从九品、未入流、系无级可降。询问居官尚好。革职留任。查捕官专司捕务。既不能防范于前。复不能追拏于后。居官平常。已属可见。请即行革职。从之　　

○庚戌。谕、据何煟奏、前因参将薛琮、在墨垄沟阵亡。奉旨查其有无子嗣。送部引见。旋据伊弟薛璟、在川呈称、薛琮无子。有胞侄国栋、应行承继。移咨豫省查办。兹据该县详称、查明薛国栋、系薛琮已经出继之胞弟薛瑛之子。以所后宗支而论。已为堂侄。查薛琮尚有胞弟薛瑛之子薛国华、系属嫡侄。其应令何人承继之处。请旨遵行等语。薛国栋、既系薛琮胞弟薛瑛之子。虽经随父出继。原属亲侄。且年已十六。可以及时食俸当差。较之薛国华、年仅四龄。尚需等候者。更可加恩体恤。应即令薛国栋、承继为子。著该抚照例给咨。送部引见　　

○又谕曰、永平所遗镶白旗满洲副都统。著高朴署理。成果所遗镶红旗满洲副都统。著德成署理。和隆武所遗镶蓝旗蒙古副都统。著福禄署理。富德所遗镶白旗蒙古副都统。著达福署理。瑚世泰现署三旗副都统。管辖较多。一人兼理不周。其镶黄旗蒙古副都统。仍令瑚世泰署理外。庆桂所遗正白旗满洲副都统。著范时纪署理。多敏所遗正蓝旗满洲副都统。著阿扬阿署理　　

○旌表守正被戕之湖北宜城县民黄志林妻罗氏　　

○辛亥。上御懋勤殿。勾到朝审情实罪犯。停决斩犯八人。绞犯三人。余三十九人、予勾　　

○谕曰、德尔格忒土司鲁珠布甲木错、今春派出乌拉数千。驮运军粮。具见急公。著赏戴花翎。并赏给信敬名号。以示鼓励　　

○谕军机大臣等、瑺龄奏、本年盐池收成实数。并新旧抵补情形一摺。未为明晰。据称、该处盐池。自三十二年歉收以来。计每岁俱有短额。历系新旧通融。递年接济。似此年复一年。何时得以补足。殊不成事。该盐政既称上年盐觔。本有盈余。则以之抵补旧额。其缺数自应渐减。或再遇盈余之岁。逐渐祗补。积至数年以后。庶可陆续清理。乃上岁余盐。除抵三十六年不足之数外。何以尚不敷盐一千八百余名。复须今岁新盐补运。致本年复行缺额。是名为盈余。仍须那新补旧。缺项何由得清。殊非整理盐法之道。著传谕巴延三、会同瑺龄、将前此缺额若干。何年盈余若干。实在作何抵补情形详晰声叙。并将此后应如何妥办。不致复有缺额之处。据实查明具奏。寻奏、河东盐池自歉收后。历系那新补旧。每年所出之盐。足敷正额。而余引及带销之盐。每致不敷。是以通融那补。即有盈余。仍旧欠缺。查盐池西北。旧有小盐池六座。从前大池歉收。奏请开晒。应请仍照前例。于来春督令各商。自备赀本。开煎弥补。下部议行　　

