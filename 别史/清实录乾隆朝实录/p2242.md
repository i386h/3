<!-- { "loadSidebar": true } -->
○定边右副将军大学士温福、参赞大臣尚书公丰昇额奏、臣等酌抽南北两山官兵。并力攻路顶宗。如此举尚难得手。即合攻兜乌。倘仍难攻上。现查有别斯满一路。即抽调各处兵、前往分剿。谕军机大臣等、路顶宗地势。固为险仄。现在并力合攻。军声益壮。自足令贼胆落。且聚有多兵。更番攻击。贼愈难于支拒。即访有间道。分兵往袭。正兵仍不虞单弱。若路顶宗猝难攻破。亦不妨留少兵牵缀贼势。而以全力并击兜乌。温福等、其酌量情形。相机办理　　

○甘肃提督路峨病故。调江南提督马全、为甘肃提督。以河南河北镇总兵邱若龙、为江南提督。两广督标副将黄模、为河北镇总兵　　

○是月。四川总督文绶奏、现在军务未竣。臣往来督催粮运。省中一切题咨案件。旧例委藩司办稿。送臣核定。发回省署。缮写清本。仍送臣行署。钤印拜发。往返未免稽迟。嗣后应由臣定稿。即交藩司代为拜发。得旨嘉奖　　

○督理粮饷侍郎刘秉恬奏、由墨垄沟、至甲尔木山梁。山路险仄。恐夫力疲乏。粮运稍有迟误。因于墨垄以外之群增、山根、二处。暂安粮站。其山根一站。距贼最近。经参赞臣阿桂、于余丁内添派二百。以资防卫。得旨、览奏俱妥。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百十九


大清高宗法天隆运至诚先觉体元立极敷文奋武孝慈神圣纯皇帝实录卷之九百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。十一月。壬辰朔。谕军机大臣等、据钟音等奏、由安南发船赴倭贩铜之闽人林承和、查历年出入海口船号。并无其人。并通省各州县检查烟户册。亦无其名等语。闽商赴洋载铜回闽。如果官为购存。则以内地之铜。仍供内地之用。虽暂占苏商额数。亦属无妨。前降谕旨甚明。若林承和在东洋买铜。并非进口。是指买内地之铜。转售为外洋他处之用。于事甚有关系。自不得不彻底根查。今钟音等奏、细查闽省。并无其人。竟似毫无踪影。则前此萨载所称、苏商供出之林承和、在东洋买铜一节。言之凿凿。又系何凭。此事自当仍问之江苏。不必更询之闽省。但彼此各执一词。亦非在外所能核结。著传谕萨载、即查当日在苏供出林承和之事。实系何人。速行讯取确供。及伊在东洋所见林承和、实雇用何人船只。并列入寅字十一番。是何实据。一面奏闻。一面将应讯之人解京。交该部详悉确讯。务期水落石出。无致丝毫影射。并将此谕令钟音等知之。寻萨载奏、据供出林承和之龚继胜等供、闽人林承和船只。实于三十五年七月到倭。伊等在倭人馆中。未与林承和识面。其船只曾经望见。实系内地式样。其雇用林泰来船号。并从安南发船。均得自倭人通事熊文藏之口。复查浙省乍浦海口、所报铜铅进口番数。寅字十一番。实系林承和现将应行质审之人、一并解京备讯。报闻　　

○户部议覆、云南巡抚李湖、酌筹盐井各事宜。一、省城向设总店。分立大铺一百二十处。行销黑井、安丰井盐九百一十一万一千七百六十余觔。除南宁、沾益、寻甸、平彝、宣威等五州县。官运盐一百七十万斤。其余转售于迤东之昆明等十六属民贩运销。原因乡贩挑运食物赴省。顺便带盐回销。既省脚费。且免徵解之繁。但各州县销无常额。官无责成。盐道既苦耳目难周。各属又无引照可验。私贩滋多。官盐壅滞。请将省店裁彻。改立盐仓。除南宁等五州县、向归官运。应仍赴省仓领运外。其未归官运各州县。内昆明县、向有额设官铺。每年可销盐二百五十四万斤。应仍循旧例。先课后盐。督铺售销。至附近盐井之昆阳、晋宁、呈贡、宜良、嵩明、江川、河阳、路南等八州县。每年可销盐二百六十万斤。应令该地方官、自雇夫马。赴井领运。即于原定自井至省运脚内、计程摊给。其距井较远之马龙、罗平、陆凉、广西、弥勒、师宗等六州县。及邱北县丞。每年可销盐二百二十余万斤。应令该地方官、赴省仓领运。其需用脚价店费。应于原定新增盐价、及加添运脚内。酌量核给。以上十四州县。及邱北县丞。应完课款。俱照迤西例。上月领盐。下月解课。再弥勒县、向买粤盐三十万斤。今既销省盐。应将粤盐停买。一、各井额办盐觔。自数十万、至数百万不等。应责成提举、大使等、将灶户逐日煎获盐觔。即令入仓登号封记。俾家人、书役、不得串通商灶、透漏分肥。至各属领运后。即令该州县严饬脚户。勒限赶运。以防折耗借卖之弊。各官奉行不力。查参著赔。各井有未设盐仓者。即行添盖。一、灶户煎盐。搀和沙土。应责成提举、大使等严查。向来未有议处明文。请嗣后井员如有纵容灶户、搀和沙土者。照白土搀和漕粮、押运官不行查禁例、革职。失察者、降一级调用。兼管井务之府州县等官。分别议处。若知情受贿。应照枉法赃从重治罪。灶户即照舵丁搀和漕粮例治罪。承销州县。徇隐不报者。一并究处著赔。并令各井每年将样盐呈送巡抚衙门。验发盐道。分给各属。以凭查验。一、节年堕误盐觔。总由月报不行。应将各井煎盐额数。于月终汇核。有余者、留抵下月收数。不足者、下月补交。仍令提举大使等、按月填报盐道。汇册申送督抚。季终通计一次。将逾限不及趱煎者。分别参处。一、邻省私贩入境。应查明经由津隘。于总路分设巡盐员弁。酌带兵役驻劄。如有缉获。即行通报。解交地方官审办。至本地私贩。在井者、责成提举大使。在途者、责成经由州县。均令实力查拏。获犯时、彻底究讯治罪。井员、及地方官、缉拏不力者。分别参处。一、从前堕运堕销盐数。实计五百五十五万二千三百九十九斤。原奏准分二年带销。但各该处堕误数目。多寡悬殊。概限二年。恐仍有滞积。应将各属堕运不及三分以内者。限一年销完。其在应销年额一半以上者。分限二年。逾于应销年额者。分限三年。倍于应销年额者。分限四年。并按限分别完欠。核实办理。一、黑井现有堕缺正额盐二百三十五万六千二百余觔。又缺余盐二百四十六万三千一百二十五斤。两项均应带煎。恐有那后掩前之弊。应俟堕煎额盐。按限煎完后。再带煎余盐。至安丰井、每年停办余盐六十二万斤。应带补旧额盐三百七十六万一百二十七斤。带补数多。灶力不免拮据。请将带补旧额盐、照停办余盐数补煎。一、滇省自乾隆三十二年、至三十四年。各属承办军需。遇差务紧急。未及赴司领项。多系借支盐课。每新旧交代。将借垫银数查明抵交。事竣造报。其例应准销者。由军需银内拨还清款。但核减应追之员。遇有迁调事故。接任之员。不能代缴。遂造入盐课未完项下。完欠数目易淆。且启推诿迁延之弊。应将军需垫用盐课银数确核。即于三十六年盐课奏销册内开除。归入军需新收项下。如有核减行追等项。在军需本案归结。均应如所请。从之　　

○癸巳。谕、据派出考验军政王大臣等奏称、正蓝旗蒙古恩骑尉三官保、现在患病。其应留应革之处。请交该旗都统据实具奏等语。三官保、不必交该都统办理。设逾半年。不能痊愈。即著革职。如已就痊。仍令考验军政王大臣等、补看列等具奏。嗣后如有似此患病者。俱照此办理　　

○谕军机大臣等、户部议覆、李湖等酌筹盐井事宜一摺。已依议行矣。滇省盐觔。行销已久。何以近来忽有节年堕运之事。经管各员。动以承办军需、马骡短少为词。彼时适逢其会。原不能禁伊等之有所藉口。但民间计口食盐。与饔飧米谷相等。均为日用所必需。断不容少有缺乏。若堕运日久。市中无盐售销。闾阎岂能淡食。则买用私盐。又属势所必至。但私盐既随地可到。何官盐艰于运行。以上各情节。该督抚查办盐务时。亦曾询究及此否。著查明据实覆奏。看来盐觔之节次堕运。实系从前经管各员之办理不善。所有查出亏短课项。著令各该员名下分赔。自所应得。今经此番清厘之后。断不可任其复蹈前辙。著传谕彰宝、李湖、严饬管理盐务各员。上紧妥办。嗣后务须年清年款。不得稍致废弛。如再有堕误壅滞之事。惟该督抚是问。寻奏、滇省官盐壅滞。一由灶户煎盐未净。夹带沙泥。兼藏水气。民间利于食私。各属恐走卤折耗。不肯依限赴领。一由行销州县。将按月造报之例、废搁不行。挽输懈弛。全无稽考。而嵩明等一十六处。任听民贩。官私莫办。灶户影射透漏。川粤枭贩滋多。现饬各员严查。务令出盐纯净。复岁会月计之法。禁止民贩。官盐行销颇速。得旨、具见经理得要。更宜随时整饬。毋致复弛可也。　　

○又谕、近据温福等奏、现在合兵攻路顶宗。阿桂一路。亦已占据要隘山峰。董天弼又进剿大板昭。是于小金川地方。业经三面夹击。而汪腾龙等、由革布什咱攻吉地。舒常等、由绰斯甲布攻俄坡。索诺木必将助逆兵彻还自救。西南两路。自当捣穴擒渠。但恐僧格桑窜入金川。索诺木岂肯立时擒献。惟须急剿金川。并缚两酋。方能通完此局。至僧格桑、及索诺木兄弟、就擒骈戮。必当仿照前此办理杂谷脑改土归流之法。安营驻兵。尽成内地。庶为一劳永逸之计。此虽系善后事宜。温福等不可不豫知此意。但须密为筹画。不可稍露端倪。致番众生心滋事　　

○兵部议准、绥远城将军容保奏称、右卫蒙古马甲四十名。无领催缺。遇有蒙古话好、人材出众者。无应升之阶。请将满洲领催八名内、裁改一名。令蒙古马甲挑补。遇骁骑校缺。准其与满洲领催、一体拣选。从之　　

