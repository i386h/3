<!-- { "loadSidebar": true } -->
○谕军机大臣曰、鄂辉奏查明后藏占卜惑众之喇嘛罗卜藏丹巴等、分别办理一摺。罗卜藏丹巴等、妄托占词。摇惑众心。众人闻不可打仗之语。即纷纷涣散。不复守御。罗卜藏策登等、遂起意讲和。即擅自差人。前往贼营讲说。可见藏内诸事。俱系伊等主持。而鄂辉于办理罗卜藏丹巴一事。既令噶布伦眼看处决。又将罗卜藏策登等四人。交噶布伦羁禁。是鄂辉办理藏务。无事不商之噶布伦。殊属非是。卫藏一切事务。自康熙雍正年间。大率由达赖喇嘛、与噶布伦商同办理。不复关白驻藏大臣。相沿已非一日。达赖喇嘛。系清修梵行。惟知葆真养性、离尘出世之人。岂复经理俗务。自必委之于噶布伦。而噶布伦等、遂尔从中舞弊。诸事并不令驻藏大臣与闻。及滋生事端。始行禀白。吁求大臣为之经理。迨至事过。仍复诸事擅行。以致屡次滋衅。成何事体。即如上次贼匪滋事一案。系噶布伦索诺木旺扎勒起衅。此次又系噶布伦丹津班珠尔、在彼播煽生事。此即噶布伦不可用之明验。乃鄂辉现在办理藏务。仍事事令噶布伦干与。积习相沿。不可不大为整顿。向来驻藏大臣。往往以在藏驻劄。视为苦差。诸事因循。惟思年期届满。幸免无事。即可更换进京。今经此番大加惩创之后。自应另立章程。申明约束。岂可复循旧习。嗣后驻藏大臣、与达赖喇嘛、遇有应办事件。当一一商同办理。噶布伦等、与在藏章京会办。不得稍有专擅。即达赖喇嘛、系出世之人。不复经理俗务。或虑驻藏大臣、办事不免偏私。达赖喇嘛、原可据实参奏。朕必当严行惩治。著福康安于抵藏后。将此详细告知达赖喇嘛、及各呼图克图大喇嘛等。咸喻此意。嗣后即遵照办理。以期永绥卫藏。　　

○是日起。上以岁暮祫祭太庙。齐戒三日。　　

○丁卯。谕曰、明亮、在外多年。明兴、著为参赞大臣。遣往喀什噶尔。更换明亮。都尔嘉之母。现已年迈。明亮、著补放黑龙江将军。都尔嘉、俟明亮接任后即行回京。明兴所遗叶尔羌之缺。著琅玕调补。琅玕所遗哈密办事之缺。著塔琦以四品衔补授。　　

○戊辰。以岁暮祫祭。遣官祭太庙中殿、后殿。　　

○谕军机大臣曰、吴省兰奏科试情形。并拏获枪替办理一摺。内称、在冀州科考。有枣强县童生李人恒、核对试卷笔迹不符。查该童并未入场。显有枪替情弊。正在究办随经代办提调之武邑县知县杜群玉、因有风闻先将李人恒拏获。审出雇替实情。现即饬令将各犯收禁解省审办等语。考试生童。枪冒顶替入场。自应查拏究办。该县一有风闻。即将该童拏获。审得实情。并究出包揽说合之人。一并缉拏到案。尚属留心能事。著传谕梁肯堂、将该县知县杜群玉、先行记功遇有升调之处。酌量鼓励。至此案应行审拟各犯。并著该督严审定拟。以整士习而杜弊端。　　

○己巳。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○遣官祭太岁之神。　　

○谕、据勒保将豫备驼马、巡察驿站之出力众王公扎萨克等、查明分列等第具奏。青海王公扎萨克等、俱知感激朕恩。此次军行支办驼马。均能妥协。又请前赴驿站巡查。实为奋勉可嘉。著加恩将列为一等之贝勒济克默特伊什、德哩巴勒珠尔、贝子车尔登多尔济、齐默特丹巴、扎萨克察罕诺们罕、每人各赏大八丝缎二匹。五丝缎二匹。其列为二等之王纳罕达尔济、贝子罗布藏色布腾、公根敦端多布、喇特纳锡第、达玛琳、扎萨克萨木都布扎木素、噶勒丹丹忠、吹忠扎布达什、车木伯勒班第、每人各赏大八丝缎一匹。五丝缎一匹。以示奖励。　　

○庚午。上御保和殿。赐朝正外藩筵宴。左翼、科尔沁和硕亲王恭格喇布坦、多罗郡王喇什噶勒当、辅国公哈达、锡达什哩、公品级固山额驸鄂勒哲特穆尔额尔克巴拜、巴林亲王品级多罗郡王巴图、固山贝子和硕额驸德勒克、公品级一等台吉索特纳木多尔济、和硕额驸布彦图、喀喇沁亲王品级多罗郡王满珠巴咱尔、辅国公拉扎布、和硕额驸敏珠尔多尔济、永库尔忠、索诺木巴勒丹、端岳特多尔济、奈曼多罗郡王拉旺喇布坦、一等台吉巴勒楚克、敖汉多罗郡王德亲、齐默特噜瓦、固山贝子桑济扎勒、德威多尔济。镇国公纳木扎勒多尔济、和硕额驸密扎特多尔济、一等台吉固山额驸沙津阿尔毕特瑚、固山额驸巴颜巴图尔、二等台吉察克都尔扎布、济克济扎布、土默特多罗贝勒索诺木巴勒珠尔、扎赉特多罗贝勒玛什巴图、阿巴哈纳尔固山贝子达克丹朋素克、郭尔罗斯镇国公固噜扎布、翁牛特镇国公达瓦什哩、右翼、科尔沁和硕亲王旺扎勒多尔济、喀尔喀和硕亲王固伦额驸拉旺多尔济、多罗郡王蕴端多尔济、多罗贝勒阿裕尔、车凌多尔济、辅国公巴勒达尔扎布、达布拉车琳、噶尔玛、扎萨克一等台吉齐巴克扎布、巴延巴达尔瑚、纳旺伊什、阿拉善和硕亲王多罗额驸旺沁班巴尔、青海多罗郡王刚噶尔、扎萨克一等台吉车德尔、车凌多尔济、回部郡王品级多罗贝勒哈第尔、茂明安多罗贝勒丹丕勒、鄂尔多斯固山贝子色旺喇什、乌喇特镇国公车布登栋罗布、扎噜特镇国公色棱扎布、郭尔罗斯辅国公恭格喇布坦、附入察哈尔和硕特辅国公巴勒济、二等台吉敏珠尔多尔济、巴达尔瑚、三等台吉达什纳木扎勒、四等台吉达什沙木丕勒、杜尔伯特扎萨克一等台吉布达什哩、土尔扈特一等台吉策伯克扎布等。琉球国正使马继谟、副使陈天龙、安南国正使阮文琠、副使阮琎、缅甸国正使哑扎觉苏、副使得满觉、朝鲜国正使金履素、副使李祖源、及领侍卫内大臣等。召左翼、科尔沁和硕亲王恭格喇布坦、巴林亲王品级多罗郡王巴图、喀喇沁亲王品级多罗郡王满珠巴咱尔、奈曼多罗郡王拉旺喇布坦、土默特多罗贝勒索诺木巴勒珠尔、敖汉固山贝子桑济扎勒、右翼、科尔沁和硕亲王旺扎勒多尔济、喀尔喀和硕亲王固伦额驸拉旺多尔济、多罗郡王蕴端多尔济、阿拉善和硕亲王多罗额驸旺沁班巴尔、青海鑫罗郡王刚噶尔、鄂尔多斯固山贝子色旺喇什等。至御座前赐酒成礼。　　

○是月、浙江巡抚福崧、提督陈杰奏、浙省水师废弛。总因各营募补兵丁时。既未慎选。又不勤加训练。以致挑派出洋。遇盗恇怯。现拟移行沿海各镇。将兵丁逐加甄别。革退软弱。另募壮丁。勤加训练。至向来巡哨弁兵。遇盗退缩。仅将该管洋汛查参。而原派将备。并无处分。故该将备派兵充数。并不慎拣。批、此向来恶习。应改。又奏、请嗣后凡配兵出洋。令将原派将备衔名。先行通报。倘有巡船遇盗退怯之事。除将本船官弁、及应参疎防各员。照例严办外。并将原派不慎之将备等官。竟予革职处分。仍令自备资斧。在洋面效力三年。方准回籍。批、甚当。又奏、该管总兵。亦请交部议处。庶人人自顾考成。于巡缉可收实效。批、是。又批、仍应实力为之。　　

○陕甘总督勒保奏、海兰察、及巴图鲁侍卫等。于十五、十六、十八等日。行抵西宁。臣与熟商。俱陆续进发。毋庸停待。随将应行裹带等项分配。用驼只运送。马匹、照依品级。按例分给。又念口外站远草枯。马力恐易疲乏。于应得例马外。再给余马二百余匹。以资长途替换。且到军营。即可多得战马。拟照自京启程起数。于十九、二十、二十一等日。启程出口。至索伦达呼尔兵。约计头起到西宁时。当在新正下旬。已谕令青海各扎萨克。将所办马匹。于各旗妥为牧放。临期传调。自可不误。得旨、欣慰览之。可嘉之外。无可批谕。汝诸事皆如朕旨先办。加恩固当也。　　

○又奏、军机大臣议将蒙古边界番众、归并西宁办事大臣兼管。应于生番内、设立千户百户头目管束。令臣酌议。查循化、贵德生番。居住深山。各就水草游牧。打牲插帐。搬移无定。与内地语言不通。从不肯入城见官。今欲设立头目。传谕则必躲避不前。若亲王其地。代为选择。又恐番性多疑。张皇惊扰。应请暂仍其旧。惟饬地方官广为化导。俾稍知法度。俟情意渐孚。然后将番众所钦服者。赏给千户百户职衔。责令管策。得旨、所见是。且此时亦无暇及此。　　

○陕西巡抚秦承恩奏、查勘潼关城垣、不应添修一案。所有删减原估银两。臣应分赔银十万一千四百五十五两零。现完银二万四千两。兑收贮库。余请分作三年交完。批、竟可作五年。此系汝附和之咎。以汝张皇错办。军机大臣写旨。令汝赔缴。朕俱宽免矣。　　

○是年。追予出师安南阵亡千总陈超瑞一员、把总陈鸿猷一员、外委袁锦标等四员、马步兵丁薛升等九十九名、祭葬恤赏如例。俱入祀昭忠祠。　　

○旌表孝子。江苏等省民赵峭等、十一名。顺孙。江苏潘稷一名。孝女。江苏闻顺一口。守节合例。八旗闲散宗室德敬安妻钮祜禄氏等、九口。满洲前锋达启妻舒穆禄氏等、一百六十八口。蒙古护军伍三太妻张氏等、五十二口。汉军弓匠蔡廷彦妻陈氏等、二十二口。内务府茶上人常春妻尹氏等、二口。奉天等省驻防闲散那丹珠妻郭氏等、一百零八口。直隶等省民范中举妻傅氏等、八百三十六口。夫亡殉节。江苏等省民朱鳌寿妻黄氏等、十七口。未婚守志。八旗前锋青柱聘妻陈佳氏等、二口。江苏等省民盛永瑞聘妻吴氏等、三十三口。百岁寿民妇。直隶等省民王理等、六十九名口。各给银建坊如例。　　

○一产三男。直隶等省民卢联九妻邢氏等、十一家。　　

○会计天下民、谷、数。各省通共大小男妇三万四百三十五万四千一百十名口。各省通共存仓米、谷、四千五百七十五万二千五百八十一石二斗七合一勺。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十三


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。春。正月。辛未朔。上诣奉先殿行礼。　　

○诣堂子行礼。　　

○御太和殿受朝。作乐宣表如仪。　　

