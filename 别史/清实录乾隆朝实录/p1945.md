<!-- { "loadSidebar": true } -->
○己酉。谕军机大臣等、据刘统勋等奏、查办割辫匪犯。及近日京师情形一摺。已于摺内批谕矣。蔡廷章自系案内要犯。其事颇有端倪。俟东省解到时。即与布勒亨等。彼此详加质讯。务得确情。勿任稍有狡展。其现获之僧人照月。既有发辫留藏。即可切实根究。设法严审。所供伊徒发辫之语。甚属荒唐。即其徒实有其人。伊曾为披剃。留此何用。况目下正当严查割辫匪犯。伊岂无见闻。焉肯藏此无用之物。自露破绽乎。此等游供。乃失枝脱节之大者。正当从此反覆追诘。毋令抵饰。至所称查拏严密。渐次潜踪等语。未免有将就完事之意。匪犯蔓延各省。且敢于辇毂重地。肆行鬼蜮伎俩。岂可不实力严拏。务获要犯。以申法纪而靖人心。此时果能拏获正犯数人。或匪徒畏惧敛迹。尚属事理所有。今并未弋获一犯。究出实在根线。奸徒何遽尔潜踪。或系兵役因缉获未得。造为此语。以图卸责。切不可轻信。况以京城地面。分布三营。九门。八旗。官兵番役。巡缉匪人。如果昼夜上紧搜擒。匪党何从匿迹。且奸徒敢于恣行街市。扰害良民。若竟一人不能就获。如何完局。宁不有关尔等颜面乎。看来刘统勋等。办理此案。稍有厌烦之意。此事所系甚大。断不可略嫌絮烦。倘厌事之心一生。诸事必从而懈怠。兵役等。揣见意指。必致日就阑珊。正犯何由速获乎。总宜耐性安心。毋躁毋倦。每日督饬密拏。不可稍形宽假。方得办事关键。况近日热河。亦间有割辫之事。可见恶犯散布甚广。安可不悉力侦捕。以净根株乎。至普辉一犯。前因其曾受夹杖。故尔暂缓刑讯。乃审至于今。并未得一实供。必系奸僧见不复加刑。窥破尔等莫可如何。愈得逞其狡狯伎俩。此等恶僧。本无足惜。若始终不吐一字。即令其备受诸刑。或得其一二招语。更可按供根寻。若仍前茹刑坚执不吐。则是伊恶贯已盈。不得尚存姑息。即行奏闻。将伊罪恶昭布。于市曹正法。俾众人共知割辫要犯。已服典刑。庶民心共得安怗。此亦就现在情形办理之一法也。著将此传谕知之　　

○又谕曰、萨载覆奏、本年三月间。即闻苏州有偷割发辫之事。长洲县民顾贞男。被割发辫。获住流丐陈汉如等。解县质审。元和县流丐陈起龙等三人。被乡民沈八等。查拏解县。又吴县有浙省游僧净庄等七人。亦被乡民李二等。盘获送县。均经各该县。先后释放。复出示晓谕。毋许居民不察虚实。拴缚无辜之人。彼时高晋在苏。兼署抚篆。及彰宝到任后。俱曾言及此事等语。是此案实由江苏办理不善。以致养痈贻患。蔓延各省。已无可辞咎。民间既有割辫之事。且将匪犯擒获送官。自应即行严讯穷追。迅速搜擒首犯。以净根株。乃转信其到案游供。辄行纵释。此等劣员。全不以地方民事为重。一味希图消弭。实可痛恨。该督抚等。既知有此等不认真办事之劣员。即应早为纠参。以示惩儆。乃反视此辈为能事。曲与姑容。并出示晓谕。不许民间轻易拏人。是非全然倒置。无怪苏州各属之涌复破一案。复获一犯也。外间化大为小。化有为无之习。各省皆所不免。而江南实为尤甚。高晋既习于阘冗。毫无振作。彰宝前任藩司日久。原不免沾染积习。嗣在晋抚任内。诸事尚知奋勉。意其痼习已悛。乃自调任江苏以来。故智复萌。遇此等大案惟事模棱塞责。漫不经心。一任不肖属员。随同朦混。岂朕委任封疆之意乎。且前据高晋覆奏、春间曾饬府县。留心密访。嗣据元和县、吴县、各禀称讹言之起。传自杭州。细查本境。并无被割发辫之事。又据彰宝覆奏、春间曾有浙省传言。当即密行根问。并差员弁密缉。四五月以前。俱称并无被割受害之人。亦无地方官详禀发觉之案各等语。是该督抚、皆以为苏州并无其事。今经萨载查奏、三月间。苏州即有割辫获犯送官者。共计三案。皆经地方官随时释放。该督抚近在同城。岂竟一无闻见。不将实情奏闻。抑明知各案俱已办错。至此时尚欲曲为回护。覆奏时遂有心欺罔。如此居心。实不解伊等是何肺腑。高晋。彰宝。俱著传旨严行申饬。并令其明白回奏。至苏州民人所获浙省游僧净庄等七人。及流丐陈汉如。并陈起龙等三人。形迹实有可疑。即当就此追寻根线。著交与高晋。彰宝。即将已经释放之净庄等各犯。尽行拏获。派委隔属妥干员弁。解送行在候审。如以为远扬难获。或中途有教供串供。及疎脱自戕等情弊。惟该督抚是问。若此各犯内。有一名不获。或将并非原犯。假捏顶充。则是该督抚取罪愈大。朕实不能复为曲贷也。著将此传谕高晋。彰宝。知之　　

○大学士刘统勋等奏、审讯卢见曾寄顿赀财一案。先后究出向与卢见曾认为师生之候补中书徐步云。伊戚翰林院侍读学士纪昀。并军机处行走中书赵文哲。军机处行走郎中王昶。漏洩通信。应照例拟徒。其刑部郎中黄骏昌。信口传说。业经革职。应毋庸议。得旨、徐步云与卢见曾。认为师生。遇此等紧要案件。敢于私通信息。以致卢见曾豫行寄顿。甚属可恶。著发往伊犁效力赎罪。纪昀瞻顾亲情。擅行通信。情罪亦重。著发往乌噜木齐效力赎罪。余依议　　

○庚戌。谕、据高晋等奏、本年黄河水势。交秋后屡次加长。徐城各工。经各道参游厅备。随时抢护平稳。其丰砀厅南岸之徐家庄。工尤险急。随挑挖倒勾引河开放水戗。现今大溜顺行。势已平定等语。此次抢护险工。办理迅速。甚合机宜。现在河流顺轨。共庆安澜。自应特加优奖。以示鼓励。所有在事之淮徐道吴嗣爵等。文武各员弁。均著交部议叙　　

○又谕、据吴绍诗奏、查出舒善管理关务。将应解余平银八千四百余两。私行提用。请将舒善地职究审一摺。舒善经朕加恩。派令两次管理关税。自应洁己奉公。倍加奋勉。乃将奏明应解之项。私自侵用。殊属贪鄙不堪。舒善。著革职。交吴绍诗。与案内有名人犯。一并严审究拟具奏　　

○谕军机大臣等、托恩多、英廉奏、据管番役郎中金简。拏获民人宋胡子。于该犯寓中起出谣言三纸。又于内务府护军老格衔邻四达子家中。搜出谣言钞帖。并异虫画样。现在逐细研究等语。已于摺内批示矣。此次查拏奸匪。金简颇能尽心。是以内务府番役。皆奋勉查缉。何以步军统领衙门番役。至今未见访得一案。弋获一人。向来该番役等。于缉捕尚属能事。且人数较多。散布各处。并可会合三营兵弁。一体协拏。如果实力侦查。岂有奸匪全无踪影之理。必系托恩多未能严切交办。上紧督催。故伊等观望因循。不肯实心出力。如此。则平日豢养若辈何为。而步军统领之责成。又属何事。著传谕托恩多。即速严饬番役等。各宜实力巡缉务得要犯。以尽根株。并不时设法督促。赏罚严明。无任仍前懈忽。所有现获各犯。著与英廉会同刘统勋等。详细研鞫。务取确实供词。寻踪根究。尽心惩治。毋令狡展支吾。希冀颟顸了事。又谕、本日据高晋覆奏、查审割辫人犯一摺。所奏俱未可尽信。如贵池县拏获逢魁先一犯。前据彰宝奏称、安省移咨。供有苏州石匠朱殿臣。给伊符纸。教令割辫等语。当经降旨彰宝。上紧查缉。并以苏州与浙省毗连。且其事始自湖州。因并令永德。一体密访严拏。或可得其踪线。今高晋又称、该犯承供石匠朱殿臣。实因刑讯妄供。其实朱殿臣并非石匠。即教授该犯做戏法之人。已于二十五年病故等语。是该犯前后两供。自相矛盾。变诈百出。则其平日习为奸诡。情节显然。此等供词。俱难凭信。该督等。仍当严加穷究。务令吐露实情。以便寻追缉匪。不得任其诪张为幻。此案根由。本起于江浙。江省春间当传闻初起。彼时若早能认真缉犯。匪党或可以次就获。乃地方劣员。狃于化有事为无事之恶习。惟思姑息了事。纵恶养奸。以致蔓延贻害。江省实为罪首。即以苏州各案而论。民人所获流丐陈汉如。陈起龙等四名。及游僧净庄等七名。皆因实有被割之人。是以送官究治。该县等自当悉心严讯匪党。逐一根究。岂匪犯一面游供。所足尽凭。即使赃证并无指实。形迹俱无可疑。亦当转讯所送之民人。与此辈僧丐。有何宿嫌。并不妨细诘被获各犯。与百姓有无仇隙。则曲直自分。何致是非倒置。倘实系百姓诬陷平人。即将原告治以应得之罪。小民亦无可怨尤。如此彻底根求。虚公剖断。天下岂有难办之事。总由不肖有司。豫存消弭粉饰之见。惟恐地方有事。累及考成。遇获犯到官。不问事理虚实。随获随放。并禁民人擅捕。致匪犯益得肆行无忌。此等劣员。实为纵匪殃民之尤。在无知之上司。当时或未必不奖其能事。思之实可痛恨。昨已有旨详悉严饬。并著高晋等明白回奏。并降旨令将前经释放之流丐僧人等。一并解送行在听候审讯。此内如有一名不获。或将并非原犯。假捏顶充。及沿途或有教供串供。疎脱自戕等事。惟高晋彰宝。是问。著再传谕高晋。即遵前旨速行妥办。其有应获应审之犯。务须上紧办理。勿稍疎懈　　

○又谕、前据阿里衮奏、将认识缅字之人。派员送京。想不日可到热河。著传谕刘统勋等。于在京学习回字人员内。选择记性聪明。口齿伶便者二人。送至热河。豫备学习　　

○又谕曰、吴绍诗奏、查出舒善管理关务。将余平银私行侵用一摺。已降旨将舒善革职。交与该抚严审究拟。并令托恩多等。将伊在京家产查封矣。其任所赀财。并著传谕吴绍诗。一并严行查抄。毋使稍有隐匿寄顿　　

○辛亥。谕军机大臣等。据冯钤奏、宿州拏获之匪犯张四。经凤阳府讯究。即系靳贯子供出之要犯张四儒。已解赴督臣究审等语。张四。既即系张四儒。实为此案要犯。便可就该犯严加根究。务得首犯玉石踪迹。以期速获。但此等匪徒。变诈百出。忽认忽翻。真情最难吐露。该督审讯时。不可徒事刑求。亦不得稍存姑息。务须设法根问。穷究确情。以便寻追缉匪。如得有确实招词。即一面按供查缉。一面具摺速奏。倘该犯狡狯游移。始终坚不实吐。即遴委妥干员弁。将该犯严加锁押。迅速解送行在候审。并饬委员沿途严密防范。毋致稍有疎虞　　

