<!-- { "loadSidebar": true } -->
○又谕曰、常青在府城驻守。虽未能前进。但一切调度。尚俱妥协。又闻知诸罗、盐水港、两处被贼滋扰。先后派兵接应。且伊在府城。亦经屡次与贼打仗。是常青虽属年老。尚能料理军务。且福康安到鹿仔港后。由北路绕兵进剿。其南路及府城一带。亦须有大员驻劄督办。常青在彼日久。于该处情形。较为熟悉。应令其留驻府城。督率剿捕。至恒瑞在盐水港、被贼拦阻。一筹莫展。转于摺内将贼匪情形。张大其词。茫无主见。似此怯懦无能。即留于军营。亦属无益。著福康安于鄂辉到后。即传旨将恒瑞解任。令其自备资斧。来京候旨。其福州将军员缺。即著鄂辉调补。令其统领恒瑞原带弁兵。协力剿捕盐水港一带贼匪。接应诸罗。至常青所奏、贼目许光来、嘱令民人探问、擒送庄大田、是否得以免罪一节。常青谕以不但免罪。且可有功。其措词尚为得当。台湾贼匪。本属一时乌合。其附从夥党。一见官兵势盛。逆首指日就擒。或希图自谋生路。竟将贼首贼目。擒缚献出。乃事理之必有。著福康安于进剿时。即行广为晓谕。使胁从之徒。自相解体。彼此猜疑。则贼匪乌合之众。可期不攻自散。　　

○赈恤直隶保安、宣化、万全、怀安、西宁、怀来、蔚州等七州县。本年旱灾贫民。并分别蠲缓额贼。　　

○壬戌。上御懋勤殿。勾到直隶情实罪犯。停决绞犯三人。余七十四人予勾。　　

○谕曰、彭元瑞、现在覆看三分四库全书。卷帙纷繁。著添派刘跃云、胡高望、帮同办理。　　

○谕军机大臣曰、徐嗣曾奏、台湾自用兵以来。车运军装夫脚。并给发义勇口粮。在在需用钱文。以致钱价昂贵。恐将来逐渐增昂。于民用官需。均有滞碍。请敕下浙江江苏抚臣。每省各借钱十余万串解闽等语。闽省剿捕事宜。一切运送军装夫价。以及给发口粮。需用钱文较多。以致钱价昂贵。自应从邻省拨济。以平市价。但江浙两省。现在钱价是否平减。局铜是否敷用。若因协拨闽省。以致该二省钱价增昂。局铜不敷。亦多未便。著传谕李世杰、闵鹗元、琅玕、即行妥为筹酌。如该二省照数协拨。而本处钱局铜觔。尚能宽裕。足敷鼓铸流通。市价不致增昂。固属甚善。自应即各备钱十余万串、解闽以备应用。如该二省钱文、实有不能照数协拨之处。或酌量减半拨济。亦无不可。李世杰、闵鹗元、琅玕、宜就江浙两省现在情形。通盘筹画。妥酌办理。所有协拨钱文。即著附搭米船。一并拨至上海。转运闽省备用。　　

○步军统领衙门奏、拏获受雇擡运官银、偷窃元宝四个之吴朝喜等、请交刑部严审定拟。得旨、此案吴朝喜等、受雇擡运官银。胆敢私自偷窃。实属目无法纪。所有吴朝喜、高老儿、吴老谣、李德、马黑子、八一儿、王二格、得山、雨子等、及夫头曹大、李六、俱著交刑部严行审究。并查明各犯内、如系内务府食钱粮苏拉。即著问拟绞罪。赶入本年秋审情实。其余闲散人。及民人等夥窃各犯。亦著从重分别发遣。其内务府银库库使等、交总管内务府大臣。分别责处。总管内务府大臣等、向不经心。亦著交内务府察议。嗣后广储司、造办处等库。应行拨发银两。即著内务府苏拉匠役擡运。圆明园库拨发银两。即著苑户擡运。不准雇用民夫。以示慎重。　　

○以侍讲学士平恕、陈崇本、洗马方炜、侍讲陈嗣龙、充日讲起居注官。　　

○癸亥。上诣奉先殿、寿皇殿行礼。　　

○谕军机大臣曰、福康安、同海兰察、及巴图鲁侍卫章京等、于十四日俱由大担门放洋。不过两三日。可抵鹿仔港。计到彼后。已及旬余。自己督率将弁。乘锐进剿。至鹿仔港贼首陈泮、觇知普吉保进兵。又思乘虚潜出绕截。甚属可恨。料此等贼匪。罪恶贯盈。久为天理所不容。此时大兵云集。四路攻围。断不能苟延残喘。贼匪等肆逆不法。罪不容诛。其逆首林爽文、及庄大田、陈泮、吴领等、必须生擒解京。尽法处治。方足以洩神人之恨。著福康安于统兵进剿时。如逆首等胆敢亲出抗拒。被官兵临阵歼戮。固亦足以伸国法。然究不若按名生致。处以极刑。方可彰宪典而快众忿。福康安务须豫为布置。设法筹办。俾渠魁首恶。悉数生擒。更为妥善。朕心方惬也。　　

○是月。两淮盐政徵瑞奏、前因甘泉县境内各庄。同时漫溢。恐泰州各场灶。正系漫水下游。当即星赴查勘。其时淮北三场。亦有被淹。据报同时。是以分委运司履勘。得旨、更不成话。汝此任大不如在长芦。岂自满福薄乎。　　

○江西南赣镇总兵王集奏、查阅各伍情形。分别劝惩。并巡查各营口、与闽粤汀潮等府属交界隘口。俱极宁怗。得旨、以实为之。不在空言。　　

○钦差协办大学士陕甘总督办理将军事务福康安奏、自到厦门后患病已痊。惟有勉竭心力。迅速蒇功。得旨、好。勉为。早奏大功以受重恩。　　

○四川总督保宁奏、定例种地民番。每户拨给地三十亩。今新疆屯户。生齿日繁。请增拨地亩承垦。较之招募新户。事半功倍。仍照例升科。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十一


大清高宗法天隆运至诚先觉体元立极敷文奋武孝慈神圣纯皇帝实录卷之一千二百九十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十二年。丁未。十一月。甲子。朔。谕、现在剿捕台湾逆匪事宜。总督李侍尧、孙士毅、于调兵运饷等务。办理迅速。甚为妥协。殊属可嘉。李侍尧、孙士毅、俱著加太子太保衔。至参赞提督柴大纪、自驻劄诸罗以来。屡经奋勇抵御。剿杀贼匪。洵为懋著劳绩。著加太子少保衔。以示嘉奖。　　

○谕军机大臣等、广东庄民同心向义。视贼如仇。虽以业经投诚之庄锡舍、犹因其曾经从贼。不肯与之会合。此亦足以见其义愤。庄锡舍因粤民不与协力剿贼。益加激励。奋不顾身。独与贼匪打仗。以致受伤。甚属出力可嘉。著加都司职衔。事完送部引见。再赏银二百两。以示奖励。并著晓谕广东庄义民等、以庄锡舍虽经从贼。不与一同打仗。固属义举。但现在业已投诚。屡次打仗杀贼。即与带兵官弁无异。嗣后该义民不必心存歧视。祇当共效同仇之义。协力剿贼。以期共申义忿。承受恩赏。贼目庄大田、因其党羽渐次解散。将家眷搬移。潜伏石仔濑地方。其势已为穷蹙。南路村庄民人。见大兵云集。贼党解体。指日即就歼擒。惟恐官兵一到。无从自白。致获罪愆。纷纷赴常青处、呈请赏给腰牌。以为识别。可见该处民人。已知贼势穷蹙。争先自为别白。率众具呈。而常青给与腰牌。将来安分良民。俱可辨识。该民人等益可安心守业。以助官军声势。现在南路情形。既系如此。则北路一带村庄民人。近见福康安统领劲兵。前抵鹿仔港。自必更欢呼踊跃。共庆更生。福康安于所过地方。其各村庄安分民人。亦当照常青所办。赏给腰牌。俾令各有识别。安庄服业。自为守御。既可以安辑众心。且于官兵进剿后路。更资协助。无虑贼人潜出滋扰。尤为妥善。至台湾义民甚多。而广东泉州二处民人。尤为急公。随同官兵打仗杀贼。屡经出力。自康熙年间。广东庄义民。剿贼有功。经总督满保、赏给怀忠效忠等扁额。是以民人等咸知向义。踊跃自效。但前次扁额。祇系总督所给。伊等已如此感激奋励。今将广东庄、泉州庄义民。朕皆特赐扁额。用旌义勇。伊等自必倍加鼓舞。奋力抒忠。但该处庄居甚多。难以遍行颁赐。著福康安接到扁额后。即遵照钩摹。择其大庄群居处所。普加赏给悬设。并传旨晓谕。以伊等义勇素著。出力可嘉。是以钦颁扁额赏赐。以示优奖。俾该民人等、益加奋感。竭力图效。以坚其向义之心。至淡水一带。现在并无贼扰。即大甲溪逼近大里杙贼巢。地方紧要。该处义民等、随同官兵堵御防守。颇为出力。即日大兵进剿。该处会合夹攻。正当鼓励义勇。协力助剿。若此时因伊等口粮过多。辄议裁减。恐义民等赀粮不给。或致渐行散去。转阻其急公效用之心。殊属失策。徐嗣曾现将银米添解接济。并令该处员弁、妥为安抚。酌量支给。使义民等口食充裕。招徕日广。将来大兵进攻。正可得其协助。甚合机宜。所有各处义民口粮。俱应照常支给。不可轻议裁减。但此时逆首林爽文在诸罗。被官兵杀退。手腿中伤。现在牛稠山逃窜医治。贼目庄大田、又因党夥渐散。将家属移入大武垄。自在石仔濑潜伏。是贼首贼目等、屡经官兵剿杀。正在奔溃窜匿之时。福康安到鹿仔港后。自必先从大里杙夹攻。将林爽文跟踪追捕。以期一鼓擒获。至徐鼎士率领兵民、分路进取。福康安若因该处需兵济应。不妨于普尔普、舒亮二人内、酌派一人。带领巴图鲁侍卫章京十数人。兵二三千。前往会合徐鼎士。并力攻剿。更为得力。　　

○又谕曰、周井等犯。在洋面肆行劫掠。胆敢将运送台湾军装物件。抢劫至一百余篓之多。甚属可恶。自当查明严办。但该犯等、俱系漳州人。而贼首林爽文、又籍隶漳州。该抚查办此案。若必将该犯等是否系属林爽文贼夥之处。详加究讯。伊等既不肯自行承认。势必辗转追究。牵连波及。恐该处民人。不无心怀疑惧。况此等盗犯审明后。本应按律斩枭。即使究出实系林爽文夥匪。亦不过正法枭示。罪无可加。著徐嗣曾止须将该盗犯等、行劫军装棉衣之案。审讯明确。就案完结。毋庸辗转追究。致滋疑扰。　　

○乙丑。谕、从前因粘竿处拜唐阿等、时常随围。差务亦属紧要。曾降旨将支食二两钱粮之拜唐阿、令各该旗遇有本佐领下马甲缺出。即行酌补。今思各处拜唐阿。在本旗佐领下当差者较少。若马甲粮缺。为所占补。则旗人生齿日繁。生计未免拮据。所有上虞等处。食二两钱粮之拜唐阿。均著加恩照马甲例。赏给三两钱粮。其马甲原缺。仍归各该旗佐领下。以示朕轸念旗人。一视同仁至意。　　

