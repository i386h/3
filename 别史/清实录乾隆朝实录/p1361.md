<!-- { "loadSidebar": true } -->
○谕军机大臣等、胡宝瑔所奏、拏获邪教余党一案。现据步军统领衙门、将胡二引进拏获。其胡文保一犯已往沙河地方。亦饬直督方观承、飞差缉拏矣。但据胡二引进所供、张仁在日。有缺角金镶印信。并有悖逆言语。兼造有黑纸红字合同。曾带五百张进京。其印信虽未看见。若问阎玉必知其情等语。看来此案显有悖逆情节。不但邪教而已。从前图勒炳阿、从轻完结。甚属糊涂。幸张仁已于秋审勾决。而现在余党。又经败露拏获。尚俱不致漏网。可传谕胡宝瑔、令其彻底穷究。务得实情。至阎玉一犯。系案内最要之人。胡二引进既有此供。即应向其根究。其印信藏匿何处。合同散过若干在乡民无知、受其愚惑者。尚可免其株连。至于分投散布合同之犯。俱应逐一缉拏。从重办理其胡二引进等、现在京师审讯。俟有确供。再行寄知该抚、以便办理。可先将此传谕胡宝瑔、令其速行严办。毋得稍有宽纵。寻奏、臣提各犯隔别研讯。据阎玉、赵甡、柳兴林、孟孝友等。供认五百张合同。四句歌词。并另有白纸所写四句歌词。但供称并无缺角金镶印信。及本省并未散合同等语。上年办理张仁一案。业经查过数次。所有诡秘字迹。俱经毁灭此次搜查。并无余物但张仁狡诈百出善于灭迹。务必彻底穷究。而胡二引进李老人周清水、各犯。自有确供实据。俟咨到续究再奏报闻。又奏、据柳兴林、供出圆图书二方现存赵子信家。随密饬协拏并搜取图书据赵子信供、两次写合同六百张并供八字直言一张八句。每句系张仁生命之一字。又另有南起北落歌词八句。其圆图书二方。系于赵子信墙内取出。一系天元太宝四字。一系号字。查天元系张仁等教名。其歌词诡僻狂悖。实不止于邪教。虽经正法。仍须另行按律办理。至缺角金镶印信。刑讯各犯。坚供实未曾见。现在极力追究。凡经供出姓名。俱密饬飞拏。严搜细讯。期无匿情。再据柳兴林供、直隶共有七人。除胡文保、郑全、已获外。其余五犯。已飞咨直隶督臣、查拏审讯。报闻。　　

○又谕、据吴达善、豆斌奏称、护送军营马八千匹。将所派兵丁。编队行走等语。所办甚是。其吉林、索伦、察哈尔等、闲散余丁。俱酌量赏给。昨成衮扎布等、奏请增马二千匹。已谕黄廷桂趱送。并留富绍照料。计此旨到时。巴图济尔噶勒等。早已起程。著传谕吴达善等、作速行文巴图济尔噶勒等。将所领兵五百名内。挑选索伦蒙古兵一百名。交富绍带回巴里坤。护送续进马匹。现在将军等、彻兵乌噜木齐等处过冬。其地距巴里坤千余里。如相去不远。则巴图济尔噶勒、兵已足用。或尚不足。即于巴里坤添派绿旗兵丁护送。若将军处迎马兵丁到来。即遣回绿旗兵。在富绍队内行走亦可。今吴达善等、已行文军营。迎取马匹。并著传谕成衮扎布等、令其速遣。至前项马匹交收后。所派绿旗兵。不必回巴里坤。或入进剿回部队内。或留于屯田处效力。将军等酌量办理。　　

○又谕、昨据阿里衮奏称、同额敏和卓、进剿沙拉斯、玛呼斯等贼众。距满福祇隔三站。即速为接应等语。此时曾否会合一处。剿灭贼人。但巴里坤办事。甚属紧要。虽有豆斌、德舒、仍须大臣驻劄。阿里衮未奉朕旨。自必带兵前进。著传谕阿里衮、若沙拉斯、玛呼斯事竣。即回巴里坤办事。　　

○两广总督署山东巡抚鹤年等奏、石佛以上各工。已照大挑例趱办。惟寺前、土桥、在城、赵村、十里等闸。具应拆修。以待新运。其原请加高之戴庙闸。及拆修之李海务闸。应请停止。再聊城、博平、县境。修旧增新。涵洞六座。清平县境。修建桥梁五道。济宁州境。宋家洼、马场湖、二处。添建涵洞各一座。均系减洩民田坡水要工。宜及时宣洩。至八里庙添建滚坝。遵旨改高运河底七尺。并拟先将徒骇河头之龙湾、马颊河头之魏湾、老黄河头之四女寺、各滚坝俱落低。高运河底七尺。其三空、五空、平水等闸桥。龙湾魏湾减闸。哨马营滚坝。若此时一并落低。倘遇天时久晴。七尺之下。续有消落。或致行运艰涩。应暂停。至何家坝支河。频年淤垫。高逾坝身。今先将支河挑挖深通。看过水情形。再为办理。其运河民埝。凡系挑河之处。即以挑起之土。堆放帮培。如不系挑河之处。则民埝仍须修筑。又查馆陶至德州卫河。不能煞坝兴挑。臣等亲行履勘。岸高面阔。形势湾环。所有应修两岸民埝。已据估计土方造报。拟于春融上紧趱筑。得旨、如此因时相机办理。实惬朕怀。　　

○又奏、挑挖运河。原为浮送粮船而设。其淤浅处。固当一律挑深。如现在深通者。可仍循旧例。逐段测量。核实办理。务令照原估尺寸。如式挑挖。再查两岸纤道。多在城市村镇。闸座上下之处。人烟稠密。极为逼仄。逐段接宽。所长不过十余丈。如用石工。即需费数百金。今据运河道禀请。居民所盖草土房间。有情愿售卖者。所需价值。每间不过数两。买后拆移。则堤身自宽。为力较易。省费实多。臣查勘无异。凡似此者。行令地方官劝谕。一体办理。如实在盖有瓦房。不愿变价者。仍听民便。应量为帮宽堤沿。加筑片石等工。以期巩固。至民田坡水。须设法疏消。赶种春麦。沿河俱设有涵洞。自应于粮艘回空之后。煞坝未开之先。两次量为宣洩。自可不致久淹每年至期。应听河抚二臣、委员查勘。并酌添涵洞。归于水利案内。一并议估。又闸坝桥梁。应行修改之处。所需石工。查有解江余剩石料。并应拆废桥石块。俱堪适用。请将现存各石。尽数添修。不敷再行采办。至徒骇、马颊、老黄河、等处。及沂州府属之兰、郯、等县。现饬河员确勘定议。得旨、此举甚当。即如街道亦因人占而路窄。大都即瓦房亦予价拆改为是。不可姑息。而此后之严禁不令占地盖屋。尤为要务也。又批、如此实心经理。诚不负任使矣。　　

○旌表守正被戕之贵州水城厅苗民计农妻蜡暮。　　

○壬戌。谕、湖北拨运豫省米石。抵豫交卸后。原船回过各关。例应输纳船料。但各船户回棹时。如已揽载客货。其船料自当徵收。若仅原船回空。船户未免拮据。著加恩免其徵收船料。以示优恤。该部即遵谕行。　　

○谕军机大臣等、庄有恭查奏。巴东长乐等州县浮收缘由。实因各该州县、地处山僻。粮户零星。距城窎远。计其往返盘费。及补色添平。种种积算。故每银一两。于正额之外。多用四五分至钱余不等。并非官吏浮收等语。看来自系实情。已于摺内批谕矣。地方官吏私徵加派。朘民肥己。自当严行查参。从重治罪。若山僻小邑。粮额无多而花户零星远近不一。必令自封投柜。以及召募银匠代为倾销。则粮户额外之费。恐愈滋多。且于民情实多未便。此等处亦祗可如此办理。在富勒浑初任未谙。一闻有此弊。自不得不奏使其早悉实在情节。亦必当据实入告矣。至于胥吏之飞洒侵蚀。实为徵粮积弊。又当时刻留心体察。不可因此数州县之并未浮收入已。而遂一概置之不问也。可再传谕庄有恭、并富勒浑知之。　　

○又谕、前命和硕齐、护送哈萨克使臣。途中遇阿睦尔撒纳、及大队贼众。即行擒剿。并著唐喀禄、带兵策应。现在伊等、若未与贼人相遇。于护送来使、归伊游牧后。即驻劄额尔齐斯附近。明岁西路之兵。于正月下旬。自乌噜木齐起程。三月中旬。可至沙喇擘勒。若和硕齐、唐喀禄、往返道途。必致迟误。今即就近驻劄。既可办理逋逃贼众。亦得以休息马力。著驻劄科布多大臣。接济伊等行粮。俱速行传谕知之。　　

○又谕、据审讯贼党乌勒木济供称、去冬阿睦尔撒纳、在乌梁海时。杜尔伯特之孟克博罗特、曾相随同去。后又往纳木奇游牧等语。从前爱隆阿、剿杀纳木奇贼众之时。未有孟克博罗特名目。或窜入额尔齐斯等处藏匿。亦未可定。著和硕齐等、留心查拏。解送来京。　　

○参赞大臣富德奏、臣准兆惠咨文、奉到谕旨。以阿睦尔撒纳、逃入俄罗斯。顺德讷等、不必在彼守候。即应遵旨彻回。因前往哈萨克之额尔克沙喇、努三等。尚未回营。暂令留驻。臣于十月二十五日。令鄂博什带兵二百名。前往额林哈毕尔噶、沿途搜剿吗哈沁。与将军会合。昨据往哈萨克贸易人等、带来额尔克沙喇等书扎。闻阿布赉游牧。移向巴颜鄂拉。又闻巴图尔乌巴什、出痘身死属实。再臣等闻乌梁海安济、格斯奎、与俄罗斯素有讐隙。派出署防御达色等。于本月二十四日。至布克图尔玛。安济等十余户迎战。达色追射安济。遇石伤足。前锋卓丹、即奋力前进。将安济生擒、其格斯奎、亦被擒获。计剿杀乌梁海三百余户。奖赏蓝翎乌勒德克阵亡。三等侍卫喀勒扎布等带伤。又于库克郭勒地方。遇果勒卓辉之乌梁海等二十余人。放枪迎敌。我兵坠马者数人。有宁古塔披甲人英德讷。黑龙江打牲达呼尔达三保。奋勇救出。尽剿贼众。又在前队行走奋勉之三等侍卫毕拉尔海。吉林署协领扎库齐。索伦署协领金济噶尔。阿第木保。察哈尔署协领喇嘛扎布。蓝翎侍卫达桑阿等。俱出众效力。得旨、富德所奏、前队效力之毕拉尔海、授为二等侍卫。扎库齐、金济噶尔、阿第木保、俱授为协领。喇嘛扎布、授为头等侍卫。达桑阿、授为三等侍卫。擒获乌梁海安济、格斯奎之达色、卓丹、俱授为蓝领侍卫。剿杀乌梁海之英德讷、达三保、俱授为三等侍卫。其余奋勉效力、及阵亡得伤官兵。俟造册到日。该部照例议叙议恤。　　

○又谕曰、富德所奏、军营效力之厄鲁特普尔普、赛音库本、乌穆什、巴图济尔噶勒、达瓦等五人。熟悉回部道路语言。著同伊等妻子。送至巴里坤。给与口粮。以备进兵时调遣。其满达喇等十人。著分赏官兵。又巴尔达穆特得木齐、衮楚克扎布、效力军营。已授为二等侍卫。与同行之玛勒占等十人。送至巴里坤时。著派员解送来京。可传谕吴达善等、遵照办理。　　

○又谕、据阿里衮等奏称、满福追剿沙喇斯、玛呼斯。因叛贼敦多克哈什哈等。以迎降诱入伏中。被枪阵亡等语。满福虽为贼所愚。究属捐躯尽节。著照阵亡之例议恤。其随从奋勉官兵、及阵亡得伤人等。即造册送部、照例分别叙恤。至阿里衮此行。系接应满福。今所奏初未自行引咎。及愤恨贼人。岂专为取满福信息耶。现在时届冬寒。兵力亦乏。伊等奉到此旨。如不能竣事。即可彻兵。哈宁阿亦不必前行。俟来年大兵进剿。额敏和卓、就近游牧休息。阿里衮即回巴里坤办事。并传谕驻劄乌噜木齐将军大臣等知之。　　

