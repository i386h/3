<!-- { "loadSidebar": true } -->
○大学士等议覆。奉谕旨、直省常平积谷之数。悉准康熙雍正年间旧额。或邻省原额不足。即就近拨运。其如何彼此拨运、并查定原额、及原额存粜之法。令臣等妥议。并谕各该督抚。查明额存及借粜各确数具奏。今据各省督抚陆续奏到。臣等遵查、直省常平仓贮。康熙年未经全数定额。应请照雍正年旧额为准。惟云南极边。不近水次。西安、甘肃、沿边。兼备军糈。此三省、雍正年亦未定额。应以乾隆年所定额为准。又福建、广东、贵州、三省。山海之地。商贩不通。仓储宜裕。现较乾隆年定额多不敷。而较雍正旧额则有余。酌量情形。请即以现存之数为定额。其余各省。悉照雍正旧额。通计一十九省。应贮谷三千三百七十九万二千三百三十石零。较之乾隆年定额。计减一千四百三十一万八千三百余石。应令各该督抚。按所属大小匀贮。其间有转运之难。出产之寡。地方之紧要。应分别加贮者。业经尚书臣蒋溥奏准、行令各该督抚详议具奏。俟奏到再议。至各省有余不足之数。直隶、江苏、江西、湖北、湖南、山西、广西、安徽、山东、四川、云南、西安、福建、广东、贵州、十五省。皆额外有余。奉天、浙江、河南、甘肃、四省。皆额内不足。其有余省分。应将现在溢额谷。及出借徵还余谷。以次出粜。将价提贮司库。报部酌拨。不足省分。现有徵收地米。及收捐本色。应渐次补足。毋庸邻省拨运。至于存粜之法。定例存七粜三。然各省情形不同。应令酌量增减。其每年平粜谷。例于秋后原价买补。然价有平贵。不可一例。应令因时酌办。再、各省收捐监谷。以实仓储。今常平既经定额。无庸于额外增贮。除不敷省分、仍收捐补足外。其有余各省所收本色。应另案存贮。遇赈恤。即于此内拨用。或平粜谷不能买补。即将此项拨抵。粜价造报酌拨。至各省常平仓外。另有仓贮。如河南之漕仓。安徽之江宁省仓。浙江之永济仓、玉环同知仓。广东之广粮通判仓。福建之新设台湾仓。及各省之社仓、盐、义、等仓。皆不常平额内。应照旧存贮。从之。　　

○癸巳。谕。广州副都统白朝栋、为人糊涂鄙陋。亦不晓清语。不胜副都统之任。白朝栋系由协领补用之人。著革退副都统。仍以协领员缺补用。　　

○甲午。上诣皇太后宫问安。　　

○谕。从前讷亲等、将总兵哈攀龙参处。甚觉委曲。朕闻伊在军营。尚为黾勉出力。著将部议降二级之案。准其开复。　　

○经略大学士傅恒奏。接到傅尔丹、班第、报匣内奏摺一件。系党坝头人乞降。贼势穷蹙。及郎卡病重。差员往验。臣细阅此摺。办理殊未妥协。既云乞降。而逆酋并未到营。即郎卡果病重。莎罗奔何以亦不亲行。且差员到彼处。郎卡如何情景。出何语言。亦并未述及。贼人乞降。逆酋未至。但据头人虚辞。即差员往验。似属非体。即欲借此知其山川要隘、内溃情形。亦应令素有胆智之大员前往。杨自功等千把微员。绿旗兵怯懦。倘入贼境。微露畏葸。岂不损军威而伤国体。且焉知非逆酋自揣势穷。姑为乞怜之状。伪作郎卡。使我兵识认。以为将来免脱之地。或闻讷亲等前往党坝。傅尔丹等又至美诺会商。将从党坝直入。故令我军识其道路。将来从此取径。可以豫为设伏。种种贼情。俱未可测。而岳钟琪等并未筹及。臣至军营。自当将此情节。一一告知傅尔丹等。以防贼诈。闻军中绿旗将士、知臣来川。日夜盼望。而傅尔丹等、闻臣将至。转生疑惧。臣至军营。当详悉开导。使之释然无疑。至傅尔丹、年已六十六岁。精力就衰。惟熟于管领满兵。将来应令专办营盘一切事宜。其余不使分心。惟用兵之事。亦与随时商酌。臣至党坝。欲语岳钟琪云。尔受皇上深恩。弃瑕录用。当一矢丹诚。竭力报效。不可稍存瞻顾。我奉命经略。调兵如此之多。即仰仗天威胜算。翦此妖魔。亦本分事。何功之有。若尔攻取渐有进步。即尔之功。倘更能贾勇前进。扫穴犁庭。则其功益大。若尔不尽力。我克成功。不能掩尔过。若尔能尽力建功。我为经略。众人之功。即我之功。岂有丝毫畛域。惟在同心协力。相与有成。可以毫无观望。如此谆切告语。并将此宣布军中将士。使傅尔丹、岳钟琪等、疑惧尽释。庶臣得收指臂之效。又奏。奉谕旨、并阅新柱原摺。楚兵情形。已可概见。臣至军营。与傅尔丹等酌定。当即行文、将所调兵八千名、全数停止。原议调兵三万五千。计前停陕省督抚标兵一千。今又停楚兵八千。尚存二万六千名。如尚可酌减。即于陕省、云、贵、兵内议裁。总俟臣到卡撒酌定奏闻。又奏。傅尔丹、班第、所奏湖广、云、贵兵。请拨给长夫之处。军兴以来。川省民力凋弊。除湖广兵已议停调外。其云、贵、二省。若令长运直送金川。实为有益。又奏。傅尔丹参奏都司沈瑞龙、告病擅回。仅请交部治罪。办理未免失当。军中疲玩之习。渐染已深。不可不力为振作。应将沈瑞龙调至军营。验系病深。即从宽永远枷号军前示众。俟凯旋请旨发落。如系托病。即应以军法从事。奏入。谕军机大臣等。今日接到经略大学士傅恒所奏料敌情形一摺。筹审精详。思虑周到。识见高远。实乃超出等伦。经略大学士随朕办事数年。平日深知其明敏练达。初不意竟能至此。即朕自为筹画。亦恐尚有未周。朕心深为嘉悦。经略大学士、信为有福之大臣。观此、则大功必可告成也。至所奏各路官兵。除陕西督抚标兵一千名、业经停调外。前据经略大学士奏称、湖北兵四千、已行文停调。而现据新柱奏、楚兵分为五起。前三起、共兵二千三百五十名。俱已起程。其湖南兵四千。及湖北襄阳等镇兵一千六百名。现候文到起程等语。今经略大学士奏、俟至军营会商停调。恐到营后行文。此项官兵。业经抵川。势难再行遣回。留资调遣。未为不可。或于滇、黔、路远营分、未经起程兵丁内。酌量照数减调。其楚省候文起程之兵。应调应止。速行知会。方不至于两歧。仍将如何办理之处。明晰速奏。再、川省军兴以来。民力未免疲惫。所有运夫一事。楚省已经抵川之兵。其由水路至者。尚须于重庆雇夫。惟陆路之兵。或可即用其夫长送至军。其云、贵、兵丁。若不须调遣。自亦无庸筹办。如尚须调遣。应如所议、用长夫运送。庶可稍纾川民力役。又、运粮甚关要。班第应驻成都接应。其往来照料。则系兆惠专责。务期妥办。毋致贻误。经略大学士传令伊等知之。其都司沈瑞龙。若果托病擅回。自应从严办理。以惩纵弛积习。寻奏。臣前奉旨停减兵丁。原令陕省将未起程者酌减。再将湖北之四千停止。后陕省查覆未到。复奉旨、湖广兵废弛、所派八千名、勿令起程。臣飞即行文、将陕兵除督抚标一千名已停外、余概令飞催起程。湖广兵、拟到营商停。后闻楚兵将入川境。臣思到者数尚无多。遣回之费。与至军营之费。所省十倍。是以决计行文迎阻。令全彻回。至滇、黔兵、皆已起程。无庸减调。现在军前滇、黔兵、伤病遣回者二千余名。臣令该省不必议补。是又减数千矣。至云、贵兵、应用长夫。即行文班第、遵旨办理。报闻。　　

○刑部右侍郎兆惠、署四川巡抚班第、奏。现在添调官兵。粮应急筹。查卡撒左右山梁、色尔力、等路。积贮无多。仅足供一两月。附近之崇德牛厂、存八千余石。美诺、存二万有余。为空卡雪山阻隔。不能速运。臣等现在纠集番汉民夫。尽数搬取。臣民兆惠亲赴美诺、沃日、督率台员。卷站疏通。而班拦龙肋、积米万余。急令站夫归并趱行。但兵数既多。加以跟役余丁尤众。目今竭力赶运。止可供经过大兵支食、及卡撒新旧兵明岁四月前之用。臣等已会商。分派各州县碾米三四万石。令就本境募夫。长运卡撒。限于三月内到齐。到党坝、甲索、两营。以现贮供现兵。可至明年四月以前。该二路既议设重兵。则党坝旧运数不敷。而甲索运粮、向用蛮人乌拉。多寡尤难豫定。查松潘一路。向雇乌拉直运党坝。费亦较省。后因无米停彻。闻该处可采办青稞炒面。已飞饬该同知等、速为采买。运党坝军营。其甲索一路不足之处。或由党坝渡河济运。或交大商分往包运。俟王镗、范清注、到营。再为酌定。现今各路大兵。尚无分派确数。某营实须若干。某路应运若干。均难豫定。应俟分派既定。再从长筹议。然加粮必须添夫。内地夫役久劳。既难多调。而在官在民。亦多烦费。惟有仍令于各州县分任长运。立限到营。并令王镗、范清注、二人分派承运。报闻。　　

○兆惠又奏。臣于十一月初七、初九、等日。赴卡撒左右山梁、色尔力、等处。周观营垒。及贼人碉卡。我兵情形。接见领兵提镇将弁。询以防守攻战机宜。觇其人才识见。详加体访。满洲大臣中。惟护军统领法酬。远驻党坝。未能深悉。护军统领乌尔登。为人明白。临阵亦肯向前。初在马柰。后调卡撒。于指攻处。有利则进。无利则退。颇能鼓励将士。护军统领萨音图。前驻甲索无功。后赴卡撒。亦无见长处。临阵不能奋力。又刻于待下。且常见其于寻常山径。辄胆怯不敢乘骑。似难望身先士卒、为绿营表率。提镇中。如原任提督段起贤。到营后从未建功。且旧疾复作。扶掖须人。总兵哈尚德。人尚聪明。但未经攻战。不能悉其勇怯。总兵冶大雄、莽阿纳、俱循分供职。未见格外奋勇。惟总兵哈攀龙。前攻渴足岭。颇称勇往。继攻腊岭。虽未能破。亦能身冒枪石。巡防谨严。在诸镇中。尚为可用。其副将以下各员。颇有人才平常。龙钟衰病者。拟俟经略抵营告知。听经略裁汰。臣又访闻各省派兵时。将备等、多家丁冒充名粮、及多占额兵役使者。系绿旗相沿积弊。亦拟告知经略酌办。得旨。俱属公论。告知经略大学士。以备采择。　　

