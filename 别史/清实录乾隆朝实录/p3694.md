<!-- { "loadSidebar": true } -->
○谕军机大臣等、河南民风淳朴。地方素属安静。惟愚人多信邪教者。穆和蔺才具虽不开展。在豫已经数年。于地方情形。尚为熟悉。是以将该抚仍留河南之任。至山东政务殷繁。其民情亦较河南难治。毕沅到任后。务宜倍知愧奋。将目下应办抚恤事宜。实心经理。并将地方一切。认真整顿。以冀稍赎罪愆。若再玩忽因循。必当加倍治罪。恐伊不能当此重戾。至豫省搜缉邪教人犯一事。早已有旨令穆和蔺、率同藩司吴璥、前往查拏。本日据吴璥奏、无影山坐落何处。张家及高薛等八姓。系何名字。牛八即朱红桃、住居何处。应逐一躧访确实等语。牛八系隐朱姓。其名字经咒。更隐大不敬之语。该藩司岂未思及。至所称匪徒性本狡黠。其要犯实在藏匿地方。或转含混未吐等语。所虑却是。此事著交与穆和蔺、吴璥、在彼实力访缉。目下湖广地方紧要。福宁接奉此旨。不必绕道登封。即速赴新任。福宁曾任湖北巡抚。今补授该省总督。原以资驾轻就熟。该督由藩司未逾数年。擢授今职。尤宜急思感奋。妥办一切。以副委任。福宁未到之先。仍著毕沅在竹溪地方。督饬文武。将前被抢回之陈金玉一犯。及伤差夥党。一并拏获。不使一名漏网。庶可稍蔽厥辜。若因降补巡抚。离任在即。仍前怠误。致令要犯及夺犯伤差夥党。兔脱远扬。试令伊自思当得何罪。慎之。将此由六百里加紧。各谕令知之。　　

○是月。浙江巡抚觉罗吉庆奏、范公塘旧沙尖。被潮刷薄。应接筑埽工一百丈。随工沈石。又东塘伯字号坦水。亦被潮损。砖石残缺。工关险要。应一并修筑。报闻。　　

○广东巡抚朱圭奏、本年新例五经试士。场前先行严示。不可怀挟犯法。临期认真搜查。以绝弊端。批、二语得要。又奏、连日晴霁。水势渐退。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十九



	大清高宗法天隆运至诚先觉体元立极敷文奋武孝慈神圣纯皇帝实录卷之一千四百六十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。九月。乙酉朔。谕曰、布颜、著调补山东按察使。即赴新任。其云南按察使员缺、著江兰调补。俟毕沅到山东接印后。江兰即行速赴新任。不必来京请训。　　

○谕军机大臣曰、梁肯堂奏勘明静海天津被水情形一摺。内称八月以来。水势消退三四尺不等。北仓围墙之外水已全消现惟最低处所。及西沽大道尚未大涸。连日与徵瑞分投察看。各就地势开渠引导。并加车戽已涸道路不免沮洳难行。多用秫秸乾土赶紧填垫等语。目下天津河间一带。总以疏消积水。最为急务。若积水不消。不特秋麦难种。即道路用秫土填垫。一经践踏。势必旋垫旋塌。徒劳罔济。西沽为商贾往来必经之所。河间尤为冲衢孔道。今道路沮洳难行。车辆不通。致碍行旅。成何事体。必须赶紧筹办。徵瑞前奏抚恤疏消各事宜。甚为妥协。目下天津应办一切。竟著交徵瑞就近一手经理。不必梁肯堂在津。以致顾此失彼。河间一带。被水较重。著传谕梁肯堂、速赴该处。将抚恤等事。悉心妥办。并将积水田亩。设法疏消。以便补种秋麦。其涸出大道。亦饬属赶紧平垫。俾商旅通行无阻为要。再向来秋麦。立冬以前。总可播种。今年节候较迟。十月十五日立冬。为期尚有四十五日。梁肯堂、徵瑞、务宜督率地方官。趁此将天津河间等处积水。多方引导。普行宣洩。使低洼地亩。全行涸出。一律补种秋麦。方为妥善。　　

○丙戌。予福建台湾水师左营巡海兵丁遭风淹毙林斗生、落水得生李贵等十八名。澎湖水师左营内渡兵丁遭风漂没陈天生、落水得生潘日光等二十二名。赏恤如例。　　

○丁亥。谕、现在秋审官犯册内。吉林乌拉原任协领诺穆三核其情罪。原系福康安、胡季堂、松筠、审办之时。并未究出实在情节拟以死罪。试思诺穆三祗一协领。乃伊家产何至丰厚倍常。自因办理人参。侵渔入已所致。福康安等未将经案情节。审讯得实。殊属草率。但念福康安前在军营。颇为奋勉。现又有缉捕邪教。查拏私铸之事。松筠业经派赴西藏。胡季堂平日办事尚好。朕亦不加深究矣。若将穆诺三子勾。无知之徒。或妄议伊罪不至于死。以为负屈。况协领托蒙阿、与诺穆三公同办事之人。托蒙阿已经发往伊犁。诺穆三虽拟绞候。并未离原籍。转似为侥幸。著加恩将诺穆三绞罪宽免。亦发往伊犁。朕办理庶务。权衡轻重。一秉至公。断不使稍有枉屈。亦不肯令获咎之人得以依恋故土无所警惩也。将此通谕知之谕军机大臣曰、毕沅奏拏获邪教案犯陈金玉、陈光玉、及王大烈等一摺。是此案抢匿各犯。皆已就获。本日据福康安奏拏获桐梓县私铸要犯刘荣厚等一摺。所办好。就福康安所奏情形。此案聚夥私铸。竟在贵州地方。非冯光熊所能办。现在邪教一案。统计四川、陕西、湖北三省。获犯业将及二百名。而首犯已在湖北地方拏获。抢匿之陈金玉弟兄。亦俱就擒。易于办理。著再传谕福康安、如伊接奉前旨。已回至襄阳一带。即就近将现获邪教各犯。速行审明具奏。再往滇省。如已过重庆、至桐梓一带。目下云贵钱法诸务。正关紧要。福康安即当径往贵州。将私铸一案。督率审办。俟大局明白。亦即由该处速赴新任。较为便捷。至邪教一案。川省所获皆非正犯。看来此案起事。非在湖北。即在河南。昨已将福宁捕授湖广总督。其才尚足倚办。所有邪教一案。著专交与福宁、驻劄湖北、河南、交界地方。董率办理。究出首犯严办。并将供出之牛八朱红桃、搜缉务获。以副委任。其川省所获之谢添绣等、并著福康安酌量。如无关紧要。即留于川省。交与孙士毅审明定拟。如有应行质讯之处。即解往湖北。交与福宁归案审办。以期案犯得以速结。方为妥善。其湖北拏获要犯之委员等、若有实在出力者。交与福宁、于定案时查明咨部议叙。将此由六百里各谕令知之。　　

○工部奏、富新等仓拔草各工。共需银一千四百九十余两。拣派司员前往办理。得旨、此后零星工作。在数百两以上者。若无大员董率。恐滋浮冒。凡有一工。即著工部堂官一员轮值。督率司员妥办。设有浮冒偷减情弊。则惟轮值堂官是问。如动银数至一千两以上者仍照例奏请简派大臣办理。　　

○调湖北荆州右翼副都统成德、为左翼副都统。正蓝旗蒙古副都统德福、为荆州右翼副都统。　　

○戊子。谕、前因毕沅于查办邪教一案。既经接到川省札会。竹溪县有夺犯殴差之事。并未早行具奏。又不亲往督缉。止派委臬司道府前往会拏。该督安坐省城。厥咎甚重业经明降谕旨。将毕沅降补山东巡抚。摘去花翎。并罚交督抚养廉八年。以示惩儆矣。本日又据秦承恩奏、接据臬司禀报。带同委员等、续获夥犯邱正魁等三十五名。又于途次盘获赵显章等二名。先后获犯共一百十二名。现俟楚省拏获之樊学鸣等解到后。即与萧贵等面质严究等语。此案邪教虽由该省破案。且前后获犯。已有一百余名。但似此大案。秦承恩接据该府禀报。止派臬司等分往查拏。亦未亲赴该处其未亲往之咎。与毕沅无异。秦承恩、著罚养廉三年。分作六年半扣缴。以示薄惩。至外省督抚。办理地方事件。非失之不及即失之太过所有邪教一案因系蔓延数省搜出经卷内又有违悖字句。甚至夺犯伤差。已非小案。毕沅身为总督。无刑名钱谷繁案。是以罚重。秦承恩亦并未亲往查拏。是以罚轻。若各督抚等、因见毕沅以此获咎。遇有地方寻常事件。亦纷纷前往致涉张皇。又非镇静之道。督抚等受朕厚恩。简任封圻。办理事务。自当权其缓急轻重。酌中妥办。固不可养尊处优。亦不可轻举妄动。嗣后各督抚等、务宜随时斟酌。妥协办理。以副朕谆谆训诲至意。　　

○谕军机大臣曰、户部议驳姜晟筹议钱价一摺。已依议行矣。前因各省钱价过贱。令各督抚酌量情形。将每年应行搭放钱文之处。改放银两。以期银两流通钱价自平。嗣经户部奏请收缴小钱。俱不准给价。勒限一年呈缴。通行在案。该抚自应查照部中所定章程办理。乃姜晟于收缴小钱一节。复欲易给银两。小民等惟利是趋。势必私铸小钱。以图沾润。是杜弊而适以滋弊。至兵饷既经改支银两。其兵米折色一项。亦应以银搭放。以昭画一。何得仍用钱文。且该省存钱仅有四万九千七百余串。止敷二年之用将来钱文无出不肖官吏。转得藉词捏报钱贵。怂恿开炉是该抚所奏。仍不免为属员豫留津润地步办理殊属非是著传旨申饬。并著该抚按照部驳情节逐一妥办。　　

○又谕曰、户部议驳长麟等奏、请将铜铅对成搭配鼓铸一摺。已依议行矣。各省小钱充斥总由于局员将官钱私行减小额外多铸小钱上下肥槖分润。节经降旨。令各督抚停炉减卯。并严行查禁。以期钱法肃清。俾商民两便乃长麟等仍虑及复卯开炉钱价或至低贱。请将铜六铅四搭配鼓铸。而于铸局之弊。并未陈明该省钱价每银一两易钱一千四百文。是钱价已为极贱断不致即时增昂。今若加铜减铅。奸民析及锱铢。保无将官局之钱私行销毁。所得之铜。又可从而私铸是一弊未去。而两弊并生况该省现在收缴小钱。曾否净尽。并如何查禁之处。又未声叙。殊属疎漏。长麟等、著传旨申饬。并著按照部中指驳各情节。逐一妥办。　　

○以内阁学士泰宁、兼正蓝旗蒙古副都统。　　

