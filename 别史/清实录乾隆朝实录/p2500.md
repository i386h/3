<!-- { "loadSidebar": true } -->
○甲戌。上诣皇太后御舟问安。　　

○谕曰、河东河道总督姚立德、自获咎以来。将及二载。著加恩赏还顶戴。　　

○礼部议覆、安徽学政秦潮奏称、安省卫籍丁童。散处各州县。向遇考试、其附近本卫者。由卫录送。散处者由各州县录送。请嗣后概令各州县确核收考。应如所奏。并酌议安省各卫、应将本管军籍。豫造户口印册。移送土著州县存案。至试期。即令各本童赴州县报名。填注卫籍三代字样。该州县按原册核对。如隐匿、及廪保扶同、照例治罪。至学政取进时、俱拨入本州县学。毋庸拨府。其从前由卫录送之禀增附生。亦令填明卫籍。改归州县。从之。　　

○是日、御舟驻跸花园庄水营。　　

○乙亥。遣官祭先农之神。　　

○谕曰、巡抚徐绩、前来接驾。朕询及前岁逆贼王伦之事。据徐绩奏称、如闻逆贼王伦、聚众悖叛之信。即率中军参将海明、带兵前往。至邓家庄、张四孤庄、剿灭贼众。迨后在柳村北面、与贼打仗。忽被贼冲击。海明并未在旁。惟一、在彼处一同冲出。行至梁家浅。海明亦带兵到等语。海明系巡抚中军参将。既与徐绩同在一处。与贼打仗。理应跟随徐绩。剿灭贼众。乃一经贼人冲至。遂弃徐绩、自行落后。与临阵脱逃者何异。绿营官弁如此行事。尚应重治其罪。况海明身系满洲。岂可如是脱逃。若谓事属既往。概从姑息。将何以儆众。似此怯懦之人。不可不重治其罪。海明身任三等侍卫。现在京师。著舒赫德接奉此旨、即将海明、拏送刑部。严审明确。从重定拟具奏。　　

○谕军机大臣等、据阿桂奏、查明富德在马尔邦等处、所歼番众。仅止三十六人。其捏称三百四十余名之语。系富德吩咐书办邱宏道、令告知英泰照办。以图热闹。英泰即曲为承顺。照所言具禀等语。富德性喜造作。诸多不实。朕素知之。乃英泰竟与之朋比为奸。实属不堪。然此一节、尚其罪之小者。至其妄报赏赉兵丁。多取银缎等物。并将土兵盐粮银两。冒支滥扣。充抵赏需等情。其中侵冒分肥。皆所不免果尔、则富德与英泰之罪甚重。已差袁守侗驰往。会同阿桂等查讯。如查明侵冒实据。即将富德、英泰、一面革职严讯。一面奏闻。著传谕阿桂等、即遵照前旨、据实审究。迅速覆奏。务使水落石出。以成信谳。此一节。并谕袁守侗、文绶、富勒浑、知之。又阿桂等覆奏、三路节次投出番人二万有零。分别赏给各土司等因一摺。亦只可如此办理。前因促浸番众。党助逆酋。抗拒天兵。甚为可恶。曾谕军机大臣存记。俟大功告成时提奏。将此等曾经抗拒、至势穷力竭、始行投出之贼番。查明分发伊犁、黑龙江等处安插。彼时因伊等顽梗情形。实堪切齿。故欲示以严惩。今促浸巢穴。既已扫荡。逆酋逆党。悉就俘擒。其事业已办完。而此等番众。分赏各土司。并分别安插。其势已散。而作恶之头人。俘戮已尽。更无虞其日久滋事。且分赏土司之人。并经伊等养赡。难以复行追回。至各土司随征打仗。伤损精壮男番颇多。今所赏之人。尚不足以抵补其所损之数等语。此等番人。即照阿桂等所奏办理。无庸另行查办。将此由六百里谕令知之。　　

○定西将军协办大学士尚书公阿桂等奏、查各路十二土司、并土舍头人等。出力勤劳者七十余名。其历年出力之屯土各弁、并已赏顶戴之降番头目等、四十余名。分别酌赏银两。臣等不揣冒昧。作为恩旨传谕。当众面为赏给。皆叩头祇领。欢呼感忭。得旨嘉奖。　　

○是日、御舟驻跸冯家口水营。　　

○丙子。谕曰、山东巡抚杨景素、前已赏戴花翎。著加恩赏穿黄褂。　　

○又谕曰、青州副都统乌什布、兖州总兵玛尔清阿、俱著加恩赏戴花翎。　　

○户部议准、升任贵州布政使署湖南布政使郑大进奏称、各省购办黄白蜡。系备内廷、及祭祀应用。查乾隆三十四年、采办本色时。因辰州、宝庆、二府。不能如期赶办。曾通派省属。恐将来岁值缺产。而办期适至。致市侩居奇。请于二三年前。行知应办省分。俾得分年购备。从之。　　

○工部议准、西安将军傅良、陕西巡抚毕沅疏称、西安满营移驻裁汰副都统、所遗衙署二所。先经奏准估变。查两署在满城大街。如后复有需用。量加修整。即可居住。应照旧留存。从之。　　

○蠲免江苏山阳、阜宁、清河、盐城、四县。淮安、大河、二卫。乾隆三十九年分、水灾田地项下、乾隆四十年新赋。　　

○旌表守正捐躯之山西盂县民胡秉旺妻黄氏。　　

○是日、御舟驻跸夏口北水营。　　

○丁丑。谕、朕因两金川全境荡平。祇奉皇太后安舆。恭诣泰岱。祝嘏延禧。并登阙里之堂。告功释奠。辇路所经。加恩优渥。而泰安、曲阜、为驻跸之地。尤宜广敷惠泽。用溥隆施。著将该二县、乾隆丙申年应徵地丁钱粮。全行蠲免。该部即遵谕行。　　

○户部议奏、据臣部郎中评德、理藩院员外郎永龄、会同山西布政使黄检、履勘和林格尔、东白塔尔二处。俱有歧路。可避归化城之税。商人越漏。应查禁。请交山西巡抚、饬该处营弁、于巡防地方之便。实力稽察。或有勒索。许附近丞倅详禀。丞倅徇隐。令该道揭报参治。从之。　　

○是日、御舟驻跸史家庄水营。　　

○戊寅。上诣皇太后御舟问安。　　

○谕、上年山东省、岁事顺成。二麦秋禾。并庆丰稔。万姓恬熙乐业。足慰殷怀。兹因献捷金川。告功孔庙。所有銮辂经临之各州县。现沛恩纶。将积欠普行蠲免。第念跸路未经之地。小民爱戴同深。所有各该处、从前被灾借欠银谷等项。并宜普施渥泽。俾免向隅。著再加恩。将邹平、新城、齐东、陵县、德平、惠民、滨州、青城、乐陵、利津、沾化、蒲台、范县朝城茌平及齐河平原、泰安、汶上、博平、东昌卫等、二十一州县卫。乾隆三十六年、因灾民借籽种未完银四万四千九百余两。民借常平未完谷、一万六千二百十九石零。又乐安寿光潍县乾隆三十九年潮灾案内、民欠未完地丁银、三千十二两零。民欠常平谷、三千八百十九石零。又寿光县沙压地亩、乾隆十一、十二、十九等三年。旧欠地丁银、一千四百三十二两。一并蠲免。俾茅檐得免追呼。共享昇平之福。该部即遵谕行。　　

○又谕、朕因两金川平定。奏凯集勋。恭奉皇太后安舆。巡幸山左。诣岱祝厘。告成阙里。銮辂经临。先敷恺泽。业于直隶首涂、降旨将山东省经过地方。蠲免本年正赋十分之三。兹临莅省方。用慰舆情望幸。胪欢既洽渥泽宜覃。著加恩将此次水陆经行之德州、禹城、齐河、泰安、济宁卫、寿张、东阿、阳谷、聊城、博平、堂邑、清平、临清、夏津、东昌卫等州县卫。所有乾隆三十六、九等年。未完地丁银、三万一千一十七两零。及三十六、七两年。民欠麦本耔种银、六千六百三十两零。并民借耕牛银、二千五百两。及历年民欠常平谷、二万一千一百六十三石零。又三十七、九两年。民借未完常平谷、九千八十九石零。俱著普行蠲免。以示朕入疆行庆至意。该部即遵谕行。　　

○又谕曰、吴绍诗、前在吏部侍郎任内。因老病乞休。准以原品致仕今朕巡幸山东吴绍诗恭迎道左。召对时、见其精神尚好。且系曾经出力之人。著加恩赏给尚书衔。　　

○又谕曰、礼部奏、准工部咨、请修天坛祈年殿等处工程。奉移神位。择吉告祭等因。并据刘浩奏、自热河进京。详查修理等语。天坛等处。事关重大。岂可频频兴作。且修理未久。何致遂有渗漏复事修理。此必出自素尔讷、德明主意。乃刘浩、亦并不查明实在与否輙随声附和。具摺陈奏。俱非核实办公之道著英廉、永贵、素尔讷、刘浩等亲往。再行敬谨详查。据实核奏。　　

○吏部奏、前奉旨、外任升授京职人员。到任未满一年者遇有原任内降调处分。仍由原任督抚注考。送部引见。伏思此等人员。若行文该省咨取考语。恐原任督抚或遇升迁事故。无从查取。应请于该员升任给咨时。即令于咨文内填考送部注册。其因公革职者、一体办理。臣部俱于议处本内、夹签具题。从之。　　

○安徽巡抚李质頴奏、安庆庐州府被灾各属。应豫筹减粜查各属米价。每石自一两二钱余至二两不等。请将价在一两七钱以上者减一钱五分。至二两以外、减二钱。请粜麦豆者、照市价减银一钱。杂粮、减五分。如在一两五钱以内。概不准其减粜报闻。　　

○是日、御舟驻跸袁家楼水营。　　

○己卯。上奉皇太后至德州登陆。　　

○诣皇太后行宫问安。　　

○谕、朕因金川武功蒇定。恭奉慈驾东巡。告成阙里。所有跸路往来东省。承办差务之文武大小各员。宜沛恩施。用昭庆泽。著该抚查明咨部。凡有罚俸、住俸、降级之案。俱准其开复其无此等参罚案件者。各加一级。　　

○又谕、兹因两金川荡平奏凯。巡幸山东。告成阙里。清跸所至。惠泽覃敷。所有该省派出纤兵。著加恩赏给两月钱粮。办差兵丁、著赏给一月钱粮。其青州、德州、驻防兵丁、派有差务者。并著查明、一体赏给一月钱粮。以示体恤。　　

○又谕、前经军机大臣议覆、定西将军阿桂、筹办善后事宜案内。令于大功告成后。特设成都将军一员。驻劄雅州。统兵镇守节制绿营。并于两金川之地安设营汛移驻提镇。以资控驭。今两金川全境荡平。即应驻设所有成都将军员缺、即著明亮补授移成都满兵一千至雅州、随将军驻守。其原设之成都副都统仍留驻省城分兵防守俟二三年后再令将军驻劄成都副都统移驻雅州永资绥靖边圉之益。所有移驻满兵事宜。及两金川设镇安营诸事。统令阿桂、会同新设将军、及该督等、妥议具奏。　　

○是日、驻跸德州行宫。　　

○庚辰。上诣皇太后行宫问安。　　

○谕、两金川现已剿平。献俘奏凯。稽典东巡。告功在泮业己恩施叠沛庆洽群黎。更念齐鲁诸生。户盈弦诵。地切近光当此武功大定之时。更宜加惠胶庠。式敷教泽。所有山东省本年入学名数。大学著增额五名。中学、增额四名。小学、增额三名该学政其悉心搜录。遴拔真才。副朕乐育人才至意。　　

○又谕、朕因武功耆定。祇奉慈舆。延禧泰岱并诣阙里告成跸路所经。黄发庞眉扶杖迎迓。具徵亲爱忱悃。宜施渥泽。以广慈仁。所有山东省经过州县内、男妇七十以上者。著该抚查明。照从前恩诏之例。分别赏赉其青州、德州、驻防男妇年七十以上者。并著查明。照例分别赏赉。用昭恤老引年盛典。　　

