<!-- { "loadSidebar": true } -->
○署云南巡抚明德覆奏、臣前摺奏称新街会合大兵二万有余。系就出关数目奏报。计自七月内。傅恒带兵四千八百名。九月以前。四次解送兵一万二百余名。嗣哈清阿等所带锡伯兵。及阿桂调去龙陵兵。并野牛坝造船兵。共八千余名。统计二万三千余名。查傅恒曾于猛拱一带。留兵驻守。未经行知臣处。故臣犹据全数具奏。得旨、汝竟成一无用之人矣。大奇　　

○又奏、臣赴铁壁、虎踞、二关。查办台站。关内各台。甫经改设。抽拨旧站马匹。尚未到足。先于采买马内。每站酌给十匹十五匹不等。并各派台弁二员。至马夫雇觅夷民。不能驰驱。又于每站量其道险者。拨兵八名。稍平者。拨兵六名。其沿途道路。俱系土司地方。两年未修。现委丞座三员。拨夫垫补。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百四十七



大清高宗法天隆运至诚先觉体元立极敷文奋武孝慈神圣纯皇帝实录卷之八百四十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑。十二月。己酉朔。上幸瀛台。　　

○谕、朕尊养璇闱展爱承欢一切务臻隆备前者每逢庆典加上圣母皇太后徽号悉遵会典成规敬制金册金宝以为准仪昭度。程式宜然。近检稽体仁阁尊藏法物。则孝庄文皇后玉册玉宝具存。皆康熙年间。皇祖历次加奉太皇太后徽号所进者。乃知册宝原有刻玉之制。因思国家传宝。质皆瑑玉。而下逮亲藩封爵册宝。亦得笵金。是嘉玉较视良金。尤为宝贵。越岁辛卯。恭遇圣母八旬万寿。朕将躬率群臣。恭加徽号。用洽彝章。所奉册宝。自宜备极珍崇。以称朕尊亲茂庆之志。著大学士会同该部。博稽旧典。敬谨详议以闻。寻议奏、臣等谨按历代崇奉母仪。皆以宫称至宋始隆尊号。并有加上册宝之文。考其制度。刻玉与笵金互用。惟宋仁宗天圣二年。上皇太后应元崇德仁寿慈圣之号。册玉册琮宝。哲宗元祐以后。凡崇上徽称。皆如天圣故事。元元统二年。上皇太后玉册宝。明史详于仪注而制度不详。盖自昔典章互有异同。而册宝用玉。其礼特重。宋乐志所云。宝镂精璆。册镌华玉。物盛礼崇。丕昭群目是也。我朝礼教修明。尊奉慈徽。超轶往古。圣祖仁皇帝加奉太皇太后徽号。恭奉玉册玉宝。大内珍藏。万世为宪。皇上尊崇圣母。频上徽称。躬进册宝。制因会典。质以黄金。固已尊养兼隆。礼文具举。兹者上稽法物。聿绳祖武。诏以辛卯之岁。恭逢圣母八旬万寿。普天抃舞。敬奉册宝。嘉玉为宜。备极珍崇。用彰盛典。臣等伏考周官曰。王者晋大圭。大圭一名珽。左氏春秋以为昭其度也。又曰。天子执冒四寸以朝诸侯。郑氏云。名玉曰冒者。言德能覆盖天下也。礼记曰。圭璋特达。德也。天下莫不贵者。道也。以天下之至贵。奉特重之典制。是宜遵扬懿美。宣示隆文。载命工倕。敬书鸿号。琢球琳之美质。发圭璧之光华。绵景福于无疆。纪徽音而有庆。较之错采镂金。愈益钦其贵重华美者也。矧今圣化覃敷。琛赆毕集。阗河昆仑之珍。上贡阙廷。用以恭制册宝。象功昭德。奉进璇宫。摅天章之巍焕。昭慈教之恢宏。信所谓合中外以尊亲。受共球而归善。自古帝王。未有伦比。臣等遵旨谨议。此次恭奉皇太后册宝。皆用嘉玉。以隆庆典。所有一应制度。及册匣宝盝。应行制造事宜。俟命下之日。交该衙门敬谨办理。从之。　　

○赈恤江西德化、德安、南昌、新建、进贤、鄱阳、余干、星子、都昌、建昌、瑞昌、湖口、彭泽、十三县卫、本年水灾贫民。分别蠲缓额赋。及芦课钱粮。　　

○庚戌。上御乾清门听政。　　

○诣皇太后宫问安。　　

○幸瀛台。　　

○谕曰、吴必达。前于剿捕台湾贼匪黄教一案。其初既过事张皇。又不实力奋勉。克期竣事。至奏报获贼。复为革弁冒陈功绩。因降旨革职。令其前赴云南军营。效力赎罪。今思吴必达于台湾匪案发觉时。闻信即带兵渡海。其情似属勇往。后虽不能督励将士。迅速剿擒。究系亲莅行间。始终其事。且伊于水师营务。尚称熟悉。所有福建水师提督员缺。加恩著吴必达补授。仍带革职留任。以观后效。　　

○谕军机大臣等、滇省办理军需。计前后拨解帑银一千三百余万。历来该督抚等、并未将用存数目。分晰具奏。今既降旨彻兵。应用款项。已可约略截数。所有前项银两。已用若干。现存若干。著传谕彰宝。明德。速行详细确查。开列清单具奏、并将用过各款。即按例核定实数。报产核销。寻奏、遵查前后拨解军需银一千三百二十万一千余两。从前随时支放。今大兵凯旋。约略截数。已用银九百八十万二千余两。其余现存库备支。俟按款核实。造册题销。得旨、览。　　

○刑部等部议覆、御史胡翘元奏称、解运京铜。请令该督抚于已得实缺者选派。不许滥委试用人员等语。查滇省正加四运铜。定例派正印等官。分八起领解。需用多员。若拘定久任之人。恐致不敷。臣等酌议。于现任各官外。其试用人员。已署州县者准委。分发初到者。不得滥派。至解送官犯。惟择现任员弁押解。不准差委试用效力等员。从之。　　

○以原任礼部尚书陆宗楷、为内阁学士、兼礼部侍郎。　　

○辛亥。谕、据杨廷璋奏、淀河神宇告竣。请奉皇太后安舆。拈香祝厘一摺。天津近依辇毂。朕前此亲临巡视。经理淀河工程。俾得永资乐利。复以神庥昭应。岁稔澜安。敕建淀神祠宇。用答嘉贶。该督既称、兹当轮奂维新之候。喜值普天同庆之辰。畿辅舆情。愿切瞻就。自宜俯从所请。于明春掖辇承欢。祝延瞻礼。以慰蒸黎望幸之忱。明年为朕六旬庆节。敬当展谒东陵。西陵。礼成旋跸。正届春和。即敬奉慈舆。诹吉前往。该督其饬所属。一切务从俭约。毋事增饰繁文。副朕行庆省方、嘉惠甸民之至意。所有应行豫备事宜。著各该衙门照例豫备。　　

○又谕、迩年办理征剿缅匪一事。调兵拨饷。所经各省、及滇省屯驻兵马、承办军需各处。虽一切供亿。俱系动支官项。丝毫不以累民。但沿途运送夫马。执役服劳。未免稍资民力。而百姓等急公赴义。踊跃可嘉。节经宣谕赏给帑银。分别蠲缓。以示优奖。今已降旨彻兵所有振旅官兵。经过各省。均须照前办理。虽前此存贮赏银。足供宽裕给发。而小民勤恳趋事。用宜更沛恩施。著再加恩。将云南办理军需地方。及永昌、腾越、普洱、三府州。明年应徵地丁钱粮。蠲免十分之五。其直隶、河南、湖北、湖南、贵州、等省。经过各州县。明年应徵地丁钱粮。蠲免十分之三。该督抚、其董率属员。实心察核经理。俾闾阎实被恩膏。副朕体恤良民、嘉惠无已之至意。　　

○又谕、滇省现在彻兵。伊勒图到京后。仍可回伊犁将军之任。增海。俟伊勒图到任后。著仍回福州将军任。其理藩院尚书事务。既有福隆安兼署。增海仍可带衔前往。所有福州将军员缺。现系温福署理。毋庸另行补授。　　

○又谕曰、吏部侍郎何逢僖。现在患病。著派太医院堂官陈世官前往诊视。　　

○刑部议覆、广西巡抚宫兆麟疏题。卢将殴伤梁亚受一案。因梁亚受与卢将聘妻黄宁嫜通奸。卢将前往捉获。殴伤致死。该抚以例无明文。照擅杀律拟绞。查聘妻与人通奸。非当场捉获。无凭控告。又难弃休。是闻知往捉。亦属事不得已。请酌定科条。嗣后凡有因聘妻与人通奸。本夫前往捉获。除已离奸所。非登时杀死者。仍照例拟绞外。其登时杀死。及逐至门外杀之者。照本夫杀死已就拘执之奸夫律、拟徒。其在奸所捉获。而非登时杀之者。杖一百。流二千里。如奸夫拒捕格杀。律得无论。此案卢将。应改拟杖一百。徒三年。并请载入则例。一体遵办。从之。　　

○命兵部尚书蔡新、总理国子监事务。　　

○命服阕翰林院侍讲学士汪永锡、仍在尚书房行走。　　

○调广西巡抚宫兆麟、为湖南巡抚。以吏部侍郎德保。为广东巡抚、江宁布政使陈辉祖、为广西巡抚。调江苏布政使姚成烈、为江宁布政使。以苏州织造萨载。为江苏布政使。　　

○壬子。上幸瀛台。御书天津泰堡庄淀神庙扁曰。甸流承佑。　　

○谕曰、哈国兴。自进剿缅匪以来。甚属勇往出力。今在老官屯办理军营诸事。尤为妥协且伊于边务夷情。素所熟悉。令其整理滇省营务。于地方更觉有益。哈国兴、著调补云南提督。并加太子太保衔。以示奖励。其贵州提督员缺。即著长青调补。　　

○又谕、据傅恒奏、滇省水师船只。用日无多。即有损坏。再四思维。于心实觉难安。请将用过物料价值。及匠工人等、所支各项。查明赔补等语。所奏不可行。此次进剿缅匪。兼用舟师。乃出自朕意。并非傅恒一人倡议承办。且伊于造船一节。任劳任怨。始能克期集事。至船身大小尺寸。与江路不能适合。原非可以豫料。若因此遽行引咎。自认赔补。揆之事理。既未允协。而将来遇有有国家公事。大臣等谁复肯一力担承办理乎。傅恒所请赔补船只之处。竟可无庸置论。并将此谕众知之。　　

○谕军机大臣等、据傅恒等奏、缅酋得禄万。遣人到营请安并请出寨相见等情。得禄万输诚求见经哈国兴明白晓谕。情愿纳贡。所办甚为得体。此次哈国兴。诸事奋勉。坐办一切。似更优于长青是以将伊调补云南提督。已另降谕旨矣。再摺内奏称、颁给浑觉印信。暂未交付等语。浑觉首先内附。愿为臣仆。故特铸给印信应即颁发。仍问其情愿内移与否。妥为安置。至兴堂扎禀恳解象来京。不过瞻觐邀恩之意。著准其前来。到京后再降谕旨。　　

○军机大臣等奏、查汲古阁刻十三经、十七史、唐诗鼓吹、吴伟业梅村集、王士正渔洋集等书。均有钱谦益序文。应请彻去。得旨、知道了。其经史及诸集内。所有钱谦益序文。语无悖谬者。俱不必彻毁。　　

○予故署云南临元镇总兵吴士胜、祭葬如例。　　

○癸丑。上诣皇太后宫问安。　　

○幸瀛台。　　

