<!-- { "loadSidebar": true } -->
○命刻石经列辟雍。谕、自汉唐宋以来。皆有石经之刻。所以考定圣贤经传。使文字异同。归于一是。嘉惠艺林。昭垂奕禩。甚盛典也。但历年久远。碑多残缺。即间有片石流传。如开成绍兴年间所刊。今尚存贮西安、杭州等府学者。亦均非全经完本我朝文治光昌。崇儒重道。朕临御五十余年。稽古表章。孜孜不倦。前曾特命所司。创建辟雍。以光文教。并重排石鼓文。寿诸贞珉。而十三经虽有武英殿刊本。未经勒石。因思从前蒋衡所进手书十三经。曾命内廷翰林。详核舛讹。藏弆懋勤殿有年。允宜刊之石版。列于太学。用垂永久。著派和珅、王杰、为总裁。董诰、刘墉、金简、彭元瑞、为副总裁。并派金士松、沈初、阮元、瑚图礼、那彦成、随同校勘。但卷帙繁多。恐尚不敷办理。著总裁等再行遴派三人。以足八员之数。为校勘。诸臣等其悉心研办。务臻完善。以副朕尊经右文至意寻奏、遵旨遴派翰林院侍读学士刘凤诰、祭酒汪廷珍、侍讲邵晋涵、留心经学。堪以并充校勘。报闻。　　

○又谕、据吉林将军奏、通省节年发到遣犯名数清单。内称脱逃未获遣犯五百二十二名。此等遣犯脱逃未获。至五百余名之多。可见地方官于咨缉事宜。不过视为海捕具文。不能实力侦缉。但此等未获各犯。俱系各省通缉。且其中多有年久之案。每年开单照例汇奏。亦非核实之道。所有此项未获各犯。除行查各该犯原籍、有无潜逃回籍、一体严缉外。其应如何查核年分分别之处。著军机大臣、会同吏刑二部、详晰核议具奏。　　

○谕军机大臣曰、郭世勋奏、审明八卦邪教案犯。分起解京一摺。此案步文斌一犯。在德庆州配所。令刘照魁、洪百春、陈典等。勾引各犯。传教收徒。情节甚为可恶。前有旨、令将步文斌解京审办。其听从勾结、拜步文斌为师之犯。自应一并解京。归案办理。至其余各犯。止系辗转收徒。及听信刘照魁指引、坚守本教之人。自应于审明后。监禁省城。听候军机大臣、会同刑部、将来定拟全案时。分别核拟。行知该督等遵照办理。乃郭世勋将四十余人。概行解京办理。此案既漫无区别。且人数众多。如有中途脱逃等事。转属不成事体。所有此案人犯。阅该署督奏到单内。周二、雷兴、麻三、陈正忠、胡国吉、五犯。系拜步文斌为师之人。情节较重。俱著解京审办。其余三十四犯。著传谕郭世勋、将该犯等留禁省监。听候核议分别发落。如业经起解。行至中途。并著沿途各督抚、查明截回。仍交郭世勋收禁。将此各谕令知之。　　

○癸巳。谕曰、书麟奏、苏松镇总兵魏辙、年近七旬。精力渐衰。现又染患疮疾。一时难冀速痊。请令休致等语。魏辙、著准其休致。所遗苏松镇总兵员缺。著陈安邦补授。　　

○甲午。上幸瀛台。　　

○谕、本日刑部奏、骁骑校穆克登额、责打民人李大身死。请将穆克登额、依罪人已就拘执而擅杀律。拟绞监候一摺。细阅此案情节。李大、因马甲威灵阿、赊欠钱文。于点灯时赴营房索讨。威灵阿之妻。回覆伊夫外出该班。李大不依吵嚷。穆克登额、差马甲德通等。将李大拏至官厅责打。伤重殒命。刑部将穆克登额拟以绞候。于罪名尚无错误。但摺内称李大、系属有罪之人。依擅杀罪人律定拟。则所引殊未允协。马甲威灵阿、赊欠李大钱文。许以十月初八日下晚清还。李大届时往索。其理本直。并非有罪之人。穆克登额、庇护马甲。因李大出言顶撞。喝令叠加杖责毙命。自应按律拟抵。而刑部辄称李大究属有罪。是旗人欠员民人钱文。俱不应索讨。势必至益加横恣。遇有钱债事件。民人竟不敢向其清理。何以示平允而昭公当。朕办理庶务。于旗民从不稍存歧视。如民人有应得之罪。固当按律惩治。若曲在旗人。亦必加以重惩。不少宽贷。惟期情真罪当。用法持平。绝无畸轻畸重于其间。乃刑部以索欠之李大、指为罪人。是该管官员袒庇于前。而刑部又袒庇于后。皆属非是。刑部堂官、著饬行。并将此旨传谕八旗。并各营房。一体刊刻张挂。俾各触目警心。共知惩戒。此案穆克登额、著另拟绞监候秋后处决之罪。余依议。　　

○调礼部左侍郎德明、为吏部右侍郎。盛京刑部侍郎宗室僧保住、为礼部侍郎。以革任户部尚书觉罗巴延三、为盛京刑部侍郎。　　

○乙未。谕、兵部题覆、广东候补都司利振纪、守备黄斌全、在部呈改水师。到省试验未娴。准咨照例议以降一级调用一本。业照部议降调矣。该都司等、在部呈请。生长海滨。熟悉水师。到粤后。经福康安即行试验。均未谙习。据实咨部办理。自系福康安核实试验。不肯任其冒滥贻误。办理尚属公正。因思此等人员。或因在部候补时。希图得缺较早。兼回原籍。及水师升途便捷。随冒昧呈改。迨发往各省后。各督抚以候补人员。一时未能得缺。不即行试验。致令该员等冒滥充数。殊非核实办公之道。嗣后各督抚、遇有此等呈改水师人员。分发到省。务须认真试验。除实能谙习水师情形者。方准留标补用外。如有本不谙习。朦混呈改之员。即据实咨部办理。毋得稍存姑息。致滋贻误。　　

○谕军机大臣等、现在藏内原驻官兵。及鄂辉、成德、先后带往汉屯。并先期派换班兵丁。合之添调屯练。及索伦达呼尔兵。共有七千余名。计福康安明春进剿。须带兵五千名深入。而聂拉木一带后路。尚须数千兵。逐段屯驻。以为接应。方可声势联络。足资剿捕策应之用。著福康安抵藏后。再行酌量情形。通盘筹算。如尚须添兵。或就近于德尔格、及屯练降番。并达木蒙古兵。添调一二千名。于进剿既属得力。而后路声援。亦较为壮盛。将来大兵直抵贼境。声罪致讨。贼匪自必震慑军威。乞哀吁恳。福康安固当严词驳斥。不准所请。倘贼匪真心悔罪。恳求再四。福康安自能遵照前旨。宣布威棱。严立禁约。以示创惩而尊体制。较之巴忠等前次所办。自必得有把握。办理完善。不致再滋事端。至福康安到藏后。当谕知鄂辉、成德、以前次许给廓尔喀银两一事。总由巴忠一人意见主持。鄂辉、成德、听从允行。虽有应得之咎。但究系随同附和。已将鄂辉革去总督。成德革去将军。各治以错误之罪。复蒙加恩。俱赏给副都统职衔。作为领队大臣。伊二人惟当激发天良。奋勇杀贼。立功自赎。以期承受恩施。不必复存疑畏之见。如此明白谕知。俾鄂辉、成德、各知感激奋勉。安心自效。于剿办事务。较为有益。　　

○是日起。上以冬至祀天于圜丘斋戒三日。　　

○丙申。谕、据明兴等奏、将本年和阗收获盈余米石。照例折办金布等语。此项金两。每年解送京师。但内地产金之处既多。且用处亦少。若将各城折办之金停止。俱令折办布匹。解送伊犁。尚足资用。于事有益。著交驻劄新疆各回城大臣等、嗣后将各城每年收获盈余米石。不必折办金两。俱折办布匹。一并解送伊犁。以备支用。　　

○都察院奏、山西太谷县从九品职衔王巍、即王岚、呈控孟教材张效禹等。倚原任开封府知府武先慎、御史武潢、父子之势。讹诈银两。抢妾霸奸。又武先慎代分发通判孟銮、违例取咨。武潢代为贿嘱书吏等情。得旨、此案著军机大臣、会同刑部、严审定拟具奏。御史武潢、著解任质讯。　　

○丁酉。上诣南郊斋宫斋宿。　　

○谕、前因令福康安海兰察等。分起带领官兵由西宁一路。前赴西藏。勒保豫备应行骑带马匹口粮等项。办理尚为妥速。曾降旨将该督交部议叙。今据勒保奏、现在驰抵西宁。前调蒙古马匹尚未到来。已专差通事执持令箭。前往各扎萨克游牧处所飞调严催等语。所办殊属过当此时进剿官兵。尚未至京何必过事张皇。先行催调。致滋扰累。办理实属错误。除降旨严行申饬外。所有前次交部议叙之处。著即彻回。倘再不能妥协办理。必将勒保治罪。　　

○谕军机大臣等、昨据都察院奏、山西职员王岚控告孟教材等。负欠诬告。占妾霸奸各款。内有河南告病通判孟銮、求御史武潢、寄信伊父原任开封府知府武先慎、代起病痊咨文一节现令军机大臣、传到武潢询问。据武潢供称、孟銮系我表弟。在河南告病后。于上年夏间到京。先在外城客店居住。嗣于九月内移居内城普济寺。十月间。孟銮到我家内。要我带信与父亲武先慎替他代起病痊咨文。适有便人要往河南。即将孟銮书信寄去。到十一月接父亲来信。内有寄覆孟銮信一封内咨文一件。叫我交给孟銮随、著人送给等语。孟銮告病后。即在京居住。未曾亲赴河南请给病痊咨文。已据武潢供明属实。是穆和蔺于该员起文时。并未与之见面。何得遽行给与咨文。其咨内所出看验考语。竟属凭空填写。必系武先慎、向穆和蔺代为恳求。勒令郑州出结以致通同朦混。率行咨部起复。其弊已属显然。除将武潢解任质讯外。著穆和蔺、将武先慎如何代孟銮恳求。及该抚未见孟銮之面。何以知孟銮病已痊愈。凭空填注年力壮强、人亦明白考语。一并据实明白回奏。至降调知府武先慎、候补通判孟銮。并著该抚派委妥员。迅即解京以凭质讯。又据王岚称、孟銮在京。接到武先慎书信。及病痊咨文时。有孟銮妹夫李安民在寓一同看见。现在河南孟銮任所等语亦著穆和蔺、将李安民一并拏获。解京候质再王岚控词内。所称倚势诈银之孟教材、及太谷县串通枉断之武先勋、从中说合。乘机抢妾之张效禹、并已革太谷县知县顾售、均系案内应行质讯之人。著冯光熊、按名押解来京。归案审办。其余呈内所控各案。人数众多。若概行解京未免拖累。著将王岚原呈。及所开款迹。钞寄穆和蔺、冯光熊阅看。按照所控情节。逐一就近讯取供词。咨送军机处。归案办理。若再稍有回护迁就。恐该抚等不能当其咎也。将此各传谕知之。　　

○戊戌。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○己亥。上幸瀛台。　　

