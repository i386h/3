<!-- { "loadSidebar": true } -->
○谕大学士等、向来边省地方官员缺。部选之员。因途远不能即到。往往悬缺需人。是以准督抚等奏请、豫发人员。以备委署之用。近省概不准行。至其中或有万不得已。奏请发员者。朕亦间允所请。然此终非经常之道。近据川陕总督庆复、陕西巡抚陈宏谋山西巡抚阿里衮、浙江巡抚常安、署广东巡抚策楞等、陆续具摺请发人员备用。自因本地方一时情形。出于不得已之苦衷。著该部将候补候选州县人员内。于此四省。各拣选数员。带领引见。候朕降旨分发。别省亦不得援例奏请。　　

○大学士鄂尔泰等奏、各省武员。例由督抚提镇。拣选题补。或由部将该省豫保人员掣补。是以本省之人。升授本省之缺者甚多如云南一省。虽因极远边徼非谙练之员。不克胜任。应令该督将副参游都守各缺。分别苗疆险要者。留为题缺。稍近内地事简者。改为部推之缺。咨部查核。其陕西福建两省。题补之缺。甚多各员籍隶。本省者亦不少。应一例酌改。除直隶、山东、广西、三省。并无题缺外。如江南、浙江广东湖广贵州、四川、六省。应饬令内地题缺本省之员。概行回避。其苗疆沿海各缺。行令分晰里数。声明题补。豫保人员。一律办理至内地陆路题缺。本省之员。亦请一体回避俾腹地候推各员。均得疏通。从之。　　

○礼部议覆、鸿胪寺卿梅珏成奏称、本寺序班。会典开载。由直隶、河南、山东、山西、四省生员充补。向来自行具呈。不由学政咨送挂名回籍。并不赴寺学习请定章程。并设定额。查向例应考时、令取同乡官印结以绝倩人递呈之弊。应补缺出。移咨学政。查取册结立法已属周详。惟向无定额。不无滥冒。嗣后正员不敷。考取学习生员。以十二员为定额。请详加甄别。择合式者按额留用。余仍咨回各学肄业。庶执事不乏。亦免名器滥邀。从之。　　

○辛巳。兵部议覆。甘肃巡抚黄廷桂奏称、营制每兵百名。留守粮二分以为操演火药之用。其修理军装器械等项公费不敷请留战粮三分。或马战粮三分。以充此项公费。应如所请。将原留守粮二分。改留步战粮二分。则扣存银两。已较前宽裕。一切公费可敷。从之。　　

○福建福宁镇总兵乌丽珠故。以福宁协副将靳光瀚、署理。　　

○以故翰林院五经博士关蔚子、关显宗、承袭。　　

○壬午。户部议覆、署广东巡抚策楞疏称、粤东常平仓谷。除广州等府属、地势稍高之各州县。并额谷不甚多者。三年可出旧易新。均毋庸开报气头廒底。至高、雷、琼、三府属。地虽潮湿。因每年拨给琼郡兵民日食。亦可无霉变之虞。余如广州府属之南海、番禺、东莞、顺德、新会、惠州府属之归善、海丰、陆丰、潮州府属之海阳、潮阳、揭阳、饶平、惠来、澄海、廉州府属之合浦、并通判经管之省仓。以上各处。沿海最湿。又肇庆府属之高要、广州府属之通判经管三水广益仓。惠州府属之河源、博罗、永安、潮州府属之普宁、嘉应州属之兴宁、长乐、以上各处。地为次湿。如有二三年未经出易之谷。请于乾隆九年为始。照广西例。每千石、以三百石开报气头廒底。每百石、气头谷一石。廒底谷四斗。其谷照成色减价粜卖。秋后买补不足。于存公项内动支。其未及粜半粜三者。平粜时、已将气头量出。以后必复生气头。请每千石、以五百石开报气头廒底谷七石。应如所请。毋许将新作旧捏报。至未及粜半粜三者。距平粜时未久。湿气少洩。亦一例以三百石开报。从之。　　

○癸未。户部议准、直隶总督高斌疏请、将乾隆八年。圣驾恭谒祖陵。自京至易州。銮辂经由之七州县。所有入官旗地。及余绝网户庄头等项租粮。照易州等七州县例。蠲免十分之三。从之。　　

○补恤康熙五十八年。随征西藏阵亡之镶黄旗满洲参领鄂起、正黄旗满洲闲散章京书伦、正白旗蒙古闲散章京乌尔图、镶白旗满洲闲散章京多尼、镶蓝旗满洲闲散章京玛起、等五员。给与全葬。祭一次。世袭云骑尉。　　

○甲申。上诣畅春园、问皇太后安。　　

○大学士鄂尔泰等议覆、绥远城建威将军补熙等奏请、将绥远城额兵三千九百名内。彻回军营效力之年老有疾兵二百名。以幼丁挑补马甲一百名。其余一百名粮饷。即以养赡彻回二百名之家口。应如所请。将二百名兵丁一半马乾银两。暂行存贮。遇需用马时买补。其所折草豆等价。通融养赡孤独无倚之人。令该翼长、协领、佐领等。监放咨部。仍不得缓以为例。俟数年后挑充原额。拴养马匹。从之。　　

○户部议覆、广东按察使张嗣昌奏称、粤东需钱甚广。每库纹银一两。换钱七百余文。至八百一二十文不等。且薄小破烂。杂以前代古钱。盖因钱少价昂。相沿行用。查粤东存留局铜。现有九万六千余觔。且与滇省金钗、者囊、两厂。相距不远。尚可采买一二十万斤。至需用配合之点铜黑白铅。俱本省出产。采办亦易。仰恳开炉鼓铸济用。应如所请。令该督抚将现贮局铜。配搭铅锡。先行开铸。至滇省两厂。有无余剩铜觔。应咨该省督臣酌办。得旨。依议速行。　　

○长芦盐政伊拉齐疏报、东省旧冬雪少。本年春夏、雨泽又复愆期。所属海丰县之永利、富国、永阜、等场。及王家冈灶地。二麦被旱。请将无业贫灶户口。附入各县民籍。一体抚恤。得旨。该部速议具奏。寻议、应如所请。除照例一体抚恤外。仍将各场灶地成灾分数。并应蠲应缓之处。确勘具题。得旨。依议速行。　　

○乙酉。孝懿仁皇后忌辰。遣官祭景陵。　　

○户部议覆、两广总督马尔泰、署广东巡抚策楞条陈、粤东开采矿厂、召商抽课各事宜。一、据广州府属番禺等县。报铜矿十二铅矿二十二。铜铅矿砂三。韶州府属曲江等县。报铜矿五。铅矿二十七。铜铅矿砂三。惠州府属博罗等县。报铜矿十六。铅矿十。铅矿兼有银砂者五。潮州府属海阳等县。报铜矿六。铅矿七。铜铅矿砂十五。又铜铅矿砂。杂有金银砂者十四。肇庆府属鹤山等县。报铜矿二。铅矿五。又铜铅矿砂九。金矿九。罗定州属西宁县。报铜铅矿砂五。连州、及连山县。报铜铅矿十七。铜矿一。嘉应州、及长乐等县。报铜矿四。铅矿六。现勘明于田庐无碍。即召商试采。第每铜百斤。实需工本十二两有奇。若照洋铜每觔一钱四分五厘。交官收买。除百斤内抽课二十斤外。工费不敷。应如所请。饬该督定议报部。一、铜矿原本无银。间杂银屑。为数甚微。现酌议何等以上抽课。何等以下免抽。应如所请。俟确查定议。其余铜铅、仍照例二八抽课。一、定例每县召一总商。承充开采。听其自召副商协助。一县中有矿山数十处。远隔不相连者。每山许召一商。倘资本无多。听其夥充承办。应如所请。如矿少砂微。并令居民开采抽课。一并按季按月汇报。一、每山设一山总。每陇设一陇长。约束稽查。每工丁十人。设一甲长管领。应募者、取保互结。亦应如所请。饬该管官严行防范。从之。　　

○直隶总督高斌疏报、据布政使沈起元详称、霸州、保定、固安、宛平、大兴、文安、大城、涿州、房山、良乡、永清、东安、香河、昌平、顺义、怀柔、密云、平谷、延庆卫、蓟州、通州、三河、武清、宝坻、宁河、滦州、卢龙、迁安、抚宁、昌黎、乐亭、临榆、雄县、高阳、新安、清苑、满城、安肃、新城、容城、定兴、唐县、博野、蠡县、庆都、完县、祁州、安州、束鹿、河间、献县、阜城、肃宁、任邱、交河、景州、故城、吴桥、东光、宁津、天津、津军厅、青县、静海、沧州、南皮、盐山、庆云、灵寿、新乐、广宗、钜鹿、平乡、南和、广平、鸡泽、曲周、磁州、成安、威县、清河、广平、开州、赤城、延庆、万全、冀州并所属之新河、南宫、武邑、深州并所属之武强、饶阳、安平、定州并所属之曲阳、深泽、易州并所属之涞水、遵化州并所。属之丰润、玉田、热河、八沟、喀喇河屯、等一百五州县卫厅。今春雨泽愆期。间被冰雹。二麦歉收。再东安、迁安、抚宁、唐县、定兴、河间、灵寿、延庆、怀安、西宁、蔚州、怀来、等州县。四五六等月。被雹伤禾。业经借给耔种。俟秋收后、确勘分数。另行题明。得旨。该部速议具奏。寻议、应如该督所请办理。秋获后、将收成分数另题。并将借给耔种数目咨部。得旨。依议速行。　　

○丙戌。吏部议奏、现准户部将京职外任降革人员、具呈捐复者、陆续咨到。逐一察核。查直赈定例内开凡京察大计。及所犯私罪者。均不准捐复外。其余事属因公。审明定案后。并无余罪者。均准一体捐复。但其中事介两歧。恐办理歧误。上下其手。臣等酌议、内外革职人员。除事属因公。应准捐复外。至虽非因公。而审明定案后。并无余罪。及有余罪而准纳赎者。究与犯贪酷迥异。应准捐复。其或奉特旨。或于京察大计案内革职者。或革职后、曾经引见。奉旨仍行革职者。或革职外。余罪不准纳赎者。或犯赃奸。及故勘毙命。出入人罪者。均不准捐复。若革职后。又有另案拟罪者。应否捐复。请照一案内革职、又经拟罪人员。一体核办。至革职外、有别案革职。及别案降调注册者。应将原参革职之案。照例准其捐复。但照原捐之例。未免过重。应比照捐复降级减半之例。减半加捐。再、京察大计案内降调。或曾经引见。奉旨仍行降调者。亦应不准捐复。其余降调人员。情罪本轻。例得补用。应请无论是否因公。准其捐复。至比照六法条例降调者。与京察大计特参人员不同。亦应准捐复。其降调注册者。应照所降之级报捐。再休致人员。除由京察大计特参。及奉特旨休致者。不准捐复外。其余告休勒休。有愿出赀捐复者。俱准捐复。以上各项。悉由户部具呈。务将原参续参降革治罪。共有几案。并曾经引见与否。逐一声明。移咨查核又文职既经酌量情节。准其捐复。则绿旗满汉游击以下武职除军机获罪。军政纠参及贪婪等员。不准捐复外其余因公挂误。无余罪者。俱准捐复。与文职画一办理。从之。　　

○赏恤江南京口左营巡洋遇飓被溺马步兵丁葬祭银两。　　

○豁免江安二省、雍正十三年分民欠实银六千九百二十两有奇。米二千九百六十石有奇。麦一千七百八十石有奇。豆一百十石有奇。　　

○丁亥。上奉皇太后御长春仙馆。　　

