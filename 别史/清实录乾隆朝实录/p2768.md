<!-- { "loadSidebar": true } -->
○癸巳。两广总督觉罗巴延三等覆奏、臣等查审沙湾茭塘剧盗一案。据盗首梁亚香供称、乾隆四十二年十一月以前。原在沙湾之大沙地方。造船出洋。因该地附近乡民。不容湾泊。遂移船至石棋小龙浦口。该处水陆弁兵。先犹出入盘查。后因收受规礼。纵容不问。复据各盗犯、供出沙湾司弓役、及地保等、分得赃物。通同隐匿。此外尚无供资盗用。往来通信之人。查四十二年。系在杨景素、李质頴、任内之事。至各盗劫掠情形。亦不至如前代剧盗宋江等之跳梁无忌。现在堵截搜拏。俱各俯首受缚。间有窜逸之犯。四路跟捕。亦十获八九。再臣等筹办此案之初。知府李天培、面受方略。即前赴沙湾等处驻劄。调度搜捕事宜。省中讯取犯供。系另委司道府县查审。李天培并未承办。得旨、已有旨了。谕、前据巴延三等奏、搜捕沙湾茭塘等处夥盗。拏获凌大头蓉等、讯据供出沙湾之石棋汛水陆弁兵。向有得受盗赃。纵容出入情节。实属从来未有之事。已降旨将该提督章绅、革职拏问。总兵、副、参、各员。严行参奏。并令将此案各盗犯、从重办理矣。此等海洋巨盗。纠夥肆劫。自必盘踞有年。因传谕巴延三等、查明此案得受盗赃。起自何时。系何人任内之事。详晰据实覆奏。兹据巴延三等覆奏称、讯据各犯纠夥肆劫。贿通弁兵、地保、弓役、纵庇各情节。俱在杨景素、李质頴、任内等语。杨景素、前任直隶总督时。已闻其簠簋不饬。与李侍尧无异。甫欲查办。而彼业已身故。幸逃法网。姑免深究。今沙湾等处剧盗。盘踞肆恶。至于如此。总督之责。不在刑名钱谷。而在缉盗安民。乃杨景素、竟置若罔闻。贻害地方。若不严加惩儆。则凡任封疆者。于地方诸务废弛。一经身故。即可脱然事外。其何以共知炯戒乎。著交萨载、于回任后。查明江南有河堤城垣等项工程。应需修葺办理之处。即罚令杨景素家属承修。以为贪婪弛纵者戒。至李质頴、前覆奏摺内称、本年春间。在广东任内。曾密传李天培、面询情形。商酌缉拏之法。嗣因调任。即赴浙江等语。李质頴、既查有此等盗犯。并未速行擒拏。据实具奏。其咎自无可辞。但所称今春密令李天培设法缉拏。因调任未及办理。如果属实。其咎尚属有间。若彼时既不严行查办。经朕传询。又复为此饰说。则其罪更大。著巴延三等、将李质頴所奏各情节。详悉确查。果否有实据可凭。即行据实具奏。候朕另降谕旨。交部议处。朕于臣工功过。一秉大公至正。从不设畸重畸轻之意。巴延三等、查办此案。务须彻底根究。毋得稍有瞻徇。李质頴摺并发　　

○谕军机大臣等、前谕令特成额等、将三暗巴地方。每年应交达赖喇嘛商上银两。令设立之绿营官员。查照往例收明。解交达赖喇嘛。以省遣人来取。酌议覆奏。特成额、文绶、总未见奏到。又经传旨询问。至今亦尚未据覆奏。今据恒瑞、保泰等奏、业经将此项银两。代为收解之处。告知达赖喇嘛。达赖喇嘛、已经叩谢天恩等语。此事亦毋庸查办。著传谕特成额等、即遵照前旨。将每年应行解交之项。如数收清。即于该处官员、解银赴藏之便带往。交与驻藏大臣、转行交收可也　　

○添建陕西略阳县狱。从护理陕西巡抚尚安请也　　

○是日、驻跸黄新庄行宫　　

○甲午。总管内务府奏、太监苏常、捏疾告退。复敢为于敏中之侄于时和、押带财物南归。殊属目无法纪。应从重枷责发遣。得旨、苏常、著于枷号满日。重责六十板。再行发往伊犁。给与厄鲁特为奴　　

○谕曰、总管内务府奏、讯据太监苏常供称、向在圆明园司房当差。因患目疾痰湿等症。告退为民等语。苏常已降旨枷号重责。发往伊犁。给厄鲁特为奴矣。看来苏常病废。必非实情。不过积有微赀。不愿当差。捏称患病。彼时总管太监李玉、看顾情面。遂听其告退。今李玉业经身故。姑免深究。若使尚在。必重治其罪。著传谕各处总管太监等、嗣后遇有太监告退者。必须详晰验明。病废属实。方准告退。如有指称事故。希图退闲。该总管太监等、不行据实查出。徇情准退。代为奏请者。一经发觉。将该总管、一并严行治罪　　

○又谕曰、户部议覆、淮安关徵收本年关税盈余银两。比较乾隆四十二年分、短收银四万五千八百余两。请著落该监督等、前后正署四任。照数分赔等语。自属照例办理。但今夏郭家渡堤工漫溢。商货较少。以致比较不敷。其亏短尚属有因。著该监督等、摊缴银一万两。其余三万五千八百余两。加恩免其赔补　　

○是日、驻跸静宜园　　

○乙未。上回銮。诣安佑宫行礼　　

○幸圆明园　　

○命内大臣西安将军伍弥泰、正黄旗蒙古副都统留保住、在紫禁城内骑马　　

○丙申。上诣恩慕寺行礼　　

○遣官祭历代帝王庙　　

○遣官祭都城隍之神　　

○命大学士三宝、在紫禁城内骑马　　

○丁酉。谕、前以督抚等、呈进贡物。渐觉踵事增华。屡经宣谕饬禁。不啻至再至三。本年万寿节前。即虑及王公大臣、及外省督抚等、不能仰体朕怀。购备多品。以伸庆祝。因复降旨通行晓谕。以期黜华崇实。乃诸臣等、仍不免有夸多斗靡之习。但朕七旬庆节。非常年可比。且因其远道诚殷。不得不酌留数件。其余概行发还。并有谕奏事处不准接递者。诸臣等、谅亦共见共闻。知朕意之所在矣。夫内外大臣。果心存忠爱。惟当实心任事。为国家抒荩宣猷。岂藉贡献以为报效。在督抚等、各就地方所产土物。如荔枝茶叶之类。呈备赏赉。尚属任土作贡。乃竞以金玉铜磁。纷纷罗列。朕实厌之。即如珐琅一种。必需铜制造而成。耗费铜觔亦日甚。目下钱价渐昂。安知非此项无益之费所致。且进献不已。各督抚中。甚或有藉词巧取。以为婪索之端。则流弊何所底止。其所关于吏治民生甚大。尤不可不力为防禁。嗣后除各省应进土贡。及各盐政、关差、织造等、例有官项采办物件外。其内而王公大臣。外而督抚。毋得再有呈进。如谓祝厘伸悃。上下联情。俟将来朕八旬万寿。尚可俯从。其常时一概不得再有烦渎。诸臣其共励寅清。各勤职业。毋更存进奉见长之念。将此通谕中外知之　　

○吏部议覆、伊犁将军伊勒图奏称、伊犁十数年来。兵民商贾。较前数倍。兼以移驻绿营兵丁。其随带子弟。俱归民籍。户口益多。原设理事同知一员。管理难周。请添置抚民同知一员。分司地方事务。再伊犁所属之霍尔果斯、东察罕乌苏、乌可尔博尔苏克、巴彦岱等处、相距甚远。虽有巡检二员分管。亦属鞭长莫及。并请于数城远近适中之地。添设巡检二员。分驻管辖。应如所请。从之　　

○戊戌。谕、本日正黄旗汉军、呈进家谱。将业经削出旗档之王家相缮入。殊属错误。此等身获重罪之人。削除旗籍。所以警戒旗人。使知各安本分。今乃顾惜情面。仍行缮入家谱。日后难保其不生妄想。且旗人亦因此肆行无忌。嗣后此等削去旗籍之人。不可率行缮入。著通谕八旗、及各省将军等、知之。　　

○吏部议覆、署贵州按察使粮道德隆奏称、州县解审命盗案件。定例情罪未符。上司随招驳饬。其有解审顶限。不及驳审者。代为改拟咨部。如所议罪名。或有出入。部臣驳令督抚再议。止查取原审官。及各上司职名议处。究未知为何衙门错误。请嗣后州县解审之案。或径由上司改定。或驳回另议者。于咨题文内声明。俟刑部核定后。若系原审州县官错误。即将原审官、分别降调罚俸。如原审官定拟已协。该上司更改失当者。将上司照例议处。又各省州县、距省窎远。每拨家人长住省垣。名曰坐省。招摇交结。弊窦滋多。虽久经例禁。而积习相沿。终未裁革。嗣后如有阳奉阴违。别经发觉。将本官降级调用。不准抵销。该管上司、降级留任。并令该督抚、将有无此等坐省家人名目。于年终汇奏查核。均应如所请。从之　　

○以故奉恩将军禄哈布礼子萨炳额、袭职　　

○己亥。谕曰、袁守侗奏、请将文安县知县资原庚、改教一摺。已批交该部矣。向来各省教职俸满。经督抚保举。选用知县后。经别省督抚、复行改教者。将原保人员议处。定例綦严。今资原庚、虽系教职任内。由举人本班截取。与曾经保荐者不同。然亦由该省督抚、验看给咨。如果年力衰庸。难膺民社。即应据实奏明。或仍留教职。或送部引见。方为实心任事。且各省进士、举人。于督抚截取验看时。尚有改教勒休者。岂现任教职。转可因循姑息。率行给咨耶。吏部则例。向未定有处分。原未周密。至该员得缺时。九卿验看。未经奏改。亦有不合。其应如何酌定处分。著交吏部。一并详悉妥议具奏　　

○又谕、据特成额等、参奏建昌镇总兵灵山、营私任性。克扣兵饷。又以小过将书识罗成龙、酷责致毙。抑勒讳报。实属贪鄙乖张。请旨革审等语。灵山、著革职。交该督提集案内人证。严审定拟具奏。该部知道　　

○又谕、据郑大进奏、襄阳县民赵先寅、年一百十一岁。曾元五世。实属昇平人瑞。照例请旌等语。赵先寅、著照所请。准其旌表。并于例赏外。著加恩多赏一倍。再行加赏御笔扁额。用昭嘉奖　　

○湖广总督富勒浑等奏、湖北施南协、襄阳镇左营、宜昌镇左营、后营、远安营、等五协营、因坐落地方。向无额徵米石。又水险山崇。难于拨运。兵米俱系折支。近来生齿日繁。谷价昂贵。每届青黄不接。兵丁买食维艰。虽例得借支州县仓谷。秋成扣还。但核计此五协营坐落之恩施等十一州县。常平额谷。止七万余石。兵借过多。则存给民买者无几。于民食不无相妨。臣等查武昌、汉阳、沔阳、黄冈、蕲水、蕲州、六州县。现有积存漕南余耗米一万三千余石。原系应行出易之项。可酌拨变价。分交施南等五协营坐落之恩施等十一州县。乘北秋成价平。照数买谷分贮。于青黄不接时。由营员详明。饬该州县碾米。每兵一名。按月借米三斗。共准借一石二斗为止。即于秋季兵饷内。照时价扣收。移交州县买谷还仓。报闻　　

○广西巡抚姚成烈议准、布政使朱椿奏称、广西永福等七县、每年额收变价官租。如遇采买仓谷之年。请即划抵归仓等语。查永福、兴安、容县、岑溪、藤县、来宾、马平、等七县、每年徵收官租。变价解司。遇补还仓谷。转赴市采买。徒多运费。嗣后除无需采买年分。仍变价解司。如需采买。将官租划抵常平。不敷。再行买补。得旨允行　　

○添设伊犁抚民同知一员。霍尔果斯、绥定城、巡检二员。从将军伊勒图请也　　

○庚子。上诣大高殿、寿皇殿、行礼　　

○还宫　　

