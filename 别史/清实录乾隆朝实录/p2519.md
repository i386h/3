<!-- { "loadSidebar": true } -->
○又谕、据伊勒图奏、安插厂徒一摺。另单内开、发遣乌噜木齐、巴里坤等处厂徒。九百零三名。除沿途患病留养、脱逃、已故、一百四十二名等语。此等厂徒。私越边境滋事。逃回内地。其罪本无可逭。因其人数太多。是以酌量情节轻重。发往新疆。及各省安插。屡经降旨沿途督抚、严饬各属小心管解。毋致疎虞。如有脱逃。即于就获处所。照改遣人犯例。立时正法。乃自分起押解以来。经过各省地方甚多。惟湖广、江西、奏到三案。其余各省。并未报有中途脱逃之事。即湖广、江西、已奏三案。除赖鹏万、杨德万、业经拏获正法。其巫朝龙一犯。迄今未报弋获。可见各省督抚、于要犯脱逃。全然不以为事。所谓派役严缉者。亦不过以空文塞责。毫无实际。此等陋习。牢不可破。其何以惩奸顽而肃吏治。俱著传旨申饬。仍著将此案发遣新疆厂徒、经由之各省督抚、查明各犯在何省脱逃几名。因何不行具奏。并曾否弋获之处。即行覆奏。　　

○军机大臣议覆、成都将军明亮奏称、通藏要路之硕板多、石板沟、巴塘、里塘、四处。道里辽阔。间有夹坝。请于各营汛明干都司、守备内。拣派四员分驻。以资弹压。又请于里塘地方。添驻土马兵一百。以资巡哨。均应如所请。从之。　　

○丙午。谕军机大臣等、连日召见正定镇总兵嵩安、及建昌镇总兵灵山、二人俱在军营著有劳绩。人亦明白去得。因降旨列入后五十功臣。将原拟之福珠里、倭昇额、二人换去矣。灵山尚在热河。已令军机大臣。将伊带兵出之处。询明具奏。嵩安于初二日召见后。即令回京。束装赴任。计其到京后。自尚有数日居住。著传谕舒赫德等、将嵩安劳绩。询明覆奏。至嵩安、灵山、俱应画像。并著阿桂、丰昇额、传至造办处。为伊等绘画。　　

○又谕、据毕沅奏、甘省本年入夏以后。雨泽缺少。各属禾苗受旱。业已成灾。除被旱稍轻之处。统领秋成勘办。其被旱较重之兰州、巩昌、平凉、凉州、甘州、西宁、肃州、秦州等、各府州所属。节候已迟。不能补种秋禾。现饬道府亲往查勘等语。甘省盼雨已久。今虽于十二、十四日。两次得雨二三寸。于田禾未必有济。看来旱象已成。被灾州县。约二十余处。所有乏食贫民。亟须及早抚恤。勒尔谨、此时自己回任。善为妥办。著传谕该督、即将被旱各处。切实查勘。所有应行抚恤之处。即董率各属实心妥协经理。务使闾阎均沾实惠。毋致稍有失所。仍将如何查办情形。据实覆奏。并谕毕沅知之。　　

○又谕、据文绶奏称、新设成都将军衙署。应需添建。拟将副都统衙门。改为将军公署。无庸修补。其副都统衙署。另行添建等语。自应如此筹办。但副都统衙署。非将军可比。止须酌盖二三十间。足敷居住。毋得过事宽宏。致滋糜费。将此传谕知之。　　

○又谕、据文绶覆奏、军需赏号一项。现在饬查分别赔缴。至总督出口。需用赏号。应于养廉内自行支给。所有相沿赏号名色。永远裁革等语。自应如此办理。又据称、新设之成都将军。所定养廉较少。每年拟添公费银。或二千三千之数。以资赏犒。恭候钦定等语。将军每年出口两次。抚绥弹压。赏号在所必需。自应酌添公费银两。俾敷应用。著每年给银二千两。即于余茶息银内。照数开支。以资用度。　　

○又谕、据绰克托奏称、将阿克苏、赛哩木、拜城回丁。共查出二千六百十八户。现据禀称、情愿将初定官租。与旧住回人。均摊交纳。并可略增。请将阿克苏回人。交纳粮石。毋庸折交红铜。另将红铜作为加增之项。每年令其解送伊犁等处等语。从前雅德等、具奏喀什噶尔回子、生齿日繁。请移住伊犁。令其耕种交租。朕以其所办妥协。降旨允行。并传谕各回城。有似此者。一体办理。特因该回人等生计起见。并非令其多纳官租也。今绰克托等、查出阿克苏赛哩木、拜城回人余丁。但当将初定之租。令其与旧住回众等、均摊交纳。若复加增。令其交纳红铜。转非朕抚恤回人之意。著传谕绰克托、此项查出之回丁。只令照纳官租。不必另交红铜。其应解送伊犁之铜。仍照旧办理。并着绰克托、传谕阿奇木伯克鄂斯满、密尔普拉特、阿布都尔满等知之。　　

○成都将军明亮、参赞大臣舒常、四川总督文绶、四川提督桂林等会奏、自桃关出口。至巴朗拉。计十四塘。请每塘安兵五名。于内地额兵内酌拨。并于适中之卧龙关。酌派千总一员。带兵十名驻劄。各汛文报。俱令稽察。其自巴朗拉以外。自松林口、至鄂克什官寨。共五站。于留驻儹拉屯防兵内拨设。仍归美诺新营管辖。报闻。　　

○丁未。谕曰、王杰现出学差。所有刑部侍郎事务。着钱汝诚署理。　　

○谕军机大臣等、据文绶奏成都将军拟添公费摺内夹片声称、成都副都统。每年亦须出口。盘费赏犒。在所必需。可否量为加增公费之处。恭候钦定等语。成都新设将军。控驭番地。兼辖文武。其体制即与总督无异。是以令其每年出口两次。抚绥弹压。理应酌添公费银两。以备赏犒之用。至副都统、本属旧有之员。与将军同驻省城。亦有应办事件。若令其出口巡查。地方官、自不能照将军统属之体相待。未免呼应不灵。于控驭番境之事。未必有益。且两金川新设营汛之处。既有将军一年两次巡查。又有提督桂林、常驻镇抚。毋庸复令副都统出口巡查。其所请酌添公费之处。亦不必议给。将此传谕知之。　　

○又谕、前因大功告竣。各路军营、存贮火药太多。谕令明亮等、于各镇协营汛。宽为储备外。余送口内营协较大之处。收贮备用。今日据明亮等覆奏、以火药五年后。类多发变。须搀合新鲜硝磺。尚可搭配。但运赴口内。脚价甚钜。除美诺等处、所存火药。分散各营备用外。其大板昭局内、火药铅丸十二万余。即收该局存贮等语。火药运送口内。核其脚价。既较内地制造。为费较多。自应即存原处备用。但火药存贮日久。尚恐霉变。而铅丸则虽历年久远。其质不至损坏。而每年操演。铅丸非所常用。其存积更多。著传谕明亮等、即饬各将弁、将各处所有铅丸。收贮妥密之地。派拨弁兵。小心看守。仍不时派员稽查。毋致稍有疎失。其大板昭多余火药。并著一体严密收贮。以备将来搀合制造之用。　　

○以詹事沈初、为礼部右侍郎。通政使申甫、为左副都御史。　　

○戊申。上诣皇太后行宫问安。　　

○谕军机大臣等、今日召见河南卓异知府陈锡钺、询及伊由山安河务同知卓异。升任怀庆府知府。该员既由河工人员升任。在工曾否有出力之处。于河务一切情形。是否熟谙。将来能否堪胜河工道员。著传谕高晋、即行据实覆奏。　　

○又谕、今日户部奏覆、福建南安县、历年徵收陈万策入官田地谷石、多寡不同一案。请委道府大员、勘明酌定租数等语。已派蒋允瀄、奇宠格、前往查核矣。此项田亩。从前既收至二百数十石。何以近年徵收。渐次减少至一百八十余石。必系年久因循。胥役等不无。侵蚀漏瞒。未必能尽收尽解。蒋允瀄、奇宠格、往彼履勘确核。自可得其实情。著传谕钟音、余文仪、于该司道查覆到时。即行核明。据实具奏。　　

○己酉。谕、前据正白旗满洲都统裕亲王等奏、郎中图桑阿、因在云南大理府知府任内。分赔代赔各项。除已完银二万一千六百九十八两零外。尚未完银二万一千九百六十三两零。无力完交。请将图桑阿、现报出住房田产。变价入官抵项。其余银两。于图桑阿、及伊子伯起、孙永安、所得俸银钱粮。全行坐扣一摺。因令军机大臣、将伊应赔各项。查开清单呈览。兹阅单内。其自赔银两。为数不及一万四千。余俱分赔摊赔之项。且已完交银二万一千余两。计其应赔之数。业已过半。是图桑阿尚有良心。顾惜颜面。非若诺穆亲、全未完缴者可比。其单内所开、摊赔公阿里衮名下、分赔餧养马匹疲瘦银、三千六百五十余两一项。丰昇额此时虽以户部尚书署兵部。将来自当仍回户部。所得分例。较为宽裕。可以陆续完交。毋庸复令图桑阿摊赔。至其余分赔摊赔各项。自可于同案各员内。摊赔归款。所有图桑阿名下、未完银二万一千九百六十三两零。著加恩宽免。其报出田房等项。仍著给还。伊本身及子孙俸饷。亦不必坐扣。　　

○又谕、据杨景素奏、招远令朱承烈、年力渐衰。办事拙滞。请改补教职一摺。已批交该部矣。细阅摺内。该员系举人出身。从前曾任教谕。会试下第。拣选分发等语。因思教职升用知县人员。似此拣发者少。而由现任教职。经督抚学政、保举堪膺民社、在吏部铨选者多。从前曾因保举教职得缺后。仍复改教者。降旨吏部、将原保之督、抚、学政、定以处分。但行之日久。恐督抚等、于保奏时。不甚经意。而于改教时。不将其曾由教职保举之处。详晰声叙。含糊混过。亦未可定。著交该部、嗣后遇督抚题奏知县改教人员、摺奏到部。留心察核。如有曾任教职之人。除由下第拣选分发。及举人、进士、本班截取选授知县者。毋庸查议。若原保之督抚升调他省。见所保之员。难胜民社。不肯回护前非。据实奏请改教者。自应免其处分。止将原保之学政议处。其余保举堪膺民社之教职。有仍改教者。所有原保之督、抚、学政、均应照例议处。若该督抚于改教摺内。不将原系教职保举之处声叙。经部查出。将该督抚、严加议处。倘该督抚瞻徇原保之上司情面。任意姑容。经朕察出。或经科道纠参。必将该督抚、重治其罪。其如何分别定例之处。并著该部详议具奏。寻议、原保之学政。或有升转。与该员同省。能据实查办。免其处分。止将原保之督抚议处。其原保之藩臬以下各上司。悉视此例。分别查办。至该督抚、于奏请改教时。含糊声叙。经臣部查出。随本查参。照徇情例、降二级调用。倘该督抚瞻徇姑容。查出将该督抚、革职治罪。从之。　　

