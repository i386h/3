<!-- { "loadSidebar": true } -->
○又奏据总兵华封禀称、三月初八日领兵至邦笼箐。令参将哈国兴等进攻贼匪随拒随退因路险不能长驱。又分遣兵练。由贼隘左右深箐。潜至山梁初九日辰刻贼溃。遂乘势砍栅。破营一座。获贼首五十余级。枪炮击毙二百余人。初十日兵至孟艮坝口之戛法街分三路进攻。午刻抵孟艮城。砍开尽系空营。追至猛引等处。亦无踪迹。弁兵同召丙四山搜捕。得男妇八十余名口。其孟艮土城。系依山挖壕。周围约十一二里。得城时。仓粮已自烧毁。惟得牛百数十只。当交召丙收用。召散、召猛烈、召猛珍、尚未获。虽传言逃赴阿犭□瓦。已派令官兵严拏。得旨、知道了。即果逃至阿犭□瓦。亦应向彼勒索。不可苟且了事　　

○又奏、前以整欠为翦贼平定之区。若听其荒弃。恐无业莽子。渐聚滋事。请令叭先捧管辖。照甘省土司例。给指挥职衔。并以孟艮系召丙故土。请兵除匪。得复旧业。应更倾心向化。可否赏给内地土司职衔业经奏闻今孟艮贼巢已得。召丙如准为内地土司。与叭先捧一体给以指挥使职衔俾地土皆附入版图。伊等自长为臣仆。至整欠孟艮两处地方。暨原管各堡寨多水田。有业夷户已散。应令招来归附。其并未从贼者。即为安插。俾速布种。其两处贼首。仍饬该镇严行剿捕。与召丙叭先捧协力擒拏。得旨、诸凡妥当。如所议行　　

○又奏、整欠孟艮贼匪。两路勾结。孟艮系召散巢穴。整欠系素领散撰巢穴。整欠贼首六人。已除其四。惟召散乃此案构衅渠魁。已饬委哈国兴等追拏。再召散杀死召丙之父。占踞孟艮。召丙与伊原系深仇。并令商同追缉。得旨、如此认真办理方是　　

○贵州巡抚方世俊奏、郎岱同知所属寨苗者诺。布散谣言惑骗银两。现已拏获出银苗民及受嘱代行敛银各犯。并起获小红布旗。道巾云肩。及各色布五十段。现亲至黑赛寨。道人董正源庙内搜查。尚无不法字迹惟称其徒然净暨然华然朗等。诡言敛银免灾。有不出银之家。必要杀害等语。查郎岱水城一带。与川滇接壤。已飞饬员弁。于境内躧缉。并委员各路密拏。随经川督咨复。珙县将然净等三犯获解来黔。俟到案与各犯质审。严究各确情另拟具奏。得旨、似此等事。应由驿速递。何迟至一月始到。可谓不知轻重。至汝亲去速办尚属得宜。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十七


大清高宗法天隆运至诚先觉体元立极敷文奋武孝慈神圣纯皇帝实录卷之七百五十八　　

乾隆三十一年丙戌夏四月庚子朔享太庙上亲诣行礼　　

○谕、据彰宝奏查汛徇情帮助段成功弥补亏空之各州县自一千七八百两至一二百两不等请敕部议处等语从前蒋洲在山西侵亏库项令属员帮银弥补一案经朕特派大臣前往查办大加惩治谓此后各员当知所畏惧悛改乃未越十年复有盈千累百帮补亏空之事。是该省吏治渎坏竟成积习难返不可不严惩创而儆官邪所有查出帮银之各州县。数逾一千两以上者著交部严加议处其余并著交部分别议处　　

○谕军机大臣等彰宝奏、查出段成功亏空案内徇情帮助之各州县已降旨交部分别议处至彰宝查办此事殊属草率。州县所得养廉极多不过千余两即为同寅解囊济急赠以一二百金尚属情理所有岂能尽举其终岁所入。佽助他人且至盈千累百转浮于应得养廉之数若非平日贪黩肥家囊资饶裕即系那移库项以公济私该抚自应详悉根究。使诸事和盘托出庶足整饬官方何得仅以开单一奏颟顸了事著传谕彰宝将帮银数多之各州县有无亏帑婪赃情弊严密确查。据实覆奏。倘此际意存姑息一任伊等巧为掩饰日后各该员事犯败露。或别经访闻惟于彰宝是问此皆彰宝关系切已之事何乃如此姑息非朕特加恩任使之本意戒之慎之将此传谕知之　　

○是日起上以常雩祀天于圜丘斋戒三日　　

○辛丑。谕据杨应琚奏捣平整欠贼巢近巢一带已无逆匪现复于整欠之外各路侦查搜剿其孟艮地方。亦据召丙招引夷民投顺等语可见莽匪滋扰土司地方不过乌合之众原属不成事体从前皆因刘藻中情恇怯。漫无设施遂尔张皇其事今杨应琚甫莅滇省将弁兵练俱各奋勇出力。即能剿平巢穴而外夷召丙亦望风率众投顺益见办理军务。全在详审机宜如果得其要领不难刻期竣事所有杨应琚奏到各摺。著一并宣谕中外知之　　

○谕军机大臣等据杨应琚奏整欠贼巢业已攻克孟艮一路亦据召丙将夷民招来投顺内有前曾顺贼抗拒官兵者已令召丙查明治罪不得概准投降等语办理甚是已于摺内批示矣此次统兵进剿之总兵副将参将等尚知奋勉著传谕杨应琚将实在出力之人查明奏闻候朕酌量加恩赏赉以示鼓励　　

○又谕前据步军统领衙门奏黔省查拏逆犯马朝柱由直隶巩华城等处关移前来业经派员前往根查来历并即降旨令该督查明覆奏至今尚未奏到现据派员明善禀称查至宣化一带。总兵恒德曾经禀知该督其缉拏公文则由涿州新雄自涞水易州各汛递到而新雄营又系来自山东沂州营沂州距新雄涿州相隔路途尚远何以越境径达且既至涿州又何以不由良乡送京复自紫荆关递至宣化其中失枝脱节之处。该督从前接禀时何以未经看出不即根究文书来历仅以通缉了事乎著传谕方观承。速即查明据实具奏　　

○又谕前据步军统领衙门奏据北营守备禀称接到直隶巩华城都司密封公文一角内开逆犯马朝柱。在黔省黎平府开泰县饭店。店主禀县查拏该犯已乘间脱逃除多差干役。飞檄严拏。并绘马朝柱图牌沿途投递等语当经派员前往巩华城一带挨查今据查得直隶宣化镇总兵具禀总督内称去年十一月二十七日涿州营准新雄营都司单移准沂州营移准沂州府移开据郯城县禀称、准江南宿迁县关会密缉逆犯等因沂州距涿州相隔州县营汛甚多何以越站径达。其中恐不无别情且如果来自沂州则该地方文武断无不具禀该抚之理崔应阶何以未经奏及且曾否根究文书来历及如何饬属查办之处著传谕崔应阶查明据实速奏　　

○壬寅。上诣南郊斋宫斋宿　　

○谕军机大臣等据明德奏守备钱士麒盘获逸盗夏龙山经高晋讯系龚老大案内逸盗一摺已交三法司核拟速奏矣钱士麒以调考武弁。路过丹徒乃能于途次留心盘获逸盗。颇属能事该督曾否予以奖赏。及作何鼓励之处著传谕高晋具摺奏闻　　

○又谕、前据步军统领衙门奏接准巩华城关移缉拏逆犯马朝柱一案。称系贵州黎平府开泰县脱逃已传谕方世俊。查明具奏。上年该抚曾奏徐献朝捏造徐占鳌容留马朝柱一案。亦系黎平府开泰县之事。今此案情节虽异。而县府相同。如果即系此案。则去年早经办结。何以至今尚行通缉。其是否即属前案。抑或另有一案之处。著该抚即速查明据实覆奏　　

○又谕、据巴尔品奏去冬口外雪大。驿站人等牲畜多被损伤等语驿站人等俱赖牲畜度日。今损伤过多生计不无窘迫著传谕巴尔品将牧厂牲只按数赏给所有伊等钱粮于来年起每年减半坐扣作六年扣完。以示优恤　　

○又谕、据阿桂安泰等奏称伊等讯明伍岱监禁哈萨克霍集伯尔根。收其马匹牲只一事缘伍岱领兵前往驱逐内徙之哈萨克等。闻霍集伯尔根拥兵千余虑其负固因将霍集伯尔根唤至监禁随遣兵驱逐凡恭顺听命者任其迁移其抗拒者取其马匹牲只概行逐去霍集伯尔根始知惶恐吁请释放随即遣去等语雅尔塔尔巴哈台等处设卡驻兵原以驱逐内徙之哈萨克逐之不去自应从重惩治伍岱所办并不为过著明瑞前赴雅尔将现今查办情由及哈萨克不应内徙如违定行重惩之处一一明白晓谕并移咨阿布赉知之　　

○癸卯。常雩祀天于圜丘。上亲诣行礼　　

○诣畅春园问皇太后安　　

○幸圆明园　　

○命翰林院侍读学士卢文绍提督湖南学政　　

○甲辰。谕曰、侍郎四达等查办段成功亏空一案已将和其衷等押解来京。著军机大臣。会同刑部审拟具奏。寻议奏、参革苏州府同知段成功。在阳曲县任内。恣意侵蚀库顶。数至逾万。与徇纵营私之巡抚和其衷均应依律拟斩。并情即行正法。扶同容隐之藩司文绶知府刘墉应拟斩监候。徇庇劣员之臬司蓝钦奎等已经革职均无庸议。得旨段成功著即处斩和其衷著改为应斩监候秋后处决文绶刘墉并著从宽免死。发往军台效力赎罪蓝钦奎富勒浑著该部带领引见再降谕旨　　

○旌表守正捐躯之河南商邱县民赵西崖妻张氏　　

○乙巳。谕军机大臣等彰宝查奏刘标偿还段成功银两一摺所办尚未允协刘标如果平日与段成功交好通融后向乡亲那借偿还亦属常情所有因此而加以议处。转不足以服其心。若系在阳曲任内。亏缺帑项。遗交段成功。后闻段成功升迁离任。始行寄还补项。则是刘标亏空在前。自应按律究拟。又岂得仅以议处了事。彰宝于接准阿思哈恣覆之日。即应切实根究。分晰办理。岂可止凭刘标一面之词。遂尔朦胧率结。转以常情借贷为罪耶。刘标在任有无亏空。讯之阳曲县书役。断不能代为隐匿。而所称会银还项一节。亦当拘指借之汪廷标到案。问明果否属实。此案方无疑义。昨因帮借段成功银数最多之州县。已谕令彰宝严密查办。刘标之事。亦应遵照前旨。一体办理。且如此查办。乃因山西吏治。向来不堪。陋习相仍。所以整饬官方这意。彰宝不可不知。著传谕彰宝。将各项情节。逐一确查据实覆奏寻奏、查刘标到任卸事。交代文卷。及应存钱粮数目相符实无亏短。一切交盘。悉系实存在库。兑交段成功接收。并无前亏后补之事刘标偿还一项。据称系陆续那借以属确情报闻　　

○赈盛京被水官庄户口。并蠲额赋　　

○丙午。上诣畅春园、问皇太后安　　

○谕军机大臣等据吴达善奏江夏县起解发遣新疆人犯胡崇德贿嘱兵役江海等解至孝感县脱逃一摺此等紧要遣犯该兵役等胆敢受贿纵放实属大干法纪若不严加惩创何以示儆胡崇德现已弋获。固应即正典刑其贿纵为首之兵役。审明后亦应即行正法。为从各犯并著发往乌噜木齐。以昭炯戒。所有在逃之兵役。应严饬所属上紧勒缉务获毋任远扬漏网至摺称典史刘禄徵明知人犯未到孝感县投文并不禀县查究。千总熊作相、亦置若罔闻其有无通同贿纵情弊。该督抚务须彻底严行查究。江夏县知县七十一、任家人书役婪赃纵放。非寻常失察可比。亦应详悉查讯严参究处县丞左世卿、能留心访缉。尚属能事。该督曾作何奖赏鼓励之处。并著附摺奏闻。计此皆到日。吴达善谅已起程。即交定长查办　　

