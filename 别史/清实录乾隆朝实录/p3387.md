<!-- { "loadSidebar": true } -->
○丙辰。谕据恒瑞等奏。请将盗窃商民货物之蒙古绰克图、达什、分别拟罪。首犯绰克图、现今在逃。照例拟绞。获日绞决。从犯达什、发往云贵烟瘴地方等语。所办未协。蒙古荒野地方。并无墙垣。商人货物。蒙古人等易于盗窃。必须立法严禁。方能示惩。今绰克图、起意邀同达什行窃。而绰克图尚未缉获。即将从犯达什发遣。则蒙古人等。于首犯拟绞之处。不惟无从得知。难以示儆。并将来首犯就获时。伊既知无人质证。必致推委狡赖。不肯承认。著将达什暂缓发遣。送部监禁。俟缉获绰克图审明之日。再行照例发遣。如未经缉获绰克图。将达什永远监禁。蒙古地方。嗣后如有似此首犯逃逸者。俱照此办理。　　

○谕军机大臣等、前因明年庆典。在京师举行。阮光平若到京较早。又湏守候。是以令于七月二十日以后到京。嗣又思哈萨克各外藩蒙古等。皆赴热河庆祝。七月初十间。即在山庄筵宴。如该国王瞻觐情殷。不妨令其早行赴阙。复降旨令福康安不必阻止。福康安自当遵照办理。阮光平于春间进关。计算道路日期。七月以前。尽可到京。一俟扺关后。福康安即带同起程。先赴热河。以便与哈萨克各外藩蒙古等。一同入宴。再回京随王公大臣等、届期共伸庆祝。　　

○调正黄旗蒙古副都统扎郎阿、为镶白旗满洲副都统。正黄旗汉军副都统伍弥乌逊、为正白旗蒙古副都统。实授庆成为正黄旗汉军副都统。　　

○丁巳。上御太和殿视朝。文武升转各官谢恩。　　

○谕、向来乡会试士子出场之日。例本不准给烛。闻本科顺天乡试。于初十、十三、十六等日。多有迟至夜分。始行交卷出场者。以致昏黑易于混杂。滋生弊端。殊非慎重科场之道。此必系伊龄阿沽誉矣。嗣后凡遇乡会试。于士子出场日期。知贡举及监临等。务须先行出示晓谕。届时严催。早行交卷。断不准其给烛。以杜弊窦。著为令。　　

○又谕、昨因察哈尔侍卫齐巴克扎布、控告该总管伊尔库多款。现经审明。伊尔库坐扣官兵钱粮入己各款皆实。其原告伊尔库之妻归宁来京。擅用乌拉。巡查牛马牧场。索取马二十匹。存公罚项牲畜内。取用马二十匹等款。齐巴克扎布、俱系风闻。并无干证。伊尔库照例定拟。齐巴克扎布、所告重案皆实。轻案子虚。例不坐罪。此特指平民不知律例而言。今齐巴克扎布、身为轻车都尉。兼三等侍卫。非不知律例者可比。所告重案虽实。尚有多案皆虚。若不薄惩其罪。恐长妄控之习。著交部察议。以为扳告者戒。著为令。　　

○谕军机大臣等、明年届朕八旬万寿。安南国王阮光平、赴京祝厘。而暹罗等国使臣。亦俱届期来京朝贺。因思明岁系四川各土司、例应年班入觐之期。著传谕李世杰酌量。若该土司不耐炎热。热河气候。比京城较为凉爽。不妨令其于七月初五以前。赴热河庆祝。以便与哈萨克等在山庄筵宴。若该土司等能耐炎热。即令于七月底到京。与安南暹罗等国。一同朝贺。瞻仰祝厘盛事。该督务须计算日期。令该土司等按程行走。届期到京。方为妥善。　　

○又谕曰、据保宁奏、哈萨克台吉博普、阿弟勒、呈请明年万寿庆典。于伊等子弟内。各遣一人来京叩祝。业经照依所呈。令于明年与阿岱等同至京师等语。哈萨克台吉博普、阿弟勒等、恳请于伊子弟内各遣一人来京叩祝。具徵忱悃。惟近据保宁、永保等奏。阿岱等明年来京。奏到时曾经降旨。伊等内恐有未出痘者。令伊等于明年七月初五日以内。前来热河。想保宁尚未接到。著交保宁。即照所请令伊等同阿岱酌量。明年七月初五日以前。能到热河。扣算日期遣往。惟哈萨克来使。向由伊犁内地行走。不准由乌里雅苏台行走。今伊等诚心前来叩祝。此次暂准由乌里雅苏台行走。期于未出痘者有益。又称小台吉内请来京者。请即驳回不准。亦是。但台吉内。有因劳绩赏给翎顶。或伊父曾经出力者。酌遣三四人来。不必概行驳回。将此并谕保宁、永保酌办。　　

○又谕曰、长麟奏拏获越狱人犯。审明正法一摺。内称五十一年。历城县监犯许四妮等。越狱脱逃案内。尚有许作名等五名。未经弋获。兹据单县知县杨楷禀称、因奉檄饬差访拏各案。在河南永城县地方。躧有许作名踪迹。改装易服。将该犯拏获。当即审明正法等语。地方缉捕事宜。该督抚果能认真督饬。该属员等知所儆畏。自必上紧缉拏。今长麟能实力督缉。该县杨楷。遂能将年久越狱之犯。留心缉获。殊属可嘉。杨楷自应送部引见。至历城越狱案内。许作名一犯。既经拏获。其余未获四犯。亦不难跟踪躧缉。著传谕长麟、仍应严饬所属。上紧缉捕。毋因现既获犯。遂事疏懈也。　　

○旌表守正被戕陕西长武县民贺淳聘妻鱼氏。　　

○戊午。上御懋勤殿。勾到江苏、山西情实罪犯。停决江苏斩犯四人。绞犯六人。山西斩犯十人。绞犯十五人。余五十六人予勾。　　

○己未。谕曰、书麟等奏、周家楼漫口大溜。侧向南趋。幸荷朱笔指画。于西裹头添筑挑水坝。挑溜得力。进埽得以平稳。于十月初三日卯时挂缆合龙。口门旋即断流。大溜全归正河东注。坝身并无腰漏渗水处所等语。周家楼漫口。共长二百四十余丈。自开工堵筑以来。从无矬失。兹得合龙稳固。迅速蒇事。自由天神嘉佑。而该督等、董率在工员弁。办理亦为妥协。该工西坝左近。旧有河神庙宇。著该督等、即重加修葺。并御书扁额发往。以答神佑。书麟、兰第锡、康基田、均著交部议叙。所有在工文武员弁。除疎防之员。功过相抵。毋庸议叙外。其余在事出力者。并著该督等查明。分别等第。咨部议叙。又据另摺奏。副将郑永泰、专管西坝。始终出力等语。郑永泰、著赏戴花翎。以示鼓励。　　

○御书睢宁堤工河神庙扁曰、金堤绥佑。　　

○又谕曰、全德奏、庙湾场等处村庄。间被黄水淹浸。现在虽经涸出。但场土□亭池灶。正须修理。灶丁等未免拮据等语。庙湾等场。地势低洼。致被洩黄之水。下注淹浸。虽经陆续涸出。而灶丁等修理场土□亭池灶。未能及时煎晒盐觔。若将应完新旧钱粮。一时并徵。灶丁等未免稍形拮据。所有庙湾场成灾五分之十二庄。本年应徵折价钱粮。著加恩照例分别蠲缓。其未完旧欠钱粮。及借给口粮。并著一并递缓徵收。至勘不成灾之七庄。及海州三场。本年应徵钱粮。并历年因灾带徵钱粮。及旧欠借给口粮。亦著展至来年麦熟后。分作二年带徵。以示朕轸念灶丁至意。该部即遵谕行。　　

○庚申。上诣雍和宫行礼。　　

○谕军机大臣曰、毕沅奏勘佑郝穴镇矶嘴坝裹头石方银数。分别办理一摺。批阅后、又观所进之图。该督因许仙观对岸。新长淤洲。恐其日向北涨。拟于许仙观堤外。建筑鸡嘴坝一座。挑溜南趋。江流浩瀚。岂一二石坝。遂能挑动大溜。况沿江一带堤塍。从前亦并未有工。即云此项工作。系用民力。但将来仍须按粮摊派。小民生计有常。讵能于额徵之外。复事增加。此次该督奏请于许仙观建筑石坝。系为保护郝穴镇市起见。姑准照所请办理。惟阅所绘石矶图样。形势太直。恐致著重。应斜向东南。顺溜进做。方为稳妥得力。已于图中朱笔标出。再石矶距白沙、覃家、两洲江面尚远。溜势一时亦恐未能挑至对岸。或仿照办理窖金洲之法。将该处新淤。量为挑切。自更易于冲刷。著传谕毕沅、将能否如此筹办之处。详勘熟商。据实覆奏。不必泥于遵旨。其沿江堤塍。嗣后不得滥添工作。为属员多派开销之渐。又据另摺奏、降调粮道刘锡嘏、请留楚学习办工。俟应缴官项完缴合例。再准其捐复等语。刘锡嘏、前任淮扬道任内。声名甚属平常。是以木植一案。部议上时。予以革职。其人惟捷于应对。毫无实际。毕沅此奏。自必为其所愚。今该督既请将伊留楚办工。刘锡嘏、著留于该省差遣。但将来官项完竣后。亦止准其捐复佐贰等官。不得仍准捐复道府。现在委办工务。该督亦当留心查察。不得委以钱粮。任其从中侵冒。此等伎俩。彼所能为。又据奏、江陵被水后。逸出监犯。除陆续投到拏获。及现获九犯外。尚有十三名未获等语。江陵被水。距今业已两年。未获人犯。尚有十三名之多。可见该督等。督缉不勤。再江陵被水时。在监未动各犯若干名。颇知守法。于本罪上应量减二等。冲失逸出后。而自行投到者若干名。应量减一等。其逃后拏获者若干名。应于本罪上加等惩治。均当如此办理。何以该督抚总未查明具奏。殊属迟缓。著该督抚查明。迅速办理具奏。其未获各犯。仍饬属认真躧缉务获。毋得视为具文。久而生懈。将此谕令知之。　　

○又谕曰、书麟奏、恒宁将销盐数目。移后作前。肇启弊端。不便＜宀十见＞贷。所有豫提五月分引数。应完课银二万两。应请先于恒宁名下赔交等语。此事恒宁以销盐之数。移后作前。明系取巧讨好。其豫提盐引应完课银。自应著落恒宁。按数赔交。书麟从前。何以未曾奏及。经朕节次降旨询问。该督自知不能再为回护隐饰。始将恒宁提报销数。致启弊端。不便宽贷覆奏。而何裕城仍未奏及。可见该督抚从前。实不免有回护属员之意。除将原摺交部核议外。将此传谕书麟、并何裕城知之。　　

○又谕曰、阎正祥等奏。拏获夹带腰刀火药之车夫田四海等、讯据系由蒜市口、凭河南店店户杨六说合装载。并不知有违禁货物。请将田四海等、解送刑部收审等语。腰刀为兵丁必须之物。京师铺户。制造售卖。事所常有。即装载出口。安知非卖与热河满洲驻防、及绿营兵丁。且古北口尚系腹地。非沿边要隘。私行夹带者可比。此非大事。不值如此严办。但既经解送刑部。自应将因何擕带腰刀出口。作何使用售卖之处。讯问明确。除就近传知刑部。将店户杨六传讯外。将此谕令阎正祥等知之。　　

○辛酉。上御懋勤殿。勾到河南、山东、情实罪犯。停决河南斩犯六人。绞犯十六人。山东斩犯四人。绞犯十三人。余八十一人予勾。　　

