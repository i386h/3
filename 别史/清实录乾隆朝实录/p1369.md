<!-- { "loadSidebar": true } -->
○又谕、从前平定伊犁时。达瓦齐败走回部。为图尔璊、阿奇木伯克霍集斯等、遣阿舒尔玛特、擒送军营。不知此时图尔璊地方。尚系伯克霍集斯办事。抑或更替他人。可传谕雅尔哈善等、于进兵时访问。若仍系伯克霍集斯办事。则即向伊等云。尔等从前将达瓦齐擒献。系有功之人。皇上即施恩赏赉。尚欲陆续加恩。因办理厄鲁特等无暇。今厄鲁特等、俱己平定。领兵前来。专为问两和卓木之罪。与尔等无涉。尔等惟诚心效顺。自必永承恩泽。仍酌赏缎疋等物。以示奖励。凡大兵经过地方。皆当如此宣示。及酌量奖赏。俾回人闻风归向。或将贼酋拏送。亦未可定。即不然。而众心内附。贼酋等、自必力穷无助。我兵擒剿亦易。如归附人等、有奋勉行走者。更宜核实奖赏。雅尔哈善等、当加意办理。　　

○又谕曰、兆惠等奏称、正月内马匹送到。即追剿巴图尔乌巴什等。再往叶尔羌、喀什噶尔、擒拏布拉呢敦、霍集占。倘办不随意。不能即入回部。则且屯田积谷。市哈萨克健马。俟次年整兵再进等语。兆惠等所见亦是。但不可有意迟疑。惟当相机以应。如上年进兵时。即计及办理回部。其后竟成空言。今谓贼人在沙喇伯勒。恐又复他往。或向内来。俱未可定。若伊等果在沙喇伯勒坐食。势必贫人盗窃其富家。不堪为命。互相杀害。断无安静之理。我兵乘机取之甚易。兆惠所奏。未免豫留地步。即非有心观望。而怯懦固其本怀。以为事若无成。伊已先为奏及。不知临时果有阻滞。即俟次年办理。又有何碍。况车布登扎布陛辞日。朕已谕今年尽力赶办。如赶办不及。即明岁办理亦可。且办理回部。现谕添派绿旗兵八千名。兆惠惟带原议四千兵。前往沙喇伯勒。其办理回部。已命雅尔哈善、额敏和卓前往。观今日兆惠所奏。显系以兵少为虑。欲留雅尔哈善所带之索伦兵一千。用壮声势耳。可于绿旗兵八千内。派出一千。合原议之四千兵。前往沙喇伯勒。其索伦兵一千。仍令雅尔哈善带往。　　

○又谕、朕因兆惠有办理需时之虑。已命专办沙喇伯勒贼众。其叶尔羌、喀什噶尔回部。令雅尔哈善、额敏和卓、二人办理。已添派绿旗兵八千名。合之雅尔哈善、所带索伦兵一千。自足敷用。额敏和卓、熟悉回部情形。伊等尽心商酌。以奏肤功。即或今岁不能竣事。惟整兵前进。蹂其禾稼。振旅而还。彼力自绌。将来进取更易。至额敏和卓、传示库车回人之事。及此次进兵。何时起程。作何办理。著即行奏闻。再兆惠处侍卫颇多。雅尔哈善进兵时。可咨取数人。以备差遣。　　

○辛卯。上奉皇太后居长春仙馆。　　

○诣安佑宫行礼。　　

○幸圆明园。　　

○谕、上年两江灾地。业经截漕蠲缓。赈借兼施。恩膏叠沛矣。但赈竣后、距麦收之期尚远。贫民难以支持。朕心深为恻然。著将下江被灾最重之清河、桃源、铜山、沛县、邳州、宿迁、睢宁、海州、沭阳、等九州县。极贫各加赈三个月。次贫各加赈两个月。其次重之丰县、萧县、赣榆、及山阳、安东、高邮、兴化、宝应、砀山、九州县。并上江之宿州、灵璧、虹县、凤台、怀远、凤阳、太和、泗州、盱眙、五河、等十州县。极贫各加赈两个月。次贫各加赈一个月。又下江被灾较轻之甘泉、阜宁、二县。上江之寿州、阜阳、颍上、亳州、蒙城、等五州县。无论极次、各加赈一个月。所需赈粮。酌仓贮多寡。银米兼放。折赈银两。仍照加增之数折给。该督抚务督率属员。实心妥办。使灾民均沾实惠。以副朕轸念黎元至意。　　

○又谕、上年山东被水处所。业经屡降恩旨。蠲缓赈恤。其邹、滕、金、鱼、济宁、菏泽、单县、城武、曹、范、兰、郯、馆陶、恩、武、临清、等州县内。毗连灾地。收成歉薄之处。所有乾隆二十二年、应徵钱粮。及二十、二十一年、带徵未完银两。若照常输纳。小民未免拮据。著加恩一体缓至麦收后开徵。以纾民力。该部即遵谕行。　　

○谕军机大臣等、昨命兆惠、雅尔哈善等。分路进剿。以专责成。但兆惠既有畏难之心。雅尔哈善、至今犹未至鲁克察克。朕心深为廑念。办理沙喇伯勒贼众。已派兵五千。自属裕如。兆惠等宜加意擒剿。不留余孽。若仍不能集事。朕惟兆惠是问。至由库车、阿克苏、进兵回部。雅尔哈善、惟与额敏和卓、同心协力。资其计画。加以鼓舞。不可稍存歧视。再额敏和卓所属之回兵。亦属可用。宜向彼商酌派出。或得一千。或得数百。即将绿旗兵、照数拨除。此项拨除兵丁。所得分例。著赏给回兵。　　

○又谕、自京至巴里坤、所设台站。向俱特派人员巡察。今观内地军台、递送事件。较前稍觉迟滞。总因日久懈弛。马匹亦多疲乏。著将直隶军台事务。交按察使永宁。山西军台。交按察使明山。陕西军台。交布政使武忱。自甘肃至巴里坤军台。交巡抚吴达善。专司巡察管理。如马匹有疲乏者。或令更换。或于事简台路。调拨壮健者应用。其应如何办理之处。即各具摺奏闻。　　

○又谕、数年进兵以来。自巴里坤至军营。所设台站官兵。驰送事件。尚无贻误。且有剿杀贼众。夺回劫掳官物者。应加特恩。以示奖励。著永贵、吴达善、查明台站笔帖式内。有遇贼剿杀、夺回官物者。或即题补本部主事。或交部议叙请旨。其余兵丁。概赏两月钱粮。巴里坤以外台站事务。即著永贵巡察管理。台马有疲乏者。即会同吴达善等、调拨更换。　　

○壬辰。享太庙。遣諴亲王允秘恭代行礼。　　

○上诣长春仙馆、问皇太后安。　　

○遣官祭太岁之神。　　

○谕军机大臣等、昨命黄廷桂、再办马二千匹。留富绍于巴里坤。续送乌噜木齐军营。今雅尔哈善、领兵由鲁克察克进发。著改送鲁克察克。分给所领索伦兵一千名。富绍将马匹交收后。即在雅尔哈善队内行走。其巴图济尔噶勒、果木尼勒图、将前起马匹。送至乌噜木齐。即在军营行走。可传谕兆惠、雅尔哈善、富绍等知之。　　

○又谕、朕昨谕雅尔哈善、将额敏和卓所属回兵。派出进剿。因伊等情形熟悉。而额敏和卓、亦便于指使。但恐回人马匹不敷。著传谕雅尔哈善、将原派绿旗兵、每人马一匹。照数给与回兵。此次办理回部。朕专交雅尔哈善、额敏和卓二人。应进兵时、即一面具奏。一面起程。惟知会将军兆惠。毋庸往返咨商。再雅尔哈善等、由阿克苏、库车、进取叶尔羌、喀什噶尔等城。所有收获器什。除应交内府者。酌量赍送外。其衣服等物。即奖赏兵丁。至军器马驼。尤当尽行查取。以给军用。　　

○又谕、闻向来进兵时。自哨探兵丁外。又派数十人瞭望。谓之墨尔根哨探兵。凡行兵遣发哨探。特为豫侦贼人信息。掩其不备之意。今于哨探队前。复遣人行走。设为贼所窥。得以豫作准备。而大兵远隔。一时不能猝至。转似与贼送信者然。是名为审慎。其实自示怯懦。有何裨益。此次进兵。不过与大营相去四五十里间。遣发哨探。一见贼踪。即行驰报。则大队兵丁。自可接踵迎击。至厄鲁特性习。反覆无定。往往自相戕害。从前达瓦齐在伊犁时。人心尚且离散。今日岂有堪为统率之人。即如巴图尔乌巴什、亦尝收合党众。究未闻推为台吉。今又伏冥诛。则哈萨克锡喇等小丑。焉能使众贼服从。且众厄鲁特等、已成玛哈沁。冬寒窜伏。栖止一处。必致互相争夺。大兵乘其溃乱。迅往袭击。立可奏功。兆惠等、勿因其乌合之势。过为顾虑。即遵朕节次谕旨。相机办理。　　

○又谕、据阿里衮等奏称、现在前往库车。于所到山谷内。搜捕玛哈沁。侦探贼人踪迹等语。阿里衮等前次奏事。距今二十余日。朕心深为廑念。今虽称寻踪追贼。然伊等兵马之力如何。未经奏及。前已降旨。令伊等彻兵。令额敏和卓、同雅尔哈善、办理回部。此时能收服库车回众、固善。否则竟回游牧暂息。再整兵往鲁克察克。一切与雅尔哈善、商酌办理。阿里衮亦不必前赴军营。仍回巴里坤办事。　　

○癸巳。谕曰、钟音参奏李友棠一案。吏部议以降调。当经降旨、交总督杨应琚查奏。今据杨应琚奏、李友棠于按临考试时。场规不肃。试事草率。诸款俱属确实。本应照部议降级调用。但尚无别项劣迹。李友棠著从宽降四级留任。　　

○又谕、上年直隶大名府属之大名、魏县、元城、南乐、清丰。广平府属之清河、威县。河间府属之景州、故城、交河、吴桥、被水各州县。业经降旨抚恤。赈借兼施。灾黎自可得所。惟是例赈应至正二月为止。贫民仍不免拮据。著加恩将大名等各州县内、九十分之极次贫民。再各加赈一个月。以示轸恤。该部即遵谕行。　　

○又谕、陕西米脂、吴堡、清涧、绥德、鄜州、洛川、延川、武功、等八州县。民欠新旧常平仓粮。共八万二千余石。若照常例徵半缓半。此时正届徵收之期。但该处去岁收成歉薄。虽勘不成灾。而闾阎究属拮据。所有米脂等八州县、应徵一半之常平仓粮、四万一千余石。著加恩缓至本年秋成后徵收。以纾民力。其现在已徵在仓者。仍照例入于奏销。不得令官吏中饱。　　

○命革职湖北巡抚卢焯、在巴里坤办理粮饷处效力。　　

○甲午。世祖章皇帝忌辰。遣官祭孝陵。　　

○命副都统集福、带领侍卫扎拉丰阿、纳木扎勒、往西宁。谕军机大臣等、去年进剿厄鲁特。叛贼余党。分路逃窜。近据阿里衮等奏称、沙喇斯、玛呼斯、贼人。俱逃向爱什玛山之东南。察其踪迹。应在呼尔塔克山、罗布诺尔等处藏匿等语。罗布诺尔等处。与噶斯相近。可通青海。或贼人逃往彼处。亦未可定。因特派集福、扎拉丰阿、纳木扎勒、前赴西宁。与副都统德尔素、青海郡王索诺木丹津、贝子纳木扎勒车凌等。会同办理。集福等至西宁。德尔素即同往青海。令索诺木丹津等、派兵一千。听候调遣。仍选派熟识路径兵丁、三四十名。交扎拉丰阿、纳木扎勒等。带往噶斯一路。根寻贼人踪迹。若有藏匿逃窜之厄鲁特等。扎拉丰阿、报知集福等。即带兵前往搜剿。若并无踪迹。扎拉丰阿等、亦即回京。集福可传谕索诺木丹津等、密为豫备。小心宣露。　　

