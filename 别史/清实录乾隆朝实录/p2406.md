<!-- { "loadSidebar": true } -->
○谕军机大臣曰、阿桂等奏、攻克日尔巴当噶等处碉寨。并接通凯立叶上截。歼戮贼众。览奏深为欣慰。从此攻取噶尔丹喇嘛寺。势俱下压。自属便易。但逊克尔宗、尚未攻得。仍恐贼自南而来。邀截后路。此时阿桂若能将逊克尔宗、一并攻克。自尤妥善。否则荣噶尔博一带山梁。甚关紧要。前此曾于图内、用朱笔标记两圈。令阿桂派兵占据。阿桂务当斟酌妥办。若已经占得。始免后路顾虑。又据奏脱出之绰斯甲布番人雍中尔结供称。莎罗奔弟兄。现又回勒乌围、念经拒守等语。逆酋兄弟聚集一处。其计画自必更甚。若我兵攻破勒乌围。将逆酋一并擒获。则噶喇依、并可传檄而定。成功尤为迅速。惟是逆贼狡黠多端。恐见官军势盛难敌。派人在勒乌围抗拒。而索诺木、莎罗奔弟兄。仍回噶喇依。为三窟之计。以冀缓死须臾。亦未可定。阿桂统兵抵勒乌围时。一面进兵攻打。一面选派大员、带兵千余。往截勒乌围至噶喇依之路。使其无从窜回。于剿捕尤为得力。惟当妥酌筹办。毋稍疎懈　　

○丙辰。谕、前因川省大功告成在即。官军正当乘胜冞入。粮储尤宜加紧趱运。所需夫役倍多。虽叠次加恩。已将乾隆四十年以前应徵钱粮。分别缓带。究系暂缓催科。将来仍须如数完纳。民力不无拮据。朕心深为轸念。特谕该督等、查明应行酌免分数。妥速覆奏。候朕加恩。今据富勒浑、文绶等、将过兵地方、及未经办差之九十厅州县、节年出夫运粮。俱踊跃急公。分别酌免分数覆奏。此等急公奉上之民。甚属可嘉。著加恩将成都等二十三州县、已缓三十八年钱粮、全行蠲免。其三十九年钱粮、酌免十分之五。简州等二十三厅州县、三十七年蠲剩缓徵钱粮、全行蠲免。其已缓三十八、九、两年钱粮、各蠲免十分之五。天全、芦山、茂州、松潘、四厅州县。已缓三十八年钱粮、酌免十分之五。温江等五十六厅州县、三十七年蠲剩缓徵钱粮、全行蠲免。其三十九年钱粮、酌免十分之五。大宁等三十四厅州县、三十七年钱粮、蠲剩十分之三者、全行蠲免。蠲剩十分之五、十分之七者。再免三分。并将三十九年钱粮、再免十分之三。俾闾阎生计。益得宽舒。仍俟大功奏捷时。另普渥恩。以副朕嘉惠劳民。有加无已至意。该部遵谕速行　　

○又谕、据大学士舒赫德奏、查办德州溃逃驻防满兵一事。于十一月初四日。行抵德州。查询在逃未获之满兵十五名内。谭存、英住、福昌保、三名。经其家属寻觅尸骸。焚化带回。其余十二名。现在虽无踪迹。窜逸必不能远。已飞咨直隶、河南、山东、各督抚。上紧查拏务获。讯明正法。并将该兵等、遵旨于档内削去旗籍。逐出妻子等语。朕之令如此严办者。以满洲临阵退缩。已失满洲正道。而又逃去无踪。故并斥逐其妻子。以示彼自外于满洲也。今既有认系死于乱军。则现在未获之十二名。其中或亦有因伤身殁者。亦未可知。若因现无踪影。即将其妻子、遽行驱逐出旗。未免可悯。驻防兵丁。住居外省日久。于本地语音。虽微有随同。而旗人体态。则不能更改。即有窜往他处者。亦易于盘诘缉拏。已另谕周元理、杨景素、徐绩、一体上紧严缉务获。勿使兔脱。著杨景素、交城守尉福保、将未获十二人。查明花名旗籍年貌。开写清单。知照各该省。实力查拏。一经就获。即于该处审明正法。并将其妻子逐出旗籍。此皆罪由自取。实无可矜怜。其未经拏获之人。存亡未定。若遽逐其妻子出旗。揆情未为得平。朕心尚觉不忍。舒赫德何竟未见及此耶。朕如此体恤。实为仁至义尽。不但此十二人妻子。应知感激。即凡我八旗兵众闻之。亦当感发天良。倍加愧奋。共勉为勇锐劲旅。以存满洲旧风。庶不负朕谆切训戒之至意。将此兼写清汉字谕旨、通行传谕知之　　

○又谕、户部奏驳盛京岫岩城旗仓粮价减少一摺。若仅交该侍郎、将军、府尹等查办。难免彼此回护。仍不能得其底里。著派侍郎高朴、驰驿前往。会同盛京户部、及该将军等、彻底根查。据实覆奏　　

○谕军机大臣等、徐绩在山东巡抚任内。不能将邪教豫行查拏。以致酿成事端。罪本不小。昨河南巡抚缺出。一时不得其人。因念徐绩平日办事。尚属认真。特加恩复予录用。令其勉力自效。以赎前愆。该抚自必倍加感励。将一切应行查办之事。实力督查。而于稽查邪教一节。谅更不敢稍懈。但亦不可过于严急。徐绩初至豫省。非若何煟之莅事年久、已得民心、诸凡熟谙者可比。不但民情土俗。未得周知。即通省文武属员。亦素未相习。若欲访觅可以信任。托寄耳目者。殊难其选。与其泛择而不得人。莫若倚重一人、以资助理。署藩司荣柱、由刑部司员出身。明练诚妥。可以倚靠。乃朕所深知者。前此荣柱、初到河南时。朕曾于何煟奏摺内、批谕及之。何煟恪遵朕旨。诸事教导倚仗。甚得荣柱之力。今徐绩初调豫省。一切当与荣柱熟筹妥办。自可不致舛误。即如祥符县贺廷榜一案。业经荣柱、将要犯会首段珩等、全行拏获解京审讯。尤不虑其在地方滋事。查办更不宜过急。著传谕徐绩、一切当与荣柱熟商妥办。至于查察邪教一事。尤当令荣柱不动声色。妥为查究。务绝根株。再豫省信阳、光山等州县。本年偶被旱灾。曾传询何煟、令其将明春应否加恩赈恤之处。查明具奏。已据覆奏。饬属详细确勘。著再谕令徐绩、即遵照前旨、确查奏覆。候朕新正加恩。并将此旨传示荣柱。　　

○又谕、户部代奏郎中杨嗣曾。呈请仍从伊父所嗣徐姓为后一摺。杨嗣曾之父。既为徐姓抱养承嗣。而杨嗣曾、又为徐蒋氏抚育成人。其呈请仍嗣徐姓之处。揆之情理。自可允行。但必徐氏近支。实无应继之人。方可令异姓承嗣。著传谕萨载、确查已故监生徐沂、现在有无产业。及是否尚有嫡派近支。可以承嗣。或徐氏实无可继之人。即行查明。据实覆奏。到时再降谕旨。户部摺、钞寄萨载阅看　　

○又谕、据舒赫德奏、查办德州驻防逃兵尚有十二名未获等语。已明降谕旨通传。并令杨景素、交城守尉福保、查明十二人花名旗分年貌。知照各该省实力查拏。此等驻防兵丁。久居外省。虽语音微有随同。而旗人体态动作。不能改换。所至易于辨识。无难得其踪迹。非如东省匪党。混迹俦类。骤难识认者可比。若此等尚不迅行查捕。即不能为之曲宥矣。著周元理、杨景素、徐绩、各严饬所属。一体设法查拏。务期迅速弋获。奏闻办理。即或匿迹工匠。或改装混入缁流。该督抚亦当实力访查。拏获审明正法。断不可稍存姑息。图积阴功。若或隐饰不办。别经发觉。恐该督抚不能当其咎也。再前此那木扎勒等防守塔湾。有保定骁骑校特通阿、并未回来。其中情节。殊不可解。已令该督抚实力缉拏矣。特通阿系满洲驻防。未必能久匿他处。河南山东两省。固当实力查拏。但该犯住居保定有年。其亲党住居省城者。应不乏人。该犯或见拏缉之事稍平。潜回原处藏躲。冀延残喘。亦事理所必有。周元理尤当切实严拏。迅即弋获。毋任漏网。将此由四百里传谕周元理、杨景素、徐绩、知之。仍各将如何缉拏。及有无拏获缘由。随时速奏　　

○又谕曰、阿桂自用为将军以来。立意进剿。筹度合宜。屡战克捷。现在内外大臣。实无出其右者。甚属可嘉。至昨奏欲俟抽彻附近后路官兵。合力进取。朕揣其意。似以逆酋兄弟、现聚一处。若兵数单弱。恐不敷邀截之用。致逆酋逸去。故欲俟后路之兵。抽调充足。进捣勒乌围。使逆酋无从窜逸。著传谕询问阿桂。其所以待兵之意。是否如此。若果如朕所料。自当妥速而行　　

○又谕曰、富德攻取德木特布咱纳等处碉寨。甚为奋勉。此次暂行记功。俟得马尔邦时。交部议叙。现今将军阿桂、指日可抵勒乌围。与明亮兵会合。当此贼人丧胆之际。富德乘隙前进。攻取马尔邦。更易得手　　

○又谕曰、弘晌奏、海口拏获高隆等男妇四十三名口。恐系王伦逆党。解至盛京严审等语。东省民人。前往盛京种地贸易。此系常事。即如直隶、山西、等处民人。往口外热河等处耕种贸易者。亦往往有之。况高隆等、俱籍隶登莱。距寿张千有余里。贼匪逆党。岂能成群行至盛京。但既已拏获。若审出实系流民。即照例办理。不必再三研鞫。致屈良民。惟逆党内归太一犯在逃。务宜拏获。从重治罪。闻伊平日在张家口八沟等处贩马。恐其逃往盛京所属地方。著传谕弘晌等、严饬官兵。于八沟接壤地方。查缉务获。严密解京。再山东民人呼郭归字、声音相近。更不可拘泥归郭二音。以致要犯脱逃。其归太年貌。一并钞寄　　

○丁巳。上诣畅春园、问皇太后安　　

○幸圆明园　　

○命编修李中简、在尚书房行走　　

○戊午。谕、前以各省购访遗书。进到者不下万余种。并未见有稍涉违碍字迹。恐收藏之家。惧干罪戾。隐匿不呈。因传谕各督抚、令其明白宣示。如有不应留存之书。即速交出。与收藏之人。并无干碍。今据李侍尧等、查出逆犯屈大均各种书籍。粘签进呈。并请将私自收藏之屈大均族人屈稔浈、屈昭泗、问拟斩决等语。屈大均悖逆诗文。久经毁禁。本不应私自收存。但朕屡经传谕。凡有字义触碍。乃前人偏见。与近时无涉。其中如有诋毁本朝字句。必应削板焚篇。杜遏邪说。勿使贻惑后世。然亦不过毁其书而止。并无苛求。朕办事光明正大。断不肯因访求遗籍。罪及收藏之人。所有粤东查出屈大均悖逆诗文。止须销毁。毋庸查办。其收藏之屈稔浈、屈昭泗、亦俱不必治罪。并著各督抚、再行明切晓谕。现在各省。如有收藏明末国初悖谬之书。急宜及早交出。概置不究。并不追问其前此存留隐匿之罪。今屈稔浈、屈昭泗、系经官查出之人。尚且不治其罪。况自行呈献者乎。若经此番诫谕。仍不呈缴。则是有心藏匿伪妄之书。日后别经发觉。即不能复为轻宥矣。朕开诚布公。海内人民。咸所深喻。各宜仰体朕意。早知猛省。毋自贻悔。将此通谕中外知之　　

