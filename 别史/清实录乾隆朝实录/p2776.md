<!-- { "loadSidebar": true } -->
○谕军机大臣等、昨因各省进到遗书。有应钞沈炼之青霞集一种、篇中凡违碍字样。俱行空格。已交阿桂、和珅、查核填补矣。此外各省坊行刻本。如青霞集之空格者。谅复不必俱应酌量填补。但各督抚自行查填恐未妥协亦难画一。著传谕各省督抚。详查各种书籍内、有不应销毁。而印本留有空格者。概行签出。解京后、交馆臣查明。酌量填补。仍行发还。所有板片。即著各督抚、遵照所填字样。补行填刻。以归画一。　　

○乙未。上幸瀛台　　

○谕、四川阜和协副将马诏蛟、前在军营。曾经出力。本日兵部将该员带领引见。询知伊母年逾百龄。实为昇平人瑞。著加恩赏给御书扁额。并上用缎四匹。貂皮六张。用示优奖。仍令该员、即速回任侍养。以昭朕嘉惠耆年之至意　　

○又谕、据伊勒图奏、现在伊犁管理携眷绿营兵丁之官员等、仅足分派各屯城管理种地事务。其出派刨采铅场官员。不敷委用。请将都司呼克申、暂留管理。移咨勒尔谨、于内地游击都司内派一员。三年一次更换等语。都司呼克申、此际如满五年。即派员更换。若尚未年满。俟五年后。勒尔谨再照伊勒图所奏。派员更换。嗣后五年满时派员更换之处。著为令　　

○又谕、据伊勒图等奏、今年伊犁种地。回子等应交米粮。俱已全数纳交。请赏给阿奇木伯克鄂罗木咱卜等、缎匹等物等语。著照所请赏给鄂罗木咱卜等、以示鼓励　　

○又谕、据伊勒图奏称、明岁应遣来之第四班土尔扈特、和硕特等请仍照旧例。于八月初间前至热河等语。从前土尔扈特台吉等、分为四班。轮流行走。此内有入觐者。有未获入觐者。此次应仍将未入觐者遣来。其已入觐者。过十年再行轮班入觐　　

○又谕、近来善扑等、屡次皆胜蒙古。揆厥所由。自因管理善扑营之拉旺多尔济、扎拉丰阿、均系蒙古。伊等授意各该处。不将好善扑挑来。现在满洲因蒙古中无好善扑。自为满足。不肯学习。保无日久偷安之渐。应派出满洲大臣一员管理。所有拉旺多尔济之缺。即著丰绅济伦补授。将此交理藩院、通谕各蒙古知之　　

○丙申谕、申保、著调补伊犁参赞大臣。绰克托、著授为参赞大臣。前往乌什。总理各回城事务。绰克托到彼时。申保再前往伊犁。　　

○谕军机大臣等、本日据富勒浑、王亶望、李质頴会奏、海塘工程情形一摺。与本月十四日由驿递到之摺相同。现在海塘水势。既较前又深丈余。且成顶冲形势。关系甚为紧要。自应上紧趱筑条块石塘。以期迅速完竣。至道员王燧、蒋全迪、及工员等、现既委令督办工程。如果实心出力。工竣后自可加恩鼓励。倘因意存急功之见。止图草率完事。以致日后不能巩固。则惟富勒浑、王亶望、李质頴是问。恐伊等不能当此重咎也。再海塘工程。所关甚大。该督抚等、自应协力同心。不宜稍存成见。乃前阅十一月初二日。王亶望拜发摺内、止称与富勒浑会同履勘。意见相同。而不及李质頴。朕尚意李质頴、必已启程陛见来京。是以未经叙及。乃今日奏到之摺。系十一月初四日拜发。在前摺之后。又系三人一同列衔。是李质頴尚未起身。何以前摺并不会奏。可见王亶望、与李质頴、竟有意见不和之处。封疆大吏。同为国家督办大工。原当和衷共济。况又际险要之候。若如此各存畛域。又将何以集事。著传旨严行申饬。嗣后倘再不知悛改。亦不能稍为曲贷也。将此由六百里传谕该督抚等知之。并令迅速覆奏。寻奏、现在赶办石塘。率员随时查勘。不敢丝毫草率。至筹办章程。均与臣李质頴、会同妥商。俱不敢稍存歧视。自取重谴。得旨、览。有则改之。无则加勉可也　　

○丁酉。谕、绰克托、现在出差。工部事务。有福隆安兼管。无庸派人署理。其都察院左都御史事务。著德保兼署　　

○吏部奏酌改铨选则例事宜。一、佐贰首领。题升州县。定例佐杂升补本班要缺。必须卓异保荐。及俸满人员。而佐贰首领题升州县。尤为紧要。近年各省题升不少。均系俸资最浅。与例不符。自应示以限制请嗣后除应调及应升河员。仍照旧办理外。余则务令查明前项资俸。如无、即将现任历俸五年以上者题升。一投供人员告病。定例不论久暂。一经病痊。本月到班。仍准铨选。难免意存趋避。请嗣后临时患病者。病痊日、另扣投供限期。一、议叙即用人员。与选班正班间用。查旧例各项即用人员。列入班次。先尽选用。至修书、捐饷、优叙即用各员。人数较多。未免有碍正班。请照新进士即用知县例。与正班人员。分缺间用。一、佐杂补缺。定例拣发试用。不扣年限。准其遇缺咨补。部选者扣除。与分发佐杂咨补之例。办理未免过优。请嗣后指缺咨补时。查未经具题者。扣除部选。余即照州县以上例。概不准咨补。一、满洲蒙古。报捐职衔。定例满洲蒙古人员外用。止应州县通判以上等官。其六品以下佐贰概不补用。应请将不应选补之职衔。亦停止报捐。以符体例。报闻　　

○是日起。上以冬至祀天于圜丘。斋戒三日　　

○戊戌。谕、据磨勘试卷大臣奏、江南省第一名顾问卷。头场四书文三篇纯用排偶。于文体有关。且首艺未经点题。请将该考官及本生交部查议等语。制艺代圣贤立言。原以清真雅正为宗朕屡经训谕。不啻至再至三。何得又将骈体录取。且拔冠榜首所谓厘正文风者安在。况三艺俱用排偶。场中易于辨识并不必再用字眼关通更易滋别项情弊。殊属不合。除将该举子、交部照例查议外。所有江南正考官钱载副考官戴均元、均著交部议处。并将此通谕知之　　

○吏部议覆、福建巡抚富纲奏、闽县南台地方税口。商艘如织向设海防同知一员遇有差遣。五虎门巡检通融改驻。未免有顾此失彼之处。查福州府现设经历照磨司狱、三员其照磨一员。尽可裁汰请即于南台添设主簿一员。分驻办理。所需衙署。即将照磨署移建。应如所请。从之　　

○己亥。上诣南郊斋宫斋宿　　

○谕、今岁五城内外粥厂。贫民就食者较多。所有例给米石。恐不敷用。著加恩每厂。每日再增给米一石。以资煮赈。副朕轸念贫黎至意。该部即遵谕行　　

○又谕、本年南巡接驾废员经吏兵二部、查明情节较轻者。带领引见。除加恩录用外。其赏给职衔者。业经朕亲加甄别。不得再准捐复。至庆祝万寿赏给职衔各员。及此外缘事降革人员内。如有在部呈请捐复者。该部核明情节。无论应准应驳。均著具奏请旨。准捐人员。并著该部带领引见。候朕钦定　　

○谕军机大臣等、军机大臣会同户部、议驳申保请于伊犁等处。照南路乌什之例。行使普尔钱文之处。毋庸议一摺。所驳是。已依议行矣。伊犁鼓铸清钱。回部则沿用普尔。原以顺俗从宜。各因其便。如果叶尔羌、喀什噶尔二城。库贮普尔壅积、一时难以疏通何妨暂行停铸。将年获铜觔。解送伊犁俾该处多铸。以期流通乃申保转欲使伊犁等处。亦从回俗。改用普尔。无论一以当十多寡悬殊。兵民未便且亦不成事体申保于此事。并未通盘筹画而徒张皇其词。以图见长殊属非是申保、著传旨申饬。其摺内称叶尔羌、喀什噶尔为叶喀二城。乃书吏省文恶习最为可厌。早屡有旨申保岂不知之。已令军机大臣改正矣。并将此谕令知之。　　

○庚子。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵端慧皇太子园寝　　

○谕、据李奉翰等奏、张家油房工程。于本月二十一日、挂缆合龙。漫口立见断流。水势全归正河下注。势甚畅达等语。以手加额。欣慰览之此次该总河等、办理尚属迅速。著将李奉翰、国泰、雅德、及在工出力各员弁。均交部议叙。其都司衔候补守备张位、守备崔见龙、从前存记议处之处并著加恩开复。俾功过各不相掩。该部知道　　

○又谕、据喀宁阿奏审拟太原营鼓手。于武闱乡试捏报中箭一案。究出武生刘际昌等、贿嘱情弊。将该犯等、依例问拟发遣。失察各员。分别交部议处。并自请严加议处一摺。此案前经喀宁阿具奏、严讯鼓手。并无别项情弊。朕知武闱外场。虚擂捏报。乃向有之事。因传谕该抚。严切审究。始讯得贿嘱确情。自应照例治罪。以示惩儆参将德成、监视箭靶。漫不经心。于擂鼓兵丁受贿舞弊。又无觉察。著交部严加议处。其失察之提调监试道员费淳、方应清、参将韩正国、著一并交部议处。喀宁阿、著交部严加议处。至此案一经严讯。所有武生贿嘱鼓手捏报实情。即行败露。可见外省此等情弊。总未能剔除。各省督抚等嗣后办理武闱。务须留心查察。不得存姑息了事之见。将此通谕知之　　

○谕、据李奉翰奏报合龙摺。内称筹酌事定。即于二十六日。起身驰往南河等语。现在虽已合龙。大工告蒇。尚有善后事宜。正须筹办。若交与国泰、雅德、伊等俱有地方应办事务。难以分顾。况萨载将届百日期满。即可前往江南总督之任。陈辉祖亦可回南河本任。李奉翰。此去。徒劳往返。于事无益。著传谕李奉翰、毋庸前往。南河如已起程。即遵旨回至工所。接印筹办善后事务。国泰亦即回山东巡抚本任　　

○又谕、据李奉翰等奏、筹办紧要堤工一摺。内称拟于五堡、九堡、四进处。筑越堤一道。长一千五百五十余丈。筑高八尺。与两头堤工。一律相平。兼得重门保障。又拟于十八堡、至三十四堡、筑圈堤一道。长五千一百二十余丈。共估银五万余两。自属应行办理之事。李奉翰等、即派明练州县。分段承筑。委本管道府。来往督催。厅营驻工监办。依限早竣。务使工归实用。俱著照所奏办理。至张家油房。从前所建挑水坝六十丈。在彼时挑溜北趋。自为得力。今已经合龙。大溜直下。觉留此坝根。转于全河畅注之势有碍。朕观所进河图。自仪封三十四堡起。至考城四堡。堤外滩宽。毋庸筑堤处所。恐明春汛水发时。挑水坝根逼紧。或转致溜势南趋。正当李奉翰等、所筑东西两堤之间。无重堤之处。或近刷堤根。尤不可不豫为筹及。今将此处并挑水坝处所。俱用朱笔圈出。或将挑水坝。量行拆短。并将自西至东朱笔横画出处。展宽河身俾全河足资畅注。且免汛水长发时漫滩之患。如何。李奉翰等、即悉心酌妥办理。将此由六百里传谕知之　　

○辛丑。上幸瀛台　　

