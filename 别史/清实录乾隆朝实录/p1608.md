<!-- { "loadSidebar": true } -->
○戊午。谕军机大臣等富明安奏粤西临桂等州县。盐埠归商。各官养廉不敷办公。请于商人余引中捐帮一摺。甚属非是。富明安从前在京召见。询及粤西情形特以盐归商办各员所得。比前此赢余自当略减。其本分养廉公项。原无另为删除之处也。乃富明安竟执此为辞。有心巧于市惠形之奏牍。殊不思国家授糈课绩。本有常经而各省大小繁简。自应区别。若藉口办公。而于额定章程之外。哓哓争多竞寡。成何事体。况粤西地处偏僻。应办事务不多。此岂江浙等大省可比前此盐务本非官办其时州县。将竟不办理公务乎。现在盐务章程。即李侍尧所酌定。顷令军机大臣。将摺内情节询问。据称、官埠归商之后。已有公捐盐规银七千九百余两。帮补各官地方公务实属加添足用。而商人所得余利。乃其办运疏消积欠之资倘复令议捐。未免偏累事属难行等语可见富明安。不过因已经调任江西。因将前任事宜取巧具奏。而旧属闻之必为归功于已朕数次简用富明安。初不料其居心鄙琐若此著将此详谕。并传旨申饬摺发还　　

○己未皇太后圣寿节遣官祭太庙后殿　　

○上诣南郊斋宫斋宿　　

○庚申冬至祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○诣皇太后宫问安　　

○奉皇太后幸寿安宫。侍宴。至祭亥皆如之　　

○辛酉。调刑部左侍郎钱汝诚。为户部右侍郎以副都御史张泰开。为刑部右侍郎。仍留顺天学政之任。以广东粮储道蔡鸿业。署刑部右侍郎。广东惠潮嘉道梁国治。署左副都御史　　

○壬戌。谕军机大臣等、前因额敏和卓玉素布皆回部旧人。若令伊等更替驻劄办事。于新疆有益。去年玉素布来京。曾谕令在哈密休息年余。今额敏和卓当还吐鲁番休息。以玉素布往代。玉素布著即整装。候此次入觐回人等、还至哈密时即同护送之乾清门侍卫等、带领前往。玉素布至叶尔羌额敏和卓即回游牧。候来年入觐回人等、经过吐鲁番时再同侍卫等来京。玉素布亦授为参赞大臣。应得公项照例支给伊子伊勒巴喇伊木看守游牧。著加恩赏戴孔雀翎　　

○大学士等议奏、据内务府郎中戴保住控侍郎吉庆前署杀虎口。监督傅察纳。承办西直门石道工程。浮销八千九百余两。审系傅察纳代吉庆弥补赔修之项。辄于奏销时浮开。吉庆系总理大员。明知冒销。不行查问均罪无可宽应将吉庆傅察纳。照监守自盗例。拟斩监候秋后处决。副都统傅景。接管石工。讯不知情但挟同吉庆参奏戴保住。应照都统将军贪婪。副都统不行纠参。发觉审实例。降三级调用不准抵销。得旨、吉庆傅察纳。俱依拟应斩著监候秋后处决傅景。现派驻藏著加恩照所降之级。从宽留任俟差竣回京。视其如何奋勉出力之处再降谕旨　　

○户部议准、广东巡抚托恩多疏称、丰顺县属地脚下矿厂年久矿尽应封闭从之　　

○建江苏昭文县移驻白茆司巡检衙署从巡抚陈宏谋请也　　

○癸亥军机大臣等议覆叶尔羌办事都统新柱等奏称回人以普尔钱文。兑易新钱不能全交等语查叶尔羌铸钱一年得八万余腾格阿克苏又开局鼓铸与旧普尔参杂行使自可流通。无庸亟为收旧俟新钱铸至十万腾格时旧钱收尽。自当停铸或尚有旧钱。仍行添铸以尽收旧钱为度。每月不限定数。至局铸无多。量减工役一半均应如所奏从之　　

○左都御史金德瑛奏告祭古帝王。及岳渎例遣侍郎三四品京堂十七员。第查女娲成汤二陵在平蒲二府渡河即关中西安府十三陵可并遣一员致祭湖广有二陵开封。河南二府有八陵。由豫顺道湖广。二使可并为一江浙祭禹陵。明陵路过山东。少昊帝尧陵及阙里可兼祭长白山混同江由广宁涉医巫闾之趾。即可兼举其礼祭浙江南镇由山东则泰山沂山东海之祀可閰。复由浙至广东祭南海三使可并为一祭四川江源及陕西华岳西镇者可兼路出山西而北岳中镇西海河渎亦可兼祭衡山者路经河南则嵩山淮济又可兼应请减遣数员以省夫马供亿下部议行　　

○甲子。皇太后幸寿康宫赐上膳　　

○谕前因西陲平定。新疆广辟所有移驻大臣官兵。岁需养廉经费比前或致增多是以特命在外办事大臣等、详查奏闻。顷据舒赫德覆奏、军机大臣通行较核。则叶尔羌喀什噶尔等城驻防应需而项。合之陕甘节省诸费视未用兵以前。不但绝无所增。实可减用三分之二其屯垦自给之粮。既可不糜运费且将来种地日开。所入倍当充裕。又不在此时约计之内。此皆一一指数可按者。前用兵之初庸愚无识之徒好生浮议朕固不悄深辩今武功大定。又或以长驾远驭不无多耗内地物力为疑今经查核不但未曾多费而且有所节省。夫天子不言有无。国家有当用者虽累巨万不可惜也。朕非锱铢较量但因西陲用兵始末所关不得不详为剖晰。以晓庸众。俾知此番武定并非耗帑勤远之为将此通谕中外知之　　

○又谕曰、署刑部侍郎蔡鸿业未到任之前。其侍郎事务。仍著钱汝诚署理。兼办行在刑部事务。阿永阿。不必随往江浙　　

○是月。两江总督尹继善奏、杨桥漫口合龙。黄水已归故道。恐溜势骤至。易蛰两岸埽工。现饬员防护。至洪湖五坝。久不过水今湖水日消。应将口门量为收东。已令淮阳道勘办。得旨、甚是　　

○安徽巡抚托庸奏、六安州属单家埠。盘获豫省逃犯。现提省率司审办。并咨豫抚臣缉拏得旨、此等均宜严究。自然闾阎无事。所奏具见留心　　

○安徽按察使程焘奏、捕缉盗凶事在迅速每有玩弛之员。报案累累。恃系因公挂误。降调犹可抵销祇以上紧比缉一语搪塞。应请不俟限期即揭督抚题参。得旨甚是仍宜时时留心。为之以实　　

○闽浙总督杨廷璋奏、水师战舰紧要。全在舵工得人。现就各营甄别。择能驾驶赶缯大船。熟谙沙线礁路。屡往澎台无误者。列优等增给战粮一分。外委缺出。准考拔如仅能驾艍＜舟古＞小船。年力稍壮者。列次等照例给饷炊。仍不时吊验。如奋勉向上。拔优等给粮。其年力衰老。驾驶生疎者。分别汰革降副舵学习。不给舵炊。并请嗣后舵工年逾六十概汰。不准恋充。得旨、甚是　　

○浙江巡抚庄有恭奏、海宁柴石二塘交接处。水已临塘迤西老沙仍多坍卸。本月朔汛。仅存护沙二十九丈。亟应续镶。得旨、览奏俱悉　　

○湖广总督爱必达奏、会同将军德敏勘荆州八旗马厂地。界址井然。惟正黄旗厂内。月牙湖熟田百余亩。在厂心有碍牧放应令归旗。拨厂旁荒地给民垦种。仍间半里筑一土墩立界责令理事同知并地方官查察。再各厂内湖地。虽系民管业仅产芦草请嗣后每年二三两月令旗牧马余听民刈芦毋许滋事。得旨如所议行　　

○陕甘总督杨应琚奏、哈喇沙尔叶尔羌库车乌噜木齐。哈密等处试种胡麻有收足济本地磨油之用。得旨、嘉奖　　

○云贵总督吴达善奏校阅各营将弁。惟普洱镇游击刘得用等、弓马稍逊。缘该员等屡经出师。著有劳绩。是以暂缓劾参。仍勒限学习。得旨、此即姑息之渐。绿旗之兵。一味张大其言其实有何奋勇劳迹之足称。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百四十九


大清高宗法天隆运至诚先觉体元立极敷文奋武孝慈神圣纯皇帝实录卷之六百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。十二月。乙丑朔。谕、今年豫省秋霖过多。所有被灾各属。已叠降谕旨。分别蠲赈。但地方谷价较向年增长。兵丁买食。未免拮据开春之后。更恐不敷接济著加恩将乾隆壬午年。八旗驻防官兵。额支俸饷粳粟米石。自二月起至六月。给与半年本色。其中例应加闰者。亦著一概给予。以示体恤　　

○吏部等部议覆、江苏巡抚陈宏谋等疏称、苏州府属元和县甪直镇。界连昆山新阳二县支河汊港。宵小出没请将该县县丞移驻。兼辖昆新二县附近该镇村庄。元和县周庄镇地广河多即将甪直镇巡检移驻。改为周庄巡检司再昆山县主簿。并无专司事件。应改隶元和县。专管水利各缺均定为要缺。在外拣调又松江府属上海县滨海民刁。原设县丞主簿典史各一员。均驻同城。吴淞江巡检。驻答法华镇。分管八保。地方辽阔。请将该巡检原管近城二十五保。归在城主簿管辖附近海滨二十三保归本县管塘县丞统辖。该巡检仍改为简缺归部铨选又镇江府属丹徒县东门外部天庙起。南城至西门外排湾一带。水陆要冲漕艘民船挤泊。需员催儹。该县管粮主簿。系闲曹。请移驻西门外京口驿前。攒典一名应添充。向设门子等役不敷派巡应于丹徒县额设马快八名内拨二名。归该主簿督率又丹徒县城外西南一带达金坛溧阳要道。兼通句容茅山。匪类潜踪向属该县典史管辖。稽察难周。请将该县管粮主簿。移驻县城西南珥陵镇。添设攒典一名。仍拨丹阳县马快二名协巡。城内主簿原署。改为向未建署之该县典史衙门。并铸给元和县分防甪直镇县丞元和县周庄巡检司等印丹徒县城外粮捕主簿丹阳县珥陵镇粮捕主簿等钤记均应如所请。从之　　

○丙寅。上诣皇太后宫问安　　

○幸瀛台　　

