<!-- { "loadSidebar": true } -->
○又谕、前据那俊奏称、河东池盐歉收。请买运口外蒙古盐觔。彼时因未悉池盐缺产实在情形。是以两经部驳未准。今观塔永宁奏到。盐觔实在缺乏。三省八十余州县。民食攸关。自应亟为筹画。若俟部议到日。方行办理恐不及事。著即一面筹办。买运蒙古盐觔接济。一面奏闻。但须令众商公办。并应定以限制。或半年。或数月之期。并定觔两各数。方为妥协。至从前那俊有请令范清注前往运买之奏。断不可行。以众商应办之事。乃欲专令范清注一人办运。是名为民间食淡起见。而暗中实为范清注添取盐窝。情弊显然使被人参出。那俊即应治罪矣可将此传谕塔永宁、并那俊知之。　　

○是日、驻跸旧衙门行宫。　　

○癸亥。上行围。殪虎。　　

○还宫。　　

○琉球国中山王尚穆。差正使法司王舅马宣哲。副使紫金大夫郑秉哲等。赍表谢封。赏赉筵宴如例。　　

○钦差侍郎裘曰修等奏。臣与张师载、由南旺至张秋镇、及浑河南下。逐段相度。水势稍退。然南阳至韩庄闸。东西三百余里。尚一望无涯。南北堤岸断续。仍有数十里全无纤道者。转瞬重运北上。诚虑赶办不及。臣梦麟、臣蒋洲、先后俱到。悉心筹画。西岸堤工。纤道经由之处。现已微露堤形。三千余丈。应请先行赶办期于河水未冻之先竣事其有堤根坍入水中。工人无从立脚者。必俟伊河开放。水势大消。始可估办。然数百里水面。犹恐宣洩不能立待。伏查南旺旧制。三分南行。七分北行。今大溜南趋。倍于往昔。臣张师载、现于分水口两岸。接长南坝。收短北坝。切去滩嘴。俾顺势北行。臣等更拟于粮艘回空后。严闭南闸。尽启北闸。暂使汶水全往北流。俟伊河放水。运河下段堤岸尽出。不能施工之处。可以次第兴举。至明春正月中旬以后。接续动工。并日趱力。一切纤路。三月中旬竣事重运遄行。不致迟误。至南阳以上。水势已落。惟查堤岸残缺。闸座坍损涵洞淤塞者分别增修。及时办理。得旨、恐汝等分身不及。今又遣刘统勋前往。专司运河一切工程。此摺可与之同酌。妥为之。　　

○甲子。上御太和殿。受哈萨克使臣亨集噶尔等、琉球国使臣马宣哲等朝。　　

○谕、河东盐池积年歉收。本年雨水过多。所收盐觔。不敷配运。现在筹酌买运。以资接济民食。但各商资本既经亏压而买运价脚。成本较重。所有乾隆二十二年应封额余课项。著加恩分作三年带徵。以纾商力。　　

○赐哈萨克阿布赉等敕书曰、哈萨克汗阿布赉。阿布勒比斯。尔等遣使亨集噶尔、塔纳锡、阿塔海乌穆尔泰、都楞、阿兰扎、拜克奈等、于热河朝觐。朕加恩筵宴。拟从行在遣回。而亨集噶尔等。恳请来京。是以令其随驾入都。重申宴赉。念阿布赉等。远在外藩。若照内地扎萨克。授以爵秩。恐尔等有拘职守。仍依尔旧俗。各安游牧。庶无扰累。若尔等遣使入觐。朕不靳恩赏。至尔来使奏称、塔尔巴哈台。原系尔等旧游牧。恳恩赏给等语。此地新经平定。尚属荒闲。朕本无所惜。但尔等甫效归诚。未有功绩。若即行赐给。于国家体制未合。尔心亦必不安。尔等果将逆贼阿睦尔撒纳、擒送前来。自当加恩赏给。尔使臣来时。正值大兵络绎前进。是以由西路行走。今当冬季彻兵之期。恐长途防护稍疎。赏赐尔等物件。致有遗失。兹特派散秩大臣和硕齐、巴图鲁侍卫富锡勒、穆伦保、带领索伦蒙古兵丁。护送尔使。由额尔齐斯、塔尔巴哈台、至古尔班察尔。其赐尔阿布赉、阿布勒比斯衣物若干使臣到日。尔等祗受。又赏来使七人衣物若干。及使臣随仆等市买物件。共赏银千两。俱谕尔等知之。嗣后勉抒诚悃。自必优加恩泽。永享无穷之福。特谕。　　

○谕军机大臣等、阿里衮奏称、侍卫宁古礼等。将克哷特人众。送至巴里坤。其总管根达什、副总管莽苏尔、及男子九百余。妇女一千七百余。俱送至肃州。照前次办理。已行文黄廷桂等语。甚属拘泥。从前办理厄鲁特者。因其畏威降服。心怀叵测。今克哷特等人众。与沙喇斯、玛呼斯等游牧同行。并未逃叛。尚属可悯。著速传谕黄廷桂、俟根达什、莽苏尔等到日。晓谕云。尔等降人。多难凭信。巴里坤大臣。原欲照例办理。大皇帝怜尔等尚属安静。恩旨送入内地养育。即将伊等妻孥亲戚同送来京。其余人如全到肃州。亦不可安插一处。或分赏邻省官兵。如一省难容。即分发数处亦可。并谕阿里衮等知之。　　

○又谕、据塔永宁奏、蒋洲于山西布政使任内。亏帑至二万余金。升任时勒派通省属员弥补。尚有不敷。又于寿阳县方山木植卖银补项等语。此事实出情理之外。为之骇然。塔永宁既有此奏。不得不彻底清查审明虚实。著刘统勋即传旨。将蒋洲革职拏问。带往山西。并摺内有名之杨文龙等。一并严审定拟具奏。任所字迹赀财。一并查明奏闻。已有旨令鹤年仍回山东。办理巡抚事务。此时印务。交阿尔泰暂行署理。鹤年行程。想尚不远。计日即可抵东。运河一应工程。已传谕鹤年接办。刘统勋于审明完结后。再赴工次可也。　　

○又谕、据塔永宁奏、蒋洲于布政使任内。侵用帑金。升任时勒派属员弥补。并卖穆纳山木植补项等语。殊骇听闻。已将蒋洲革职、拏赴山西质审。但查审此案。非刘统勋不可。其所办东省运河各工。惟鹤年尚能熟悉。初升任时。有四不可去之奏广东总督印务。现有李侍尧署理。鹤年仍回山东。以总督办理巡抚事务。专理一应工程。运河即在境内。原可往来督理。不必专驻济南省会。俟刘统勋审案完结赴工后。鹤年再赴广东可也。　　

○吏部议覆、御史刘宗魏奏称、州同、州判、县丞、主簿。由贡监生考职。归双月铨选。应酌截年甄别等语。查贡监生即青年考职。迨按班轮选。已经四十余年。大率年力衰迈。若仅照该御史所奏。尚于铨政无裨。请将自康熙五十一年以前、考职人员。给以顶带。不准选用。康熙五十一年以后。核其选用之多寡迟速。州同、州判、主簿。各指名截取十员。县丞、吏目、各二十员。行文各督抚府尹。验看甄别。年老龙钟。即咨部停选。给以顶带。年力精壮。并无事故者。造具实在年岁清册。并取具该地方官印甘各结。送部照班挨选。倘有假冒顶替。年貌不符。该地方官混行出结。该督抚府尹验看不实。察出一并议处。从之。　　

○命修撰秦大士、编修李中简、卢文弨、倪承宽、钟兰枝、在尚书房行走。　　

○以山西布政使苏崇阿、河南布政使刘慥对调。　　

○乙丑。上御乾清门听政。　　

○诣皇太后宫问安。　　

○幸圆明园。　　

○上御洞明堂。勾到湖广、浙江、江西、安徽、情实罪犯。停决湖广绞犯一人。余九十一人、予勾。　　

○谕军机大臣等、成衮扎布等奏称、现在领兵至伊犁河。因奏报逾期未回。查系台站断绝。即于济尔哈朗等处。新设台站。并将节次奏报补递等语。阅伊等屡次奏到事件。尚无端绪。一意迁延。即如明瑞、色布腾巴勒珠尔。虽应派令军前效力。但伊等初履行间。岂能专倚剿贼。奏内据明瑞等报称、追贼至伊犁河。候副都统由屯兵到。合力前进。及由屯已到。正在整理器械。又因将军处差人到来。是以守候等语。若果整理齐全。应即速行追剿。尚何守候之有。又据爱隆阿报称、剿杀之厄鲁特博和勒。即杀宰桑吞图布之人等语。从前伊等奏称、博和勒往投巴图尔乌巴什。因其擅杀宰桑。遂行杀戮等语。与此次奏报不符。又所奏捉生询问。察布察里岭口。有步行踪迹等语。其后来供吐若何。未经奏明。此数事俱属既往。亦无关紧要。但伊等心神瞀乱。办理周章之处。即此可见。今特为指出。著于便中覆奏。前曾谕进剿之时。著鄂实同往。何以止明瑞、爱隆阿前去。亦著明白回奏。此次虽据称剿杀贼众数百人。而渠魁总未弋获。宜观后效。以定功罪。伊等接到此旨。能即时进剿固善。如不能。即暂时彻兵过冬。所有阵亡及带伤人员。著查明优恤。其厄鲁特都喇勒哈什哈、察罕莽鼐、索伦阿布坦察等。见河岸步行数贼。即渡河擒拏。尚属奋勉。或应赏翎。及赏给银两之处。著将军成衮扎布、酌量办理。　　

○又谕、昨传谕阿里衮。安接台站。剿杀玛哈沁等。其谕成衮扎布之旨。亦发与阿里衮转交。今览成衮扎布等奏摺。知巴颜阿璊等台站。尚未接续。现在军营事件。俱由额林哈毕尔噶驰递。则满福之兵。谅难剿贼。阿里衮接到此旨。即带兵前往。与满福会合。共剿沙喇斯、玛呼斯等贼。军营奏报。既由新设台站驰递。则伊等发交军营之旨。亦于此路发往。至沿途盗贼未除。吐鲁番办运军营口粮。更当加意照管。其巴里坤拨送羊只。现办彻兵。无庸多发。阿里衮如已起程。著豆斌遵照办理。亦传谕雅尔哈善等知之。　　

○吏部议、湖南巡抚蒋炳。党庇杨灏。拟入缓决一案。朦混照覆各官。应分别降革。得旨、王际华、木和林、赵宏恩、陈德华、德成、顾汝修、俱著革职从宽留任。鄂弥达、秦蕙田、勒尔森、俱从宽免其革任。著注册。吉庆、范时绶、伍龄安、归宣光、介福、金德瑛、李元亮、李清芳、程景伊、三和、钱维城、德通、姚成烈、朱嵇、俱著降二级留任。刘纶、明善、著销去寻常加二级。那翰、严源焘、立柱、长福、程钟彦、伊禄顺、瑺泰、克初、永安、实麟、萨宁阿、五十六、程廷栋、奇彻伯、周照、著销去加二级。西宁、著销去军功加一级。陈作梅、那善、李绶、耀成、著销去加一级。纪录四次。兴柱、阎循琦、著销去纪录八次。俱免其降级。苏昌、金相、佛伦、著销去纪录四次。蒋漙、彭树葵、皂保、涂逄震、温敏、陈浩、梁锡玙、张馨、陈科捷、陈大复、礻□索柱、袁芳松、杨方立、汤世昌、胡泽潢、扎进泰、法良、刘龙光、著销去加一级。仍降一级留任。　　

○命吏部右侍郎董邦达、充经筵讲官。　　

○以吏科给事中果勒敏、为内阁学士、兼礼部侍郎。　　

○以编修张泰开、为通政使。　　

○以吏部右侍郎舒明、为理藩院左侍郎。　　

○丙寅。策试天下中式武举六十人于太和殿前。　　

