<!-- { "loadSidebar": true } -->
○总理事务王大臣遵旨议覆、添给旗员空粮。查八旗满洲都统、每员随甲八名。护军前锋统领、蒙古汉军都统、随甲六名。无庸议给外。其满洲副都统、随甲仅三名。蒙古汉军副都统、随甲仅二名。今拟各添一名。护军前锋骁骑参领、随甲一名。今拟各添一名。副护军副骁骑参领、前锋侍卫、随甲一保。今拟各添半名。上三旗包衣参领等、一体给与。以上所给随甲、每名给钱粮三两。米折一两。于正项内按月关支。至八旗佐领、并上三旗包衣佐领、原各有随甲一名。康熙四十三年裁去。今奉旨于本佐领下额甲数内、各给一副。应遵旨赏给。俟缺出扣除。其支给随甲事宜、臣等酌议数条开后。一、文官如尚书侍郎等、兼管都统副都统者。办理一旗事务。除旗下养廉不支外、其随甲应准兼支。郎中等兼参佐领者、应准兼支随甲。一、都统、副都统、及参领、有兼佐领者。已支领任内随甲。其佐领随甲、不准兼支。一、各旗赏都统副都统等职衔、现有差使者。从前定例、准照汉军都统等官支给、应仍旧例。其赏空衔不办事者、不准。一、额外都统、副都统、参领、副参领等、现在办事者。准照额设官支给。不办事者、不准。一、世职官员、如男爵以上、已有随甲。若兼都统、副都统、参佐领等官者。准支领一处。不得重支。一、文官三品、原有随甲者。照旧支给。一、都统等官出差在外、已有养廉者。不准兼支。无养廉者、仍行支给。从之。　　

○戊寅。广陕甘武举解额。谕曰、陕甘之人、长于武事。其人材之壮健、弓马之娴熟、较他省为优。向来武闱乡试中额、每省各四十名。应试之人、每以限于额数、不能多取。其如何量行广额取中之处。著该部议奏。寻议、嗣后陕甘二省、每省于原额外酌加十名。各取中五十名。从之。　　

○户部议准、署湖广总督史贻直奏、黔省用兵后、田地多荒。此后米粮、正需接济。本省仓储、亦宜充裕。请将本年湖北湖南应运漕粮、二十六万六千余石。全数截留。以为拨运抵补之用。从之。　　

○兵部议覆、山东登州镇总兵马世龙奏、请将镇标新兵、一千名内、分拨六百名、添补标外十营。其余四百名、陆续裁汰。是该镇酌留情节、与高斌酌留河标新兵之例相符。应如所请。至所添千把外委、令该镇照裁汰四百名新兵之数、俟各兵陆续开除顶补完日、酌量裁补。所裁兵丁之马匹、趁其口壮之时、先行变价交库。从之。　　

○已卯。上诣皇太后宫问安。　　

○谕、本年四月间、河南永城县潘家道口地方、黄河水发。堤岸溃决。民间田禾庐舍、被水淹浸。朕心轸念。切谕巡抚、布政使、加意赈恤、务令贫民得所。并会同江南总督、总河、悉心妥议。俾疏通下流、以永除永城之水患。其永邑被水应免之钱粮。著巡抚、布政使、确查具奏。今据徐士林摺奏、永城县被淹田地、共一千一百一十三顷六十六亩。春麦秋禾、俱未耕获、朕思一岁之中、春麦既未收成。秋禾又未补种。小民生计艰难。国赋何从输纳。目今正值开徵之时、著将应徵之地丁漕粮、悉行蠲免。该抚等即出示通行晓谕。并督率有司、实力奉行。毋使奸胥土棍、借端舞弊。　　

○又谕、原任侍郎胡煦、年逾八旬。服官年久。著赏给原衔回籍。其继子胡孟基、复还举人。幼子胡季堂、赏给荫生、入监读书。以示朕眷念旧臣之至意。　　

○赈河南南阳、新野等五县、水灾饥民。并停徵本年分额赋有差。　　

○庚辰。秋分。夕月于西郊。遣裕亲王广禄行礼。　　

○礼部议准、山东学政李光墺奏、四氏子孙、不应专以毛诗取中。亦令兼习他经。仍编耳字号、一例取中。从之。　　

○以镶黄旗头等侍卫侍卫班领额图浑、为泰陵总管。　　

○辛巳。上诣皇太后宫问安。　　

○诣雍和宫梓宫前供奠。　　

○命停扬州商民浚河捐项。谕、朕闻扬州府仪徵县江口、至江都、甘泉、二县所辖三＜?氵乂＞河一道。共计六十余里。为通江达淮要津。向例三年大挑一次。捞浅一次。共需银一万六百两。皆商三民七、分派捐输。经管里甲、不无苛索滋扰。而承修各官、又复层层侵扣。以致捞浅挑浚、有名无实。无益于工程、有累于百姓。嗣后著将商民派捐之项、永行停止。亦不、必拘定三年之限。如遇应浚之年、著该盐政委员确估、实力挑浚。所需工费、即于运库一半充公项下动支。毋得虚冒侵肥。草率塞责。　　

○礼部奏、恭按世祖章皇帝于二周年后、安奉地宫。自期年后、每日一次奠献。每月馔五筵、羊三、酒三尊、楮钱五千、楮帛五千、致祭。圣祖仁皇帝于期年内、安奉地宫。于安奉前、每日仍三次奠献。每月馔十有一筵、羊五、酒五尊、楮钱二万、楮帛一万、致祭。本月二十三日、于世宗宪皇帝前、行期年致祭礼。至十月十一日、奉移梓宫于泰陵。至次年三月初二日、安奉地宫。奉移之前、请照圣祖仁皇帝前奠献之例、每日三次。至奉移泰陵、安奉地宫之前、请照世祖章皇帝前奠献之例、每日一次。其月祭所用馔筵、羊、酒、楮钱、楮帛等项、仍照见行例致祭。从之。　　

○总理事务王大臣议覆、公丰盛额奏、现在张家口防御等缺出、因俱由京补放、该处兵丁、并无升路。现既增设官兵、人数众多。亦应照别省给与升路之处、一并议奏等语。查古北口、独石口、喜峰口、冷口等处、俱有防御。张家口、因向无骁骑校缺、兵丁等实无升路。应于张家口等处、增骁骑校一二员。各该处遇有防御缺出。由本处骁骑校内、择其人去得、汉仗好者。咨送出缺旗分。与本旗应升人员、一并带领引见补放。从之。　　

○壬午。遣官祭昭忠祠。　　

○总理事务王大臣议覆、将军博第奏、先是雍正十年三月、前任将军常德、遵旨于打牲乌拉壮丁内、挑取一千名为兵。编十佐领。每佐领名下、挑取领催六名。镶黄、正黄旗、各设二佐领。余旗各一佐领。每佐领下、设佐领一员。骁骑校一员。每旗、设防御一员。每翼、设协领一员。其俸饷照吉林例给与。每佐领下、各挑弓匠铁匠一名。八月内、即将此新挑兵一千名、调往巴里坤。所设官弁、未及带领引见。今已彻回。应照前议。其兵丁、交吉林乌拉将军、一体训练当差。应放官弁、拣选送部引见。从之。　　

○江西巡抚俞兆岳奏、江右今岁丰收。请再买谷十余万石、分贮各府州县、以备凶荒。得旨允行。下部知之。　　

○癸未。上诣雍和宫梓宫前供奠。礼毕。遂居东偏书室。　　

○召军前回京之喀尔喀扎萨克多罗贝勒成衮扎卜、扎萨克辅国公查木禅、扎萨克头等台吉巴朗、特克锡、齐巴克扎卜、达锡丕尔、布达扎卜、四等台吉三都卜多尔济、头等侍卫委署旗务章京乌纳哈等、面谕曰。尔等俱在军前效力行走。皇考圣心、原欲俟军务告竣之时、加恩尔等。共享安逸。不意忽遭大故。朕缵承大统、是朕之身、即皇考之身。朕必仰体皇考圣心、加恩尔等、俾共享昇平。在尔等亦当各加勉励。尔喀尔喀等、从前与厄鲁特互有仇隙。今虽军务已竣、防备之处、断不可疎忽。尔等当各固守尔游牧地方。教养尔属下。不时训练。倘谓军务已竣、不加操演防守。猝然贼至、尔等何以御之。今鄂尔坤地方、尚有内地之兵、在彼驻防。尔等亦当各加奋勉。训练士卒。详加料理。保守尔游牧地方。　　

○户部覆、两江总督赵宏恩奏、将安东县食盐、仍照原题、酌留余盐二十四万斤、听贫民照例挑卖。以济民食。该督等仍严饬该管官、不时查察。如有藉口贫难、贩私窝囤等弊。即行严拏、按律究治。又高邮等州县、新增余引一万道。应令该督等、自丙辰纲为始、随淮南正引、一同请领行销。其行销事宜、仍照原题办理。至课饷银内、每引应输纸朱银。照例按季造入拨饷册内、送部拨解。其每引应输请单呈纲领引等银。按年造入盐课奏销册内、具题查核。所有前项应完经解脚费等银。免其徵收。其盐斤价值、仍令严饬各商、按照成本、随时减售。以济民食。又甲寅纲带运盐斤、应令该督等、将完过课银确数、查明报部查核、其新增纲引二万七千道、自丙辰纲为始、随淮南正引附领配运。所有每引应纳请单呈纲加斤及纸朱等银、照例办理。从之。　　

○甲申。上诣梓宫前、行期年致祭礼。　　

○诣皇太后宫问安。　　

○乙酉。上诣皇太后宫问安。　　

○上御养心殿、召入大学士九卿等、谕曰、今日尔等因加俸一事、具摺奏谢。朕特召尔等面谕。国家分职授禄、务从优渥。俾其日用充裕。固属体恤臣工之意。而为人臣者、惟当清白自矢。恪共职守。不可徒为身家之计。孔子曰、事君敬其事而后其食、是即禄廪所颁、分所应得者、尚不暇计及。况非分之获、有关名节者乎。昔我皇祖临御日久。天覆海涵。臣工贤否、无不洞悉。晚年多所优容。大臣中或有徇情纳贿之弊、岂能逃皇祖之圣鉴。但不欲深究、以保全之。而见轻于君上、终身不复信用者、亦不知凡几矣。我皇考恐风气之日靡。念纪纲之宜饬。御极以来、力为整刷。弊绝风清。间有一二营私之辈、亦迥非从前肆行无忌者可比。今朕之身、即皇考之身也。朕之政、即皇考之政也。朕所用之人、即皇考所用之人也。尔等之事朕、亦当如皇考之时、各凛操持。各勤职业。庶几大法小廉、不负朕委任之意。若谓朕务从宽大。遂思改易前操、复有徇情纳贿之事。朕自度驭下之才、远不逮皇祖皇考之兼容并包、掩瑕录过。断难为之容隐。即如傅鼐之瞻徇情面、代人求荫。励宗万之保举河员、暗通贿赂。朕一有闻见、即为指出、俾众共知。盖无心之过、尚可原情。而有意营私、渐不可长。略露端倪、必为宣示。情罪果实、定加重惩。至于摈弃之后、亦断不再行录用。即为一身谋之、亦何苦徇亲朋之情面、损自已之功名。图一时之小利、致终身之摈弃乎。但当常思国法之宜凛。幽独之难欺各洗心涤虑、交勉于公尔忘私之谊。则可以永保一生之名节。而常受朕优恤之恩矣。　　

