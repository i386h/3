<!-- { "loadSidebar": true } -->
○饬教民孝弟。谕、从来为治之道。不外教养两端。然必衣食足而后礼义充故论治者、往往先养后教。朕御极以来。日为斯民筹衣食之源。水旱之备。所期薄海烝黎。盖藏充裕。俯仰有资。以为施教之地。而解愠阜财之效。尚未克副朕怀。苐思维皇降衷。有物有则。衣食以养其形。教化以复其性。二者相成而不相妨。不容偏废。正如为学之道。知先行后。然知行并进。非划然两时。判然两事。又安得谓养之之道未裕。遂可置教化为缓图也。今学校遍天下。山陬海澨之人。无不挟诗书而游庠序。顾学徒以文艺戈科名。官司以课试为职业。于学问根本、切实用功所在。概未暇及。司牧者、尽心于簿书筐箧。或进诸生而谭举艺。则以为作养人才。振兴文教。其于闾阎小民。则谓是蚩蚩者、不足与兴教化。平时不加训迪。及陷于罪则执法以绳之。无怪乎习俗之不淳。而诟谇嚣凌之不能禁止也。朱子云圣人教人。大概只是说孝弟忠信。日用常行底话。人能就上面做。将去则心之放者自收。性之昏者自著。此言深探立教本源。至为切实。盖心性虽民之秉彝。而心为物诱则放。性为欲累则昏。存心养性。非知道者不足与几。若夫事亲从兄。则家庭日用。人人共由。孩提知爱。少长知敬。又人人同具。不待勉强。要之尧舜之道。不外乎是。即如得一食、必先以食父母。得一衣。必先以衣父母。此即是孝。能推是心。而凡所以顺其亲者无不至。则为孝子。父之齿随行。兄之齿鴈行。此即是悌。能推是心。而凡所以敬其长者无不至。则为悌弟。一人如此。人人从而效焉。一家如此。一乡从而效焉。则为善俗。孟子曰。人伦明于上。小民亲于下。又曰。人人亲其亲、长其长、而天下平。由是道也。惟在上者、不为之提撕警觉。则习而不察。而一时之明。不胜夫积习之渐染。重昏锢蔽。日入于禽兽而不自知。任君师之责者。奚忍不亟为之申重而训谕之也。我圣祖仁皇帝、颁圣谕以教士民、首崇孝弟。皇考世宗宪皇帝、衍为广训。往复周详。已无遗蕴。但朔望宣讲。祗属具文。口耳传述。未能领会。不知国家教人。字字要人躬行实践。朴实做去。人伦日用。正是圣贤学问至切要处。尧舜之世。比户可封。只是能尽孝弟。放僻邪侈。触蹈法网。只为不知孝弟。记曰。将为善。思贻父母令名、必果。将为不善。思贻父母恶名、必不果。诚能如此存心。岂复有纵欲妄行之事。苟不从此处实做起。虽诵读诗书。高谈性命。直谓之不学可耳。凡有牧民课士之责者。随时随事。切实训诲。有一事之近于孝弟。则从而奖劝之。一事之近于不孝不弟。则从而惩戒之。平时则为之开导。遇事则为之剖晰。如此则亲切而易入。将见父诏兄勉。日积月累。天良勃发。率其良知良能、以充孝弟之实。蔼然有恩。秩然有义。豫顺积于家庭。太和翔于宇宙。亲逊成风。必从此始。凡吾赤子。其敬听诸。凡厥司牧。其敬奉诸。　　

○户部议覆、云南巡抚张允随疏称、滇省改铸青钱。请用板锡配铸等语。查该省、点铜价贵。赴粤采买亦难。应如所请。以个旧厂板锡、搭配鼓铸。从之。　　

○以直隶古北口提督永常、为镶红旗满洲都统。直隶天津镇总兵黄廷桂、为古北口提督。正黄旗满洲副都统傅清、为天津镇总兵官。　　

○予故正红旗满洲副都统宁秀、祭葬如例。　　

○壬申。定武进士回营食粮例。谕、各省兵丁应乡试者、于中式武举之后。仍准食本身马粮。随营差操。遇有把总缺出。与营兵一体较拔千把。此现行之例也。若中式武进士。除选取侍卫外。余者皆离营候选。开除名粮。此虽优待武进士之意。但伊等开粮之后。衣食匮乏。未免拮据。且恐离营日久。渐疏技艺。应酌量变通办理。嗣后兵丁中式武进士之后。有情愿回营效力者。准仍留本身。马粮。随营差操。遇有署事之处。准一体酌量委署学习。该部可通行各省知之。　　

○又谕、据贵州总督张广泗奏称、城、绥、逆苗案内。有生员戴名扬与伊父戴荣华、介首纠众。投入苗地。附从为逆。更极凶悍等语。戴名扬等、身为生员。辄敢助苗作乱。罪不容诛。胶庠之中。竟有此等恶类。该管教官、既不约束。又不揭报。该学政、亦漫不稽查。毫无摘发。且平日所讲明训导者何事。著该部查明、严加议处具奏、　　

○大学士等议覆、闽浙总督宗室德沛等奏、会勘仁和、海宁、二县。自老盐仓以西、至章家庵止一带俱系柴塘。易致坍蛰。请改建石塘四千二百余丈等语。查先经该抚卢焯、以该处沿塘沙涨。奏停岁修。是此项工程。实非急务。应俟内大臣海望前估各工、修筑完竣后。再行勘度定议从之。　　

○又议覆、驻藏副都统纪山奏、准噶尔进藏之人。若于八月间到哈密。由边外至东科尔。时届冬寒。其护送官兵。或马匹特畜。不无瘦乏。应行换给。今纳克舒番子百户等。请于官兵过时。所有四千九百八十六户。五户公出马一匹。牛二头。又每户出羊一二只。以备应用等语。查护送官兵。自宜预筹接济。纳克舒番子、既经备办。请移知乌赫图、巴灵阿、若沿途取用纳克舒牲畜。可于携带银两内、如数给价。从之。　　

○吏部等部议覆、巡视台湾御史杨二酉奏、闽省台属生俊。部议令赴泉防厅报捐。但以洋运维艰。来者甚少。请酌加运耗。就近报捐等语。查臣部原议、系为协济内地起见。今既报捐无几。应如所奏办理。令台湾府出具仓收。汇报藩司、给发实收。咨部换照。到日发府给领。从之。　　

○户部议、云南巡抚张允随题覆、滇省议裁落地土税案内。除原未奉裁之云南、曲靖、等府州县。仍照旧额徵收外。其试抽商税、牲税、并仍徵课款之临安等府厅州县。现在一年期满。请将试抽之数为定额等语。查此税课。共银二万八千四百七十九两零。又闰月、抽银一千八百二十七两零。既查无侵隐情弊。应如所请、作为定额。从之。　　

○又议覆、云南巡抚张允随疏请、封闭罗平州属卑浙、块泽、二处铅厂。查该二厂、既因外省铅价日贱。客贩不至。炉户运销又难。以致渐次停炉。官课无出。应如所请、暂行封闭。从之。　　

○兵部议覆、宁夏将军杜赉奏称、各省驻防满兵。如有祖父母、父母、及伯叔父母、年力衰迈者。例准终养。惟宁夏为边疆要地。若将训练壮兵。屡调回旗。势必令幼丁顶襢。不但缓急未能得力。且致兵力衰弱。请将终养之例。展限十年。俟幼丁长成。照旧遵行等语。系为审时度势、慎重边疆起见。但十年内、孤寡无依。情尤可悯。查该处有十五岁至四十岁闲散满洲九十二名。十岁至十四岁余丁四百六十五名。请嗣后、有就养回旗者。于此内选补。如现无精壮。查西安满洲、人口增盛。应令该将军行文于各该佐领下选择、前往顶补。将来宁夏幼丁渐长。足敷挑补时。即行停止。从之。　　

○又议覆、江南河道总督高斌疏称、河标中左右三营。前奏裁新兵三百名。以马二步八计算。应裁马兵六十名。但该三营、俱系水陆通衢。差使繁多。且额设马兵。尚未足数。请将应裁兵三百名。按战守各半裁扣。其马兵照旧存留。应如所请。从之。　　

○癸酉。命直省官役俸工。遇停缓钱粮等事准动司库银拨给。谕、各省官役俸工。皆出于库帑。惟是州县钱粮。或遇水旱停缓、及分年带徵之处。其俸工既无现徵之银。可以起交。而例不转拨。必待届期徵足。始得给补。此通行之例也。朕思正印有司、养廉稍裕。尚可支持。而佐杂微员。则恐无以养赡。食用艰难至于胥役等人。尤难枵腹奔走。该管官员、势不得不借垫库项。以致多有赔累。且恐启将来那移亏空之渐。用是特颁谕旨。凡遇州县钱粮、停徵缓徵、及分年带徵之时。其佐杂微员、应得俸银。及胥役应领工食。若有垫发、及未给者。准于司库存公银内。如数拨补。仍将应徵民欠。依限催收。解还藩司、以清库项。如此则微员胥役。得以如期支领。庶无借垫守候之苦。倘有玩延侵隐等弊。著该督抚严行查参。　　

○又谕、巡视南城御史苏霖渤参奏、赵永孝将未经具奏之条陈、刊刻刷印。呈送朝列。实为狂诞。请交部查议等语。朕览赵永孝所刻之书。其援引古人旧事。尚属习见陈言。至于指陈事务。则不当事情。无可见之施行者。其意不过希图幸进。而书中反言将欲长往深山。此尤诈伪之甚矣。赵永孝、以未奏之条陈。而刻印递送。罪实难辞。姑念其鄙陋无知。从宽免交部议。但将伊巧于奔竞之心指出。使知所儆戒。嗣后倘有以未奏之条陈、而私自刻印布散者。必当加以严谴。　　

○又谕军机大臣等、卢焯自调任浙江以来。其所设施。未见有切要。于地方之事。一味沽名邀誉欲以取悦于人。如举报乡贤名宦。络绎不绝。他省未有如此之多者。伊前任闽省、过于刻薄。近日行事。又多因循。前后迥异。判若两人。至于浙江海塘。已涨沙数十里。草塘尚可不用。何况石塘。且请停草塘岁修。即系卢焯之奏、今又会奏改建石塘。则其胸无定见。惟事揣摩。又彰明较著矣。尔等可传旨严行申饬。　　

