<!-- { "loadSidebar": true } -->
○谕军机大臣等、胡宝瑔所奏、江西省军屯城工二事。已于摺内批谕矣。此等地方要务。即素有干济之能者。尚恐不能经理尽善。况阿思哈在巡抚中。不过中材乎。从前清理军屯。原以杜民户欺隐屯军典卖。为恤丁济运之长策。而摺内不免旧额有加一语。似有难于质言之处。殊不明晰。江西民俗。素为刁悍。定议伊始。自多浮议。若任事者。因此而旋议更张。成何政体。但如直隶查办民典旗地一事。令伊等自扣钱粮俸禄。置为己产。且定有私行典卖治罪之条。而旗人尚未必实能受益。今以官赎之地。徒手给与疲恶之丁。将来随手花消。适以助其饮博糜费。何所底止。此项清出屯粮。或应另行招募殷实良丁。或应存贮公所。遇粮艘有应用之项。于此请给。以资办公。方为妥协。应如何酌定章程。及恤丁济运。作何通盘筹画。示之节制。俾公私交便。可以永远遵行。著该抚悉心妥议奏闻。至城工一项。现在既已办理。自无容更议。但士民踊跃趋事。如其数至数千金以上者。亦应照好善乐施之例。酌量分别奏请议叙。以示奖励。将此传谕胡宝瑔知之　　

○吏部等部议准、直隶总督方观承奏称、通惠河南北两岸。各四十里。应分四汛。请将庆丰。通流。两闸闸官。改为河缺。自大通桥至平下闸南岸各工。归庆丰闸官管理。为南岸上汛。自平下闸至通州北关外葫芦头。又自分闸至南浦北岸各工。归通流闸官管理。为北岸下汛。其南岸下汛。北岸上汛。请将古北口。石塘路。两处经制外委改驻。每汛设兵二十名。均归务关同知管辖。该同知既添辖通惠河工。其北运河东岸三里浅汛。工长二十七里。势难兼顾。謮改归杨村通判。就近管辖。从之。　　

○是日、驻跸端村行宫　　

○壬子。上幸平阳淀行围　　

○礼部议覆、御史范棫士奏称、国子监学正。学录。向由考取记名。今内阁中书。既议于会试荐卷中挑取。应请一例办理。于取录中书额数。量为宽取数名。不必豫定款项。统俟引见录用等语。查取录中书名数。议准六十名。其年力老成。宜于课士者。请于引见时。量用数员。交部以学正学录选用。无庸另定取额。嗣后国子监需人。先期咨部办理。从之　　

○是日、驻跸赵北口行宫　　

○癸丑。上诣皇太后行宫问安　　

○兵部议准、两江总督尹继善疏称、江西抚标。南昌镇标等、六营。应令遇大操之期。一体会操。抚、镇、二臣。每年公同较阅一二次。其九江协。并所辖之南康。南湖。二营。就近归南昌总兵统辖。袁州协。并所辖之樟树营。就近归南赣总兵统辖。从之　　

○驻劄辟展郎中德尔格奏、辟展。喀喇和卓。托克三。共贮粮二万五千石。计岁需不过四千石。其余一时难于出粜。应运至巴里坤。接济兵丁口粮。查辟展雇觅回空商驼。若照肃州。哈密、解粮之例。自辟展至巴里坤。七百七十里。每石。共需运费三两八钱三分七厘有奇。较内地运送。似为省便。得旨、军机大臣速议具奏。寻议。从前由肃州。哈密、至巴里坤。所运粮。以官价运费合算。约十有余两。今以辟展粮运计之。所费不过三分之一。自应如此办理。请将岁需之数。约存三年以内。余俱运送巴里坤。其运费。于兵饷内动用。从之　　

○广西南宁府属归德土知州黄世周告休。以子昌。袭职。　　

○喀尔喀右翼固山贝子阿拉布坦故。遣官致祭如例　　

○旌表守正捐躯之河南睢州民张玉林女张氏　　

○是日、驻跸紫泉行宫　　

○甲寅。谕军机大臣等、海明奏称、查出布拉呢敦离异之妾爱什阿哈察。所生子萨木萨克。将伊乳母。及收养之回人博罗特索丕解京等语。萨木萨克。尚属童稚。不应缘坐。送来京师。惟加恩养育可耳。即博罗特索丕。留养旧主之子。情亦可矜。俱著照例安插。但闻布拉呢敦。尚有二子。或藏匿回地。亦未可定。著传谕永贵等、以留养萨木萨克一事。晓示回众。仍留心访察其余子嗣。毋任藏匿　　

○又谕曰、德尔格奏、辟展余粮。运送巴里坤一事。已定议准行矣。因思哈密。安西。等处。俱有官兵。所需口粮。多由肃州等处运送。著传谕杨应琚。查明内地运至哈密等处。每石。约需运费若干。若照辟展运送巴里坤之例。由吐鲁番一路。送来哈密、安西。每石。约费运费若干。如较内地运往之费。大有节省。固不待言。即令所费相等。而内地多留一石之粮。即闾阎受一石之惠。其为利更溥也。即著详筹妥议具奏　　

○又谕曰、阿桂等奏、由阿克苏派往伊犁之绿旗兵丁。拨马三百匹接济。令三等侍卫鄂铎。索伦骁骑校署参领伊尔第。领兵前往照管。以迄回营。无一伤损等语。鄂铎等、此次行走。甚属可嘉。鄂铎。著加恩升授二等侍卫。伊尔第。著交部议叙。兵丁等、酌量奖赏　　

○军机大臣等议覆、前锋统领努三。玛瑺、奏称、左右两翼。每翼前锋八百余名。现虽轮拨随围。然必数年后。始得行走一次。向来前锋营。以鸟枪紧要。一半作为鸟枪前锋。于马上一次施放鸟枪。一次演习马箭。今但演习步箭。恐日久马上生疏。应如所请。每翼拴官马五十匹。于此次骑回官马内、拣留一半。给前锋骑往随营。一半、留备操演。如有倒毙。本营通融办理。至每旗护军。约二千名。请比照前锋营数目。每旗拨马一百匹。以备操演。得旨、前锋营每翼、著拴马一百匹余依议　　

○参赞大臣舒赫德等奏、查伊犁所派绿旗兵。已足二千名。今秋迁移回人二百户。亦足一千户之数。惟额林哈毕尔噶、为伊犁要路。现在辟展等处裁兵。俱送乌噜木齐请于本年秋收时、派兵一千名。于玛纳斯、扬巴勒噶逊、安集海、晶河等处。酌量驻屯。则地当伊犁、乌噜木齐之中。声势联络。接济台站亦便。至辟展自大功告成。无承办军需之事。留兵六百名已足。惟哈喇沙尔、为辟展、阿克苏、适中之地。又与珠勒都斯之空闲游牧相近。有多伦回人游牧。请驻兵八百名。将现有官兵七百名内。汰其老弱废疾。以辟展余兵补额。其今秋应派伊犁马兵、绿旗兵、及叶尔羌等处驻兵额数仍会同各驻劄大臣等议奏。从之　　

○御前侍卫乌噜木齐办事副都统安泰奏、正月初三日。准阿桂咨。伊犁屯田。由乌噜木齐调取办饷知县一员。县丞一员。又屯田马一千匹。及耔种、口粮、农具、贸易缎疋、盐菜银两。令总兵金梁带领。于本月二十六日、至鄂伯勒齐尔。因尼楚滚、登努勒台等处雪大。另从博罗布尔噶苏岭一路。修凿冰雪。阿桂复遣侍卫铁柱、接济协助。已于二月初七日。行抵伊犁。计马一千匹。又厄鲁特七十余口。骑马一百余匹。驼一千余只。及驮运各项。俱交金梁收讫。臣于十六日起程。回乌噜木齐。报闻　　

○调工部侍郎钱维城、为刑部侍郎。以镶红旗汉军副都统范时纪、为工部侍郎　　

○命刑部左侍郎钱汝诚。兼管顺天府府尹事务　　

○旌表守正捐躯之山东东平州民王玉妻马氏　　

○是日、驻跸涿州行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百三十二


大清高宗法天隆运至诚先觉体元立极敷文奋武孝慈神圣纯皇帝实录卷之六百三十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户都三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。三月。乙卯。谕曰、熊学鹏。已补授广西巡抚。著速行赴任。其知贡举事务。著程景伊入场接办　　

○谕军机大臣等、安泰奏、办送屯田官兵马驼粮饷器具。全抵伊犁等语。此次办理妥协。甚属可嘉。著将安泰、金梁、及随同送马官员等。俱交部议叙。兵丁赏给一月盐菜银两。其金梁所领绿旗兵内。逃走三人。既即时查报。著加恩免其议处。脱逃兵丁。严缉务获　　

○又谕、据纳世通奏称、派往伊犁屯田之多伦回人等。因玉古尔。至穆素尔岭。地多戈壁。牲只疲乏。将耔种口粮。借供饲秣。旋准和其衷咨。已向阿克苏回人。通融办解。今准阿桂咨。仍少耔种三十五石。暂将口粮内大麦抵补。再行办送等语。纳世通初次办理。殊未妥协。至多伦回人。系甫经招抚。安插库尔勒。非各城回众之驯服者可比。嗣后宜留心约束固不当苦累。亦不得过于姑息。著传谕知之　　

○兵部议准、湖广总督苏昌疏称、襄阳镇驻劄谷城每年出巡。路经三郡。阅十一协营。若照旧例一次巡察。不无周章。请嗣后令该镇。于每年春季。巡察下游中、左、右、前、襄阳城守、荆门、安陆、各营汛冬季。巡察上游均州郧阳、竹山、竹溪、房县、保康、各营汛。俾得详慎考验。署中公务。亦不致旷废。从之　　

○调江南河库道何煟。赴京引见　　

○以故贵州都匀府属都匀正长官司吴德仁侄鐏。袭职　　

○蠲免直隶宣化、万全、二县。乾隆二十五年雹灾额赋　　

○是日驻跸黄新庄行宫　　

○丙辰。上回銮。奉皇太后居畅春园　　

○幸圆明园　　

○丁巳。上诣安佑宫行礼　　

○谕军机大臣等、据吴达善奏、盐道衙门拨借盐觔。每包议有公费。既未详明。亦无案据。现饬提商究问一摺。已于摺内批谕。从前借拨卫厂芦盐。原为暂济民食。何得藉词公费名色。致滋扰累。况一切陋规。久经革禁。此项公费。既无详案。私相授受。其中谓无侵牟。谁能谅之。著传谕吴达善、将拨借过盐包若干。收过公费银两若干。逐一彻底严查。如历任道员。藉端肥槖。亦即详悉根查。具摺参奏。至该抚摺内。所称提商逐究一节。商人议办公务。必以总纲为政。人数本属无多。吴达善现在传询。自毋庸纷纷提究。以致波累众商。致乖政体。若因有此旨。而稍存瞻顾。意可调停了事。亦难逃朕洞鉴。将此一并传谕知之　　

