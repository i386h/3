<!-- { "loadSidebar": true } -->
乾隆十五年。庚午。八月。丙戌。谕、直省学政。已届更换之期。安徽学政双庆、广西学政罗源汉、俱著仍留原任。湖北学政、著葛德润调补。湖南学政、著叶酉调补。山东学政、著德保调补。陕西学政、著吴嗣富调补。广韶学政、著程岩调补。顺天学政、著张泰开去。江西学政、著汤聘去。浙江学政、著雷鋐去。福建学政、著冯钤去。河南学政、著梦麟去。山西学政、著蔡扬宗去。肇高学政、著王际华去。云南学政、著王宬去。贵州学政、著周渼去。张泰开已经出差。礼部侍郎员缺。著吕炽补授。　　

○谕军机大臣等、粤东距京遥远。所辖地方。山海交错。各属晴雨情形。俟汇齐摺奏。到京之日。与农时相隔已久。殊为无益。嗣后著停其汇单奏报。但约略奏雨水停匀。及或过或不及足矣。至米粮时价一项。系闾阎生计攸关。原应随时奏闻。乃阅该省所奏。以五月分粮价。直至八月中旬方到。为时甚属濡滞。著传谕该抚苏昌、嗣后粮价。令其按时速行奏报。不得仍前延缓。　　

○又谕军机大臣等、据总理行营王大臣议奏、此次南巡随带船只。行令仓场衙门、照议定之数豫备一摺。朕思该督黄廷桂等现在办差。所有恭奉皇太后御舟。及乘用各船。自必先期敬谨筹备。即朕御用之舟。应行酌带。亦不必按照各项名目。重复办理。著传旨询问该督等、如彼处既经办理妥协。则通州带往船只。无庸多备。况南省原系一水可通之地。若江省备船足用。则自江至浙。何须递为更换。该抚永贵、亦不必另行豫备。将此一并传谕知之。　　

○吏部议奏、太仆寺卿熊学鹏、查马规避。应照例革职。该员曾有革职留任处分。应革任。少卿卫廷璞、随同陈奏。应降四级调用。从之。皇后之父讷尔布、追封为一等公。遣官致祭。造坟立碑如例。妻封为公妻一品夫人。以其孙纳苏肯袭一等侯。　　

○丁亥。上奉皇太后谒陵。巡幸嵩洛。车驾发京师。　　

○诣皇太后行宫问安。　　

○是日、驻跸烟郊行宫。　　

○戊子。上诣皇太后行宫问安。　　

○谕、副都统衔纪山、著照前旨赴西宁办事。所有会盟赏赐筵宴所用之物。著照班弟例、官为给与。纪山到西宁时。班第即赴藏更换拉布敦。　　

○谕军机大臣等、前曾降旨、派副都统衔班第、赴藏更换。拉布敦。嗣据拉布敦奏、臣到任未久。若即行更换。恐藏内人生疑。拟暂仍驻藏。奉到谕旨。尚未宣布等因请旨。朕已准其所请。又将库克淖尔扎萨克等、所遣赴藏迎接萨木噜布都勒玛之使。曾否闻知之处。寄信询问班第。今据班第奏、此事藏内之人俱已闻知等语。若不令班第赴藏。伊等反生猜疑。著寄信傅清、拉布敦、令将前旨宣谕。　　

○是日、驻跸白涧行宫。　　

○己丑。上诣皇太后行宫问安。　　

○谕、原任大学士陈世倌、礼部尚书赵国麟、光禄寺卿刘藩长、俱系革职之员。自本籍来京叩祝万寿。伊等跋涉远来。具有敬心。犹知人臣事君之义。俱著加恩赏给原衔。令其回籍。　　

○江苏学政崔纪、因病解任。命户部侍郎庄有恭、提督江苏学政。　　

○是日、驻跸隆福寺行宫。　　

○庚寅。上奉皇太后谒昭西陵。孝陵。孝东陵。景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣、官员、随行礼。　　

○诣皇太后行宫问安。　　

○是日、驻跸桃花寺行宫。　　

○辛卯。谕、朕恭谒祖陵。所过京东州县。田中收获之象。较往年似觉歉薄。大抵因夏秋雨水过多。是以不能尽获丰稔。今所见如此。则前途亦大略相似。朕时巡省方。舆跸所至。民依念切。虽成灾之处。已照例赈恤。即不成灾处所。当薄收之年。亦时为轸念。向来临幸地方。应徵钱粮。俱行按分蠲除。此次经过直隶州县。其实未被灾、仍属丰收之处。按照旧例、蠲十分之三。若歉收之所。著加恩蠲免十分之五。该督速行查明。分别奏闻。照例办理。该部即遵谕行。　　

○又谕军机大臣等、据陕甘总督尹继善摺奏、陕西附近西安一带。七月以后。虽节次得沾微雨。终未透足。现在低洼近水地亩。秋禾仍属有收。高阜之区。收成难免歉薄等语。朕已批谕该督、令其善为抚恤。但该督摺内、仅称高阜之区。收成分数。较近水各处歉薄。至缺雨地亩若干。及果否成灾。俱未详悉声明。所奏殊未明晰。目下已届秋分。年景大局已定。可传谕该督尹继善、令其一一查明。或嗣后已得透雨。可免成灾。或竟未得雨。成灾几分。即速奏明。如有应行抚恤事宜。著一面奏闻。一面照例办理。至称甘属陇西、伏羌、二县。被淹濒河村庄。该督现饬委员确勘。查明之日。并即加意抚绥。务使均沾实惠。　　

○是日、驻跸盘山行宫。至癸巳皆如之。　　

○壬辰。上诣皇太后行宫问安。　　

○癸巳。秋分夕月于西郊。遣裕亲王广禄行礼。　　

○世宗宪皇帝忌辰。遣官祭泰陵。　　

○甲午。上诣皇太后行宫问安。　　

○谕曰、协办大学士阿克敦、应否给俸、互相推诿一案。经兵部奏明、交都察院议处各部堂司官。都察院于今日始行陈奏。且仅议处吏部。将户兵二部。另请交吏部察议。甚属纰谬。此案于六月中旬交议。何难按限办理。朕早即闻都察院于议处此案。迟回观望。碍难办理。即云议处户兵二部为吏部之事。则定案之时。何不会稿。乃故为纡回迟缓。以待颁诏之后。邀恩援免。在此事甚小。若平时办理。决不至如此迟延。盖因大学士傅恒、管理部务。是以都察院徘徊观望。有心延搁。此所谓非曰爱之。其实害之。试问傅恒敢当此乎。马灵阿、系傅恒所保之人。即他人如此。尚应思及曾经荐举。应避怀私迎合之嫌。而乃随声附和。及至朕面问此事。又不能详陈始末。倨侮朕前。甚属不恭。马灵阿原系郎中。朕因傅恒保荐。特命署理侍郎。理宜奋勉效力。乃旅进旅退。侍郎任内。并未实心陈奏一摺。办理一事。朕因其不能胜任。令以三品京堂降补。及副都御史缺出。复加恩擢用。伊竟全不知感。察其词色。时怀怨望。今日教责之下。仍悻悻不知悔惧。满洲世奴、至于如此。朕甚愤懑。亦岂堪之。伊所恃者谁耶。情甚可恶。业将伊革职。发粘竿上效力赎罪。至彭维新、系屡经获罪废斥之员。朕复用为左都御史。苟有人心。自应痛自改悔。以赎前愆。今自任事以来。全无振作之气。办理此案。复一味随众瞻徇。深负朕恩。著仍革职。其都察院堂官。著一并交部严加议处。所有吏、户、兵、三部堂司官。著都察院会同吏部、另议具奏。其处分之处。司官仍著援例宽免。堂官俱不准援例宽免。寻议、德通、积德、陈德华、叶一栋、均应革职。查德通、陈德华、俱系革职留任之员。应革任。得旨、德通、不能胜左都御史之任。且两经议革。未便姑留。著以三品京堂降补。俟伊得缺之日。其两次议革之案。仍著带于新任。积德、著革职。从宽留任。陈德华、从宽免其革任。仍著注册。叶一栋、现有失察家人之案。另行交部严加议处。此案即著照部议革职。　　

○又谕、刑部议奏范宏宾参奏叶一栋失察家人一案。办理甚不明晰。颁发各省督、抚、提、镇、等印信关防。既经礼部定例。令本处差官具批赴部。当堂给领。乃两浙盐政印信。都察院仍差笔帖式赍送。而礼部亦仍交都察院转赍。均属有违定例。自应查究。而摺内止称嗣后令都察院遵例办理。于礼部则并未议及。至龚二、孙发、既经查明并无跟随韩九索银之事。范宏宾摺内、混称韩九率领轿夫前往辱骂。并欲行殴等语。所奏情节。亦属不符。亦应分剖明晰。声明奏闻。乃摺内俱未议及。甚属舛谬。京中大臣等、每伺朕巡幸。即一切疏忽。朕甚不取。著将此摺发回另议。　　

○又谕、顺天府办理收卷怠玩一案。吏部仅将治中黄溱之一员。议以降二级留任。处分太轻。且蒋炳等、俱难辞咎。应一并议处。此本著发还另议。　　

○又谕、奉天办理流民一案。前经降旨、从宽予限十年。令无资产者陆续回籍。如已在奉省置有产业。愿编入奉籍者。即准入籍。今据将军阿兰泰等摺奏、流民内、竟有置有产业不欲回籍。而又不愿编入奉籍者。该将军等请以附籍之名。曲徇其意。办理甚为不合。或因向来地方官办理不善。未经恺切晓示。以致小民无知。迟疑观望耳。著再加恩。展限十年。令该将军并地方官等、详晰申明晓谕。其在奉省本无产业者。仍令陆续回籍外。若在奉省置有产业。何不即入奉籍。既不欲回原籍。而又不肯编入奉籍。则是目无法纪。怙恶不悛矣。限期一满。定当严行治罪。决不姑贷。余依议。　　

○是日、驻跸白涧行宫。　　

○乙未。上诣皇太后行宫问安。　　

○以检讨达麟图、充日讲起居注官。　　

○是日、驻跸烟郊行宫。　　

○丙申。上行围。　　

○谕、广东参革粮道明福、折收粮价、婪赃入己一案。朕降旨令前任广东督、抚、将乾隆六年禁革积弊以后。所有历任道员。有无似此浮收折价情弊。据实指明具奏。嗣据准泰摺奏、但称伊等有无此弊。未敢豫定。而于身在广抚任所时。属员曾否相沿作弊。茫然不能自信。今阅总督策楞覆奏、将六年以后。曾任道员之朱叔权等五员。居心行事。详悉入告。并称伊在广见闻。各粮道并无似明福之公行折价情由。一一直陈无隐。办理甚公。深得封疆大臣之体。朕心深为嘉许。况朕特遣尚书刘统勋、往粤审理。原欲查明禁革以后。有无阳奉阴违情事。以服明福之心。而非欲于历任道员。有心搜剔。必欲其尽如明福也。即使各粮道内、或有仍沿积弊者。亦系属员一时朦蔽。在策楞问心。实无不可自信之处。即据实入告。且历任皆系汉员。明福独系满洲。策楞并不存庇护意见。各督抚中能如此存心者。实觉甚少。朕所嘉许者在是。若准泰并不实心办事。持两端以塞责者。岂不大相迳庭哉。恐各督抚如准泰者。不少其人。此皆不能自信。故不能信朕也。著将此摺抄录。令刘统勋阅看。仍遵照前旨。秉公审理。并将此谕令中外知之。　　

○是日、驻跸南苑旧衙门。　　

○丁酉。上诣皇太后行宫问安。　　

○赈恤山东峄县、兰山、郯城、平度、昌邑、胶州、高密等七州县、被水灾民。并缓徵新旧额赋。　　

○署浙江巡抚永贵＜锍-釒＞报、象山、太平、乐清、青田、景宁、定海、松阳等县、乾隆十四年分开垦田、地、山、塘、共六十五顷有奇。招回人丁、二名口。　　

○是日、驻跸新衙门。　　

○戊戌。上诣皇太后行宫问安。　　

