<!-- { "loadSidebar": true } -->
○又谕曰、袁守侗等、查办钱度贪婪不法一案。审出钱度遇藩库支放银两。每百两扣平余银一钱七八分不等。计前后放过银二千二百余万。共扣平四万余两。其支放时系家人掌平。随时带进等语。钱度身为藩司。支放库银。竟敢扣平如许之多。可见天理难容。自然败露。藩库放银。虽不经督抚抽验。而积久扣克。岂竟毫无见闻。滇省既有此等情弊。各直省藩司。恐亦难保其必无。著传谕各督抚、将该省藩司如何支放。有无扣收余平。及家人掌平之事。即行查明据实覆奏。毋得稍有瞻徇讳饰。自干咎戾。将此遇有奏事之便。传谕知之　　

○又谕、番地虽与雪山相近。然四五月间。尚有大雪。其为扎答无疑。温福所奏邪不胜正之说极是。此等邪术。不过欲使人怖畏。人若见而生怯。则其术愈逞。惟能处以镇定。视之淡然。其技穷而法亦不灵。所谓见怪不怪。其怪自败也。温福、阿桂、当晓谕营中将士等。令其共知此意。至遇连阴积雨。官兵等单帐栖身。亦不可不加之体恤。若见伊等实有疲困情形。不妨酌加赏赉。或值伊等匮乏之时。口粮等项。并不防暂从优给。以此鼓励众心。俾知欢欣鼓舞。于军务亦为有益。果能抚恤士众。为国□劳。朕从不稍存靳惜。况军需备项。已拨至六百万两。支给亦无虑不敷。温福等断不可为慎重钱粮起见。惟知按例。不知体朕惠爱士卒之深心也。至两路抗拒之贼。金川帮助者居多。每恃劫营为长技。幸而官兵善备。屡经奋勇杀退。但恐贼伺我军略懈。故智辄萌。若当久雨之时。更当严加防范。而火药一项。尤属要需。温福、阿桂、务当豫饬将弁。留心防护。以期有备无患　　

○旌表守正捐躯之安徽宿州民阎奉女阎氏　　

○丁巳。孝恭仁皇后忌辰。遣官祭景陵　　

○戊午。谕军机大臣等、据文绶奏、奉到拨兵豫备之旨。已于陕省挑选兵二千名。甘省挑选兵三千名。并选派副将佛逊、六十六、统领。一切先期妥协备办。俟川省咨到。即行起程。所办甚好。著传谕温福、阿桂、彼此熟商。约计何路需兵若干。一面速咨文绶、催令遄程进发。一面奏闻。至现在南路所攻之僧格宗。西路所攻之美美卡等处。乃贼番必争之险。且有金川帮兵在彼。悉力守拒。恐急切难以攻破。而地险径仄。虽多集精兵。无可施展。若徒坐守玩日。实属非计。朕意似当另觅金川捷径。分兵往攻。或可乘其无备。夺取一二要害。豫为进兵地步。于事当甚有益。即不然。亦可掣贼番之势。索诺木闻官兵进攻。必将帮助小金川之兵。彻回自卫。我兵得伺其罅隙。相机进剿。自可易于得手。日前阿尔泰奏述宋元俊之言。有驾驭绰斯甲布、三杂谷、发兵进攻金川。使尽彻帮兵。方可剿灭小金川。已遣李天佑等、分头前往调遣等语。是宋元俊等、亦曾筹画及此。昨据桂林等奏、三杂谷土司。情愿发兵效力。其地与曾头沟一带相近。已传谕温福等、如酌量可行。即檄哈国兴。董天弼。带领陕甘兵前往。至绰斯甲布、在金川之西。从前所列分路进攻金川单内。绰斯甲布、原系一路。若选拨兵练数千。令宋元俊统领。并派能领兵之侍卫章京数员。同往绰斯甲布、令其助兵。作为向导前进。自当得力。温福、阿桂、于宋元俊带兵起程后。即当彼此照会。声息时通。仍各留心侦探。若见贼番露有彻退形迹。两路各宜迅速进攻。毋稍延缓。小金川贼众。不谙战阵。若无金川相助。失所倚恃。则其势弱胆虚。易于溃破。此乃最要机会。温福、阿桂、务当实力妥筹。互相照应。以期及早集事　　

○军机大臣等议覆、陕甘总督文绶疏称、前于内地商民呈垦新疆地亩案内。经大学士九卿等议、以商贾往来无定。或一时贪利呈垦。旋渐抛弃。于屯务难期实济。请敕下该督、会同新疆办事大臣议奏。兹会同巴彦弼、明山等、议定。嗣后凡有商贾呈垦者。每户给地三十亩。并给与农具耔种马匹。六年升科。如力能多垦。取结给照。久远管业。至不具呈请垦者。亦不得稍有抑勒等语。查臣等前议、诚恐商贾往来无定。地方官拘泥从事。或有抑勒之处。请令该督等妥议具奏。今据称、现在商民呈垦。具报成熟已十万余亩。是商民乐于承种。并分晰条例。嗣后未经呈垦者。概不勉强。洵于屯政有益。应如所奏办理。从之　　

○吏部议准、湖广总督富明安奏称、湖北随州。良顽杂处。京山县差务殷繁。汉川县暨浒黄镇巡检。民情淳朴。治理甚易。请将随州、京山、改为繁难要缺。在外拣补。汉川浒黄镇巡检。改为冲难中缺。归部铨选。从之　　

○户部议覆、浙江布政使王亶望疏称、乍浦驻防兵米。向于嘉兴等七县徵收。解交理事同知支放。嗣以该厅管理不善。经部议改归嘉兴府经管在案。第该府缺冲事繁。兵米随时收放。知府未便久驻其地。请令平湖县就近经理。仍责成嘉兴府督察等语。查乍浦兵米。前经臣部议改嘉兴府经管。原以知府系方面大员。更觉慎重。亦恐该府事繁。请照杭州府管理杭州兵米之例。派员协办。今据奏、该仓坐落平湖。请责成知县就近收放。仍令该府随时盘察。与臣部原议相符。应如所奏办理。至称兵米系随漕并徵。除平湖县应解米七千余石外。尚需米一万四千八百余石。即于该县漕米内改抵。并将嘉兴等六县应解兵米。改兑漕米。查漕粮兵米。固属并重。但其间微有缓急。该省兵粮。向有借动别款米石。统俟额米徵齐日。按款补还。凡州县开徵时。势必将所徵米石。先尽漕粮兑运。续抵兵粮。果如所奏。数既加多。限亦较迫。一时并徵足数。恐误运期。应请敕下该抚妥议具奏。再行办理从之　　

○以荆州协领长禄、为荆州副都统。　　

○旌表守正捐躯之河南荥阳县民袁仁德妻张氏。广东揭阳县民陈伯奉女陈氏　　

○己未。上以秋狝木兰。奉皇太后自圆明园启銮　　

○谕、朕此次巡幸木兰。所有经过州县地方。著加恩蠲免本年钱粮十分之三　　

○谕军机大臣等、据吉梦熊奏报粮价单。麦价较上月减一钱。面价减一文。而高梁则较上月增一钱。黑豆增一钱五分。所增之数。转浮于所减。此乃奸商居奇垄断。其居心甚为可恶。京畿今夏雨水调匀。麦收丰稔。铺户等见新麦入市方盛。其价不得不平。遂托言青黄不接。加增高梁黑豆之价。及至秋成之后。梁豆价落。又必称麦渐卖完。复将面价增长。此绌则彼赢。始终坐操长算。是虽遇丰年。徒供市侩网取厚利。而辇毂居人终岁不得贱食之益。实为情理所难容。地方官岂可不查察惩治。但恐非吉梦熊一人所能专办。著传谕英廉、留心体访。如查有奸徒市贩。擅利病民。即行严拏究处。并谕都察院堂官、转饬五城御史。一体查办。并谕吉梦熊知之　　

○是日驻跸南石槽行宫　　

○庚申。户部议覆、署江苏巡抚萨载疏称、先据江苏按察使胡季堂原奏、变卖上元、江宁、二县狱田。划买王文进入官地亩一摺。奉敕详查覆奏。今查得各处狱田。均系山圩夹杂硗瘠。虽有一千二百余亩。额租并无照收。不敷司监之用。近年田价增昂。据估值银六千余两。至王文进入官田亩系种稻平田其契载田价俱属近年所置。无可另议增减等语。查胡季堂原奏苏州狱田一项。远在隔属。徵解不便。兼硗瘠无获请变价抵买王文进入官田亩。自属酌量变通。以收实用。今既据该署抚分晰声明。应如所奏。将上元、江宁、二县原置狱田一千二百亩变价。于长洲元和二县王文进入官田七百余亩。划买四百余亩。委员徵解报销。其从前狱田项下。民欠租息。并令该署抚确查应追应免。分别办理。从之　　

○是日、驻跸密云县行宫　　

○辛酉。谕军机大臣等、阿桂甫自西路、调往南路。所有两路兵力情形。皆得深知。更可与温福通盘筹画。每路需兵若干。即行檄知陕甘带兵之员。分路趋赴。自尤妥速。至统计前后所调之陕甘兵。已一万七千名。贵州兵八千名。合之川省所有兵练。不下六七万余。兵力不为不厚。此时攻剿小金川。已足敷用。但将来进剿金川。分路派拨。自属多多益善。现已谕文绶、再行豫备陕甘兵五千名。听候调取。至西路军营。现调哈国兴、迅往随同领队。而南路军营。令宋元俊分往绰斯甲布后。更无熟练之人。昨派往之副都统永平、虽为可信。但初至川省。于该处贼情地势。未必即能明晓。著福隆安、同阿桂、于绿营副将、参游内。或于派往之侍卫等官内。选择谙悉风土形势。量其是否堪胜领队之任。通行选派数员。奏交阿桂酌量派用。又温福等奏投诚之小金川喇嘛索诺木鄂特则尔供、老喇嘛被小金川拘在美诺。不能受十八土司供养。情愿投诚。现因有人看守。先令其到营求见等语。此事殊不足信。该处既有喇嘛九众。因何止来一人。即使允其投诚。而老喇嘛等并不亲来。恐系逆酋狡谲令其探听信息。必须严讯确供。并严密覊禁。毋任兔脱。若军营现无可问之处。著温福即派委干弁。解赴热河行在候讯。仍饬沿途小心防范。毋致稍有疎虞　　

○兵部奏准、定边右副将军大学士温福等咨称、上年官兵进剿打仗。有川北镇战兵党贵、据领兵游击查报阵亡。经造册咨部在案。嗣有从小金川脱出。即系党贵、应咨部办理等语。查错报阵亡。例无议处专条。请嗣后将呈报官。革职留任。不行查明遽为具题之总督、提督、降一级留任。总兵官、降二级留任。从之　　

○是日、驻跸要亭行宫　　

○壬戌。谕军机大臣等、昨温福等奏、近日西路攻剿情形。似觉稍有起色。至南路自前番失挫之后。大约须俟阿桂到彼。方可望其振作有为。再筹进剿。看来僧格桑虽顽劣不法。究无能为。其所恃者。不过金川贼众相助。至索诺木诡诈百出。尤非僧格桑可比。即如前日送李朝林回营。所递禀词。称宁禄等、为小金川所得。因向僧格桑取回。令在噶拉依安顿之之语。殊不足信。昨据温福奏、拏获小金川贼番阿塔尔供称、南路有金川兵帮助打仗。拏过几员官之语。是此事实系金川所为。更无疑义。此必索诺木欲留此数人作质。希冀换回所拘熬茶之喇嘛。并思诿过小金川。复以取回留养。见其恭顺。豫为将来官兵临境。送还内地之人。乞降完事地步。其情尤为可恶。著传谕温福等、当知索诺木狡黠顽梗之罪。万无可逭。我兵进攻时。即使逆酋穷蹙来投。并将宁禄等送还。亦断不可为其所惑。稍存姑息　　

