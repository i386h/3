<!-- { "loadSidebar": true } -->
○戊子。谕、廓尔喀系边外荒徼小部落。从前未列职方。乾隆五十三年。因盐税银钱细务。与唐古忒人等、彼此争竞。在后藏济咙边界滋扰。因命鄂辉、成德、前往该处查办。并以巴忠熟悉藏内情形。令其驰往会办。讵巴忠以通晓畨语。谬执己见。不为剖断明确。又有前辈班禅之弟红帽喇嘛沙玛尔巴、与伊兄仲巴不和。廓尔喀听其唆使。致滋生事端。此皆由巴忠初次办理贻误所致。使其身尚在。必当明正典刑。讵伊昨年一闻廓尔喀复行滋扰之信。即畏罪自尽。现已将伊子僧额布侍卫革退。令在护军上效力行走。其罪亦无可再加。至廓尔喀复行滋扰。初据俘习浑、雅满泰、奏到。朕尚以廓尔喀向在藏内。与唐古忒人杂处贸易。纷争微利。致有欠账未清。如仅因索欠细故。扰至边境。原不值加之挞伐。嗣据俘习浑等奏、廓尔喀竟敢扰至扎什伦布、肆行抢掠。若仍付之不问。弗为声罪致讨。大加惩创。其何以安卫藏而靖边疆。因特命福康安等、及巴图鲁侍卫、带领官兵、前往进剿。朕临御五十七年。平定准部、回部、大小两金川、拓土开疆。不下二万余里。区区廓尔喀、以后藏边外弹丸。朕岂值利其土地。为穷兵黩武之举。苐以卫藏为皇祖皇考戡定之地。僧俗人众。沾濡醲化。百有余年。讵容小丑侵扰。置之不问。此朕不得已用兵之苦心。当为天下臣民所共知共见者。福康安等、自驰抵后藏。即整兵进剿。于擦木、邦杏、连获胜仗。以次收复济咙。攻克热索桥、协布噜、东觉、集木集等处。所向克捷。痛歼贼众。深入廓尔喀境数百余里。贼酋拉特纳巴都尔、及伊叔巴都尔萨野、自知灭亡在即。畏惧慑伏。将去年裹去之噶布伦丹津班珠尔等。早行送出。差大头人朗穆几尔帮哩等四名。赴营递禀乞降。并以此次扰至后藏边界。皆由误听沙玛尔巴指使。本欲将该喇嘛送出。适先病毙等语。经福康安等、严行驳饬。令该贼酋叔侄亲自赴营恳乞。始准投诚。本日据福康安等奏、七月初八日。接到拉特纳巴都尔来禀。所有谕令交送扎什伦布什物、并呈献沙玛尔巴骨殖等款。俱已一一遵奉。禀内语意。多系感戴恩德。自行认罪。凡自称之处。俱改为小的。惟于亲来一节。祇婉陈感畏之意。未敢切实禀覆等语。前因廓尔喀自作不靖。是以加之天讨。今既畏惧悔罪。叠次递禀乞降。情词尚为恭顺。朕仰体上天好生之德。廓尔喀民人。犹吾民人也。不忍多事诛夷。况福康安等、此次带兵进攻。每战必克。贼匪望风胆落。故以畏服之词。为归诚之请。较之前此安南受降纳款。更足以尊国体而示军威。但外畨素性多疑。拉特纳巴都尔等、因滋扰获罪。察其畏惧情形。目下亦未必敢亲自诣营。将此归诚后。见安南阮光平、叨荷崇封。进京祝嘏。赏赉骈蕃。宠荣已极。该贼酋等、自必心生艳羡。或情愿诣阙。觐光输诚。亦未可知。著福康安等、即传朕旨。赦其前罪。准令纳表进贡。悔罪投诚。福康安等、亦即彻兵回至内地。此朕始终不欲用兵之苦心。又当为天下臣民所共见共闻者。福康安等之摺。系七月初九日拜发距今已四十余日。此旨到时。或福康安等已捣穴擒渠。驰递红旗。亦未可定。但朕怙冒为怀。觉劳师久役。转不若纳款受降。趁大雪封山以前。彻兵凯旋之为完善。朕本欲俟福康安等红旗递到。恭谒东西两陵。告厥成功。今已准其受降完事。不值诣陵祭告。行此钜典。已定于二十五日启銮回京。所有办理廓尔喀缘由。著通谕中外知之。　　

○又谕曰、方维甸等、营办理一切。毫无舛误。且自进兵以来。冲风冒雨。步行陟险。实属奋勉。方维甸、著赏给三品卿衔。长龄、即以郎中补用。巴哈布、以员外郎用。杨揆、以侍读用。方维甸、长龄、前已得有花翎。其巴哈布、杨揆、著一体赏戴花翎。以示鼓励。　　

○又谕、据福康安等奏、副都统职衔乾清门头等侍卫哲森保、因伤发身故等语。哲森保、前在博尔东拉地方。与贼打仗。身受重伤。经朕加恩。赏给副都统职衔。回至协布噜地方。伤发身故。殊堪悯恻。著该部照阵亡例议恤。　　

○又谕、据尚安奏、拏获玛纳斯北山内私行挖金之民户王永春等四十七名。请俟枷号满日。将擕眷民户。交该管官约束。内地民人。发往原籍等语。内地民人。私行入山挖金。殊属不法。自应枷责解回内地。交本籍地方官约束。其擕眷各户。亦系内地移往。若枷号期满。仍留该处。保无复萌偷挖故智。尚安殊不晓事。著传旨申饬。仍著将擕眷民户、枷号满日。各责四十板。解交勒保、转饬本籍地方官。严行约束。　　

○谕军机大臣曰、福康安等、带兵打仗。所向克捷。贼匪望风胆落。朕料其必差人赴营乞降。又虑及藏内气候骤寒。叠降旨令福康安等妥速蒇事。今福康安等奏、俟其将合同、扎什伦布物件呈交。并送出沙玛尔巴骨殖、徒弟跟役。看如何具禀。再相机酌办。所见甚是。此次官弁兵丁。与贼接仗。无不奋勇争先。攻夺碉卡。歼戮贼匪。屡战屡捷。深入贼境数百里。军威已极壮盛。贼匪具禀乞哀。其情势穷蹷。已可概见。以现在情形而论。贼匪经兵威震慑。不敢再萌故智。边境敉宁。可保数十年无事。趁此收功。较安南投诚入觐。尚为完善。即拉特纳巴都尔、巴都尔萨野、心怀畏惧。不敢亲赴军门。数年之后。畏威怀德。见安南内附。叠受恩施。自请入觐。亦事理所有。恐福康安等、未奉朕旨。不敢遽行受降。已明降谕旨。将不得已用兵之故。及贼酋乞降、俯准纳款缘由。宣示中外。廓尔喀既经内附。或三年五年、遣头人赴京具表进贡。如朝鲜、安南、暹罗、缅甸、外藩。一律办理。方成体制。从前来藏贸易之巴勒布人等、愿留藏者。即编入户册。作藏内民人。不愿者。派兵押送出境。令回故土。永断葛藤。藏内行使钱文。设炉改铸宝藏字样。所有巴勒布银钱。不许再行使用。自定立疆界后。廓尔喀人众。固不许偷越藏界。即藏内人等、亦不得私赴廓尔喀、礼塔贸易。至驻藏大臣二员。向俱驻劄前藏。于后藏事务。鞭长莫及。嗣后应分驻一员。以资弹压。遇有事务。就近办理。福康安等、当会同驻藏大臣、将应办各条。参酌损益。妥协办理。以期经久遵行。边隅永臻宁谧。　　

○又谕曰、伍拉纳等奏、据台湾镇道报、六月二十二日申时。台湾府城地震。倒坏民房。伤毙男妇三口。凤山县亦同时地震。其势尚轻。嘉义、彰化、二县连次地震。被灾稍重。民房倒塌较多。人口亦有压毙。现于藩库内提银一万两。委员领解前往。协同该道府厅县。查明抚恤等语。台湾远隔重洋。居民猝被偏灾。殊堪悯恻。虽据该督等、拨银派员。前往查办。但该处民人。猝遭地震。无力灾黎。未免更形失所。不可不加意抚恤。著传谕伍拉纳、浦霖、督饬所属。查明被灾户口。分别轻重。实力妥办。毋任吏胥等从中侵克。俾灾黎均沾实惠。不致一夫失所。方为妥善。至哈当阿、杨廷理、驻劄台湾。常有自行奏闻事件。今该处既遭地震。损伤民房人口。该提督等、自应一面奏闻。一面具报抚恤。何以并未具奏。岂该提督等仅知查缉盗贼。而于地方灾祲。竟诿之督抚。全不经心耶。哈当阿、杨廷理、著传旨申饬。并令据实回奏。　　

○以工部尚书和琳、为镶白旗汉军都统。　　

○己丑。世宗宪皇帝忌辰。遣官祭泰陵。　　

○上诣永佑寺瞻礼。　　

○谕。据哈当阿等奏、把总陈国英禀称、奉委管带福宁镇三营弁兵高辉等一百三十名。来台换班。在厦配载哨船开行后。于六月二十五晚。在洋面突遇飓风。桅舵损失。船身击破。除遇救得生兵弁外。尚有外委郑潮、兵丁林淑茂等七名。现无著落。严饬各口岸查寻打捞等语。赴台换班兵丁。自厦门配载开行后。猝遭飓风。击破船只。淹毙人口。殊堪悯恻。除弁兵人等遇救得生。其受伤者。饬令小心医治外。并著该提督等、查明淹毙人数。照例优恤。其击破船只。并著官为修造。以示体恤。该部知道。　　

○又谕、据哈当阿等奏、六月二十二日。台湾府城、及凤山、嘉义、彰化等处。同时地震。所有民间倒塌房屋。压毙人口。现在分别给银。按数抚恤等语。台湾地方。远隔重洋。居民猝遭地震。倒坏房屋。压毙人口。殊堪悯恻。所有该提督等具奏按数给银抚恤之处。俱著加恩。加倍给予以示体恤。该提督等、务宜督饬所属。实力妥办。俾被灾户口。均沾实惠。以副朕轸念灾区至意。　　

○吏部奏、大学士公福康安、大学士孙士毅、应授何殿阁及兼尚书衔。得旨、福康安、著授为武英殿大学士兼吏部尚书。孙士毅、著授为文渊阁大学士兼礼部尚书。　　

○又议奏、直隶总督梁肯堂、于蝗蝻起自三河。欲为该县李培荣开脱。转令升署通州。又委署理满城。始终袒护属员。冀图朦混了事。应请照例革职。得旨、梁肯堂著革职从宽留任。仍注册。但该督袒庇劣员。始终欲代为开脱。冀邀升擢。且调署县缺。简要倒置。有心回护。非寻常错误可比。其未经开复以前。所有总督廉俸。止准其支领一半。以示惩儆。至蒋赐棨、前因捕蝗案内饰词具奏。降旨将其户部应得饭银。全数停其支给。今梁肯堂总督廉俸。既准半支。蒋赐棨户部饭银。亦著准其支领一半。此皆朕格外施恩。梁肯堂、蒋赐棨、当益知愧奋倍加慎勤。于地方事务。实心经理。毋负宥过成全之意。　　

○庚寅。上御依清旷。勾到秋审官犯、服制、及云南、贵州、情实罪犯。停决官犯三人。服制斩犯七十二人。绞犯一人。云南绞犯八人。贵州斩犯二人。绞犯六人。余五十人予勾。　　

○谕、据梁肯堂奏、山海关驻防兵丁。五十八年。应需兵米一万七千七百余石。请敕下奉天府尹、仍照旧在宁远州、锦县、协拨一万石。交山海关通判、领回供支。其余米石。徵收屯米动放外。仍令永平府属州县、领价采买支放等语。本年直隶地方。被旱较广。此项兵米。若令全数就近采买。未免办理稍难。著照该督等所请。即著奉天府尹、于宁远州、锦县、协拨一万石。其余米石。仍著梁肯堂照旧办理。据实报销。该部即遵谕行。　　

○又谕、据都尔嘉奏、打牲乌拉、齐齐哈尔地方。本年被旱。收成歉薄。请接济口粮等语。著照所请。自本年九月起。至明年七月止。按照户口。接济口粮。其屯丁所欠谷石。著免其补纳。以示体恤。　　

