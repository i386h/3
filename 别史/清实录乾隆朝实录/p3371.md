<!-- { "loadSidebar": true } -->
○谕军机大臣曰、长麟奏覆、东省拨船三百只。现在委员迅催。押送杨村。以备起拨。并按照行程、给与路费口粮等语。前据刘峨奏、本年新漕。入境迅速。直省拨船。有往来不及之势。是以降旨令将东省拨船。遄赴杨村。帮同拨运。长麟接奉谕旨。委员严催。赶紧行走。所办甚好。现在因奉天地方。连年被水。恐赈恤在所必需。不可不豫筹接济。已谕令刘峨等、于江西各帮内、酌量截留漕米、卸贮北仓。以备海运。东省拨船。既有北仓截卸之事。或不须复用三百只之多。但此项船只。既已全数开行。如有中途接咨、停止前进之船。其船工水手。亦应一体给与路费口粮。以资盘费。著传谕长麟、即按照行程、如数发给。俾各拨船养赡有资。方为妥善。　　

○又谕曰、奎林等奏审。明伤毙事主之盗犯苏番、黄伟、李耳等、正法。及缉获挟恨同谋杀人之首犯何涉、处斩枭示各摺。向来在台湾居住之漳泉各村民人。素性犷悍。抢劫械斗之事。不一而足。虽经奎林等节次拏获严办。而本日所奏、又有因抢劫伤毙事主、及同谋杀人之事。可见该处积习。一时尚未能悛改。著传谕奎林、万钟杰、务须实力整顿。使从前剽悍之风。湔除净尽。如遇该处民人、逞凶械斗抢劫等事。即行严加处治。有犯必惩。不可稍事姑息。致负委任。　　

○定解审重犯脱逃例。刑部奏、越狱人犯、脱逃被获。原犯应入秋审情实者、改为立决。应入缓决者、改为情实。例有明文。惟解审斩绞人犯、中途脱逃被获。向未明立科条。请嗣后此等逃犯。除本犯斩绞立决者、即正法外。其原犯斩绞监候之犯。即照越狱脱逃人犯之例办理。从之。　　

○以少詹事伯麟、为詹事。　　

○丁酉。谕、据刘峨奏、原报被水之安州。复于六月二十三、四、等日。大雨如注。上游诸河并涨。以致该州堤埝漫溢。被水较重。请先行抚恤。酌量摘赈。又河间、保定府属等八州县。均有被水较重之处。请一体先行借给口粮。并予以摘赈等语。本年夏秋以来。近畿一带。雨水较多。诸河并涨。民田庐舍。间被淹浸。该督既饬属查勘。亟应妥为抚恤。所有安州被水之六十余村庄。及河间府属之河间、任邱、献县、阜城、景州、保定府属之清苑、雄县、新安等八州县。无分极次贫民。俱著先行借给口粮。酌量摘赈。以资接济。并著查明成灾轻重。按月给赈。其大名、宣化、二府属。亦有被水地方。并著一并勘明。如有成灾处所。即行分别办理。该督务须督饬所属、实心经理。俾小民均沾实惠。毋致一夫失所。以副朕轸念灾黎至意。该部即遵谕行。　　

○谕军机大臣等、据管干珍等奏、江西尾帮。于初八日全过津关。管干珍先赴杨村。照料查催等语。前因本年夏秋雨水稍多。恐奉天低洼地亩被淹。将来查明、或需赈恤米石接济。谕令苏凌阿等、于江西漕米内、酌量截卸北仓。如有已过津关者。不必拘泥追回。只须于在后各帮内、尽数卸贮候拨。现在江西尾帮。虽已过津关。但由天津至通、系属上水。北仓系在津关之北。想此时在后船只。尚距北仓未远。再闻该处尚有旧存米石。亦可以备拨。又省一番运送。著传谕管干珍、和琳、即与仓场侍郎、公同商酌。通盘计算。止须就江西在后各船、距北仓一二十里以内者。酌留数万石。合之旧存米石。已共有十万以外。此原不过豫为筹画之计。有米十余万石。亦足敷用。其距北仓已远船只。原无庸又令转回、徒滋往返也。管干珍等、务即悉心会商。一面办理。一面奏闻。　　

○又谕、本日据留京办事王大臣奏、本月十一日夜间、细雨溟蒙。约有寸许。十二日辰刻、业已放晴等语。现在热河浓阴。云气自西南而来。恐京城一带。又复阴雨。朕心深为廑注。著传谕留京办事王大臣、日内京城是否复雨。抑或畅晴。于田禾有无妨碍之处。据实覆奏。寻奏、京城于七月十二日放晴后。十四日复雨、即霁。现仍祈晴。田禾并无妨碍。报闻。　　

○又谕、据何裕城奏报南昌省城。于闰五月、六月、连得雨泽。并瑞州等十三府州属。亦各得雨五六次不等一摺。前据苏凌阿等奏称、经过九江府、德化、德安、建昌、新建、南昌县、地方。因晴霁日久。待泽孔殷。现在抚臣何裕城、率同文武员弁、设坛祈祷等语。是该省于五六月间。不免有望泽情形。朕披阅苏凌阿所奏。恐该处缺雨。深为廑念。该抚既经率属祈祷。即应早为奏闻。乃此次奏报雨水情形摺内。仅将南昌、瑞州等处、得有雨泽。及各属粮价开报。而于望雨祈求一节。竟无一语声叙。岂不知朕念切雨旸、轸恤民依之意耶。著传谕该抚、即将省城一带。是否曾经祈祷、始得叠沛甘霖之处。据实奏明。毋得稍有讳饰。寻奏、臣前次奏报。系六月初十日以前、雨水充足情形。自初十日以后。半月不雨。即设坛祈祷。随于六月二十六、七、八、等日。连得澍雨。得旨、览。　　

○旌表守正被戕江西南丰县民江胜章妻李氏。　　

○戊戌。谕军机大臣曰、刘秉恬奏、北仓尚有上年截卸稄米十一万九千余石。足备接济奉天之用。如直隶被水之清苑等州县、需用米石。通州距各该处较近。即可于通仓内动拨。所有本年江西帮船。似毋庸截卸等语。昨因闻北仓尚有旧存米石、可以备拨。已谕令管干珍等、止须于与北仓相近之江西在后各船内、酌留数万石。不必多为截卸矣。今据刘秉恬奏、北仓旧存米石。尚有十一万余石。是已足敷备拨奉天之用。而直隶被水各州县。想来似可无须拨米接济。或有需用。亦与通州较近。自应仍令全漕抵通。毋庸截卸北仓。刘秉恬所奏甚是。依议即行。著传谕管干珍、不必再赴北仓。俟江西各船全数抵通后。即来行在请训。和琳、亦即回京供职。不必再赴热河复命。苏凌阿、仍遵前旨回至通州。与刘秉恬赶办起卸诸务。俟事竣、再来复命。　　

○己亥。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕军机大臣等、据李奉翰等奏、秋汛水势陡长。各工保护平稳一摺。览奏欣慰。前已有旨谕知该督抚等、当加意保护。以期秋汛安澜。仰邀甄叙。今黄河之水。于六月二十四、五、等日、又复陡长。临河埽坝蛰陷之处。经李奉翰等、督率抢护。悉臻稳固。现在秋汛未过。仍宜益加谨慎。悉心保守。俟奏报秋汛安澜摺到。即当降旨将李奉翰、梁肯堂、暨在工出力员弁。一并交部议叙。至虞城十八堡大溜舍湾取直。现走中泓。天然成河。此系极好机会。其铜瓦厢格堤。暨黑堽工后旧有月堤。该督等请加培高厚。以为重门保障。所见亦是。应行办理。著即将该两处情形、详细绘图贴说进呈具奏。将此传谕知之。寻奏、铜瓦厢旧月堤。长九百九十丈。黑堽工后旧月堤。长一千五百七十七丈。均须加培高厚。现已确估。于秋汛后兴办。得旨、览奏欣慰。　　

○又谕曰、陈用敷奏、泗州东北附近安河洪泽湖之处。低洼地亩。间被水淹。已饬升任藩司陈步瀛、亲往勘查。其凤颍各属低田积水。渐次涸复。又据陈步瀛奏、查勘安河附近低地、及盱眙等处漫水、不能骤涸、杂粮补种不及。难免一隅偏灾。至凤阳等州县。距洪泽湖较远。积水日渐消退。现在陆续补种杂粮。可冀薄收各等语。安河等处。因黄河漫溢之水、一时汇注。附近低地。间被淹浸。现据陈步瀛查明、积水尚未消涸。补种不及。虽该处本年二麦丰收。小民糊口有资。目前不致缺乏。但既恐成灾。自应量为接济。其凤阳、灵璧、宿州等三州县。现在赶紧补种杂粮。薄收有望。然既经被水。民力究恐不无拮据。陈步瀛、已升授贵州巡抚。著传谕陈用敷、督饬所属、悉心经理。如有尚需酌量接济之处。据实奏闻。毋使一夫失所。以副朕轸念民依至意。　　

○豁免江南安庆卫漕船遭风漂没米七百五十八石有奇。并恤淹毙水手王二如例。　　

○旌表守正捐躯河南武安县民郭淘气妻朱氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十四


大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。七月。庚子。谕、户部尚书都统绰克托、老成谨慎。宣力有年。今春因患病恳请解任。特谕令在家安心调理。不必开缺。并派御医前往诊视。以冀就痊。兹闻溘逝。殊堪悯惜。其任内降革罚俸处分。概予开复。所有应得恤典。著该部察例具奏。　　

○刑部遵旨议奏、新疆遣犯壅积。应行酌议。请嗣后除原定发遣为奴种地等项、及特旨发往、并职官犯军流徒罪、情节较重者。仍酌请发往外。其余寻常问拟军流等犯。如有情节浮于本罪者。各照所犯军流本罪、以次加等递发。其情重军流人犯、应从重外遣者。毋庸改发新疆。即分发吉林、黑龙江、均匀派拨所属各地方、分别为奴当差。倘有脱逃。视其所犯、各照本例惩治。再查黑龙江、吉林等处。例于年终将收到遣犯数目、及脱逃已未获改发名数汇题。至新疆、止于年终将脱逃已未获数目汇奏。其现在遣犯若干。并不声明。应令伊犁、乌噜木齐、并黑龙江、吉林等处、各该将军、都统等。俱于年终、将本年发到遣犯。及节年到配遣犯。计共若干名。详晰汇奏。倘有积犯过多者。臣部另行酌办。从之。　　

○以故二等辅国将军永蕃子绵护、照例袭职。　　

○辛丑。谕、浙江定海镇总兵员缺。著伊里布调补。其衢州镇总兵员缺。即著伊楞额调补。　　

○又谕、本日原任贵州总兵哈芬布、病痊入觐。看其人尚诚实。伊痰疾尚未大愈。难胜总兵之任。著在头等侍卫上行走。　　

