<!-- { "loadSidebar": true } -->
○戊寅。谕军机大臣、本日据伊龄阿奏报接印任事日期一摺。内有务期盐鹾环转、关课丰盈之语。此次更换长芦盐政。因西宁年力就衰。是以令伊龄阿前往。其实西宁在任时。办理原无贻误之处。并非欲关税增加。另用伊龄阿也。该盐政到任后。祇须查明章程。妥协经理。尤在体恤商力。使得转输自如。或西宁任内、有一切办理未妥。自当筹画调剂。但不可先存一关课充余之见。若专以多取见好为是。又复如前高兴。以致苦累众商。是又不能承受朕恩矣。著传谕伊龄阿。诸事务须恪遵训谕。爱惜商力。以期无负委任。　　

○巳卯。谕、据富纲奏、审拟范宜恒、王若常等镇府互揭一案。内称范宜恒因兵丁被诬。辄听猜疑之词。以同谋陷害、咨揭知府。而该府王若常。既自信无过。乃以弁兵拥阻大堂、把守仪门等情。捏词续禀。均失专阃方面大员之体。请一并交部严加议处等语。所办未为平允。此案该府王若常。本有偏徇教官林肇煌、疑心兵丁窃衣情事。后复以范宜恒、遣令弁丁拥阻把守。捏词诬禀。其过大。至范宜恒、闻知教官禀府。即将兵丁送审。并无成见。且审无遣令拥阻府署等事。其过轻。乃该抚奏请一并严加议处。欲令文武两败俱伤。而实有护庇文员之意。非得其平也。外省督抚调停之见。往往如此。朕于诸臣功过。一秉至公。从不肯存畸重畸轻之见。此案镇府先后情节。轻重较然。王若常、著照该抚所请。交部严加议处。范宜恒、著从宽改为交部察议。　　

○谕军机大臣、据陈辉祖奏、安插归化生番情形一摺。内称凤山县、山猪毛社生番直理产等四十一户。因该社头人率腊。招壻里吉老、掌管社务。于该番收获米石、十分中抽分二斗之外。又欲多抽二斗。致直里产等。不堪虐索。携带男妇老幼一百九名口来投。现酌定在凤山县离城六十里之塔楼、武洛、二社埔地。分给该番等耕种。并各捐置舍寮。给与栖止等语。此等归化番民。在台湾边地耕种。原设有头人管束。与未归化之生番不同。其管下番民、有投赴内地者。地方官本不应收留。即如蒙古各扎萨克属下人等。若有背其本主。投入内地。自未便容留安顿。即哈萨克诸部落人众。各有本主。如有投诚归附者。朕亦不肯令其弃主来归也。今直里产等。既据该督奏称。该番等业经薙发更衣。樵采度日。且已给与地亩藔舍安居。自不必再行遣回。亦不虑其复行滋事。著传谕陈辉祖。严饬地方文武员弁。晓谕该番等。令其各安耕牧外。至嗣后沿边番众。其果系非归化之番所属者。收留自属无妨。如有似此率众投入内地者。系归化之番所属。则与国家统驭体制。大有关系。切不可率行收留安插。当即奏明请旨办理。　　

○又谕曰、阿奇木伯克素勒坦和卓。效力有年。今闻其病故。朕甚悯恻。著加恩赏给银二百两。仍遇便令伊子迈玛砥散。入于年班送来引见。　　

○钦差大学士公阿桂、陕甘总督李侍尧奏、现将逆回贼营。四面围困。断绝水道。贼于夜间。輙敢从直磡缒下水磨沟。及华林寺后身。刨挖从前有泉处。用皮浑屯盗水。据脱回之老教供称。贼营断水已三五日。略有接济并无余存。因派满汉奋勇官兵。由中路进扑。屯练降番。由华林山东、攀磡上扑。老教土兵。由华林寺西、觅路上攻。贼匪尚于沟内放枪抵御。拚命死守。并将旧井、及有泉处所。加填坚实。多派屯练及阿拉善兵。在左边埋伏。以备相机进剿。再贼匪两次盗水。诸处营卡。系提督仁和、及总兵罗江鳞所管。殊属疎玩。已严行申饬。将该二员存记。以观后效。如有疎虞。一并严参治罪。得旨贼人当此穷蹙垂毙之时。尚皆负嵎死守。实是奇事。出于情理之外。今官兵四面围攻。又将其盗水处所。填筑土石。加兵防范贼匪自必益加疲困。旦晚即可全就擒捕。至脱回之老教即系顺从新教、同恶相济之人。此时或暂留军营。不即正法。以为招致贼夥之计。尚可。但其从贼为逆。已经数月。随贼打仗。伤我官兵实属罪无可赦。伊等果系旧教。何不早行窜出。直至目下、知贼势穷迫。万无希幸。始复脱回。托名老教。以图宽免。自断不可复留。阿桂等于剿办正贼后。即将此等情节。明示众人。将临近脱回之老教。概行按律正法。毋少姑息。至贼人下沟盗水。虽旋经知觉。但已被刨挖得水。用皮浑屯装取。实属疎于防范在罗江鳞、系他省总兵。到甘效力。或可诿之呼应不灵。至仁和、系本省提督。所派弁兵。皆其管辖。何致玩忽若此。仁和之不是更大。著阿桂于事毕时。即严行参奏。　　

○庚辰。谕军机大臣、昨初七日夜间。热河又复阴雨。至今尚未停止。且云自东南而起。其势甚浓。恐京师雨水亦大。著传谕留京王大臣。如现未晴霁。即派回子祈晴。并将现在雨势情形。随报覆奏。　　

○又谕、据李奉翰奏、邳睢黄河南岸魏家庄大堤。因水势盛长。全河大溜南趋。汹涌异常。自闰五月二十七日。外滩先行塌去。直刷堤身。上紧抢护。随抢随塌。溜势日盛。水高堤顶。人力难施。于六月初一日未时。该处堤工漫溢过水。约长十余丈。现饬道将。先将漫口两头裹护。即驰赴该工查明实在情形。并飞咨萨载、星速来工。会同筹办。克期堵筑。并自请交部严加治罪等语。此处漫溢情形。既据奏称、水长溜大。人力难施。该总河所请交部治罪之处。转可从缓。惟在督率文武员弁。相机筹办。上紧堵筑。俟合龙后。再行核定功过。至现在该处大溜。是否尚走正河。漫口分掣大溜几分。并著萨载、李奉翰、迅即绘图贴说。由驿驰奏。以慰廑念。再江、豫、二省黄河。自乾隆四十二年。开陶庄引河以来。连岁冲溢。在豫省沙土松浮。或尚易于冲刷。至江南土性坚实。何以上年郭家渡甫经漫决。此次又有魏家庄之事。况上年春间。命阿桂在南河会勘。展宽陶庄新河四十丈。今春又令在彼会勘。因九里岗一带、河中岗沙横亘。复于北岸、挑挖引河一千余丈。南岸又将沈家窰河身展宽三十丈。近日复据李奉翰奏、开放沈家窰引河。溜势甚畅。朕心方为慰藉。何以此次忽又有漫溢之奏。况现在清黄交汇处所。离清口较远。清口得以畅出。海口又复深通。何以转致如此。且从前并非每岁必有水患。而自开放陶庄新河以来。转年年不免漫溢。朕于此实不能无疑。著阿桂、萨载、李奉翰。将南河实在情形。是否或因陶庄开放引河。致有纡回格碍之处。详晰讲求审度。据实具奏。此朕因河防紧要。虚心咨访。阿桂、萨载等。谅亦必确按实情入告不肯稍存回护也。至现在正届伏汛。北方雨水较多。其豫东二省河防。在在俱关紧要。并著传谕韩鑅、富勒浑督率员弁实力防护。毋稍疎虞。　　

○谕曰。额森特从前征剿金川。甚属出力。朕是以加恩。赏给世袭一等男。此次进剿撒拉尔。又复奋不顾身。致被枪伤。深为可嘉。著加恩晋封世袭三等子。仍兼在本身。　　

○户部议准、江西巡抚郝硕疏称。宁都州监生杨宗胜。捐建仓廒。积贮社谷一千石。照例给与议叙。从之。　　

○以广西思恩府罗定司土巡检徐尔梅子徐尚文袭职。　　

○辛巳。谕军机大臣连日阴雨绵延。浓云密布。看来雨势颇广。未识保定一带。雨水若何。于民田有无妨碍。朕心深为廑念。再前据袁守侗奏、俟入中伏后。即赴永定河防汛。现在永定河水势。甚属平顺等语。但际此伏雨。水势未免增长。想此时袁守侗、计已起程赴工防汛。著传谕该督。即将永定河近日形势若何。及各属有无雨水过多之处。迅速奏闻。以慰悬注。寻奏、臣一面饬查各属。一面于防汛途次。察看早禾高梁。俱已吐穗畅茂。洼地偶见积水。现已晴霁。即日可期消涸。至永定河。水势间有消长。并无盛涨。两岸堤工。在在稳固。得旨、览奏稍慰。　　

○又谕、昨王廷赞来至热河。因令军机大臣、会同行在大学士九卿传旨。以私放马明心子壻、及守城独自居功二条。俱从宽不究。惟监粮私收折色一事。令其据实陈明。据王廷赞供、到任后。原不许折色因无人报捐只得仍如此办。又恐各州县、有短价勒买粮石之事。是以定数五十五两。甘省粮价较贱。足敷定额。又因捐生多在省城。改归首府收捐。仍将银两、发给各州县。买补还仓。按季申报。并有道府加结等语。所供殊不足信。甘肃收纳监粮。原为仓储赈济起见。自应收本色粮石。何得公然定数。私收折色。且从无一字奏闻。若云甘省粮贱。五十五两已符定额。足敷采买。则该处收成。自必丰稔。何以每年又俱需灾赈。如灾赈属实。粮价必昂。则五十五两之数。又断不敷采买。二者均不可解。可见所供。尽属支离。其中恐有竟不买补。虚开赈济冒销情弊。且捐监一事。自应听本生自行平买。交纳粮石。何以必欲官为收银。并交首府总办。明系官则折收于前。又复冒销于后。两边俱得便宜。而百姓仍从中受累。此事情弊甚大。不可不彻底清查。此时惟阿桂、李侍尧为中外最能办事之人。且于此事又从未经手。毫无回护。著传谕伊二人。即将此案实在情形。详悉查明。据实具奏。并严查有无弊窦。将此等情节。四面较勘。无难水落石出。不可稍涉颟顸。致他日复滋流弊。但恐如此彻底一办。合省地方官。皆为有罪之人。伊等合成一气。察弊殊非容易。然此事终不可不办。想伊二人、断不肯为他人担此干系也。　　

○壬午。谕军机大臣、据阿桂等奏、于贼营南拏立木栅。又接筑炮台一摺。所办甚是。现在贼匪日益穷蹙不难计日待毙。自不值伤我官兵。朕虽日夜焦急。盼望成功。亦不得不耐心以待。况官兵四面围攻。布置严密。自不虞贼众复有窜逸。及外来贼匪接应之事。至南关外逆回萧德福。既经访明拏获监禁。著派委妥干员弁。解至热河审办。沿途务令小心防范。毋致少有疎虞。　　

○盛京将军索诺木策凌疏请、修造卤簿乐器仪仗。得旨、此项乐器仪仗。若令该将军派员送交工部。将来造成。仍须送回。未免徒劳往返。著即派冠军使盛保、司库五达子。驰驿前往。详细查看。再行修造。　　

○癸未。谕军机大臣、本日据留京办事王大臣奏、京师初七日戌刻阴雨起。断续相间至初九日、雨意渐停。而云气浓厚。尚未开霁。因派员带领回子。敬谨祈晴等语。是京师雨势。与此间相同。昨初十日午后。热河即经开霁。今日已得大晴。未审京师是否同时晴朗。于民房有无坍塌大田是否无碍之处。著传谕留京办事王大臣、顺天府尹即行查明。据实覆奏。　　

