<!-- { "loadSidebar": true } -->
○户部等部议覆、署浙江巡抚永贵奏称、行销浙盐之浙属温、台、宁波、等府。并江南之松江府。经前督李卫。于雍正六年。奏令文武官员。收买余盐。立法未周。应更详定章程。一、浙省办销帑盐。向听各镇协营。自赴道库、支领帑本。经灶收盐。并无文员监察。请嗣后温、台、二处之黄岩镇、乐清协、宁海营、俱会同黄岩等各该县具批。由道详准。领帑贮库。俟收盐给灶时。营员会同各场大使、移县领发。买卖余盐。亦令会同该场大使。较准官秤收发。一、黄岩盐务。向由镇臣经理。请嗣后委该镇中军办理。听巡抚节制。其各处司廒。巡缉收盐之弁。令该副参等、详明巡抚。给发委牌。一、各处办理帑盐、银盐。向例、岁底文武互盘结报。恐有瞻徇。请嗣后黄岩场协办之黄岩镇中营帑盐。长亭场协办之宁海营帑盐。令台州府、会同黄岩镇盘报。长林场协办之乐清营帑盐。令温州府、会同温州镇盘报。浙江提标中营所办银盐。令两提督。率同宁波府、松江府、盘报。台、温、二处。令温处、道、宁绍台道、盘报。崇明场令太仓州盘报。仁和场令杭州府盘报。青村、下砂、袁浦三场。令松江府盘报。那移亏空者。将该文武、及盘查道府。分别参赔。一、商灶盐价。借欠未清。请嗣后每商领盐。以四百引为率。先纳课。后领盐。实在贫灶。先清前盐。再领后帑。滥者参处。一、黄岩镇收发盐觔。向无专责。请嗣后于大陈、石浦、石塘、等处。令该镇委弁专理。该抚于引盐余利内。酌给饭食公费。余银、统归帑盐赢余造报。一、各处办盐地方。失察私盐。应将副参等、照兼辖官例议处。委办之弁。照专汛官例议处。拏获私盐者。按所获起数议叙。一、各处经费。向听各员自行收支。并不报部核销。请嗣后各府协营。据实开报。虚糜者查删。均应如所请。惟清理经费一节。俟该抚等查酌删定。咨部核议。从之。　　

○加驻藏副都统班第、都统衔。　　

○补行直隶乾隆十二年军政。卓异官七员。不谨官一员。才力不及官二员。分别升赏处分如例。　　

○癸巳。上诣皇太后行宫问安。　　

○遣官祭关帝庙。　　

○准噶尔使臣额尔钦等入贡。觐于苏州府行宫。　　

○赐扈从王公大臣等、暨准噶尔使臣额尔钦等食。　　

○吏部议准、山东巡抚准泰咨称、各省吏攒役满。送院考试。向因无关铨选。凡丁忧事故。俱不造册咨部。嗣经定例、两考不到者除名。应饬各州县。凡吏攒有丁忧患病等事故。均取印甘各结。申司造册咨部。服阕病痊日补考。册咨查对。从之。　　

○调四川永宁道博齐喜、来京引见。　　

○是日驻跸苏州府行宫。　　

○甲午。孝昭仁皇后忌辰。遣官祭景陵。　　

○以浙江嘉兴协副将黄正纲、为江南松江镇总兵官。　　

○是日御舟驻跸南斗圩。　　

○乙未。遣官祭历代帝王庙。　　

○上阅兵。　　

○赐扈从王公大臣、并浙江大小官员等食。　　

○谕、朕省方观民。南巡江浙。群黎士庶。踊跃趋迎。就瞻恐后。绅士以文字献颂者载道接踵。爱戴之忱。有足嘉者。朕已叠沛恩膏。随时赏赉。缅昔皇祖圣祖仁皇帝时巡所至。优奖士类。一时硕学通才。多蒙鉴拔。方策所载。称盛事焉。兹之于于而来。皆棫朴作人。久道所贻也。夫胶庠之秀。志切近光。其积学有素。文采颖异者。加之甄录。良合于陈诗观风。育才造士之道。顾工拙既殊。真赝错出。理应试之。无使鱼目碔砆。得混珠玉。其如何分别考试。著大学士傅恒、协办大学士梁诗正、侍郎汪由敦、会同该总督、学政、详议具奏。寻奏、江苏、安徽、进献诗赋之士子。经该学政取定者。俱令赴江宁一体考试。浙江进献诗赋取定者。令在杭城候试。统俟驾临杭州。江宁、酌期请旨。派大臣监试。届期。学政等恭请钦命试题。收卷进呈。并令各该督抚。饬备士子茶饭。从之。　　

○又谕曰。协办大学士梁诗正之父梁文濓。著赏给缎四疋。貂皮六张。进诗之原任太仆寺卿张映辰。编修梁启心。著各赏给缎一疋。貂皮二张。　　

○以福建陆路提督吴进义、浙江提督谭行义、对调。　　

○是日御舟驻跸嘉兴府北教场。　　

○丙申。上诣皇太后御舟问安。　　

○遣官祭昭忠祠。　　

○赐准噶尔台吉喇嘛达尔扎敕书。诏曰。据台吉奏请、差人前往西藏喇嘛处。递贽见仪。恳赐恩准等语。曩者尔故台吉噶尔丹策零。为父策妄阿喇布坦既殁。奏请往藏熬茶。策妄多尔济那木扎勒。为父噶尔丹策零既殁。亦以熬茶奏请。此皆欲追报先人。是以俯从所请。并加恩沿途赏给牲畜路费。特派大臣官员照管。彼时朕即降旨、尔台吉因有此大事。朕方允行。否则断然不许。所降谕旨甚明。今尔并非有如此大事。何恩之当报。乃欲差人往藏耶。不但无换一台吉、即遣人赴藏一次之例。即中国亦岂有屡派官兵照管之理耶。尔所请遣人赴藏之事。断不可行。至所奏喇嘛学经一节。因尔旧台吉策妄多尔济那木扎勒、奏称准噶尔地方。所有西藏喇嘛。大半物故。恳准少派数人。至藏学经。以广黄教。朕念差人。至藏学经。则事不可行。而尔地黄教就衰。亦殊可念。因为尔等计。中国大庙内。原有自藏选来高僧。是以许尔处将可以学经之聪慧喇嘛。或十人。或二十人。送至京师。习学数年而回。可以阐扬黄教。此朕念和好日久。周详曲体之特恩。初非敕令尔处夷人。来为僧徒也。今乃谓尔处喇嘛。未曾出痘。不能赴京学习。恳将精通经典喇嘛。准请四五人。到尔处教习。夫学习文艺。有就学。无往教。尔处既称无可赴京之喇嘛。应即行停止。今尔使臣额尔钦口奏。又谓台吉令伊等奏恳、自藏延请四五喇嘛。教习数年。再令回籍等语。此又与尔奏书有异。朕今念尔护持黄教之意。准尔所请。令高等喇嘛、前往教诲。但既命往之后。尔毋得藉称命往之喇嘛平常。捏词再来渎奏。是以令尔使回巢后。明白宣示。尔再遣来使请。并将不行此等伎俩之处。抒诚具奏。然后令喇嘛前往。此亦有关中华声教。朕岂肯令漫无德行、不能训导之人充数耶。尔固不必虑此。再交易一事。乃朕优恤远方之大惠。前既定以年岁。约以章程。即当永远遵照。而近年来贸易者。货物每次加增。较前数倍。边疆司事之臣。屡请驳回。朕念其携货远来。若不准销售。则亏损实多。姑准量为交易。而该使该商。皆谓不知从前议定成数。又谓非能自作主张。归当告知台吉。伊等果归告与否。固未可知。然恃朕迁就加恩。因而屡增无厌。将来必至定数之外。一一驳令带回而后已。今特明切晓谕。嗣后肃州贸易。毋得过乾隆十三年货物之数。使臣前来。以尼玛上次带来货物为准。如逾此数。即由边境驳回。不准贸易。尔其晓谕使臣商人等。俾知敬谨遵行。朕亦敕谕疆吏。照此办理。今后不得仍以不知成例为辞也。　　

○谕、据总督策楞参奏、泸州州同董恭。办理拉里粮务。上年即捏病规避。详请更换。及藏内珠尔默特、那木扎勒伏诛之后。又复畏葸庸懦。以追捕叛党之兵。辄疑为复讐之众。妄行请兵。张皇虚谬。且扣克军饷。冒领名粮。放债渔利等情。董恭身在边隅。职司粮务。乃临时怯懦。即思托病规避。又复妄请发兵。讹言动众。贻笑番邦。种种罪状。莫此为甚。其扣克渔利。尚其罪之小者。夫人臣食君之禄。无论职分大小。皆有致身之义。时当有事。即捐躯徇国。实分所当然。如傅清、拉布敦、之奋不顾身。为国家殄除恶逆。自足光耀伦常。标名青史。若董恭之狡诈退缩。视国事漠然如不相涉。惟思便其身图。其心实为可诛。岂以其身属文员。辄思退避。竟可置君臣大义于弗论。非立置重典。无以示戒。董恭著即于藏中正法示众。并宣谕中外知之。　　

○是日御舟驻跸石门镇。　　

○丁酉。谕军机大臣等、准噶尔夷人交易一事。每岁加增。固属无厌。而为数太少。亦属难行。前见尹继善所定交易之数。较之上次。未及其半。伊等历年已加增至数倍。何能强之骤减。朕即料其未能奉行。昨召见夷使。果称总督曾有字来。原非奉旨事理。未便遵行等语。观此、则其不能遵奉可知。朕今谕该台吉。肃州交易。以十三年来数为准。来使交易。以尼玛来数为准。不得出此范围。可寄知尹继善。令其遵照办理。在此数内者。许其交易。多者驳令带回。总在不离大数。货物内此多彼少。许其折算相当。如此则伊等不至受苦。其心自平。而后来亦有节制矣。　　

○又谕曰。福建巡抚潘思榘、条奏承追亏空。请定章程。以杜隐匿规避一摺。刑部定议覆奏。俱照该抚所请。严定条例。以重考成。此所谓似是而非。实不协于政体也。向来侵盗贪婪。限满之后。不过永远监追。希图遇赦。久而终得幸免。以致贪吏公然视国帑为私藏。或任意花销。或暗侵肥橐。其不肖之甚者。竟有宁置身于圜扉。潜为子孙之计。此实官邪所必儆。国法所难容。若不加痛惩。则入心坏而吏治黩。于国是大有关系。是以降旨宣示。至再至三。凡系侵贪之案。限满不能完赃者。必抵于法。乃辟以止辟之意也。然严令已申。分赔著追例。亦向有明文。惟在执法者实力奉行。则凡有人心者。必知侵蚀不但不能肥己。适足以杀其躯。而并丧其所有。愚者之所不为。即贪黩成性。下愚不移。宁以身徇。此亦百中之一。而明正其罪。用肃刑章。法如是足矣。若又因此蔓延于众。亦但觉其繁苛耳。即如从前律例所载。何尝不责令分赔。而旧习相蒙。侵那屡见。可知法立而不能行。虽严设科条。何裨政体。朕惟因时立制。弊去太甚。而令在必行。初非以空文为治具。倘更波及他人。于奸贪之吏。转开脱卸之端。更属无谓。潘思榘此奏。亦因朕近年办理侵贪之案。不容宽假。遂以此为揣摩。该部自应持平酌议。务崇政体。乃有意迎合。即为准行。是不知朕之经理庶务。宽严期于协中。从不存畸轻畸重之成见。揣摩迎合。举无所容也。此摺无庸议。著发还。并谕中外知之。　　

○是日御舟驻跸塘栖。　　

○是月。江苏布政使永宁奏报、遵旨往督淮、徐、海、三府州属展赈情形。并清河县开赈日期。得旨。览。此非他处可比。朕回銮所目睹之处。稍有未协。惟汝是问。且汝此次大不如在直隶。汝其慎之。　　

