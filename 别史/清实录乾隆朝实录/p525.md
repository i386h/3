<!-- { "loadSidebar": true } -->
文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。八月。乙巳朔。鸿胪寺卿梅珏成奏、本寺序班、前经臣请定额。并饬遵照会典。行文学臣咨取。毋许止凭同乡官印结。令生员自行具呈。乃部议止准定额。余以立法既详。无庸再议。伏思员额既定。得者更为荣幸。若止凭印结滥收。将夤缘请托。弊端滋甚。请仍照会典旧例。由学臣咨取。将生员自行具呈之处停止。得旨、著照所请行。该部知道。　　

○是日起、上以祭社稷坛。斋戒三日。　　

○丙午。谕内阁、礼部所修礼书。每次进呈。俱有错误。该部专司典礼。而于职分内事。漠不经心。是何体制。著将该堂官交部察议。至任兰枝、乃翰林出身文章之事。是其所能。而亦一味推诿。过误多端。著严察议奏。　　

○又谕大学士等、天津、河间、二府属。本年虽获有秋。究非丰收。景州、沧州、尤属不及。庆云、则犹有雨水未足之地。小民当积歉之后。朕心倍为廑念。可传谕总督高斌、如尚有应行料理之事。著即加意料理。寻奏、景州、沧州、禾稼收成。尚有七分。惟庆云一邑。被旱贫民。渐有出外谋食者。其庆云接壤之盐山县、情形略同。现将采买豫省、及大名之麦粮。拨运三万石。及时借作耔种。再动拨司库银三万两。收买大名所产高粱。查明户口赈恤有余留为二县来春借粜之用。专委天津道陶正中督查得旨、览奏俱悉。看来陶正中、尚能办此也。　　

○吏部尚书公讷亲奏、远科举人。多属衰庸。如截取得选知县。姑令赴任。察其不能称职。然后降调改教。则事务已多废弛。嗣后请择年力尚强者。分部学习一年。期满、果勘胜任。再请归班选用。举人既经停选。甚应得各缺。暂令进士抵选。嗣吏部左侍郎田懋奏、分部学习之例。雍正年间已行之。尔时并未办事画稿。苐于数日内、偶一进署。无事而归。堂官并难稽其勤惰。何由察其才识。是以旋行停止。况各省知县之缺。其选用班次。外省升任题补之人。与进士、教习期满、捐赈议叙等项。外多才干。退而大不可问者。何项无之。宁独举人。要在为督抚者。加意整饬耳。嗣请仍照旧例选用。但令吏部过堂时、详加验看。九卿验看时、不得稍为姑息。加意甄别。倘再有年力衰迈者。引见时、自难逃洞鉴。至该员到任后。令督抚不时稽察。如不胜任。勿稍宽容。则例不更张。而衰庸自退矣。得旨。讷亲之奏。朕不即以为是当而必可行。但其摺内所云。姑令赴任。即督抚察其不能称职。亦须待至一半年。而此际事务。废弛已多。则深中时弊。而姑息一人。贻误一方。此咎朕亦不能自解。即田懋此摺所云。加意甄别。岂非朕向日所谕九卿者乎。汰之不胜汰。而日久复成故套矣。此用人之难也。如讷亲所奏、进士必喜。而举人谤之。如田懋所奏、举人无屈。而吏治有妨。辗转思维。朕亦不得良策。将此一并议奏。寻议、请定三年一次拣选。于每科会试榜发后。奏派大臣。除甫经中式者。毋庸拣选外。其余前科举人。通行验看。择年力强健。质地明白。堪任县令者。列为一等。各按科分名次铨选。至下科拣选时、除上次不列一二等者。不准再拣选外。再将入选而尚未用。并下次应拣选之人。挑足五百名为定数。遇各省需人。与别项应挑人员。一体拣发。至教职一项。讷亲原奏内云。凡进士拔贡出身者。尚多年力壮盛。其恩岁等项。类皆衰老难用。应一并酌议等语。请将会试举人。拣选知县外。再择年力精神。堪司训迪者。列入二等。仍各按科分名次。照就教举人原班。以正谕铨选。其拣选一二等外之举人。准其改教。以教谕管训导事。与岁贡分缺铨选。再恩贡之应选教谕、岁贡之应选训导各员。应于每科乡试后、令各督抚学政。大加陶汰。除衰惫无用者。给以应得职衔休致外。仍各注册备选。至该员轮选时、应令该督抚详加验看。从之。副都统管理通州米厂事务庆泰、玉保奏称、据大学士鄂尔泰等议、都统永兴、请于通州添设米厂。加采官米。以备减粜平价等因。查通州新城。原设右翼一厂。今左翼议再设一处。通州旧城内、有入官房一所。可作米厂。请饬该旗转行地方官办理。再、两厂各领银一万两。收买米石。为数既多。办事官兵。亦宜添拨。请交八旗大臣。于每翼满蒙汉内、拣选章京骁骑校、等员。每厂各派官四员。并照京城米厂例。三年一换。交部察其能否。其看守领催马甲。于旧设十六名外。添足四十名之数。按翼分补。所有官兵饭食银两。照旧厂例、于生息项内赏给。得旨。如所议行。　　

○丁未。祭先师孔子。遣和亲王。弘昼行礼。　　

○谕、台湾雍正七年以后。升垦田园。钦奉皇考谕旨。照同安则例升科。后经部议、以同安科则过轻。应将台地新垦之田园。按照台湾旧额输纳。朕念台民远隔海洋。应加薄赋之恩。以昭优恤。除从前开辟田园。照依旧额。毋庸减则外。其雍正七年以后、报垦之地。仍遵雍正九年奉旨之案办理。其已照同安下则徵收者。亦不必再议加赋。至嗣后垦辟田园。令地方官确勘肥瘠。酌量实在科则。照同安则例。分别上中下定额徵收。俾台民。输纳宽舒。以昭朕加惠边方之至意。　　

○大学士鄂尔泰等议覆、编修杨开鼎进呈经史内称、学以敦行为主。尤以明经为要。请饬国子监、及各府州县学。时时以经学造士。学臣考校生童。亦务以经义与四书文并重。查六经为载道之书。国家设科取士。自州县试以至乡会。近奉谕旨。训饬考官。不得专重四书文。而忽经义。请再行通饬考校各官。如四书文虽佳。而经义影响游移者。概置不录。士子自必勉强学问。经义日明。至摺内称教职一项。当于举人副拔贡生中推选。其轮贡未至颓老者。亦请挨班间用等语。已于尚书公讷亲条奏内。一并定议。从之。　　

○兵部奏请、嗣后凡八旗满洲。补放外省。隶其管辖者。系五服之内。饬令回避。其五服以外。毋庸回避。从之。　　

○工部议准、闽浙总督那苏图疏请、将闽省诏安县之红花岭、新设守备一员。白叶村、新设把总一员。兵三十名。合溪埤头坪、路村、新设三塘。每塘兵十名。添建一切衙署营房。所需工料、于地丁项内支给。从之。　　

○戊申。祭大社。大稷。上亲诣行礼。　　

○诣皇太后宫问安。　　

○谕、今日朕亲祭社稷坛。张鹏翀、于跕班之地。连声咳嗽。甚属不合。著交部察议。　　

○谕銮仪卫、香步辇、既改名木辂。此后陈设四辂时、照尔等所定次序。将凉步辇、即在香步辇处陈设。　　

○己酉。谕军机大臣等、据江苏学政开泰奏称、闻得上江徽州、宁国、二府。七月初五六日。大雨出蛟。山水骤发。徽州府城内、水深数尺城外深二丈余。宁国府城内、深数尺至一丈许。其各属水势大小不等。人口田庐。均有淹损等语。徽、宁、二府被水。未见该抚奏闻。想范璨已经起程。准泰尚未到任。尔等可即寄信与准泰、令其查、勘办理。无使小民失所。寻奏、查歙县、休宁、婺源、三县。山多滩急大雨连朝。又兼蛟涨。民人遭水颠连。尤堪悯恻。绩溪、宁国、旌德、泾县、太平、建平等县。同时被水。庐舍人口。伤损无多。宣城、南陵芜湖、繁昌等县。堤圩间有冲决。贵池、东流、广德青阳、等州县。或本地水发。或上游蛟涨。经过旋即消落。其安庆、宣州、建阳、三卫。田禾虽有淹损。而被灾最轻。以上二十州县卫。已饬布政使委员。一面抚恤。一面确勘成灾分数。并咨督臣尹继善、拨米八千石。运往接济外。复动司库银二万两。解存徽州府库。以便就近支给。不致缺乏等因。得旨。据此奏则甚妥协。堪慰朕怀矣。但须实力为之。　　

○户部议覆、山东巡抚喀尔吉善奏、青州满营兵米。向动府仓贮谷支给。将兵米折银贮库。秋后买补。嗣因谷价不敷岁多赔累。屡经前议、以青州买豆则易。买谷则难。邹平等县、距青较近令将额徵漕米。拨给青州兵粮。再于附近水次之禹城等州县。从前改徵黑豆数内。仍令徵米起运。其额运黑豆。即分饬邹平等县、于德州水次。将青州兵米之价。采买交兑。今邹平等县、又以豆少价昂。不敷采买为虑。请将济、东、二属。临邑等十二州县。原额黑豆外。其随豆一五耗米。令民一体完豆。以抵邹平等处额豆。即以此项豆价。归临邑等处、为办漕耗费。应如所议办理。苐查东省漕米。除额徵外。每米一石。另纳耗米一斗五升。原以津贴官丁修仓出运各费。今既一体完豆。抵作正额。其应给临邑等处漕费。所有豆价归项。曾否足敷所用。应酌官民兵丁。均无贻累之处。一面办理。一面报部。得旨。依议速行。　　

○庚戌。上诣皇太后宫问安。　　

○遣官祭关帝庙。　　

○户部议覆、江西巡抚塞楞额疏报、江西省自五月以后。雨泽愆期。据布政使详称、南昌府属之新建、丰城临江府属之清江、新喻、新淦峡江、抚州府属之临川、东乡、建昌府属之南丰、广信府属之玉山、饶州府属之余干、南康府属之安义、九江府属之德安、等县。早禾被旱情形。酌量抚恤。应如所请。饬该抚分别应赈应贷。加意抚绥。毋使一夫失所。得旨。依议速行。　　

○顺天乡试。以顺天府府尹蒋炳为监临官。工部尚书汪由敦、为正考官。国子监祭酒崔纪为副考官。　　

○豁免安徽省雍正十三年分、凤、淮、二仓项下、未完银米。及常盈仓地租额。　　

○辛亥。户部议准、山西巡抚阿里衮疏报、太原府属、文水县之永乐等三村。秋禾被淹。泽州府属、陵川县之桃山头等八村。被雹伤禾。请酌借耔种口粮。以资接济。其本年额赋。及春借谷石。均请缓徵。得旨。依议速行。　　

○壬子。谕曰、海澄公黄仕简、著赏给资治通鉴、康熙字典、各一部。上用缎二疋。宁绸二疋。仍令回籍。伊系功臣之裔。朕深望其成立。以继家声。在籍之日。可勤勉学问。间至督抚衙门、聆其教导。俟可以来京效力之时。再行奏闻请旨。　　

