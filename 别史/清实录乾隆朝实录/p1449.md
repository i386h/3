<!-- { "loadSidebar": true } -->
○丁亥。上耕耤。诣先农坛行礼。更服至耤田所。躬耕三推。复加一推。御观耕台。命怡亲王弘晓、裕亲王广禄、和亲王弘昼、各五推。吏部左侍郎董邦达、户部左侍郎吉庆、礼部尚书嵇璜、兵部右侍郎如松、署刑部右侍郎鄂弼、工部左侍郎钱维城、左副都御史赫庆、通政使孙灏、大理寺卿王会汾、各九推毕。顺天府府尹。率农夫终亩。赏赉耆老农夫如例。　　

○谕军机大臣等、据佟琳、张师载奏、微山湖口闸。前因漕臣杨锡绂札称、江南运河水势充足。东省宜豫为撙节。遂将湖口闸先下底板四块。并将张河等处减水单闸。照旧堵闭。今于二月间、复接杨锡绂札称、运河水势尚须接济。仍将湖口闸。并减水各单闸。仍前开放畅流等语。所办甚协事理。此由杨锡绂留心豫为调剂。随时咨商东省河臣。相机启闭。俾得漕运流通转输。若地方大吏。遇事皆能如此不分畛域。于公务何患不济。著将此旨。并佟琳等奏摺。传谕杨锡绂存记。入于交代。即定为章程永远遵行。　　

○戊子。上诣畅春园、问皇太后安。　　

○幸圆明园。　　

○谕、江南乡试。向系安徽江苏巡抚轮次入场监临。今高晋现管理河工。分驻徐州。计八月入闱之期。适当秋汛。未便暂离工所。所有本年江南监临事务著陈宏谋办理。　　

○谕军机大臣等、适据舒赫德奏、伯克霍集斯、有往乌什办马之举。伊果系抒诚效力。或虚应故事。俱当察看酌量赏赉。至前谕富德、由特穆尔图诺尔。进取喀什噶尔。未免太远。若乌什有相通之路。则更便易。亦询之霍集斯、酌量办理。一面奏闻。　　

○参赞大臣舒赫德奏、从前准噶尔苦累回人。多取贡赋。年来霍集占、惟用威力。挟制各城。以致地方凋敝。今伊等捐输粮石。仍给以值。回众欢感。查回人旧制。徵收粮石。系十分取一。载在经教。至阿克苏城。及旧汗公地。收获时则系平分。又霍集占从伊犁同来回众。垦种之地。俱已闲旷昨因驻兵需粮。回人等交米二千四百石。颇属黾勉。若将霍集占地亩。均给贫人。除公地照旧徵收。其余地亩。俱十分取一。伊等愈为乐业。已传集阿克苏、赛哩木、沙雅尔办事人等晓示。俱各情愿遵行。惟库车甚为残破。似应另议。乌什现有贝勒品级伯克霍集斯、往办马匹。请行文令其酌定。将来平定叶尔羌、喀什噶尔、再行定议办理。从之。　　

○以察哈尔总管端济布、为镶红旗满洲副都统。　　

○旌表守正捐躯之山东即墨县民董仁鉴妻袁氏。江苏上元县民张立先妻徐氏。　　

○己丑。清明节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕曰、乌勒登、著补放头等侍卫。同副都统齐努浑、赴北路军营。作为参赞大臣带兵。并各赏整装银一百两。令其驰驿前往。　　

○谕军机大臣等、吴达善奏称、续调满洲索伦等兵五百名。并应需马匹。当即于甘、凉、肃、等处餧养马内。挑选一千匹起解等语。所奏与现在办理军务情形。均未得其肯綮。从前节次解送之马。约计已及二万匹。陆续赶赴阿克苏。其所调征兵。如达什达瓦、及西安满兵。皆系劲旅。足资应用。至此次续调兵马。无论解到军营。必逾进剿之期。即能如期解往。而为数无几。军营得此不为有余。少此亦未见不足。究何裨益。况甘省频年办理军需。收成复多歉薄。此时正当令其耕种休息。若当民力拮据之时。复事增添购办。虽所用不致浩繁。而民情倍为累苦。所谓强弩之末也。昨经降旨。如展赈期已至七月。此时闾阎生计若何。正当加意体察。据实具奏。以慰朕西顾殷怀。一切更宜加意拊循。镇静办理。若黄廷桂在时。熟谙事机。更不作此措置。所有兵丁马匹。已经调解者。自无庸置议。该督务体朕意。于权衡缓急轻重之间。熟筹妥办。惟将现在马匹。加意饲餧。勿徒牵合应付。转致民间滋扰可耳。又另摺所奏、续拨银两、交五吉转解阿克苏一事。从前拨解军营银已及三十万两。谅亦足敷征兵整理行装之需。若以所请续解之项。留给将来凯旋兵丁、立业资生。尤沾实惠。若尽数拨解。无论边地货物有限。未必需此多银置买。且阿克苏虽经归附。究属回地。亦未便以内地如许帑项。散用于彼处。此中正当留心筹酌。并非为撙节赏项起见。该督宁不知之。至哈密驼只。现资挽运军粮。亦不宜转拨解饷。已有旨传谕五吉、令其停止办理。将此详谕吴达善知之。　　

○又谕曰、吴达善奏、据定长等咨称、兆惠调取辟展等处、存留索伦、察哈尔、兵五百名。应拨马一千匹。于二月二十八日出口。又拨银三十余万。由哈密解送军营等语。办理军需。当筹实济。不宜徒张虚数。现在阿克苏等处。会集官兵。陆续趱送马驼。量已足用。此时调取兵马。已不及进剿之期。于内地徒增烦扰。且兆惠等所办。如咨取赏银四五十万。多未妥协。阿克苏非内地都会可比。岂必需用如许银两。致官兵人等。任意糜费。向来职贡诸国。出产金银。往来禁止越界。今即擒获霍集占、尽平回部。亦仍系外藩。岂可以中国财货。耗费于回地而不知惜。已谕吴达善、此次兵马出口后。无庸再为调拨。其已拨之三十万两。五吉接收后。仍存贮哈密。以所办驼只运送口粮。尚属切要。俱著传谕知之。　　

○庚寅。谕军机大臣等、京师现在麦价稍昂。民间日食所需。宜加调剂。河南产麦素多。上年收成丰稔。积麦之家。转有艰于求售者。现在冬春之交。雨雪应时沾足。价值自必平减。著传谕胡宝瑔、于各属内酌量麦多价平之处。动项采买。或十万石。或五万石。由运河送至通仓。转运京师。以资平粜。该抚其遴委干员。妥协办理。毋任吏胥滋弊。转于本地民食有妨可耳。　　

○又谕曰、定长奏称、准巴禄咨送奏稿。请将哈喇沙尔、至库车一路台站。移向伊拉里克、珠勒都斯、至赛哩木安设。水草较好。但旧设台站。现运口粮。亦未便遽行裁彻等语。经军机处议、以旧台行走一年。既已熟习。现在粮运络绎。只应酌量添补马驼。若两地俱设。转觉烦费。应无庸议。著传谕定长遵行。至巴禄昨请办理台站。今既不必迁移。即可前赴军营。其巡察台站、添补马驼之处。交与定长办理。　　

○辛卯。孝贤皇后忌辰。遣官祭陵寝。　　

○谕、著户部拨银五万两。派户部司官一员。理藩院司官一员。解交喀尔喀王桑寨多尔济、以备采买驼马之用。　　

○又谕曰、镶黄旗察哈尔总管员缺。著郎中富鼐补授。其正蓝旗察哈尔总管员缺。交将军兆惠、于现在军营之察哈尔侍卫官员、及京中头等侍卫内。拣选一员保奏补授。　　

○谕军机大臣等、成衮扎布等奏称、遵旨派调副将军车布登扎布等所领官兵。除军营满洲、喀尔喀、绿营兵九百名。仍留备用外。酌派三十三卡兵二百。扎哈沁兵二百。喀尔喀游牧兵六百。共一千名。赏给整装银两。于四月起程。其应补给马驼。或折给银两。另行具奏等语。此次出兵。特于搜捕玛哈沁之便。堵截逆回霍集占等逃路。现在布延图有兵三百。著即派入数内。将喀尔喀兵减半发往。闻塔尔巴哈台、博罗呼济尔。俱可通俄罗斯。著车布登扎布等、分兵两队堵截。今派出副都统齐努浑、头等侍卫乌勒登。俱授为参赞大臣前往。著车布登扎布、福禄、齐努浑、为一队。车木楚克扎布、乌勒登、为一队。彼此声息相通。互为策应。贼人自难兔脱。布延图兵既经派出。著扎隆阿、德尔素、即为领队大臣。分作两队行走。扎哈沁公扎木襌、亦著在领队大臣上行走。照例赏给整装银两。至伊等军营办给马驼不易。适据桑寨多尔济奏、于库抡购得马三千余匹。驼三百只。即传谕令其送马二千匹。驼一百只。至乌里雅苏台。车布登扎布等、此行不必太速。亦不可过缓。值此青草萌生。伊等将马驼派给官兵。沿途加意牧养。应机奋勉。　　

○又谕曰、桑寨多尔济、所购库抡马驼。先选膘壮之马二千匹。驼一百只。送至乌里雅苏台。其余送往索约勒济等牧群内、牧养豫备。至现在马驼价值。较前稍昂。可酌量增加。已谕该部发银五万两。交伊收领。给价有余。即照所奏于恰克图购办马匹。其喀尔喀游牧不必采买。　　

○壬辰上诣畅春园、问皇太后安。　　

○谕曰、杨应琚现在浙江。著速行来京。有交办事件。其闽、浙总督印务。著杨廷璋暂行护理。浙江巡抚印务。著明山暂行护理。　　

○谕军机大臣等、前据方观承奏报、保定省城。于二月二十三日。得有雨泽。入土二寸五分。及今已经半月。通省各属。曾否续沐甘霖。均得沾透。当此东作方兴之际。农民待泽孔殷。应不时速行查奏、以慰朕怀。再前因京师麦价稍昂。已传谕胡宝瑔、令于豫省产麦丰收之地。酌量采买运京平粜。将来舟至直境时。应作何派员经理接运送京之处。著方观承一面移咨会商。一面将办理情形具奏所有传寄胡宝瑔谕旨。并钞寄阅看。寻奏、通省各属。自二月二十三四日得雨后。惟顺天府属之蓟州、密云等处。及广平、大名、天津各属。得雨雪一二寸不等。古北口外八沟、塔子沟一带。得雪五六寸。余皆不成分寸。保定省城。半月来天气常阴。每因风散。核查各府州季报。惟正、顺、广、大、四属。上年秋麦满种。今春雨雪频沾。麦苗甚旺。目下惟望甘霖普被。不独二麦有收。大田亦可早种。至豫省买麦运京一事。遵即咨商河南抚臣胡宝瑔、是否在卫辉府属之道口楚旺等镇一带采买。抑在河南附近黄运河、地方采买。并直隶派员经理接运送京之处。妥议办理。另行具奏。得旨、数日以来。风霾甚盛。恐成旱象。朕实忧虑不宁。想保定较此为稍优乎。然南来之人。皆云直隶觉旱也。　　

○又谕、昨经降旨令该抚于豫省丰收之处。采买麦石运京平粜。业已传谕方观承、令其于到直境时。作何派员经理接运之处。会商该抚妥协办理。著再传谕胡宝瑔、即行采买。并将酌筹办运情形。一面奏闻。寻奏、查开、归、彰、卫、怀、陈、六府属。现有常平漕仓。贮麦共六万余石。文到即可起运。此外再采买三万余石以足数。均令赶赴卫河兑漕水次听拨。现定分为三运。委通判二员为总运。每运以佐杂二员管押。另委河北道吴虎炳、率彰、卫、二府督办。并令豫省原船直抵通州。直隶委员由通运京。得旨嘉奖。　　

