<!-- { "loadSidebar": true } -->
○钦差江苏学政崔纪、布政使安宁奏、会审浙江营兵沈光耀等夥劫一案。系该府同参令倪知本访获。并非营员觉察拏送。乃提臣陈伦炯、竟据营员捏饰自行访拏之词具题。又恐部驳。随差武弁到部行贿。冀免重处。再臣阅案内、倪知本先禀县获。后详营获。情节互异。据供系遵抚宪批示。文武和衷。不可贪功。视为秦越等语。因改禀具详。是抚臣常安、亦有代提臣及营弁开脱之意。得旨、好。所办甚公平而妥。照例具题可也。若以此案论。倪知本有功无过。其为何参革之处。令马尔泰秉公查奏。　　

○浙江巡抚常安奏、督臣马尔泰平日不能约束兵弁。办理夥劫一案。庇护营员。前既特参知县倪知本等。后见营员行贿败露。转左袒文员。并欲以臣之批禀。实臣以瞻顾之咎。希图诿卸。得旨、此奏甚愚而险。汝所指马尔泰之处。朕不能为之讳。实皆有之。然汝之过处。汝何不明言耶。将以巧辞欺朕。朕岂被汝等所欺之主哉。不思以国家政务为重。和衷办理。而为是先入之言。甚属无耻。以汝平日于地方尚属安静。故姑留之。知愧知改汝之福。遂非遂过汝之祸。慎之戒之。　　

○福建巡抚周学健奏、台湾土地膏腴。一岁数获。余粟足供福、兴、漳、泉、盘运。近岁商船运粜内地者渐少。每发价赴台采买。经年不能买足。臣再四密访。知台郡采买官价。发于有田业户。所发之价。祗令一半谷石归公。为奉文采买之数。余并不令缴谷。至次年青黄不接时。按时值缴价还官。获利加倍。以故各官私买之谷。转多于公买。私买既多。遂置公买于缓图。此节年相沿陋弊。臣访知即应奏革除。但台郡远隔重洋。各官幕宾脩脯。以及巡台供应。费倍内地。是以各官惟藉此以补养廉不敷。若骤革除。恐官员不给。即生无穷弊端。是以于本年奏准、采买余粟二十万石。遴选妥员赴台。发价采买。一则杜地方官乘机私买之弊。一则即令该员将台郡采买积弊。并革除后不至掣肘之处访实。再行斟酌具奏。得旨、所奏奉公除弊之中。而复情理允当。嘉许之外。无可批谕。酌量妥为之可也。　　

○湖北按察使徐琳奏、五刑之有流徒。其罪本不至死。第此等人犯。在配所守分者鲜。无赖者众。盖名为交地方官。实则地保收管而已。防范既疎。难免别生事端。则地方之累。伏思大辟而下。既有充军一条。其罪至流徒者。与其安插远乡。不若即羁管原籍。地方官按月点卯稽查。如三年后果能悔过自新。即取具地保邻族甘结。申报上司准免。既省有司案牍之繁。并可减道途囚粮之费。免兵役递解之劳。得旨、此见可谓奇特。朕亦知其有名无实。但以成例相沿。不肯轻改。俟朕再酌之。　　

○湖南巡抚杨锡绂奏、临武、蓝山、二县。七月间蛟水陡发。田禾庐舍被淹。委员查勘。动项兴修。分别赈恤。报闻。　　

○河南巡抚硕色奏、豫省入夏以来。甘霖叠沛。可望有收。嗣据开封府属之鄢陵、归德府属之商邱、宁陵、永城、虞城、睢州、考城、柘城、汝宁府属之新蔡、陈州府属之淮宁、扶沟、商水、沈邱、许州属之郾城、等州县。先后报称、自六月初一至十三四等日大雨。低洼积水。比时节气尚早。犹可补种晚禾荍麦。讵料六月二十至七月初九等日。复经大雨。河流泛溢。难免成灾。俟各属勘明分数。及应赈户口。奏请蠲缓加赈外。现动社仓谷石。先给一月口粮。得旨、至此时而始行奏闻。非玩视而何。既已失之于前。若查办复不妥协。以致或滥或遗。汝罪其可辞乎。且汝安居省城。不太逸乎。旨到、即日亲往被灾处所。详查妥办奏闻。　　

○甘肃巡抚黄廷桂奏报、合水县之邢家坪、安平县之秤钩堡、磨石沟、漳县之鱼卜池、河州之柴东岭、永昌县之河西坝、平番县之曹家堡、打柴沟、庄浪厅之一眼井、宁夏县之通贵堡等处。夏间先后被雹伤禾。又中卫县之白马滩、暴雨冲决。高台县之柔远堡、四号屯、禾苖生虫。臣即委员查勘。赈恤借贷。照例分别办理。得旨、是、妥协为之。　　

○大学士川陕总督公庆复、四川巡抚纪山奏称、大乘教首犯刘奇、造作逆词、阴谋不轨。实属大逆不道。应从重照谋大逆律、凌迟处死。苏君贤、冒认李开花。狂悖惑人。妄图非分。谯元魁、周凤翙、附逆诱众。散布邪言。亦非寻常从犯可比。均照妄布邪言、煽惑人心、为首例、斩立决。仍请枭示。四犯家属。查明解部。赏给功臣家为奴。下部如所议行。　　

○四川巡抚纪山遵旨奏覆、川省五方杂处。商贾每以聚会联络乡情。会名亦多。不仅有火官名色。其中不无藏匿匪类。臣莅任后、即饬属禁止。但于刘奇等渠魁。未能查出究治。疎忽难辞。嗣后惟有时刻留心。以期锄奸除弊。得旨、一之为甚。岂可再乎。以后遇此等事。当留心慎筹。此正汝封疆大臣之要务也。　　

○贵州总督兼管巡抚事张广泗奏覆、臣查邪教根源。多缘假托做会名色。招徒惑众。臣密饬察访。前于四月十五日、适值火官会期。遂将魏王氏乘机擒获。讯供张保太大乘教内、于天官地官水官三会外。又添一火官会。每逢会期。齐集建醮。自张保太问罪后。众人渐散。臣恐余党窃发。仍饬各员弁查访。如借做会名色、纠集徒众者。即行严拏究治。得旨、览奏俱悉。此番重处示警之后。想邪教自当稍歛。然总应时常留心防范者。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百七十一


大清高宗法天隆运至诚先觉体元立极敷文奋武孝慈神圣纯皇帝实录卷之二百七十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十一年。丙寅。八月。甲子朔。谕、据将军巴灵阿、题补佐领之防御那尔善。人甚糊涂。且年已老迈。凡题补人员。原欲择年力精壮。心地明白者。方可以管兵办事。乃巴灵阿题补此等衰老糊涂之人。安能管理佐领之事耶。并不详查。率行塞责保题。甚属非是。著饬行　　

○乙丑。谕军机大臣等、据贵州总督张广泗奏称、询据吕斋婆女婿张天序供、有个江南人年尚科。向丈母说、你还劝化得人。我到云南对张祖说。叫你去开道。他转来时。带一张委帖。一张授记。与丈母。叫往京城开道等语。又魏王氏供、吕斋婆到江南。遇着黄中清。一齐到京。后来曾瑞芳自京转来。说王志仁在京没有来。那黄中清清还赈目。还他仪徵县去了。又供、黄中清已死在江南等语。年尚科、系引进吕斋婆到京开道者。黄中清、系同吕斋婆到京者。此二犯必知吕斋婆实在下落。既系江南人。尔等可传谕尹继善、陈大受、严缉务获。黄中清是否身故。并令根究明白。具摺奏闻。寻奏、据仪徵县查报、年尚科已于本年七月十四日病故。兴化县查报、黄中清已于乾隆五年身故。复经饬讯同案各犯。咸供并不知吕斋婆下落。报闻。　　

○又谕、据贵州总督张广泗奏称、魏王氏供、曾瑞芳自京回来说。王志仁在京没有来。那黄中清还了赈目。回到江南仪徵县去了。曾瑞芳随上云南张保太处报信。就从云南下四川。小妇人于乾隆八年。在川时见过。他在重庆府河坝。做裁缝生理等语。此犯系进京见过吕斋婆。又报信与张保太之人。吕斋婆现在何处。该犯必定知之。且八年尚在重庆地方。为时不久。尔等可传谕纪山、令其严缉务获。跟究吕斋婆下落奏闻。　　

○又谕、江苏巡抚陈大受奏报、乾隆七年起至十年止。由闸徵免税银。数目不符。经部驳查。今据覆奏、不但从前题报之数。与各该年经徵底册不符。而此次覆奏所开数目。核之底册。又各短少。由闸税务。系巡抚管理。今两次驳查。而数目多有舛错。则其中不无情弊。而陈大受于此事、并不实心料理可知。尔等可传谕申饬。令将前后数目。务须核实清楚具奏。毋得仍蹈前辙。　　

○户部议覆、江苏巡抚陈大受奏称、江苏额赋外、杂办钱粮。编徵年久。恐有缺额无徵。官民交累。遵旨行查。除尚可留徵之款。仍行照额徵收外。惟城租、吏农班、余米碾饷、折谷等、银六百二两零。现经饬司查明。实系有款无徵。恳恩豁免。应如所请。从之。　　

○兵部议奏、广东巡抚准泰奏称、督抚提镇诸臣。凡接到兵部所发内阁寄字。应于递到后、即将接到日期备文咨部等语。固属慎重。但接到者易于查核。如或沿途沉匿。未递到者。在督抚提镇。无从查考。臣部亦难觉察。臣等酌议、嗣后各省督抚提镇诸臣。凡接内廷封发事件到日。即将原递火票。并接到日期。于驿递之便。备文缴部。臣部按各省程途详核。有逾限不缴者。即系沿途沉匿。照原发火票之号簿。挨站行查。至封发事件。有由军机处交发者。亦有由内阁转交者。俱系臣部加封转发。如有沉匿未递到者。查出将该管官参处。得旨、依议速行。　　

○是日起、上以祭社稷坛、斋戒三日。　　

○丙寅。兵部带领革职云南普洱镇总兵官崔善元、引见。得旨、崔元善著交与贵州总督张广泗、以总兵副将。酌量补用。　　

○丁卯。祭先师孔子。遣慎郡王允禧行礼。　　

○谕曰、巴灵阿、自补授将军以来。诸事推委。并不认真办理。巴灵阿、著来京候旨。所遗员缺。著阿兰泰补授。所有令阿兰泰、那木扎勒等、查审事件。著交阿兰泰办理。那木扎勒、由宁古塔即行来京。　　

