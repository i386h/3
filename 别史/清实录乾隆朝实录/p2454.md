<!-- { "loadSidebar": true } -->
○谕军机大臣等、现在阿桂督兵进剿噶喇依。扫冗犁巢。固属要事。而于擒捕逆酋贼党。尤为先务。据各路脱出番人供词。贼中慌乱情状。大概可知。今官兵既得勒乌围。番众自更魂飞胆丧。或莎罗奔弟兄、将索诺木缚献亦未可定。否则捣取贼巢时。务须设法截擒逆酋。及其弟兄贼目。并助恶喇嘛。勿使漏网。亦勿令自戕。若擒得索诺木。一面飞递红旗。一面将各要犯、槛车拘系。选派健锐营兵。令福康安带领。严加管押。沿途仍多拨弁兵护送。先行解京献俘以彰钜典。至善后事宜。亦应豫为筹及。一俟官兵扫平金川。即应于两金川之地。酌安绿营。设官驻守。如噶喇依、勒乌围、羙诺、三处。择其最要者。设立总兵。次则令副将驻之。其余自章谷至巴朗拉一带。酌量形势轻重。分设参游都守驻之令官兵营制联络。横隔于众土司之中。方可谓之一劳永逸。至驻兵必先筹粮饷。现在运往各路军粮颇多。大兵凯旋时。各处自多有余存米石。应量其道里相近处所。陆续运赴各营。建仓存贮备用。但现在所有余粮。止可为初立营制之需。将来经久恒规。自当以屯田为妥。两金川地面。可耕之土甚多。而绿营兵众。屯种又其所习。今新疆各处耕屯。俱已收实效。阿桂向为伊犁将军。屯政乃所深悉。将来金川营务。自当酌仿而行。至成都满兵。必须移驻打箭炉。该处控制诸番。远抚西藏。实为扼要之地。并须添设将军镇守。声势方为尊重。所有移驻满兵。或即仍将成都现数。或须添拨若干。并著阿桂妥计行之。其所需粮饷由内地运往。谅亦不甚费力。或兼用新营屯种有余之米。亦令阿桂一并筹办。又打箭炉移驻满营。添设将军。一应廨宇兵房仓库。均须建盖。或现在城内可以安营。或须另筑新城。并著阿桂、与文绶咨商。悉心筹画。务在工程坚固。规模宏整。方足以壮观瞻不可存惜费之见。其金川新设绿营。或即住彼官寨散碉。则所省实多。亦一体办理。至于各土司。经此番辑靖之后。务须使之怀德慑威。上下维系。所有各土司。应令将军、总督、一体管辖。在内则属之理藩院。方为妥协。以上应办事宜。并著阿桂于稍暇时。札致文绶。商同详定章程具奏。至阿桂于扫冗擒渠之后。即应振旅还朝。以待酬庸策勋。举行郊劳凯宴诸大典。其应先带京兵若干。及副将军参赞领队诸人。作何分起行走之处。均须豫为酌定。并须酌带土司数人来朝。令其瞻仰天朝礼法。承受恩典。将来即照新疆年班之例轮流入觐。除巴旺、梭磨、现系土妇、不便轮班外。此次著先带绰斯甲布土司雍中旺尔结。布拉克底土司阿多沃克什土司雅满泰。随同来京事毕再令回巢。伊等共相传播。久之必以入觐受恩为劳亦如准部之永承恩泽矣　　

○甲辰。秋分。夕月于西郊遣贝子庆恒恭代行礼。　　

○上行围。　　

○户部等部奏、云贵办运铜铅。需员实多。两省额设州县。不敷差委。查现行川运例。捐纳知县、不准分发。然当此需人之际。当稍为变通。请将捐纳知县、准其加捐、分发云贵二省。委运铜铅。如运完无误。遇有该省应归月选知县。无论何项出缺。俱准题补。不必拘定年限。并免其试署。至试俸仍照旧例。从之。　　

○兵部议覆、署湖广总督湖北巡抚陈辉祖奏称荆州水师、系守备专营。每年仅止宜昌总兵巡察一次。就近并无营将管辖。易致生疎至管理巡查岳州水师守备之该营参将。及长沙协副将。俱非水师人员。于教练无益。请嗣后水面操演。将荆州守备营、责令宜昌前营游击。岳州守备营、责令洞庭协副将。随时亲往阅验。其岁底巡察。荆州水师仍令宜昌总兵查阅。岳州水师、改归洞庭副将办理。将长沙副将阅验旧例停止应如所奏。从之。　　

○豁除浙江仁和、永嘉、二县。乾隆三十九年分捐置义冢建造衙署、及坍荒田地、三顷有奇额赋。　　

○是日、驻跸扎克丹鄂佛罗大营。　　

○乙巳。上行围。　　

○谕曰、萨载奏、海门厅遣发贼犯陆宝、于泰州城外脱逃。旋经拏获审明正法。自应如此办理。乃摺内叙案。称陆宝逃至素识之黄聪家。因乏钱使用。独自行窃事主沉玉诚家衣物寄存黄聪家内。并称逃后亦无知情窝留情事等语。殊属非是。陆宝系积匪猾贼。应发新疆改发内地之犯。业经审明定罪。自必先行剌字。黄聪系其素识。岂不知该犯问罪。脱逃情由且陆宝既住其家。又行窃寄存赃物。此非窝留而何。岂可复为之解说开脱。各省办理案件。往往不肯认真。复意在矜原。曲示宽纵。最为可鄙。奸民因向来不加穷究。遂尔漫无畏忌。敢将逃犯隐藏。致陷成大辟者。不一而足。未必非外省问刑衙门之姑息因循。有以酿之也。龙承祖、系刑部干练司员。朕特擢用为江苏按察使。伊于谳狱关键。何所不知岂宜粗率若此。龙承祖著交部严加议处萨载、任封疆有年。办理案牍。理宜详慎。讵当如此漫不经心。萨载、著交部议处。并将此通谕知之。　　

○又谕、据旺保禄、王进泰奏、拏获逃兵匡中孝一名。请示将军阿桂。今奉批示。即将匡中孝在羙诺正法等语。太不晓事。逃兵一经拏获即就所获地方正法。定例已久。旺保禄等岂尚不知。各省巡抚、并无统兵之责。然遇有此等逃兵。尚且恭请王命。即行正法今旺保禄、王进泰、身系提督大员。现在军营带兵驻守获有逃兵。即应以军法从事。再一面具奏一面报知将军。方为正理。若如旺保禄等办法。设或遇贼打仗时。弁兵内或有畏怯不前者。亦俟请示将军然后以军法示众纪律尚安在乎。旺保禄王进泰任提镇有年不应舛谬若此均著交部严加议处。　　

○又谕曰侍郎袁守侗阿扬阿著驰驿前往贵州有查办事件。所有随带司员。亦著一并驰驿。袁守侗既已出差。其兼管顺天府尹事务。著胡季堂暂行管理。　　

○谕军机大臣曰、舒赫德等奏、接到贵州镇远府知府苏墧、呈递公文一角系因参革台拱同知席缵、违例折收、杖毙人命一案。揭总督藩臬勾通一气。护抚权莫已操等语。殊属骇异。如所揭情节果实。则是黔省上下通同。袒庇劣员营私舞弊。吏治实不可问必当彻底讯明。从重严究。若系苏墧挟嫌妄揭。污蔑上司。其风亦不可长。自当讯得实情。严加治罪此事甚有关系。不可不详细研鞫使之水落石出。案无遁情。著传谕袁守侗、阿扬阿、接奉此旨。不必来行在请训即速驰驿前往。秉公确审务得实情。如有应行革讯之员即一面具摺奏闻。一面将该员革职提审。毋稍瞻徇。将此一并传谕知之。所有舒赫德等奏摺、及苏墧禀揭、钞录存核外。即将原本发交该侍郎等阅看。　　

○又谕曰、熊学鹏奏、审讯安南逃回厂犯、供情已竣一摺。据称核其情节较重者。六十四人。分起委员解赴东省。其余情轻各犯。札商督臣、押解原籍管束等语。此等自外国逃回厂徒。自不便仍留本地。再令滋事。是以屡经传谕该督抚、就各犯情节轻重。分别酌留本籍、及令隔省安插并分发伊犁、乌噜木齐等处、令其种地自赡。并因人数多至二千余名。谕令李侍尧、亲赴粤西查明。分别妥办。该督抚等、接奉节次谕旨。自必遵照办理。但人犯过多。递解非易今熊学鹏。既称由南宁归途、至梧州暂住等候督臣回札等语。李侍尧熊学鹏、若于境上会商妥办。商定后即可各回本处。以省跋涉之劳。自更妥便。想李侍尧必能筹酌及此也。又据称张德裕、李乔光、古宇汤、三犯。经该夷弁诱获。解赴安南国王驻劄之处。未识曾否将各犯送交内地。如尚未解到。应令李侍尧行文该国王、催令即速解送该督处审讯、从重办理。又据称张德裕、拥赀甚厚。李乔光赀本力量、不及张德裕等语。此案各犯。多系广东嘉庆州人。其张德裕、李乔光、谅亦系该州人户著李侍尧即派妥员往查。如张德裕等。曾将财物寄回本籍。家赀丰厚此等越境谋利之徒。其财产自应查明照例入官。若其赀本虽多。俱留安南营运即无庸行文该国、向其查取将此旨由五百里一并谕令知之又谕前因明亮一路。隔滞不进。曾谕阿桂或派海兰察丰昇额带兵千余过河。帮同明亮、将纳木迪、至扎乌古一带。全行攻克。合力进剿勒乌围。今勒乌围既经攻克。无须河西协助。但阿桂现在乘胜进兵。扎乌古一带。皆在其后。恐扎乌古之贼。让阿桂前进。复渡河占据勒乌围。邀我后路。所关不小。即或贼人计不出此。而扎乌古一带。与甲杂擒捕渠魁。及欲进剿噶喇依捣其巢穴。均须将河西贼寨尽行洗荡。使后路肃清。方为万妥。著传谕阿桂、即速抽拨胜兵千余。于海兰察、丰昇额内、酌分一人带领过河。帮同明亮。将纳木迪、及扎乌古之贼。即速剿洗净尽。再行统兵进剿。　　

○又谕、昨已谕令阿桂、凯旋时。带绰斯甲布、布拉克底、沃克什、三土司同来。令各瞻仰受恩。此乃朕优施恭顺各番。使其共知德意。惟是该土司等、从未进京。恐其见将军等、挈此数人入朝。虑有他意。心生疑畏。因思明正土司。于内地礼仪。最为相习。向为各土司总领。而瓦寺土司。亦于内地为近。伊等若闻准其来京觐竭必皆欣然乐从莫若令明正、瓦寺同绰斯甲布等共五土司。俱随阿桂来京绰斯甲布等。见有明正瓦寺土司同来。自必心安意得即应对仪节。亦可视明正等为效法而其衣裳总不必更换仍从其便。于事更觉有益。以署镶红旗蒙古副都统托云、为镶红旗满洲副都统。署正白旗蒙古副都统舒泰、为正蓝旗汉军副都统。　　

○是日、驻跸萨勒巴尔哈达大营。　　

○是月。直隶总督周元理覆奏、本年直隶被灾州县。虽较多于上年。而水灾实轻于旱灾。约计赈恤所需。与上年不甚相悬。得旨、赈恤之事。不可计及费用多少。若惜费之念重。则失之远矣。　　

○闽浙总督钟音奏、台湾府属。每年拨运内地兵眷米谷。向令商船轮流搭运。按次给单。四次后、优免一次。其文武员弁渡海坐船。亦分别减免。查该船户以得免单。恒有影射脱漏等弊。请嗣后无论商船差船均按次配运。从前免差名色革除。得旨、好。如所议行。　　

○护湖南巡抚布政使觉罗敦福奏、湘乡、安化、二县。开采硫磺。存积充裕。请将该二县磺矿封禁。下部知之。　　

○山东巡抚杨景素奏、东省未修城工内。有闾阎急公、情愿捐修者。应听民便。但此项工程。俱系绅士等自行经理。与官修报销者不同。请照民修水利例、一体免其报销。得旨、如所议行。　　

○陕甘总督勒尔谨奏、巴里坤牧马。原分东西两厂。嗣因满兵移驻巴里坤。将东厂马、拨归西厂。查西厂、在木垒奇台一带。今该地陆续垦种。水草不敷。请将东厂马、移至东北山大小红旗沟牧放。报闻。　　

