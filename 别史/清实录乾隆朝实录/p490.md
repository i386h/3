<!-- { "loadSidebar": true } -->
○署福建巡抚周学健奏、闽省将军旗营甲兵。及督抚各标官兵。每冬、将军督抚会操。需赏号等银一千两。又驻防八旗官兵。每岁演放大炮。需彩红袋靶人夫等银八十两。向于耗羡存公银内动支。经前督臣以公用不敷奏裁。闽省边海重地。练习行阵。演放炮位。事关紧要。此项银两。实难停止。查有寺租归公一项。除每年完纳额粮。修理坝工外。尚余谷二千一百余石。拨兵充饷。此系寺废余租。本非额徵粮税。请拨作会操演炮之需。所取租谷。照折中价。每石五钱。适敷支应。仍递年归入存公册内报销。得旨允行。　　

○庚午。谕、直隶天津、河间、等处。今年被灾。业已加恩赈恤。苐歉收之后。米价颇昂。来岁青黄不接之时。民食未免艰难。所当豫为筹画者。除督臣高斌、已遵旨遣官。在奉天买米八万石外。朕思明春山东、河南、漕船。经由直隶地方。若截留漕米十万石。令高斌视州县大小。酌量分派存贮。以敷粜借之用。于民食自有裨益。其如何截留东、豫、各船。及分贮沿河州县之处。该督即会同仓场侍郎。逐一详悉妥议办理。　　

○是日、甲子年立春。顺天府进土牛春山宝座。　　

○辛未。大学士鄂尔泰等议覆、湖广总督阿尔赛疏称、世袭千总覃梓楚、覃邦舜、六年俸满。年富材优。照例送部引见。田贵龙、弓马生疏。留营学习。又称覃梓楚、覃邦舜、效力精勤。请格外施恩。即予升用。查旧例土司归流之土千户。给与千总职衔世袭。愿随营者。一体食俸。年满保题。与该督所请相符。但予即升。则改流土弁甚多。并生幸心。其不得志者。且怀失望。应将此意令该督知悉。酌宜妥办。覃梓楚等、既经给咨赴部。即交兵部照例办理。至该土弁等。既有保送升转之例。则材技平常者。亦宜定议处分。请嗣后不堪保送土弁。照俸满注册千总之例。给与原衔。饬令离营。从之。　　

○户部议覆、四川巡抚纪山疏称、宁远府西昌县。本年五六两月。被水冲坏民田。内有冲灙成河。并沙石压盖。本色屯秋田九十四亩有奇。又折色屯田二十三亩有奇。所有额徵。请予豁除。又有沙石淤盖深厚。须俟三年垦复者。共屯秋夷田六十亩有奇。及沙淤稍薄。一年即可垦复者。屯秋夷田二顷二十七亩有奇。折色屯田一十五亩有奇。应徵额赋。暂请蠲免。俟勘明可耕之岁。再照例徵输。应如所请。从之。　　

○又议覆、云南总督张允随疏称、滇省大理府。自雍正五年、停止鼓铸。十余年来。迤西一带钱少。兵民零星交易不便。该地产有铜矿。应请设法开采。设炉十五座。每年需铜二十八万余觔。即以所出之铜供铸。不敷、再将迤东各厂铜觔添拨。铅锡等项。于各厂运往。统计每清钱一千文。约需工本六钱有零。每年可铸出钱六万余串。照例搭放兵饷。所需局房。旧地已改考棚。并择地建盖。应如所请。从之。　　

○赐湖南岳麓书院御书扁曰、道南正脉。　　

○壬申。上诣皇太后宫问安。　　

○总理三陵事务多罗贝勒允祜奏、朱华山距景陵新城三十余里。新设朱华山八旗章京。各有差务。势难兼管。请添设委署副总管一员。于陵寝旧驻章京内、恭选四员。奏请引见简放。责令管辖。得旨允行。　　

○癸酉。谕、昨召见大学士陈世倌。据奏近日彗星见。宜下修省之诏。以宣示百官。使天下共知之。将来并可垂之史册等语。朕思人主君临天下。敬天勤民之心。必严恭寅畏无时不凛上帝之鉴观。念兆人之休戚。以期弭咎于未然。诚以修省全在乎平日。此朕之所以夙夜兢兢者。事天以实不以文。以诚不以伪也。若平日不能时几交敕。及至上天垂象。方事修省。已属临事儆惕。所为缓不济急。若灾异既徵。又不竭力补救。但托于文告。饰为敬慎警惧之辞。而无引咎责躬之实。徒务臣民之观听以塞责。是明以示戒。而更加粉饰。则慢天欺世。其过愈大。岂能感召天和潜消沴戾乎。前日御门时。朕以京师得雪甚微。且星象见异。面降谕旨。原欲与大臣等交相儆省。深思所以致此之由。缺失何在。亟图悛改。并非欲众人闻知。冀垂史册。掩一时之耳目。示后世以虚文。乃陈世倌身为大学士。见不及此。而劝朕为文饰之事。是朕心不能见白于大臣。朕深以为愧。此正朕之所当修省者。朕虽不及古之帝王。而诚敬事天之心。无一刻之敢懈。可以自信。可以质诸神明。今星象示儆。乃仅欲以修省一诏。谓可了事。即此一念。诚乎伪乎此实朕梦寐中所不敢萌者。是用特降此旨。俾知恪天之道。惟在乎修省之实。而不在修省之文。我君臣其共勉之。　　

○吏部等衙门议准、内阁学士李清植奏称、台臣冯元钦。请令诸臣于自陈时举贤自代。俱用密封陈奏。此适足以开钻营之便。而滋结纳之缘。请仍遵谕旨。即于疏内奏闻。从之。　　

○甲戌。孝庄文皇后忌辰。遣官祭昭西陵。　　

○上诣皇太后宫问安。　　

○谕军机大臣等、山东相近直隶诸府。今年歉收。冬间又复少雪。倘蝗蝻潜生。明岁必为禾苗之患。前陈大受奏报挖埋蝻种之法朕已令直隶仿照行之。尔等可寄信与喀尔吉善、令其留心。及此农隙之际。饬谕有司董率民人。早为料理。若东作方兴则农民有事南亩。即恐不及矣。　　

○又谕、据郑文焕奏称、郭罗克番民输诚服罪。认赔抢劫物件。永远遵守约束等语。郑文焕所奏。此时只得酌量完结。但善后之计。非郑文焕所能办。庆复可仍于明年前往四川。会同纪山、悉心料理。期于永远宁帖。尔等可寄信与之。　　

○是日起。上以岁暮祫祭太庙。斋戒三日。　　

○丙子。以岁暮祫祭。遣官祭太庙中殿、后殿。　　

○上诣皇太后宫问安。　　

○谕、翰林院衙门。年久未能修葺。倾圯之处甚多。著哈达哈、海望、三和、料估修理。　　

○丁丑。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭太岁之神。　　

○谕、硝黄为边关严禁之物。久有定例。闻各省沿边口隘。奸民嗜利。往往勾通守口兵役。夹带出口。以图重利。又闻准噶尔境内。不产硝黄。每令内地往来之番夷喇嘛。私偷夹带。出重价购买。各督抚提镇。当时刻留心。严饬文武官弁。一体实力搜查。以防偷漏。再遣妥员于各口隘之外。细行访察。如有出产硝黄之处。作何设法防范。毋得稍有疏忽。该部即行文各省督抚提镇等知之。　　

○召见夷使图尔都等、谕曰。朕本欲明年召见尔等。赐予筵宴。因尔等求观步踏。故今日即令瞻仰。噶尔丹策零疏内、称前往西藏之人。准由噶斯路赐助牲畜。每年准派二三十人。巡阅托尔辉等处。故遣尔谢恩请安。朕深为欣慰。一应进藏所加恩典。吹纳木喀回巢时。自然详悉告知尔台吉。查阅托尔辉。乃系朕谕旨。但疏内又称贸易之人。不论何时皆可前来。来京贸易者。在甘凉等处。任便皆准贸易。并非朕之原旨。朕大臣等奏言。此系噶尔丹策零、巧诈以图侥幸。朕言噶尔丹策零。未必如此巧诈。盖伊使者禀者之误也。昨朕大臣向尔讯问。果系尔等误告之故。大凡为使之人。往返劳顿。词语繁多。只言片语。保无错误朕亦不复追咎尔等。但尔等归时。须详告噶尔丹策零知悉。贸易之人。于限定年分。或春夏。或秋冬。总在一年之内。不论何时。皆准进边贸易。非不分年限。无论何年。皆可前来也。若来京贸易。亦应在定例来京之年。但尔等货物。皆系自备脚力。原属艰难。京师道远。力不能前。即在肃州贸易。亦属可行。肃州与尔游牧相近。尚可获利。若在甘凉等处。实属不便。朕并非以尔等为外夷。不令留顿甘凉也。尔等来时。并从彼处经行。其地皆属褊小。商贩无多。尔等货物到彼。若货卖不尽。将驮载回归耶。抑久住以待售耶。势必反至失利。于尔等何益。肃州亦属褊小。不比京师。因前既与尔国议定。先期传集商人至彼。与尔贸易。若无指定之处。商人岂能各处豫备耶。如欲来京贸易。于定限年分仍来京。不然。即在肃州亦可。朕此等筹画。皆与尔等有益。尔明告噶尔丹策零知之。夷使图尔都、叩谢奏言。大皇帝谕旨甚是。所称贸易无论何时、与甘凉等处皆可贸易之语。大皇帝敕书内。实未开载。我等来时。曾向中国大臣言及。意谓已经许可。误行禀告。噶尔丹策零遂据我等之言。写入疏内。乃我等之过。非噶尔丹策零有意如此也。上曰。偶尔错误。朕不责备。想噶尔丹策零。亦未必归咎于尔。尔等可勿疑惧。惟以朕敕书开载者为凭。自属妥协。但一切事宜。既经议定。自当永远遵守。今初次举行。即便反覆。可乎。不惟于事无益。众人观瞻。亦属不雅。朕前降旨甚明。岂有即行更改之理。可传谕噶尔丹策零。其善体朕意。图尔都奏称、一切事宜。大皇帝皆已降旨。敬谨记忆。回时详告噶尔丹策零知之。　　

○戊寅。上诣皇太后宫问安。　　

