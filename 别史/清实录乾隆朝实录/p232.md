<!-- { "loadSidebar": true } -->
○复命江南河南大吏。合筹蓄洩事宜。谕今年六月间。豫省地方。大雨如注。川泽交盈。分洩不及。以致开封等属被水州县甚多。小民困苦。朕心深为轸念。已屡降谕旨。多方筹画。赈恤抚绥。因思济饥拯溺。目前之补救维殷。而陂泽河渠。善后之经营宜亟。查豫省地方。有淮颍汝蔡诸水经纬其间。凡旧有河道。俱达江湖。苐或因故道被湮。或无支河导引。是以水无容纳之区。势必旁溢。下有壅塞之处。涝即难消。闻抚臣尹会一。现在檄令各属勘估兴修。但愚民无知。上游方事挑浚。而下游填实阻拦。仍至水无去路。于事何益。著抚臣尹会一。河臣白钟山。布政使朱定元。细心熟筹。专委管理河道、明晰水利之大员。亲看全局。通盘计算。务使一律疏浚深通。毋令各分疆界。稍有阻滞。再豫省之贾鲁河。原由江南地方全注入淮。是庐凤等处。即豫省之下流也。此时现有钦差大臣兴修庐凤河渠。亦当同为留意。从来疏浚河道时上游十分用力。而下游百计阻挠。各处人情如此。不独豫省为然。是在封疆大臣。洞悉其弊。勿为所欺。庶几原委畅流。永无泛溢之患。该部可将朕旨即行文豫省。并有河道之各省督抚知之　　

○尚书尹继善面奉谕旨。自古明良之世。四海雍熙。治臻上理。而君臣咨儆。犹曰克艰。曰无逸。诚以致治保邦之道。非易易也。朕承祖宗积德累仁之后。海宇乂安。人民乐业。幸共享太平之福矣。而谓太平有象。稍萌宴逸之心。即开怠荒之渐。是以御极以来。旰食宵衣。兢兢业业。惟恐一事不得其中。惟恐一夫或失其所。日与内外臣工。开诚布公。励精图治。不敢稍有怠忽。少图燕安。此朕夙夜之中。所以自勉而实可以自信者。但目今政治虽已清明。尚未能尽臻于美善。闾阎虽无扰累。尚未能遽臻于丰盈。风俗虽不甚浇漓。尚未能革心而向道。官吏虽颇为整饬。尚未能弊绝而风清。朕尝论古成康以降。数百年而有汉文帝。汉文以降。又数百年、而有唐太宗。要之虚心待物。损上益下。用致天下之盛。太宗与文帝率用是道。又云人君当上法尧舜。远接汤武。不当以三代以下自画。意谓希圣希天。有为者亦若是耳。由今观之。不但尧舜汤武。夐乎难追。即文帝太宗。亦且有志未逮。可见天下事、责人甚易。而自处则难。局外旁观甚易。而以身阅历则又难也。朕法古诚殷。返躬滋惧。不敢存自足之见。亦不敢存畏难之心。惟有慎厥身修。几康时凛。举古人克艰无逸之训。与诸臣交相儆戒。以期翼赞昇平。渐臻上理。尔诸臣作朕股肱耳目。虽皋夔稷契。世不恒有。而龚黄卓鲁元龄魏徵诸人。载在简编。芳规不远庶其论思启沃。殚力抒忠。上效汝为汝翼之风。共成一德一心之盛乎。我君臣共勉之。　　

○两江总督那苏图奏。江南捐监一案。先经署苏抚许容以江、常、镇、淮、扬、五府。海、通二州。岁歉谷贵。奏请照原捐款。减三收捐。苏、松、徐、三府被灾甚轻。并未被灾之处。仍照原议行。经部覆准。嗣因苏、松、徐、三府。粮价昂贵。报捐无人。布政司孔传焕详请。并准减三。臣一面批司。一面咨部。经户部以事关奏定成案。不便准减臣复于五月内。以上年未被灾各属。米价均未平贱。将来或需动拨。仓贮宜先充裕。奏恳将上下两江各州县。毋论上年被灾与否。均准暂行减三收捐。又经部驳。兹据苏州布政使徐士林详称。自奉批一体减收之后。徐州府属报生俊一百三十八名。计捐谷粟、二万一千三百七十一石。苏州府属报生俊四十一名。捐米、二千三百六十八石。谷、二千三百一十石。松江府属报生俊一名。捐米七十七石。嗣因部覆不准。即行停止。臣查苏、松、徐、三府虽不在原议减三之内。但究属灾区。自咨部后。报捐者已有成数。既未便将入仓米谷。复令运回。又未便照原数令其补捐。且徐属现又被水。急需米谷。可否将徐州府属。俯准减三收捐。统俟八月底。与江、常、各属。概行停止。其苏、松、二府。亦准其填截仓收。汇册季报。准部覆以后。仍照原议办理。得旨。著照所请行。该部知道。　　

○癸巳。上诣皇太后宫问安。　　

○陕西道监察御史程钟彦奏。捐纳贡监。本省给有实收。赴部换照。原无定限。雍正十三年。户部以直省捐纳贡监人员。竟有迟至一二十年。始将实收换照。日久恐滋顶替。题定限期。康熙六十一年以前者。定限三年。雍正十三年以前者。定限四年。乾隆元年后者。定限五年。过期不准换照。伏查康熙年间捐纳者。久经乏人换照。原无庸议。惟雍正十三年以前者。陆续赴部换照。月以为常。今限期已满。闻在部具呈请换者纷纷。窃思此等人员。或系远省因循。或系羁身游学。及知限期将届。急赴投换。似此概不准换。将来乡试届期。或有意观光。阻其进身之阶。况地方官奉文以后。原未必遍为示谕。穷乡僻壤。见闻未周。迄今不知限期已届者。尚有其人。应请敕部。近省再宽限一年。远省二年。乞敕下直省督抚。转饬各地方官。多方晓示。俾知依限投换。得旨著照所请行。该部知道。　　

○以广东按察使王恕、为广东布政使。广东粮驿道潘思榘、为广东按察使。　　

○甲午。命妥酌运丁粜卖余米之法。谕、向来漕运旧例。旗丁行月等米。于重运进京时。不许售卖。止许于回空途次粜卖。以作盘费。后经科臣条奏。欲稍弛其禁。而部臣以漕务关系重大。不便更张。未经准行。朕已依允。又因连年直隶歉收。米粮短少。谕令督臣孙嘉淦。发官价籴买。不许掯勒。以期公私两便。后据孙嘉淦奏称。旗丁余米。利于卖与民间。且当进京之时。有先用铺户之钱。而以回空之余米抵完者。是以官买之米。甚属有限等语。朕之令直督官买旗丁余米者。偶因今年畿辅地方需米起见。原非可常行之事。即重运入京之时。不许旗丁卖米之禁。亦有可变通者。盖重运不许粜卖余米。惟恐旗丁借此盗卖漕粮耳。但漕运进京。有大员督运。不难沿途稽查。而抵通之后。仓场验收。又不容丝毫挂欠。旗丁亦难以作奸。而重运当春夏之交。正米价昂贵时候。既不得出粜。未能获利。而回空之际。沿途卖米。又未免有羁时日。且恐旗丁将来。虑带米无利。必致少携米石。多置他货。于北省亦属无益。宜如何变通之处。著该部另行妥议速奏。　　

○定外省送部道府、请训之制。谕、凡补授道府等官。于起程赴任时。皆诣宫门请训。候朕召见。嗣后外省送部引见之道府。亦著照此例。于起身回任时。诣宫门请训。以便咨访地方情形。彼亦得各抒所见。而朕益得悉其人材矣。　　

○又谕从前都统扣娄。以身有残疾。不能当差。奏请离任调理。朕降旨著扣娄照旧供职。给假养病。今三年有余。病日已久。扣娄曾效力行间。著原品致仕。赏给全俸。以养余年。所遗员缺。著公阿英图调补正黄旗蒙古都统。阿英图员缺。著弘昇调补镶红旗满洲都统。弘昇员缺。著和亲王管理正白旗满洲都统事务。弘昇未到以前。其镶红旗满洲都统事务。著永兴暂行署理。　　

○又谕前经降旨。令将八旗入官地亩。仍著赏给八旗永远为业。据八旗都统等议奏。请于京城空地建造房屋。赏给无房人等居住。其建房工料银两。请于库帑借支动用。俟陆续收到地租。交库归完原款之时。再将续收租银。应请如何赏赉、俾得永济之处议奏等语。已依议行矣。朕思此项地亩。俱系八旗人等祖业。或因拖欠官项入官。或因贪婪抵补应赔之项入官。此项地亩。既已赏还八旗世仆。复又存公办理所得租银。分给亦断不能均遍。且官徵地租。较之自行收取为数少况以每年所收之租分赏。人多租少。所得无几。到手即尽。辗转思维。不若将此项地亩。仍令八旗官员兵丁承买。或指俸饷。或交现银。庶谋生之人。均得各置产业。而八旗之地。仍给八旗之人。自于生计有益。昨将入官民地。已令旗民承买。现在入官旗地。八旗无业官兵。闲散人等。如有愿买者。亦著听其承买。此项地亩。业经降旨赏给八旗。其卖价银两。即著交该部补还建房之项。其余银两。应作如何调济办理。及现在地亩。应如何量其肥瘠定价。令其承买之处。著该部会同八旗都统等详细妥议具奏。　　

○以刑部尚书尹继善、吏部侍郎陈大受、为三礼馆副总裁官。　　

○大学士鄂尔泰等遵旨议奏。纂修明纪纲目。应请钦派总裁官、副总裁官、并请照三礼馆之例。于翰林内拣派纂修、提调、收掌、官员。并需用誊录、供事、人员。得旨。以大学士鄂尔泰、张廷玉、为总裁官。大学士赵国麟、户部尚书陈德华、刑部尚书尹继善、兵部尚书杨超曾为副总裁官。余依议。　　

○吏部议覆。山西按察使萨哈谅奏。请将行取人员。未升实缺主事之先。遇本省应题同知、知州、缺出。均与未经行取之贤能知县。通为拣选保题。查卓异准其即升。行取专升主事。该按察使所请。应毋庸议。至所奏主事人多缺少。上届行取者未用。下届行取者复增。铨补无期等语。应请嗣后于行取之年。臣部将从前未经用完人员。查明请旨。或仍照旧行。或暂行停止。恭候钦定。俟行取人员选用完日。再行照例遵行。从之。　　

○兵部议覆。吏科给事中马宏琦奏称。北漕御史二员。请照淮安、济宁、之例。给廪粮船只。庶食用有资。行走不患艰难。应如所请。驻劄天津御史。所用廪粮船只。照巡查南漕之例给与。惟驿马不给。至驻劄通州御史。无庸拨给船只。其廪给口粮。一体给与。从之。　　

○河南巡抚尹会一奏。本年被水各州县。地丁漕项米豆。请按分数分别蠲免带徵其未经被水州县漕粮、截留本省。以备赈粜。应徵黑豆七万石。循照乾隆三年之例。敕令产豆省分采买运交。得旨。著照所请行。该部知道。　　

○乙未。秋分。夕月于西郊。上亲诣行礼。　　

○丙申。谕军机大臣等。前因七月间。雨水稍多。恐畿辅地方。尚须米石。是以谕令孙嘉淦发价收买旗丁余米。以备接济。随据孙嘉淦以旗丁余米。所卖甚属无多。具摺回奏。朕看今秋直隶各属。收成丰稔。不须他处米粮接济其收买旗丁余米之举。即行停止。孙嘉淦尚未将停止之处奏闻。可速寄信与孙嘉淦知之。　　

