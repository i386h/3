<!-- { "loadSidebar": true } -->
○吏部另议、张泰开、照溺职例革职。邹一桂、照不应重私罪律、降三级调用。得旨、张泰开、著革职。邹一桂、著降三级从宽留任。　　

○命两广总督公策楞。赴军营办事。　　

○以参革贵州瓮安县草塘司土县丞宋承烈堂弟承勋、袭职。　　

○旌表守正捐躯之河南扶沟县民黄成玉妻高氏。　　

○庚戌。上诣畅春园、问皇太后安。　　

○还宫。　　

○吏部议准、两广总督班第等疏称、新会县大瓦司巡检应裁。改设新宁县县丞。驻劄该县寨门大澳。铸给广州府新宁县县丞关防。从之。　　

○是月。盛京户部侍郎管威远堡等六边事务卞塔海奏、请嗣后每遇京察之期。将熊岳锦州等各城、各边门、笔帖式三十余员。照盛京五部将军衙门之例。令该管之将军、副都统、详细考察。其威远堡等六边门司员笔帖式。令管理六边之将军、侍郎、详细考察。分别等第去留。咨送吏部。从之。　　

○钦差侍郎嵇璜等奏、堰盱石工。从前约估石料十六万四千余丈。今因积水渐涸。将坍卸旧石。尽数选用。核计止需新石十二万九千余丈。较原定数目。可减四万余丈。当即移咨江南山东督抚。将业经采办多余之石。仍陆续运送堰盱工所。以备将来随时修砌之用。其尚未采办者。即行停止。以免繁费。得旨、甚妥。　　

○京口副都统兼管两淮盐政吉庆奏、高堰钜工。石料最为紧要。现据庄有恭札称、淮安城南杨家庙至武家墩。向有旧河一道。今自武家墩至周桥、七十五里。年久淤垫。应赶紧挑浚。俾运石无误。而于盐运亦属有益。并据淮北各商禀称、愿将周桥。以下数里之河。一并接连桃深。至古沟而止。令盐船从武家墩直达古沟。盘坝入湖。更觉便捷。所需工费银三万二千余两。应如该商所请、准其带捐还项。报闻。　　

○福州将军新柱奏、厦门所辖玉洲一口。系查验漳州等处船运货物。给单照验。旧有馆舍。派拨差弁一名。巡役十一名。哨船一只。堵缉巡查。近因该处港道沙淤。船不到口。俱停泊石美地方候验。应将弁役移驻石美。就近稽查。得旨、览。　　

○两广总督班第奏、广东合浦县永年司巡检所辖地方。距县三百六十里。周围亦三百余里。与广西横州、贵县、兴业、郁林、博白等州县。壤界相接。为獞猺出没之所。明成化年间。令狼猺兵丁。分守要隘。拨田耕种。蠲徭薄赋。名曰狼田猺田。各兵后人。承田充兵。粮饷不费。足资捍御。本朝初年。尚存狼猺田一百四十四顷一十八亩零。存兵二百四十二名。阅年久远稽查有疎。致田亩多被土人诱骗典当。兵数渐缺。现在核对赋役全书。清出田亩丘段。并查出私典数目。授受姓名。勒限分别定价取赎。并酌议章程。自本年为始。如有民人向狼猺私典授受。照盗买盗卖官田例治罪。倘狼猺内、有贫不能守业者。田归本族本地之狼猺承买。务令按田当兵。不得外售与民。仍饬地方官不时考验技艺。操演训练。得旨。览奏俱悉。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十七


大清高宗法天隆运至诚先觉体元立极敷文奋武孝慈神圣纯皇帝实录卷之四百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。三月。辛亥朔。上诣雍和宫行礼。　　

○幸履亲王第、视定太妃疾。　　

○军机大臣等奏、现在遣往军营兵。沿途台站。需马五千余匹。臣等行查各牧场、及科尔沁、喀喇沁、土默特、马数。所有内扎萨克买存马。乾隆八年调用后。业将选剩之马。赏给伊等。毋庸查办。惟伊克昭尚有马七千余匹。检查旧案。此项马、当时扎萨克等解送军营。全行倒毙。议令伊等赔补。雍正十三年七月。因大兵既彻。暂免追赔。令其孽生。豫备将来拨用在案。乾隆八年。未经调用。是以未入豁免。数年以来。该扎萨克屡报被灾不能赔补。俱经理藩院议驳。伏思内扎萨克马、因动用一次。是以赏给。至伊克昭马、今虽不能按数著追。亦未便概行豁免。请令派出之侍卫等。于伊克昭应赔马内、选择五千匹。送往各台站豫备应用。不能如数。再行动项采买。其选剩马、恳恩免追。以结积年未结之案。从之。　　

○又奏。北路军营。本年防秋紧要。遣往兵、应用马驼。俱宜宽为豫备。查自张家口至北路军营。计四千四五百里。应令口外蒙古扎萨克。共采买马二万匹。分为四起。以备官兵更换骑用。驼二千只。以备驮载。再于张家口。买马二千匹。驼三百只。多伦诺尔。买马三千匹。驼五百只。归化城。买马五千匹。驼八百只。喀尔喀土谢图汗。扎萨克图汗部落。买马五千匹。驼四百只。伊克昭前有购备军需存贮马七千余匹。即于此内选用五千匹。此次采买。马价。不得过八两。驼价、不得过十八两。俱令户部核计数目。筹拨支发。并行文该大臣及各扎萨克等。将此项。采买马驼。派出贤能官兵。加意牧放。如能妥协无误。量加赏赉。倘有倒毙疲瘦。将该大臣扎萨克官兵。一并参处。至军行沿途需用口粮。查庆丰司三旗牧厂。现有羊二十一万五千余只。达里冈爱牧厂。现有羊八万三千二百余只。应于此内。以三万只。为遣往军营官兵口粮。其七万只、派员陆续送赴北路军营。交将军成衮扎布等备用。从之。　　

○吏部议覆、据钦差尚书刘统勋等参奏、自乾隆十一年后。历任河员。动支河库办公银项。较从前达部数目。每年多用五七千两、至一万九千余两、不等。又将存库水利余平银五万七百余两。全行支用等语。除高斌、张师载、何煟、李宏、业经革职外。应将前任江南河道总督、今调河东河道总督顾琮、照存心浮冒例革职。得旨、顾琮、著来京候旨。其员缺、著白钟山补授。　　

○贷浙江钱塘、富阳、临安、新城、于潜、象山、诸暨、宁海、天台、永康、西安、江山、桐庐、永嘉、乐清、瑞安、平阳等、十七县。玉环厅。杭州、台州、二卫、衢州、严州、二所。玉泉场。乾隆十八年旱灾贫民灶户耔本。并分别蠲缓应徵额赋有差。　　

○壬子。上御乾清门听政。　　

○谕、河东河道总督。已降旨著白钟山补授。白钟山未到任之前。著山东巡抚杨应琚、暂行署理。　　

○又谕、据舒赫德奏称、准噶尔乌梁海等、已远过唐努山。徙至俄罗斯接壤地方居住。再阿睦尔撒纳、与达瓦齐构衅。阿睦尔撒纳、同讷默库等、俱欲前来投顺。现在阿尔台雪大。阿睦尔撒纳、未得前来等语。乌梁海等现在被逐。在阿尔台以外。而又遇堵御来投之阿睦尔撒纳。无处容身。前往潜避至唐努山、阿勒坦诺尔等处。已属穷困。乌梁海人、惟恐令伊迁徙耳。今如准其投顺后。每年进贡减半。不令迁徙。自必倾心归顺。前已降旨令萨喇勒办理。著将此旨仍交与萨喇勒等、遵照晓谕。妥协办理。　　

○以内阁学士徐以烜、为礼部侍郎。仍留顺天学政之任。　　

○癸丑。上诣畅春园、问皇太后安。　　

○幸圆明园。　　

○谕军机大臣等、据班第奏称、何廷琚挟嫌诬揭周绍华、雕刻假印二案。于封印期内、严督赶办。即行核题。俾奸徒各知警戒等语。所办甚好。已于摺内批谕矣。但粤省僻处海峤。民风刁恶。必宜加意整饬。从前班第在粤。尚不过暂令署理。今策楞又经差往军营。俟差竣回京。方能往代。可传谕班第、于一切地方事务。仍须实力查办。不得视为五日京兆。稍存将就了事之见。以致懈弛也。　　

○又谕、据舒赫德等奏称、投诚车凌等、马驼俱已疲乏。而带来牛羊。亦属无几。应令就近在推河、拜达里克、库尔奇勒等处。暂行种地游牧。令麒麟保等、于通肯呼裕尔等处、可否居住之处。查明再行移住等语。车凌等、始从远处投降。所有驼马。俱已疲乏。若遽令迁移远处驻劄。殊非体恤之意。应如舒赫德等所奏、本年车凌等在推河、拜达里克等处、可以种地之处居住。应需种地耔种。令玉保、麒麟保、酌量向归化城地方取用赏给。至通肯呼裕尔等处、应否可以居住之处。俟查明具奏。再行酌定。并著赏给车凌、车凌乌巴什、羊各五千只。车凌孟克、羊三千只。以资养赡。　　

○又谕、据张若震奏称、历俸十年知州舒成龙、知县刘育杰、于上年保举堪胜知府。刘育杰、又于大计附荐卓异。通判王瑄、上年大计。奉旨不准卓异。以上三员。甫经引见。应否毋庸送部等语。朕因直省地方有司。或有中材。藏拙简任。乃苦不自知。转以久处下僚。自伤屈抑者。是以降旨调取十年以上人员。来京引见。今舒成龙、刘育杰、已于上年交部记名。以备简擢。即可毋庸再行送部。至王瑄一员。虽大计时曾经保举。但既未准其卓异。仍著送部引见。传谕张若震知之。　　

○钦差尚书舒赫德奏报、萨喇勒现在卓克索招降乌梁海。今于二月二十四日。臣舒赫德等、亦赴卓克索会办。臣玉保。往台吉车凌等游牧处。办理分立旗分、编设佐领事务。报闻。　　

○以詹事府詹事程景伊、为内阁学士、兼礼部侍郎。　　

○甲寅。谕、上下两江。上年被水地方。经朕多方筹画。加意抚绥。但成灾甚重。积水消涸。先后不齐。或尚有未尽耕耨之处。今年遇闰。麦秋较晚。青黄不接。为日更长。嗷嗷小民。良深廑念。著传谕该督抚等、将被灾州县。再行详查。应如保再加分别赈粜之处。一面奏闻。一面酌量办理。俾未尽涸之区。得资糊口。该部遵谕速行。　　

○又谕、据总督喀尔吉善等奏称、浙江粮储道善德、到任两年有余。虽无别项劣迹。于漕储事务。亦留心学习。而限于才力。实属竭蹶。即稽察属员。约束丁役。均不能周到妥协。浙江连年截漕停运。帮疲丁困。若不及早整顿。且恐贻误等语。善德、著送部引见。浙江粮储道员缺。著德文调补。所遗杭嘉湖道员缺。著许宗智补授。　　

