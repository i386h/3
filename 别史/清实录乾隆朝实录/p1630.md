<!-- { "loadSidebar": true } -->
○吏部带领京察保送一等之户部郎中诺穆亲等、五十五员引见。得旨、诺穆亲、塔章阿、长安、郝硕、熊学骥、顾光旭、何逢僖、富勒浑、色明阿、冯光熊、栾廷鉁、索柱、福参泰、忠泰、恒宁、嵩阿礼、德珠、福柱、德尔炳阿、宝明、西兰、图朗阿、永宁、五尔勒、景福、福兴、五灵阿、富德、阿敏尔图、色钦、发哈、满岱、永福、和隆鄂、伊清额、德克进、瑺敏。明福、屏治、灵泰、觉罗永德、素赫琛、梁兆榜、明安、德宁、梁永年、图桑阿、宁安、觉罗福勒贺、书隆阿、清德、俱准其一等。加一级。觉罗图思德、杨大鹏、色伦、奇臣、俱著改为二等　　

○以湖广靖州协副将穆秉常、为云南永北镇总兵　　

○戊午。谕、朕前因御史叶启丰之奏。降旨停京察密奏。虽已晓谕其无足重轻之意。昨引见京察一等各员。核之各该堂官保列名单。其中等第参差。率不甚相远。惟吏部郎中阿敏尔图。各堂官俱列一等。而彭启丰独列为二等。则不免有心示异。非偶然品题高下之比。阿敏尔图。系满洲世族。朕习见熟知。伊果有出众长才。堪膺重任。外而封疆。内而卿贰。当已早经擢用。岂寻常曹司。必待留心甄择而定者。况京察等次。不过就本任职守而言。并非即为一生定评。即如阿敏尔图。在部郎内。安分供职。而又能持正无私。顾惜颜面。若选司之铨务。银库之出入。以该员素守论之。实可信其无他。彭启丰之意。不过以其族望所在。非特为区别。何以知其独立不惧。彭启丰。人不如其学。学不如其文。亦从无一言建曰。一事指陈。乃欲于随众具摺之中。小示异同。如此独立。谁则不能。朕衡量人材。如各部院兼摄之大学士。尚书。侍郎等。亦祇令竭其分量。各抒己见。并不倚为黜陟。其间或同或异。原不加之责备。试问吏部各堂官。列阿敏尔图于一等。是保为封疆乎。卿贰乎。即彭启丰之斤斤示异若此。为京察大典乎。为取巧市名乎。其事固不烦言而易晓。第恐不得见用之人。妄生议论。以为即如彭启丰之不与人同。究可谓能自立崖岸。或又谓因有此奏。始有此旨。中外得悉朕甄材用人之意。然朕之勤收与否。能识人与否。廿七年于此矣。天下宜共悉。固不待朕之朝纶暮綍。以口舌化天下也。将此明谕中外。俾共知之　　

○又谕曰、御史赵佑奏、商船舍浒墅关而绕走海关。系规避该关需索。请饬督抚等查禁一摺。于事理全未通晓。徒以游言妄希无识者之称誉耳。吏役需索。何关无之。若他处无而一处有。则亦人所共知。为督抚者。不据实查奏。安用是督抚哉。前安宁以浒墅关税额日短。查缘各商争赴海关。避重就轻所致。奏请加增海关税则。经军机大臣。会同该督抚尹继善、陈宏谋。议欲准行。朕以事属加课。概不允。因酌定违禁私越处分。俟行之年余。比较岁额再定。此经理始末。众所共悉。谅亦更无遗议矣。今该御史不谙榷务。哓哓不需索为辞。设朕亦因此不求实政。徒徇名高。何难将原摺通敕查禁。而该督抚等、亦不过文告相沿。覆一摺。出一示。以为体恤商民。其于兴利除弊之道。究何裨益。因令询问该御史。以某人某地为需索确据。以便按法惩治。伊既毫无指实。又令问以两关税额。孰轻孰重。较然明白。商贾趋避之源。伊岂一无知识。乃竟不揣其本而求其末。伊亦无以自解。可见该御史。特藉建言为名。摭拾浮诞不根之说。犹从前物论。以安宁私放米石出洋。及访查属虚。众始无从置喙也。此等市名恶习。朕方欲力行挽回。而转肯为其所动乎。然赵佑既有此奏。仍当问之尹继善、陈宏谋。诸关吏役。有需索否。或诸关皆无。浒关独有之处。著即确实查明速奏　　

○己未。上诣畅春园、问皇太后安　　

○还宫　　

○是日起。上以夏至祭地于方泽。斋戒三日　　

○庚申。谕军机大臣等、据阿桂奏称、哈萨克人等。负性愚昧。赐阿布赉。阿布勒巴木比特敕书。若遣大臣赍送。恐哈萨克等、妄生疑虑。只须派明白侍卫二三员。即将赏去马匹。一同送往等语。所见甚是。著照所请行。但敕者已经书写。发交阿桂。阿桂如尚待此摺。未曾发去甚善。前曾传谕阿桂、哈萨克使人到伊犁时。仍照前看待。俟阿塔海去后。假托一事。派阿坦保、谟星阿、二人。再令一熟悉彼处情形之人统领。仍添派厄鲁特侍卫一员。前往哈萨克。今敕书既未送往。即可作为一事。并传谕阿桂。将敕书丰讷亨之名削去。派何人与阿坦保等同往。即填写何人之名。至阿布勒巴木比特游牧。相距甚远。所赐敕书。即交阿布赉。令其差人转送。如敕书内字画难改。著阿桂即仿照另书分发。或竟不必发给敕书。可将敕书内词指。详悉告知派出之人。及阿坦保等。令其熟记。俟到哈萨克时。口谕阿布赉知之。至阿布勒巴木比特。亦令阿布赉传谕知之　　

○又谕曰、周人骥在贵州巡抚任内。办理南明河一案。乖谬回护。已准部议革职。今伊现在来京。若竟令其回籍优游。何以为溺职负恩者戒。周人骥历任封疆。久糜廪禄。自当酌令效力。以赎罪愆。直隶为伊桑梓之地。所有庆云等县城工。著传谕方观承。勘定应修城垣。派令周人骥酌量出赀。修理完固。仍将估修实数。具摺奏闻　　

○吏部带领京察保送一等之兵部郎中福勒贺等、四十八员引见。得旨、福勒贺、暻善、魏椿年、五霖布、本忠、图敏、郭鹏翀、素澄、色尔布、兴安、伊克坦布、诚泰、五德、根长、多善、喀宁阿、四达、观文、鄂忻、觉罗法明、杜玉林、尹嘉铨、张若渟、卢谦、陶其愫、孙孝愉、海成、穆精阿、伊兰泰、李师敏、台履善、泰宁、德永、五查里、勒尔逊、舒吉泰、宝格、坤禄、长龄、苏冲阿、图巴扎布、翰班、五格、萨哈布、柏龄阿、书世德、俱准其一等。加一级。佛尔庆额、德庆、著改为二等　　

○辛酉。吏部带领京察保送一等之工部郎中忠德等、五十员引见。得旨、忠德、常海、德成、萨木哈、武仑布、鲁治亢、朝璧、范澍礼、巴克唐阿、庆安、达龄阿、玉宝、那沾、柏庆、玛勒洪阿、悟勒穆济、星额布、迈拉逊、灵保、查克善、锦齐显、庆福、佛存、巴达尔虎、八十五、永太、福尔德赫、柏璜、诺木图、图桑阿、色楞、德兴、瑺泰。耀泰、福章阿、阎循琦、朱续经、陈大化、噶勒炳阿、善著、萨哈襌、阿隆安、福顺、世昌、明福、凤翔、蔡观澜、俱准其一等。加一级。萨灵阿、永宁、伍云珠、著改为二等　　

○壬戌。夏至。祭地于方泽。上亲诣行礼　　

○诣畅春园、问皇太后安　　

○幸圆明园　　

○是月。直隶总督方观承奏、正定城西南。旧有护城土堤一道。以御滹沱北漾之水。嗣经奏明。于堤外加筑迎水埽镶草工。长与堤土等。以资外护。上年伏秋异涨。冲啮埽根。致将草工蛰陷。此时甫经蛰定。亟应加镶完整。现饬道厅确勘赶办。幸工作无多。数日即可完竣。得旨、但应坚固。欲速。节省。冒销皆不可　　

○又奏、五月二十七日。保定省城。得雨五寸。又自二十八日辰刻。至二十九日巳刻。雨势连绵。未免过多。未刈之麦。间恐变青。已刈未敛者。须防生黮。今得晴霁。犹可无损。得旨、京师亦如此。但望快晴则佳矣　　

○出东巡抚阿尔泰奏、泰安一带。土脉微乾。奉旨垂问雨泽。查泰安府属。四月下旬。连得透雨。五月初三日。会城又得密雨。均属沾足。得旨、此语恐不实。五福回至泰安时云。遇雨不过寸余。何得深透耶　　

○又奏、今岁二麦丰收。登场后。小民罔知撙节。恐致狼戾伤农。秋成丰歉难定。民欠常平商社等谷。应乘此设法输将。以清积欠。请以麦六斗。抵谷一石交仓。得旨、欣慰览之。如所议行　　

○陕甘总督杨应琚奏、肃州金塔协。及附近之清水等六营堡。向年兵粮。除折色外。约领本色仓斗三千余石。俱远赴高台县支领。需费繁多。查肃州金塔寺等处。近垦荒地一万七千余亩。又附近之威鲁堡。有新升科地一万二千余亩。请先将威鲁堡。应徵粮四百三十余石。就近拨给兵粮。尚有不敷。又有毛目城九家窑。每年运肃平分仓斗粮一千七百石。免其运肃。各就近改拨。并暂将肃州采买。及收捐监粮估拨。将来金塔寺等处。新垦地亩。全数升科后。又可估拨。庶归省便。从之　　

○广东布政使史奕昂奏。向例具结请封。于祖母与母下。声注某人室女。并无再醮等语。原所以励名节。惟再醮二字。为巾帼所羞称。尤人子所不忍道。且既称室女。非再醮可知。请嗣后加结。节去此二字。得旨嘉奖。下部议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六十一


大清高宗法天隆运至诚先觉体元立极敷文奋武孝慈神圣纯皇帝实录卷之六百六十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。闰五月。癸亥朔。喀什噶尔办事尚书永贵等奏、从前喀什噶尔。查出布拉呢敦等果园。因伯克等、初次呈报。不无遗漏。臣等晓示。令其首出免罪。续据阿奇木伯克噶岱默特等、续报出时园二十九处。该伯克等、始虽瞻徇。一奉晓示。即尽行呈首。情尚可原。因酌量赏还数处。以为伯克等、来城住宿之地。其余入官。果园内。向产苜蓿草。每年可得二万余束。定额徵收。可供饲收。俱造具印册遵照。从之　　

○以盛京将军清保。署正白旗汉军都统。调福州将军舍图肯。为盛京将军。广州将军福增格。为福州将军。以乍浦副都统明福。为广州将军　　

○甲子。上诣畅春园、问皇太后安　　

○谕军机大臣等、据方观承奏、直属连日雨水稍多。今已有晴意等语。京城近日雨势相同。正在望晴之候。但畿南各属未割之麦。虽经雨略多。尚属无妨。惟已割未收者。不免湿蕴霉浥。著询问方观承。现在天气。曾否开霁。所有已割之麦。实在有无妨碍之处。详悉查明速奏　　

