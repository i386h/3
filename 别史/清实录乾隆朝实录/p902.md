<!-- { "loadSidebar": true } -->
○又谕军机大臣等。肃州、山丹等州县贫民。多有乏食。该抚鄂昌并不早行奏报。虽据称该州县等匿灾不报。查勘不实。该抚何以不预为饬查。鄂昌此番简任巡抚。于查办赈恤事宜。甚属迟缓。且回护文员。著传旨严行申饬。令其痛加悛改。至甘州府知府高继光。前据该抚奏称、永常素与不睦。则高继光乃无过之人。今又奏称高继光拨散赈粮。全不加意督察。错缪＜锍-釒＞玩。苦累灾民。与前奏尤属自相矛盾。著一并传谕申饬。　　

○军机大臣等奏。粤海关监督。除关务外。别无所司。向设养廉六千两过多。请减半赏给。已足敷用。得旨。是。　　

○准噶尔台吉策旺多尔济那木扎勒、遣使臣尼玛等谢准增贸易人数恩。附贡方物至京。　　

○癸丑。上诣大高殿行礼。　　

○调江苏学政兵部侍郎庄有恭、为户部侍郎。以左副都御史衔孙嘉淦、为兵部侍郎。命山东布政使崔纪、以右副都御史衔提督江苏学政。　　

○调安徽布政使李渭、为山东布政使。以太仆寺卿德舒、为安徽布政使。　　

○甲寅。上诣皇太后宫问安。　　

○御紫光阁。赐准噶尔使臣尼玛等宴。　　

○查办八旗另记档案人员。谕曰、八旗另记档案人等。经朕屡次交查。俱加恩仍留本任。定以停其升转之例乃欲辨名定分以杜不肖上司之索诈。并伊等希图妄行钻营之弊也。近据镶黄旗蒙古都统查出另记档案之主事巴达克图等。经该部察议具奏革职。但念八旗此等人员。自行首报后。升任补用者。自属不少。如不彻底清查。现在查出之人。既经治罪。而未经查出之人。竟尔侥幸。于理未合。若各旗将此等人员。俱行查参革退。朕心甚为不忍。惟恐伊等失业。深用恻然。著传谕八旗满洲蒙古汉军都统等。将所管旗分另记档案人员。彻底查明具奏。造册送吏户兵三部。以备查对。此内现任文武官员。俱加恩免其革职。各留本任。至停其升转。并伊等子孙不准考试居官。仍准挑补前锋护军马甲之处。俱照从前定例遵行。所有另记档案之现任文武官员。朕既加恩免其革职。其参革之镶黄旗主事巴达克图等。亦照此办理。嗣后如遇伊等升缺。该部按册查明。停其升转。至此等人员内。果有曾经效力人去得者。各该处将伊等另记档案之处。声明请旨。此朕格外特恩。倘仍有隐匿不实。妄图侥幸。并将另记档案之处。不行奏明。含糊保题升转者。或经查出。或被旁人告发。定将保题之该管大臣等。一并从重治罪。断不宽贷。　　

○乙卯。上诣雍和宫行礼。　　

○至静安庄孝贤皇后梓宫前奠酒。　　

○谕军机大臣等。据川督策楞奏称、接到纪山来扎。知珠尔默特那木扎勒兄弟构衅一摺。按其时日。在未经接到屡次谕旨之前。傅清到川。必已面商。数日内当即奏到。拉布敦到日。所有经朕指示之处。必已详悉告知。诸事俱能商酌妥协。其所奏原设官兵五百名。仍请驻藏之处。自朕观之。藏地数十万众。官兵仅五百名。何足以资防范。著传谕拉布敦。令其于抵藏时。就现在情形。与傅清公同悉心详酌。是否于地方有济。或稍藉以联络声援。尚应添驻。即以伊一人己意。明告珠尔默特那木扎勒。以从前驻有官兵。数虽无多。足以助尔声势。地方甚为安静。今甫彻兵。伊兄即有此举动。莫若代为奏请。不惜为尔多费粮饷。以靖地方。若不行告知。则已彻之兵。复往驻守。势必动彼之疑。或致滋事。拉布敦到藏。务秉公酌办。更不必因添驻官兵。近于畏怯。稍存避嫌之意。如其于事无济。亦即据实陈奏。俟奏到之日。另降谕旨。策楞摺俱著钞寄阅看。　　

○又谕。朕前因纪山驻藏。遇事漫无主张。未免气馁胆怯。已令拉布敦同傅清驻藏。换回纪山。所有前后谕旨。及纪山奏摺。俱已钞寄阅看。今据策楞所奏。接纪山札开、珠尔默特那木扎勒、与伊兄珠尔默特车布登。互相拒守一摺。按其时日。尚在纪山初奏、谕旨未到之先。傅清亦尚未相见。虽称有备无患。断未可轻于举动。朕于此事详细酌量。扎布敦到川。自可备悉朕意。至所奏设兵之处。亦俟拉布敦到藏。确查实在情形。会同傅清悉心筹酌。添驻官兵。是否于藏地有益。俟奏到之日。朕另降谕旨。其传谕拉布敦旨。一并钞寄策楞知之。　　

○又谕曰。达尔玛达都、在内行走。甚属奋勉。伊身现有贝子衔公爵。著加恩即封为贝子。再加恩照伊父喇什所请。将伊所袭辅国公爵。赏给伊弟哈达承袭。　　

○军机大臣等议奏。乾隆五年大学士等奏定、奉天流民。准其情愿入籍。不愿者定限十年。陆续各回本处。今查十年期满。除工商佣作民人。原许居住外。其未经饬令回籍者。应令地方官速行查办。如有应予展限之处。该将军声明请旨。此外游手之徒。亦应确查驱逐。嗣后内地流民。应令旗民地方官。于奉天沿海一带。严行稽查。并行文闽、广、江、浙、山东、各督抚。查禁商船携带闲人。再山海关、喜峰口、等处。及九处边门。俱责该管章京及州县严禁。再奉天十二州县。向用汉员。其旗民交涉词讼。俱会各城旗员审理。往往意见参差。若竟以旗员选此十二州县。遇事不必会同办理。较为画一。但一时更调。未免纷纭。请嗣后于此十二州县内。遇出缺。即令该部将候选旗员铨补。则数年后。该省州县。俱属旗人。于旗民交涉事件。竟可专归州县审结。径报该处将军查核。再宁古塔及船厂工商佣作人等。不下三四万。有业可守。未免难迁。如果情愿入籍。应分别纳粮纳丁。随宜安插。又宁古塔地方。因泰宁县裁汰。粮地分赏宁古塔官兵。口外余地更多。流民多藉旗佃之名。额外开荒。希图存身。旗人亦籍以广取租利。巧为护庇。交新任将军等彻底清厘。惟官兵原分地亩。听其经管。其已裁泰宁粮地。及官兵招佃开垦者。俱行查彻。令原佃承种纳租。交新任将军等再行查奏。从之。　　

○丙辰。上诣大高殿行礼。　　

○诣安佑宫行礼。　　

○奉皇太后居长春仙馆。　　

○幸圆明园。　　

○谕军机大臣等。傅清、策楞、岳钟琪、等所奏、珠尔默特那木扎勒情形。由于与兄不睦。架捏诬陷。决不致有侵犯内地之事。大约近是。珠尔默特那木扎勒承受天朝爵禄。保有藏地。尊荣已极。更欲何为。倘使称兵犯顺。实乃自速厥辜。毫无益处。伊岂肯出此。在伊此番举动。虚实全未可定。看来直由纪山过于矜持。劝其和睦。转致令彼生疑。因坐伊兄以不美之名。掩饰已过。非有他意。已屡降旨。并纪山奏报。俱已钞寄傅清、拉布敦。自可备悉。其傅清另摺所奏、授意于珠尔默特车布登。用兵缚献伊弟之处。亦属权宜之计。揆之事势。恐有难行。珠尔默特车布登远在阿里克。驻藏大臣不能面见。即有奇谋。何从授计。若遣人前去。则机密之事。传谕往来。深有未便。即使万无一失。办理极其便易。亦于事理未顺。倘有丝毫未能妥协。转令伊兄弟有言可执。所关于国体者甚大。宜慎重而又慎重。不可轻发损威。至纪山前奏珠尔默特那木扎勒。与达赖喇嘛密语半日。亦属纪山多疑。珠尔默特那木扎勒即有异志。达赖喇嘛又岂肯曲从。其意又何欲为此。在形迹似有可疑。而按其实。则毫无疑窦者。策楞等所奏、接应达赖喇嘛移驻近地一摺。亦系先事预筹。如果前来。自须接应。看来亦未必然之事。总俟傅清、拉布敦、到藏。确看现在情形。应如何办理。详悉妥酌。奏到之日。再降谕旨。其奏报往来。仍由驿递日行六百里为是。盖驿递本以传送文书。若专人驰奏。转致张皇。且远道速行。过劳难耐。不若驿递之便。一并传谕策楞知之。　　

○闽浙总督喀尔吉善、福建巡抚思榘、议奏。福建按察使陶士僙条奏各府州县书院义学。请以官音诵读。责令教官每月考核。府州县试。以通晓官音者考列前茅。学臣考试发落时。以官语为劝惩等语。于闽省碍难办理。且无禆于民风土俗。应无庸议。至奏请各州县设立木铎约正诸人。择能官语者充当。尚属易行。应如所请。各于乡里选立一二人。遇宣讲上谕。晓示条教。均以官音转相传知乡民。各令知晓。得旨。如所议行。　　

○赐大学士忠勇公傅恒、照宗室公等例舆前对引马。　　

○丁巳。上奉皇太后幸同乐园。侍早晚膳。至庚午皆如之。　　

○戊午。上御奉三无私殿。赐宗室王公等宴。　　

○奉皇太后幸山高水长。至辛酉皆如之。　　

○赐准噶尔台吉策旺多尔济那木扎尔敕书。曰。据台吉奏肃州贸易之人。蒙恩加增百名。感戴陈谢。殊属敬顺。朕甚嘉之。至奏称所有唐古忒喇嘛。已多亡故。恳每次差数十人。往唐古忒二博克达四大庙黄教各庙请安等语。尔使臣尼玛等。亦经口奏及此。朕为天下主。可行之事。断无不允行。不可行者。虽恳求亦不许。昨尔奏来肃州贸易人少。不足照看。朕即照所请准加百名。从前尔父噶尔丹策零。奏请为尔祖策旺阿喇卜坦差人三百名。往西藏熬茶。朕特加恩派大臣官兵照看。并赏沿途牲畜路费。至藏完成此事。续又据尔奏请为尔父噶尔丹策零差人三百名熬茶。朕亦准尔照前办理。似此应行大事。朕一一俯从。若非此等事。则断不准行。从前降旨甚明。今尔又奏请每年差二三十人。在唐古忒地方行走。是以断不可行之事来奏也。尔意以已准尔等往藏熬茶两次。未必再准前往。是以妄生冀幸。殊不知果有前此大事。朕原未尝禁止往藏。今无故每年令二三十人前往。不惟事有不可。即照尔所请。日后又必言人少。请多增人数矣。将每年必派官兵照看尔往来之人。可乎。况从前往藏熬茶时。藏内郡王珠尔默特那木扎勒。曾奏请停止。准噶尔人往藏。朕若准尔所请。则珠尔默特那木扎勒所奏。岂竟置之不问乎。尔等即不用朕官兵照看。以己力潜往藏地。珠尔默特那木扎勒亦安肯容纳乎。但今尔地有自藏延请喇嘛。大半亡故。诚恐黄教日泯。朕方欲广演黄教。岂肯令尔地之教。日就澌灭。今为尔详度。朕中国大庙。有名呼图克图。藏内挑取有德行喇嘛。及各处有学业喇嘛。皆住持其中。尔可将喇嘛内聪颖者。挑选十名。或二十名。送至京师。在大庙勤学三四年。令其回去。即可助行黄教。但此学经喇嘛。须择年少之人。学成时可以行教三四十年。自后不得每年差来。必俟人数将完。方准再行挑送学习。此特恐尔处黄教渐废。是以多方为尔筹画。非必欲尔处喇嘛赴京也。尔若不愿送喇嘛来学。即可中止。如复以差人至藏为请。则断不许。尔惟当感戴朕恩。永图承受。勿妄生他念。勉之。　　

