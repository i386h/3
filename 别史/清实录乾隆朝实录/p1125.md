<!-- { "loadSidebar": true } -->
○谕军机大臣等、舒赫德等奏称、乌勒登呈报、准噶尔之扎努噶尔布、遣人移咨伊等。乌勒登回称、尔等内乱。难以容身。尔达瓦齐、如果遣使请平定准噶尔。圣主必然恻念。照所请行。尔等方可永远安生。如果遣使。毋再迟滞等语。又奏、成衮扎布等、致书达瓦齐、以数年未断兵旅。皇上常悯然怜念。现在尔又为台吉。自此可享太平。尔等杜尔伯特台吉等、因慕圣君仁化投降。尔等扎哈沁玛木特、及乌梁海宰桑得木齐、瑚图克等、帅众追入边卡。因此我已遣人将玛木特等查拏。尔等之扎努噶尔布、反谓为何将玛木特设法拏获。夫我不遣兵。第设法拏获者。特以罪在玛木特一人。与众无涉。如复遣兵。尔等必又谩言大兵来讨。妄自惊乱。且使无辜受伤。如此酌办行文等语。此事前后办理。殊觉违碍。玛木特虽宜拏获。但不应用计诱擒。其扎努噶尔布、带兵五千、越岭阻截车凌等。及达瓦齐现为台吉等语。皆不可信。乌勒登不审虚实。即与伊使者言、达瓦齐如欲遣使投降。天朝必与伊恩典。亦殊太过。成衮扎布等、并不酌计。即咨行回文。又太懦弱。如此、岂不令准噶尔人等、笑我处无人乎。尔等将此急速移咨玉保、倘准噶尔玛木特、尚未释放。可在玛木特前。将乌勒登呈报扎努噶尔布所寄之信、乌勒登回答之言、成衮扎布寄与达瓦齐之书、伊已一一奏闻。皇上洞鉴一切。知尔等皆因准噶尔内乱。互相戕害。值我大国未即加兵之际。声言如此。以欺我驻边将军大臣而已。岂知我大国之例。伐有罪而抚善良。他人被逼来降。断无不留养之理。乘人乱而急称兵。无是理也。尔处之人。如有来降者。在尔境内。或可追迫。我之边卡。断不可入。嗣后尔等、惟当在游牧处。安静守法。倘不严束尔等属下之人。有妄入我之卡者。一有所获。即行正法。决不宽宥。此因诱汝擒执。故释放遣回。尔等如有传唤不来。或拏获抗御者。必严加惩治。断不释放。再阿尔台边境地方。原不许人居住。今将边境分晰明白。另行经画。如此明白晓谕玛木特知之。若此时已将玛木特释放。玉保可即亲赴边卡。遣人将玛木特唤回。宣旨晓谕。并传谕舒赫德等知之。　　

○又谕、萨喇勒领兵前往科布多地方。擒获准噶尔乌梁海得木齐扎木参、收凌伯克、博罗特等。努三亦将得木齐瑚图克擒获。萨喇勒感戴朕恩。遵奉指示。领兵前往乌梁海。擒获扎木参等。无忝任使。甚属可嘉。若如达清阿诱擒玛木特。则甚亏大国体统矣。萨喇勒、著加恩补授内大臣。努三去时。原有畏葸之意。曾降旨训饬。此次擒拏瑚图克、尚属奋勉。自可宽宥前愆。贝勒额琳沁、公恭格敦丹、车登萨木丕勒等、协同效力。亦属可嘉。著交部议叙。　　

○庚寅。皇后千秋令节。停止行礼筵宴。　　

○钦差尚书舒赫德等奏、正月二十五日。萨喇勒、努三等、拏获擅入边卡之乌梁海得木齐扎木参瑚图克等。于三十日解至大营。臣等即交与侍卫阳格等、解送京师。于二月初一日。自扎布堪起程。得旨、舒赫德所办。甚属错谬。前者玛木特、乃系达清阿诱执。并非兵力所擒。是以朕施恩放回。若达清阿亦如萨喇勒等、奋勉前进。拏获玛木特。亦无放回之理。今扎木参、瑚图克、既被我擒获。岂得与玛木特、一体办理。舒赫德见不及此。谬误已极。朕实不意舒赫德竟至如此。朕甚愧之。萨喇勒现在科布多地方。守候收服乌梁海等信息。甚为得当。而舒赫德等、又命萨喇勒、能服乌梁海则服之。倘事机未甚顺利。不必勉强。如此责成。使人何以遵行。朕信任舒赫德。而伊反豫存畏葸之心。诸凡怯餧。而又牵制于成衮扎布。朕实不解。今伊等以为答书达瓦齐、即解人疑。可以罢兵。一面遣人收服乌梁海。不知掩耳盗铃。非徒不解人疑。适足贻诮于人耳。朕今遣兆惠、往迎扎木参、瑚图克、传谕伊等妄进边卡之罪。无可宽宥。即将扎木参等、解回军营。牢固监禁。俟乌梁海事定。再行请旨办理。如有逃脱等事。惟舒赫德、成衮扎布等、是问。　　

○辛卯。孝康章皇后忌辰。遣官祭孝陵。　　

○上诣畅春园、问皇太后安。　　

○还宫。　　

○谕军机大臣等、近闻江苏地方。优伶中竟有私自蓄发者。伊等虽身居下贱。而本朝制度所关。岂容任其干禁妄为。且似此、则男女无所分别。安知非奸伪之徒。欲借以蛊诱生事。尤足为人心风俗之害。该督抚应密饬地方有司。留心访察。严行惩禁。以挽恶俗。亦不必张皇其事。致骇听闻。可于鄂容安、庄有恭、奏事之便。传谕知之。　　

○又谕曰、黄廷桂奏、拏获逆犯陈琨等、倡立邪会。散布逆帖一案。该犯等造为图帖。纠集多人。凶顽已极。急当严究党羽。速示创惩。以为悖逆作奸者警。著传谕黄廷桂、令将逃窜各犯。上紧缉拏。务期弋获其现在已获者。作速讯取确供。不分首从。立正典刑。一面办理。一面奏闻。庶使此等奸民。知法在必诛。不得稍缓其死。不必俟奏达往返。致稽时日也。　　

○以户部右侍郎刘纶、充经筵讲官。　　

○以翰林院侍讲学士王际华、充日讲起居注官。　　

○壬辰。上启銮、谒东陵。　　

○谕、挑选山海关供交马匹时。据察马大臣奏称、除去鼻湿瘸马。所交俱系好马。当令奇通阿、覆加查察。而奇通阿并不详细查明。惟冀苟且了事。巧词具奏。显有回护察马大臣之意。八旗人等恶习。皆由此类不肖之徒酿成。殊负朕简用之恩。奇通阿等、俱著交部严加议处。今年正当用马之际。著该部于挑选自京骑赴热河马匹时。仍派伊等查勘。临期若有疲瘦残疾马匹。朕惟伊等是问。　　

○谕军机大臣等、据尹继善奏革职通判周冕、应追亏空银两。已于半年限内全完。但误工属实。应否于该处正法。请旨遵行等语。此奏又用伊巧伪故智。周冕之罪。若所重在缺料误工。则从前二闸漫口时。即应照李焞张宾之例正法。亏空帑项。自不难著落各上司分赔。若罪在亏帑。则彼既限内全完。祗应将伊误工应得之罪。按例办理。岂得复请于该处正法。试问该督本意。果见为周冕必应请旨正法耶。抑明知其罪不至正法。而姑为此奏以见其执法耶。此等伎俩。屡施无益。亦何必乎。伊既两请。朕亦不能定此。仍令尹继善、将周冕应否正法之处。系治伊亏空之罪。抑系治伊误工之罪。定议覆奏。　　

○军机大臣等议奏臣等现查以俸饷坐扣赎出地亩、及买得公产地亩、共九千八百十三顷八十二亩。除租佃与民、及典卖在旗外。其余典卖与民人地亩、共七百二十五顷二十八亩。伏思此项地、系特恩动帑。向民赎回。将伊等俸饷坐扣。俾各得原业。不许私行典卖与民之处。例禁甚严。乃竟有不肖旗人。图利私典与民。民人违例私典。均属不合。请将此项七百二十五顷有零地、尽行彻出。照户部原奏收取租银、年终汇奏、赏给旗人之例办理。再查旗人原圈地亩、及自置地亩内。从前清查时未报。此次报出典卖与民、共一万四千七百五十九顷零。既据自行报出。照议免其治罪。应交与各参佐领、清查原业主、如能交银回赎者。令其回赎。如不能回赎者。将此项地官赎。所得租息。亦照部议办理。并请将八旗地亩册档。咨送户部。转行直隶总督。除现纳钱粮民地外。挨村清查。有无遗漏隐匿之旗地。勒限一年。据实造册咨部。户部即令各该旗造册钤印。收贮备查。如有再行违例私典与民、及民人私自典卖。或被查出。或被首告。从重治罪。将地亩价银。尽行彻出。交与该旗照定例办理。并将该管大臣、地方官、严加议处。从之。　　

○是日、驻跸烟郊行宫。　　

○癸巳。驻跸白涧行宫。　　

○甲午。谕、从前赏给孙嘉淦住房一所。著赏尚书汪由敦居住。并饬内务府大臣等、于官房内酌择一所。给孙嘉淦之子孝愉、居住。尚书刘统勋、亦著赏给住房一所。　　

○是日、驻跸隆福寺行宫。　　

○乙未。上谒昭西陵、孝陵、孝东陵、景陵、俱未至碑亭。即降舆恸哭。步入隆恩门。诣宝城前、行礼。躬奠哀恸。王以下、文武大臣官员。随行礼。　　

○至孝贤皇后陵、奠酒。　　

○是日、驻跸桃花寺行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十六


大清高宗法天隆运至诚先觉体元立极敷文奋武孝慈神圣纯皇帝实录卷之四百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。二月。丙申。谕曰、张泰开将邹一桂之子、保举学正。显系瞻徇。已降旨交部议处。邹一桂之子。若出自他人保举。容可诿为不知。张泰开既系同官。日与共事。岂有不知之理。邹一桂、自应一并交部议处。著吏部询明。察议具奏。　　

○加赈山东兰山县、乾隆十八年水灾贫民。并缓带应徵额赋有差。　　

○以福建澎湖协副将林洛、为浙江温州镇总兵官。　　

○旌表守正被戕之直隶平山县民杨二小妻商氏。　　

○是日、驻跸盘山行宫。至辛丑皆如之。　　

○丁酉。谕曰、岳钟琪奏伊子岳浚巡抚任内。未完库项银八千八百余两。除已经交抵外。尚有不敷。请将伊所食公俸。按年扣还等语。此项未完银两。原系岳浚名下应追之款。若使岳浚尚在。自应按数追完。今伊子既已物故。岳钟琪尚属旧人。从前曾经出力。著将岳浚未完银四千九百余两。加恩免其追缴。　　

○又谕曰、岳钟琪、著赏给人参二斤。　　

