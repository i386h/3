<!-- { "loadSidebar": true } -->
○又谕曰。宁夏镇标兵丁。上年十二月内。因放饷骤散。铺户关闭一案。前经尹继善奏闻。其所称现在查明确情。另行奏闻之处。尚未奏到。鄂昌并称惊惶罢市之说。实系讹传。朕恐其不实。即讹传亦不应有之事。批令详悉再查。今据凉州总兵徐启新奏称。众兵赴城外时。情景仓皇。铺户疑有意外。将铺行关闭。将军闻知来看。行至中途返辔等语。其非讹传可知。杜赉近在同城。何以未经奏闻。已降旨询问。本日又有陈宏谋所奏渭南县屯民汤桂宗、张绪勋、挟众垒塞县门一案。虽将首犯正法。而合二案观之。则陕甘兵民之强悖抗官。肆行不法。惊骇愚众。风气甚属凶悍。地方官未免存大事化小。有事化无之见。姑息因循。草率了局。殊非整饬边方。惩创顽梗之道。况标兵著伍食粮。尤不可不使之谨奉约束。该督尹继善应如何留心整顿。并领饷扣存之处。嗣后应如何料理。亦应酌定章程。毋令临期挟制。致滋事端。　　

○陕甘总督尹继善、陕西巡抚陈宏谋奏。谓南县故市寨。有玩法屯民汤桂宗。唆众抗粮。前充乡约之张绪勋。以催粮总旗张洪银、听比受责。起意抗官令汤桂宗率众垒塞县门。迨知县县丞出署查拏。遂各奔逸。旋经西安知府将张绪勋、汤桂宗等拏解到省。审实不讳。各依律正法惩治。未获随从各匪。勒缉另拟。并传示城乡。俾咸知儆惕。得旨。速行办理。以惩刁风。但果如此而止。抑亦有别情乎。速行奏来。　　

○旌表守正捐躯之河南巩县民凌秀妻朱氏。　　

○丙辰。上奉皇太后幸畅春园。　　

○诣畅春园、问皇太后安。　　

○幸圆明园。　　

○遣官祭黑龙潭昭灵沛泽龙王之神。　　

○谕、瓮山著称名万寿山。金海著称名昆明湖。应通行晓谕中外知之。　　

○丁巳。上诣畅春园、问皇太后安。　　

○遣官祭先蚕之神。　　

○礼部议覆、湖北巡抚唐绥祖奏称、原议旌表寻常守节年例相符之妇。督抚学臣给扁汇题。刊碑载志。伏思督抚学臣给扁嘉奖。似人臣得操表扬之柄。且扁字参差不齐。请照百岁老人之例。敕内阁拟字给扁。并载入会典遵行。应如所请。即通行八旗各直省一体遵办。从之。寻内阁撰拟字样进呈。钦定清标彤管四字。　　

○改铸贵州铜仁府同知关防、为铜仁府分防松桃同知关防。从贵州巡抚爱必达请也。　　

○加赠原任陕西安西提督王能爱、都督佥事。　　

○戊午。皇长子薨。上临奠。　　

○谕曰。皇长子诞自青宫。齿序居长。且年逾弱冠。诞毓皇孙。今遘疾薨逝。朕心深为悲悼。宜备成人之礼。著追封亲王。一切丧仪。该部详察典礼具奏。至弥留之际。迁移外所。以便殡殓。虽属内廷向例。但当沉绵疾亟令其远迁。朕心实有所不忍。况园亭不同大内。著即于皇子所居别室治丧。其亲王爵。即令皇长孙绵德承袭。朕今年屡遭哀悼之事。于至情实不能已。然仰维负荷之重。侍奉慈闱。自当以礼节情。且皇长子幼而质弱。朕加恩顾复。念其未能承受厚福。原非端慧皇太子、悼敏皇子、望其可属承祧者比。虽父子至情。实不能忍。而轻重所系。朕岂不知。明谕至此。诸王大臣等。可不必为朕过虑矣。　　

○蠲安徽贵池、石埭、合肥、寿州、凤台、宿州、凤阳、临淮、怀远、定远、虹县、灵璧、阜阳、颍上、霍邱、亳州、泗州、盱眙、五河、滁州、全椒、来安、和州等、二十三州县。并卢州、凤阳、凤中、长淮、宿州、泗州、滁州等、七卫。乾隆十四年分、水灾田地额赋有差。并缓蠲余带徵、及勘不成灾新旧各项地丁银米。赈恤借贷如例。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百六十


大清高宗法天隆运至诚先觉体元立极敷文奋武孝慈神圣纯皇帝实录卷之三百六十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆十五年。庚午。三

月。己未。上至皇长子殡前奠酒。　　

○皇太后临奠。　　

○上随诣畅春园、问皇太后安。　　

○谕曰。内务府礼部等议皇长子和硕亲王丧仪。于第三日移殡静安庄东园。辍朝三日等语。定议之意。想因皇长子别室。近在御园之内。不欲延留。恐伤朕心。其辍朝之期。亦照亲王定例。但三日移殡。为时太速。朕实有所不忍。且齿序居长。礼当从优。著改于第五日发引。殡既未移。亦不忍遽易常服视事。著辍朝素服五日。　　

○庚申。上至皇长子殡前奠酒。　　

○谕。据贝勒罗布藏奏称、世子成衮扎布。现在脚气病作。俟稍觉痊愈。赴京治伊父葬事。前所世子成衮扎布来京请安。因患脚气。经赏医医治。看其光景。似尚有他疾。今病作即不能动。实切朕怀。此际成衮扎布如欲来京。罗布藏务须详察情形。如稍有勉强。即行劝止。朕意成衮扎布人尚体面。心地明白。可继伊父职任。如伊疾未痊愈。勉强来京。即为拘执小节。有负朕期用之意。罗布藏即以朕旨止之。迨痊愈来京。及事毕而回。为日颇多。其间军营所有应办应奏事件。著罗布藏妥办具奏。罗布藏系朕深知之人。量伊必能仰副朕意。若成衮扎布竟成残废。不能理事。将军职任紧要。不易得人。亦即委任罗布藏。将此密寄罗布藏知之。前成衮扎布染患脚气。曾由御医陈治经医治痊愈。今朕已遣侍卫鄂什、带领陈治经驰驿前往。著留陈治经用心医治。先令鄂什回京。再三月十五日。大阿哥病故。罗布藏闻知。亦必为朕忧伤。大阿哥乃朕长子。朕固爱惜。但朕躬甚关紧要。必量度轻重而行。罗布藏其勿以为虑。伊躬亦殊紧要。令其善为调摄。办理军营事务可也。　　

○江西巡抚兼提督衔阿思哈奏。各营操习连环枪。不装铅子。平日习惯自然。临事手法仓迫。须将装放手势。一并练习。俾免生疎遗误。又各营爱惜马力。恐兵丁餧养偷减。多于公所另委弁兵朋餧。惟于操演日给马兵骑射一二次。往往人马失调。鲜能娴熟。且日逐闲养。虽膘壮可观。而素未操劳。行走辄多疲倒。嗣后应令兵丁自餧。常骑熟习。如有偷减刍豆、以致疲瘦者。分别责处。再兵丁技艺。习一器。得收一器之实用。其身段步法架势。不宜屡易。各营积习。每一新员接任。必以己见纷更。彼或去任。而后来又另立一式。靡所适从。学习迄无成效。现在移知两镇。并通饬各营将弁。一切务求实济。毋事更张。得旨。所言可谓得要。实力行之。　　

○命兵部侍郎雅尔图、兼管太医院事务。　　

○辛酉。上诣安佑宫行礼。　　

○至皇长子殡前奠酒。　　

○壬戌。上至皇长子殡前奠酒。视移静安庄。　　

○谕军机大臣等。甘肃巡抚鄂昌奏、甘省乾隆元年至十三年民欠正赋。及十四年额徵银两已未完各数。约计旧欠银完过五万余两。十四年额徵银仍未完七万余两。旧欠粮完过二万三千石零。十四年额徵粮仍未完一十九万余石。是本年正额未完之数。转浮于历年积欠所完之数。朕思甘肃地方。向因军兴之后。民间输纳不前。自乾隆元年以来。积欠银至二十余万。积欠粮至八十余万之多。每年新旧兼徵。旧欠既未清偿。而正额又成积欠。如此年复一年。徒有追呼之扰。而无输将之实。著传谕该督抚。详悉确查实在情形。若果由于地瘠民贫。实属拮据。则不但从前未完之项。应与豁除。即正额亦应量为酌减。庶几年清年款。永远可无逋累。否则徒长刁风。而无禆于实际。亦非政体。倘系地方官办理不善。不能实力催徵。或吏胥从中滋弊。亦著查明据实具奏。　　

○闽浙总督喀尔吉善奏。臣查勘御道营盘处所。窃以南省道路。山水交错。不似北地平旷。可以随宜布置。且杭嘉二府。道旁弥望皆桑。平原颇难多得。臣与向导大臣、恭阅御舟所经河道。纤路最宽者。不过一丈以上。或尚不及一丈。臣等不敢过求开阔。有损田园。凡营盘处所。必详勘无妨民业之处。签桩修治。至于杭城西湖各名胜所经陆路。亦止期修治平坦。无事开拓宽广。其民间冢墓。正拟斟酌妥办。旋奉廷寄。令臣等无得轻议迁瘗。当于临期设法屏蔽。不稍滋扰。得旨。知道了。总以务朴省事。及息浮议为要。　　

○又奏。浙省乍浦满洲水师。年例需杂费银八十二两零。无款可动。请于司库备公银内动拨。交乍浦绿营参将领办。下部知之。　　

○湖北巡抚唐绥祖奏。荆、襄、安、德、四郡所属。濒临江汉二十六州县。泛涨不常。必须建筑堤垸。捍护田庐。向来按田派土。董率修防。实为地方第一要务。旧例经秋水涸。水利人员。逐段勘办。小民自护田庐。无不乐于从事。迩年田价日昂。豪强刁黠之辈。及不肖衿监。希图躲避邻垸。互争讦讼。而胥役作奸。或卖富差贫。或包工侵价。更有劣衿刁民。观望草率。印河各员。虚应故事。连年如天门、监利、潜江、沔阳、荆门、等邑。岁被水灾。皆因平时修筑草率。一段被冲。处处受害。臣上年五月莅任。正值涨溃。当即分别劝惩。河员渐知警勉。秋冬水落后。复出示开导。令各垸业户公同出赀。官为督修。其决口令道府催办。新涨沙洲。及私立小垸。阻江流水道者。概令相度疏通。复思江汉二流。奔腾数千余里。必须分晰险要缓急。通盘筹计。始可冀一劳永逸。现在江陵应挽月堤。监利应浚支河。沔阳应修垫老垸。钟祥应修筑月堤。当饬司道悉心查议。并委道赴荆、襄、安、德、四郡所属。通筹确勘。兼去冬水涸较迟。各堤被浸日久。入春雨水颇多。川江发水较早。现复分委谙练人员。加紧赶办。至汉阳、武昌、黄州、三郡。地处下游。一切岁修堤垸。均已修固。得旨。此事所办好。知道了。　　

○癸亥。上至静安庄孝贤皇后梓宫前奠酒。皇长子殡前奠酒。　　

○诣畅春园问皇太后安。　　

○谕曰。和硕履亲王。年逾六旬。仅有一子。年已十有二岁。可望成立。素为定太妃最所钟爱。今遘疾溘逝。朕心深为悯悼。应予加恩。一切丧仪。俱照世子例办理。朕亲临履亲王邸第。慰安定太妃。王其以礼节哀。承侍太妃。勉副朕意。　　

