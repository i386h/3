<!-- { "loadSidebar": true } -->
○调正蓝旗蒙古副都统喇特纳。为正红旗蒙古副都统。镶红旗蒙古副都统永德。为正蓝旗蒙古副都统。正红旗蒙古副都统丰安、为镶红旗蒙古副都统　　

○是日起。上以冬至祀天于圜丘。斋戒三日　　

○庚子。谕、据吴达善等奏、查审威宁州知州刘标亏缺铜本铅运、及永泰揭报高积等、勒索刘标一案。请将按察使高积等革职审拟等语。高积、图默慎、韩极、俱著革职。交与吴达善等。严审定拟具奏。方世俊、亦著解任。押解黔省。听候质审　　

○又谕曰、孙孝愉。在福建按察使任内。官犯蔡琛在监自缢。情节可疑。孙孝愉与蔡琛同在刑部年久。明系瞻徇旧情。洩漏消息。是以降旨将伊革职。发往军台效力赎罪。并谕崔应阶、查审蔡琛因何自缢缘由。昨据该督覆奏、蔡琛问拟重辟后。系伊家人进监探望通信。以致畏罪自戕等语。是孙孝愉尚无差人通信之事。其罪尚可原减。但臬司职任刑名。监狱是其专责。乃一任重犯家人。潜行出入通信。徇情疎纵之咎。实所难辞。孙孝愉前为刑部司员。尚能办事。著加恩免其坐台。令来京仍以刑部主事用　　

○谕军机大臣等、本日阅兴汉镇总兵张大经奏函、于恭祝皇太后万寿摺外。又有恭请圣安摺一件。殊与体制未协。而近日督抚提镇中。亦颇有似此者。皇太后万寿圣节。普天同庆。凡属臣工。自应具摺恭祝。以伸诚悃。至于奏请圣安。则非伊等分所应尔。向来惟皇太后回銮时。在京王公满汉大臣等、有同赴宫门请安之事。其内廷行走大臣。及内务府大臣。奉差回京者。亦许趋诣请安。若督抚将军陛见来京。尚不敢率行奏请。况总兵乎。嗣后督抚等、遇拜发恭祝皇太后万寿摺。不得另具请安奏摺。著于奏事之便。通行传谕知之。并令转传各该省应行具摺大员。一体遵照　　

○又谕、据吴达善等。审拟革职知州刘标亏空铜觔一案。据刘标供出方世俊婪索金银等物。请旨将方世俊解任解黔。并伊侄孙方四、家人李四、一并拏解质讯等语。前于刘标遣人赴部控告时。已传谕三宝等、将方世俊传讯。交观音保解往黔省对质。并令吴达善等。并案严审矣。今阅吴达善所奏、其时尚未奉到前旨。而核之案内情节。方世俊婪索各款。已似非刘标虚捏。所有伊侄孙方四、家人李四、俱系案内应讯之人。著传谕三宝。密速查拏。遴委妥员解赴滇省审讯。仍饬中途加意防范。毋得少有疎虞　　

○又谕、据吴达善等奏、查审刘标亏缺铜本。及永泰呈揭高积。良卿。需索贪婪一案。业据高积等一一供认。并究出前任方世俊。亦有索取金银等事。请旨解黔质审等语。已降旨将高积等革职。交该督等严审定拟矣。至方世俊在任种种婪索金银等物。前据刘标呈揭。尤堪骇异。业已传谕观音保。驰赴湖南。将方世俊解往贵州质审。此时当早已解到。吴达善等。务须严行鞫讯。毋得稍有遁情。其方世俊之家人李四、及伊侄孙方四、俱有索取银两之事。自应一体究追。现已传谕三宝。迅速拏解黔省。并案审办。且恐方四等先已回南。谕令高晋在伊原籍。一并查拏。至永泰、马元烈、俱系刘标本管道府。岂有转无交结馈送之事。或刘标因方世俊等、迹近勒索。故举首以洩其忿。而于永泰等平时结纳往来。冀其弥缝回护。故册内有意开除。且安知其印册。非事发后倒提年月所办。现经该督等集犯严审。自无难得其实情。但刘标亏缺。至十余万两。今据所开各上司勒索之项。即尽皆审实。亦仅一万九千余两。尚不及五分之一。其因何亏缺如许之多。务须严切确讯。令将亏缺之项。逐一供出。俱指明切实著落。毋任丝毫遁饰　　

○又谕、前据贵州革职威宁州知州刘标、遣人赴部控告各上司索取银物。揭帖内有方世俊前在贵州任内、婪索金银之事。当经传谕三宝、会同观音保、传旨将方世俊讯问。即将方世俊交观音保解赴黔省。交吴达善等并案严审矣。今据吴达善奏到、刘标供出方世俊婪索金物甚多。请将方世俊解任解黔。并将伊侄孙方四、家人李四、拏解黔省质讯等语。现已传谕三宝。将方四、李四、一并查拏解黔。但伊籍隶江南。方四等或惧罪先行回籍。亦未可定。著传谕高晋。在伊原籍地方。严密查拏。即速解往。至方世俊此事。实出意想之外。前谕令三宝等、询问方世俊时。察其神色。如果惊惶无措。不能置辨。即将伊任所赀财查封。今吴达善等所审。既有端倪。则刘标所控。自非虚妄。所有方世俊本籍家产。著交高晋严密查抄　　

○以贵州清江协副将李时扩。为四川建昌镇总兵　　

○辛丑。上诣南郊斋宫斋宿　　

○壬寅。冬至。祀天于圜丘。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○诣皇太后宫侍宴　　

○癸卯。皇太后圣寿节。遣官祭太庙后殿　　

○上诣寿康宫、行庆贺皇太后行礼。王大臣于慈宁门、众官于午门、行礼　　

○奉皇太后幸寿安宫、侍宴　　

○甲辰。上诣皇太后宫问安　　

○谕曰、副都统瑚尔起、副都统衔总兵阿第木保、前在军营。著有劳绩。此次收取猛养等处。亦甚奋勉。今皆病故。殊堪悯恻。著交部照阵亡例议恤　　

○谕军机大臣等、据阿桂奏称、傅恒身染瘴疠。现患腹泄颇形羸弱等语。此次进剿缅匪。事难中止。从前军营大臣等、并未将实在情形。明白具奏。及傅恒请往。朕早为地方险峻。气候恶劣。究竟可办与否。须到彼详加审度。复以事机难定。于今岁祈谷时。默祝昊苍。若此事必难办理。则傅恒患病。即不复举兵。前已谕知傅恒、及军机大臣矣。乃傅恒至腾越。一路无恙。收服猛拱猛养等处。并在新街蛮暮。屡获大捷。是以令其前进。及至老官屯。水土毒恶。日夜攻取。积劳成疾。今未就痊。此即上苍垂示。无庸深入之意也。且官兵俱不耐瘴疠。伊等皆朕之臣仆。心实不忍。且以缅贼故而致多损伤。亦属不值。此旨到时。傅恒即驰驿来京。留阿桂在彼筹画彻兵。先于归路两旁设伏。防其后袭。随将吉林、索伦。厄鲁特兵。编队前行。其余于野牛坝地方。酌量暂驻。所有船只。或即烧毁。或寻一妥处安放。彰宝想已到老官屯。著传谕阿桂、即会同彰宝办理。　　

○乙巳。兵部议覆、陕甘总督明山奏称、甘肃宁夏府所管王鋐、大坝、横城口三驿。王鋐、大坝、及大坝适中三塘。分隶宁夏、宁朔、灵州、三属地方。该州县就近分管。办理较易等语。应如所请。以王鋐驿、王鋐塘、改归宁夏县管。大坝驿、大坝塘、及大坝适中塘、改归宁朔县管。横城口驿、改归灵州管。从之　　

○丙午。谕、据海明参奏、彭泽县知县高尚礼。于事主张起凤盐船被盗一案。经湖北江夏县、及本省湖口县。先后获盗李先、刘老官等、供认确凿。移文彭泽县查案。该县高尚礼、仍不确查据实通报。惟以并无事主报案移覆。逸盗徐国士等四犯。亦不上紧缉拏。玩弛已极。马当镇巡检姚炳、失察不报。均属溺职。请旨一并革职等语。高尚礼、姚炳、俱著革职。高尚礼仍勒令留于地方。协缉逸盗徐国士等务获　　

○谕军机大臣等、期成额奏、布噜特等抢掠萨尔哈特人口牲畜一摺。所办甚是。外夷人等、互相抢掳。乃相沿恶习。尚于边境无涉。期成额以情理谕之。使知安静。祇应如此办理。但伊等前来时。须代为防范。著传谕期成额通行晓示。若边内之布噜特。有似此抢掠者。即从重治罪　　

○又谕、据期成额奏、请将每年选剩之玉。交官兵贩卖等语。平定回部后。因和阗等处产玉。派人采取。期成额恐奸商私贩。请添卡座稽查。尚属可行。至将该处选剩玉石。卖与官兵。坐扣盐菜银两。成何事体。期成额。著传旨申饬　　

○丁未。上诣皇太后宫问安　　

○谕曰、何煟奏、截取知县之举人徐廷槐、人甚衰弱。难胜民社。不敢因已经截取。滥行送部应请改用教职等语。所奏甚是。各省举人截取届期。督抚等不过循照旧例。概行送部。从未将年力衰迈之员。甄别具奏。何煟乃能于验看之时。据实奏闻。具见其实心任事。但此等人员。需次有年。或自忘其衰老。不敢废弃。若即据奏改教。伊等必谓督抚任意遏抑。阻其上进之路。转不足以服其心。嗣后督抚验看截取举人。如有衰庸难膺民社者。即著照此陈奏、其有自不服老情愿引见之人。著该督抚照大计六法官例。送部引见。候朕临时定夺。著为令。徐廷槐、即照此例行　　

○又谕、据经略大学士傅恒等奏、总兵德福、攻打贼寨。勇往争先。受伤阵亡等语。德福身先士卒。奋勇捐躯。深为轸恻。著入祀旌勇祠。所有应得恤典。仍著该部察例具奏　　

○礼部等部议覆、陕甘学政刘墫奏称、迪化、宁边、二厅。新设学额。前经奏准、于学臣按临肃州时。将题目封固。送交驻劄大臣扃试。仍将试卷移送学臣取进。但考试题目。必须严密。请于地方佐贰内。委员递送等语。查乌噜木齐。距肃州往返六千余里。专员解送。有旷职守。嗣后封发题目。及移送试卷。均应照例由驿驰递。至武童内外场。既系驻劄大臣考试。应令其于卷面注明双好单好字样。移送学政。以凭区别进取。从之　　

