<!-- { "loadSidebar": true } -->
○又谕曰、成衮扎布奏、巴尔鲁克卡座。拏获厄鲁特朋楚克、乌勒木济、德勒格尔等。俱系索伦官兵奴仆。偷窃牧群马匹。从巴里坤逃出。除审明正法外。其所窃马匹。送交原主识认等语。著传谕阿里衮、此等贼匪。是否官兵奴仆。抑或西路逃来之玛哈沁等。若实系奴仆。则办事大臣等、全无稽查约束可知。至所窃之马。为官为私。亦当详悉查问。嗣后官兵等奴仆。务宜严加约束。有逃走滋事者。即行严拏正法。　　

○又谕、据领健锐营兵之侍卫丰安等奏称、奉到速赴军营谕旨。计日行百里。十月十二日。可扺哈密。十一月十七日。可抵阿克苏等语。从前因办理回部。未悉情形。恐急需策应。今各城相继迎降。度军营官兵。巳足竣事。增派健锐营等官兵。原为豫备屯戍。若行走过急。致劳马力。转于事无益。可传谕兆惠、此时若霍集占业巳就擒。不需多兵。即行文丰安等、令其从容行走。并传谕丰安等、通行各队侍卫官员等知之。　　

○又谕、准噶尔从前所收回人贡赋。曾经询问恩克博罗特等。开单呈览。今详阅伊等缮写各款项。不过就其一时记忆。并无细数。殊属蒙混。不足为据。即询之回人。并未必肯以实告。现在军营效力之厄鲁特回人内。必有知者。可因便传谕兆惠、令其留心查询。噶尔丹策零时。每年回部所输何物。其数若干。逐一开载。俟大功告成。酌定贡赋时。易于办理。　　

○吏部议准、湖广总督硕色等奏称、湖北省管水利各官。应专责成。黄州、襄阳、二府同知。江夏县县丞。汉阳县蔡店镇、汉川县刘家隔、广济县马口、武穴、二镇。黄梅县清江镇、应城县长江埠、沔阳州沙镇、锅底湾、天门县乾镇、江陵县虎渡口、龙湾市、监利县窰圻、分盐、朱家河、白螺矶、等各巡检。皆分管水利。关防印信。均未兼衔。请改铸。蒲圻、黄陂、江陵、监利、公安、石首、等六县县丞。亦管堤工。未有关防。请补给。其兼管水利之咸宁、嘉鱼、汉阳、汉川、孝感、广济、云梦、应城、当阳、松滋、等县各典史。系专司监狱躧缉之员。例不颁给关防。难昭信守。应勿庸兼管。至黄州、蕲州、荆州、荆左、荆右、沔阳、等六卫。屯田坐落之处。有应修堤垸。应令守备协同水利同知查办。从之。　　

○湖南巡抚冯钤疏报、酃县、武冈、泸溪、绥宁、等四州县。乾隆十七、十八、二十二、等年。开垦田地六顷四十二亩有奇。　　

○庚申。上御乾清门听政。　　

○谕曰、多尔济、著在理藩院额外侍郎上行走。俟舒明自军营回时。勒尔森即无庸兼管。　　

○命协办大学士刑部尚书鄂弥达、充经筵讲官。　　

○以头等侍卫玛瑺、为正白旗汉军副都统。　　

○辛酉。上御懋勤殿。勾到奉天、湖广、陕西、情实罪犯。六十九人、予勾。　　

○谕曰、副都统范时绶、奏请前往屯田处。著加恩赏戴花翎。并著赏给整装银二百两。即速驰驿前往。所遗正黄旗汉军副都统员缺。著车臣调补。　　

○谕军机大臣等、据成衮扎布奏称、安插呼伦贝尔之厄鲁特、明噶特、得木齐、和里木等。携带眷属十余口。逃出那林喀剌等卡。随派侍卫占丕萨。及杜尔伯特之王公扎萨克等。追至乌兰固木河。为杜尔伯特公巴图孟克等追及。于夜间突围逃脱。巳率领副都统柏起、亲往追捕等语。昨谕成衮扎布、回乌里雅苏台办事。今既亲往追捕逃人。即不必拘泥前旨。舒明亦不必来京。且暂驻乌里雅苏台办事。至所奏、公巴图孟克等。以大众围守十余人。尚致逃脱。巳严加斥责等语。此在侍卫占丕萨等。自宜以军纪约束。至杜尔伯特王公。俱系新附。奉调从行。即属恭顺。自可毋庸斥责。仍量加赏赉。　　

○又谕曰、成衮扎布奏、主事明山、扎萨克台吉根敦、二等侍卫七格等。追捕偷窃台站马匹贼匪。未能弋获。请交部察议等语。自应如所请行。但明山等、于追贼之便。搜剿玛哈沁等。颇属奋勉。功罪尚可相抵。著从宽免其察议。此系特恩。不得援以为例。其阵亡之骁骑校老格。著加恩交部议恤。　　

○户部议准、户科给事中黄登贤奏、请改定额赋徵销例款各条。一、徵款名目。宜归画一。今河南、山东、等省。所开花绒、黄丹、明矾、槐花、芝麻、光粉、黑铅、红铜、黄熟铜、并各药料等项。久经折徵。仍列多条。徒滋繁冗。至宗禄、唐府、瑞府、及匠班等名。并陕西之秦府王驸马勋田。直隶之膳人、膳军、常兑、操赏、等名。皆沿明时陋例。应俱删除。一、奏销例分旧管新收。今各省有不开旧管。或即以新收为旧管者。办理殊未画一。嗣后应令各省、查明上年存剩银两。如已全数拨用。即于下年奏册旧管下注明。如未拨、及拨剩、均造入旧管款下。与本年新收、分别核算。至四川省、报垦徵银。另列一册。既经汇入地丁项下。应即总列。湖北省、册列康熙十一年、至五十年丁数。广东省、册载前朝议允、及积年成案。均与本年奏销无涉。应即删除。一、藩司职钱谷出纳。今江苏、安徽、江西、等省。惟抚臣列衔钤印。体制未协。江苏、甘肃、等省。既造司总册。又有抚总、院总、名目、事涉复赘。嗣后应令藩司出名用印。督抚细核。于司总册上钤印。余册停造。至杂税册、载日收细数。或至七百余本。过于冗杂。应令藩司汇造总册。从之。　　

○大学士管陕甘总督黄廷桂奏、前钦差大臣、在鄂尔多斯、阿巴噶、等处。购驼五千只。并直隶、山、陕、等省。办解驼八千只。豫备转运军粮。及屯田耔种。今巳陆续抵肃。择其膘壮者解送哈密。羸乏者留肃餧养。现通计各项差使。止需驼六七千只。余驼五六千只。常年饲养。糜费不赀。且驼不耐暑。恐有倒毙。查巴里坤、哈密、辟展、等处。均有牧厂。应令该处各大臣、择水草丰羙、凉爽厂地。牧余驼备用。得旨、甚好。即照此奏、交伊等办理。　　

○又奏、甘省河西一带。运送军粮。向例每石、每百里、给脚费银二钱。今岁兰、凉、宁、西、甘、肃、等府州属歉收。食物腾贵。例价不敷。请增给银一钱。至运送军装。向例每百里、给银一钱五分。应与运粮一例增给。从之。　　

○壬戌。谕军机大臣等、据努三等奏称、哈萨克哈巴木拜、查送布库察罕之子。带马三百余匹。于九月十七日、到乌噜木齐贸易。其阿布赉等、俟伊等回抵游牧。再行遣人前来。请将贸易马匹。交与永贵、纳世通、以备调拨等语。此次所得骟马。可传谕努三等、与永贵商酌。或解送军营。或令新派官兵、乘骑前往。其儿骒马、留于屯田处所。加意牧放。将来孳生蕃息。便成好牧群。嗣后贸易马匹。即照此办理。　　

○又谕曰、扎隆阿等奏称、准参赞大臣莽古赉、郡王车木楚克扎布等、支领口粮。已经办给。其乌梁海内大臣察达克、所领兵五十名。非初次出兵可比。应不准支给等语。察达克等、内附未久。于恩克逃走时。即领兵往追。擒获阿喇善、及恩克属人等。今又领兵追捕恩克。颇为效力。及停其支领口粮。殊属拘泥。著仍照上年之例。一体赏给。　　

○又谕、据永贵奏称、图伦楚等呈报、伊等自托多克、领兵向额林哈毕尔噶之北。又冒雪踰孟克图岭。分兵于昌吉、和托毕、珠勒都斯、崆吉斯、哈什、博罗和罗、等处。搜捕逸贼。会合巴禄之兵等语。图伦楚、达礼善等。前追哈丹、阿巴噶斯、余党。因阻水却回。朕巳降旨诘责。今虽据称、于各处遍行搜捕。不过徒劳马力。若早能疾蹑贼踪。当不至此。可传谕巴禄、俟图伦楚等相见时。除敏珠尔多尔济、达礼善、已经革职。仍将图伦楚、革去侍卫职衔。留于巴禄队内。效力赎罪。　　

○又谕、将军兆惠、领兵进攻叶尔羌。霍集占势极穷蹙。著寄信章嘉呼图克图。令传谕拉达克人等。倘此刻布拉呢敦、霍集占、为大兵所迫。逃往彼处。即擒解前来。朕必厚加恩赏。断不可容留疎纵。　　

○癸亥。上御懋勤殿。勾到江苏、安徽、浙江、江西、情实罪犯。停决江苏绞犯一人。余七十七人、予勾。　　

○谕军机大臣等、傅岩奏、孝陵甬道旁树木被窃。请将该郎中灵保革职等语。陵树关系甚重。竟被偷窃。该管官疎慢已极。郎中灵保、即著革职。傅岩既经查奏。著从宽免议。公禄庆、总理陵寝事务。总兵图尔禅、总管绿旗兵丁。伊等所司何事。竟不随时巡查。岂得无罪。至偷树贼犯。傅岩宜留心缉访。务即拏获。勿使漏网。　　

○又谕曰、兆惠奏称、伯克霍集斯、将乌什所属之布噜特头目噶第、唤至军营。据告称、从前霍集占、领众三千经过。随行人等、俱甚困惫。有毁弃军器。宰杀马驼者。怨声载道等语。贼党俱巳离心。大功自可立奏。至从贼人内。有霍集斯之兄侄。此时若自拔来归。应加恩赏。即或后时降附。亦为宽贷。惟阿布都克哷木、断不可宥。至前谕库车、阿克苏等处。分兵驻劄。原为护视回人起见。并无劳敝伊等之处。恐风闻妄生疑惧。可传谕兆惠等、务宜明白晓示。再此两处驻防。有无裨益。或暂行一二年。或可垂之永久。俱著悉心筹画。其屯戍贡赋等事。亦即酌定。仍遵旨来京。交纳木扎勒等办理。　　

○赈浙江钱塘、海宁、山阴、会稽、萧山、诸暨、余姚、上虞、等八县。仁和、曹娥、东江、石堰、金山、青村、下砂、下砂二三、等八场。本年水灾饥民。　　

○贷绥远城属浑津、黑河、二处。本年霜灾饥民。并蠲应徵钱粮。　　

○赈山西朔平府属拒门、保安、二处。本年霜灾饥民。并蠲应徵钱粮。　　

○旌表守正捐躯之贵州正安州民陈登亮妻童氏。　　

○甲子。上诣畅春园、问皇太后安。　　

○幸圆明园。　　

○谕军机大臣等、据登州总兵吴士胜奏、登字一号战船。于八月二十一日夜、被飓风击碎。目兵三十九人。扶傍小船、及板片、随潮飘至江南泰州地方。遇渔船捞救。淹毙兵丁一名等语。此奏殊非情理所有。明系该目兵等、一见大船被风。遂齐上小船。而置战舰于不顾。不然。山东距江省、道里甚远。随潮飘流。当需几日。何以同船三十九人。而淹毙者仅此一人乎。伊等盖恐据实供出。必致议处追赔。是以捏称扶傍小船板片。随风飘流。则不惟可以免罪。且可希图赏恤矣。使该目兵等、实系在洋遇风。或毙或淹。自当加以优恤。若掩饰捏词。为绿营自来恶习。其渐断不可长。著传谕阿尔泰、令将登字一号战船被风、及该兵目等确实情事。逐一详悉查明。据实覆奏。毋得稍为徇隐。　　

