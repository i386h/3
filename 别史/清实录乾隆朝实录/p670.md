<!-- { "loadSidebar": true } -->
○予江南清河县知县涂璋、浙江杭州府理事同知多永俄湖北罗田县教谕戴俊、山东诸城县知县刘之鹏、山西宁乡县知县吕履恒、云南布政使徐嘉宾、并明浙江永嘉县知县庄廷臣、广东守道洪云蒸等、八人。入祀各该地方名宦祠。江南、陕西神木县知县徐之龙、山阳县监生阮应韶、安徽、宣城县贡生梅文鼎、浙江会稽县举人胡廷赞、开化县贡生戴九镛、建德县耆硕吴瑜、西安县教谕钱瑞徵、归安县生员吴钺、福建、福清县拔贡生何敬祖、连城县岁贡生张鹏翼、优贡生童能灵、湖北、兵部员外郎朱翼治、瑞州府同知谭士法、山东工部右侍郎王懿、户部员外郎王坦、户部主事王作哲、山西、盂县训导晋淑京、猗氏县举人令狐言、安邑县生员葛凤翔、并明广东、兵部主事卢锻、甘肃、太常寺少卿何宗韩等、二十一人。入祀各该籍乡贤祠。　　

○己卯。上御乾清门听政。　　

○谕、据两江总督尹继善奏称上下江被灾之地。蒙恩加展赈恤月分、所需赈粮为数既多应本折兼放等语查向例本折兼放。每米一石折银一两。朕思灾轻州县。犹可按例给发。若被灾较重之州县。亦照旧折给民食自觉艰难著将上江灾重之宿州、灵璧、虹县、泗州、五河、亳州、六州县。下江灾重之邳州、宿迁、睢宁、桃源、清河、安东、阜宁、沛县、海州、沭阳十州县。来年加展月分之折价。每米一石、加增二钱。俾灾黎俱沾实惠。该部速行知之。　　

○又谕前因将军达勒当阿、围场所获牲畜奏单、内称牲禽稀少。曾经降旨训饬。今达勒当阿呈进所获牲禽奏单内、复称每围牲禽稀少。数围仅枪剌二虎等语。八年朕巡幸盛京时。十余围内。即杀十余虎。以此观之。并非无虎。或官兵不以杀虎为事抑或遇虎不杀。尽皆放脱。盛京为我朝丰沛之地。从前故老上围。以不遇猛兽为憾。若遇而弗得杀。深以为耻。尝以之教训后生。今该处后生。纵不知以此为务。该将军亦当追维旧习振作士气。勤加训导。若如此光景。流而愈下。其懦劣伊于胡底。达勒当阿身为将军。似此关系紧要之处。岂可不实。力整饬耶。著饬行。　　

○户部议准、甘肃巡抚黄廷桂疏称、甘省各属。夏秋二季、叠被水雹。请将安定、狄道、平番、礼县、中卫、灵州、高台、西宁、八州县属成灾村堡。先行赈恤。其勘不成灾之会宁、安定、漳县、西固、陇西、隆德、庄浪、皋兰、狄道、河州、真宁、合水、礼县花马池、中卫、山丹、永昌、高台等十八州县厅卫各村堡。酌量借给耔种口粮。得旨依议速行。　　

○以故科尔沁扎萨克多罗贝勒多尔济子、特古斯额尔克图、袭爵　　

○以二等子班岱子班他哈、三等男吴文煌弟文焕、袭爵。　　

○免山东金乡、阳谷、城武、聊城莘野、临清、东昌、临清卫、等八州县卫水灾额赋有差。　　

○庚辰。命大学士讷亲、充玉牒馆正总裁。大学士史贻直、协办大学士吏部尚书高斌、礼部尚书来保、内阁学士塞尔赫、充副总裁。　　

○以大理寺卿刘纶、为内阁学士、兼礼部侍郎。　　

○以山东布政使阿兰泰、为太仆寺卿。　　

○豁广西永福县水冲地赋。　　

○旌表守正被戕之广东灵山县民施成侃女施氏。　　

○辛巳。谕、近派宗室等挑选侍卫。由宗人府具奏。不在宗室侍卫额内。而领侍卫内大臣、仍于宗室侍卫缺出、以伊等充补。伊等皆系在侍卫上当差。原当一体办理。嗣后挑取侍卫时。著宗人府会同领侍卫内大臣、公同拣选。将年已及岁、应挑之近派宗室等。另为一排。开列于前。宗人府王公、领侍卫内大臣等。一同带领引见。　　

○刑部议、调任江苏巡抚陈大受奏称、参革江宁府江防同知严宗喆、狼山镇标左营守备升任东海营都司袁文通、承造战船、舞弊率混一案。审得严宗喆、袁文通实无弊混侵隐等情。但造不如法。节省价银。不即申报应分别罚俸。其原参革职之案。可否准其开复。得旨战舰备水师操演防御之用。关系紧要全在修造如律方能缓急足恃。而向来承办文武员弁。往往侵蚀分肥。至经管书役、以及管船人等各有陋规。因而通同作弊。朦混报销。修造概不如法。而该管上司。不过据结题报。肯实心查验参揭者甚少。以致承办之员。恣意朋吞。视为故事。此本内、尹继善原参同知严宗喆、都司袁文通、舞弊狡饰一案。所查节省银两。先未报明。及至败露始行开出之处。甚为明确。而该抚陈大受承审。乃谓尚未报销。原非侵隐。亦无弊混等语。独不思题参在前。该员弁详报在后。其为侵隐弊混。已属显然。即使宽其侵冒罪名。何得遽请开复。部议照覆。亦属草率。似此已经发觉之案。尚为姑息优容。将来承办各官。益无顾忌。积弊何由渐除。严宗喆、袁文通俱不准开复。此旨可传谕各督抚知之。　　

○署漕运总督左都御史刘统勋奏、臣等会审原任苇荡营参将韩烈、用正额荒柴七千余朿。以作缆心。计值银一百四十八两零。并采办余柴存剩银一百八十四两零。凑给打缆工价。均属挪移。应依律杖一百。流三千里系杂犯。准徒四年免剌。余犯照例分别办理。其失察衙役犯赃之淮扬道叶存仁、河库道吴同仁、相应附参。听候部议。至各项亏欠银两。应于各犯名下、照数追缴。再韩烈系奉旨解任之员。今既审明挪移是实。应请革职。得旨。韩烈著革职。余著该部核拟具奏。　　

○又奏、韩烈通揭道厅各款。事皆有因。辞不尽实。应照律杖一百。已于参案内拟徒。应归彼案完结。再积凌水、鼓开涵洞一座。至今未曾补建。其不行具题咨达之原任河臣白钟山。应请交部察议。尹继善有协理河务之责。不行查催速办。应请一并交部议处。得旨、该部议奏。余著察议具奏。　　

○壬午。上诣皇太后宫问安。　　

○幸瀛台。　　

○署江南河道总督顾琮奏、本年淮徐等属被水贫民。业遵定例分别加赈。臣于附近淮属地方。闻有贫困妇女。拥挤求赈。民情不甚宁谧。虽经地方官弹压、不致滋事。然皆系被灾九分之极贫次贫。臣访察其故。盖缘成灾分数。专视其地亩被灾之轻重。至于分别极次。则又视其生计之艰难。其被灾七八分者。尚与十分者相隔。至被灾九分者。则与被灾十分者、情形不甚悬殊。而加赈俱少一月。是以九分之极贫次贫。佥谓贫苦与十分者无异。希与十分者一例邀赈。可否将九分之极贫次贫。于例赈外。量加半月、或十日。则九分者仍与十分者有间。其八分者、自不得藉词与九分者相等、递生觊觎。得旨、如汝所言。则八分者不将觊觎九分者乎。所见甚鄙。又批断无因贫民闹赈而即为加赈之理。全不知治体。奈何。又谕军机大臣等顾琮此摺、并朕朱批。一并抄录、交与尹继善、安宁阅看。若因闹赈而即加增。此风甚不可长。但顾琮既有此奏。或百姓实有向隅者。或因属员办理不善。著尹继善、安宁悉心查明。毋因朕旨而迁就。毋姑息属员。亦莫长民之刁风。亦莫玩民之疾苦。并将被灾贫民。或应加赈、与不应加赈之处。酌量定议。即速奏闻。　　

○癸未。准噶尔台吉策妄多尔济那木扎尔、遣使玛木特等至京、进表请安、并贡方物。上命尚书海望等、询问来使。据玛木特禀称、我等前往西藏。一切举行善事念经之人。其施恩照管、及赏助牲畜之处。伏乞怜念。再念经之事。需银甚多。我等前往东科尔贸易之人。交易时、乞饬令内地商人以银收买。伏祈转奏。海望等言、我大国交易之例。听商自便。难用官法抑勒从前已经晓谕尔等。今尔台吉以念经之事、需银甚多。复行恳求。俟转奏候旨。奏入。报闻。　　

○甲申。谕、向来外省降调旗员。遇有本处驻防缺出。咨送应升人员引见时。将降调人员、一并咨送。列于应升人员之后、带领引见。如引见不用。至第三次引见时。将缘由声明具奏。但广东、福建、四川、甘肃、等省距京遥远。屡次咨送。未免长途拮据。嗣后广东、福建、四川、甘肃等省。降调人员。著于第二次引见时。该将军、都统、副都统等。即将该员降调缘由。并出考语。声明具奏。不必至第三次。以省跋涉之劳。该部即遵谕行。　　

○乙酉。一上诣雍和宫行礼。　　

○召夷使玛木特等、赐见于大和斋。谕曰、尔台吉奏疏。朕已览阅。一切事宜。皆遵奉朕谕旨办理。看来如此恭顺。必能安伊属人。裨益部落。朕甚嘉悦。再尔求照看尔等念经之人。资助牲畜盘费。自应照前次赏赐之例。加恩赏给。至恳求贸易时、用银收买尔等货物。止可随商贾之便。朕不便降旨于商人。现派侍郎玉保、前往照看尔等。尔等与玉保商议酌量。凡事属可行者。会议具奏。玛木特瞻仰行礼。赐茶跪领。祇聆训谕毕退出。寻命尚书海望等宣谕玛木特等曰、尔等意欲颇罗鼐资助念经人等。颇罗鼐虽系承受朕封号之人。究系别部落。不比内地臣民。彼资助与否。朕不便降旨。应听伊自主故特谕尔等知之。　　

○丙戌。孝庄文皇后忌辰。遣官祭昭西陵。　　

○上诣皇太后宫问安。　　

○是日、丁卯年立春。顺天府进土牛春山宝座。　　

○户部议覆、御史朱士伋奏称、外省州县经徵钱粮时、多有不贮外库。存贮内署。以便那用。而监收之佐贰。以为无关考成。至遴委监拆官员。亦多奉行故事。因而起解耽延。以致仓库钱粮亏额。一闻道府盘查。非搬取于邻封。即勒借于境内。请于丁卯开徵之先。敕下直省督抚、于遴委监拆时。严谕该员。眼同拆封后、与州县官通盘计算。扣除支留分数等语。均属现在遵行成例。但恐日久渐弛。应再通行各督抚、严饬该州县实力奉行。如有阳奉阴违等弊。即行题参。至该御史所请应解钱粮。一并著落监拆之员督催。务于三日内。批解呈院交司之处。亦应如所请行。从之。　　

○是日起、上以岁暮祫祭太庙。斋戒三日。　　

○丁亥。谕、江南淮、徐、海、等属灾民。朕已特沛恩膏。令地方官妥协办理。其盐灶向不在加赈之内。但思各场、多坐落被灾州县。虽与民户所业不同。亦当一体加恩。以示优恤。著将被灾九分之莞渎场灶户。无分极贫次贫。概行加展两月。被灾八分之板浦、徐渎、中正、临洪、兴庄、五场灶户。无分极贫次贫。加展一月。俾得接济有资。以纾灶力。该部即遵谕行。　　

