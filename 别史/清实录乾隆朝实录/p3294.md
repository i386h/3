<!-- { "loadSidebar": true } -->
乾隆五十三年。戊申。八月。乙巳。谕、据琅玕参奏、东阳县知县谢昕、因县属粮册残缺。民间买卖田产。每多弊混。具详藩司。请设局推收。经藩司饬驳。批府严禁。该府张思振、复照县详转禀。又经藩司严行批驳。该县谢昕、辄敢擅行私立户管田册。令各粮户填明田数。送县用印。每亩索钱二三四十文不等。现据生员胡含英等控告。查起已用印册七十八本。无印白册二千七百四十七本。计收过钱七十余千。请将东阳县知县谢昕、革职严审。金华府知府张思振、解任究审等语。谢昕著革职。张思振著解任。交与该抚提同案内人证。一并严审定拟具奏。至此案经该县详请藩司办理。该司批驳后。复经该府照县详转禀。该司顾学潮、明知事属纷扰。即应将该府县据实纠参。或详请该抚严行参办。乃仅以批饬了事。殊属非是。各省藩司、原有奏事之责。乃外省习气。遇事多有模棱。各藩司所陈奏事件。大率不过雨水情形。及银号无弊。照常交代之摺。而于关系地方要务。不肯专摺入奏。近日藩司中、惟梁肯堂办事尚属认真。是以加恩令其署理河南巡抚。顾学潮、系由道员特用藩司。何以于此等劣员扰累地方之事。竟不详请该抚办理。又不据实参奏。殊□委任。顾学潮著交部严加议处。至各省藩臬大员。即遇督抚骩法营私。亦得专摺入告。非欲伊等掣督抚之肘。盖国家设立两司大员。令其具摺奏事。原欲兼听并观。以期民隐上达。若遇事辄缄默不言。又安用藩臬大员。并令伊等奏事为耶。嗣后各省藩臬等、惟当交矢精白。勿仍蹈随同附和积习。致干咎戾也。将此通谕知之。　　

○又谕、御史和琳、本年在临清德州一带。催趱漕船。并筹办疏浚起拨诸事。尚为妥协。东省运河。现据毓奇奏、回空后须勘估挑挖。和琳熟悉该处情形。所有明年巡视东漕事务。仍著和琳去。　　

○又谕曰。舒常业经解任。著暂留翎顶。俟监修各工完竣回京。再降谕旨。李天培系该臬司。监狱是其专管。平时不能督饬稽查。固有应得之咎。得念该司驻劄省城。距荆州较远。李天培、著改为革职留任。姜晟已补授刑部侍郎。亦著从宽改为革职留任。至荆宜施道沈世焘、荆州府知府俞大猷、近在同城。于所属监犯。不能先事管束。任职属员擅松刑具。非寻常失察可比。且该处堤工溃决。亦由该道府于每岁修理时。并不亲加查验。一任承办官员草率侵渔所致。沈世焘、著照部议降三级调用。俞大猷、著革职。皆留工所效力赎罪。以示惩儆。　　

○谕军机大臣等、据毓奇奏、本年东省各处、山水叠长。其势甚大。汶泗诸河之水。挟带泥沙。实非往年可比。大泛口、十字河、及分水口等处。淤沙较厚。若不认真挑挖。恐明春重运进闸。难免浅涩。请于回空后勘估挑挖等语。东省运河。本年因山水长发。大泛口等处、不免流沙淤垫。自当豫行勘办。以备明春重运经行。著传谕兰第锡、长麟、即于回空过竣后。逐细察勘。确切估计。认真实力挑挖。俾河道一律深通。来春重运遄行。不致稍有阻滞。方为妥善。并谕毓奇、和琳、知之。　　

○丙午。上自避暑山庄启銮、幸木兰。　　

○是日、驻跸中关行宫。　　

○丁未。谕军机大臣曰。书麟奏、两江地方。雨水充足。禾苗长发情形一摺。所称江苏、安徽、各属、雨泽处处沾足。稻秫现在刈获。中晚二禾。已有业经收割等语。摺内仅笼统声叙。照例汇奏。而于江苏、安徽、江西、三省收成实在分数。未经分晰叙明。现届秋禾收获之时。著传谕闵鹗元、陈用敷、何裕城、即将各该处现在收成实有几分。其雨水稍多地方。乾涸后补种晚禾。是否可以一律有收之处。据实查明速奏。以慰廑注。　　

○又谕、前因庆麟等奏、巴勒布聚众滋扰。将附藏并界之济咙、聂拉木、二处地方抢占。恐藏内兵力不敷。是以谕令李世杰、于四川内地满汉官兵、及番兵、共调三千名。豫备前往协剿。又恐屯练降番。距打箭炉较远。并令就近于明正、巴塘、里塘德尔格尔、各番兵内、酌量檄调。旋据李世杰奏、藏内防御之兵。已有一千二百名。加以唐古忒兵丁。已不为少。且庆麟等究未得贼实信。似毋庸遽行多调。将所派绿营兵一千名。先令成德带往。其余满汉屯兵共二千。请暂缓出口等语。朕方以该督尚有主见。所奏为是。今该督因接奉初降谕旨。又复纷纷派调。殊不知彼时朕乃初得庆麟等奏巴勒布抢占聂拉木济咙之信。尚未悉贼匪实在情形。李世杰驻劄成都。先得藏内信息。既有请将二千兵丁暂缓出口之奏。即不应复令起程。况已调屯练降番一千二百名。又何必更派明正、巴塘、里塘、德尔格尔之兵。此举泥于遵旨。未免失之张皇无定见矣。明正、巴塘、里塘、各番兵。一时既未必遽能调齐。而张芝元到川、亦尚需时日。著传谕李世杰、接奉此旨。如续派各番兵。或尚未起程。或起程而行走不远。可即飞檄停止。如早经起程。离藏不远。又不可拘泥彻回。使番兵徒劳跋涉。更属不成事体。该督总当就近探听藏内信息。酌量情形。如该处剿捕业经完竣。不特续派番兵。不必前往。即佛智、穆克登阿、带往之满汉官兵。皆可停止前进。如该处剿捕事宜未经完竣。尚须内地兵力协剿。而各兵丁行走、又已将抵藏。则不如听其到彼。将贼众痛加歼戮。俾知畏惧。不敢再犯边界。以期一劳永逸。李世杰、务当权其缓急轻重。妥协筹办。不可仍前拘泥。以致漫无定见。迹涉张皇也。　　

○兵部议准塔尔巴哈台参赞大臣永保咨称、该处于乾隆四十八年设立差操兵丁。每岁共操六个月。今乌噜木齐、巴里坤等处、均照内地例、操演八个月。期于技艺纯熟。请将塔尔巴哈台兵丁、亦照例改为八个月。从之。　　

○是日、驻跸波罗河屯行宫。　　

○戊申。祭大社、大稷。遣克勤郡王雅朗阿、恭代行礼。　　

○谕、据和琳奏、山东运河。定例一年小挑。一年大挑。小挑准销银二千八百余两。大挑准销银一万七千二百余两。但挑工之多寡。似当视受淤之厚薄情形以为准。其大挑之年。若淤沙本薄。乃准用银一万七千余两。是徒滋官员浮冒地步。其小挑之年。若受淤本厚。乃限定用银二千八百余两。势不免迁就草率。请不必拘定大小挑工原案。总以二年用银不得出一万六千两之数。比旧例原定大小挑工、共用银二万两。实减去银四千余两。似于慎重钱粮。利导漕运。两有裨益等语。东省运河。募夫兴挑。原为该河承受山水。不免淤垫。恐阻漕运而设。如果水势充裕。冲刷深通。并无停淤。又何必拘按年大小修之例。动项兴挑。徒滋浮冒。如山泉汇注。停淤甚厚。自当实力挑挖。免致漕运耽延。从前所定间年大小挑之例。本未允协。该御史奏、请视受淤之厚薄。分挑工之多寡。所见亦是。惟比较原定银二万两。酌减以一万六千两为率之数。斤斤计较。尚未为周到嗣后东省运河。竟不必复拘大小挑之例。惟当责成河东总河、山东巡抚、巡漕御史、于每年回空将次过竣时。确加履勘。若河道并无停淤。即无庸挑挖。以节糜费。若河道果有受淤。或积淤甚厚。即当确加估计。据实奏闻。认真办理。亦不必拘于银数。或该督抚因地方河道官员、是其所属。意存瞻徇。任令从中浮估偷减。以为侵渔地步。抑或因循玩误。于应挑之工而不奏明挑浚。巡漕御史系特派之员。俱无所用其回护。自当据实参奏。倘该御史知而不举。随同隐饰。或误漕运。或任冒销。一经查出。即将该御史一并从严议处。如此核实办理。互相稽察。自可杜浮冒而利运行。所有本年东省运河应挑各工。前已准毓奇所请、于回空后勘明兴挑。和琳现留巡视东漕之任。其应行挑浚事务。即著该御史会同确勘具奏。督饬认真挑办。嗣后并以为例。　　

○又谕、前因台湾贼匪剿捕完竣。但该处民情剽悍。虽经此一番惩创。恐事过即忘。不足令其怵目儆心。常思安分。特令于台湾建立福康安、海兰察等生祠。俾民人望而生惕。昨据徐嗣曾奏、台湾应建生祠。拟于御碑亭后、附连建盖。因思福康安、海兰察等、带兵渡台剿贼。固属有功。而李侍尧在泉州厦门一带。办理军需。始终无误。徐嗣曾前赴台湾。帮办善后一切。亦为妥协。且督抚为守土大员。若不得与带兵之将军参赞等、同沐褒功之典。亦恐该处民人。意存轻视。李侍尧、徐嗣曾、著准其一体列入。俟生祠建竣后。所有设立木牌。福康安自当居中。其左则海兰察。右则李侍尧。左次普尔普。右次鄂辉。左再次徐嗣曾。右再次舒亮。并将御制功臣生祠志事诗一首。缮写清汉字发往。一并刊泐碑旁。以示朕优奖勤劳至意。　　

○御制诗曰。三月成功速且奇。纪勋合与建生祠。垂斯琬琰忠明著。消彼萑苻志默移。台地期恒乐民业。海湾不复动王师。曰为曰毁似殊致。崇实斥虚政在兹。　　

○谕军机大臣曰。勒保等奏、遵旨查办宝鸡县民雷得本、设立悄悄会。诱众歛钱。并续获余党杨忠、吕良栋、归案究审一摺。此等案犯。虽祗系设立会名。诓骗乡愚。希图歛集钱文。尚无别项情节。亦应速行审办。定拟完结。以净根株。至摺内称讯据杨忠供、上年因见雷得本私立悄悄会名。歛钱不少。随欲另立一会。诱众出钱。是杨忠、雷得本、从前原系一教。继复分立教名。乃摺内声叙杨忠之子家内、起出合同四张一节。又称杨忠与雷得本俱系一教。杨忠既能传写合同。雷得本自必亦能传授。讯据雷得本供。因不能写字。是以未曾传授等语。又似该犯等系属同教。叙摺殊不明晰。雷得本、杨忠、同系诱众骗钱。但其所传习邪教。究竟是一是二。必应彻底研究。并著勒保、巴延三、详悉查讯。分晰具奏。将此传谕知之。　　

○是日、驻跸张三营行宫。　　

○己酉。谕、今日路途泥泞。著赏给校尉、披甲人等、一月钱粮。　　

○是日、驻跸阿贵图大营。　　

○庚戌。遣官祭贤良祠。　　

○贵州巡抚李庆芬疏报、乾隆五十二年、黄平、麻哈、普安、湄潭、瓮安、毕节、天柱、七州县。共垦田一百四十亩有奇。　　

○是日、上以木兰内、雨水较大。桥梁未成。停止行围。回跸驻张三营行宫。至甲寅、皆如之。　　

○辛亥。谕、昨日渡河扈驾之索特纳木多尔济、著加恩赏戴三眼花翎。赛尚阿、授为公品级。拉旺、赏戴双眼花翎。琳沁多尔济、授为公品级。　　

