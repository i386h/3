<!-- { "loadSidebar": true } -->
○贵州巡抚定长疏请、原任黔西州知州黄秉忠、崇祀名宦祠。得旨、定长此本甚属错谬。黄秉忠、乃黄廷桂之父。计其宦黔以来。六十余载。该州士民、身亲见之者。尚余几人。今日之合词陈请。岂出舆情公论。且果有遗爱在人。何以久未题达。明系因黄廷桂现任总督。且又与贵州连界。瞻徇市恩耳。原本著发还。定长著交部严加议处。寻议定长照徇情例、降二级调用得旨、定长著革职。从宽留任　　

○直隶总督方观承疏报、霸昌、通永、热河、三道属、永平、保定、河间、天津、正定、宣化、六府属、易州一州、乾隆十九年首垦荒地一百八十六顷有奇。　　

○以按察使衔吏部员外郎阿思哈、内阁侍读学士阿桂、为内阁学士兼礼部侍郎。　　

○辛酉。吏部议准、广西巡抚卫哲治议覆、前任广西学政罗源汉奏称、泗城宁明东兰三学教官。俱作调缺。查三处均系烟瘴。应准改为调缺。三年俸满。彻回内地。即以调补所遗之缺补用。并加一级。从之　　

○壬戌。上诣畅春园、问皇太后安　　

○谕军机大臣等、据富勒赫奏称、徐州萧县地方。有顺刀会名色。每逢庙会集场。压宝打架。酗酒诱赌。臣前在河南布政使任内。永城县有此会名。严行查禁。今徐州与永城接壤。又有此会名。明系豫省窜入等语。徐属民情强悍。匪案素多。又与豫省接壤。犬牙相错之处。尤易藏奸。如富勒赫所奏顺刀会一案。虽经该县拏获。审无结党聚众实迹。然非严行查禁。则棍徒结聚日多。深足为地方之害。而地方官奉行故事。以为出境即可卸责。遂至此省严禁。即潜匿邻疆。辗转蔓延。岂能杜绝净尽。语云、萌牙不折。将寻斧柯。奸匪潜滋。慎毋轻忽。可传谕江苏、安徽、河南、各省督抚。严饬所属。将顺刀会匪犯。两省关会。协力查缉。务尽根株。不得稍存彼此。嗣后有此等案犯。均如此办理。倘仍分畛域。任匪犯出境藏匿。以致漏网。后在他省生事发觉者。朕必于该督抚是问。　　

○癸亥。贵州贵阳府属新添司土官宋廷璧、因病乞休。以其子永龄、袭职。　　

○旌表守正捐躯之山东益都县民刘泮直张氏。　　

○甲子。谕、据胡宝瑔奏、遵旨询问驿盐道王廷诤、年已七十一岁。步履艰难。力难供职等语。王廷诤、由废员起用。尚能奋勉办公。今以年迈乞休。著加恩给予按察使衔。准其休致。　　

○原任江西巡抚范时绶疏报、南昌、新建、南丰、铅山、等四县、乾隆十四年首垦荒地四顷有奇。　　

○广西果化土州知州赵应龙、因病乞休。以其子承通、袭职。贵州定番州属金石司土官石开乾、因病乞休。以其子朝栋、袭职。　　

○乙丑。谕军机大臣等、昨朕降旨、令新降人等、分为两起。按年入觐。特恐驿站马匹。不敷支应。今思本年军营备马甚多。进发兵丁。每人议给三匹。本属宽裕。将来彻兵时。从容行走。不必再照此数给与。此内尽可通融抽拨。若俟明岁凯旋之后。沿途马匹。反不能多为豫备。且新经投降人等。无不欲来瞻仰。冀荷殊恩。应将此等应行入觐者。俱令前来。封爵锡宴。优加赏赉。以光大典。著传谕班第、阿睦尔撒纳、萨喇勒等、酌量办理。不必拘泥前降谕旨。仍将派定入觐人等数目、及起程日期。约略计算。豫行奏闻。　　

○又谕曰、永常等奏、吐鲁番伯克莽里克、率众一千户来降。从前萨喇勒奏投诚人等摺内。有吐鲁番伯克莽噶里克、欲带四百余户归诚。先遣人禀知之语。现在投诚之莽里克、是否即系萨喇勒所奏之莽噶里克。如即系其人。从前已加赏赉。若另是一人。即速奏闻。加恩赏赉。再莽里克至哈毕尔噶地方。为布噜特掳掠。亦著查明。是否即系从前投诚之布噜古特。若业经投诚之人。岂可任其掳掠来降人众。著萨喇勒等、将此存记。俟成功后。再行办理。如别系一种布噜特。亦俟准噶尔平定后。将此项布噜特一并办理。　　

○免长芦永利、富国、永阜、三场、海丰一县、水灾灶地额赋有差。　　

○丙寅。上诣畅春园、问皇太后安。　　

○谕军机大臣等、阿睦尔撒纳等、领兵至察罕呼济尔地方。尚未知达瓦齐信息。现在进兵至额密勒等处。相机办理。并遣人侦探巴特玛车凌实在信息筹办俱合机宜。自必迅奏肤功。朕意察罕呼济尔地方。尚未得达瓦齐信息。盖因去岁至今。准噶尔全部。攘夺无已。复经巴特玛车凌、及哈萨克巴朗等掳掠。夷众皆无栖止之地。星散奔逃。是以如入无人之境。达瓦齐料必不能固守。如果能固守。则噶勒杂特之哈萨克锡喇。又岂肯避走西路耶。看来达瓦齐势已瓦解。阿睦尔撒纳、惟加意奋勉。迅奏肤功。副朕郑重委任至意。　　

○又谕、据刘统勋奏、府谷县拏获粘贴纸单三人。现饬布政使武忱、提审等语。单内开写、语多诞谩不经。恐其中别有情节。或系马朝柱等、窜逸余党。为此妄诞之说。希图传播。煽惑愚民。亦未可定。此时台柱、当已抵陕。著传谕该抚、令其详悉研究。若果有逆党踪迹。正可从此严行根追。若审无别情。不过庸愚无藉之徒。借此诳骗银钱饮食。自当秉公审拟。就案完结。不必有意过为深求。使捏名诬认。转致应缉要犯。得以漏网。　　

○定北将军班第等奏、臣等与副将军阿睦尔撒纳等、陆续前进。在察罕呼济尔地方会军。因未得达瓦齐信息。阿睦尔撒纳、已领兵前往额密勒等处。臣思大兵现在深入。臣等所领兵马。休养数日。益觉饱腾。现选兵八百名。令玛木特、阿兰泰、带领先行。会同阿睦尔萨纳等、一并进发。尚余兵八百名、臣班第随后带领接应。报闻。　　

○江西巡抚胡宝瑔覆奏、臣遵旨密提张绍衡到案。详加讯问。据该犯承认、曾经向胡中藻说过坚磨生集。已达御览。现将张绍衡供单录呈。一面委员解京质对。至胡中藻在籍刊刻斗方。诋毁地方官之处。臣密访实无此件。其豫变纪略二本。复斋录六本。查取进呈。报闻。　　

○免山东惠民、阳信、海丰、商河、滨州、利津、沾化、蒲台、博兴、高苑、乐安、平度、昌邑、胶州、高密、即墨、等十六州县、水灾额赋有差。　　

○郭尔罗斯扎萨克镇国公多尔济故。赐祭如例。　　

○丁卯。谕曰、御史郑廷楫奏、各省题奏事件内。有任意煅炼。致百姓或毙非命者。请敕下问刑衙门。不得刑外用刑等语。非刑拷逼。原有律禁。即如该御史所奏。皆系各省已经参劾之案。夫以州县之众。岂保无一二用刑残酷之吏。该督抚等、旋据实查参。此正合律意而昭炯戒。何必于例所已禁。又复定为科条。若徒以语言禁令为务。是舍本而齐末也。且该御史以恤刑法重民命为言。是自附于立身端正。而摺内乃称军机大臣、每问一事。必准情酌理。细心推勘。此非阿謀廷臣执政者而何。郑廷楫、著严行申饬。　　

○又谕、据尹继善奏、伊子户部员外郎庆云、行止不端。性情暴戾。教导不悛。肆行抵触。并将在京家人。毒殴骨折数人。种种不孝。难以枚举等语。庆云著照尹继善所请。革职发往锦州。看守伊祖坟墓。并交与该副都统严行约束。此荫生系朕特恩赏给。今尹继善既自行觉察。据实奏请革处。并无徇隐。仍著加恩令于诸子中。择其可以承荫者。奏闻请旨。　　

○定边右副将军萨喇勒等奏、臣等领兵前进。陆续招降各部人众。现据绰罗斯台吉衮布扎布等部、陆续来降。共四千余户。内和卓木、原系叶尔羌、喀什噶尔、回部之长。因策妄阿喇布坦时。覊留伊父为质。未经放回。将属下三十余户。率领来归。臣俱令各回原处游牧。再业克明安台吉巴雅尔、噶勒杂特宰桑哈萨克锡喇等、因比年扰乱。生计贫乏。请给地耕牧。臣等即令往吐鲁番耕牧。又额林哈毕尔噶等处居住之人。前以阿睦尔撒纳、被哈萨克抢掠。生计亦艰。因将阿睦尔撒纳属下未经带往二百余人。及额林哈毕尔噶本处穷夷八百余户。俱令在额林哈毕尔噶等处居住。附入有牲畜之扎哈沁宰桑敦多克等属下。俾给与耔种。令其耕牧。再噶勒藏多尔济、带领伊侄扎那噶尔布、现随臣效力。事事俱遵指示。形迹并无可疑。臣等留办数日。此际想达瓦齐已得两路大兵前进信息。若不遣人招服。恐其闻风远扬。因缮檄钤印。晓谕利害。饬侍卫塔奇图等、由乌兰乌苏地方。前往传示。谕军机大臣等、萨喇勒奏、绰罗斯台吉衮布扎布等、各带领户口。前来投诚。及饬侍卫塔奇图等、前往晓谕达瓦齐。办理诸事。悉合机宜。朕心深为嘉予。惟伫候伊等捷音。萨喇勒务宜加意奋勉。迅奏肤功。以副委任。再朕观尼玛所供达瓦齐现在情形。将来萨喇勒遣人晓谕后。固必前来投诚。或此时达瓦齐一闻大兵信息。即遣人至军前请降。皆未可定。如果来降。萨喇勒即一面受降。一面仍带大兵进发。办理一切善后事宜。并宣谕达瓦齐、毋令稍生疑惧。遵照前旨。解送京师。其噶勒藏多尔济、率领伊侄。愿随大兵前往效力。诸事俱遵照萨喇勒等指示办理。亦属可嘉。萨喇勒等、毋庸过于疑虑。转致别生事端。至投诚绰罗斯台吉衮布扎布、及布库努特当扎木素等、率众归诚。俱应即加赏赉。但尚未查明伊等名目等次。是以尚未颁赐赏赉。著萨喇勒至伊犁时。即行查明。分别具奏。朕自加以厚恩。先将此旨晓谕伊等知之。至投诚之和卓木、原系叶尔羌、喀什噶尔、回部之长。覊留准噶尔为质。未经放回。情甚可悯。著萨喇勒即将伊派令前来入觐。至回营时。仍令复回原部。并将此豫行告知。俾知感戴。萨喇勒此番筹办妥协。深属可嘉。著赏赐朕御用宝石数珠一盘。扎拉丰阿、鄂容安、并著赏给荷包鼻烟壶。以示奖励。　　

○礼部议准、浙江巡抚周人骥疏称、玉环自开展至今。二十八载。人文渐盛。请将入籍童生、岁科两试。取进文生四名。武生二名。附入温州府学。从之。　　

○协办陕甘总督尚书刘统勋奏、前抚臣鄂昌、因哈密之粮。足敷裹带。奏将余粮于哈密、安西、二处分贮。查安西军营较远。需用转运为难。现饬安西道运赴哈密。以期充裕。再此次进剿准夷。大兵所至。投诚接踵。将来遣使抚绥。需用马驼必多。臣现于备战余存马驼内。拨马三百匹。驼一百二十只。令安西标兵、前往塔尔纳沁地方牧放。遇有差遣。即酌定数目。调赴巴里坤备用。报闻。　　

○旌表守正被戕之广东归善县民蔡灵达妻黄氏。　　

