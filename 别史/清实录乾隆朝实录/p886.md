<!-- { "loadSidebar": true } -->
○两广总督硕色、广东巡抚岳浚、会奏、广东连、韶、琼、等处。先后曾设猺黎各学。每年动支公费。给馆师脩脯。今查各处。因无猺童从学。久废。惟韶郡之乳源一处尚存。就学者亦无猺人子弟。黎学虽有馆师。黎童甚属寥寥。且语音各别。教无所施。应概裁。额支馆师脩脯银。仍归原款充公。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十九


大清高宗法天隆运至诚先觉体元立极敷文奋武孝慈神圣纯皇帝实录卷之三百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。冬十月。丙子朔。享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○颁乾隆十五年时宪书。　　

○顺天府行乡饮酒礼。　　

○丁丑。谕军机大臣等、军机处议覆、蒋溥所奏。将常平溢额谷石、暂存仓贮一摺。朕已降旨允行。但内称酌减之额。仍须存七粜三。粜出之数。应行买补。倘一时价昂难买。即将溢谷抽拨等语。是乃隐启不肖有司欺冒之一法也。此项借补溢额之谷。原因恐采买时谷价昂贵。是以议令权宜借补。但不得因此议、恃溢额之可补。于应行粜三之数。任意贱价粜出。使果有益百姓。国家亦何必较此锱铢。但恐百姓受惠处少。不肖有司。从中取利者多。此项溢额谷石。向来俱系贵价采买。即欲粜卖。必应于原价无亏。今若因借补粜项。转致有亏原价。亦非慎重帑项之意。可传谕各省督抚。转饬所属斟酌办理。俾此等谷石。既可补粜三之数。亦不亏原买之价。方为妥协。　　

○又谕军机大臣等、丽柱自任盐政以来。并未见实心出力。惟事取巧。所见俱属卑小。看来器小易盈。若仍不知改。断无以承受恩典。且闻其与商人往来亲密。商人系伊统辖。凡属官事干涉。只应于公所传唤。其行走酬答。则于形迹未便。或因伊曾任运使。情有难却。姑容宽宥。著传旨严行申饬。倘复彼此交结。必重治其罪。再伊现管关税。既有盐政养廉之项。又支管关养廉。则所入较两淮盐政、更加丰厚。而所办之事。与一切差务。其繁简相去何如耶。现在每年作何支取之处。著丽柱自行详悉具奏。又两淮有外支一项。听盐政取用。今经吉庆办理清楚。长芦是否亦有此项。作何支销。著一并查明具奏。寻奏、臣兼管天津关务。每年止支盐政养廉。即前任亦无兼支者。至两淮向有外支银两。长芦惟有二分半公费银一万九千余两。上年臣奏请归公。此外并无外支款项。得旨。候旨行。　　

○戊寅。上御懋勤殿、勾到广东、福建、情实罪犯。停决广东斩犯二人。绞犯三人。福建绞犯二人。余七十三人、予勾。　　

○谕、外省秋审情实人犯。定例概行处决。惟朝审始面奉勾到。其停决亦但停朝审。至雍正初年。皇考特颁谕旨。外省情实。亦著候勾。以昭慎重。不知者、见分日勾到。似乎从严。而岂知斟酌精详。因有免勾之犯。实则从宽。然朕御极时。外省情实人犯中。雍正年间所留。未勾而牢固监禁者。亦不过数案而已。今年各省情实招册。朕详悉披览。其中有屡次未勾。仍入情实者。如广东省即有林顺天等九案。盖缘朕临御之初。多方为之原宥。以致漏网。其实此等凶犯。论法律毫无可恕。揆情理毫无可宽。若令久系囹圄。无以彰明国宪。或且别生事端。人见其应死不死。众心无所儆惕。而该犯亦自恃不死。益无忌惮。且虽不勾决。而按其情罪。至下年秋审。又不可不入情实。行恐积久生玩。将此等情实旧事。转成具文。亦非明罚敕法之道。是以朕今年详加裁夺。情实人犯内、情罪当勾者。即予勾以正其罪。所未勾者。下次秋审。著即入缓决。盖执两用中。必随时消息。当临御之初。因人命攸关。实切切而不忍。宁失之宽。今阅历既久。灼见事理。若一味姑息纵舍。则失之懦弱。裁度因时。方得权衡不爽。非有意从宽。亦非有意从严。且非前此从宽。而今又改为从严也。此中斟酌苦心。众人安能尽喻。是以详悉谕令知之。　　

○又谕、广东省斩犯曾士标。因鸭走入缌麻服叔曾会昌田内。被曾会昌次子曾朝芳打死。因与曾会昌争论。曾士标以木挑连次抵格。致伤曾会昌身死。曾士标依卑幼殴缌麻尊属死律、斩候。而曾会昌之子曾朝宗。于结案后、在山砍柴。适遇曾士标之子曾亚二。触起前恨。用刀连砍曾亚二殒命。曾士标戮死服叔。曾朝宗起意故杀。现在俱拟入情实。朕详阅招册。曾士标服制攸关。法无可贷。而曾朝宗则因报复父仇。情似可原。然使伊父曾会昌死于非命。而曾士标竟得漏网。冤无可伸。则复仇尚为有说。今凶犯已经拟抵。国法既彰。则私恨可洩。即使遇不共戴天之曾士标。亦祇应听其服法就刑。不得擅肆杀害。何况其子并非下手。又未加功。是无罪之人也。杀无罪之人。则但当治其故杀之罪。而不当原其复仇之心。果使有心复仇。亦但当于曾士标未拟罪之先。而不当于既拟结之后。若因此遽从宽典。则曾士标父子二命。抵曾会昌一命。于法不得其平。且启仇杀之端。后此展转相寻。何所底止。殊非辟以止辟之道。曾朝宗亦无可贷。但曾朝宗情因痛父。曾士标子死非辜。各有情节。著俱改绞罪处决。　　

○又谕、朕因刑科三覆之例。各省奏牍繁多。迫于时日。转致不能详览。徒事具文。已命简去二覆。以从务实。今思勾决之时。朕详阅招册。反覆斟酌辩论。大学士在朕前。一面秉笔代勾。一面听受谕旨。虽殿廷咫尺。自不至有舛误。但多经一遍亲览。于勾决更为慎重。嗣此著于勾到后、将原本进呈覆阅。再行批发。所谓去无益而就有益。著为例。　　

○礼部议覆、福建学政葛德润、条奏考试事宜。一、广颁御纂四经。一、选拔贡生。首场经、书、策、各一篇。二场论一道。请裁去判条。益以一诗一赋。一、州县考取童生。正考外不准补考。滥送者、照混行收考例查参。府州徇隐。照此议处。均应如所请。一、举报优生。有工诗古文词者。准给咨送部引见。查与体制未协。应毋庸议。一、教官六年俸满。请严加甄别。查教职才能出众者。应行荐举。若年力未衰。未便遽予休致。应令该督、抚学政。出具切实考语。分别去留。得旨。依议。其拔贡二场。裁去判条。益以一诗一赋之处。考选拔贡。与乡会试同一选拔人材。今乡会试既例不用诗赋。则拔贡亦著仍照旧例行。　　

○己卯。上奉皇太后诣雍和宫行礼。　　

○谕、本年朝审缓决本内。有斩犯董朝佐、赵世纶、朱发、李廷栋、胡璘、刘钟、迟维璧、石鼐、金承诏、等四案。内迟维璧、石鼐、金承诏一案。系乾隆十年勾到。降旨改为缓决之犯。其余三案。办理俱属错误。从来生杀予夺之权。操之自上。未有职任法司。而得高下其手。以意为轻重者。向来问刑衙门。于大员重辟。如去岁讷亲、张广泗等案。恐涉趋附之嫌。不敢不按法定拟。甚至有意从重。已属非理。至其他官犯。则因同居仕籍。存心袒护。彼此相蒙。竟成锢习。此风虽不自今日始。而纲纪所关。不可不肃。朕思凡属官犯问拟罪名。即应候朕裁夺。不当于朝审时朦胧概入缓决。明系因缓决案犯繁多。且情罪稍轻。易于忽略。可以混过。不思人臣服官居职。皆有一命之荣。即应秉公奉法。及其干犯刑章。业与寻常人犯较重。可以其为官犯。而反曲为宽宥乎。即如董朝佐侵那茶规银两。茶规虽非正项。而既经查充公用养廉。即系官帑。有如外省藩司、将养廉公项。恣意侵用。得谓其非正项钱粮而宥之乎。赵世纶侵欠银一万一千余两。虽经完缴三千有余。其在限内限外。亦未查明。若果已逾二限。即当照例入于情实。如以为旧定之案。入于缓决。则旧案何幸。而新案何辜。年来侵贪渐多。致烦朕有此一番办理者。皆此等相蒙恶习、有以启之也。至朱发、李廷楝、身为司牧。奸民鬨闹。擒捕无方。比照武职攻破城池之例治罪。夫奸徒小蠢。本属子民。何至仓皇失措。以朝廷所付民社之寄。弃而不守。乃谓本非武职。比照治罪。缓其处决。岂城池仓库。专责之武臣。而地方文职。可置不问乎。审尔则张巡、许远、但委之雷万春、南霁云之流。足矣。何事誓死坚守乎。胡璘以都司奉委协拏人犯。即系承上司调遣。其不速擒捕。即系逗留观望。乃谓与临阵退缩不同。奸民鬨闹。即望风不进。乃谓非逗留观望。然乎否乎。刘钟虽外委末弁。畏缩远避。以致偾事。何情可原。夫万泉、安邑、刁民。岂得与巡远之事比。然而治国者防微杜渐。岂可以事小而忽之。刑章重大。如此办理。殊失明刑止辟之道。著另行改正。刑部堂官。姑念积习相蒙。此次免其议处。其各省秋审官犯。入于缓决者。通行查具清单。奏闻请旨。嗣后寻常命盗案件。督抚刑部九卿。照例审拟。其职官治罪。除杂犯外。凡实犯罪名。秋朝审时。或应缓决。或应情实。著另为一册进呈。则朕得以详阅。不致因烦混过。部臣亦不能施高下手之技。而官犯与常犯有别。亦所以示廉耻等级之意。斯乃朕特恩也。朕临御万几。乾纲独揽。宽严之用。务在得中。生杀之柄。断不下移。法司九卿。不得稍有假借。以启威福之渐。期以肃官常而慎刑宪。传谕中外知之。　　

○兵部议准、四川总督策楞、提督岳钟琪奏称、革布什咱土司丹津诺尔布故。应伊子扎什诺尔布承袭。查扎什诺尔布、自出兵来。督率部番。颇为恭顺。若照例取具印甘各结。未免经时。请破格即准先袭。从之。　　

○庚辰。上御太和殿视朝。文武升转各官谢恩。　　

○诣皇太后宫问安。　　

