<!-- { "loadSidebar": true } -->
○又谕曰、成衮扎布等。前经降旨。我兵至伊犁时。将彼处喇嘛等剿办。但思现今尼玛、扎那噶尔布等逆贼。尚未擒获。巴图尔乌巴什。未知今在何处。又据奏请将克哷特、乌噜特、绰和尔、乌喇特等、四鄂拓克人众。量为安抚。若将彼处喇嘛等剿办。恐致鄂拓克等疑惧。且逆贼尼玛等。复以灭坏黄教。剿戮喇嘛等语煽惑。今巴图尔乌巴什。究在何处。此等喇嘛、如果附和巴图尔乌巴什。则剿办巴图尔乌巴什时。亦宜一并剿办。若未附伊等。只宜量为抚恤安插。此皆朕意悬揣。将军成衮扎布等。务酌量情形。或现在与前不同。一切相机筹画。惟期有益。不可拘泥谕旨。将尼玛、扎那噶尔布、哈丹、阿巴噶斯人众。如何办理。巴图尔乌巴什、现在何处。速行具奏。　　

○戊子。上诣畅春园、问皇太后安。　　

○谕、前曾降旨、令各督、提、将年满千总内。候补候推人员。三年甄别一次。并令将实在出众者。准再行保举引见即用。其原应题补而非实在出色者。咨部降为候推。候推内有应拔置题补者。准一体保送引见。其不在保送之列。而人材尚可留者。仍随营候推。衰老懒惰。咨部休致。定例綦详。该督提等、惟应行之以实。但从前因候补候推人员。积年壅滞。且为数甚多。是以定期三年举行一次。此番甄别之后。伊等班次。自可逐渐疏通。嗣后著改为六年甄别一次。至两广总督杨应琚汇奏甄别一摺。将每项若干员。分款列名。开具清单。办理甚属明晰。嗣后各督提于六年甄别后。著照此式开单。汇总进呈。则各督提之办理得宜与否。率可知矣。　　

○谕军机大臣等、据黄廷桂奏、此次解送马匹。西安路远。而将军都赉等将应送马匹。并无遗误。办理妥协。西安满洲官兵。数年来在军前效力。及解送军需马匹。甚属奋勉。此皆朕旗仆急公尽心办理所致。著将兵丁所借饷银。交黄廷桂归于两省满洲绿营兵丁、所借钱粮项内办理具奏时。另行加恩。将军大臣官员等。所借俸银。除已扣春季外。应扣七季俸银。加恩免其坐扣。　　

○又谕曰、原在粘杆处行走侍卫哈禄、前因懒惰。经该管大臣参奏。革退侍卫。今伊居然自以身系额驸。仍复戴顶。岂有是理。且额驸何足为重。著将哈禄之额驸品级革去。王公之格格额驸。赉以品级。原系国家优待宗室之典。额驸无罪。自有应得品级。本身既因获罪革职。岂可仍留额驸品级。冒滥顶戴。且格格一经下嫁。即为其妇。自应一律如夫。额驸品级既经革去。其格格品级。亦当一体斥革。嗣后额驸因罪降革者。格格品级一并降革之处。交该部会同宗人府、定例具奏。寻奏、嗣后如有额驸等、奉特旨革职。及缘事斥革者。将额驸一并革退。其格格品级、亦一并革退。不准食俸。看门披甲人等。概行裁革。将原封册文进缴。如有开复、所缴册文、照旧发还。如额驸在职官任内有革职留任。及降级留任者。又如本身额驸品卑。而现在品秩高于额驸。虽有降级调任。较额驸本衔尚优。所有额驸品级。俱免降革。格格亦从未免其降革。如在任内有降级调用者。降一级。则郡主额驸。降为县主额驸。以及二级、三级、四级、皆递降如之。格格亦随夫降等。其俸及看门披甲钱粮。亦照所降支领。如无等可降。将额驸格格品级。一并革去。如遇格格得罪。将格格额驸革去。仍留额驸本身职官。再降等之格格。从前所授册封文。送内阁添注降等缘由。如有开复。亦将册送添注开复缘由。并额驸格格降等。令该处报明宗人府礼部存案。载入会典。从之。　　

○定边右副将军兆惠等奏、富德遣员押解阿逆之侄达什车凌至军营。亲加讯问。据供、上年阿睦尔撒纳、因为哈萨克众人不容。回至布崆地方。今年二月内。在博罗塔拉等处。会集众厄鲁特密为商议。共愿推为台吉。阿睦尔撒纳、即遣巴布克往告哈萨克、求助马驼牲只。并约同往掠噶勒藏多尔济、扎那噶尔布等游牧。又遣宰桑车凌扎布、至和托辉特青滚杂卜处通信。阿睦尔撒纳、至济尔哈朗。猝遇大兵。不能抵御。即行败走。逃至伊玛图、鄂伦诺尔等地方。苟延残喘。因密遣达什车凌、星赴哈萨克借兵。经官兵中途将达什车凌拏获。当向其追问现在阿睦尔撒纳踪迹。据称、或仍往哈萨克。或逃入俄罗斯。均未可定。并据副都统爱隆阿、拏获阿逆遣往乌梁海之塔尔巴等。供亦与达什车凌相同。应请将达什车凌解京治罪。余犯在军营即行正法。报闻。　　

○授和硕諴亲王允秘女为郡主。其婿公特通额为郡主额驸。　　

○己丑。谕、据高晋奏、宿州、灵璧、虹县、怀远、霍邱、颍上、泗州、盱眙、五河、寿河、凤阳、阜阳、太和、蒙城、亳州、并凤阳、长淮、泗州、三卫。滨临河湖洼地。秋禾被淹。现在查勘抚恤等语。宿州等处。夏麦已被水灾。今秋又复淹浸。深堪轸念。著该抚等。督率属员。速赴被灾处所。上紧设法疏洩。俾得补种荍菽杂粮。以资民食。其应行抚恤事宜。著该抚等、照例妥协办理。务令被水穷黎。均沾实惠。毋致失所。该部即遵谕行。　　

○又谕、淮黄并称二渎。向来黄河水势。宁夏一经长发。即将长水尺寸。驰报下游之河东江南等省。豫为防范。立法甚善。淮河水报。自应亦照黄河之例。其上江正阳一关。为淮水上下关键。水势尤易查验。大汛时。著白钟山酌委妥员。在彼探报。庶上下游呼吸可通。而淮水汇聚之洪泽高宝诸湖。得以先事豫筹。相机调度。著交两江总督、安徽、河南、巡抚。饬行所属沿河各州县。一体遵照。将水势长发情形。随时报明江南河道总督查核。如有迟延沉搁。责成各该管道员、挨查究处。以重河防。　　

○谕军机大臣等、据图勒炳阿奏、续经查阅彭家屏家所刻族谱内。有取名大彭统记等字样。甚属狂妄等语。著传谕胡宝瑔、将伊现在查出族谱。封固进呈。此案已经完结。且系彭家屏所刻。与伊族众无涉。不必张皇滋扰。　　

○又谕、前因徐州等处各工。势须分段经理。且毗连之山东河南数处。积水尚未消涸。是以命梦麟、裘曰修等、往来查勘。会商办理。但现据该督所奏。词旨之间。似有不愿钦差在彼之意。从来地方官不利有钦差。亦向来陋习。而钦差亦往往以伺察地方之事为长。此皆非从公起见。著传谕裘曰修、梦麟等、如地方官果有推诿不力。及呼应不灵处。当申饬者即行申饬。当参处者据实参奏。其工程以外。非职分所及。不必置问。贻地方督抚之口实也。将尹继善摺及朕旨钞寄令悉。　　

○又谕、据尹继善覆奏、淮徐水患一摺。称淮徐地势卑洼。一遇阴雨连绵。即不免浸淹。虽多开河道。水患仍难遽减。此实地势使然等语。所奏甚属乖谬。足见其因陋就简之锢习。始终牢不可破。审尔、则徐沛一带。其无城郭居民久矣。且无待远引。即自康熙雍正数十年以来。其间即不无偶被水灾。要皆旋淹旋涸。居民咸获安居。从未有连年浸淹如近岁者。此必实有致患之由。为地方计。正宜悉心查勘。设法宣洩。为生民除患。若如尹继善所奏。水患终不可除。将举此数郡生灵。尽付之不救乎。抑年年赈济。月月抚绥。长令其仰活于国帑乎。朕非惜帑金而权出入。但明知赈济之事。办理甚难。外省有司。孰肯尽心民瘼。自督抚以至司道守令。层层皆得实心明察之人。或可不致吏胥舞弊。而甚难其必如此也。即一县如此。余县未必如此。即皆如此。究之实惠所及。仅免其转于沟壑耳。能如逢年之得安饱暖乎。尹继善曾不一念及此。猥云地势卑下。将悉以委之巨浸。是尚为有哀悯斯民之良心者乎。至其所奏。相度开浚时。仰恳责成地方官。俟工完后。再请钦差查验等语。尤为语中有刺。朕因徐州各工。必须亟为整顿。而督抚诸臣。实无暇兼顾。是以遣梦麟等在彼监修。现据奏荆山桥茶城等工。俱已告竣。可见实力筹办。自能奏效。若非朕特遣梦麟至彼。何以如许工程。竣功迅速若此。至伊等如果有借端需索扰累。及干与地方等事。何妨据实陈奏。而必隐跃其词乎。著将此一并传谕尹继善。令其回奏。寻奏、淮徐一带。水患频仍。臣亲行相度河道。欲次第办理。所谓水患难以遽减。实属悖谬。至奏开河道。责成地方办理。因原奉谕旨、将积年被灾之处。何以永弭水患。交臣筹办。并令梦麟会商之旨。彼时尚未接到。是以奏请督同地方官经理。专其责成。非别有意见。臣现与钦差梦麟商酌。并无彼此参差。而钦差亦毫无需索干与之事。报闻。　　

○又谕、昨兆惠等奏、阿逆之侄达什车凌等供称、阿逆曾遣宰桑车凌扎布、至青滚杂卜游牧。著传谕纳木扎勒、饬知各卡。严行查拏。车凌扎布、或窜入乌梁海。亦未可定。并著晓谕乌梁海内大臣察达克、派兵缉拏。务期弋获。　　

○庚寅。谕、据甘肃巡抚吴达善奏、甘省之碾伯、会宁等三十八州县厅各村庄。今夏或因崖土坍塌。或因雨水带雹。并山水涨发。间有损伤田禾。及冲压房屋。淹毙人口之处。现在饬查抚恤等语。甘省地处边陲。雨雹偏灾。旱潦不齐。虽所时有。然今岁被灾情形。视往年较广。朕心深为轸念。著该抚董率属员。将灾地逐一详勘。其有可以补种杂粮者。即速酌量借给耔本。赶种晚秋。以望西成。其冲倒房屋。以及淹毙人口牲畜。著即行确查。照例按数赈给。务俾边徼灾黎。均沾实惠。毋致稍有失所。大学士黄廷桂回任时。并令顺道查察。该部即遵谕速行。　　

○又谕曰、蒋嘉年奏报雨水摺内。称甘省各属雨水调匀。秋禾滋长。通省民情欢悦等语。现据吴达善奏、甘省碾伯等三十八州县厅。俱被水雹。偏灾较重。并称甘、凉、二属。雨水不能深透。渠水亦细。旱地颇觉乾燥等语。则蒋嘉年所奏。全属抵牾。向来藩臬本无紧要陈奏之事。惟地方雨水收成情形。乃分所当奏。自应详查据实入告。乃虚词粉饰如此。其不实在留心民瘼可知。著传旨严行申饬。并令将各属望雨之处。现在曾否得雨。详悉奏闻。　　

○又谕、据刘慥奏、卫辉府属之汲县、淇县。六月中大雨连绵。山水陡发。城垣民屋。俱有倒塌。并淹毙人口。现饬彰卫怀道永泰、督率查办抚恤等语。豫省今岁被水之处颇多。该二县向非洼下。猝被淹浸。情形殊为可悯。所有一切抚恤事宜。著该督抚率地方官。速行照例妥协办理。水退可种之地。劝令赶种荍豆杂粮。以资民食。其应给赈粮。及修理坍塌房费。俱著即行动款发给。至续报被灾之封邱、中牟、阳武、新郑、武陟、原武、辉县、浚县、滑县、新乡、延津、获嘉、许州、长葛、等州县。亦著即速详查。照例抚恤。务俾闾阎均沾实惠。毋致稍有失所。以副朕轸念灾黎之至意。　　

