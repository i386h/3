<!-- { "loadSidebar": true } -->
○又谕、本日进呈奉天秋审本内。经九卿由缓决改入情实者。乃至五起之多如徐大占产杀弟马大、刨坟见尸。伊勒图、索欠毙命。哈当阿、薛三在配行凶。均属凶残不法。本应拟以情实。九卿所改甚是。朝铨久任盛京刑部。非不谙晓律例。何以宽纵至此朝铨著交部严加议处　　

○又谕向来各省应入秋审官犯。俱于各州县狱中监禁。勾决本到。转行该地方正法。办理尚未妥协。嗣后各省官犯。于定案时。即在按察使衙门收禁。既与齐民犯罪者。稍示区别。而臬司狱禁。稽察更为周密。亦可免疎虞替代诸弊。于防微杜渐之中。仍寓仁至义尽之意。秋谳大典。更足以昭慎重。至勾本到省。并著照刑部决囚之例。将情实官犯。全行绑赴市曹。即令按察使监视行刑。将奉到谕旨。当场开读按照予勾之犯验明处决。于体例既为画一。而省会之地共见共闻。如此立法森严。益可使官僚共知儆惕。将此通谕知之著为令　　

○谕军机大臣等顷通谕各省。将嗣后应入秋审官犯。俱在按察使收禁。勾决本到全行绑赴市曹。即令按察使监视行刑。现在已届勾到之期各省官犯。尚有羁禁州县狱中者。著即传谕现有各犯省分之各该督抚、迅速飞提各官犯至省城。交按察司监禁。临期遵旨办理。如勾决部文已到。而距省稍远之州县官犯。尚未提齐。该督抚即将部文密行封贮。毋稍洩漏。俟到齐时。再交按察使办理。途中仍著选派妥干员弁小心管解。倘有疎虞。惟该督抚是问。所有明发谕旨。并著录寄　　

○军机大臣等奏、两淮提引一案。前因顾蓼怀到京供词。与扬州所供不符。将承审之扬州府知府杨魁。甘泉县知县龙灿岷。及总商江广达等来京质对。缘顾蓼怀初到扬州时。因无高恒可质。即妄供交高恒收受及至解京又以无商人可质。即称系商人托令办物。其实顾蓼怀经手之十五万两。系高恒托令向商支银。制办物件。并非高恒尽行侵用。亦非商人托令代办。承审官委无用刑勒供情事。但不能细加诘问。殊属疎忽。应将杨魁等及同审之道员。交部察议。从之　　

○戊戊。上御依清旷勾到服制人犯。及云南、贵州、情实罪犯。停决服制斩犯三十人。贵州斩犯七人。余三十九人。予勾　　

○军机大臣会同刑部议奏、原任两淮盐政高恒普福侵蚀盐引余息。高恒收受银三万二千两。普福私销银一万八千八百余两。均应照例拟斩监候。秋后处决。顾蓼怀包揽渔利。应依律拟绞监候秋后处决。从之　　

○己亥。上诣皇太后行宫问安　　

○谕、前日内阁进呈奉天秋审本。内有夹片称徐大等五案。俱经九卿改拟情实。朕以奉天案件。自系朝铨审拟。伊久任盛京刑部。非不谙晓律例。何以宽纵至此。是以降旨将伊交部严加议处。及昨日细阅招册内。则惟徐大一案。系朝铨定拟。其哈当。阿一案。乃系黑龙江将军富僧阿所审。而马大、薛三、伊勒图、三案。均系吉林将军恒禄承审之事。是朝铨仅止一案。尚不至于交议。使彼不敢陈辩。甘受处分。既不免于屈抑。若据实奏明情节。其将何以答之。朝铨毋庸议处。其恒禄所拟各案。经九卿改入情实者。至三起之多。殊属意存轻纵。著将恒禄交部议处。庶足以昭平允。至大学士傅恒等。进呈阁本。尚可云未及细检招册。而刘统勋、则系承办秋审之本部。各省册案。皆所阅定。且现在热河所奉谕旨。皆同书呈览。何以并不据实奏闻。应将刘统勋交部议处。彼在朕前。实亦心悦诚服。朕办理庶政。一秉至公。即有检阅未周之事。所赖大臣等查明覆奏。何难随时改正。朕不执意文过也。即如进秋审本时。见部驳奉天多案。即降旨将朝铨议处。及亲阅招册。知非其罪。即为开释。并不惮于反汗。亦并无丝毫成心。朕于大臣等。尚时加训勉不令文过饰非。若稍存回护之见。其何以风示臣工耶。将此通谕知之　　

○庚子。谕、昨阅视奉天秋审招册内德保一案。有延锡保扎伤监妇诺们著拉身死之语。因令刑部查取原案呈阅。缘延锡保之父德保。与诺们著拉通奸。俱拟绞监禁。上年春间。德保曾借诺们著拉皮袄当钱。迨九月内。令该犯赎回送还。延锡保素恨诺们著拉与交通奸。致伊母屡受折挫身亡。遂借送还皮袄之名。进监将诺们著拉登时扎死等语。德保与诺们著拉。俱系久拟情实。牢固监禁重犯。而男女各监。例应分别羁管。乃竟听其私相借物。是因奸收禁之犯。转因在监。得任意往来。囹圄重地。固当漫无检束若是乎。至以系狱要犯。辄容闲人进内逞凶杀毙。可见狱中全无稽查防范。实出情理之外平时监犯自戕。尚例有处分。此案管狱官卒。更非寻常疎纵可比。将军富僧阿。一任狱规弛懈若此。漫不经心。所司何事。富僧阿著交部严加议处。狱官搭拉木岱著革职。与有监之水手头目刘如辉。水手姚荣第。俱发往伊犁当差　　

○又谕曰、定长等奏、黄梅堤工完竣。所有余剩应还司库银。一千一百余两。请留为岁修之用。并请将动用银两。每岁照数于通邑按亩随粮徵收归款一摺。殊属非是。此项堤岸。本应民修之工。朕以灾歉之后。格外加恩。发帑兴筑。为该处居民。图计安全。永资保障。今全工甫竣。例有保固年限。何致遽筹及缮完。若限内即需重修。则此番糜帑钜万。竟属有名无实。承修各官。所办何事。当于伊等是问。至限外有偶需补葺之年。亦有不必修葺之岁。今请将动用银两。仍于通邑。每岁按亩徵还归款。则是以朕施恩之事。转藉端暗地加徵累民。徒供不肖有司开销肥槖。乖政体而滋吏弊。更属错谬。定长、程焘、均著交部议处　　

○又谕、昨经军机大臣查讯。杨魁等在扬州承审顾蓼怀时。并无用刑勒逼教供情弊。惟不能细加诘问。殊属疎忽。请将杨魁等。与同审之道员。前部察议。今思伊等承审此案。既无刑逼情事。即不必复论其小过。况彰宝、尤拔世、并未交部。亦不应独将承审之员议处。所有知府杨魁。知县龙灿岷。与同审之道员姚成烈、图思德、察议之处。俱著加恩宽免　　

○谕军机大臣等、据阿思哈奏、鲁山县拏获山西算命人席守业、搜出字帖一纸。语多谬诞。审讯该犯。系辗转钞来。传闻湖广武当山雷雨后水发。冲出石碑。上有此记。逐层根究。始自湖广竹溪县捉鸡沟地方张钦钞得。现在飞咨究办等语。此等荒诞不经之事。流播民间。惑人闻听。自应严切查拏。务得造作为首之人。重加惩治。既据豫省查出。其事始自湖广。该督岂无闻见。曾否追究查办。何以未据该督奏及。著传谕定长即行确查武当山。果否实有其事。及该省有无传播犯案之人。其河南咨拏之张钦、曾否弋获讯供根究之处。迅速据实覆奏。并谕程焘知之。


大清高宗法天隆运至诚先觉体元立极敷文奋武孝慈神圣纯皇帝实录卷之八百十八　　

大清高宗法天隆运至诚先觉体元立极敷文奋武孝慈神圣纯皇帝实录卷之八百十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。九月。辛丑。上奉皇太后自避暑山庄回銮　　

○诣皇太后行宫问安　　

○谕曰、裘曰修之母、现在患病。裘曰修不必前来接驾　　

○谕军机大臣等、本日阅刑部进呈湖北省秋审招册。内九卿等从缓决改入情实者。至有四起之多。如袁四。以姑奸持械纠殴毙命。吴云山、以窃匪图赖杀死幼孩。黄国明、殴死吴氏。复将己女抵赖。连戕二命。熊添云、谢怀义、以争刈稻谷。致毙刘以仁父子二命。俱属凶横不法。情殊可恶。九卿所改甚是。程焘于秋谳大典。并不细心核拟。辄尔意存轻纵。殊属非是。念伊初任封疆。姑从宽免其交部。著传旨申饬。嗣后办理刑名案件。务准情法之平。期协明允。毋再稍为姑息。致干咎戾　　

○是日、驻跸喀喇河屯行宫　　

○壬寅。上诣皇太后行宫问安　　

○谕军机大臣等、据定长等奏、拏获翦辫僧人普阔。供系河南固始县张文栋教令翦辫。因传言出去。县里差拏。畏惧逃出。诘其翦辫情形。与需辫何用。则不待刑求。信口供吐。似非临时编造等语。看来此次所拏普阔一犯。较有踪线可寻。但所供翦子辫尖。及抹翦零药。俱藏广渡寺西边客房内石碑下火箱内等语。此一节。尤为案内紧要关键。此寺坐落何处。应即星往查起。方得切实凭据。著定长等。一面查办。一面将普阔一犯。并拏获该犯之兵役。派委妥干员弁。一并解京候讯。沿途小心管解。毋致疎虞。其所供教令翦辫之张文栋、及李明、通惺等。并系此案要犯。著即传谕阿思哈。密速严拏务获。押解来京。与普阔质对。所有定长等原摺。著钞寄阿思哈阅看　　

○又谕、据永德奏、北新关外。查出庵堂十余处。庵内收藏经卷。供奉罗像。每年粮船回空。水手容留托足。请将为首皈教之人。从重处治。毁其经像。革除庵名改为公所。仍许水手回空时栖止等语。所办尚未尽妥协。杭州各处经堂。向系粮船水手所设。借栖止为名信奉罗教。本应严禁。从前虽经李卫查毁经像。而房屋尚存。以致故智复萌。各庵内仍藏罗经罗像。是其恶习难返。非彻底毁禁。不能尽绝根株。若仅如该抚所奏、将庵堂改为公所。数年之后。查察稍疎。伊等势必又将公所。变为庵堂。总非正本清源之道。至水手栖止之所。原不必官为筹画。此辈皆旗丁临时雇摹应用。更非官丁可比。即或散居各处。至期自能赴帮应雇。何必为之鳃鳃过计。况有漕之处。不止浙江一省。即如江南湖广河南山东均有粮船。即均须水手。并不闻皆有栖止公所。何独浙省为然。况此等游手好闲之人。群居一处。必致滋生事端。于地方又有何益。著传谕永德。除将本案从重办理外所有各庵堂。概行拆毁。毋得仍前留存。复贻后患　　

○以湖南按察使梁国治、为江南江宁布政使　　

○缓徵河南光州、光山、固始、息县、商城、信阳、罗山等、七州县。本年旱灾额赋。并借给耔种银　　

○旌表守正捐躯之广东始兴。县民钟松养妻冯氏　　

○是日、驻跸常山峪行宫　　

