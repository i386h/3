<!-- { "loadSidebar": true } -->
○己巳。谕、前据图桑阿、陈淮等奏、荆江夏汛泛涨。溃决堤塍。将府城及满城淹浸。冲没人口。朕览奏为之惕然恻然。随降旨令该督抚等、即速驰赴该处、详悉查明。加意妥恤。嗣据舒常奏、得信后即与抚臣会商。豫饬附近各县。动谷碾米。听候拨运接济。复提取库局钱银。以备应用。伊即由水路起程。亲往查勘。本日复据奏到。日夜加紧赶往。会同将军等迅速妥办等语。前因舒常陛见回任后、未经奏有回任日期。是以谕令姜晟即速前往、履勘妥办。今舒常既已前赴该处。省城亦不可无大员弹压。且赈恤需用接济米谷饼面钱银等项。俱须由省城拨运。姜晟自当在省筹备一切。豫为布置。即可毋庸前往。舒常到彼后。务宜逐加履勘。详悉查明。加意妥为抚恤。一面奏闻。一面即行散给。俾资接济。毋致失所。不可稍存讳饰。至此次荆州被灾情形较重。附近村庄、亦不无淹浸处所。而长阳一县。前此亦经被水。现在蒲圻、汉川、蕲水、罗田、黄梅、鹤峰等州县、复据姜晟奏、或因山水陡发。或因湖河漫溢。低洼田地。间有被淹等语。各处被水、虽轻重不等。同系灾民。自宜一体查明。设法疏消。妥为抚恤。其有应行酌予赈缓之处。即据实奏明。分别办理。不可因荆州府城被灾较重。皆专注意办理。而于别州县被水处所。未免心存忽视。以致灾民或有失所向隅之叹。舒常、姜晟等、务当一体详加妥办。以仰体朕轸念灾黎、一视同仁之意。　　

○又谕、本年三四月间。因诸臣条奏科场弊窦。曾令大学士九卿议奏。并降旨通行饬谕矣。彼时据阿桂奏、外间传有谢墉抽身便讨、吴玉纶倒口即吞之语。朕即以阿桂若仅奏谢墉声誉不好。伊二人前在吏部时。原有龃龉。而吴玉纶则并无芥蒂。则其言似非无据。即他臣虽未有明言其舆论平常。而伊二人之在学差任内。不孚众情之处。闻知者亦复不少。学政为抡才所关。既闻有舞弊营私情事。安可置之不办。随降旨令李侍尧、闵鹗元、各将谢墉吴玉纶在任声名、究竟如何之处。就近访查。据实具奏。前据闵鹗元奏、谢墉初任江苏学政。声名实属平常。其复任时。尚知悔过。颇为谨饬。而李侍尧则称吴玉纶在学政任内、声名狼籍。至今闽省士子。犹怀忿恨。上年因吴玉纶条奏科场。该省之人。无不传为笑柄。以吴玉纶即系作弊之人。如何亦说防弊。但事隔年久。实无凭据等语。适吴玉纶在热河扈从。随面加询问。据称因伊曾条奏西监应行补捐一事。是以为众所怨。昨谢墉带领引见、来至热河。亦面加询问。据奏伊因考试过严。未免取怨于人。及诘以因何有抽身倒口之语。伊二人则皆奏系寄园寄所寄小说所载陈言。想系怨之者因而附会等语。办理科场。本当严密。如果恪遵成法。自矢洁清。士心正当翕服。即或有被遗之人。为之散播谣言。亦何至憎兹多口。至吴玉纶条奏捐监。系四十六年之事。而其简放福建学政。已在四十八年以后。相隔甚久。尤为两不相涉。若云出自寄园寄所寄。则古今书籍所载陈言甚多。何以不取而附会他人。独于谢墉吴玉纶二人、曲加附会。不谋而合。但此事既经闵鹗元李侍尧就近查奏。并非无因。即将伊二人革职交刑部审讯治罪。亦不为过。姑念阿桂所奏、究系传闻。且无人不知。而李侍尧等、亦因事隔年久。查无确据。朕从来不为已甚。何必遽兴大狱。但伊二人俱系大员。经朕特简学政。乃声名致此平常。朕甚愧焉。谢墉、吴玉纶、何以复胜卿贰之任。均著降调为内阁学士。其职不过专司批本。并无应办紧要之件。伊二人学问尚可。是以特予从宽降补。此皆朕格外矜全。伊二人务当痛自愧悔。勉为湔濯。如再不知悛改。必加倍重治其罪。其吏部侍郎员缺。著朱圭调补。礼部侍郎员缺。著邹奕孝补授。兵部侍郎员缺。著赵锳补授。工部侍郎员缺。著管干珍补授。朱圭现在出差。所有吏部侍郎事务。并著管干珍兼署。至各省学政。如有关节贿卖等情。督抚近在同省。断无不知之理。前已有旨交该督抚等、严行查访具奏。或言学政舞弊营私。本省督抚知而不举。必系督抚自己廉隅不谨。恐为所讦。若该督抚等、竟敢与学政通同一气。作奸犯科。尚复何事不可为。然督抚等俱受朕深恩。特加委任。或不肖如王亶望、陈辉祖、郝硕、国泰者、赃私累累。于学政弊窦。自不敢举发。而王亶望等、俱已先后败露。立寘重典。亦不藉学政之参奏也。但外省官官相护恶习。牢不可破。今屡经降旨通饬。各该督抚等、务宜实力查察。如学政等有仍前情弊。立即严参究办。倘有心狥隐。必将该督抚、一并从重治罪。决不姑贷。至士子等应试时。原不能无所去取。其取中者、自必感激无言。而被遗者、不免心存觖望。悠悠之口。固不足凭。但考官学政等、果能秉公录取。毫无弊窦。公论具在。断不至如谢墉等之众口一词。贻讥谤牍。嗣后各该学政。亦当益矢冰兢。公平校阅。勿滋物议。务拔真材。以副朕训诲成全之至意。将此通谕知之。　　

○又谕曰。杨重英之子杨长灵、现在刑部监禁。今查明杨重英、并无从顺缅甸情事。是杨重英系属无罪之人。伊子杨长灵、著即行释放。　　

○又谕曰。蔡攀龙、著来京引见。再降谕旨。所有福建水师提督员缺。著哈当阿调补。其狭西固原提督员缺。著王汇暂行署理候朕另行简放。　　

○庚午。孝懿仁皇后忌辰。遣官祭景陵。　　

○谕军机大臣等、现在安南虽被阮姓攻占黎城。而嗣孙下落、尚无确信。若据声言进讨。不免太早。止宜饬令附近之左江、高廉、并云南开化、临元二镇、以安南有事。恐贼匪乘间阑入关隘。豫备截拏为词。各在本境整饬兵马器械。朝夕操练。以壮其声势。俾该国人众、闻内地派兵豫备。或黎维祁借此声援。纠集兵民。徐图恢复。此亦一办法。但仍宜不动声色。妥为布置。不可稍涉张皇。至该国高平谅山等处、因与内地附近。阮岳恐天朝进讨。先诱令从逆。著传谕孙士毅、可即作为己意。檄谕各该镇目等、以阮岳恃强篡夺。该镇目等俱系黎氏旧臣。又与天朝接壤。理应帮同嗣孙剿贼。何得甘心附逆。黎氏臣事天朝最久。今该国臣下。胆敢肆行窃据。天朝已派重兵。豫备兴师问罪。该镇目等距内地尤近。倘能改邪归正。拥戴旧主。不但可以转祸为福。必邀大皇帝厚赏。若不速知悛悔归正。将来大兵进讨。必首就诛夷。决不宽贷。如此剀切谕知。庶可以断贼匪之咽喉。而壮黎氏之声援。自有裨益。　　

○又谕、安南被阮岳攻占黎城。黎维祁、现赴山南等处、纠集兵民恢复。但恐该国匪犯。有逸入内地关隘情事。太平、廉州、开化等府属、与安南境壤、俱属毗连。各该关隘处所。即应严为防范。著富纲即饬令陈大绂、孙起蛟、于开化临元二处。与安南相接隘口。多派弁兵。备齐器械。分为布置。以壮声势。并著严密防堵。如该国贼匪、敢有阑入边境之事。该镇等即率领弁兵。四路截杀。其或有潜行逸入者。亦即尽数擒拏。勿使得有一人纵逸。　　

○辛未。谕、前据图桑阿、陈淮奏、荆州江水泛涨。堤塍溃决。以致府城及满城均被淹浸。览之惕然恻然。已屡有旨。谕令舒常等、迅速前往。详晰查明。妥加抚恤矣。看来荆州被淹情形甚重。本日又据图桑阿奏、该处城垣。四十四六两年。曾两次被淹。城垣亦不坚固。此次被淹更重等语。荆州城垣。既两被水淹。此次因冲开西北两门。水直入城。城内水深一丈余尺。虽渐次消落。而城垣经此一番淹浸。基址必至松动闪矬。势须另行修建。朕意该处城垣、既屡被水淹。自因江水顶冲之故。而城内水至丈余。其地势亦必低下可知。但该处为古来重镇。近乃屡被淹浸。殊非捍卫久安之道。或江路有所迁移乎。兹既另须修建。何必与水争地。莫若择一地势较高及非顶冲之处。酌量移建。庶可以一劳永逸。若该府民人安土重迁。或难改徙。不妨将城垣衙署、酌移高阜处所。收小改建。亦无不可。至该处城工既需另建。而衙署仓廒监狱、以及驻防官兵房屋一切、亦被水淹。均须查明分别修建。其被灾人口。尤应亟行抚恤。需项浩繁。该省藩库所存银两。必不敷用。著于户部库内。动拨银二百万两。并派户部司员二人。每人管解银一百万两。径送荆州应用。并著沿途各该督抚、速备人夫车驮。直隶著派梁肯堂。河南著派景安。湖北著派李天培。并各派出道府营员。一体护送。以期迅速解到。至此次荆州城垣。可否改建、及尚可因旧。朕不能悬度。及一切抚恤事宜。所关甚钜。恐舒常、姜晟等、见识未能周到。阿桂历经委任。自能善体朕意。德成于工程亦为谙习。著派令由驿前往勘办。所有城工应否改建、及如何筹办、毋致再被水淹之处。著交阿桂会同舒常定议具奏。改与不改。阿桂定之。其料估城垣仓廒、及驻防官兵房间等项工程。著交德成核实估计具奏。阿桂、德成、接奉谕旨。即日迅速起程前往。不必前赴行在请训。其详悉俟朕细思。续有指示办理之处。即行由驿陆续寄知。阿桂等到彼。当详细筹勘。妥协办理。不必泥于遵旨。以副朕轸念兵民、保障久远至意。其留京事务、著绰克托代办。　　

○又谕、荆州被水。驻防兵丁。冲毙多人。房屋器具。皆被淹浸。殊为可悯。著将借给伊等银两、俱施恩免其缴还。其淹毙马一千二百余匹。不必买补。且现在亦无拴养之地。著交乌尔图纳逊等、照数于牧群内、择其肥健者。于明年秋凉咨付。并令图桑阿等、派兵接护分给。免其缴价。仍著阿桂查看被灾情形。如尚有应行赏恤之处。即一面奏闻。一面办理。以副朕轸念兵丁、有加无己至意。　　

○谕军机大臣曰。兰第锡、毕沅奏、伏汛安澜。工程平稳一摺。览奏以手加额。已于摺内批示。惟所称商邱以东。虞城曹单各汛。旧河身内。每次长水。均较上游积多二三尺。并有出槽串沟之处。此或河身内有淤浅处所。以致不能畅达。著兰第锡、毕沅、即将该处实在情形。绘图贴说呈览。至现在虽已立秋。伏暑大雨渐少。而秋汛方长。尤应倍加敬慎。朕亦同矢此心。著该督等、务饬道厅员弁、协力齐心。严密防守。俾工程益臻巩固。不得因伏汛已过。稍有疎懈。将此传谕知之。寻奏、商邱各汛。自十堡新河尾以西。滩面尚低。每长水四五尺。即致出槽漫滩。是以积长较少。商邱以东。老河身两岸陡耸。水势收束。易于拥高。是以积长多于上游。又六月间启放毛城铺、峰山闸、虞城一带、掣溜迅速。河底冲刷益深。去路通畅。可无淤浅之患。得旨、览奏稍慰。又批、益当勉力慎守。　　

