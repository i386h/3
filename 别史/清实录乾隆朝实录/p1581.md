<!-- { "loadSidebar": true } -->
○庚午。谕、前经降旨。令旗丁余米。准其在通变卖。以资日用。今年米价甚平。所有抵通漕艘。于正供兑足后。旗丁多余米石。听伊等酌留食用。如有情愿出售者。仍照前例。即准其就通粜卖。于旗丁等既属便益。而地方粮石。亦愈得流通充裕。该部即遵谕行　　

○刑部议覆、湖北布政使亢保条奏、一。妻妾过失杀夫。及家长者。不许转嫁。闺帏幽隐。暧昧莫测。若不明定禁例。弊端不可究诘。应如所奏。嗣后妻妾过失杀夫。及家长。依例决杖赎流外。禁令不许改嫁。其实无亲属可依。不能自存。准族保呈报。当官嫁配。一、两家互殴。各毙一命。例得免死减军之犯。请一体追给埋葬银。查应偿人命罪囚遇赦者。例追银二十两。给与被杀家属。至两家各毙一命之减军人犯。以均系尸属。亦同属苦主。是以并无此例。但一家之内。虽属至亲。有并非同居者。名为一家。实则各户。凡遇丧葬。各自经营。如此等类。既因亲属同伤杀人。致囚不偿命。又令死者之家。自备营葬。未为平允。亦应如所奏。嗣后除两家实系同居。无庸议追埋葬银外。其一家而凶手及被杀之人。实系各居者。均于免死减军该犯名下。照定例追银二十两。从之　　

○辛未。谕、据恒禄等奏称、松花江下游。伯都讷所属地方。旗民驿站人夫。口外蒙古等、设网打鱼。率多争竞。请分定边界。计网徵税。以杜讼端等语。吉林。伯都讷等处。满洲蒙古民人。多藉渔猎为生。越界捕鱼。事所不免。著派贝子瑚图灵阿。驰驿前往。与恒禄。傅良。及该盟长等、秉公查勘。分定地界。严禁越境捕鱼。以杜讼端。以资伊等生计　　

○壬申。上诣畅春园、问皇太后安　　

○谕军机大臣等、原任延榆绥道王镗。业已病故。伊名下应还官项。除节次恩免外。现在尚有未完借帑本息银。共二十二万二千两。前据该抚查奏、伊盐窝房地衣饰等项。约有三十六万余两等语。王镗效力年久。并无过愆。令已物故。若将前项银两。责令伊子一时按数清还。则所估虽属有余。而一经变售。所存无几。将来或致难以资生。深为不忍。著传谕鄂弼。转饬地方官。善为晓谕伊子。将所有盐窝内。加恩仍令其照旧妥协营运。酌量每年撙节。足支用度外。约可得交官银若干。通盘计算。分定限期。逐年完缴。俾帑项既可渐次清完。而于伊子家计。亦不致拮据。该抚其留心筹度办理。无庸抑勒从事。以副朕格外矜全至意　　

○又谕曰、阿桂奏、范时绶。由乌噜木齐。送羊一万三千只。全抵伊犁。办理妥协。又恳于办送回空驼只后。仍来伊犁效力等语。范时绶前因解送阿克苏羊只妥协。曾赏给参领职衔。此次更属奋勉著加恩授为头等侍卫。乌噜木齐、亦有应办事务。仍在原处行走。不必又往伊犁。其在事官员。著交部议叙。兵丁等、赏给钱粮一月　　

○癸酉。谕、国子监将教习期满之沈若木。带领引见。摺内既引吏部原议。或以知县。或以教职。候钦定等语。乃又将该员系进士。曾经有旨归班。以知县选用之处声叙。明系有心取巧。令该员必得知县耳。进士归班铨选知县。不过相沿旧例。至得缺之日。必须九卿验看。核其衰庸。或人材无能。不堪膺民社之任者。以教职改补。亦有于引见时。经朕特旨改教者。是沈若木之应得知县与否。尚在未定。而该监堂官隐跃其辞。竟坐实以知县选用。若以为不当复以教职用者然。如此用巧。必由陆宗楷。与沈若木。同系江浙科目。其为曲意瞻徇。情迹显然。观保。全魁。庸懦无能。为其所愚而不觉。夫士子躁进网利之心。为司铎者。尚宜抑而斥之。今且朋比为奸。其何以正人心。国子监堂官。著交部严加议处　　

○吏部议准、直隶总督方观承疏称、蓟运河之白龙港江洼口。并有汛员管辖。惟自江洼口。至北塘海口。计水程三百三十里。又北塘海口。至大沽口新河。计三十里。均系宁河县所属。并无专员管辖。查有该县芦台巡检。附近河干。便于照察。请改为兼河之缺。令其管理新河。仍兼地方事务。从之　　

○甲戌。谕军机大臣等、成衮所布奏、骁骑校博达勒等、护送哈萨克使人。行抵边境。见上年在特穆尔绰尔郭等处过冬之哈萨克等。俱远移游牧。殊属恭顺。归途遇哈萨克等告称、前有二十人打牲。至和博克等处。被贼戕害等语。近经乌噜木齐大臣等奏、哈萨克贸易人等告称、伊等二十余人被害。恐系内地逃人所为。朕即降旨。将来贸易人等。若再行言及。即告以内地。并无逃人。明系厄鲁特玛哈沁、其言语衣服。与内地大不相同。嗣后尔等若再与相遇。即行剿杀。果系。内地逃人。亦即擒拏。但不得惊动往来商旅。可将此遍行传谕知之　　

○浙江巡抚庄有恭奏、林洛受贿一案。现已饬提说合过付之何兆守。程宏嗣等严讯。据供。实系与林洛之子林辅国说合。随提讯林辅国。极口招承。朦蔽伊父。私行纳贿。然究难凭信。俟提到林洛后。臣与督臣秉公诘讯。务得实情。不使稍有漏网屈抑。得旨、甚是。又称、总之林洛之罪。在于听情纳贿。据呈捏报。又批。此言更公当之极　　

○乙亥。上诣畅春园、问皇太后安　　

○谕军机大臣等、庄有恭摺奏、讯过林洛之子林辅国等供。俟提到林洛。会同督臣秉公诘讯。据实定拟。不使稍有漏网屈抑等语。所见公当处。已于摺内批谕。惟所称林辅国。极口招承朦蔽伊父一节。则不可不加意体勘。以杜避重就轻之弊。林洛以总兵大员。纳贿属实。即罪在难逭。至伊子不过一监生耳。若以求索受财。一切诿诸林辅国。则林洛之咎。止于听情失察。而伊子又以身非职官。得从轻典。且于人子不失孝道。其为一举数便。谁不知之。殊不思国家设立刑章。当以肃官箴。惩漏网为正。若陈编所载。缇萦请代父罪。只可为文词称诩之具。其有执法之任者。又安得徇私情。废公义耶。著传谕杨廷璋等、令将林洛实在案情。悉心详鞫。务得确据。慎勿稍存因循之见。急图迁就完结。致乖明允　　

○旌表守正被戕之四川犍为县民彭永应女彭氏　　

○丙子。谕军机大臣等、索伦副总管尼布齐喀。曾于军前奋勉效力。今在英吉沙尔病故。著加恩赏给恩骑尉。准伊子承袭一次。仍赏银一百两　　

○参赞大臣舒赫德等议奏、查哈密、吐鲁番、皆仿内地之例。十家设一甲长。巡缉稽察。但该二处设官分职。皆与旗民相似。至回部各伯克。凡一切事务。俱系分员专管。尚属严密。若改编保甲。势必裁汰旧缺。转觉纷更。且伯克等不得其人。则保甲亦属具文。应请仍照旧制。责成阿奇木伯克等、将各村庄头目。遴选补授。即如各村庄之噶匝纳齐一缺。管辖地方。甚为紧要。倘有疎防故纵等情。即行革退。分别查处。或地方辽阔。即酌量添设。该管大臣等、仍与阿奇木不时巡察。从之　　

○以河南开归陈许道观音保。为贵州按察使　　

○丁丑。谕、据杨廷璋奏查讯商人程宏嗣等供。与林洛说合婪赃属实林洛著革职。交与该督抚等、将案内有名人犯会同一并严审定拟具奏　　

○谕军机大臣等昨庄有恭奏、查讯林洛婪贿一案已传谕该督等、令将伊子林辅国供认一节。加意体勘。不得任其避重就轻。以致劣员诿卸漏网。兹据杨廷璋奏到讯过商人程宏嗣等、各供词内。有林洛于该商进见时。告知另拨官兵与网户巡查。必须查案。方可办理。是已明示以掯勒求索之意矣。复称、欲下教场有话去对伊子讲说。踪迹隐跃。其为掩耳盗铃。又属显然。试问说事之初。令商人谋之伊子。而受财之后。伊子转不令伊父豫知。有是理耶。此中确情。正须详悉根究。务令水落石出。执法严惩。以示炯戒。不得稍存含糊迁就之见。昨谕缇萦请代父罪。非事理之正。且在汉世。或妄自称诩。此时设有其人。朕亦安能废法而曲徇之也。将此并谕杨廷璋。庄有恭等知之　　

○又谕曰、杨锡绂摺奏、济宁回空漕船。至武城县地方。有舵水人等拴去村民。及遣承差查视。复混行殴打等语。粮船旗丁舵水人等途次滋事。最为向来恶习。屡经整顿惩创。始得渐就肃清。今济宁漕帮。乃有擅行拴缚村民之事。甚至漕督承差。奉派往查。又复悍然肆殴不顾。则其强横藐法。尤非寻常可比。此案已据该督移交阿尔泰审拟。著传谕阿尔泰、严提各犯。逐一详悉研讯。看来其中必有旗丁为之主使。理应究明。尽法示儆。不得但将现在舵水人等。聊且薄惩。草率完案。致长刁风。所有在船督察不严之弁员。著一并附参。严加议处。毋得宽纵　　

○陕甘总督杨应琚奏、请改拨军台粮料。口外廋济。历肋巴泉。至苏鲁图等七台。应需马料。向由哈密所属之塔勒纳沁屯粮内运往。但查塔勒纳沁。至苏鲁图等七台。计程自一千一百四十里。至六百一十里。不等。需马料五百余石。照例每石。每百里。连加增回空脚价三分之一。应给银七钱九分零。共需脚价银、三千三十八两零。其哈密。至苏鲁图等六台。计程自九百二十里。至三百九十里。不等。需口粮一百八十余石。共需运脚银、九百三十两零。在当时各台附近处所。产粮无多。故由哈密等处拨运。现在屯垦较广。口外地方。在在粮石充裕。查辟展。至苏鲁图等台。计程自六十里。至六百六十里。不等。所有各台粮料。若改由辟展拨运。每石给脚价银四钱九分零。共需银一千二百八十九两零。嗣后除各台官兵。应需盐菜银两。照旧由哈密支领外。其口粮马料。请改由辟展拨运。得旨、如所议行　　

○戊寅。谕军机大臣等、据乔光烈奏、河南省城。于六月初一日得雨寸余。如得普渥之泽。晚禾均可播种齐全等语。看来豫省河北一带。正有望雨情形。但乔光烈具奏。经今已及一旬。此时曾否续得沾足著。传谕吴达善、令其即行详悉查奏。再京师自月初得雨后。日来同云时作。亦在待泽之际。直隶山东地方。虽据该督抚奏报。得雨分寸不等。而现在各属。何处已得优渥。何处尚需继霈。并于大田有无妨碍之处。可一并传谕方观承。阿尔泰、即速查明奏闻。寻吴达善奏、查各属禀报。自五六月以来。连得透雨。早秋畅发。晚秋亦已播种。惟济源。修武。安阳。内黄。四县稍高。尚未得有透雨。得旨、览奏俱悉。方观承奏、直隶六月初旬。各属俱报得雨三四寸。至五六寸。不等。田禾无妨。现在保定时作雨势。并无旱象。得旨、览奏俱悉。批摺之际。亦即廉纤细雨。而亟待优霈。不觉瞪发劳也。阿尔泰奏、东省小暑后。各处连得雨泽沾足。麦子高梁畅茂。晚秋亦俱播种。得旨、欣慰览之　　

○己卯。上诣畅春园、问皇太后安　　

