<!-- { "loadSidebar": true } -->
乾隆三十一年丙戌四月乙卯谕曰杨廷璋奏称小镇安守备土司等巡查隘口见怕怀隘外山顶山洞聚集多人随据交趾夷目报称。该国隘口谷旁村夷匪聚集抢掠现在起兵擒捕恳求内地堵截等语。已派委将弁严守卡隘慎密堵截一摺内有虑边臣孟浪稍不持重或生事端。切谕该地方文武镇静弹压详慎防范之语杨廷璋此论似是而实非。交趾素属恭顺谨守藩服原不宜无故加兵即其现在剿捕夷匪。并未干涉内地亦不过拦其窜逸而止。设夷匪窜入隘口。自当协力擒捕付彼处分以示怀远之道或交趾兵目藉缉匪为名擅至边境滋扰岂可轻纵不究仅以驱逐出口了事又或内地人犯逃匿彼境。即应向其索取倘索而不予即当声其罪而追摄之又岂可置之不问乎此等边地夷情惟应审度事理之当办与否因时制宜若务为持重镇静之说则养痈贻患其弊有不可胜言者即如云南莽匪一案于乾隆二十七八年间即有抢劫沿边土司之事而总督吴达善不即发兵擒捕早绝根株以致日久玩延究归于用兵剿除始得肃清边徼已将伊交部严加议处并将其办理不善之处宣示中外今杨廷璋复有此奏是督抚等惟以息事为御边要领。且恐无识之徒转以持重不生事为得体其所关于封疆者甚大。殊不知边地当无事之时自当示以镇静固不可无端滋扰。致边衅自我而开。若番夷一有骚扰情形则是彼自取罪戾。随时惩创。理所宜然使一味巽愞因循。听其猖獗是欲省事而转以滋事。所为持重者又安在乎将此通谕各督抚知之　　

○又谕、昨因举人选途壅滞特派王大臣通行拣选。候朕酌量录用。已据吏部将拣选一等举人八百四十七名。带领引见。二等举人一千一百五十一名。开列名单具奏。所有选列一等举人。著该部签掣分发各省。以知县试用。其借补州同。州判。县丞经历。盐库大使。河工等官。悉照部议行。至拣入二等人员。即照该部议定班次。以教职用。此内有会榜已经中式。将来于新进士引见时归班者。其曾经选入一等人员。著照新进士分发之例。发往各省以知县用二等人员著先以教授用。仍按进士原班铨选　　

○旌表守正捐躯之江苏赣榆县民丁智妻李氏　　

○丙辰。孝端文皇后忌辰。遣官祭昭陵　　

○谕。前据步军统领衙门奏称、北营守备。接准巩华城关移缉拏逆犯马朝柱图牌。称系在于贵州黎平府开泰县饭店脱逃等语。上年七月间方世俊曾奏、徐献朝陷害徐占鳌捏造逆犯马朝柱在伊家中住宿。经该抚等亲往搜查并无影响。审出徐献朝诬陷实情。问拟完结即系黎平府开泰县之事。何以开泰县同时复有此案该抚不另行奏闻之理。彼时即疑其事属荒唐。因派员前往各路。根究文书来历今据查至江南地方。始知由四川提督岳钟璜。仅据营员风闻禀报不揣事之虚实即遍处行文侦缉。辗转关查。高晋亦不加深察。复行通檄缉拏崔应阶及方观承。俱依样葫芦。饬属通缉。殊不知逆犯马朝柱。罪大恶极。经各省严密查拏。历有年所设使其人尚存早应弋获。断不能幸逃显戮。今阅时已久。谅应早伏冥诛岳钟璜身为提督。遇有查缉奸匪之事。如果访有确据。自应上紧缉查。乃以黔省已结案件。轻信绿营妄禀。冒昧关拏。张皇滋扰。殊属不识事体。著交部察议。高晋崔应阶。方观承。因仍前路来文。率行转缉亦属不合。并著饬行　　

○谕军机大臣等。据阿桂等奏称有哈萨克塔塔拜等十一人恳请内附现令暂居雅尔。又有一二鄂拓克人户亦愿内附可否令其在珠勒都斯空地居住等语伊犁等处土地辽阔。人烟愈多愈善哈萨克如不得游牧地方。或畏惧劫掠情愿内附者即行收留。派员弹压日久人众即可编设佐领昂吉但收留后即令居附近地方易资弹压不必令其往珠勒都斯居住。即哈萨克性情无定或私自逃遁亦无关紧要。将此传谕阿桂等将现在内附之塔塔拜等。即在雅尔居住不必支给粮饷委派差役嗣后有来归者悉令于雅尔地方安插。由厄噜特哈萨克内酌派官员弹压并谕明瑞等知之　　

○又谕据成衮扎布等奏称霍尼迈拉呼等处已设卡座哈萨克前来就近游牧不免有斗殴盗窃等事请派雅尔大臣或派彼处王公扎萨克带兵驻劄该处严禁游牧等语。现据雅尔大臣阿桂奏称有哈萨克塔塔拜等。恳请内附。朕谕令安插雅尔地方或由厄鲁特或由哈萨克内。派员管辖今霍尼迈拉呼等卡与哈萨克相近如哈萨克果系不得游牧处所。或惧人劫掠投诚内附者即令于科布多地方居住。不必支给钱粮委派差役派令妥员弹压。若非投诚内附恃强占据。即应驱逐不可姑息。将此传谕成衮扎布知之　　

○以右赞善李汪度。充日讲起居注官。翰林院侍读杨述曾修撰毕沅署日讲起居注官　　

○丁巳。谕军机大臣等。前因外遣人犯。在遣所脱逃者。该管大臣向未奏闻谕令查明在逃未获人犯年来约计若干。兹据乌噜木齐办事大臣奏该处脱逃遣犯乾隆三十年分河南有余方一名山东有赵三一名山西有宁二一名江南有严七即姚节一名。直隶有贾二一名四川有潭洪一名。三十一年分直隶有陈二即陈明玉尤羊即杨四李福儿丁大格子邓辅即邓五儿又名郑大陈三又喀喇河屯俞得水共七名山西有程全一名江南有张二陶受二名浙江有俞佩增一名现在缉拏未获等语此等皆系身获重罪免死减等理应在遣所安静守分乃两年以来脱逃至十余名之多。遣所久未弋获。该犯等必系乘闲逃回本籍潜行藏匿若不上紧严缉按法惩治何以示儆著传谕各该督抚饬属严密查拏务获一面照例办理一面奏闻毋使罪犯窜迹漏网　　

○旌表守正捐躯之山东金乡县民李水妻杨氏　　

○戊午。上诣畅春园问皇太后安　　

○直隶总督方观承疏报。乾隆三十年顺天保定天津宣化四府。并热河道属。共垦地二百五十六顷二十亩有奇　　

○己未。谕节年以来屡经降旨令旗丁余米。准其在通州变卖。以资日用。现在各省漕艘陆续抵通于正供兑足后旗丁多余米石。如有情愿出售者仍著加恩准其就通州粜卖旗丁等既属便宜而地方粮石益加充裕于民食更有裨益该部遵谕速行　　

○又谕向来各省分发人员在外守候不无壅滞。此等人员内材具可用者自必以次题补其或材本平庸。不能遇缺补用。督抚等惟事姑容不加甄别。致各员坐叹积薪徒滋旅食转非所以示体恤著各该督抚将从前分发人员详加分别除才堪供职实因需次稽时者仍留该省候补其有平庸不堪录用之员著查明请旨赏给职衔令其各回原籍。俾伊等得邀顶带之荣而现在拣发之举人皆得及锋而试于地方吏治尤为有益该部可遵谕行　　

○命大学士尹继善。刘统勋协办大学士吏部尚书陈宏谋户部侍郎王际华兵部侍郎钟音彭启丰。刑部侍郎周煌左都御史观保为殿试读卷官　　

○庚申。策试天下贡士胡珊等二百七人于太和殿前。制曰朕缵绍丕基。诞抚万国。祇慎夙夜。懋敕几康三十一年于兹。未敢少懈必世昌期幸符熙洽仰荷上帝之鸿庥列圣垂裕之嘉祉方内乂宁。土宇遐扩士民乐业岁复屡丰。朕履盛思谦勤咨上理缅惟经学为出政之原。史册为鉴观之本。察吏治以底绩。疏选法以程材。将以监古宜今。胥规实效励官造士。共勉永图兹当临轩发策。延揽维殷伫献嘉言。以佐予休治。六经之旨千古范围约举数端以觇诵习易传三义。书分六体。诗有三作春秋著五始载记多后儒之所增周礼以冬官为散见其说可胪举欤穷经致用先务贯通彖传象辞。何以乾卦独立于爻下二典三谟。何以左氏引以为夏书。王风鲁颂编诗何以独异左传公谷。经文何以互殊以礼记为曲礼。易周官为周礼始于何人何代能确凿言之欤史以垂彰瘅而体例不必尽同循吏儒林始于史记文苑独行始于后汉书忠义始于晋书道学始于宋史其分门各当否梁书有止足传。隋书有诚节传。唐书有卓行传同异果何如也凡人之贤否事之得失俱见于传复作论赞疑若赘设沿而不废毋亦拘于体例耶兹命廷臣重修国史期于据事直书永昭惩劝有可以援古证今。裨益编摩者欤记曰。大臣法小臣廉言乎上与下之相承也周官以六计弊群吏。善能而下皆冠以廉汉法六条察吏者五。良规具在可备列而踵行欤朕澄叙官方加意整饬期庶司百职。共底廉平而任封疆者或以姑息为心绾铜墨者。或未清白率职吏治之不醇。民生其曷攸赖。夫大吏者群有司之圭臬也。欲使群吏皆守法奉公固在大吏之公正明察足以董率而甄核之矣。顾侵渔之弊未尽除。黩墨之风未尽息何以杜其源遏其流俾人思濯磨。洁已自爱欤。古者三物宾兴书升论秀士皆得乘时利见自九品官人。三途并用时势较异或以猥杂为讥或以壅滞为患。唐之铨法。有十数年不得亲政者选途之积自昔而然。朕念士之列贤书者需次稽时或少壮策名淹及皓首特令甄选广其途而登用之俾无积薪之虞既为疏通继此果无虑其复壅欤且及锋而用为举人计即为民社计也膺兹选者何以奋勉供职以毋负拔擢之意欤夫崇经术昭法戒饬官常励儒修皆惟其实不惟其文也多士习圣贤之业。明治理之要其悉意敷陈以无负循名责实之义。毋剿毋泛朕将亲览焉　　

○谕军机大臣等阿思哈奏、豫省土城暂缓改建一摺所办是已于摺内批示矣惟所称仪封。夏邑。考城三县积水难消之处前曾据该抚奏明。将此三处城垣缓修距今又阅年余。何以积水尚未消退之岂该地方官平日竟未设法疏消。抑曾经疏治未能涸出耶该抚自当相度各该处情形。视水所归宿处。迅为宣洩。毋使日久停汇。若地势实处低洼。难于疏导。则是消涸无期。又岂宜久置城垣于沮洳。而不为酌议迁移。著传谕阿思哈。逐一确勘。如积水尚有消之势。即上紧实力经理。勿致因循误期。如或卑湿不可施工。即量迁高地。另建城垣。以资保障。著该抚速即查明妥议。据实奏闻　　

○军机大臣等议奏据雅尔办事大臣阿桂奏、请将各遣犯携眷者尽改发乌噜木齐屯田等语乌噜木齐。地土肥美。招募民人。一时难以足数。且起程一切需费亦繁。不如将应遣人犯悉令携眷遣发该处。其能改过者。拟定年限。给与地亩。准入民籍不费帑项。地方渐至富庶。日久即可编成卫所。查例载发遣应携眷属者。准给官车口粮不应携眷而自愿携眷者不给但乌噜木齐地属边陲极远该犯有例不携眷而情愿携眷若非官为料理势必无力携往请照阿桂所奏不分例应携眷与否凡携眷者一并给与口粮车辆至募民遣往之处仍宜照旧以一千五百户为一所。三千户为一卫。令地方官管辖。又据称、现在乌噜木齐遣犯未曾携眷者。皆以该处地广田腴易图生理。自悔未曾携眷。请令乌噜木齐大臣等晓谕伊等。有情愿在彼入籍者。即行文该省督抚将伊等家眷照送遣犯例办给口粮车辆送往。从之　　

