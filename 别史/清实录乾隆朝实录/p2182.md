<!-- { "loadSidebar": true } -->
○谕军机大臣等、昨据彰宝奏、诺穆亲为人。识见才具。不能展布开拓。每日惟专心于案牍簿书。到任后、从未一离省城。即兵制营伍。亦未校阅等语。所奏甚是。尚嫌其入告已迟。诺穆亲本一拘谨之人。前为司道时。尚能黾勉供职。及令署理巡抚。屡形竭蹷。其才具自难胜封疆重寄。现已令其来京陛见。李湖向来办事。颇能认真。自擢任黔抚以来。经理诸务。更属妥协。滇省地处边圉。巡抚一席。较黔省尤为紧要。已有旨著李湖前往署理。其贵州巡抚印务。令图思德暂护。李湖接奉谕旨后。可即前赴滇省。诸凡加意整饬。至如该省营制。当积习委靡之后。尤宜时加整顿。昨已降旨、令巡抚将督提各标。代为巡查考核。李湖到任后。即遵旨妥协办理。勿拘牵成例。少存畛域之见。其铜厂、盐井。尤滇省要务。更当实力调剂清厘。李湖务益加奋勉。副朕委任至意。著将此传谕知之　　

○定边右副将军大学士温福等奏、曾头沟、为小金川后户。奉旨命与桂林、酌从间道进兵夹击。以掣贼肘。查斯底叶安一带。现已攻破。与未过巴朗拉时。情形迥异。曾头沟一路。有兵捣其后户。直取底木达、及布朗郭宗。则美诺不能守。于事有益。总兵书明阿、带固原兵一千。已抵维州。臣等一面咨会桂林。一面行知书明阿、令带兵速赴曾头沟。并令副将色伦泰、领西宁兵一千。径抵沃克什一带。俟臣等攻抵美诺。觅道往迎桂林。其贵州兵二千。陕西兵一千。劄知桂林、令遄赴约咱接济。得旨、是　　

○又奏、松潘镇总兵福昌、革职遗缺。奉旨著宋元俊补授。因宋元俊现在桂林军营。命臣于副将、头等侍卫、及参领内拣署。查委署翼长前锋参领官达色、谙练营务。请令暂署。报闻　　

○丙午。谕曰、宋元俊自随征小金川以来。屡著劳绩。已节经加恩擢用总兵。今据桂林等奏、攻克卡丫情形。宋元俊甚为奋勉。著赏戴花翎。以示奖励。都司李天佑、亦甚勇往。并令桂林、遇有副参缺出。越次奏补。其余在事出力之满汉官弁。均著查明交部议叙　　

○谕军机大臣等、据彰宝奏、访闻古州土弁欧韵清、藉词请劄需费。向各苗寨勒索银七百两。并令出米五十二石。代还所借仓粮。十一月、巡抚李湖、查阅下江时。有岑龙等六寨苗民老浓等具控。曾经发府讯究。现在作何办理。及曾否具奏。请饬交抚臣严办等语。彰宝所奏甚是。从来边地苗民构衅。多由土舍索诈滋事而起。督抚等理应随时体察。竭力整顿。以杜事端。土弁欧韵清、前于党堆寨不法一案。首先禀报。原不妨酌量优奖若该弁借此出入苗寨。倚势婪索。则自干罪戾。即应执法重惩。况此案前经李湖、交发黎平府知府王勋查审时。欧韵清虽不肯按数全认。已有自供、得银一百七十两、米五十二石之事。是案情已属显露。岂可不为彻底根究。倘因前此微劳。竟行为之隐忍。必致肆行无忌。骚扰苗寨。何可为训。该抚李湖、平日办事。尚属认真精明。何以此案、既经寨苗控告。仅行饬府查讯。并不即行奏闻。迅速严办。岂李湖心存化大为小之陋习。遂尔意存姑息。全不顾事理之轻重耶。李湖著传旨严行申饬。仍令其将因何不行奏闻之处。明白回奏。将此传谕知之　　

○又谕、据彰宝奏、访闻古州土弁欧韵清、藉请劄需费。向各苗寨勒索银七百两。并令出米五十二石。代还所借仓粮之事。巡抚李湖、查阅下江时。有岑龙等六寨苗民老浓等具控。曾经发府讯究。该道龚学海、前在同知任内。漫无见闻。请一并饬交抚臣、查明审办等语。彰宝所奏甚是。苗民之构衅。每由于土舍滋事索扰。所关非细。该土弁欧韵清、前于党堆寨不法一案。首先禀报。业经赏给土衔。以示奖励。若藉此出入苗寨。倚势婪索。渐至肆无忌惮。苗民蠢愚。被索不甘。积怨成仇。必致激成事端。地方官应随时访察属实。即当按法惩治。岂可因其曾著微劳。稍事姑容轻纵。该抚李湖、巡阅下江时。既经岑龙等寨苗民控告。并不立时奏闻。迅速严办。不类其平日诚实任事之道。已有旨饬令明白回奏矣。图思德现在护理抚篆。此案即著图思德、严行查审。务得实情。按律究拟。图思德向来办事。颇属认真。今初交查办事件。谅不敢因李湖之现为上司。稍有瞻顾。自取咎戾。至该道龚学海、如有知情徇纵情弊。亦难辞咎。并著查明。一并参奏。将此由五百里传谕知之。彰宝摺、并著钞寄阅看　　

○又谕、据伊勒图等奏、巴尔鲁克游牧地方、贸易之土尔扈特人等。沿卡座行走。来塔尔巴哈台贸易。于事无益等语。土尔扈特等、俱系新附之人。令在哈萨克游牧附近行走。倘生事、偷窃马匹牲畜。诚为无益。伊勒图等、欲停止巴尔鲁克游牧处贸易。不令在哈萨克附近卡座行走。所见甚是。著传谕舒赫德、伊勒图等、土尔扈特等。嗣后贸易。令各管游牧大臣、查明人数。择众中贤能者。令一人为首。一面呈报将军、大臣。一面给与执照。或拨往伊犁。或塔尔巴哈台贸易。均令在台站内行走。台站以外。附近哈萨克处。不可令其行走　　

○又谕曰、桂林等奏、攻克卡了情形。深为欣慰。所称现派宋元俊等、带兵攻围郭松、甲木、二寨。断其水粮。以期不攻自破。亦合机宜。至所称抢占平碉九十七座。大小碉三十五座。石卡三十一处。而所剿杀之贼。仅三十四名。所获祇番妇幼孩各二。且讯据番妇供称、防守碉卡。约有二百余人。虽据供番民、多半调往他处防守。但以现在贼众而计。以二百余人。防守一百六十余碉卡。每处不过一两人。似无此情理。若以为贼人只守紧要之处。其余俱无人屯聚。则彼多设空碉。又复何为。均不可解。似尚非该处确情。著桂林等、查明覆奏。再前此屡降谕旨。令温福、桂林、俟军务告捷后。即于章谷、设镇驻兵。并于约咱、及达木巴宗等处。派驻副将。兼派员带兵驻守革布什咱。使打箭炉、至巴朗拉一带。镇营联络。声息时通。土司境壤内。得有官兵横亘其中。势足控制。不特左界之土司。金川无由滋扰。即在右界土司之与金川毗近者。索诺木自亦不敢轻肆侵凌。方为绥辑番夷、一劳永逸之计。温福、桂林、务遵前旨。妥协定议具奏　　

○丁未。上诣大高殿行礼　　

○奉皇太后居长春仙馆　　

○诣安佑宫行礼　　

○幸圆明园　　

○戊申。谕军机大臣等、据桂林奏、攻克郭松、甲木、情形。连得险隘碉卡。拟即乘胜迅捣贼巢。甚为奋勉。温福前奏、斯底叶安山口。贼碉已经攻破。统兵攻围资哩。谅亦计日可得。从此两路夹击。实有破竹之势。逆渠自可迅速就擒。但须豫为设法防截。勿令其畏惧。逃入金川。又烦申讨。方为妥善。僧格桑就获后。即当在军营严加刑讯。凌迟示众。仍传旨晓谕。使诸番怵目警心。共知畏惧。设或泽旺此时。将逆子僧格桑擒献。亦不可稍存姑息宽宥。盖小金川乃内地土司。岂宜如此跳梁梗命。若泽旺擒献逆子。在官兵未进之前。或可原于格外。今贼众竟敢抗拒官兵。显然叛逆。不但僧格桑寸磔难宽。即泽旺亦应缘坐骈诛之犯。或念彼向为逆子所拘。不能自主。姑可贷其一死。但不宜仍留小金川之地。即移之成都。尚恐其信息易通。久或滋生事衅。莫若即将泽旺、槛送进京。派员沿途严行管束。毋致疎懈。至该处番众。则照黔省古州之例。改作屯兵。令其耕作自食。不必官为给饷养赡。仍移设同知一员驻辖之。久则渐与内地编氓无异。自可永除后患。而自打箭炉、至巴朗拉一路。并照节次谕旨。于章谷设镇驻兵。并于僧格宗、达木巴宗等处。酌设副将、参将。而约咱等隘。则量设守备、带兵驻守。使内地镇营联络。声息相通。且将土司地界。从中隔断。是我得控制之势。而金川弭侵伺之端。方为一劳永逸。温福等于军务告竣。即行妥办筹议具奏　　

○己酉。谕、朕于二月初四日御经筵。所有应行典礼。著各该衙门照例豫备　　

○又谕、上年直隶地方。因秋雨稍多。滨河洼地。间被水淹。已降旨拨给银五十万两。米八十万石。以资抚恤。复于新春降旨。将被灾较重之宛平等二十四州县。再行展赈一月。并有缺乏耔种。及粮价稍贵之处。随时粜借兼行。俾贫民得资口食。今据周元理奏称、从前奉拨银米。尚在不敷动用。恳恩再行酌量赏拨。以济加赈借粜之需等语。著照所请。再于通仓内、拨米十八万石。部库内拨银二十五万两。交与该督周元理、董率所属。实心经理。务使穷檐均沾恺泽。不致稍有遗滥。副朕加惠闾阎至意。该部即遵谕行　　

○谕军机大臣等、裴宗锡奏、霍邱县曾犯邪教之陶金玉家内。搜得钞写采茶歌一本。又在李国栋家、搜获十字歌一纸。均有悖逆荒诞字样。其采茶歌后。载有伯温问答。内有大逆不道之语。供系河南现拟绞犯杨在天传给。应确究逆书来历。现咨豫省、严行查搜确讯等语。此等匪徒。收藏悖逆邪书。辗转流传。屡犯不知悛改。实为法所难宥。但既讯据陶金玉供、与李文振邪教案内、问拟绞候杨在天。向有亲谊。杨在天到伊家。劝令入教。留给伯温问答一纸。言系伊师李文振传给。是该犯杨在天家中。必更有钞传不法字迹。应行逐细搜查。并提该犯严讯。如系该犯造作传布。及搜有别项悖逆字据。则杨在天之罪不容诛。又不当仅以绞候完结。著传谕何煟、即速选派干员、协同安省委员。密赴杨在天家。将一切经书字迹。严查速究。务得逆书确实来历。并此外有无传钞别犯情由。一经讯明。即将杨在天等应得之罪。另行更正定拟具奏。可将此由三百里传谕知之。寻奏、杨在天原籍江南。寄居河南。系已正法李文振徒弟。乾隆三十五年。至原籍、劝表侄陶金玉归教。次年、复同张成功、至陶金玉家。回豫闻拏自首。经臣搜获不法道经。将为首之李文振、张成功、分别正法。杨在天不准自首。拟绞监候。陶金玉、亦经安抚拟杖完结在案。兹准安抚裴宗锡咨、陶金玉在籍。复兴邪教。经搜获采茶歌。载有伯温问答悖逆语。讯由杨在天赴江南时所给。臣随委员、搜查该犯家中。据禀别无存留不法字迹。提讯该犯。据供采茶歌。系上年至江南、给陶金玉钞写。从前忘供。其书得自李文振。此外并无传匿。查歌词虽非该犯造作。但敢传布。即属罪大。拟绞不足蔽辜。俟讯明从重更正。仍一面委员、于曾犯邪教各家。搜查字迹。并严讯各犯属。有无传匿逆书余党。报闻　　

