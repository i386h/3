<!-- { "loadSidebar": true } -->
○署定边左副将军车布登扎布等奏、遵旨拏问达玛琳。因虚衔蓝翎护军玛奇达、前往迟延。以致脱逃。请将玛奇达、与前次差往之虚衔蓝翎护军阿隆阿、革职治罪。臣与阿兰泰、派员不慎。并请交部议处。得旨、车布登扎布、初经任事。著从宽免议。阿兰泰、著严加议处。阿隆阿、玛奇达、俱著革退虚衔蓝翎护军。留于军营效力赎罪。　　

○戊戌。谕、朕此次巡幸木兰。著裕亲王、和亲王大学士来保、陈世倌、在京总理事务。其月选之文员内通判、州、县、等官。武员内八旗护军校、骁骑校、及外省送到之补放水手官、骁骑校、并年满千总等官弁。俱著王、大臣、照从前之例验看。至外省督抚提镇等奏摺。著照例自启銮之日为始、俱赍赴在京总理事务处加封。交内阁随本呈送行在。候朕批示。随本发回。仍于总理处交赍摺人祇领。该部通行传谕知之。　　

○又谕曰、翰林院所撰致仕大学士福敏碑文。殊属平庸浮泛。明廷著作。当以典雅亲切为尚。若沿袭旧文。虚词敷衍。易一姓名。皆可通用矣。向来翰林文字。多有此病。其在无可称述之辈。循例予恤者。固亦无足深论。至大学士福敏、则朕受业之师也。人品学问。岿然为国家耆硕。朕尚当亲制碑文。以光饰终之典。讵可以雷同肤廓之语。塞乃责耶。谢墉即未谙体裁。该掌院蒋溥、岂亦竟不留心阅视。清文内繙译更不成语。德通所司何事。蒋溥、德通、谢墉、俱著交部察议。　　

○革原任河南巡抚图勒炳阿职。发往乌里雅苏台军营。办理粮饷事务。　　

○旌表守正捐躯之山西和林格尔民赵起林妻黄氏。　　

○己亥。上诣畅春园、问皇太后安。　　

○谕额敏和卓曰、将军成衮扎布、奏请办理霍集占、及布拉尼敦。朕意于明春进兵。已谕知该将军矣。此二贼前被准噶尔囚絷。朕特加恩。俾仍领旧部。乃负恩党逆。戕害我副都统阿敏道。其罪必不可逭。然皆二贼狡谋。其胁从回众。尚属可宥。尔受朕厚恩。且系回部望族。为众所信。若能设计诱擒。或使回众离心。执献二贼。更可不劳师旅。尔即酌量办理。若必须用兵。则用兵若干。应于何时进剿。尔即据所见密奏。　　

○谕军机大臣等、陕甘二省驻防及绿营、买补马匹俱令按月奏报。原以各营缺马甚多。急需买补。必有所稽核。庶可不致延玩也。今各处缺额之马。业已将次买补足额。而买马官弁。迫于限期。趱行迅速。转恐于新购马匹。致多劳乏。且行之日久。恐成虚套。此惟在该督等稽查得实耳。著传谕黄廷桂、嗣后陕甘二省买补马匹。停其按月奏报。其沿途应如何牧放行走。及买补多寡。应如何设法催查之处。令该督自行酌量办理可也。　　

○贷江苏山阳、阜宁、清河、桃源、安东、铜山、丰县、砀山、宿迁、睢宁、海州、沭阳、赣榆、等十三州、县、淮安、大河、徐州、三卫、水灾饥民耔粮。并缓徵本年额赋。　　

○庚子。孝懿仁皇后忌辰。遣官祭景陵。　　

○谕曰、鹤年所奏、查勘各州县被水成灾。并续报河流漫溢情形一摺。前因漳河暴涨。骤注卫河。馆陶等县、卫、被水成灾。而济宁、鱼台、金乡、等处已涸之地。又复淹浸。即经降旨、令该抚鹤年加意抚恤。今据该抚亲往查勘。及据各属续报。此次被水成灾者。有馆陶、武城、临清州、临清卫、冠县、夏津、朝城、堂邑、邱县、单县、恩县、范县、德州卫、濮州、濮州卫、曹县、寿张、第十七州、县卫、嘉禾遍陇。转瞬秋成。猝被水灾。农民失望。室庐荡析。栖息无所。朕心深为轸念。所有被水各属。俱著该抚遵照前旨。一体加意抚恤。并各赏给急赈银两。毋拘秋灾成例。其房屋坍塌者。即速给价修葺。毋令久处苫舍。致滋疾病。以慰朕怀保小民至意。至馆陶堤埝。向例虽系民修。但今被灾已重。生计拮据。何忍复责以工役之事。著即遴委道府大员。星速动帑估修。捍御来路。期令速涸。若水退之后。有可补种荍麦者。即酌借耔种。劝谕乘时补种。接济口食。该抚鹤年、其善体朕意。妥协经理。务俾灾黎不致稍有失所。该部即遵谕行。　　

○谕军机大臣等、尹继善覆奏苏家山滚坝、及运河竹络坝勘明会商酌办缘由一摺。已于摺内批谕矣。但所奏情形。殊未明晰。竹络坝黄运两河。细加测量。黄河水面。既高于运河三尺有余。开放自必有倒灌之虞。但水势如此。则由运入黄之中河口。不几亦致倒灌乎。若谓黄河有就下之势。则运河河身。形势自当相等。摺内并未奏明。殊增悬念。至徐州一带黄水中泓。现在果能挟沙急走否。前白钟山奏内、虽有共刷深一尺二寸之语。然此数日内。曾否又有刷深之处。黄河水势。朝夕无定。于此摺奏之便。何不随时奏闻。以慰朕怀。乃竟一字不及。岂必待问乃覆耶。朕于河工一事。宵旰忧勤。诚以数百万民生攸系。不得不刻刻留心。可即传谕尹继善、白钟山、令其一体查明。速行据实具奏。寻奏、查竹络坝、原视黄运两河水势之大小。相机启闭。前因黄水高于运河三尺有余。未便启放。原拟黄水一低于运河。立即开坝。以减洩运河之水。彼时未经声明。实属疎忽。至中河口门一带。地势本高。兼之口门以内、头二三坝。层层关锁。收蓄清水。逼敌黄溜。水势更加迅疾。是以黄水不致倒灌。再徐州黄水。连日又细加验看。刷深已有二尺。挟沙疾走。河身日渐深通。得旨、欣慰览之。　　

○辛丑。谕军机大臣等、成衮扎布等奏称、军营会集兵丁。除驻劄台站外。现有三千余。而马力不足。今拣选兵丁。酌给马匹。共得兵一千九百有奇。派三格、乌勒登、由屯、旺布多尔济等、分路进剿。其马匹乏弱兵丁、一千四百余名。彻回于吐鲁番休息。又将喀尔喀兵四百余名。彻回游牧等语。办理殊不可解。现在扎那噶尔布尼玛等贼众。俱未擒获。又归顺之沙喇斯、玛呼斯等游牧。亦当办理。诸事全未就绪。而遽分兵休息。何不于伊犁附近。将乏马牧养。以截逃归贼众。较之往吐鲁番。岂不更省跋涉之劳。但伊等业经调遣。除喀尔喀兵、自回游牧外、其彻回吐鲁番之兵、不可至巴里坤。仍将吐鲁番等处屯种口粮果否足用。交巴里坤办事大臣查奏。其三格、额尔登额、追贼回营。据称未曾遇贼。伊等所司何事。著明白回奏。又擒获之乌巴什供称、巴图尔乌巴什、现在察罕乌苏居住等语。此地去闼勒奇甚近。成衮扎布等、应遣人侦探。何以未经奏及。而惟以彻兵为事。此必出于舒赫德之意。又所称博勒奔察、恳留于军营效力。尚知奋勉。不似伊等全无筹画著赏银一百两其侍卫中秋、所报解送之诺诺什、于渡河时欲逃。因以力追剌落水。其言支离无据著查明具奏。仍将追剿扎那噶尔布尼玛、及现办巴图尔乌巴什等情事作速奏闻　　

○壬寅。以故奉恩将军扎坤泰之子永武、袭职　　

○癸卯。上御勤政殿听政。　　

○谕曰、彭家屏前以收藏明末野史。其有无批评之处。已被伊子烧毁灭迹。经军机大臣会同九卿、审拟斩决具奏。朕以罪疑惟轻。特降谕旨。改为监候秋后处决。嗣据图勒炳阿奏、其所刻族谱取名大彭统记。甚属狂妄等语。因命新调巡抚胡宝瑔查取进呈。则以大彭得姓之始本于黄帝、昌意、颛顼。夫氏族谱系。士大夫家恒有之亦何至附会荒远。以为迢迢华胄。乃身为臣庶。而牵引上古得姓之初。自居帝王苗裔。其意何居且以大彭统记命名。尤属悖谬不几与累朝国号同一称谓乎。至阅其谱、刻于乾隆甲子年。而凡遇明神宗年号。于朕御名。皆不阙笔。朕自即位以来。从未以犯朕御讳罪人。但伊历任大员。非新进小臣及草野椎陋者可比。其心实不可问。足见目无君上。为人类中所不可容。而前此之逆书。天理昭彰。不容其漏网明甚。彭家屏、原系应斩立决之犯。即秋审时亦必予勾。著从宽免其肆市。即赐令自尽。以为人臣之负恩狂悖者戒。　　

○又谕曰、大学士史贻直、著仍兼管工部事务。　　

○又谕曰、吉庆奏、请敕下直省督抚筹补常平仓谷一摺。所称州县视为畏途。因循延诿。而地方大吏。又不悉心办理之处。此种弊病。现在各省实皆有之。地方水旱不齐。国家所藉以抚恤。灾黎所待以仰给者。惟仓储是赖。一有缺额。自应急为筹补。然筹补之法。不待更立章程。惟在督抚实心整饬而已。前因各省争议采买。一时米粮翔涌。是以议立定额。迩年以来。市价不致过昂。此其效也。然额定而缺者不补。则缓急其奚恃焉。督抚身任封疆民瘼所关自当详加觉察。时时留意。此分所当为。岂可因循玩视。而不为先事计耶。截漕自出特恩。原不为例。非可屡邀也。可将此通行传谕各督抚知之。　　

