<!-- { "loadSidebar": true } -->
○谕军机大臣等、前因蒋兆奎所奏该省雨雪情形。未经另缮清单。降旨申饬。令其查明分晰具奏。兹阅该抚奏到补开各属雨雪清单。仍未明晰。如宁武、泽州、辽州、代州等属。俱开二月十六七、至二十五六等日。得雪均有五六寸不等。现届春令。麦苗正当长发之时。如得雨泽滋培。自为有益。若得雪过厚。弗能消融。则麦苗转致冻压。京城于本月十二日。所得之雪亦有六寸。但旋落旋融。并无积压。是以沾濡入土。即与雨泽无异。现在跸路所经。土膏滋润。麦苗青葱。是其明验。今山西省得雪六寸地方。若积而不化。麦苗恐不免冻压。督抚等往往以雪于麦无碍为言。殊不足信。乃蒋兆奎此次摺内。仍未将得雪处所。是否旋即消融。于麦苗有无妨碍之处。详悉奏明。殊属含混。著再传旨申饬。并将该省得雪六寸地方。是否即时消化。麦苗不致冻压。及闰二月得雨泽之处。另行查明据实具奏。　　

○旌表守正捐躯江苏山阳县民徐锦刚妹徐氏。　　

○是日、驻跸黄新庄行宫。　　

○甲辰。谕军机大臣等、楚省被难民苗。既经毕沅等妥为安顿。其壮健丁男。自当招募团练。依台湾义民之例。用示奖励。该民苗等、踊跃争先。藉资防堵。可期得力。其各寨熟苗。被胁听从者固多。而安分良苗、被其侵掠者亦复不少。势难一律歼除。毕沅等出示晓谕。设法招徕。俾其效命前驱。离散余党。办理正当其时。惟是逆苗等肆行不法。恃众鸱张。其夥党甚多。良莠不一。现当行军紧要之时。自不得不权宜招抚。以苗攻苗。将来事定后。仍须留心查察。如果实在出力自效。奋勇杀贼。自应酌为奖赏。俾其安居复业。倘有阳为归顺。心怀叵测者。必须加意防范。分别办理。此事著福康安、和琳、于剿捕告竣后。务须熟筹妥办。以期绥靖苗疆。又张廷仲所请杀贼自效。谅系实情。毕沅等令其分投募集乡兵。奋勇杀贼。于剿苗事务。亦属有益。将来张廷仲父子、如果能剿杀逆苗。擒献贼首。不妨奏明赏给顶戴。量加鼓励。即或以张廷仲究难深信。可于事竣后送京。另行安插。以杜后患。再福宁等因在镇筸日久。毫无展布。今见德楞泰到彼。欲思抽拨兵丁。攻打接仗。以为塞责之计。但福宁等既因兵力未齐。不通进取。若轻于尝试。未能大加剿杀。使贼匪等见钦差到彼。亦未能大振兵威。转启其轻视之心。自莫若养精蓄锐。俟福康安、和琳、前抵楚境。会合攻击。可期一鼓集事。　　

○是日、驻跸半壁店行宫。　　

○乙巳。谕军机大臣等、据福康安奏、于杀散嗅脑贼匪后。即乘兵威胜势。攻克石城。并连夜进兵。将旁路后路苗寨岩洞贼匪。悉行焚烧痛剿。尽数歼除。实属可嘉。特解小荷包一个以赐。用昭优眷。黔楚苗匪。经此番痛加剿杀。自已望风胆落。其松桃屯聚之贼。无难即日歼除。而秀山一带。经和琳屡次剿杀之后。又有孙士毅等在彼督兵堵截。贼匪见贵州剿杀利害。四川堵捕綦严。隙无可乘。因知湖南兵力单弱。祇知自守。是以思赴保靖永绥一带。冀图抢占城市。为负嵎招致地步。福宁等在镇筸。难以望其直前进取。福康安、和琳、久经历练。屡著劳绩。实为天赐成功。伊二人速将松桃贼匪剿净。后路肃清。两处会合。同赴楚境。并力攻剿。以期一鼓集事。其荆州满兵。于登山陟岭。本非所长。停其调派。所见亦是。至各苗寨中。虽有悔惧投出者。究非可信。谅福康安自能料理妥协。断不为所诱惑。惟拏获贼匪陇久生。据供、石柳邓与石三保。系属叔侄。并自称为吴三桂之后。思复称王。以资号召。虽系捏词煽惑。但似此狂悖不法。必须将首恶石柳邓、石三保、吴陇登等数人。按名擒获。尽法惩治。此等首恶重犯。若俱行解京。则该处苗众。未经目击该犯等备受极刑。转不能触目警心。共知畏惧。福康安应将首恶解京刑讯。其余同恶之犯。竟当留于该处正法。以彰国宪而快人心。俾各苗民咸知畏惧。可以永靖苗疆。和琳抵秀山后。因苗民在晏农屯聚。即带领现到之兵。督率将弁。前往剿杀。歼毙贼匪甚多。焚毁贼寨。亦属可嘉。据称、得有汉屯二千余名兵力。即当将附近贼匪。悉力歼除。打通道路。与福康安会合进剿。并经飞催屯番兵丁。星驰前进。此时想已陆续到齐。和琳已将秀山贼匪剿散。廓清后路。与福康安会合一处。进临楚境。声威壮盛。自可势如破竹。又据福宁奏、刘君辅前赴保靖应援。该提督惟当勉力为之。毋稍疎虞。看来楚省逆苗。尚在鸱张。福宁等仅能自守。惟当悉力防堵。一俟福康安和琳抵楚。同德楞泰等带领官兵。并力夹攻。以期迅速蒇事。　　

○又谕、此次黔蜀边界各处苗匪。负嵎抗拒。经我兵痛加歼杀。连次克捷。因福康安、和琳、督率有方。而官兵攻坚陟险。无不踊跃争先。奋勇甚属可嘉。所有贵州、四川、于嗅脑晏农等处、出力奋勉兵丁。俱著查明。各加恩赏给一月钱粮。以示奖励。　　

○又谕曰、浦霖奏安插重犯噶玛尔多布丹、在配脱逃。请将疎纵之安溪县知县张森革职。留于地方协缉一摺。已批交该部知道矣。噶玛尔多布丹、系逆犯沙玛尔巴徒弟。解京审明后。安插该省之犯。胆敢在配潜逃。情殊可恶。该犯系哲孟雄番夷。最易辨别。脱逃后。或潜回川省。或尚在闽省、及沿途藏匿。均未可定。著传谕浦霖、并沿途督抚。督饬所属。严密查拏。于何处缉获。即于何处正法。毋任远扬漏网。　　

○是日、驻跸秋澜行宫。　　

○丙午。谕、户部议覆两淮商人恳请捐银备饷一摺。淮纲行销口岸。向惟两湖额引最多。今该商等以苗匪跳梁。事属切已。吁恳捐银二百万两。以备应用。自系出于实情。但逆苗勾结滋扰。本属乌合之众。现当大兵云集。福康安、和琳、统领黔蜀劲旅进剿。即日歼除净尽。绥靖地方。军需一切。费项无多。所有此项商捐银两。著准收一半。其余一半。仍行赏还。并著照部议、即于上年留拨银两。令盐政委员将一百万两。就近解交湖南藩库兑收。仍分作三年带完归款。俾遂其踊跃急公之忱。以示体恤众商之意。其捐银各商。并著该盐政查明报部。加恩照例议叙。用示奖励。　　

○谕军机大臣曰、长麟奏、湖南、贵州、现在苗匪滋事。与广西省俱有水陆相通之处。即日赴柳州府一带。查阅地方营汛等语此次苗匪在黔楚两境滋扰。总在广西省西北地方与该省相距千余里。尚可无虞扰害长麟前赴柳州。借查阅营汛为名。防范亦可。但不可过于张皇。致该省苗民或有惊疑惟当不动声色。严密防范。方为妥善。将此谕令知之。　　

○是日、驻跸梁格庄行宫。　　

○丁未。上谒泰陵、泰东陵。均未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员随行礼。　　

○谕、据苏楞额奏、两淮各场缓徵折价银、并借给口粮应徵谷价银、共七万九千一百五十两零。均系因灾递缓之项等语。前经降旨普免天下积欠钱粮。场灶积欠。与民户无别所有两淮应徵缓徵折价、及借给口粮谷价银七万九千一百五十两零。并著加恩一体豁免。以示朕施惠推恩。有加无已至意　　

○以云南腾越镇总兵豁隆武鹤丽镇总兵苏尔相对调。　　

○是日、驻跸秋澜行宫。　　

○戊申。谕军机大臣等、昨召见新授腾越镇总兵豁隆武、人甚老实拘谨。腾越路通缅甸。为边疆要缺。恐该员不能胜任。已降旨调补鹤丽镇矣但总兵为专阃大员。云南为边要之区。未便稍滋贻误著传谕福康安、于该镇抵任后。留心察看。如果不胜总兵之任。即据实具奏。毋任因循也。　　

○又谕、昨召见总兵豁隆武。据称现在江宁物价未免昂贵。系上年山东省收成稍歉所致等语。物价随时长落。原属事所常有。但东省上年。虽因雨水过多。收成不无歉薄。而江南年岁尚属稔收。何致物价增贵。著传谕苏凌阿、将该员所奏是否属实。物价有无加昂之处。现在市集物价若何。即行查明据实覆奏。　　

○大学士公管云贵总督福康安奏、臣由嗅脑进剿。奋力追出山口地势稍平苗寨无数。各持镖矛扑拒几有四五千人经官兵杀毙甚多。追至马乾溪大河。复派兵飞赴上流浅处渡水。抄截剿杀。迨至青鱼塘地方见贼匪峰拥直趋松桃。迅饬官兵。分路围杀将贼众截为两段。竟被杀尽。并将松桃城外贼苗窝棚烧毁。城内都司孙清元等望见火光。即带兵民出城会合进剿。阖城难民、及堵御兵勇。均已分别给赏。谕曰、福康安此次亲身督战。调度悉合机宜。迅解围城。连次克捷。甚属可嘉。福康安著赏戴三眼花翎。特昭优异。其行仗出力、及守城有功之西成尼堪富什浑、俱著赏戴花翎。花连布、赏刚勇巴图鲁名号。珠隆阿、赏鄂岳起巴图鲁名号。都司孙清元、著超等以参将用。其在事出力员弁。并著福康安查明咨部议叙。至松桃城内帮护之难民。亦著详查优赏。以示奖恤。　　

○谕军机大臣等、黔省苗匪。经此番痛加剿杀之后兵威大振。望风胆落福康安从此与和琳会合进剿。自更易于集事。但松桃为黔省后路。最关紧要。所有未经剿净藏匿贼匪。福康安不能兼顾。著交彭廷栋妥协往来搜捕。务期净尽。苗匪经官兵大加剿杀。心怀畏惧。乘此剿抚兼施。既可解散贼心。又可擒拏首恶想福康安久经历练。自必相机妥办。又张廷彦所奏、不甚明悉。现在福康安即与和琳会合进临楚境。声威壮盛。张廷彦此时。惟当督率官兵。悉力固守。以待福康安和琳前抵楚境。分路接应。奋勇剿杀。自不应将兵丁分拨各处。转致兵力单弱。　　

○是日、驻跸半壁店行宫。　　

○己酉。谕、据永保等奏、将锡克南伯克苏勒坦、扎拉顶、拏获解到伤害贸易回民之噶勒察等审明。将动手之噶勒察二犯。业已正法。其余顶充逸犯十五名。仍交苏勒坦扎拉顶领回。定拟具奏等语。所办尚是。锡克南伯克苏勒坦扎拉顶、见阿克伯克差人寄信。即将动手之噶勒察二犯拏获解到外。又将属下顶充逸犯一并解来。知遵法纪。殊为恭顺。著加恩由京赏发大荷包一对。小荷包四个。仍由彼处库内赏给蟒缎一匹。大缎一匹用示优奖。其锡克南回民帕依则喇克一知此事。即往告伊村乌舒里伯克后。又将阿提伯克等拏获。令伊识认。指示明白。均属可嘉。著加恩由彼处库内赏给官缎一匹。以示鼓励。　　

○是日驻跸黄新庄行宫。　　

