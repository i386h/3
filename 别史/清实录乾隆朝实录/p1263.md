<!-- { "loadSidebar": true } -->
○谕军机大臣等、方观承所奏雨水情形一摺。有宣、延、未种之地。如于伏前普得透雨。尚可布种＜麻黍＞子晚豆等语。现据宣化总兵存泰奏称、宣属地方、于十五六日已得透雨。该督十六日具奏时。想尚未报到耳。但该处雨泽。现在究竟是否优沾。足资布种。著传谕方观承、即速查明奏闻。寻奏、查宣郡于本月十五六日得雨。据该道府禀报时。尚未据各属报到。近据延庆州报称、初十日得雨三四寸。十四日又得雨四寸。各乡未种之地。俱补种齐全。其保安、怀来、怀安、三州县内。得雨不均。尚有未能种齐之处。万全、西宁、两处。尤觉暵乾。如十五六日均得透雨。补种犹可及时。得旨、览奏俱悉。　　

○以镶红旗满州副都统勒尔森、为镶黄旗蒙古都统。镶蓝旗蒙古副都统舒泰、为镶红旗满洲副都统。以镶黄旗满洲副都统明安、正蓝旗满洲副都统满泰、对调。　　

○乙卯。谕军机大臣等、据达勒当阿奏、自阿逆处逃出贼人巴朗、已解赴巴禄处。令为向导。擒拏阿巴噶斯等语。现在阿巴噶斯等俱已擒获。巴朗著派员押解来京。　　

○丙辰上诣畅春园、问皇太后安。　　

○谕军机大臣等、从前传谕各省督抚、令将铜铅船只过境。有无事故之处。随时具摺奏闻。乃各督抚不过将守风守冻有无逗遛之处。循例奏报。而沿途或有盗卖铜铅等弊。未能实力查察。及至交官短少。则往往挂批。俟下届补解。稽延拖欠。动逾岁月。其遭风沉溺。或以少报多。虚捏取结诸弊。皆所不免。是则经过地方之督抚。以隔省委员。漫不经心所致也。现据拏获解官家人、于未交局前盗卖铜觔一案。通州密迩京师。尚有骩法犯科者。则他省途次。更难谓其必无矣。况解官余铜余铅。原许其售卖以济民间之用。至沿途射利透漏。致启亏缺之渐。则断乎不可。著再传谕各省督抚、嗣后铜铅过境。务须严密稽查。毋得视为具文。玩忽从事。可通行寄谕知之。　　

○又谕曰、舒明等奏、伯什阿噶什、宰桑赛音伯勒克等、带领户口来降。伊等中途被哈萨克抢掠。情形可悯。著加恩赏赛音伯勒克、缎四端。得木齐恩克、济尔噶勒等、缎各二端。现在伯什阿噶什、为哈萨克所逼。未知逃避何处。伊子博东齐、已领兵前往寻觅。赛音伯勒克等、或即在此居住。或前往会合博东齐。俱听其自便、并传谕舒明等、详察赛音伯勒克等情形。如需酌量接济。奏闻请旨。　　

○调广西布政使德福、为福建布政使。以河南按察使叶存仁、为广西布政使。四川川东道宋邦绥、为河南按察使。　　

○丁巳。谕军机大臣等、富森派往迁移达什达瓦属人。起程一月余。始抵巴里坤。任意迟延。著交部严加议处。锡特库、乃驻劄巴里坤办事大员。经富德将军前私行逃回之宰桑讷默库、曼集等、行文知会。应即请旨正法。乃游移两请。经朕严加申饬。降旨将讷默库、曼集等正法。以昭惩儆。锡特库办理此事。有意姑息。亦著交部严察议奏。　　

○又谕曰、雅尔哈善等奏、吐鲁番回人莽噶里克。贡献马匹。请率伊弟额什里木、子呢雅斯、同来入觐等语。莽噶里克、感戴朕恩。诚笃可嘉。第现在令大兵擒拏阿逆。而准噶尔地方。连年扰攘。匪窃甚多。伊游牧内正须管辖。此次著于伊子弟中派出一人来京。莽噶里克、著暂停入觐。俟一二年后再行请旨。　　

○工部议准、署江南河道总督富勒赫疏称、芒稻东西二闸底石冲损。地桩亦多朽坏。应动项趱修。从之。　　

○原任定边右副将军扎拉丰阿奏、乌噜特宰桑耨德勒齐、擒解伊族宰桑和尔和岱前来。讯系附和阿逆情形属实。即行正法。报闻。　　

○戊午。谕军机大臣等、哈达哈等奏、乌梁海宰桑鄂木布之子博罗特等。已逃入俄罗斯境内。伊等止遣人索取。不即领兵前往。所办尚合机宜。此等逃人。无甚紧要。第行文俄罗斯地方。自必擒献。原无庸领兵追捕。若阿逆投至其地。则大兵即当尾追擒拏。不得照此办理也。著即派车布登扎布、带兵赴俄罗斯边境索取。俟乌梁海逃人送到时。将首犯派干员速解来京。余即在该处正法。　　

○己未。遣官祭火神庙。　　

○庚申。谕曰、宗室人等、近来仍有不知自爱。妄为非法。皆由该管王公等、平日不加教导所致。迨获罪后。又复瞻徇。并不严行办理。殊为恶习。著该衙门严议具奏。裕亲王、履亲王、慎郡王、俱不必管理宗人府事务。裕亲王所遗员缺。著简亲王补授。管理宗人府事。履亲王所遗员缺。著庄亲王补授。慎郡王所遗员缺。著公弘晥补授。　　

○又谕、东城官房一所。著仍赏给刘统勋。并交内务府、于内城官房中查一所。赏给裘曰修居住。　　

○谕军机大臣等、策楞等奏、跟随玉保前往引导之鼐勒察克、回至军营告称、玉保前赴哈萨克。中途遇有贼人。共相迎敌等语。奏内并未声明系何人迎敌。看来不过古尔班和卓逃人。及彼处穷饿无聊之众耳。此皆策楞从前疎脱古尔班和卓、不行追捕所致。达勒当阿、即带鼐勒察克前往。务将古尔班和卓擒获。倘与阿逆同入哈萨克境内。亦必责令擒献。派干员解京治罪。如鼐勒察克、并未见贼人实在情形。私回军营捏词禀告。即将鼐勒察克正法示众。　　

○礼部等衙门议覆、户部左侍郎刘纶条奏、请复科场旧式。登记注抹字数。以杜誊录点窜等语。查科场禁例。剔清誊录弊窦綦严。而日久法弛。嗣后应敕各督抚、严饬州县官。务选诚实正身书役承充誊录。取具亲书笔迹。并册造年貌籍贯。选吏押送布政司、顺天府、委官验收。即封入公所。加谨关防。届期委员亲送入场。倘有雇替。或被纠参。将册送及验收官严加议处。再顺天乡试外帘官。例咨取科目出身之员外、主事、中书、评事、博士、助教、等官。及守部候选进士举人。开列题请。惟此等守部进士举人。未经授职。事少阅历。不能妥办外帘诸务。嗣后应停其取用。届期移各衙门。咨送科目出身之员。不敷。许将凡属恩、拔、副、贡。正途出身之员。拣选开送。会试亦照例办理。再顺天同考官。向因调取近京州县。独由吏部题请。今改用京员。嗣后应与顺天暨各省主考官。均归礼部开列具题。其武闱同考官。亦归兵部画一办理。从之。　　

○以庶子李宗文、为陕西乡试正考官。吏部员外郎曹发先、为副考官。礼部侍郎介福、为江南乡试正考官。编修冯浩、为副考官。　　

○辛酉。上诣畅春园、问皇太后安。　　

○谕、从前兆昌奏、和多多诺尔等处出鹻地方。招商煮办。与蒙民均属有益。当派令良卿、高恒、会同兆昌查明议奏。今据惠色奏、如于该处煮鹻。必致作践牧场。扰累蒙古。断不可行等语。彼此陈奏互歧。必有情弊。著钞发良卿、高恒、阅看。此事究系可行与否。秉公确查。据实奏闻。　　

○礼部议覆、湖南巡抚陈宏谋奏称、士子入闱。自点名搜检。及收贴试卷。最关弊窦。且有执事弁兵。均宜约束。自须巡抚在闱稽查弹压。若三场已毕。所有督率誊录对读封送试卷。及呈送内帘供给。系提调、监试、两道员专司。无虑贻误。应如所请。嗣后各省巡抚监临。俱令于八月二十日后出闱。闱中事务。交提调、监试、二道督理。不必又令藩臬入闱。仍应委中军驻宿贡院门外。巡逻稽查。再查贴示违式试卷。各省相沿。头二场贴贡院门外。三场贴至公堂。殊不画一。亦应如所奏。嗣后第三场违式试卷。一体贴贡院门外。从之。　　

○又议奏、昌平州明代十二陵。向设司香太监十六名。多系虚设。且距京稍远。稽查为难。查每陵有看守陵户三名。又有世袭一等延恩侯岁时承祭。应将前项太监裁归为民。所遗养赡地亩。交地方官、同原拨祭地。招佃收租。办理祭品。并令选老成殷实者充补陵户守护。又该州明代妃冢六处。即十二陵太监承管。今既裁。应添陵户四名。各给养赡地三十五亩。余地并交地方官招佃收租。又西山有明代景泰陵。及坟茔数处。原有司香太监六名。应并裁。酌设陵户二名。照昌平州例办理。又江宁明太祖陵亦有太监。应行令江南总督。查明照办。从之。　　

○癸亥。谕军机大臣等、喀尔喀王公台吉内。惟和托辉特郡王青滚杂卜、受恩最深。上年在军营时。将军大臣等。参奏阿逆罪状。伊敢私自泄漏。且于阿逆前百计趋承。以致阿逆趾高气扬。肆行无忌。后于追缉阿逆之时。观望退缩。奏称必得两路出归五万。方可追擒。种种乖谬。指不胜屈。前此屡欲拏问。朕念伊祖博贝、旧日劳绩。施恩宽宥。今无故自军前擅回。又扬言额琳沁多尔济、达木巴扎布等治罪之后。众心疑惧。而喀尔喀数年以来。皆以用兵为累。以其怨望之私。托为他人之语。妄行渎奏。藐法已极。断难姑容。必当明正典刑。以示儆戒。但达勒当阿、哈达哈等、现在领兵前往哈萨克。不便派兵拏解。著传谕舒明、阿兰泰等、如青滚杂卜、彻兵回伊游牧。则此时无庸办理。俟达勒当阿等、擒获阿逆凯旋时。降旨令伊等拏解。倘伊前赴舒明等驻劄地方。即降旨拏解来京治罪。舒明等、务宜加意慎密。勿使洩露。致伊闻风脱逃。　　

○又谕、从前阿里衮赴军营时。朕曾降旨。令拏解玉保来京治罪。今据达勒当阿奏称、玉保自知罪谴。前赴哈萨克。中途遇贼人交战。尚能出力。著加恩毋庸拏解。授为头等侍卫。以观后效。　　

○又谕曰、杜尔伯特台吉伯什阿噶什、带伊属人八百余户。至额尔齐斯、奇兰、库尔图等处。遣人前来投诚等语。伯什阿噶什、系杜尔伯特大台吉。屡被哈萨克抢掠。倾心投诚。甚属可嘉。著封为亲王。又谕伯什阿噶什曰、尔诚心感戴。率领属众投诚。甚属可嘉。前大兵抵伊犁时。尔即谒见将军大臣。正欲加恩封赏。旋遇阿逆背叛。未及举行。今尔屡被哈萨克抢掳。辗转迁徙。始克内附。已加恩封尔为亲王。闻尔现在抱病。属人又经远行。此时毋庸派兵从征。亦不必向内地迁移。著即在额尔齐斯等处游牧。尔杜尔伯特台吉车凌等、将来即令归至旧日游牧地方。尔等皆系同族。聚处一方。实为允协。正不必远离故土。徒劳往返也。俟尔病痊后。明岁来京入觐。更加赏赉。前博东齐告称、尔遇哈萨克扰乱。未知踪迹。方深廑念。今览奏不胜欣慰。至博东齐并非尔子。从前在军营时捏称情由。尔即查明奏闻。　　

○旌表守正被戕之四川宜宾县民罗纯妻李氏。　　

○甲子。上御勤政殿听政。　　

○郡王衔贝勒色布腾故、赐祭如例。　　

○乙丑。上诣畅春园、问皇太后安。　　

