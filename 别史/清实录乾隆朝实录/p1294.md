<!-- { "loadSidebar": true } -->
○军机大臣会同兵部议覆、河南巡抚图勒炳阿奏称、西路军报。向由陕晋直隶递京。若南巡启銮后。仍由原路。未免稽时。查豫属、内黄路通直隶。考城壤接山东。永城界连江省。请军报由潼关出境。即从豫省递送行在。并自陕豫交界之阌乡。及路通直隶山东江南各属。俱设正腰各站。恐各该州县不能分身照料。应每二站就近派佐杂一员。该管守牧县令。随时查察。其腰站马。于正站抽拨等语。查西路军报。向由陕晋沿边递送直隶良乡。今由内黄递送直隶。计程较远。应毋庸议。其由考城接递山东。永城接递江南。则较沿边程途为近。应如所请。至每二站仅派佐杂办理。难保无误。应照直隶陕甘等省奏定之例。每正站派守备一。千把外委三。专司驰送。同知通判往来料理。道府不时稽查。马于通省各驿拣拨。得旨、依议。著兵部行文陕省。沿边一带。尚有北路军营奏报。所有台站。仍照旧安设。俟启銮后。计程已抵山东境。则西来文报。即由潼关径送河南接递。至回銮将抵直境。即仍由北路驰递。其陕西、河南、山东、江南、浙江。著该督抚各拣派满洲道员一人。专司军台事务。往来督察。以期迅速。　　

○命工部尚书哈达哈、为参赞大臣。往科布多驻劄。办理军务。　　

○命江苏按察使托恩多、署江苏布政使。江安粮道杜官德、署江苏按察使。　　

○庚子。上诣南郊斋宫斋宿。　　

○享太庙。遣裕亲王广禄恭代行礼。　　

○遣官祭太岁之神。　　

○谕军机大臣等、庄有恭所办朱＜日冉＞一案。尹继善身为总督。断无不知之理。乃并未据实查参。及降旨交办。又不即行具奏。竟将此事视为泛常。今览此次所奏情词。一味模棱支饰。似乎有心朦混。此图将来易于了结。试思缳首重罪。岂有竟不上闻。而督抚即可擅自批结者乎。且如地方豪户。为富不仁。横行乡曲。即重罚示惩。原可酌量办理。从前方观承查办直隶民典旗地案内。曾经罚银十余万两。以为城工之用者。当经奏闻。得旨允准。方令交官。今朱＜日冉＞此案。当始定罪时。即行奏明。或于请赎时。据实陈奏罚锾备赈。则一以办公。一以利民。事同一体。自可降旨允行。乃庄有恭办理之初。并无一字奏及。直至离任时。始含糊具奏。此不过恐被新任巡抚查出。聊为弥缝之计耳。此案若不彻底根究。痛加惩创。则嗣后内外大臣。俱可任意置人重辟。旋以罚赎取利。其弊端尚可问乎。若谓庄有恭此事办理糊涂。则伊平日办事。与漫不晓事者不同。其为有心舞弊。希图缘饰。晓然可知。尹继善等、如欲以糊涂二字了结此案。此等伎俩。能于朕前行之否乎。况原奏所称泰兴县仓有借动赈米。现须归补。与此事毫无交涉。乃强为牵合。显系该属仓库中有亏欠。因借此遮饰罚捐之项。不知如无此案。该县仓粮。又将如何办理。且江省绅士。因灾捐赈者不一。岂皆有罪之可罚耶。看来尹继善办理此案。又欲复萌故智。以图迁就。倘再不实心查办。则是自取罪戾。朕必不能为尹继善宽也。尹继善著严行申饬。并传谕爱必达知之。　　

○又谕曰、喀尔吉善等会奏、浙海关更定洋船税则一摺。已交部议奏矣。洋船向例。悉抵广东澳门收口。历久相安。浙省宁波。虽有海关。与广省迥异。且浙民习俗易嚣。洋商错处。必致滋事。若不立法杜绝。恐将来到浙者众。宁波又成一洋船市集之所。内地海疆。关系紧要。原其致此之由。皆因小人贪利。避重就轻。兼有奸牙勾串之故。但使浙省税额。重于广东。令畨商无利可图。自必仍归广东贸易。此不禁自除之道。初非藉以加赋也。前降谕旨甚明。喀尔吉善等俱未见及此。伊等身任封疆。皆当深体此意。并时加察访。如有奸民串通勾引。即行严拏治罪。若云劝谕开导。异其不来。则以法绳之。尚恐其捍法渔利。岂劝谕所能止耶。著将此传谕喀尔吉善知之。　　

○军机大臣等奏、将军成衮扎布等抵巴里坤时。大兵陆续可到。如贼同在一处。即统兵前进。若散处即分兵进剿。应令将军成衮扎布、副将军兆惠、分两路。此次进兵。将在台滋事各厄鲁特等。尽行剿灭。嗣后惟派察哈尔或绿旗兵在台差委。今春应赴伊犁种地兵丁。令驻巴里坤绿旗兵二千名。随大兵进过种地地方。即酌留耕种。秋收后运粮至大兵驻劄处备支。其厄鲁特所余老幼。妥为安插。收其马驼。但给牛羊度日酌派索伦兵管辖。编作旗分佐领。至驻劄大兵应在额林哈毕尔噶、安济海等处。其各回部事宜。酌量遣人往办。谕、所奏甚属详悉。俱应如所议行。第军机须相时而动。非可豫定。惟在将军大臣等。和衷共济。奋勇成功。兆惠领兵前来。若与成衮扎布同路进兵。办理事宜。俱应以成衮扎布为首。倘需两路进兵。则兆惠专领前往。哈宁阿、永贵等。俱著在参赞大臣上行走但此时筹办情形。兆惠等俱未深悉。著鄂实会同兆惠办理。其兆惠所领兵丁。已久在行间。应派兵一二千名。交额勒登额带领。随同兆惠等进发。至所议索伦兵丁。前往新疆管辖厄鲁特事宜。毋论远道迁移。事属未便。且索伦素属骁勇若与厄鲁特聚处。势必染其余习将来渐不可用。甚属无益。其厄鲁特贼人余众。应俱分赏绿旗兵丁。其实力协助大兵击贼之人。仍加恩令其管辖所属。不必更设图什墨勒、扎尔呼齐等员。酌量赏给总管品级。至前此厄鲁特等擅行抢掠台站。皆由派伊等同管台站所致。嗣后不必令伊等同在台站当差。应指定地方。令其游牧。倘有潜入台站地方之人。即行查拏究治。其办理各回部事宜。现在阿敏道尚在叶尔羌、未回军营。著将军等、会同额敏和卓详细商酌。或应再遣员前往晓谕。即派前次托伦泰、五十六前往。其布拉呢敦霍集占、二人看来布拉呢敦、尚属恭顺。霍集占、奸诈异常。应留心防范。相机办理。著将此旨钞寄成衮扎布。务期与军营大臣等同心共勉。迅奏肤功。　　

○以原任广州副都统马瑞图、为镶红旗汉军副都统。　　

○辛丑祈谷于上帝上亲诣行礼。　　

○诣大高殿行礼。　　

○诣皇太后宫问安。　　

○谕、甘省现在办理军需。库贮宜裕。著该部于应拨省分。酌拨银二百万两。解往甘省。以备军需之用。　　

○谕军机大臣等、据雅尔哈善等奏称、遣往策应兆惠之参将迈斯汉回营。擒获叛贼得木齐纳逊、及厄鲁特齐巴克、默腾、巴朗、额森拜等四人。咸供兆惠现在被围。是以仍令图伦楚等前往策应等语。雅尔哈善等办理甚合机宜。惟是迈斯汉等领兵前往。既经守备高天喜、剿杀噶勒杂特、哈萨克锡喇游牧人众。并收获驼马等物。迈斯汉即应更换驼马。径赴额布推济勒噶朗等处。迎接兆惠。乃一闻被围妄言。即行退回。殊属懦怯。著将迈斯汉革职。其参将员缺。即令奋勇效力之高天喜升授。至纳逊供称、哈萨克锡喇于十一月十五日。已围将军营盘之语。看来竟属子虚。计和起与哈萨克锡喇交锋。乃十一月初七日之事。曾未一旬。伊何能即至彼处。至巴朗所供。尤属荒唐。著雅尔哈善再行严加刑讯。务究实在情形。一面奏闻一面即将纳逊等正法。　　

○军机大臣等奏、各省驻防兵数。原视各该地方情形。今应制绵甲一项。若统计兵数造办。似属纷繁。查盛京、吉林、黑龙江、绥远城、右卫、西安、庄浪、凉州、宁夏、成都等十处。俱系沿边。应计兵数三分之一。豫备绵甲。请分敕三处织造。与京城兵绵甲。一体制办。解内务府转行各该处、委员领取。其制造经费。于各该处兵丁钱粮。照例坐扣。得旨、依议。　　

○命兵部尚书李元亮、署户部尚书。　　

○壬寅。谕军机大臣等、雅尔哈善等奏、拏获莽噶里克侦探信息回人阿舒尔玛特、并同来之三达色等语。阿舒尔玛特、为莽噶里克侦探消息。已属可恶。三达色身系满洲。乃亦随从探信。尤堪骇异。著传谕黄廷桂。将阿舒尔玛特、三达色、并莽噶里克之子白和卓。即速解送来京治罪。前已命傅魁带兵。会同额敏和卓、办理莽噶里克。著再传谕傅魁。令其迅速办理。断不得稍存姑息。　　

○军机大臣会同礼部议覆、顺天学政庄存与奏称、直隶冒籍生员。自首改正。每学多至五六十名。少者十五六名。尚有未经查出者。恐此后有将本身入学姓名。令兄弟子侄顶替。甚或卖与各省童生。顶名呈首。或本人自首于北。而他人顶替于南。若但据自首改回。弊恐不少。请将查出冒籍各生。暂停南北岁科两试。定限一年。著落本生自首。即据所首姓名三代籍贯。一面咨礼部存案。一面行该省取具父师亲族邻里切实甘结。地方官加具印结。方准咨回该省学政入册。如查有假冒顶替。照例办理。首明虽限一年。咨查需日。己卯年乡试。应停收考录送。均应如所奏。得旨、依议。此等冒籍生员。即永停乡试。亦不为过。若未经查明。遽准与试。必至仍多弊混。著将冒籍各生。停乡试一科。以便通行清厘。永杜冒滥。　　

○癸卯。上奉皇太后南巡。车驾发京师。　　

○诣皇太后行宫问安。　　

○是日、驻跸黄新庄行宫。　　

○甲辰。上诣皇太后行宫问安。　　

○谕曰、汪由敦著实授吏部尚书。何国宗著调补礼部尚书。其所降之级。带于新任。工部尚书员缺。著秦蕙田补授。赵宏恩著仍回左都御史之任。刑部侍郎员缺。著王际华调补。工部侍郎员缺。著钱维城补授。　　

○又谕曰、刑部尚书刘统勋。著在京总理事务处行走。　　

○又谕、前经降旨。庄有恭于百日假满后。即赴署南河总督之任。今庄有恭奏、在江苏巡抚任内。尚有未完朱＜日冉＞定拟绞罪准赎一案。观之实为骇然。岂有入人死罪。并未奏闻。擅自饬司准其收赎。至离任后始含糊具奏之理。现已命尹继善等据实查办。其有无染指。虽尚未定。然观其擅专妄谬如此。已大失人臣敬事之道。若仍畀以封疆重寄。将来督抚相率效尤。所关于政体官方者甚大。庄有恭不可复赴河道总督之任。其家居待罪。俟查明后另降谕旨。南河河道总督员缺。著白钟山调补。河东河道总督员缺。著张师载补授。漕运总督员缺。著杨锡绂补授。爱必达著实授江苏巡抚。　　

