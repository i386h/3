<!-- { "loadSidebar": true } -->
乾隆七年。壬戌。十二月。丙戌朔。吏部议覆、云南巡抚为张允随奏称。滇省解运京铜。咸宁、永宁、二处铜店。委员收发。其长运各官。自滇至永。计程二十三站。酌定运官、自滇起程。限二十三日到永。如沿途逗遛逾限。即行咨参。其处分统听部议等语。应如所请。将各运官照在京衙门行查事件之例。违限一日、至十日者。罚俸一个月。十日以上者三个月。二十日以上者六个月。三十日以上者一年。如果中途患病、及阻滞等情。俱令该员呈明。该地方官出具印结。于参案内声明。以凭免议。从之。　　

○免江西南昌、新建、进贤、德化、等四县、水灾地粮银九百一十四两有奇。并停徵被水乡村钱粮。其勘不成灾之湖口、彭泽、建昌、都昌、鄱阳、余干、等六县。俱停徵。　　

○加赈山东济宁、滕县、峄县、金乡、鱼台、邹县、临清卫、等七州县卫、水灾饥民。　　

○丁亥。谕。科道为朝廷耳目之官。关系最要。朕前降旨。令大学士九卿督抚。各举所知。以备选用。乃公听并观。博采众论之意。今诸臣俱已奏到。特将原摺发交吏部。内侍郎周学健所保三人。皆系江西人。夫三人之多。别省岂无一二入选者。而均系伊本乡。此风不可开。周学健著饬行。所保三人。不准考试引见外。科道职司言路。必通达古今。明晓政体。方能随事敷陈。有所禆益。所谓明试以功。必先敷奏以言也。其在京各员。著吏部传齐。择日请旨考试。再候旨带领引见。其在籍人员。行文调取来京。考试引见。外任各员。俟伊有公事到京。吏部奏闻考试引见。至于或宜内用。或宜外用。总于引见时量材器使。若所举之人。既用之后。有行止不端。贪赃犯法者。将原保大臣严加议处。　　

○命左副都御史仲永檀、驰驿前往江南。会同侍郎周学健、办理查赈。　　

○予故云南楚姚镇总兵柳时昌、赠署都督佥事。　　

○旌表守正被戕之河南省延津县民张六妻静氏。　　

○戊子。上诣皇太后宫问安。　　

○幸瀛台。　　

○谕。朕令翰林科道。轮进经史讲解。原以阐发经义。考订史学也。而年来诸臣所进。往往借经史以牵引时事。或进献诗赋。与经史本题无涉。其失朕降旨之本意。即如今日翰林周长发、进呈礼记讲章。内称皇上先诣斋宫斋宿。审定郊祀乐章。礼明乐备。千载一时。宜其诚敬感格。未郊之先。瑞雪屡降。斋祀之际。风日晴和。大礼既成。宜宣付史馆等语。夫郊庙礼乐。乃皇祖皇考久定之成规。朕不过略加参定。并非创为制作也。至于郊祀之时。风日晴和。亦适逢其会耳。况江南淮徐。现被水灾。朕方忧劳儆惕。宵旰不遑。岂肯听受谀词。而遂以为瑞应乎。周长发著严饬行。并将此旨传谕翰林科道等知之。　　

○户部议覆、仓场侍郎宗室塞尔赫奏称。本年因截漕缓徵。运通漕少。石坝坐米无多。除白粮经纪协运外。不过一百六十余万石。仅得运价银四万三千六百余两。较往年减少。而一切办公。仍照全漕。现在尚有买补掣欠等费。所有六年匀扣排造船价银四千九百七十余两。实无项可扣。应照雍正九年之例。暂停扣一年。次年照常扣还等语。查本年运米虽少。但究有应得脚价。未便全行停扣。臣等酌议。应于本年脚价银内扣留一半。其一半于次年补扣。从之。　　

○礼部奏。乾隆八年元旦。应行庆贺礼。得旨。是。照例行礼。奉皇太后懿旨。停止筵宴。余依议。　　

○兵部议覆、山西布政使严瑞龙奏称。商人挟赀贸易。原准雇觅骠丁护送。乃有不法骠丁。擅敢藉端扰累。虚张声势。捏称皇饷。殊干例禁。请严行禁止。应如所请。通饬各省地方官。出示张挂关津渡口城乡市镇。倘有骠丁在外滋扰不法情事。严拏重究。从之。　　

○己丑。礼兵二部议准、御史黄元铎奏称。嗣后文职自督、抚、以下。道、府、以上。武职自将军、都统、副都统、提、镇、以下。协领、副将、以上。现任来京。凡值祭祀耕耤之期。在附近地方洁斋居宿。届期各按品级排班行礼。从之。　　

○又议准、御史黄元铎奏称。嗣后文职自督、抚、以下。道、府、以上。武职自将军、都统、副都统、提、镇、以下。协领、副将、以上。或入觐来都。或奉调在京者。如遇皇上升殿之日。一体排班行礼。总督加尚书衔者。列六部尚书之末。巡抚加侍郎衔者。列侍郎之末。巡抚加右副都御史衔者。列副都御史之末。布、按、二司。列小九卿之末。道、府、等官。列部郎之末。将军、都统、提督。列在京都统之末。副都统、总兵官。列在京副都统之末。协领、副将、等官。列在京参领之末。从之。　　

○豁免福建雍正十一二年、民欠未完谷一千九百三十五石有奇。　　

○旌表守正捐躯之贵州省威宁州民李粹妻张氏。　　

○庚寅。上幸瀛台。赐准噶尔使臣吹纳木喀、筵宴。　　

○户部议覆、正黄旗蒙古都统瑚琳等奏称。察哈尔官兵之妻寡妇。应否支给半俸半饷。湏议定章程。应如所请。照八旗官兵寡妇之例。支给周年一半俸饷。即行文察哈尔总管、遵照办理。从之。　　

○旌表守正捐躯之广东省普宁县民陈孟秀妻沈氏。　　

○辛卯。孝惠章皇后忌辰。遣官祭孝东陵。　　

○吏部议准、河东河道总督白钟山奏称。河南下北河同知。原管仪封县汛堤工。今已归曹仪通判所属。其下北河同知。应铸给分管开封府祥陈兰下北岸同知关防。新设曹仪通判。应铸给分管曹仪河务通判关防。从之。　　

○户部议覆、奉天将军额尔图等奏称。每年放票刨参。俱派员严查。并设卡座。势难偷越私采。从前侍郎留保、所称奉天设行店榷税。以防透漏。虽似可行。但领票人夫。多属奉天、船厂、宁古塔、三处土著旗民。所得参。或在宁古塔卖充盘费。或随护牌至奉天售卖。若奉天设行店榷税。不无土豪奸商。纷扰滋弊。应请别筹纳税之法。查偷采参觔。自应严密稽察。以清山禁。倘有私带米粮接济者。查出一并治罪。至官商资本参觔。并人夫余剩参觔。既不便于奉天设行店榷税。又不便令土著人夫一并入关纳税。其收纳税银必有一定之所始免透漏。今官参余参。俱于宁古塔地方会核。应即令该副都统、照山海关榷税之例查明收纳令该商解缴监督。仍知照奉天将军奏闻。并知会户部。及山海关监督查核。其官商及人夫进关贸易参觔。俱钤印票封。交本人收执。移交山海关监督。已税之参。免其再税。如影射夹带。较原报之数多出者。将参入官。照例治罪。并将查验不实之员参处。从之。　　

○豁除江西兴国、庐陵、万安等三县、被水坍没田二顷四十七亩有奇。　　

○准噶尔部人特古斯、达巴齐、巴雅尔、克楚克、库格勒贝、达胡、蒙格勒克、等来降。命赏给安插如例。　　

○以故朴族族百长余仲魏色尔子拉甲补、四川革赍土百户江科子四朗林钦、袭职。　　

○以患病解职之贵州黄道溪长官司土官黄卷子黄之钺、袭职。　　

○壬辰。上御乾清门听政。　　

○诣皇太后宫问安。奉皇太后幸瀛台。　　

○谕。据理藩院奏称。青海原任亲王岱青和硕齐察汉丹津。从前实心效力。于罗卜藏丹津悖逆。毫无沾染。是以皇考格外加恩优待。后岱青和硕齐察汉丹津、病势危笃。奏请伊妻那木札尔、能办理游牧之事。曾经允行。自伊办理游牧事务以来。教训伊子亲王旺舒克。并约束属下。办理妥协。今忽病殁。著特加恩赏银五百两。派侍卫一员。擕茶酒前往祭奠。　　

○王大臣等议奏。前据宁古塔将军鄂弥达奏称。吉林等处设义仓。拨兵耕种以来。毫无裨益。兵丁反有苦累。且现存之谷。大半霉变。经臣等以设仓贮谷。原备缓急之需。若輙行停止。歉收无由接济。今黑龙江等处。既有兵丁耕种公田、交纳谷石之例。应令照此例。将未垦荡田。酌量垦种等因议准在案。今据该将军鄂弥达查奏。吉林各属义仓。向系就近分设。并非设于一处。若照黑龙江之例。归于一处。使数百里外之人。移来垦种。多有未便。且吉林城二百里外。始有荡田可耕。收获谷石。运送至仓。亦属艰难。请于吉林八旗四十八佐领下。每佐领各置牛一具。水手牛六具。乌拉九台津渡、水手牛十具。四边边门、各牛五具。金州、鄂佛罗、等十七台。牛十具。每具三人。各于本处垦田耕种。每人徵仓斛谷十六石。交纳本处之仓收贮。倘遇籽粒不获。或值歉收。散给贫苦兵丁。秋收照数归还。每石加收五升。其置买牛只农器。请于库贮盈余银内动支等语。应如所请。每年收获谷石。令三分粜二存一。至该将军复称三姓、宁古塔、阿勒楚喀、珲春、各等处之义仓。一体办理。但各处现在应如何耕种。仓内有无存贮谷石。何处应牛若干具。置买牛只农器。动支何项银两之处。均未声明。应令该将军核议具奏。从之。　　

○盛京礼部侍郎那尔泰奏。从前凡遇陵寝大小祭祀齐集时。其应齐集大臣内。如有患病事故者。或咨行印文。呈报臣部。或遣人呈报。未归画一。实难查核。伏思祭祀齐集。钜典攸关。请嗣后凡应行齐集大臣内。如有事故。先期咨行印文。到臣部注档备核。如无事故。又不咨行印文呈报者。即将职名查参。得旨。如所请行。　　

○以工部右侍郎德龄、充经筵讲官。　　

○以正红旗汉军参领于宗文、为镶蓝旗汉军副都统。　　

○癸巳。河南巡抚雅尔图奏称。前准部咨。拨运江南仓粮二十万石。已全数运完。不日可抵江省。惟运费一项。在未奉部文以前。已照豫省旧例。每石每百里。给银二分。盖缘上江需米孔殷。刻难延缓。且需用船只甚多。俱从远处雇募。尤难较量锱铢。致误公事。故照旧例给发。此时既不便向船户追还。又难令承办各员赔补。恳将此次运脚、在豫省境内者。仍准照旧例销算。将来另有拨运。再照部议查办。得旨。如所请行。该部知道。　　

○甲午。户部议准、安徽巡抚张楷奏称。宿州、虹县、临淮、灵璧、等州县。连年被水。钱粮停徵。所需驿站银。俱于司库借给。今凤阳等府。灵璧等州县。七年夏、又被水。夫马工料无支。应仍在司库借给。至各属现被秋灾。俱经委员确勘。一切民卫钱粮。遵例停徵。驿站夫马。难以嗷待。应自本年夏季为始。所需工料银粮。在司库匣费内暂行借支。统于次年麦熟后。启徵归款。从之。　　

