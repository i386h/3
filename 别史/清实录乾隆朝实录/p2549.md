<!-- { "loadSidebar": true } -->
○山东巡抚杨景素奏、汶上县境宋家洼。坡水汇聚。有碍民田。向有顺堤引渠。自牛鼻潭入赵王河。经新挑河、牛头河、达南阳、昭阳、二湖。年久淤垫。今议逐加挑挖。又黄姑闸、金门狭窄。应挑月河一道。牛鼻潭、渠头亦须接挑。再挑支河二道。作吸川之势。使洼底水尽引入渠。其赵王河合流处。恐有顶阻。应于白家桥下。另开支河、俾渠水直达郑家桥。入河归湖。现据汶上、嘉祥、济宁、三州县民呈请。各出夫力挑修。恐间有口食不足之户。请令该州、县、核算夫数。拟每夫借给仓谷三斗。计需谷二千九百余石。秋后免息还仓。批、竟当给与。不必令还。又奏、洼水引归南阳、昭阳、二湖。仍可归入微山湖济运。与下游有益无损。得旨嘉奖。　　

○以陕西督粮道王时薰、为陕西按察使。　　

○戊子。上诣长春仙馆、问皇太后安。　　

○谕、昨因简放陕西按察使员缺。检阅各省督抚所奏属员贤否单。其陕甘两省进到之单。未将王时薰列入。查其单、系吴达善任内所奏。而勒尔谨、毕沅、到任。并未据续奏府道以上贤否名单。殊不可解。王时薰、近因卓异送部引见。知其在陕西历官已久。并于请训时、询问所及。奏对颇为明晰。看其人亦去得。是以密记擢用。若仅凭督抚奏单。不几遗漏乎。朕令各省督抚、体察属员贤否。开单密奏。原以备升调时之考核。兼可察督抚等之注考是否平允。今勒尔谨、毕沅、在任俱已数年。于属员贤否。早应深悉。乃竟未列单具奏一次。殊属不合。勒尔谨、毕沅、俱著饬行。并著勒尔谨、毕沅、将陕甘两省所属府道以上各员。加具切实考语。开单密奏。至其余各省。恐亦有似此者。并著遵照此旨办理。将此通谕各督抚知之。　　

○谕军机大臣等、据舒常等奏、查拏里塘、巴塘、一带夹坝贼犯。格戎七立等十三名。审拟分别斩决发遣一摺。已批交三法司核拟速奏矣。里塘一带。为通藏大路。各番等敢于抢劫塘马。及过路行人衣物。实属大干法纪。自应追捕尽获。从重办理。方足以示惩儆。现据奏、将所获之犯严行鞫讯。其为首之犯。即行斩枭。济恶之犯。亦即斩决。所办尚是。此案夹坝各犯。惟安错一犯。尚未弋获。亦当上紧缉拏。勿使漏网。至里塘、巴塘、两土司。现俱在京。已令军机大臣晓谕。伊等属下、派出土兵。随同官兵、协拏脱逃各犯。颇为出力。即赏给缎匹示奖。并谕以夹坝两次抢劫。系里塘之滥泥坝、大海子二处。巴塘之黑漆沟地方。皆两土司所辖。今犯已就获。姑免深求。嗣后当严行约束属下番人。不使复有夹坝之事。设再有犯者。该土司即速查明、获犯縳献。方不负大皇帝恩德。伊等咸叩头感悦。将此谕令舒常、文绶等知之。　　

○成都将军明亮奏、驻防清字事件。向有章京缮办。但现在统辖沿边州县营汛。所有设镇开屯、夷务边情。禀报批发。皆用汉字。分别咨行文稿。所关紧要。该章京难期胜任。请会同督臣。于川省分发人员、择文理明通、行走勤慎者。遴选两员。赴将军衙门效用。以资办公。从之。　　

○署成都将军副都统舒常等奏、种地降番。上年赏给耔种口粮。奏明在案。兹查各番户收获杂粮。或收石余。或仅数斗。缘番境久荒。耕屯伊始。未能一律收成。所获有限。又须留来年耔种。若将口粮概行停支。穷番口食无资。请将不敷口食之户。分别酌借口粮。以资耕作。俟春收、准其以麦抵还。报闻。　　

○己丑。上诣长春仙馆、问皇太后安二次。　　

○谕曰、阿桂现在出差。所有协办大学士事务。著英廉暂行署理。　　

○刑部议奏、定拟办理秦廷基一案。捏报袒护之已革布政使苏尔德、按察使广德、署按察使周升桓等罪名。谕、此案秦廷基袒护属员。禀恳总督求免。问拟斩罪。实所应得。然核其情节。尚较康坦岳之换犯教供。营私作弊者。稍觉有间。使照例解京办理。朝审时尚不至予勾。或数年后、发往新疆效力。并不至久系囹圄。乃不将伊即行收禁。致令在寓自戕。黄邦宁复敢移尸狱中。捏报病故。实出情理之外。若非吴虎炳据实参奏。则上下相朦。伊于何底。然吴虎炳、亦因李侍尧近在东省。恐其觉察。自干罪戾。不得不和盘托出耳。总由粤西官官相护恶习。锢蔽已久。为天理所不容。故尔尽行败露。实皆若辈之自罹法网。其黄邦宁一犯。尤属罪无可逭。业于。勾到时明正典刑。至原署臬司之周升桓、藩司苏尔德、臬司广德、均有应得之罪。并拏解来京。并提熊学鹏到京。交刑部一并质讯。今据刑部审明定拟具奏。朕披阅供情。详加核定。当秦廷基结案时。周升桓正署臬司。岂不知该犯问拟重罪。理应即行收监。乃托辞熊学鹏未将奏稿行知。又未饬令收禁。此等荒词。岂能卸罪。刑部拟以发往军台效力。自属允当。即著照所拟行。至熊学鹏、审拟秦廷基、恐拟以轻罪。不能逃朕洞鉴。故不敢不将该犯拟斩。而秦廷基在省。未经收禁。并非不知。故作朦胧。不为查察。是其定谳虽似执法。而于该犯仍不免徇情。熊学鹏亦无可置辩。但已经革职查产。足蔽厥辜。熊学鹏、著仍往四川。办理军需奏销。以观后效。至苏尔德、广德、俱系满洲世仆。尤当实心办公。且苏尔德曾任巡抚。后因获罪罢斥。复经弃瑕录用。用为藩司。自应屏绝情面。以图报效。当黄邦宁因秦廷基在寓自缢。赴署面商。伊护理巡抚。卸事未久。若能持正阻止。黄邦宁必不敢径行作弊。其移尸之意。倡自何人。黄邦宁已死。无可对质。但苏尔德、明知黄邦宁欲行掩饰弥缝。听从弊混。与诱人犯法何异。即立置重辟。尚复何辞。广德、身任臬司。秦廷基定罪时。广德既以为定拟过重。向熊学鹏争执不从。臬司原有奏事之责。何妨就已见陈奏。候朕裁夺。乃在外惟以辩论沽名。而在朕前、又不敢据实入告。已属不堪。及两次传旨询问。复敢巧词隐饰。意涉欺罔。照律斩决。亦无可贷。但朕临御至今。从不肯辄兴大狱。从前如钱度贪婪败检之案。尚不欲稍有株连。况此案康坦岳、黄邦宁、二犯。已经勾决。苏尔德、广德、无庸即予骈诛。均著从宽、改为应斩监候、秋后处决。余依议。朕办理刑狱。从不豫设成心。轻重悉视其人之自取。至外省吏治。袒护徇私。皆所不免。今就已破之案。惩一儆百。各省督抚司道。俱当倍加警惕。勿负朕谆切告诫之意。将此通谕知之。　　

○谕军机大臣等、前据图思德奏、闻得鲁蕴、现在阿瓦料理贡物。并将苏尔相、多朝相、接往阿瓦。要同杨重英、俱从天马关送还内地。并欲亲自到关、叩恳纳贡等语。已令阿桂驰驿前往云南。经理受降诸事。又调李侍尧为云贵总督。并将筹办机宜。详谕图思德矣。计此时得鲁蕴、或已办贡投诚。并将杨重英、苏尔相等。送还内地。亦未可定。到时。图思德即可收受。差人送京。此等送回之人。恐其心生畏惧。其实苏尔相、原系彰宝派往老官屯投递檄文。致被拘留。伊本属无罪。即杨重英、亦系木邦失事之后。被贼裹去。拘留缅地最久。势亦处于无可如何。其罪亦不至于死。图思德、可派委妥员。伴送来京。不必加以锁押。惟沿途宜留心防范。勿稍疎虞。致令自戕。转属不成事体。所有杨重英家产已经尽抄。其妻子现在监禁。及苏尔相妻子已经发遣之处。皆不可令伊等闻知。致使惊惶。至其余送回之人。如有官员在内。自应解京。若文职巡检、典史、武职千总、把总、俱无庸解京。但此等人员。断无仍令列名仕版之理。即当令其各回原籍。其送回兵丁等。如有八旗之人。亦一并送京。若系绿旗兵。均不必解京。但亦不便仍令食粮。自当查明各原籍。发回安插。令各安分谋生。图思德办理此事。务须分别妥办。其伴送杨重英等、尤须选委妥员。途中防闲周密。毋稍疎忽。致干咎戾。将此由六百里加紧、谕令图思德、并谕阿桂、李侍尧、知之。　　

○吏部议奏、向例同知以下官。因公来京、告病回籍者。取具同乡官印结。委司坊官验实。准其回籍。暂停开缺。俟行查任所督抚。有无未清、及规避情弊。文到开缺。原以杜规避串通之弊。但既据呈验实。准其回籍。行查如有前项情弊。无难即予处分。自不必俟查覆到部。始行开缺。致原缺久乏正员。公务易至废弛。请嗣后验准回籍。即行开缺。从之。　　

○户部议覆、广西布政使孙士毅奏称、粤西官荒地土。向未查明定界。开垦后、居民彼此互争。甚至有械斗匿匪等弊。应如所请。饬各州、县、亲身会勘。或建石碑、挖壕堑、使疆界分明。并取图结存案。如仍有争控。即将经管官参处。应咨吏部酌定处分。从之。　　

○庚寅。子刻。皇太后疾大渐。上至长春仙馆问侍。丑刻。崇庆慈宣康惠敦和裕寿纯禧恭懿安祺宁豫皇太后崩。上哀痛号呼。擗踊无数。摘冠缨。易素服。命备黄舆。恭奉大行皇太后还宫。上哭无停声。先诣寿康宫东配殿祇俟。辰刻。大行皇太后黄舆至慈宁宫。上翦发。服缟素。跪迎于永康左门外。亲扶安奉大行皇太后于慈宁宫正殿。礼部奏奉升梓宫吉时。豫陈仪驾。张幕。设供。届时。大行皇太后大殓。一切仪服隆备。尽礼尽诚。上痛哭失声。擗踊不已。既殓。行奠献礼。侑食如视膳时。妃、嫔、及皇子、皇孙等。皆成服。亲王以下、有顶带官员以上。公主、福晋以下、侍卫、佐领等妻以上。并内务府佐领、拜唐阿等男妇。皆齐集、成服、举哀。　　

○自中夜迄日暮。上哀恸深切。水浆不御。群臣环跪。恳上节哀。上悲不自胜。左右皆感泣。莫忍仰视。　　

○以含清斋为倚庐。席地寝苫。王公大臣恳请还宫。上不允。朝夕诣梓宫前供奠。日凡三。自是日至启奠前、有常礼。哭必极哀。　　

