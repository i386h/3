<!-- { "loadSidebar": true } -->
○又谕、昨伊龄阿呈进贡物。朕意其自行备进。及阅今日进单内。复有该盐政之名。随经传旨询问。始知本日系伊龄阿自进。而昨日则系为两淮商人代进者。此事伊龄阿又属取巧。今岁两浙商人。因万寿备进贡物。经该抚李质頴、具摺奏明。并派专员。率同该商等四人、照料赍送。伊龄阿自应如此办理。今乃于该商人等备物呈贡之处。并未据实具奏。觉两次进单。皆该盐政自进者然。殊为朦混。从前因两淮盐政等、往往令商人代办贡件。曾经降旨严禁。并将节省银两。分别清厘。务令盐政商人。不相牵混。乃伊龄阿、尚思掠美见好、实属旧习未除。著传旨严行申饬。若再不思悛改。必当重治其罪。至该盐政、及商人等、因万寿庆节。备物申祝。固属臣下悃忱。若踵事增华。惟知以多为贵。亦属不成事体。将此一并谕令知之　　

○以江南河标左营副将张景烈、为江西南昌镇总兵　　

○旌表守正捐躯山西长治县民李照妻郭氏　　

○戊午。上御卷阿胜境。赐班禅额尔德尼、及扈从王、公、大臣、蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特汗策凌纳木扎勒等九人、乌梁海散秩大臣伊素特等三人、回部郡王霍集斯等、及阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、朝鲜使臣锦城尉朴明源等三人、金川木坪宣慰土司嘉勒灿囊康等四十四人宴　　

○谕曰、朝鲜国王、世守藩封。素称恭顺。岁时职贡。祇慎可嘉。间遇特颁敕谕。及资送归国等事。如琉球等国。亦俱奉章陈谢。惟朝鲜国王、必备具土物。附表呈进。藉达悃忱。向因专使远来。若令赍回。徒滋跋涉。是以历次例准留作正贡。以示优恤。而该国王、恪共职守。届应正贡时。仍复备物呈献。往来烦复。转觉多一仪文。我君臣推诚孚信。中外一体。又何必为此繁缛之节耶。今岁朕七旬万寿。该国王具表称贺。业已宣命来使、前赴行在。随朝臣一体行礼宴赉。其随表贡物。此次即行收受。以伸该国王庆祝之诚。嗣后除岁时庆节正贡。仍听其照例备进外。其余陈谢表章。所有随表贡物。概行停止。毋庸备进。副朕柔惠远人。以实不以文之至意。著礼部传谕该国王知之　　

○己未。万寿节。遣官祭太庙后殿　　

○遣官祭福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵　　

○遣官祭显佑宫、东岳庙、城隍庙　　

○上御澹泊敬诚殿。扈从王、公、大臣、官员、及蒙古王、公、贝勒、额驸、台吉、杜尔伯特汗玛克苏尔扎布等五人、土尔扈特汗策凌纳木扎勒等九人、乌梁海散秩大臣伊素特等三人、回部郡王霍集斯等、并阿奇木伯克贝子色提巴尔第等十一人、喀什噶尔四品噶匝纳齐伯克爱达尔之子乌鲁克等三人、朝鲜使臣锦城尉朴明源等三人、金川木坪宣慰司嘉勒灿囊康等四十四人、行庆贺礼。命随至卷阿胜境赐宴。至壬戌皆如之　　

○江苏学政彭元瑞、以恭遇上七旬万寿。御刻古稀天子之宝。撰进颂册。奖赉有加。御制古稀说曰、余以今年登七袠。因用杜甫句。刻古稀天子之宝。其次章即继之曰、犹日孜孜。盖予宿志。有年至八旬有六即归政。而颐志于宁寿宫。其未归政以前。不敢弛乾惕。犹日孜孜。所以答天庥而励已躬也。正寿之庆。群臣例当进献辞赋。于是彭元瑞有古稀之九颂。既以文房等件赐之。以旌其用意新而遣辞雅。顾一再翻阅。颇有不得不为之说。以申予意者。其词曰、古人有言。颂不忘规。兹元瑞之九颂。徒见其颂、而未见其规。在元瑞为得半而失半。然使予观其颂。洋洋自满。遂以为诚若此。则不但失半。又且失全。予何肯如是。夫由斯不自满。歉然若有所不足之意充之。以是为敬天之本。必益凛旦明。无敢或渝也。以是为法祖之规。必思继前烈。而慎聪听也。以是勤民。庶无始终之变耳。以是典学为实学。以是奋武非黩武。以是筹边非凿空。以是制作非虚饰。若夫用人行政。旰食宵衣。孰不以是为慎修思永之枢机乎。如是而观元瑞之九颂。方且益深予临深履薄之戒。则其颂也。即规也。更惓思之。三代以上弗论矣。三代以下。为天子而寿登古稀者。才得六人。已见之近作矣。至夫得国之正。扩土之广。臣服之普。民庶之安。虽非大当。可谓小康。且前代所以亡国者。曰强藩。曰外患。曰权臣。曰外戚。曰女谒。曰宦寺。曰奸臣。曰佞幸。今皆无一仿佛者。即所谓得古稀之六帝。元明二祖。为创业之君。礼乐政刑。有未遑焉。其余四帝。予所不足为法。而其时其政。亦岂有若今日哉。是诚古稀而已矣。夫值此古稀者。非上天所赐乎。天赐古稀于予。而予设弗以敬承之。弗励慎终如始之志。以竭力敬天法、祖。勤政爱民。古云适百里者半九十里。栗栗危惧。诚恐耄荒而有所陨越。将孤天恩。予又何敢如是。然则元瑞九颂。有裨于予者大焉。故为之说如右。群臣献辞赋者甚夥。大约不出于元瑞之九颂。予将以是说概之。则所为有颂而鲜规者。亦毕视之为进规。而非啻颂矣　　

○庚申。谕、本年直隶雨水颇多。各州县间有淹浸之处。现虽渐次涸出。而被水地亩。收成不无歉薄。朕心深为轸念。著加恩于天津水次。截留漕粮十万石。存贮北仓。以备直属分运赈恤之用。俾贫民口食。不致拮据。以副朕轸恤穷檐至意。该部即遵谕行　　

○又谕曰、国泰奏、东省被水洼地。借给麦本一摺。据称、曹县、定陶、城武、古县被灾地亩。按每亩五分。借给麦本银两。于明岁秋收后。徵收归款等语。该处因黄河北岸漫溢。民舍田庐。间有被淹。现虽漫工堵筑完竣。而无力贫民。情殊可悯。若将此项银两。于明秋仍行徵收。民力究不免拮据。著加恩将曹县、定陶、城武、三县、现在借出麦本银六千七百八十余两。即行赏给。毋庸徵还归款。并著将该三县、本年应徵钱粮、及今春借出仓谷。俱缓至明年秋收后。再行启徵。俾民气益纾。以副朕嘉惠灾黎之至意。该部即遵谕行　　

○谕军机大臣曰、伊龄阿、前奏淮扬雨水情形一摺。内称高堰五坝。为盐运经由要道。现在派员豫行开坝。以备及时畅消等语。曾批谕汝何不亲往踏看。安坐衙门受用乎。此摺系前月十一日批发。计伊龄阿早经接奉。自应遵旨即亲往勘办。并将何日前往之处。先行具奏。乃今已月余。尚未奏覆。而本日奏到场灶情形摺内。又止称高堰坝减水。有通江各闸。足资宣洩。现在下河水势平稳等语。于该处曾否启坝之处。复不详悉声叙。可见伊龄阿前摺派员开坝。不过欲在朕前见伊留心地方。徒以一奏了事。所办总属取巧。伊龄阿、著传旨申饬。并将该盐政曾否亲往该处。督同委员启坝之处。即行据实覆奏。寻奏、洪泽湖高堰五坝。蓄洩机宜。向系河臣衙门管理。惟扬州金湾闸、壁虎桥迤东之运盐河。南岸有人字坝。为运河下游归江要道。系盐政衙门管理。水小之年。常行堵闭。水大即将坝开放。以防淹灌下河各场。臣前奏派员豫行开放。即指人字坝而言。但声叙未明。又未亲往踏看。实属错误。至人字坝、自启放后。河流畅洩归江。水势平稳。报闻　　

○又谕、两淮盐务事宜。俱系盐政经理。运司事务颇少。其每年养廉。支用四千两。为数未免过多。况各省事简道员。养廉不过二千余两。运司不宜独优。著将两淮运司养廉、裁去二千两。将此传谕伊龄阿知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十二



大清高宗法天隆运至诚先觉体元立极敷文奋武孝慈神圣纯皇帝实录卷之一千一百十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。八月壬戌。谕、各省吏治。自皇考时严行整饬。纲纪肃清。至地方官与中朝显贵。交结往来。尤干例禁。亦曾屡降谕旨。训饬再三。乃昨闻得苏松粮道章攀桂、有为原任大学士于敏中、修造房屋花园之事。随经传谕吴坛、查明覆奏。兹据奏到、章攀桂曾为觅匠经理。尚未出赀帮助。请将章攀桂革职。发往军台效力等语。于敏中、受朕深恩。乃听本省地方官逢迎。为之雇匠盖屋。若在生前。必当重治其罪。今既完名而没。姑不深究。以示朕始终保全之意。至章攀桂、逢迎乡宦。罔顾官箴。即问发往军台。亦所应得。但此事尚未定出赀帮助。亦姑不加深究。著将章攀桂革职。免其发往军台。至吴坛、身任巡抚。于属员中此等营私趋势之事。不行查奏。经朕闻知饬谕。始行据实劾参。可见官官相护。习以成风。不可不加惩儆。吴坛、著交部严加议处。此后外省、如尚有此等情事一经发觉必当严行治罪。断不能复如此次邀恩末减。毋谓朕教之不早也。将此通谕中外知之　　

○又谕曰、巴延三等奏、搜捕沙湾茭塘等处大夥剧盗一摺。据称、派委知府李天培、密探各盗。散处沙湾、茭塘、各乡村内。有凌大头蓉等。陆续归家。派拨附近各县、及弁员等带领兵役分路堵截海口进村搜捕。前后缉获盗犯共一百四十七名。现在督同司道审讯。将审明盗首巨恶。先行正法。其未获首夥各盗。购线搜拏。务期净尽等语。此案海洋大盗。纠夥百余人。肆行劫掠。贻害地方。非寻常盗案可比。巴延三、李湖、到任未久。即能留心躧访。派委员弁兵役。堵截搜拏。不动声色。办理甚属可嘉。缉盗安民。实副朕用为督抚之意。巴延三、李湖、俱著交部议叙。其在事出力员弁。并著巴延三等、查明奏闻请旨　　

