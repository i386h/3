<!-- { "loadSidebar": true } -->
○谕军机大臣等、成衮扎布奏、据莫尼扎布告称、察达克等因现在科布多等处。貂鼠无多。请移往阿尔台、在额尔齐斯之源游牧等语。察达克所属乌梁海。年来效力行走。且额尔齐斯、现亦空旷。即从伊所请亦可。但该处原系杜尔伯特游牧。今车凌乌巴什等、在乌兰固木居住。前曾降旨、伊等若愿归旧地。亦听其便。可传谕成衮扎布、晓示车凌乌巴什等云。察达克等请往额尔齐斯等处游牧。奏奉谕旨、以额尔齐斯、原系尔等旧地。今察达克所指之处。若与游牧无碍。即从其所请。或尔等愿归旧地。现在哈萨克俱降。伊犁贼众尽灭。全无足惧。即可迁移。尔等现在游牧之地。亦可赏给察达克等。但哈萨克新附。不比尔等归诚日久。须严饬所部。安静无事。若骚扰哈萨克边界。则伊等具奏时。朕难于训谕。至尔等既遵约束。而哈萨克反来扰害。则拏获即行正法。亦为理直言顺。尔等或安土重迁。即无庸置议。此额尔齐斯之地。与其为哈萨克、俄罗斯、窃据。不若使乌梁海人等迁移。亦将此旨宣示察达克等、令其各安生业。毋得滋事。所有办理情形。仍著妥议具奏。　　

○福建按察使史奕昂奏、各省督、抚、藩、臬、三年例准入觐。同知、通判、州、县、亦定于十年引见。惟道、府、尚未定有年限。应酌于三年十年之间。适中定限。或以六年为期。外臣朝觐之典。庶为周备。得旨、所奏甚是。该部议奏。　　

○是日、驻跸阿贵图大营。　　

○丁酉。上行围。　　

○是日、驻跸海拉苏台大营。　　

○戊戌。上诣皇太后行幄问安。　　

○行围。　　

○吏部议准、江南河道总督白钟山奏、徐州黄河北岸新堤善后事宜。一、专汛员弁。酌量添派。查黄村坝至大谷山。添新堤六十里。一切修守事宜。请责成铜山县斗虎店巡检专管。丰汛把总一员。管理新旧堤工。一百五十余里。势难兼顾。应添设协办丰汛把总一员。俱归丰砀厅营管辖。一、防汛兵丁。量为抽拨。查新堤按里设兵。应添兵六十名。即于汛简兵多营分调拨。统归丰汛把总管束。一、堡房堡夫。循例添设。查堤工定例。每二里半、设堡夫二名。新堤应添募堡夫四十八名。每二名、给堡房一间。交斗虎店巡检管理。一、堤工内外。酌留余地。查新堤地亩。皆系有粮之产。今酌以堤身内外、各留三十丈。为裁柳取土之资。应将额徵钱粮豁除。并令铜、丰、二营守备。调派汛兵栽柳。限以二年种完。从之。　　

○是日、驻跸呼鲁苏台昂阿大营。　　

○己亥。上行围。　　

○谕军机大臣等、普福奏、请将庆丰司笔帖式永清、发淮办理税务等语。所奏非是。关务需人。前此间有发往协理者。此不过随宜偶一行之。岂得辗转相承。沿为定例。若司榷之人。皆以平素熟识。指名发往。其中彼此瞻顾。势所难免。不可不防其渐。如以家人胥役。无可信之人。则当由管理内务府王大臣慎拣妥员发往。倘该员佐理不能胜任。监督亦可据实陈奏。方于政体允协。此次即交内务府总管、拣选笔帖式一员。发往淮关查办税务。并著内务府行文饬令该监督普福知之。　　

○又谕、据尹继善奏、拏获信丰县抢夺盐船案内之刘在添、张飞华等十余人。现在解审一摺。此案前据阿思哈于七月初具奏。此等匪徒。纠众抢夺官盐。且敢持械逞凶。明言报仇。不法已极。自当迅速缉拏。严审究拟。以惩奸宄。何以事阅月余。尚未审奏。著传谕该抚、速将拏获案犯。从重执法完结。毋得稍为姑息。并将因何未即办结缘由。即行奏闻。寻奏、此案先饬赣南道带犯来省办理。赣南离省往返半月。以致未即办结。现已拘解各犯。讯明从重分别定拟。报闻。　　

○军机大臣等议覆、总督管甘肃巡抚吴达善奏、庄浪满营马匹。赶赴西宁餧养一摺。查庄浪马匹。所需不敷草束。每年在西宁府属碾伯县、派买运供。近因该处连被偏灾。草少价昂。难以买运。该督请将马匹、于明春赶赴西宁。就草餧养。自属因时调剂之法。但大兵凯旋在即。马匹尚需接济。莫若令该督等、即将此项马匹。赶赴巴里坤牧放备用。尤为一举两得。从之。　　

○是日、驻跸纳尔苏台东边大营。翼日如之。　　

○庚子。世宗宪皇帝忌辰。遣官祭泰陵。　　

○定边右副将军富德等奏、臣等败贼于阿勒楚尔、乘势追剿。行至叶什勒库勒诺尔、询系巴达克山界。山足有路。仅容单骑。过一大岭。与巴达克山之村庄相近。其北大山内、亦有一路。可通巴达克山、安集延等处。臣等尾随贼踪。乘其未入别部落。先行分路堵截。适贼众先据山麓。遂领兵向前冲击。并一面树纛招降。其大伯克等、率回众投诚。逆贼霍集占、犹在山头拦阻。而降者益多。共计收获贼众一万二千余人。军器二千余件。驼骡牛羊万余。逆贼兄弟、以余党四五百人。窜入巴达克山。臣等酌留公鄂对、散秩大臣阿什默特、并侍卫兵丁等、管束降回。臣阿里衮带兵追贼。富德、巴禄、阿桂等、随后策应。并先行晓谕巴达克山部落人等、令将逆贼缚献。报闻。　　

○定边将军兆惠等奏、臣等查叶尔羌所属二十七城村。计三万户。十万余口。前噶尔丹策零时。每年贡赋。交纳十万腾格。此外有金税。贸易缎、布、牲只等税。虽按则徵收。而全完者少。霍集占入城。额外科敛。及逃窜时又行抢掠。回人生计甚艰。察看情形与喀什噶尔不同。现于本年七月起、止交杂粮一千四百帕特玛。各项谋生人等交一万二千腾格。此后应如何徵收之处。俟辛巳年再行定议。余照喀什噶尔之例。其随贼逃窜人等已种地亩。与房屋园林。一并交收入官。至叶尔羌大伯克等。存者甚少。现在惟授为密喇布之托克托和卓、人尚奋勉。和什克伯克、旧为叶尔羌等城阿奇木。伊叔素赉璊、亦久为商伯克。臣等公议、将和什克伯克、署理叶尔羌阿奇木事务。素赉璊、办理商伯克事务。得旨、如所请行。　　

○浙江巡抚庄有恭奏、＜口英＞咭唎大班味啁一船。驶至双屿港。意欲停泊。查番商洪任、于五月乘坐空船。来浙探听。本有货物俱在后船之语。自应查询明确。并饬内地商民。毋许一人私往交接。俾无利可图。得旨、正恐未必。应严察禁止。外省何事无私弊耶。　　

○辛丑。上诣皇太后行幄问安。　　

○行围。　　

○谕军机大臣等、富德等追贼至巴达克山界。收其游牧。逆贼霍集占、以数百人遁走。已遣使往巴达克山索取。若巴达克山缚献贼首、则已。或有迟疑。则来年进兵。仍令富德、明瑞等、前往。此时兆惠在叶尔羌办理已竣。即著来京。其回部大伯克等、俟擒获霍集占时。再率同入觐。俱著传谕知之。　　

○又谕曰、富德等追贼抵巴达克山。遣使谕令缚献。万一未能即获。则来年进兵。马匹最为紧要。昨谕将乌噜木齐所易哈萨克马千余匹。送往军营。著再行传谕。将此项马匹。即由库车送赴富德军营。　　

○又谕曰、德舒奏称、库车、沙雅尔、两处回众。从前被厄鲁特抢掠。霍集占扰害。所余户口无多。除粮石外。绝无什物。但地土颇肥。回人等不善耕种。若以兵丁参杂。可望丰收。将来接济伊犁。较内地实为省便等语。甚属留心办理。昨谕德舒往阿克苏办事。德文接办库车事务。德舒与德文交代时。务将办理情形。详悉告知。庶有裨益。　　

○定边右副将军富德等奏、臣明瑞、哈达哈等、领兵在巴达克山北。堵截贼人逃路。派副都统伊柱等策应。有贼前来冲突。询之降回等云。此即厄鲁特、沙喇斯、玛呼斯。臣等带兵追剿。歼贼二百余人。尚存贼四百余。势不能支。有宰桑雅璊、得木齐丹巴、来投。查沙喇斯、玛呼斯、怙恶难逭。臣等暂为抚纳。俟追贼事竣。再行查明正法。报闻。　　

○以太仆寺少卿黑色、为太仆寺卿。　　

○是日、驻跸巴颜布尔噶苏台大营。　　

○壬寅。上行围。　　

○谕军机大臣等、昨富德等、以霍集占等逃入巴达克山。业经遣使索取具奏。但贼踪已近。不行速追。殊与机宜未合。伊等招降贼众万余。即马匹甚乏。拣选数百。断无不得之理。而贼众止三四百人。经过甫二日。穷追自必成擒。或以巴达克山为外藩。不便惊扰。但果秋毫无犯。伊等亦何辞以拒。从前阿睦尔撒纳、投入哈萨克。策楞等、初尚不敢遣使。而后来长驱直入。阿布赉即畏惧乞降。皆富德所深悉者。乃劳瘁多时。而稍一迟疑。渠魁即失。殊为可惜。至所奏收获回人厄鲁特万余口。亦须办理妥协。此等贼党。与叶尔羌、喀什噶尔回人。俱有仇怨。将安插于何地。即令在他处安插。不过徒糜养赡。况渠魁未获。兆惠又即来京。富德若不加意防范。万一与霍集占相通。更滋事端。今思乌沙克等人众。随逆贼世居伊犁。必相依恋。断不可信。且沙喇斯、玛呼斯人等。又系暂留。日后办理时。伊等必生疑惧。此外实系从阿克苏、沙雅尔、库车等处、迫胁同行者。自可遣回本处安插。可传谕富德、详加查询。委霍集斯等、先将伊等家口、安插旧地。计乌沙克等男丁。应亦无多。看其情形。稍有变动。即相机办理。非不欲加以仁爱。乃事机所迫。不得已也。若二贼业已就擒。即不必如此办理。　　

○是日、驻跸巴颜沟大营。　　

○癸卯。上诣皇太后行幄问安。　　

○行围。　　

○谕军机大臣等、富德奏、据巴达克山部落人等告称。霍集占抢掠伊等牲只。欲逃他处。其言更不可信。贼人逃入伊等境内。必且哀乞容留。何敢加以骚扰。看来伊等早与贼通。不过令其潜匿耳。至贼人去已二日。前路有大戈壁等语。特欲懈我疾追之心。否则贼人挈其家口行李。应较追兵迟滞。何以迅速若此。又求我兵稍为远驻。俱属欺饰之词。即如从前阿睦尔撒纳、入俄罗斯森博罗特图喇。既已送交伊头目。尚以溺毙为词。与此等情节相似。再所得降人万余。若尽收其马匹。不但益我军资。亦可消其妄动之念。或巴达克山稍有推诿。又可整兵进取。总之先难后获。事理之常。此时殊为廑念。现在办理情形若何。作速奏闻。　　

