<!-- { "loadSidebar": true } -->
○又谕、上年江苏徐州淮安等府属各州县。因黄流漫水下注。被淹成灾。节经降旨、令该抚实力抚恤。分别赈济。毋使一夫。失所。第念今春正赈已毕。青黄不接之时。贫民糊口无资。著再加恩将睢宁、宿迁、桃源、邳州、砀山、五州县成灾九分十分村庄。无论极次贫民。均展赈一个月。以资接济。其成灾八分以下之安东、阜宁、海州等州县及勘不成灾地方。仍著该抚察看情形。酌借口粮耔种。该抚务董率所属。实心经理。俾穷檐均沾闿泽。以副朕轸念灾黎。敷锡春祺至意。该部即遵谕行。　　

○又谕、朕元旦御朝。礼部侍郎铁保、前引至中和殿。自东班越至西班。迳过甬道。该侍郎职司典礼。乃尚不谙朝仪。行走错误。实属不合。铁保著交部议处。　　

○又谕、据谭尚忠奏、蒙自县民杨添禄、现年百岁。一堂五世。请旨旌表等语。杨添禄寿届期颐。曾元绕膝。洵为昇平人瑞。特赐御书扁额。并亲制诗章。以昭荣宠。所有应行加恩赏赉、及建坊旌表之处。仍著该部察例办理。　　

○御制诗曰、督抚新正有奏笺。率陈吉事达邮传。廖曾如向张和古。杨复呈兹后继前。五世一堂瑞已罕。高龄百袠寿称骈。什成更觉自厚幸。胜彼犹先二十年。　　

○御书扁曰、颐寿钟祥。　　

○甲申。谕、朕为皇子时。于雍正五年大婚。自毓庆宫迁居西二所。践阼之后。升为重华宫。其后渐次将四五所。构为建福宫、敬胜斋等处。以为几余游憩之地。建置规模。已极美备。无可复加。临御五十五年以来。仰荷昊苍眷佑。寿臻八袠。五代同堂。是重华宫等处。实为兴祥所自即归政以后。亦尚思年节重临。奉时行庆。世世子孙。惟当永远奉守所有宫内陈设规制。亦应仍循其旧。毋事更张。若皇子皇孙、果能善体朕怀。谨守此训。几暇优游。年节行庆。传之奕禩。实为朕所深愿。至东五所内。为年少皇子皇孙。公共所居。随侍内监等住屋。亦在此内。率无隙地矣。若照重华宫之例。另行兴建。不特宫墙四围。别无空隙之地可以廓展。且亦非朕垂示后昆之意。自不如一循此时旧制之为善也。著将此旨、交尚书房敬谨存记。俾我万世子孙。永遵无斁。　　

○又谕、据何裕城奏、南昌县耆民赵登祜、现年一百一岁。素行善良。精力强健。请旨旌表等语。赵登祜年逾期颐。精神矍铄。洵为昇平人瑞。其应行建坊旌表、及赏给缎匹银两之处。著该部照例具题。　　

○谕军机大臣等、本日何裕城奏属员贤否一摺。朕详阅单内。护盐道恒宁、并未出具考语。上年恒宁于报销盐觔一事。经全德参奏后。该抚以恒宁尚属奋勉□公。专摺保奏。乃此次属员贤否单内。于恒宁护道任内、既无一语提及而南昌府又止将现署知府赵其璇、填注考语。是恒宁两任全行落空何裕城向因恒宁曾任首府。于属员中较为亲近。未免心存袒护。此时若将该员列入上等考语。既有所不敢若竟列入下考。复自相矛盾又有所不肯是以不置可否。朦胧混过希图暂时掩饰明系有心取巧此等伎俩岂能于朕前尝试耶何裕城著传旨申饬。仍将恒宁究竟居官如何之处。确切出考。据实陈奏。毋得再有回护寻奏、查恒宁办事勤励。现护盐道。甫历三季已销过二十三万余引。臣前因该员系获咎降调。拟俟护满一年。会同督臣、盐政、核奏故未出具考语。报闻。　　

○又谕、前以黎＜亻冋＞曾经臣事黎氏。不以盛衰为去就心迹尚可矜原节次降旨、令福、康安平心询问其来意如何。并著将黎＜亻冋＞等四人。派员送京。另行酌量办理。复令孙士毅、将黎＜亻冋＞果否言过其实。详晰具奏。今据孙士毅覆奏、黎＜亻冋＞始以虚词耸听。继复藉病推辞。假公报怨。居心实为险诈。近见阮光平归顺天朝。抚有安南全境。无处逃匿穷蹙内投。藉称系怀故主假托忠义之名。希冀天朝为之别图举事。其意以黎维祁柔懦无能。若一旦复国。不过视为缀旒。彼得逞其私谋。以成已事。故于福康安前。不得不盛称安南黎氏旧臣义士。情愿效力复仇。谅山江北等处。有兵三四万屯聚。张大其词。构衅滋事。其狡狯伎俩。尤不可问。福康安、孙永清、接奉前次谕旨后。自必即派委妥员。解送进京。现又令军机大臣、劄谕该委员、沿途小心管押。迅速送京。　　

○乙酉。上诣雍和宫行礼。　　

○谕、上年直隶保定、河间、天津、顺天等府属各州县。因夏秋雨水较多。河流涨发。田禾被淹成灾。节经降旨、银米兼拨。令该督实力抚恤分别赈济。小民自可不致失所。第念今春正赈已毕。青黄不接之时。民食恐不无拮据。著再加恩将顺天府属之霸州、文安、大城、武清、东安、永清、保定府属之清苑、安州、雄县、新安、高阳、河间府属之河间、献县、阜城、肃宁、任邱、景州、天津府属之天津、青县、静海、沧州、盐山等二十二州县。成灾七八分之极贫、并九分灾之极次贫民。俱展赈一个月。以资接济。其成灾八分以下各州县。及勘不成灾地方。仍著该督察看情形。或酌借口粮耔种。或减价平粜。分别筹办。该督务督饬所属。实心经理。俾灾黎均沾恺泽。以副朕普锡春祺。有加无已至意。该部即遵谕行。　　

○又谕、上年河南归德等府属永城、夏邑、安阳、临漳等县。秋禾被淹成灾。节经降旨、令该抚实力抚恤。分别赈济。毋使一夫失所第念今春正赈已毕。青黄不接之时。民食恐不无拮据著再加恩、将成灾较重之永城一县。九分极次贫、与八分极贫灾民。加赈一个月。以资接济。其被灾稍轻、及勘不成灾之夏邑、安阳、临漳等县。并著该抚察看情形。酌借口粮耔种。该抚务督饬所属。实心经理。俾灾民均沾渥泽。以副朕惠爱闾阎。普锡春祺至意。该部即遵谕行。　　

○丙戍。享太庙。遣怡亲王永琅、恭代行礼。　　

○遣官祭太岁之神。　　

○广西巡抚孙永清奏、据左江道汤雄业禀称、阮光显于十二月十二日行抵镇南关。阮光平遣陪臣阮文名、吴文楚、率卫士等、于十三日至昭德台下。祇领敕印。并据吴文楚等禀称、国王择于三月内赴京、恭祝万寿。文楚愿随同行。早遂瞻觐。谨将国王奏谢表文进呈。朱批表文曰、欣悦览之。卿所使陪臣适至。即交彼持回。卿阅朕朱批。益当欢喜。相见在即。同此殷念也。谕军机大臣曰、孙永清所进阮光平谢表。朕已用朱笔于表内批示。该国使臣阮宏匡等、现已到京。俟其回国时。将朱批表文。交令赍往宣谕。以示宠眷。至吴文楚系该国得力之人。随同赴阙。未免居守无人。降旨令阮光平自京回国后。遇下次进贡之期。再行来京。该国王呈递孙永清禀帖内、亦称凛遵圣旨。著吴文楚居守国都。今吴文楚复向汤雄业恳请同来瞻觐。该抚自当仍遵前旨。谕以大皇帝俯念尔国新造藩封。特加体恤。国王赴京后。令尔居守国中。以资镇抚。尔自当暂缓进京。著该抚即遵旨宣谕吴文楚。俟其具文呈覆。即行迅速驰奏。　　

○命直隶总督刘峨、提督。阎正祥、湖广提督俞金鳌、在紫禁城内骑马。　　

○丁亥。上幸瀛台。安南国正使阮宏匡、陈登大、副使宋名朗等、于西苑门外瞻觐。　　

○上御紫光阁。赐蒙古王贝勒贝子公额驸台吉、回部伯克、朝鲜、安南、琉球、暹罗、廓尔喀等国使臣宴。　　

○召大学士、内廷翰林等茶宴。以八徵耄念之宝联句。　　

○谕、据勒保奏。秦州直隶州知州齐佳士、现年七十一岁。五世同堂等语。齐佳士七旬司牧。五世绵祥洵仕籍所罕闻。实熙朝之盛事。特赐御书扁额。并亲制诗章。用昭褒异。所有应行加恩赏赉之处。仍著该部察例办理。　　

○又谕、据长麟奏、曹县民人吴世齐、现年一百五岁。五世同堂。请旨旌表等语。吴世齐寿越期颐。曾元绕膝。洵为盛世休徵。特赐御书扁额。并亲制诗章。以昭荣宠。所有应行加恩赏赉、及建坊旌表之处。仍著该部察例办理。　　

○御制诗曰、吉章方伯报开年。最胜新年三事骈。昨甫滇南曾赐什。今欣山左并成篇。虽殊其寿七和百。都喜同堂曾与元。盛事祥徵人我共。蒙天佑耳益夔然。　　

○御书赐齐佳士扁曰、保赤钟祥。赐吴世齐扁曰。颐登世衍。　　

○戊子。世祖章皇帝忌辰。遣官祭孝陵。　　

○谕、回子公额色尹、病故可悯。著加恩赏银三千两。以襄善事。仍交该院照例致祭。额色尹从前虽无劳绩。于一切官差奋勉多年。伊公爵并非军功所得。乃特恩所赐。现在出缺。例应降袭念额色尹归顺有年。著加恩将伊公爵。仍令伊子喀沙和卓承袭。图尔都从前出缺。伊公爵亦应降袭。朕曾加恩令托克托承袭。托克托袭爵后。甚属疎懒。今喀沙和卓业经袭公托克托系喀沙和卓之子。著作为一等台吉。　　

○是日起。上以祈谷于上帝。斋戒三日。　　

○己丑。谕、今岁朕届八旬寿辰。敷锡兆民。普天胪庆。特降恩旨。将乾隆五十五年、各直省应徵钱粮。通行蠲免。农民等皆可均沾惠泽因思绅衿富户。田产较多之家。皆有佃户领种地亩。按岁交租今业主既概免徵输。而佃户仍全交租息。贫民未免向隅。应令地方官出示晓谕各就业主情愿。令其推朕爱民之心。自行酌量。将佃户应交地租。量予减收。亦不必定以限制。官为勉强抑勒。务使力作小民。共享盈宁之乐以副朕孚惠闾阎。广宣湛恺至意。　　

○谕军机大臣等、前据福康安奏、随同黎＜亻冋＞进关之段旺等二十九人。当经薙发改服。酌量于庆远等处。择地安插业经降旨、令福康安等、将段旺等俱送往江南、浙江、四川等省。分隶督抚标下。令其入伍食粮。藉资约束。此时福康安等早经接奉。其如何将段旺等二十九人。分送江南等省。及于何时起身之处。尚未据该督抚覆奏。至黎＜亻冋＞在福康安前。称安南黎氏旧臣。情愿效力复仇。现有兵三四万屯聚。张大其词。构衅滋事。并散布谣言。俟阮光平进京后。仍请天兵送还黎氏。其意不过以黎维祁一旦复国。彼得逞其私谋。以成已事。居心实为险诈。亦经传谕福康安等、同尚未薙发、附和黎＜亻冋＞之李秉道等三人。派员送京。亦未据将黎＜亻冋＞等起解日期奏到。著再传谕福康安、孙永清、即将段旺等二十九人。及黎＜亻冋＞等四人。作何分解办理情形。速行详晰覆奏。再黎＜亻冋＞素性狡黠。不可不严加防范。著沿途各督抚、于黎＜亻冋＞押解过境时。务须派委妥干员弁。小心管束。迅速解京。若途中稍有疎虞迟误。恐该督抚不能当其咎也。将此由五百里各传谕知之。　　

