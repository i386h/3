<!-- { "loadSidebar": true } -->
○谕王大臣等。从前皇考曾施恩动支帑项。交王等从轻资息。以备赏赐使用。因王等办理维艰。朕改令都统等核办。都统等理合筹置产业。或开设当铺。或典买房地取租。而伊等竟无深计。止图省事。俱借给八旗人等。既取息于旗人。而又赏给旗人。不惟终无裨益。久之子母相权反无补于生计。旗人只图目下得银。指一人之俸。借数项之银。以致少得全俸之人。满洲人等所赖者俸饷。俸饷不得。何以度日。且于国体亦有不合。此后著停止借放资息。遇有八旗红白事件。特施恩于长芦两淮盐课银内、动支赏给。但恐停止借放后。又未免重息借贷。著将宗人府资生银。如何限额借给。已经借放本银。如何展限陆续收交。及所得当铺房地租息。如何办理之处。宗人府八旗王大臣等详议具奏。再管理旗务之王大臣等。俱有教养旗人之责。宜体会朕意。各谕所属。凡事务崇简约。循分安常。将饮酒赌博重息放借等事。严行查缉。务期实效。竭力办理。以仰副朕体恤旗人生计至意。寻议、八旗官员。借出未完滋生银停息。本银展限坐扣。应一季交者。展为二季。于十月内陆续全完。再指房地支借银、与指俸银支借者无异。亦著将本银展季坐扣。至交纳时。应由承办滋生银旗分、将欠银官员等职名银数。咨送各该旗。造册咨部。按季在俸档内察扣。交广储司归项。若革职留任停俸者。将养廉饷银坐扣。病故暨年老有疾革职者。除家有可扣俸饷之人外。倘无子嗣。原保官又故。将此项交该都统、由参佐领骁骑校等具结。咨察豁免。外省官员。咨行任所。若调补京职。或告退回旗。仍照现定限期扣算。现将二十五万余两本银。开设当铺七座。典置取租房屋。仍交承办处管理取租。但房地系旗人产业。若情愿回赎。照承买例限五年交本。租银开除。其在旗存贮未放本银。暨所交余剩利银。俱交广储司。镶黄等上三旗侍卫。随围帮银路费。即由房地租银内赏给。倘房地被原人赎回。租银不足需用。将当铺利银添用。八旗大臣官员等。遇白事、借给俸银六个月。红事、借给四个月。宗人府放借滋生银两。一二品大臣三百两。三四五品官员二百两。六七八九品官员一百两。借给后、作为五年十季。将本利银入册。于户部坐扣。从之。　　

○谕军机大臣等、据永兴、唐绥祖会奏。入川民人。无本籍印票阻回者。递交原籍安插。其不法奸民。在川递回。若不加管束。又潜行入川。一经察出。本犯按例究拟。地方官一并参处等语。此等搬移入川民人。其不法奸徒。及往为啯噜子等类。固应尽法究治。并饬一切卡隘加意稽查。至于贫民远图生计。亦不可持之太峻。盖伊本籍如有产业。必不肯轻去其乡。何用阻截。若因亲族可依。就仓他处。必尽行逐回。转绝其谋生之路。即如山东流民。往来各处。种地者甚多。亦难概行禁止。惟在地方大吏。善于督率稽察不至滋生事端。方为妥协。可传谕永兴、策楞、唐绥祖、开泰等。嗣后入川民人。给照查察之处。如系奸拐兴贩匪类。断宜严行究处。至实系良民觅食他乡者。虽未便明弛其禁。该督抚亦宜酌量办理。不必过于严紧。务期杜奸匪而便民生。两有裨益。　　

○命翰林院侍讲郭肇鐄充日讲起居注官。　　

○己丑。前署江苏巡抚黄廷桂、报垦吴江、震泽、二县滨湖新涨转重田荡四百三十四顷三十七亩有奇。应徵银米升科如例。并豁除坍没转轻田荡八十五顷七十四亩有奇。　　

○调福州将军德敏、为荆州将军。荆州将军新柱、为福州将军。　　

○庚寅。上诣畅春园、问皇太后安。　　

○谕军机大臣等、尔等寄信与德敏知之。伊自到福州将军任所以来。诸事办理不善。竟无诚心。即伊前在荆州将军任时。亦不过安分奉职而已。并不以察吏练兵为意。是以为马尔拜到荆州任时。即奏称彼处逾岁官员不少。兵丁弓马生疏等语。然朕犹施恩宽宥。不即治罪。今朕将伊与新柱对调。若到荆州任后。仍前不知奋勉。朕断不能再宽矣。新柱未到任以前。海关税务。仍系德敏管理。尤当加意查办。若以为已经调任。与已无涉。致税额或有亏缺。及别有弊端之处。朕将惟伊是问。慎之慎之。毋遗后悔。　　

○辛卯。谕、国家兵制。水师与陆路并重。而近来水师将弁。往往不得其人。盖缘外省于拔补千把时。由游守而转送副参。由副参而转送提镇总督、节次考验。恐致驳诘。多取汉仗可观。弓马娴熟。及通晓官话之人送考。而实在深谙水师者。或转不得与选。夫水师兵丁。与陆路不同。在陆路则以汉仗弓马为能。而水师则专以水战为事。况将弁为兵丁之领袖。凡风云气色。岛屿情形。以及往来驾驶之法。尤须练习有素。方可指挥士卒。操纵得宜。嗣后各省拔补水师千把。务留心选择通晓水性。熟练舟师之员。方许呈送考验。不必专于汉仗弓马取之。庶水师将弁。得收实用。而遇有提镇大员缺出。亦可备简任。将来各省水师千总。年满送京引见时。朕将严加试验。如尚有不能熟习者。惟该督提是问。　　

○陕甘总督尹继善奏。今岁系准夷贸易之年。现据报夷目诺洛素伯等、已到哈密。但准夷自交易以来。货物渐增。宜示节制。今岁夷货。业已远来。臣已谆谕肃州镇道。俟夷人到肃。责其违例。不准全数交易。如果情词恭顺。再行酌量办理。至嗣后章程。必宜定议。应令商人仿照节次交易数目。将牛马羊只皮张等项。一一与之议定。并言明内地商人。止照此数备货。若违例多来。不准全入交易。并不准全入交界。下军机大臣等议行。　　

○壬辰。户部奏。各关管理税务日期。凡接任徵收者。无论两任三任。俱扣足一年为满。其管关一年零数月者。将一年盈余奏报。零月归下届。统俟扣足一年夤奏。其各任徵收盈余。较之成数俱属无亏。及此任徵收、能抵补彼任短少者。均无庸议。倘此任短少。而彼任所余之数。不能抵补者。祇将短少之员议处。如各任所徵俱少者。均照例议处。再各关监督。如前任所收税课。系实力稽徵。尽收尽报。饬令接任之员。出具并无捏饰印结。已经出结之后。专责成接任。不得复将短少缘由推诿前任。倘接任官、查出前任徵多报少等弊。据实参奏。扶同徇隐者。一并议处。从之。　　

○癸巳。宗人府奏。简亲王德沛、顺承郡王泰斐英阿、呈请追封三代。应照例办理。并请于纂修玉牒之年载入。得旨。追封王公三代之制。所以昭示国家鼓励之恩也。此内旁支族人承袭王公。伊祖父未经受封者。加之以追封则可。若获罪革退王公。施恩令其子孙承袭者。加之追封则不可。此显然之理也。若将获罪之人概行追封。则与不获罪者奚别。如简亲王、朕施恩令其承袭王爵。伊祖父并无过愆。理合追封三代。顺承郡王泰斐英阿之祖锡保、乃军前获罪。革去王爵之人。岂可给与追封。今宗人府亦奏请追封。甚属错缪。此皆由该衙门王公等。平素怠忽。于事并不留心体察。凡遇此等事件。又因瞻徇近族。不顾大体之所致也。再王等追封三代。祇应封以现今所袭之王爵而已。不必给与谥号。何也。盖终于王爵者。方可给与谥号。业已施恩追封三代。又给谥号。则与终于王爵者无异矣。著交宗人府另行详议具奏。再摺内将历年久远之事。今始奏请追封。甚属迟滞。而亦并未定有限期。此等追封之事。如何定限之处。著定议具奏。寻奏、嗣后王等追封三代。概不与谥。其应封三代内。有获罪革退者。不准追封。至具呈请封。暨宗人府办理日期。各定限一月。从之。　　

○甲午。遣官祭火神庙。　　

○予故散秩大臣头等男兼云骑尉沙金、祭一次如例。　　

○乙未。上诣畅春园、问皇太后安。　　

○谕、今日领侍卫内大臣等。带领侍卫引见。步射甚属平常。竟有半途坠地。不能到靶者。除步射到靶之郎昆、乌尔卿额那敏、硕汉、倭升额、西勒璊、巴尔瑚等外。余各罚俸三个月。领侍卫内大臣。并不加意教训。各罚俸一年。　　

○又谕、满洲旧俗。以马步射清语为要。从前朕屡降旨训饬。大臣等自宜仰遵朕旨。勿使满洲旧俗废弃。侍卫更非寻常武员可比。马步射尤关紧要。此次朕仅将该管大臣、并侍卫等、予以罚俸。并未从重治罪。嗣后如仍有似此者。决不宽贷。朕每年行围射猎。正为使官兵等熟习骑射。不至废弛。朕尚以身先之。都统等除训练官兵外。更有何事。经朕屡屡训饬。竟不加意。与违悖朕旨无异。成何事体。再拣选武官。只看其马步射。并未责令办事。又何必论其人明白能否办事。此后带领侍卫等武职引见。朕惟将马步射及清语好者录用。如技艺平常。人虽去得。朕亦不用。将此通谕领侍卫内大臣、前锋统领、护军统领、八旗都统等。务将该管官兵训练。俾臻精熟。经朕如此训饬之后。倘仍不以为事。是自取罪戾。岂能望朕施恩宽宥。慎之勉之。　　

○湖南巡抚开泰奏。湖南省于乾隆九年设炉。每年所铸。除支销火工外。实得正饷钱二万一千九十四串零。前经议定。于给散兵饷时。每银百两。搭钱五千文。每钱一千文。准银一两。核计归还成本。每年约余息五千余两。备充公用。今自乾隆九年正月初三日起。扣至十四年正月初一日。除正饷及节年搭放钱文外。共余库贮钱一万三千五百一十九串零。此项钱、每年所剩有限。数目多寡不齐。既难按期匀搭。久积又易锈损。查现在民间钱价甚昂。应请于省城设官局。听民易换。于库项民用。均有裨。下部知之。　　

○以刑科给事中汤聘、为陕西乡试正考官。编修李友棠、为副考官。户部侍郎庄有恭、为江南乡试正考官。编修钮汝骐、为副考官。　　

○旌表守正被戕之河南密县民赵志妻张氏。　　

○丙申。谕、据方观承奏称。乐亭县属杨家庄等三十六村。于五月二十九日海潮乘汛漫进。田禾被淹。潮水所过地亩。均成卤碱。或沙压成滩。不但目前不能补种晚禾。将来恐即多成废地等语。乐亭滨海村落。既被海潮淹浸。即水随潮退。田亩已成斥卤。实属成灾较重。朕心深为轸念。著该督查明被灾户口。先行加赈一月。以资安顿。仍按成灾分数。分别给与口粮。即于该县存仓谷内动拨。民房被水冲塌者。查明瓦房土房。按照定例。分别给银。以为苫盖之费。仍饬地方官加意抚绥。留心体察。使灾黎得沾实惠。其被淹民田。除从前潮灾案内。已经豁免钱粮者。无庸查办外。如系现应徵粮地亩。潮退之后。实在碱卤不堪种植者。并著该督速行查明奏闻。请旨豁免。　　

