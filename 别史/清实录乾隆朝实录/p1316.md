<!-- { "loadSidebar": true } -->
○谕、朕此次南巡。亲莅河工。相度险要。指授在工诸臣。并特派侍郎梦麟、会同总河白钟山、疏荆山桥一带。总河张师载、巡抚高晋、协办徐州府黄河两岸堤工。其徐州护城石工。则委之副都御史德尔敏。下河诸工。则委之副总河嵇璜。六塘河以下各工。复委之侍郎梦麟。分任责成。各有专属。凡以为积岁被灾群黎。筹疏洩之方。捍御之策者。宵旰靡宁。冀收实济。业经屡颁明旨矣。近据山东巡抚鹤年奏报、山东之金乡、鱼台等州县。未涸地亩。尚有一千余庄。因思此方积潦。再经伏雨秋霖。将益苦泛溢。而上江之宿虹、灵璧等处。河南之永城、夏邑等处。在在皆有积水。计漫淹地界。不下数百里。此其受病。非一朝一夕。骤致蔓延。盖其始皆由于地方官漫不经心。偶遇水灾。不亟为筹度。日复一日。因循酿害。积水日益增。淹地日益广。以致高下田庐尽成巨浸。及至受害既深。自非大动帑项。厚资工力。不能奏效。而大小各官。又莫能深悉受害之由。确得祛患之术。惟恐议疏议筑。亏帑贻累。遂尔噤口束手。坐视其民为鱼。而莫展一筹。现今水患已不可胜言。若不及时彻底筹办。将来其何所底止耶。此亦朕南巡未了之事。著侍郎裘曰修、驰驿前往山东、河南、上江、现在积水各州县。往来周视。宽以时日。熟察情形。咨询舆论。勿惮再三。其在山东者、与鹤年会商。在河南者、与图勒炳阿会商。在上江者、与高晋会商。其地方官有熟悉水道之员。听其酌量差委。务在通盘筹算。无分疆域。凡可以登民衽席。计安全而谋乐利。果归实用。毋惜多费帑金。朕痌瘝一体。南顾畴咨。展转忧勤之意。皆诸臣所共悉。其深体而共勉之。以副委任。　　

○又谕、据方观承等审讯刘元德告赈一摺。内称彭家屏接驾回县。辄言此番恩赈。由伊陈奏而得。家人佃户。复在外张扬。遂致刘元德、司为政等。妄生觊觎。其呈词伊侄彭型、曾转送阅看。彭家屏已属知情。请革职审拟等语。方观承等所办非是。夏邑、永城、等县水灾。原因彭家屏陈奏。朕始得闻知。是以初令图勒炳阿查明赈恤时。即令彭家屏同往。盖地方遇有灾伤。巡抚既讳匿不报。而本地乡宦。能以实情入告。此正能体朕怀保小民、惟恐失所之意。朕所嘉予。至刘元德妄行叩阍。究出指使之生员段昌绪。即于伊家中搜出吴逆伪檄。因思该地方风俗败坏。泯绝天良。恐藏匿者不一而足。爰命方观承等、前往查办。而召九卿而询彭家屏。彭家屏即供出有钞存明末野史等书三种。夫使此三书中。果有悖逆诋毁之言。而以历官方面。受恩数十年之大吏。忍于钞录存留。其罪尚容诛乎。即使指使刘元德叩阍属实。而主使之罪轻。收藏逆书之罪重。若仅如方观承等摺中所奏。则彭家屏本系朕差令与该抚同往查灾者。即使邀誉乡井。亦人情所必有。何足为罪。若以此治罪。使阴怀诽背本朝之辈。谓因告灾罹谴。反得藉口。而民隐无由上达。亦非朕广咨博访。忧劳勤恤之本意也。明末野史等书。乃彭家屏亲笔开出书名。具有来历。何以并未查出。该督等、不详究收藏逆书实迹。专以刘元德控告一节。定彭家屏罪案。殊失轻重之宜。至搜出往来书札内。有请托干求。尤其末节。更不必问矣。原摺著发还。　　

○谕军机大臣等、方观承等、查办彭家屏家中收藏逆书一事。所办殊未详悉。段昌绪所钞伪檄。彭家屏虽供从未寓目。而所供明末野史等书。乃出自亲笔。并非他人首告。必系其家中所素有者。而刘慥等遍查三日。竟未查出。可见其办理之疏忽矣。前已降旨三泰。仍回该处。并传谕方观承等。将其子及家人辈、隔别鞫讯。并明白开导。令知系彭家屏亲口供出。无可狡赖。且晓以书既缴出。亦详查其有无指斥犯讳。不即遽加罪责。总以逆书不致隐匿销毁。终无归著。原不必以刘元德一案纠缠。转致避重就轻也。仍著遵前旨行。　　

○又谕、前据彭家屏供出、家藏有明末野史、潞河纪闻、日本乞师、豫变纪略等书。续又供出酌中志、南迁录、并钞本小字书。系天启崇祯年间政事等书。以上各种。该督等何以并未查出一种。甚属草率。著将供出书目。并寄该督等。逐一详细查明具奏。寻奏、段昌绪所钞逆檄。由司存存钞给。而司存存钞自司淑信。司淑信得自已故郭芳寻家。此外实无传钞之人。至彭家屏家书籍。查出明季豫变记略刻本。其余日本乞师等书。据彭家屏之子彭传笏供称。于四月十六日。闻段昌绪有逆书之信。查阅家中书籍。见有明末钞本等书。恐有违碍。未暇检阅。概行烧毁等语。查彭传笏烧毁各书。系出己意。抑系彭家屏传信。及得书来历。均须对质明确。除段昌绪等按律定拟外。请将彭传笏等。交部严讯。得旨、细阅供单。尔等不无将就了事之意。著将人犯。方观承亲带至京请旨。　　

○又谕、据海明将伍彰阿送到匿名书信呈奏。匿名书信、久经例禁。今绥远城地方。尚有此等事件。自应严行查拏。且据伍彰阿处送书民人龙明供称。给伊书信之二人。伊子龙如云认识、或未可定等语。海明现在已派番役。带领龙朋。前拏伊子。著海明速即提拏龙如云。作眼缉拏。该二犯不难即获。至匿名书内。将山西巡抚道员。并清水河通判。俱连及。果有此事。何难明控。乃肆行遍告匿名书信。恐系清水河无赖棍徒。与协理清水河通判纳善有隙。以图倾陷。海明就近向纳善密询。著伊亦派人于清水河一带严行访拏。　　

○旌表守正捐躯之安徽太和县民孙玉碧妻张氏。　　

○壬寅。谕军机大臣等、据兆惠奏、巴图鲁侍卫奇彻布等。追赶阿逆至古尔班呼斯坦地方。擒获宰桑巴桑。及阿逆所差得木齐普尔普、得木齐达瓦、护卫苏珠克图。据供阿逆并未至此。带领达什车凌、赛赍喇呼等四十人。由钦达兰岭北。前往巴尔达穆特游牧地方。现在富德、奇彻布等。简练兵马。赴阿逆逃窜处所追剿等语。兆惠何不急速接应富德。往擒阿逆。阿睦尔撒纳、系要紧正犯。若乘此机会拏获。诸事皆易于办理。其余事件即稍为稽迟。无关紧要。又兆惠摺内称、扎那噶尔布差人。令克哷特、乌噜特人等。尾随大兵。抢掠台站等语。朕已谕交将军成衮扎布等。令其酌量发兵剿办。即照所奏于乌噜木齐、安济海、托多克地方。安设三大台站亦妥。但此次抢掠台站。不过大兵经过剿剩窜匪。与玛哈沁之厄鲁特行窃而已。未必系大夥贼众。故昨经阿里衮奏到此事。朕即降旨令阿里衮带兵照料台站。今兆惠亦派兵令巴图鲁侍卫奎玛岱、前往接应搜剿余匪。并藏匿之玛哈沁等。想台站一带。皆已安靖。即宜照旧安设台站。驿递始能迅速。兆惠等办理驿递。务期迅速。再巴罕库苏台站笔帖式塔克什哈。遇贼打仗。身受多伤。理宜加恩。但塔克什哈、与贼打仗后。宜仍在本台驻劄。乃伊并不在本台。带领余众前赴图古哩克台。殊属怯懦。若仍复加恩。恐别台站人等效尤。竟将台站迁移。必致误事。塔克什哈著以功抵罪。仍留于台站效力。英善身受重伤逃出。殊为可悯。除仍留千总职衔在军营效力外。仍加恩赏给银两。鄂博什带兵前赴额尔齐斯之那林布噜勒等处。路遇库图齐讷尔宰桑鄂勒锥等三十余户。皆经剿杀。殊属奋勉。著交兆惠将鄂博什、及随行官兵、并阵亡之委署骁骑校外兰保等。查明职名。俟大功蒇后。一并送部议叙。　　

○又谕、昨据成衮扎布奏、巴图尔乌巴什等。欲擒阿逆呈献。今据兆惠奏、巴图尔乌巴什、自称系噶尔丹策零之壻。带领集赛人等。前往伊犁等语。前后所奏请节不同。著将兆惠摺、录寄成衮扎布阅看。伊等两路大兵。自当会合。即确探阿逆逃窜处所。奋勇擒拏。毋致疎纵。巴图尔乌巴什、既前往伊犁。必与大兵相遇。成衮扎布、即详察情形办理。不得因其有擒贼自效之言。辄行宽纵。如果擒献阿逆。即遵照昨降谕旨。令其迁移内地。斟酌办理。再兆惠摺内称、扎那噶尔布等。煽惑克哷特、乌噜特、各鄂拓克。令尾随大兵之后。抢掠台站等语。克哷特、乌鲁特等。俱在珠勒都斯一带游牧。并著成衮扎布。就近发兵。先行剿灭。　　

○定边右副将军兆惠等奏、据副都统鄂博什报称、四月二十一日。领兵至喀喇乌苏。擒剿贼人库图齐讷尔宰桑鄂勒锥等。及伊妻子。俱经擒获。报闻。　　

○旌表守正捐躯之河南西平县民于梨妻张氏。　　

○癸卯。遣官祭关帝庙。　　

○谕、据黄廷桂陈宏谋等奏、陕省节年办理供支进剿官兵添雇马骡等项。共需银二万八百余两。不便作正开销。请于粜卖米麦盈余银两内拨补外。尚不敷银二千四百余两。请照金川事例。于各官公费银内摊捐补足等语。陕省各员。节年办理军需。差务繁多。此项不敷银两。若再令其摊捐。未免益形拮据。著加恩免其摊扣。即于该省耗羡内动支。拨补报部。其甘省供支军需等项更多。垫项自所必有。其不敷银两。亦著拨项补款。不得摊扣各官养廉。以示优恤鼓励至意。　　

○谕军机大臣等、昨据兆惠奏、阿逆穷窜情形。自可计日就俘。惟左右哈萨克地方。应豫行遣人晓谕。已降旨令成衮扎布等。遣员赴阿布赉处、开示利害。令其擒献。三等侍卫布衮、蓝翎明嘉萨尔、熟悉彼处情形。著驰驿前往军营。交与成衮扎布等。选派侍卫数员。带领前往。阿布赉有欲图阿逆之意。此时未必再行逃往。其右部哈萨克特柳克。或尚容留阿逆、亦未可定。第遣员径赴右部哈萨克。恐伊等堕入贼计。饰词容隐。著布衮等、先赴阿布赉游牧。明白晓谕。即令阿布赉遣人同往右部。俾知阿逆反覆无常。断难容留。致贻后悔。仍谕以天朝威德。如果擒献。自当格外加恩。一面带兵前往索取。成衮扎布等、务宜妥协办理。又兆惠奏称、喀喇沁鄂勒哲依之子敦多克。戕杀伊父。同土尔扈特舍楞。迁往库克乌苏、喀喇塔拉等语。敦多克情罪可恶。大兵到彼。务即拏解来京。毋得任其免脱。　　

○又谕曰、阿里衮等奏、投至巴里坤之厄鲁特孟克济等六名。即带至奎苏地方正法等语。厄鲁特等反覆狡诈。饰词投顺。旋即生变。是以降旨令阿里衮等严行办理。毋事姑息。第奎苏地方。离巴里坤甚近。现在止办理数人。尚属可行。倘遇大队贼众。即在彼处正法。保无一二逃窜之人。洩漏其事。贼众势必畏惧不前。殊未妥协。著传谕阿里衮等、嗣后如有此等投至贼人。或由军营解到之厄鲁特等。俱委员解送至嘉峪关内。再行分别办理。沿途仍饬委员等。小心防范。毋致脱逃。亦不得任其洩漏。　　

○旌表守正捐躯之直隶安平县民王三妻刘氏。广东饶平县民吴日元妻张氏。　　

○甲辰。上诣畅春园、问皇太后安。　　

