<!-- { "loadSidebar": true } -->
○谕军机大臣等、昨谢清问条奏内、请删除问刑定案从重字样一条尤属纰缪。显为热中邀誉起见。已降旨严行申饬矣。今据伍拉纳、奎林等奏、台湾匪犯。紏众殴兵夺犯。伪造印照、私给偷渡匪徒。及线目藉缉婪赃、溺毙人命。并拏获私卖火药等事。又海宁奏、山西谋财害命一案。皆系大干法纪。决不待时之犯。非从重办理。则海疆要地。奸匪何所示惩。若如该御史所奏。此等莠民奸役。亦仅照寻常案犯问拟。将从重字样。概行删除可乎。除分别批令法司速议外。著发交留京王大臣、传到谢清问。将以上各摺。令其逐件阅看。是否应从重办理之处。著自行明白回奏。　　

○又谕曰、安南国王阮光平入觐。沿途供应繁费。昨已降旨。令梁肯堂将此项刊刻传单。直隶系照何处之例转行。据实查奏矣。本日据姚棻奏、率同司道、传齐在省府县、逐一查询。坚称并未见此项传单。所过各县、亦实无每日费银四千两之事。各处尖宿所费每日用银二百余两。系与藩司托伦督办。前抚何裕城、本未豫定章程等语。并将广西、广东、所定供应食物等项清单呈览。是直隶刊刻传单。似非接据江西知会。仿照办理而河南、湖广又复诿为不知。即昨据福康安奏供应事宜。俱系节之又节。移咨沿途遵办。所言似非捏饰。但此项传单。终无著落。朕岂能任伊等含糊混过。不复查究明确。著再传谕梁肯堂、务遵前旨彻底根查。究竟此项传单。仿照何处知会。抑系直隶凭空刊刻之处。务得实据覆奏。不可存颟顸了事之见。致获咎戾也。　　

○丁丑。谕军机大臣等、刑部题覆河南省康珍、听从伊母。砍死胞兄康金。先一本。朕细阅案情。康金先平素忤逆。嗣因买妾貌丑欲行杀死。因伊母斥阻夺刀。被划伤指。伊母嗔其忤逆。令康珍砍死除患。康珍跪地代求。伊母即取刀自刎。康珍无奈勉从。连砍殒命等情。向来此等案件。刑部议覆时用夹片声明。内阁票拟双签。交九卿定议者多。及会议时、不过以迫于母命情尚可原。改拟斩候。但康金先既系素常忤逆。肆酒逞凶。自必强暴有力。岂有甘受伊弟刀砍。不为抵御之理况伊弟跪求时。康金先知伊母必欲置之死地。即应乘间逃逸。何以束手任听康珍连砍毙命。即供词内、亦并无另有旁人代为捆缚扭结之处。种种情节。刑部核议时。俱未经指驳。安知非康金先、以别事被康珍砍死。伊母知罪应抵偿。装点迫使情由。冀图宽减。案关伦纪。不可不彻底根究。以成信谳。著传谕刑部堂官。即将指出各疑窦。逐一指驳。令该抚查明登覆。到日再行核拟具题。　　

○戊寅。谕军机大臣曰、毕沅奏查获均州民人贺廷选等、烧香念佛骗钱一摺。内称甘志邦等、辗转口授邪咒。词句诞妄悖谬。每夜烧香三炷。念诵一遍。可以消灾获福。毕沅现赴荆州。令臬司等解犯前来。亲加穷诘。就近严办等语。毕沅何不知事体轻重若此。已于摺内批示矣。此等咒词。俚鄙不通。愚蠢小民。借以为哄诱骗钱起见。不过小说鼓词之类。而该督指为诞妄悖谬。视之太高。殊为不值。凡不法匪徒。编造狂妄词语或干犯教令。明有指斥者。始得谓之悖谬。今阅该犯等咒语内。祇系西天古佛。八大金刚。观音罗汉等。人人所晓之常谈。不过希冀消灾延福。与悖谬者相去悬绝。乃该督强为牵合。张大其词亦太不晓事可笑矣。况烧香念佛。施舍钱文。乡愚无知。何处无之。若概视为邪教。纷纷搜捕严办。亦复成何政体。毕沅前在河南巡抚任内。于该省八卦顺刀等会。正实邪教。未能搜查净尽。而段文经、至今亦未见就获。并不加意督缉。以绝根株。而于此等无知愚民。念诵俚鄙咒语。治以哄诱骗钱之罪。即可了事之案作为邪教。张大其事。以见其认真办事。及实有惑众邪教转恐置之不问。外省恶习往往如此。而毕沅更不应若是大非素所期望之品。将此谕令知之。　　

○开采四川马边厅属铜大、雷波厅属分水岭二处铜厂。从调任总督孙士毅请也。　　

○是月。漕运总督管干珍等奏、本年南运河水势充盈。风色顺利。江西在前帮船。已于六月二十二日。全过津关。至南粮二进回空。过关者已有数帮。江浙各帮。亦皆卸竣南下。当饬押运员弁。迅速催行。早归水次。得旨、诚应忻慰。　　

○钦差侍郎韩鑅、江南河道总督兰第锡、江苏巡抚福崧奏、江南淮徐扬一带。六月中旬。风雨猛骤。各工埽坝。皆有刷蛰。臣等饬员抢护俱获平稳。再洪泽湖水虽长发。不致十分弥满。现将五坝封土。加培高厚。毋使旁洩。以卫下河民田。该处秋禾亦极畅茂。得旨以手加额慰览。更宜敬慎修防。　　

○闽浙总督觉罗伍拉纳奏、闽省市肆及民间行使。向用番银。每圆作钱若干。惟零星找补。始用制钱。邻省商贩。又因三面环山。脚价昂贵。所带多系银两。私铸无从搀杂。现复于江西、浙江、接壤处加意查办。毋许流通入闽。所有交官收买。为数无多。似可无庸设厂。旁批是。又奏、至浙省贸易。概用钱文。小钱易于搀混。业经抚臣琅玕、遵旨设法收买。务期钱弊肃清。得旨、因地制宜。祇可如此。　　

○河东河道总督李奉翰奏、伏汛以来。黄河溜势湍急。下达畅顺。有长旋消。各工平稳。本月初七八等日。中牟、祥符、兰阳、仪封、商邱、考城、武陟等处。沿河一路。甘澍频沾。凡有雨淋埽面。随时填筑坚固。得旨正当敬慎之时。勉之　　

○又奏、豫东两省。黄河水势。既旋长即消。而各工水长抢护之时。并无风雨。荷蒙神佑。实由圣敬感孚。旁批。莫为此虚誉之言。益加敬慎可也。又称、此时伏汛已过。各工一律巩固得旨、览奏欣慰。　　

○陕甘总督勒保奏、甘省地处沿边。不产铜觔。亦未设钱局所有钱文。俱系商人从邻省携至。边民秉性朴拙。遇有小钱。不肯接受。民间本自剔除净尽。现奉旨查办以来。铺户居民。各遵禁令。钱价亦属照常。并无市侩居奇之弊。得旨、时常留心可也。　　

○云南布政使费淳奏、滇省本年春收丰稔。入夏旸雨应时。禾稻杂粮。俱获畅发。至铜务为臣专责。现饬厂运各员。督率煎炼。迅速挽运。得旨、一切据实。毋为虚言　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十七


大清高宗法天隆运至诚先觉体元立极敷文奋武孝慈神圣纯皇帝实录卷之一千三百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十五年。庚戌。秋。七月。己卯朔。享太庙。遣肃亲王永锡。恭代行礼。　　

○谕曰、梁肯堂奏。顺德府同知嵇瓒、前经推升知府。因两耳重听。以知府衔仍留同知原任。今又届三年限满。例应甄别。该员虽逾七旬。两耳重听。但人尚强健。精力未衰。似应准其留任等语。所奏徇情违例。甚属非是。抚民同知。虽非知府可比。然亦有管理地方之责。岂可任年老重听之员。滥竽贻误。是嵇瓒即应勒令休致。或大计时填劾。方为正办乃梁肯堂犹复奏请留任。其意不过以嵇瓒为大学士嵇璜亲弟。瞻顾情面。曲事姑容。且见嵇璜年届八旬。耳亦重听。现在仍任纶扉。受恩深重。遂尔私心窥测将嵇瓒仍行留任。以为讨好邀誉之计。夫大学士固非重听者所能称职。朕因念嵇璜年届八旬。此时在朝诸臣。科分资格无有深于伊者。且内阁仅司票拟。并未令兼综部务。无虞旷职误公。朕得一作伴老臣。亦属昇平盛事。此系格外加恩。在朕则可。非臣下所能援拟者。乃梁肯堂于身任民社之员。竟思以耳聋年迈者姑留供职。必致诸事废弛贻误。何以肃吏治而饬官方。嵇璜虽系大学士。未尝管理部务。人尚谨慎小心。并不敢干与外事。而梁肯堂尚有意逢迎。则阿桂、和珅、以大学士军机大臣总理部务。督抚等趋承迎合。更无所不至。即其余之军机大臣、六部尚书。俱有核议各省陈奏事件之责。督抚等若皆存心顾忌。试思在朝满汉大臣。谁无弟兄子侄在外服官者。设皆如梁肯堂之有心结纳将阘茸不职、年衰有疾之人。纷纷留任。甚且因父兄身居显秩。即有贪婪不法者。亦概置之不察。则朝纲政体。尚可问乎。从前杨景素、迎奉于敏中将于易简、竟欲保举直隶藩司经朕洞烛隐微。将杨景素严加惩治。梁肯堂岂不知之。此事虽不至如杨景素之敢于保举藩司大员而瞻徇袒庇。其心实与杨景素无异该督系由直隶州县。历加超擢。升至总督皆出自朕特用。乃不思秉公持正。整饬官常殊负委任虽伊于总督甫经升任。而在直隶年久。岂不知朕办理庶务。一秉大公。从不许内外大小臣工。私情结纳。而此时实无其人梁肯堂竟敢以此尝试于吏治。大有关系。梁肯堂著交部严加议处。并令将如何瞻顾嵇璜情面。将嵇瓒留任之处。据实明白回奏。并将此旨交行在扈从大臣及在京大学士九卿等阅看。　　

○又谕曰、普福在藏所办事务。甚属姑息。著革去侍郎。降为三等侍卫。　　

