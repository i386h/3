<!-- { "loadSidebar": true } -->
○癸丑。谕、前额勒春因伊子玉山、在光州知州任内。于县役何九、殴毙郑宗宜等、扶同捏禀一案。交部严加议处。嗣经吏部具题。以额勒春无级可降。应行革任。曾有旨俟额勒春来京。再行降旨。此案系臬司李涛承审。率行具详。该司业经病故免议。该抚穆和蔺应得处分。亦经加恩免其革任。至额勒春、乃因承审之抚臬。寓意护庇其子所致。非额勒春嘱托令宽其子。其罪尚轻于穆和蔺。额勒春著从宽改为革职留任。　　

○又谕、刑部题覆安徽民人。程菊、摔刀致伤胞兄程绍章身死。按律拟斩立决一本。据该抚原疏、称程菊因割稻镰刀口钝。在院磨刀。伊兄程绍章、见程菊未赴田工作。斥其懒惰。程菊以伊兄睡卧方起不应向斥。程绍章恶其顶撞。从后掌批程菊颈后。程菊负痛生气。将所磨镰刀。向后摔弃适伤程绍章左后胁透膜肠出等语。殊若以为情有可原者。而实非情理之正也。程菊刀伤胞兄程绍章致毙。事关服制。其罪已无可宽。乃该抚以程菊因伊兄斥责。摔刀失伤。曲为声叙。试思程菊实启衅与兄争。即系随手摔刀。何以不向前直摔。或摔向左右两旁。转行向后摔掷。致伤伊兄身死。即云摔刀失伤。又何至透膜肠出。实非无心过失也。各省命案。督抚等办理。固不可锻炼周内。亦不可有意从宽。总当准情酌理。俾无枉纵。朕向于服制攸关案件。或遇救亲情切。或因奸致毙。出于义忿者。俱交九卿议奏。量从末减。今此案程菊刀伤胞兄程绍章致毙。情罪无可从轻。该抚犹为此无谓之声叙。此等不过刑书开脱故套。最为外省陋习。各督抚皆所不免。但朱圭本系书生。尤好为此迂阔多活人积阴德之见。遇事从宽。所谓妇寺之仁。实属非是。除将刑部题本照签批发外。朱圭著交部议处。　　

○吏部带领京察二三等、年六十五岁以上之内阁侍读学士富昆等五十八员、引见。得旨、富昆、五灵阿、素卜东阿、六十五、觉罗拴柱、福伸、勒尔逊、书隆阿、扎尔杭阿、赫敏、谢墉、隆善、兴奎、巴扬阿、永禄、拔宁阿、伍正额、马昌言、巴克棠、阿富森布、木隆阿、双全、高谦、图永、普琏、富庆、八十九、齐里克图、董元镜、敬顺、宝善、卓灵阿、伯发、观音保、五德、积忠额、王士棻、德永、和鸣阿、景盛、苏尔通阿、福参泰、苏冲阿、那兰泰、西登额、伊尔登额、海福、花良阿、善福、舒昌、图丰额、瑚雅善、常兴、来贡、杨承福、觉罗堪倬、巴兰泰觉罗硕岱、俱准其留任。　　

○甲寅。旌表守正捐躯直隶东光县民张有光妻刘氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十六


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。二月。乙卯。谕军机大臣曰、全德奏上年江广销盐总数一摺。内称、湖广于岁额外。多销十万二千七百六十七引。江西于岁额外。多销一万八千九百二十六引等语。江广额销盐觔。前因督抚等皆有积弊。以致私贩充斥。官引不能畅销。引课往往缺额。经朕节次降旨。饬令该督抚严定章程。实力去弊缉私。今据全德查明。上年江广销盐总数。于正额外。多销十二万一千六百余引。可见各督抚果能洁巳。更饬属上紧缉私。其效立见。但广地方盐务。于积疲之后。甫有起色。该督抚等、尤应各饬所属。加倍认真。俾官引销售日畅。不可因上年稍有多销引额。遂尔心存懈怠。复使私贩得以侵销。官引再有积压。方为妥善。将此各传谕知之。　　

○丙辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○谕、户部议驳、穆和蔺奏酌改徵收河工帮价章程。并将节年积欠银两。分别著赔展限一摺。所议甚是。但其中尚有未甚详备之处。豫省河工帮价银两。从前毕沅奏请于通省地粮、一律摊徵。办理即属非是。黄河遇有应办工程。在沿河各州县。均资保障。护卫田庐。为闾阎生计攸关。该处居民。谊切护巳。如偶值工程紧要。采买物料。例价不敷。不得不量为帮贴。于沿河州县内。按数摊徵。尚属近理。至通省州县。与沿河者隔远。全与河工无涉。亦令一体均摊。虽为众擎易举起见。但揆之事理。实未允协。所有此项摊徵积欠未完银两。著穆和蔺悉心筹酌。当仍摊归沿河州县为是。已有旨令穆和蔺来迎驾。待其至时。著会军机大臣妥议具奏。候朕降旨。至河工采办物料。虽时值贵贱。或有不齐。然各省情形。大概相仿。即如江南山东。均有河务。俱须采办物料。并未闻有例价不敷。加增摊派之事。况河工偶遇险要钜工。或需用物料紧急。价值较昂。于例价之外。稍有加增。致须帮价。尚为情理所有。若岁修抢修。则系每年常办工程。乃亦藉口物价昂贵。辄议增添。竟至作为定额。年复一年。伊于何底。以小民之脂膏。徒为不肖官吏影射侵渔地步。尤非朕轸恤民隐之意。该部将穆和蔺所请、每年帮价三十万两。作为定额之处。议驳甚是。至此项岁修抢修。每年率议帮价。起于何时。所有该省初议帮价。及历任踵行各巡抚。俱著该部查明。同此次奏请之巡抚穆和兰、一并严加议处。再乾隆四十三年以后、已摊未完银二十六万七千余两。及未摊银十一万四千余两。该部议准照穆和蔺所奏、著落经徵各州县。及该管巡抚司道知府直隶州分别著赔一款。此次摊派银两。起自乾隆四十三年。彼时经手各员。任意浮冒分肥。率多饱槖而去。转令接手之员。代为赔补。亦不足以昭平允。著将此项应赔银两。交该抚查明。乾隆四十三年以后。历任自巡抚至州县各员。按照在任久暂月日。著落分赔。以示惩儆。以示公平。至该部议准。该抚所请、已摊未完银两。自乾隆五十八年为始。分作八年带徵。又未摊及豫支银两。俟前项徵完之后。再作四年带徵一款。此项银数甚多。若照该抚所请。按限徵收。民力尚不免拮据。著将原定八年之限。展为十年带徵。原定四年之限。展为六年带徵。庶期限宽裕。小民益得从容完纳。用示体恤。此皆朕权宜所办。十年六年之期甚远。待朕六十年归政之时。当更有处置。该部即遵谕行。　　

○又谕、此次京察一等双圈人员。著交各该堂官。将各员是否堪胜外任。及应留之处。出具考语。交吏部照例带领引见。其圆圈之满洲蒙古中书笔帖式等官。著归入记名理事同知通判内。遇有缺出。与旧记名人员。一体带领引见。其汉军汉人。著交部以抚民同知通判、照例选用。　　

○又谕、军机大臣会同刑部、审拟太谷县捐职从九品王岚、呈控孟教材等一案。阅其情节。王岚本系负欠孟教材银两。因互控词输。心怀忿恨。辄行捏砌多款。牵连呈告。以致拖累多人。情殊可恶。仅按律拟以杖流。不足蔽辜。王岚著发往乌噜木齐。充当苦差。以示惩儆。仍暂行监禁。俟全案审拟完结后。再行发遣。　　

○丁巳。上诣玉泉山龙神祠祈雨。　　

○谕军机大臣曰、福康安自正月初二日摺报后。久未接据到藏奏报。正切悬念。兹据奏到藏交界后。一路并无阻滞。随行人众。行走俱属平宁。所遇风雪瘴疠地方。并无疾病。此皆仰赖上天默佑。欣慰之余。益深庆感。至所奏接准鄂辉咨会。两次与贼接仗得胜。惟恐济咙绒辖两处贼匪。乘间窜回。飞咨鄂辉等相机堵截。将济咙绒辖两处贼人归路。先为断绝。并先派巴图鲁侍卫等。驰赴聂拉木以资调派。福康安办理数日。即起程前往。俟会集各兵。再行克期大举。仍侦探贼势。一有可乘之机。即行随时酌办各节。于筹办机宜。已得窾要。看来事机极为顺利。福康安抵藏后。将应行查办事件。赶紧办理。自即行起程。目下谅已早抵聂拉木边界。即是统领大兵进剿。惟计日以待捷音。至福康安询廓尔喀滋事缘由。甚为明晰。此事启衅之由。总因上次巴忠办理错谬。许银赎地所致。是以巴忠一闻廓尔喀侵扰藏地之信。即投河自尽。否则何以轻生若此。节次查询。业已得其梗概。今福康安详悉查奏。情弊显然。竟与朕所料吻合。可见天心垂眷先启朕衷。从此声罪致讨。必蒙天佑。迅奏肤功也。至巴忠办理此事。现据福康安查奏巴忠过藏时。达赖喇嘛亦以应行进剿为言巴忠未经允从。迨许银和息时。达赖喇嘛示以此事所办冒昧。将来必有反覆。可见达赖喇嘛能识大体。人尚明白。其办理错谬之处。竟系巴忠与丹津班珠尔二人主意。贻误滋衄。即班第达亦未尝不知。但且不必深问。鄂辉、成德、与巴忠等同办此事。且系联衔具奏。断无不与闻之理。今因伊二人、现在带兵剿贼。是以罪坐巴忠一人。然鄂辉成德。岂得置身事外。总看伊二人如何奋勉出力。立功自赎耳。再前因巴忠在藏。并未将巴勒布、廓尔喀两处部落情形。分晰奏明。而保泰、雅满泰所奏亦属含混。朕不知详悉。恐巴勒布部落。久为廓尔喀兼并。其在藏贸易之巴勒布人等。与廓尔喀自必联为一气。是以降旨谕令福康安、到藏留心查办。伴送驱逐。今福康安传谕巴勒布头人。令其约束在藏之巴勒布人等。各安生业。该头人等俱称巴勒布部落。被廓尔喀侵占。正深愤恨。今闻大兵进剿。我等私仇。可藉此报复等语。可见廓尔喀恃强恣肆。人心。俱不怗服。现经福康安于在藏巴勒布人。择其有家室者。酌加赏赉鼓励。带往军前。以备差遣。是巴勒布番众可为我用。或令其躧探贼情。作为向导。于进剿更为有益。前此驱逐巴勒布贸易人等之语。竟可不必提及。但于善后事宜详议可也。　　

○又谕、据勒保覆奏、伊犁等处。所换哈萨克马匹。解送内地。近来好者甚少。著传谕保宁、永保、嗣后伊犁塔尔巴哈台。解送内地马匹时。务择肥壮者充数。仍严禁解员、沿途抵换偷卖之弊。　　

