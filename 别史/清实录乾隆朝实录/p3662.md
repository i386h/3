<!-- { "loadSidebar": true } -->
○谕军机大臣曰。哈当阿奏、续获会匪林翰奇、审明正法一摺。前因伍拉纳、浦霖等、将内地拏获贩私拒捕。及夺犯殴差为从。各行从重定拟立决。殊失情法之平。是以降旨通饬各督抚。于寻常案犯。宜按律定拟。以昭平允。至台湾民情犷悍。不可不严加惩创。如遇械斗聚众等重案。及重兴逆匪天地会、似林翰奇者。拏获后、自应从重迅速办理。不可因有前旨。稍从拘泥。外省地方官办理事件。非失之太过。即失之不及。台湾远隔重洋。究非内地可比。若以前旨有不得率请。从重之语。又复矫枉过正。将情罪重大之案。一概从宽。更非朕整饬海疆。辟以止辟之意。将此谕令哈当阿等知之。　　

○是日。驻跸赵北口行宫。　　

○乙巳。谕、朕此次巡幸天津。经由水程。所有随从官员等需用船只。节经大加核减。且为期亦不过数日。但水手等不无稍需守候。著加恩于水手日给常价银五分外。每名酌增给银三分。以示体恤。　　

○谕军机大臣等、天津巡漕御史祝云栋奏、据镇江前帮运弁报称、经过临清、夏津、武城等处。所在阻浅又称镇江后帮运弁报称、该帮行抵甲马营。水祗一尺六寸。空船尚吃水二尺。即起剥净尽。尚难遄行等语。临清以北河道。必须水势深通。粮艘方能衔尾前进。前据李奉翰等屡次具奏。东省河水充盈。足资浮送。何以并未将水势浅阻情形奏及。今南粮头进帮船。镇江前帮脱空已有九日。而镇江后帮。竟在甲马营阻浅。可见李奉翰等前奏。竟属虚饰。河水既如此短少。不惟重运难行。即回空亦恐多阻滞。李奉翰身为河道总督。并不豫筹疏浚。亲自督办。转前赴河南查工。置东省河道于不问。尤属非是。现届粮运紧要之时。著传谕李奉翰、即刻亲赴甲马一带。及临清、夏津、武城等处。查看挑挖。或设法引别河之水。务俾一律深通。粮艘遄行无误。至福宁前已准令来天津行在陛见。现在东省河道既有浅阻。关系紧要。著传谕福宁、不必前来陛见。于何处接奉此旨。即速转回该处。会同李奉翰速筹办妥。毋任迟误干咎。　　

○是日。驻跸泰堡庄行宫。　　

○丙午。谕军机大臣等、昨据祝云栋奏、临清武城等处。所在阻浅。又甲马营水祇一尺六寸。空船尚吃水二尺。即起剥净尽。尚难遄行。已有旨传谕李奉翰、福宁、速赴该处。会同妥办矣。临清、甲马营、俱系东省地方。祝云栋远在天津。一接运弁等禀报。即行奏闻。斐灵额近在本省。何以转未将短水之处奏及。且该巡漕前已奏明亲往临清。沿途督趱。是该处短水情形。尤所目击。乃竟不据实奏闻。殊属非是。斐灵额、著传旨申饬。或此时该巡漕、因南粮后进各帮陆续入境。前往济宁迤南一带迎催。著斐灵额于何处接奉此旨。即于何处速到临清、甲马营等处。与李奉翰等悉心筹办。现在天津无事。祝云栋亦著前往东省水浅地方。会同办理。务使河道一律深通。粮艘遄行无误。方为妥善。将此由五百里各谕令知之。　　

○补行乾隆五十八年大计。广东省不谨官一员。罢软官三员。年老官七员。有疾官三员。才力不及官二员。浮躁官一员。广西省罢软官二员。年老官六员。有疾官一员。才力不及官三员。分别处分如例。　　

○是日。驻跸左格庄行宫。　　

○丁未。谕、朕此次巡幸天津。业经降旨。将沿途经过地方。蠲免本年地丁钱粮十分之三。节年积欠银两蠲免十分之四。本日御舟经过琴高祠、石口村。该处村民扶老携幼。夹道欢迎。尤为踊跃可嘉。著加恩将该村庄本年应徵钱粮。普行蠲免。以示朕行庆施恩。有加无已至意。　　

○是日。驻跸琴高祠备用房。　　

○戊申。谕、据保宁奏称、伊犁索伦部落领队大臣巴哩木达、现已病重。请另遣员更换等语。巴哩木达、既已患病。即令来京。和舜额、著授为伊犁索伦部落领队大臣。　　

○又谕、据惠龄奏、宜昌镇总兵马定鼒、现患风痰病症。难望痊愈。请旨开缺等语。马定鼒、著准其开缺。回籍调理。所有湖北宜昌镇总兵员缺。著张廷彦补授。　　

○谕军机大臣曰、孙士毅等奏、据镇道等禀、阿足地方所失峨眉县印信。访系招拉哇所抢。该军功刘文广带同番子。前往该番寨。搜获印信等物。尚未将贼犯拏获。现在该镇道计已行抵该处。和琳又派戴绷前往会拏。不难克期就获等语。口外地方。夹坝出没无常。虽不能尽绝根株。若果随时查缉。严办示惩。番民等自当咸知儆畏。此案失去印信。业经搜得。且知系招拉贼番所抢。该镇道既亲赴该处。又有和琳派出戴绷协同缉捕。并晓谕该寨番人。自行拏送。即不能悉数就擒。亦可将抢夺正犯。迅速严拏。一面办理。一面奏闻。使番民知所惩创。庶口外地方。夹坝敛戢。不敢肆行劫掠。方为妥善。将此谕令知之。　　

○是日。驻跸台头行宫。　　

○己酉。谕、朕此次临莅津淀。原为当令时巡省方问俗。并非为游玩适情。屡经降旨谕令该督等、毋许于沿途备办排当点缀等件。以致无益妄费。乃本日驻劄扬芬港地方。该督尚备有龙舟。及戏剧杂伎。踵事增华。徒滋糜费。殊非仰体朕问民疾苦。黜华崇实之意。本当将该督等治以应得之罪。但念伊等职司地方。因朕翠华临幸。藉以抒忱效悃。亦属出于爱戴之心。姑从宽免其究处。已将龙舟等件。概行屏除外。至此项费用。虽据该督等奏。系捐廉办理。第恐地方官吏。有藉词累及闾阎情事。著于长芦应解内务府款项内。赏给银三万。以为扬芬港豫备龙舟。及各项点缀之用。该督等宜益知感愧。毋任属员等丝毫派累。以副朕屏绝浮华。省方施惠至意。　　

○是日。驻跸扬芬港行宫。　　

○庚戌。谕军机大臣等、本日蒋兆奎来至行在陛见。据奏该省归化城地方。有荒碱地亩。户部议以所报恐有不实。请饬交该抚前往履勘。因来行在陛见。回任后又届办理秋审。未及往勘。请令藩司前往代勘等语。此项地亩共有五百余顷。岂有全行荒碱之理。部驳甚是。该抚若早行奏闻。则陛见有何紧要。原可令其不必前来。即往口外查勘。乃该抚在山西时。并未专摺具奏。直至来抵行在。始行奏闻。此时若再令由行在往口外。已属迟缓。且四月分即届办理秋审。该抚亦不能分身前往。善泰人尚明白。现在护理抚篆。此事即专交善泰办理。著传谕该司接奉此旨。即迅速前往口外。洋悉履勘。将该处地亩。是否实系荒碱。抑或所报有不实之处。即遵照部驳。逐一查明据实覆奏。毋任弊混。　　

○是日。驻跸王家场水营。　　

○辛亥。谕、昨日御舟经过杨柳青夹河地方。该处居民踊跃欢迎。情殷爱戴。殊属可嘉。所有该村庄本年应徵钱粮。亦著加恩普行蠲免。以示朕孚惠恩施。有加无已至意。　　

○又谕、朕当令春巡。经过畿南一带。庞眉皓首。夹道欢迎。足徵盛世耆年之瑞。所有沿途及天津老民老妇。俱著加恩赏赉。用普春祺。　　

○又谕、此次办差文武官员任内。所有降级罚俸住俸之案。俱著开复。其无此等案件者。各加一级。　　

○又谕、此次办差兵丁。著赏给一月钱粮。　　

○谕军机大臣曰、斐灵额覆奏临清甲马营一带、河道浅阻一摺。内称卫河近因来源所有古浅处所。间需起剥前进。行走不能甚速等语。临清一带河道。所在浅阻。漕船节次脱帮。已非一日。祝云栋远在天津。于十八日已据奏到。斐灵额近在该处。何以迟至十九日始行拜摺。所奏之摺。又止差人赍送。至今未到。直至降旨垂询。犹以业经具奏为词。殊属饰词巧辩。至摺内称将金线闸启板一二块。俾湖水由闸河下注。接济卫河一节。所想尚是。但临清一带。漕船正需起剥。而斐灵额转赴蜀山湖口。测量水志。临清起剥挖浅等事。又交与何人在彼照料。声叙亦不明晰。斐灵额、著再传旨申饬。昨已有旨。令李奉翰、祝云栋、苏宁阿、速赴水浅所筹办。计该督抚等、此时已先后到彼。何必多人聚集一处。转致顾此失彼。所有祝云栋前奏水浅处所。著李奉翰、祝云栋、苏宁阿、在彼筹办。其斐灵额奏水浅处所著福宁前往。会同斐灵额、在彼设法办理。以专责成。福宁系本省巡抚。庶几呼应较灵。该督抚等、务宜分投照料。使河道一律疏通。漕船衔尾前进。毋得再滋贻误。致干启戾。将此传谕斐灵额、并谕李奉翰等知之。仍各将此挑挖情形。及漕船是否不至仍前脱帮之处。迅速覆奏。　　

○又谕曰、勒保奏拏获抢劫蒙古牲畜案内番贼什噶洛、都拉二犯、审明正法一摺。阅摺内称、河州回民苏有伏等七人赴畨地贸易。于五十八年六月。行至循化厅塌山地方。遇畨贼十余人。施放鸟枪。中伤苏有伏身死。又打伤马伏良、马良才、劫得骡马银物而逸。今拏获什噶洛、都拉二名。审明即系此案贼犯等语。循化厅管辖畨回。与寻常内地不同。且事关畨贼抢劫。伤毙事主。该督接据该厅禀报。自应一面奏明。一面饬缉。乃苏有伏等于上年六月内在塌山地方被劫。该督直至此时获犯后始行具奏。殊属迟缓。勒保、著传旨申饬。至此案畨贼共十余人。现止获犯二名。所有未获各犯。该督务宜通饬所属。上紧严缉务获。毋得日久生懈。致要犯远扬漏网。将此谕令知之。　　

○是日。驻跸柳墅行宫。至乙卯皆如之。　　

○壬子。谕、据庆霖奏请动拨前驻青州蒙古回人等绝嗣缴还立产银两。滋生利息。以为养赡青州德州孤寡之资等语。养赡青州德州孤寡。原无应给之项。无依人等。生计维艰。殊堪悯恻。著加恩照庆霖所奏。令该抚将绝嗣人等回缴立产银两。照数动拨。交地方官生息。养赡孤寡。以示朕轸恤旂仆之意。　　

○谕军机大臣曰、朱圭奏拏获抢劫妇女夥盗王体、即审明正法一摺。此案李添魁等首夥各犯。共计十三名。经河南安徽二省。陆续查拏。虽已全行正法。但颍州府地方。毗连豫省。民情强悍。常有抢夺案件。甚至纠约夥党。强抢妇女。扰害地方。著传谕穆和蔺、朱圭、督饬地方官。随时留心。遇有似此抢掠之案。即行严缉务获。迅速审办。以示惩儆。不可以李添魁一案。业已全行拏获。缉捕遂致日久生懈。　　

