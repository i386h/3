<!-- { "loadSidebar": true } -->
○江苏巡抚觉罗长麟奏、江南产米。仅敷本省口食。若商贩透漏出洋。必有食贵之虞。且海洋窃劫盗犯。匿迹洋岛。惟食米缺乏。上岸购买。无难擒获。若米石透漏出洋。则盗犯不靳重价。俾商贾贪利接济。不致以上岸购食被擒。是米石出洋。既碍民食。益资盗粮。例载、奸徒运米出洋接济奸匪者。绞立决。无济匪情弊。米过百石。发近边充军。米石船只。变价充公等语。查弁员奉委出洋。多不谙水性。必须雇觅船只。多带水手。并须先行买眼购线。种种需费。微末员弁。力难从心。请嗣后无论文员武弁。及总督提镇各营。如有能在海洋、拏获私运米石者。即将所拏米石船只充赏。则委员等费用有资。必更认真缉拏。以裕民食而绝盗资。倘非亲身出口。及以商客货船食米。妄拏讹诈者。严参治罪。得旨、所奏是。著照所请行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年辛亥。十一月。壬申朔。谕、据理藩院奏称、喀尔喀土谢图汗部落贝子德沁喇木丕勒旗分台吉阿弥坦等呈控、乾隆二十四年。因被盟长达什丕勒无故将伊等台吉顶戴革去。协理台吉格里克彭楚克、复行派敛。及至诉控孔萨克等、反谓伊等诬告。各鞭责八十、一案。经该院咨交驻劄库抡大臣详查。据称、阿尔坦等、实系台吉尼木布等一族之人。该盟长达什丕勒、谬将伊等顶戴彻去。及伊等呈诉冤枉。复各鞭责八十。至台吉车登扎布等索取马匹牛羊缎匹是实。应将索取之牲畜令其分数赔缴等因。请仍赏阿弥坦等台吉顶戴。其应赔之牲畜。亦请照咨完结等语。凡内外扎萨克蒙古等。朕平日深为怜悯。遇有伊等呈告冤枉情事。朕尤廑念。断以平允。毫不迟延偏护。此皆蒙古世仆等所尽知者。今阿弥坦等此事、关系裁革台吉。当控告之时。该院理应即行奏请钦派大员前往。秉公办理乃该院并未具奏。仅咨查驻劄库抡大臣。殊属非是。著将该院堂官等、交部严加察议。阿弥坦等、实系台吉。而该盟长历年以来。竟视为仆役。且索取许多牲畜。阿弥坦诚为冤抑。所有伊等牲畜。自应照数赔偿。即索取牲畜之台吉等、现在无力缴还。亦应著从前办理错谬之扎萨克等赔缴。著交驻劄库伦大臣等、将台吉车登扎布等、应赔之牲畜。即行追出。交与阿弥坦等外。余俱著该扎萨克达什丕勒、协理台吉格里克朋楚克、赔缴。达什丕勒、虽已病故。其应赔之牲畜。即著落伊子嗣等赔缴。此项牲畜。务须照依所取。足数赔偿。断不可任其推诿不给。以示朕轸念蒙古世仆之意。　　

○谕军机大臣等、据保泰奏、贼人占据聂拉木、定结等处。不肯遽行退回一节。此正极好机会。昨据鄂辉奏称、贼匪现在济咙、聂拉木等处。观望拒守。看来尚未退回巢穴。此时彼处大雪封山。归路阻绝。竟系天夺其魄。神灵不佑。故令其逗留边境。坐待歼诛。若鄂辉、成德、行程迅速。早抵藏内。已将贼匪痛戮无遗。乃行走濡滞。失此机会。实为可惜。鄂辉、成德、既已迟误于前。趁此时贼匪观望稽留。欲归无路。务当先后星速趱程。奋勇前进。跟踪剿杀。若能一鼓歼诛。更可早期蒇事。稍赎前愆。倘再仍前迟误。致贼匪闻风先遁。则是伊二人放走贼匪。其罪尚可问乎。再详阅保泰摺内称、廓尔喀前次拘留之噶布伦丹津班珠尔、及汉兵二人。现已带回巢穴。看此情形。或贼匪头目。已经退去。因护其辎重。恐被官兵追截。故留余匪屯聚该处。作为疑兵殿后。以便从容窜逸。鄂辉、成德、应察探虚实。如果贼匪逗留。尚未退去。则进退无路。正可整顿兵力。乘机痛剿。若系贼人诡谲之计。留此游兵。冀图官兵不能追赶。自当酌量带兵前往擒捕。不可为其所愚。转堕贼人奸计也。　　

○礼部奏、冬至节应行庆贺礼。得旨今年冬至次日。著停止行礼。　　

○癸酉。谕、廓尔喀贼匪滋扰后藏。现派福康安、带领巴图鲁侍卫章京等、统领劲兵进剿。以期迅奏肤功。福康安、著授为将军海兰察、奎林、著授为参赞。其余随在军营、及派往各大员。俱著在领队上行走。庶军行有所统摄。以专任使。　　

○谕军机大臣等、现令福康安、前赴西藏。由青海一路行走。令勒保奎舒、将青海众扎萨克马匹。调拨西宁关外听候福康安等到时乘骑。朕为办理廓尔喀之事。宵旰焦劳。此时令福康安昼夜遄行计限四十日即抵藏中。将彼处情形。速为奏闻。朕心始得稍慰。今思西宁至藏。尚有三千七百余里。倘中途不换马匹马。由青海直骑至藏。恐马力疲乏。转致欲速反迟。著奎舒、将马匹豫备二分。其一分、仍于西宁关外等候。俟福康安等一到即用。不致迟误。再另备一分。先派妥员、押送至尼雅玛善地方守候。以备易换。但青海一路有水草之地。远近不一。倘扎萨克赶办马匹。一时不能全到。或即将绿旗之马。通融办理。亦无不可。现在勒保、在兰州。无甚紧要应办之事。兰州至西宁尚近。著勒保、即速起程前往西宁、与奎舒面晤。熟筹妥议。务期勿分畛域公同商办。再藏内摺奏。向由四川一路赍送到京。程途遥远。亦甚纡折。虽限行六百里往还亦需五十余日。今查西宁到藏。路平且近。较为便捷。著勒保、奎舒、即将甘肃各营、及青海众扎萨克等之马。调拨数十匹。从西宁至藏界。仿照康熙年间之例。安置驿站专为驰送藏中来往奏摺之用并按站分派弁兵。赍领驰送。以专责成。至海兰察等、带领巴图鲁。侍卫章京。及调遣索伦兵一千名。亦即陆续起行。由西宁前往。伊等所骑马匹。及应用锅帐等物。亦著勒保、奎舒豫为料理。毋致临时竭蹷。朕又思驿站事务。最关紧要。若仅责诸弁兵等办理。究恐未能妥协。甘肃藩司景安、身系满洲。且系地方大员。理应随同经理。又西宁办事大臣衙门内现有蒙古章京。可派令办理站务。著勒保奎舒。即传谕景安及该章京等。随同福康安从西宁、至青海一路。妥协豫备。即留章京在彼查察。景安、随福康安至藏会同该处理藩院章京。将藏中回至青海、沿途台站之事。妥为安顿。景安方可回任。至景安起程赴藏之时。所有甘肃布政使印务。即交按察使署理。将此各谕令知之。　　

○旌表守正捐躯山东朝城县民邵中秋妻兹氏。　　

○甲戌。上御懋勤殿。勾到山西情实罪犯。停决斩犯二人绞犯十五人余一百二十四人、予勾。　　

○谕军机大臣等、现在剿办廓尔喀。令福康安带领章京等赴藏。由青海一路行走。复令海兰察、率领巴图鲁。侍卫章京等、随后起身。并调遣索伦兵一千名到京。一同前往。俱从西宁出口。所用青海众扎萨克马匹稍多。众蒙古虽俱系身受重恩之人。自应遇事出力。但朕心甚为轸念著勒保、奎舒、将此次需用马匹。通计若干即照从前平定准噶尔之时、采买马匹价值。按数分给。并著奎舒、晓谕众扎萨克等。俾共知朕恩施体恤、有加无己至意再昨降谕旨、令藩司景安、随同福康安至藏。并著派西宁及藏中蒙古章京。沿途往来。巡察台站。但思此路站远途长恐两处部院章京。尚不敷用。著勒保于通省。满洲道员中。择其能事者。再派数员。一同专管巡察。毋致贻误干咎。　　

○乙亥谕、据伍弥乌逊奏称、审明盗窃商民骆驼二只之贼犯。定拟发遣等语贼犯巴拜、著照所请解部。指定地方发遣。扎萨克巴噶图尔、著罚牲畜一只。至称将所罚牲畜。赏给出力人员。不过虚文。理宜赏给拏获贼犯人员。以示鼓励嗣后如遇此等事件。照此办理。　　

○谕军机大臣等、现在令军机大臣、审讯八卦邪教一案。所有前次江南省解到之杨进、廓振、孙天然、三犯、曾经帮给王子重、及伊母银米。王子重信内。称为艮粮该三犯自必系传习艮卦邪教之犯。其教内必另有教首。及转相传授之人。著传谕该督等严饬所属。实力根究毋留余櫱。不得因已经拏获杨进等解京。遂可了事再此等匪徒。转相传习。直隶豫东三省、恐多余櫱潜藏。不可不严行查缉。以净根株著传谕梁肯堂、惠龄、穆和蔺督饬所属严密访查。毋得稍有疏懈。　　

○丙子谕军机大臣等现审王子重传习八卦邪教一案。检查乾隆三十七年。山东省审办刘省过邪教原案。系将八卦分授各犯。内惟坤卦一卦。未经立教。其艮卦教下。系分给张玉成、并伊子张静安。曾经讯明办理完结在案。艮卦一教。王子重信内。称有艮粮。自必实有其教。昨已降旨、令江南、山东、各督抚。一体留心实力查缉务获惩办。以净根株连日复经军机大臣严刑审讯。虽该犯熬刑尚未吐有实供。但三十七年邪教案内。既有艮卦一教。张玉成、张静安父子分授传习。则张玉成等在日。自必传教授徒。更有沿习其教之人。即如王子重之父王中、因邪教破案正法。而王子重尚仍其教。且敢在新疆地方辗转煽惑。此等愍不畏死之徒。冥顽无知。牢不可破。所供艮卦一教无人传习之语。殊不可信。著再传谕书麟、长麟、惠龄于江南沛县山东单县一带地方。密饬所属务将艮卦或别卦、认真查访。严切根究毋令邪教匪徒。稍留余孽。倘视为海捕具文。以致别经发觉。则是自干咎戾也。　　

○又谕、据浦霖题称、琉球国王、遣使赍进表文方物循例给咨。令该使臣马继谟等、于十月初二日起程卦京等语。该国使臣、在途行走。或恐未能迅速。致误年底筵宴之期。著传谕沿途各督抚、于该国使臣经过地方。委员妥为护送。务于腊月二十内到京。以便与蒙古外藩。一体同与宴赉。但计算时日尚宽。途次尽可从容行走。亦不必过于迫促也。　　

○又谕、直隶、山西、河南。三省各府属。近日得雨雪情形。业经该督抚先后奏报。山东、与河南、直隶、境壤毗连。自应一律沾被。该省近日曾否得雨雪之处。何以迄今尚未据该抚奏到。朕心深为廑念。著传谕惠龄、即饬属查明。据实覆奏。寻奏济南等十府所属州县。均于十一月初二、三得雪二寸、至四五寸、不等。实为普遍优沾。得旨、欣慰览之京师亦屡霈优恩矣。　　

