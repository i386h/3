<!-- { "loadSidebar": true } -->
○户部议驳、淮安关税赢余短少。请旨行查。得旨、本年淮安关赢余短少。户部议驳行查。原属照例办理。但此次淮关税银短绌。实因八月间外河老坝口。黄水漫溢堤工。冲淹板闸一带。以致商货船只。过关稀少。系属实在情形。朕所深知。且伊龄阿平日办事。亦尚小心妥协。即著准其核销。毋庸再为行查　　

○云南巡抚李湖覆奏、彰宝在普洱染病。移驻永昌。其时随带标弁书役众多。臣以为皆系差遣办事之人伊廉俸丰厚。实不疑其勒派属员供应。及图思德到永昌。查出保山县亏缺实数。将署知县王锡收禁。始据王锡呈出供应账目。计四万余两。臣不能及早觉察。请交部治罪。得旨、该部严察议奏。摺内又称、前在永昌、接见道府各员。王锡亦在晋谒之列。并无一语提及供应督臣食用。批、是何言耶。若俟属员讦告现任上司。则天下必无一贪黩之督抚矣。殊觉可笑。又称、彰宝解任后。临安府知府张凤孙来省。询及永昌属加买军需谷石。据该府称、闻保山县未经收仓者。尚有数万石。即饬令转禀署都臣图思德。又批、彰宝若不解任。并此言亦无矣。汝岂耳聋目盲。专待属员之教导汝乎。又称、臣与图思德面商。王锡到任未久。亏空如果属实。当亲盘确数严审。又批、迟矣。图思德不似汝愦愦。待汝教导之人　　

○是日起。上以冬至祀天于圜丘。斋戒三日　　

○丁卯。谕、前因吴嗣爵奏老坝口漫工银两。祇请令道府以下文武汛员分赔。而于河臣无一语提及。曾降旨令总河吴嗣爵、赔银二万两。兼管河务之总督高晋、赔银一万两。其余令各员照销六赔四之例。按股摊赔。以昭平允。第查工部赔四成例。文职自道员至主簿。武职则守备千总。而总河及兼管河务之督抚。独不议及。此尚相沿明季官官相护之陋习。使官职大者、竟得置身事外。岂得谓公。即以各官廉俸而论。道府所得尚多。其丞倅下至微员。以及武职员弁。岁入甚微。较之总河、督抚、所得养廉。其少几不啻百倍。总河督抚、平日席丰处厚。遇有应赔工程公项。岂可不与下属酌股分赔。以均甘苦。而令穷员摊扣无几。以致帑项久悬。大臣之道。当如是乎。且如每遇奏报安澜。议叙首及总河、并兼管之督抚。至赔项独不议及。功则居之不疑。过则诿之于下。情理又安在乎。所有河工赔例。仍著该部另行妥议具奏。寻议嗣后遇堤岸保固限内。陡被汕决。查明该管各员。实系防守谨慎。并无疎虞懈弛者。将用过钱粮。除照例准销十分之六外。其余应赔四分。按其责任重轻、酌定赔数多寡。总作十成计算。河臣总理河务。一切董率机宜。是其专责。应赔二成。督抚兼管河防。责任綦重。应赔一成。河道系专司河务大员。修防乃其职守。应赔二成。厅员驻劄河干。工程钱粮。皆所经手。应赔二成。知府、州、县、俱系地方正印。有协守之责。应分赔一成。参、游、专司估计。督率防护。守备、协办工程应分赔一成半。文武汛员。驻工防守。责亦难辞。应分赔半成。如无兼管督抚、及额设参游等官省分。即将应赔银两。在于总河以下、文武各官名下。按应赔成数。分别摊赔。从之　　

○又谕、前据图思德奏、署保山县知县王锡、亏空兵粮米谷一案。据王锡呈出账目。皆供应彰宝行署用度。共银四万余两等语。此事实堪骇异。因彰宝业已回京。传谕询问。伊坚称实无其事。并将伊在永昌、交中军动用清摺呈出。因命侍郎袁守侗、驰驿赴滇查办后。再行降旨。并以李湖在彼。岂无见闻。因何不及早据实查勘。谕令李湖明白回奏。今据覆奏称、严究王锡亏空根由。据呈出供应账目。自三十八年八月起。至本年五月止。彰宝署中取用食物等项。计四万余两。系伊家人杨三李二等收进。供指凿凿等语。是此事已有实据。不必更俟袁守侗奏到矣。除李湖、已批交该部严察议奏。并将朕朱批原摺。发钞宣示外。彰宝、即著革职拏问交刑部。俟袁守侗审案奏到。严审定拟具奏。　　

○谕军机大臣等、昨计及作固顶一路。下通党坝。传谕将军等、饬令五福率兵由党坝进攻。今五福已从党坝会合阿桂。与朕所降谕旨适合。实系极好机会。就进到之图而论。东北一带贼碉。尽为官兵攻占焚烧。所存惟西南一角得式梯等数处。看来亦易攻克。指日即可直抵勒乌围。阅所奏各番供单。贼番纷纷投出。足见境内众心涣散。而逆酋等尚将物件、用皮船私运噶喇依虽云瞒著百姓。岂能尽掩人耳目。更足以启群疑而生惶惑。是贼众灭亡之机。日见彰著。又阅图内方向。党坝玛让普笼两处。与明亮驻兵之所。仅隔一河。自可即渐会合。则攻剿尤为得力。此时想已合兵矣。又据奏党坝土舍。派出土兵、抢占战碉。杀死贼众。颇觉出力。其阵亡之小头人土兵、及受伤之人、著阿桂等查明、照例恤赏。该土司屡次派兵。恭顺奋勉。并著查明咨部恤赏　　

○刑部议驳、广东巡抚德保奏、潮阳县已革贡生萧邦鸿、呈请捐赎流罪。查萧邦鸿、因与已革监生姚光明、口角细嫌。辄敢纠众持械互殴。均非安分之徒。原拟流罪。应不准其捐赎。得旨、部驳甚是。依议。此案姚光明、萧邦鸿、系纠众械斗首犯。拟流实所应得。该抚辄为奏请捐赎。殊属宽纵。德保、著交部议处。　　

○又谕、临清旧城房屋。经贼焚毁者甚多。其大寺、则为逆匪王经隆梵伟等所占。自亦不免残破。因忆旧城河西岸、有三官庙。皇祖赐额无为观。乾隆三十年。朕南巡回銮。曾至其地。并赐以御书扁联。又甎闸上大王庙。有皇考御赐安澜济运额。又东岸漳神庙。朕于乾隆二年。曾赐以福佑通漕扁额。以上各寺庙俱无恙否。其大寺又系何名。寺内有无皇祖时所赐扁额。现在殿宇。是否颓毁。并著杨景素、即行查明。详晰覆奏。寻奏、旧城三官庙。大殿、后殿、并御书扁对。均已被毁。甎闸上大王庙。殿宇扁额。现俱完好。漳神庙正殿、配殿、一切房宇、及各扁额。亦皆烧毁。现俱购料照式兴修。至大寺本名大宁寺、系前明所建。并未赐有扁额。报闻　　

○戊辰。上诣南郊斋宫斋宿　　

○谕、据阿桂等奏、大兵攻过格鲁古丫口、接通党坝。即日进捣贼巢一摺。称派兵从罗博克鄂博沟内。令海兰察等、直抢格古鲁丫口。贼人滚石放枪。死力支拒。经巴图鲁侍卫萨尔吉岱等、首先带兵。向上奋力迎击。贼人丧胆逃遁。我兵勇气倍加。进杀余贼。抢占丫口。乘势直上。将陡乌当噶大战碉攻克。海兰察、额森特等、一面直压至桑噶斯玛特。一面由陡乌当噶下至山腿。将沟内一带寨落焚烧。是时乌什哈达等、于海兰察等过沟后。拏起木栅。将达斯札以上各寨贼。围截于内。海禄等、将沟内碉寨、一概攻获。遂将作固顶、至穆尔津冈等处、沿河各寨。悉行剿洗焚烧。接通党坝。官兵现已两路会合。大兵横越过四道山沟、五道山梁、直压至促浸河边。连日继夜。杀贼数百。擒获活口六名。抢获大战碉五十余座。寨落三百余处。平碉夷寨鸟枪刀矛火药。不计其数等语。览奏深为欣悦。此次官兵等。见距贼巢甚近。均各奋勇直前。踰沟越岭。昼夜鏖战。所至克捷。皆由将军阿桂等。审度形势。调度有方。甚属可嘉。所有将军赞等、以及在事打仗出力将弁。均著交部从优议叙。其奋勇出色各员。俟阿桂等查明奏闻。另加恩奖。现在官兵逼临促浸河岸。即日进捣勒乌围贼巢。伫盼红旗捷奏。阿桂等摺并发。俾众知之　　

○谕军机大臣等、据王亶望奏捐监事宜摺内、称现在收捐之安西州、肃州、及口外各属。扣至九月底止。共捐监一万九千十七名。收各色粮八十二万七千五百余石等语。固属承办认真。其情理多有不可解处。甘肃人民。艰窘者多。安得有二万人捐监。若系外省商民。就彼报捐。则京城现有捐监之例。众人何以舍近而求远。其不可解者一也。且甘省向称地瘠民贫。户鲜盖藏。是本地人民食用。尚且不敷。安得有如许余粮。供人采买。若云商贾等从他处搬运。至边地上捐。则沿途脚价所费不赀商人利析秋毫。岂肯为此重费捐纳。若收自近地。则边户素无储蓄。又何以忽尔丰赢。其不可解者二也况以半年收捐之监粮。即多至八十余万。若合一岁而计。应有一百六十余万。若年复一年。积聚日多。势必须添设仓廒收贮。而陈陈相因。更不免滋霉浥之虞。且各处尚有常平仓谷。统计数复不少。似此经久陈红。每年作何动用。其不可解者三也。若云每岁春间、出借耔种口粮。需费甚多。设无捐项。势不得不藉采买。约岁需价百余万金。然此项究系购自民间。与其敛余粟归之于官。复行出借。何如多留米谷于闾阎。听其自为流转乎。或以为盖藏之内。多系富户。而出借种粮。皆属贫民。贫富未必相通。不得不官为经理。则又何如于春时多方劝谕富户。减价平粜。以利贫民。转需多此一层转折乎。其不可解者四也。勒尔谨、既因该省民食筹办经费。自应将各种情形。通盘筹画。使于民生、有实济而无流弊。方为妥善。著传谕勒尔谨、将所询各条。逐一详细查核。据实明晰覆奏。寻奏甘省报捐监生。多系外省商民。缘新疆开辟。商贾流通。兼路远物稀。获利倍厚。安西、肃州、又为边陲门户。商民无不经由。近年粮价平减。伊等以买货之银。就近买粮捐监。较赴京实为捷便。是以倍形踊跃。甘省向称地瘠民贫。盖藏原少。连年收成丰稔。殷实之家。积粮日多。实系本地富户余粮。供捐生采买。并非运自他处。至收捐监粮。原因常平仓储不足。开捐弥补。如果足敷贮额。即当奏明停止。无虞霉浥。再每春出借耔种口粮。原取之捐项并采买内。实皆系民粟。但劝谕富人减价平粜。势难一律遵行。今报捐之例。在捐生出余赀买粮上捐。固所乐从。而本地富户、粜粮得价。亦无勉强。虽敛粟归官。实复散之于民。均称利便。得旨、尔等既身任其事。勉力妥为之可也。　　

○大学士舒赫德奏、向例各部院笔帖式。三年考试一次。取中者留任。不中式者、开缺学习。下次仍准考试。如仍不能中式。革退。其出差患病人员。于册内注明。俟差满病痊补考。无故不到者议处。未满三年者。除捐纳议叙等员。仍行考试外。余俱例不与考。近来每遇考试年分。各衙门于应行考试人员内。往往有声明留署办事一项。亦不送考。查考试分别去留。原冀其勤习繙译。以备拔用。且考试不过一二日事。各衙门既有未满三年、例不与考之人。尽可在署办事。又何必于应考人员内、任意咨留。请嗣后除向例不考者。仍免考外。其应考人员。如该衙门、实无例不与考、在署办事之人。准该堂官酌留一二。倘有前项可以在署办事之人。一概不准咨留。从之。　　

