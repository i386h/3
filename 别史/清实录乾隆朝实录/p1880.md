<!-- { "loadSidebar": true } -->
○两江总督高晋、江苏巡抚明德奏奉谕江苏粮额。饬令间府分免。查江苏省十一府州。额徵漕白粮。统计一百九十七万余石。江以南六府州。漕粮较多。本年应请间免松江、太仓、常州、三府州。江以北五府州。漕粮较少。本年应请间免扬应、徐州、海州三府州。共漕白粮九十六万余石。其江宁苏州、镇江、淮安、通州、五府州。漕白粮一百万零八千余石。俟明年再行蠲免。得旨嘉奖　　

○江南河道总督李宏奏洪泽湖水自清口拆宽七十二丈之后水势平定数日嗣据各厅营禀报初三至初五等日。湖水又陆续加长。仁义礼三坝俱已过水但查下游高邮宝应邵伯诸湖本年存水甚小三坝所过之水无多诸湖尽可容纳至清口东西坝。为洪湖关键。宣洩宜于豫办。收束贵于及时所有收束清口正杂料物。现已豫备齐全。至应行接筑时。即可相机赶办得旨览奏俱悉又批既已三坝过水。为何不言及复拆东西坝而但豫为收束之计是又见小矣　　

○己卯。予故内大臣三等轻车都尉傅森祭葬如例谥恪慎　　

○予故镶红旗蒙古都统那亲祭如例谥恪勤　　

○予故正白旗满洲副都统福灵安祭葬如例　　

○庚辰。谕军机大臣等吴绍诗摺奏瑞金县邓之清主使诬告邻人张德全强奸逼命一案。将该县陈素书宁都州知州书图并典史赵元纲附参。已批交该部察议矣此案刘氏本属犯奸之妇。不复知有廉耻。岂有因奸情败露。遽肯投河毕命其中安保无潜逃隐匿之事。且现在生死未明。何能据为定案。著传谕吴绍诗速即遴简干员确核案情悉心研鞫。务使水落石出以成信谳　　

○辛巳。上诣畅春园。问皇太后安　　

○吏部议准闽浙总督苏昌等奏称、台湾一郡。远隔重洋。为全闽紧要门户。所属四县。皆定为海疆要缺。抚绥弹压。胜任颇难。请嗣后台湾四县缺出。如有人地相宜。准其不拘繁简。通融拣调内地海疆。不得援以为例从之　　

○浙江巡抚熊学鹏奏、乾隆十九年。前督臣喀尔吉善奏准将凡有塘工各县之巡检典史。皆令分管地段。查点堡夫。但江海塘工。当伏秋大汛之期。必须专员驻守。典史有监狱之责。非巡检可比。以之兼护塘工。必有顾此失彼之虑。查山阴会稽萧山余姚。上虞。五县。俱设有县丞并无别项专责。应请改派各该县县丞。驻工管理。而典史亦得专心监狱。其巡检分管地段仍照原议遵行报闻　　

○调山东巡抚崔应阶。为福建巡抚以河东河道总督李清时。为山东巡抚。礼部尚书嵇璜。为河东河道总督。户部左侍郎裘曰修。为礼部尚书　　

○命刑部尚书杨廷璋仍管正红旗汉军都统。以正白旗蒙古都统永玮。署镶红旗汉军都统。调正白旗汉军副都统高恒。为正白旗满洲副都统。以健锐营前锋参领富勒浑。为正白旗汉军副都统。镶红旗汉军都统王进泰。为直隶古北口提督　　

○旌表守正捐躯之福建惠安县民柯答妻黄氏　　

○壬午。上以秋狝木兰奉皇太后自圆明园启銮　　

○谕朕此次巡幸木兰。所有经过地方。本年地丁钱粮著加恩益免十分之三。该部遵谕速行　　

○谕军机大臣等适闻提督岳钟璜现在患病。不能见人。虽仍照常办事年齿亦未甚老但恐精力渐就衰颓四川提督员缺紧要倘伊系勉强支持。究虑照料未周公事不无贻误。著阿尔泰察看岳钟璜目下病势如何于公务有无贻误之处据实奏闻将此遇便传谕知之。寻奏岳钟璜夙患脚疾六月后渐就痊愈。臣察其精神较前稍减然勉力办公。尚无贻误。报闻　　

○命礼部尚书裘曰修。仍兼管顺天府事　　

○是日驻跸南石槽行宫　　

○癸未。驻跸密云县行宫　　

○甲申。谕军机大臣等从前青海郡王衮楚克达什请令伊承继之子出家一事赴藏呈报彼处大臣陈奏。因此获罪。该院议以罚俸二年经朕加恩。改为罚俸一年。今多尔济来京。向伊询问。据称从前衮楚克达什。并未向伊告知。伊并不知情等语多尔济系该处办事大臣。衮楚克达什此等事件。并未向伊告知。转向驻藏大臣呈报。代为陈奏。殊属不合。虽事属已往。朕已施恩。仍著传谕留保住。于会盟之便。齐集众人。将衮楚克达什傅来。作为己意晓谕彼云。王之一切事件。俱宜呈报本处驻劄大臣。转奏达部。乃从前欲令汝承继之子出家。并不呈报本处大臣。而钻营班禅额尔德尼具奏。殊属非是。部议罚俸二年。蒙皇上格外施因改为罚俸一年。汝宜痛改前非。嗣后凡事务宜呈报于我。代汝具奏。应达部者代为达部。不得仍前恣意妄为。倘不知悛改。经我参奏皇上亦断无宽宥之理。必从重治罪。如此严加训诲。晓谕于众知之　　

○是日。驻跸要亭行宫　　

○乙酉。驻跸两间房行宫　　

○丙戌。谕军机大臣等。额尔德尼伯克处。遣使进京请安。其起程途次豫备等项虽不比初次来使。若同历年入觐之回子伯克等一体办理稍觉过薄著传谕驻劄喀什噶尔。哈密大臣。及经过各省督抚等一切筵宴等项。照初次来使稍减。照年班回子伯克稍增。斟酌办理妥协　　

○调仓场侍郎范时纪。为户部侍郎。礼部侍郎罗源汉为仓场侍郎。以内阁学士倪承宽。为礼部侍郎　　

○是日。驻跸常山峪行宫　　

○丁亥。谕、据明瑞奏称、曲寻镇总兵索柱。于专委查勘之军情要务。怠玩不前。耽逸用诈。奏请革职等语。索柱著革职。留滇效力。所有曲寻镇总兵员缺。即著明瑞于发往副将内。拣选一员。奏闻补授　　

○又谕曰。谭五格著调补云南提督。其贵州提督员缺。著扬宁调补。谭五格现已赴滇。扬宁著即赴贵州新任　　

○谕军机大臣等。据明瑞奏称、扬宁于进剿提调之任。似非所长。且自木邦退回。不能服将士之心。谭五格曾任滇省有年。请将谭五格就近与扬宁对调等语。已明降谕旨。将该提等对调矣。扬宁原止令其统兵剿战。至于军营提调诸务。本非其所长。且年齿渐就衰老。留之在滇。亦属无益。今既调任贵州。即令其赴黔任事。谭五格久任滇中。于该处情形。素所谙习。自可资其臂指之效。至黔兵调赴滇南协剿者。原系谭五格统领前往。该提久与士卒相习驱策原易于用命。且黔省尚有带兵之副将等。于本营董率约束。亦为便易。所有在滇黔兵。仍著谭五格兼管。尤无呼应不灵之虑。将来统率进剿时。总在明瑞斟酌调度以期迅速集事。至索柱挟诈偷安。已照所请革职。令其自备资斧。留滇效力。所遗员缺紧要。若由京补放。恐道途辽远。到任需时该省现有拣发以副将委用人员。著明瑞即于此内拣选妥员一面委署一面奏闻补授更为妥速。可将此传谕知之　　

○军机大臣等奏、讯问湖北黄梅县民瞿实桂。因伊父瞿学富前在刑部控告举人黎明五等派费承修堤工。经刑部发回原籍。定拟杖流等情。请旨查办。得旨、著刑部查明回奏此案派侍郎迈拉逊即速前往湖北。会同定长。秉公审讯。不必来请训　　

○是日。驻跸喀喇河屯行宫　　

○戊子。驻跸避暑山庄。至八月丙子皆如之　　

○己丑。上奉皇太后驻跸避暑山庄　　

○谕、据期成额奏、管理参局之佐领王睿开设铺面影射渔利。骁骑校舒汝安帮同办事情弊显然请革职审拟。并请将参局协领明德。鄂山。一并解任质审。其将军舍图肯声名亦甚平常。应俟审明后再行参奏等语。王睿、舒汝安、著革职。明德、鄂山、著解任。交与期成额等审明。定拟具奏。舍图肯、亦著解任候讯。其将军印务。著福僧额暂行署理　　

○步军统领衙门奏、湖南邵阳县民唐秀山控告孙中立。占伊妻房地。并教令夥窃。该府县并不查办。请将唐秀山交该抚查审。得旨、迈拉逊。现往湖北查审事件。此案亦著交与迈拉逊。会同定长审拟具奏　　

○以正红旗蒙古都统新柱。为盛京将军。西藏办事大臣官保。为正红旗蒙古都统　　

○以二等侍卫玛瑺署热河副都统　　

○庚寅。上诣皇太后行宫问安　　

○谕、据明瑞等奏永昌府知府陈大吕采买军需粮石。纵容家人胥吏等。串同舞弊。克价浮收。请旨革职。以便究审等语。军粮最关紧要。前经降旨。令地方官宽裕给值俾小民得沾实惠。乃该府辄敢派令额外浮交。复纵容仆役。扣克剥民。非寻常采买扰累者可比。陈大吕著革职拏问交与鄂宁速即严审治罪。其案内有名人犯。著该抚一并确讯定拟具奏　　

○谕军机大臣等、今日明瑞奏到各摺。已明降谕旨并将原摺改写臣字发钞矣。嗣后如奏报军务。及一切地方公事。俱照例称臣。著将此谕令明瑞知之　　

○辛卯。工部议覆盛京工部侍郎兼管奉天府府尹雅德疏称。查望祭长白山神殿。柱木曹□少烂。墙院倒塌。栅栏柱木。亦俱朽损。业经委员勘估。恳请动项兴修。应如所请。从之　　

○兵部尚书云贵总督明瑞、云南巡抚鄂宁奏覆、查木邦头人。原系罕莽底与缅匪瓮籍牙父子不睦。彼此不时攻杀。乾隆二十七年间。罕莽底病故。缅匪擅将罕莽底异母弟昆象。立为头人。木邦人众不服将昆象戕害。罕莽底子线五格。被缅匪挟以为质。木邦人又将罕莽底胞弟瓮团。立为头人。去岁杨应琚招抚瓮团。以木邦头人。在前明时。原系宣慰司职衔。是以赏给瓮团二品顶戴。授为宣慰司。嗣因贼匪至木邦占据地方。该处夷民或为贼匪所掳。或窜伏山林。惟瓮团自携三百余户来奔。线五格亦由贼地逃出。与瓮团同在莽什南山居住。此次在木邦打仗。其头目人等。并未帮助贼匪。惟微末夷人内有不及避入山箐者。被贼掳去役使。尚无与贼合夥。与我兵打仗等情。报闻　　

○以故奉恩将军伊克积善弟和克积善袭职　　

○旌表守正捐躯之山东滕县民韩景妻李氏　　

○是月江南河道总督李宏奏夏间雨水连绵。黄河水势。旋长旋消。臣赴清口察看情形。东西湾滚坝。现止过水五寸及一尺五寸不等。臣遵谕先事筹办。自以五坝免致过水为要。目下黄水日消。清水出口。溜势甚涌。东坝尚可再拆五丈。以资畅洩。通计清口共宽七十二丈嗣后上游雨水不多可期不致过坝。得旨览奏俱悉。又批何不再拆东坝。为此先入之言乎　　

○漕运总督杨锡绂奏报雨水情形。得旨、览奏欣慰。今年各省秋成景象。实属天恩优厚。朕惟益深钦承惕息耳　　

○安徽巡抚冯钤奏续据太平府属之当涂县。庐州府属之无为州和州属之含山县。先后禀报。七月十六七等日。烈风骤雨江水加长尺余滨江临河圩围田禾俱被漫淹房屋间有坍塌。被水人民迁移高阜搭棚居处。并无淹毙人口。当经饬员照例抚恤。得旨所有成灾处所善为妥办赈恤。不可令属员蠹役侵食。百姓不得实惠也　　

