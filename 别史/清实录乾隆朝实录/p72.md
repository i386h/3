<!-- { "loadSidebar": true } -->
○减江南昆山、新阳、浮粮、谕、任土作贡。按则科徵。赋税之重轻、惟视地亩之肥瘠。朕闻江南昆山、新阳、二县、有沿江滨湖地亩、虽不类于板荒坍没、而芦苇蓁芜、不堪树艺。或地处低洼、十载九荒。乃原编科则时、分晰未清、竟有以下产而供上赋者。以致小民输纳维艰。终归逋欠。曾经前任抚臣委员察勘、未曾上闻。著巡抚顾琮确查详核、将如何厘正科则、裁减浮粮、以纾民因。副朕爱养黎元之意。悉心妥议具奏。　　

○命减台湾丁银。谕、朕爱养元元。凡内地百姓、与海外番民、皆一视同仁。轻徭薄赋。使之各得其所。闻福建台湾丁银一项、每丁徵银四钱七分。再加火耗、则至五钱有零矣。查内地每丁徵银一钱至二钱三钱不等、而台湾则加倍有余。民间未免竭蹷。著将台湾四县丁银、悉照内地之例、酌中减则。每丁徵银二钱、以纾民力。从乾隆元年为始、永著为例。该督抚可速行晓谕、实力奉行。若因地隔海洋、官吏等有多索滥徵等弊。著该督抚不时访察。严参治罪。　　

○又谕、西部喀尔喀等、原在茂岱察罕廋尔、扎卜堪河等处游牧。因准噶尔厄鲁特等、久怀窥伺之意。我皇考圣虑周详。念喀尔喀等、若不豫令内徙、贼来侵犯伊等游牧处、不能一时就便迁移。则人畜受伤、而贼反获利。是以屡降谕旨、交大将军及喀尔喀副将军等、将喀尔喀游牧内徙之处、详查定议具奏。寻议、喀尔喀等、俱各向东移徙。外以杭爱之阴、塞楞额多欢、鄂尔昆之鄂圭淖尔为界。内以杭爱之阳翁金河、古尔班赛堪等处为界。去年喀尔喀扎萨克图汗格勒克雅木丕勒奏称、伊所住哈鲁纳地方、既无野兽。又牲畜不得孳生。乞移住于旧游牧推河、伊克鄂拉、翁金等处。经大将军议奏、准其外徙。现今噶尔丹策零遣使求和。我大兵以次彻回、止留兵驻防边境。念准噶尔素与喀尔喀为讐、宁保其不相侵犯。自宜豫为之备。喀尔喀等不知其故、以为既经和好。大兵全彻。思念原游牧处、渐欲向外迁移。但计地方辽阔、游牧从容。不思居可虞之地、被贼残害牲畜、掳掠子女之患。是见小利而不知大计者也。准噶尔定界之事、尚在未决。喀尔喀等之游牧、且令勿遽挪移。著额驸策凌等、戒谕喀尔喀扎萨克人众、仍驻原驻之地。禁其踰界游牧。此亦为喀尔喀起见、非欲竟弃其地也。俟数载后、准噶尔大定、绝无可虞。度量情形、必令伊等仍移本处。临时再降谕旨。　　

○调原任广东按察使方愿瑛、来京引见。　　

○准噶尔部人孟克来降。赏给安插如例。　　

○庚午。太宗文皇帝忌辰。遣官祭昭陵。　　

○上诣奉先殿行礼。　　

○诣皇太后宫问安。　　

○谕总理事务王大臣、朕前已降旨、三年之内、不行庆贺礼。今八月十三日、为朕诞辰。礼部循例奏请、已降旨停止行礼。并令朝臣勿穿蟒衣补服。所有外省庆贺本章、俱著内阁发还。是日、朕亲诣雍和宫行礼。　　

○总理事务王大臣等奏、遵旨询问尚书傅鼐、向买卖人王慎德借银一事。傅鼐曾向王慎德借银、彼以无银回覆、因而中止。后王慎德又差人与伊家人说明、借银二千两是实、一摺。得旨、缓急借贷、人所时有。昨有人奏傅鼐向买卖人王慎德抑勒借银一事。朕以事涉微细、本不欲深究。将原摺发出、询问傅鼐。曾谕云、摺内人证确据。尔身为大臣、据实回奏则已。若非实有之事、亦不必引过。今览回奏之辞、显因确有凭据、不能推卸。而又不肯直行承认。据伊云、始向王慎德借银、彼云无而中止、后王慎德又差人向家人说明借给等语。夫王慎德既以无银回覆矣何必又自行借给、非抑勒而何。明系狡诈无耻。甚失大臣诚以事君、廉以律已之体。著交部严察议奏。寻议、傅鼐身为大臣、狡诈不实。应革职。余罪不准纳赎、照例枷号四十日、鞭一百。所借银给还原人。得旨、傅鼐著革职。从宽准其纳赎。余依议。　　

○辛未。上诣皇太后宫问安。　　

○遣官祭关帝庙。　　

○谕总理事务王大臣、昨朕降旨、本月十三日、亲诣雍和宫行礼。今据礼部启奏仪注、照今年元旦之例、在雍和门行礼。朕思元旦乃天下臣民公共之大节、只得勉从所请。今朕一人诞辰、非元年岁朝可比。是日、朕仍诣梓宫前行礼。　　

○除山东冲压地粮。谕、朕御极以来、仰体皇考爱养元元之至意。勤求民隐、加意抚绥。唯恐赋役不均、使闾阎有输将之苦。前访闻得山东郯城、兰山、等州县、自雍正八年大水淹浸之后、水退沙存。冲压地亩、不能树艺五谷。小民纳赋、甚属艰难。特降谕旨、令巡抚岳浚将此等地方、详悉查勘、奏闻请旨。顷据岳浚奏称、雍正八年被水之后、凡滨河傍山地亩、如历城等二十八州县、原报冲压地、共三千二百四十七顷零。经臣檄饬劝垦。内有曹州、曹县、莒州、沂水、四处、垦过地九百九十余顷。尚有二千二百五十顷、屡饬确查。今复遵旨勘明、郯城县实在冲压地一百四十七顷零。兰山县冲压地三百五顷。其余州县、如济南府属之历城、章邱、淄川、长清、长山等县。兖州府属之滋阳、宁阳、泗水、邹县、汶上等县。青州府属之益都、乐安、寿光、临胊、安邱、博山、临淄等县。莱州府属之昌邑县、潍县。武定府属之惠民县。沂州府属之莒州、沂水县。泰安府属之泰安、东平、肥城、新泰、等州县。共计州县二十八处。所有冲压地、共一千三百六十二顷九十八亩零。实系积年废弃、人力难施。应共免地丁银五千九十两零。米麦一百五十六石零等语。著照岳浚所查实数、造册报部。将地丁米麦、悉行豁免。以除民累。其雍正十三年应徵银米、除已经输纳外。若有未曾完纳者、亦著确查豁除。务使小民均沾实惠。毋使胥吏土棍、侵蚀中饱。　　

○又谕、前据兵部奏、请将本年军营彻回官兵骑来马匹、补足八旗原拴官马额数。其余九千余匹、请送交太仆寺牧场牧放等语。业经允行矣。此项马匹、不必拨送牧场。即赏给军营彻回官兵、每人各一匹。其余马匹、著交八旗都统等、于前次军营彻回官兵内、量其劳绩、秉公拣选分赏。其现在未交者、著照前旨、免其赔交。此次所赏马匹、著开除家选兵丁、俟伊等前赴归化城驻防时、另行拨给。　　

○又谕、朕阅侍郎纳延泰所奏、都统根敦等、向土默特官员兵丁、种种贪婪勒索。甚属卑鄙无耻。自应从重治罪。朕念根敦等、俱系蒙古。此次姑从宽宥。嗣后务须痛改前非、实心报效。倘再如是、必加倍治罪。断不轻恕。至根敦等应赔银两、著占岱等查明议奏。　　

○壬申。太祖高皇帝忌辰。遣官祭福陵。　　

○诣皇太后宫问安。　　

○加上下江学政养廉。谕曰、各省学政、有衡文育材之责。关系綦重。从前各赏养廉、资其用度。俾得坚持操守。砥砺廉隅。衡鉴公明。共襄国家作人之钜典。天下人文繁盛、应试众多者、莫如江南。学政养廉、江苏二千两、安徽一千五百两、较他省为少。以此养赡家口、延致幕客、未免不敷。所当加恩体恤者。著从今秋为始、上下两江学政养廉、各赏银四千两。使伊等用度从容、益得尽心于职业。以副朕任官课士之至意。　　

○除山东章邱县缺额粮银。谕、朕闻山东章邱县、有缺额粮银三千九百一十余两。因从前地方官捏报垦荒、以致粮无抵补。相沿已久。事难究追。其现在已摊入地亩者、虽每亩为数不多。而其实则在正供之外民力未免艰难其未摊入地亩者。更属虚悬无著。有司亦难赔垫。朕心轸念官民。著将已摊入地亩者。于乾隆元年查明开除。免其徵收。其未摊入地亩者。从雍正十三年起。悉行豁免。俾闾阎永无加派之苦。而有司亦无赔补之累。该抚可董率地方官、实力奉行。　　

○癸酉。上诣皇太后宫问安。　　

○甲戌。万寿节。停止朝贺筵宴。　　

○上诣奉先殿、寿皇殿、行礼。　　

○诣雍和宫梓宫前行礼。　　

○遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、孝敬宪皇后。　　

○遣官祭显佑宫、东岳庙、城隍庙、　　

○诣皇太后宫行礼。　　

○乙亥。转礼部右侍郎木和林、为左侍郎。以通政使满色、为右侍郎。　　

○丙子。上诣皇太后宫问安。大清高宗法天隆运至诚先觉体元立极敷文奋武孝慈神圣纯皇帝实录卷之二十四


大清高宗法天隆运至诚先觉体元立极敷文奋武孝慈神圣纯皇帝实录卷之二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆元年。丙辰。八月。丁丑。上诣皇太后宫问安。　　

○加在京文员俸。谕、后食为事君之心。而重禄乃劝臣之道。从前在京文员、俸入未足供其日用。时廑皇考圣怀。是以雍正三年、特旨增添汉官俸米。而各部堂官、又加恩给与双俸。其余大小各员、原欲次第加恩、俾得均沾渥泽。今朕仰体皇考嘉惠臣工至意。仿佛双俸之例、将在京大小文员俸银、加一倍赏给。令其用度从容。益得专心于官守。所给恩俸、著自乾隆二年春季为始。再从前赏给各部堂官双俸时、钦奉皇考谕旨、遇有罚俸事件、止罚正俸。其恩俸仍行支给。今各员所加之俸、亦照此例行。　　

