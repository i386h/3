<!-- { "loadSidebar": true } -->
○谕军机大臣等、现在添派满兵六千。索伦兵一千。吉林兵一千。及福建水师兵三千。进剿缅匪。但必知该处实在情形。方可定议。著速传谕明瑞。如秋冬可一鼓歼贼。则各处之兵。即应迅发。或事有不能万全之处。亦未可定。明瑞系阅历谙练之人。又深悉云南形势。可一面熟筹奏闻。一面来京　　

○又谕、进剿缅匪。绿营兵甚为无用。著派永瑞。带领荆州满兵二千五百名。雅郎阿。带领成都满兵一千五百名。迅往永昌。其荆州将军印务。著永瑞奏派副都统一员署理。成都副都统印务。著阿尔泰兼署　　

○又谕、云南永昌等处。宜速派满兵以壮军势。现于四川、湖广、简调满兵。业经另降谕旨。著传谕舒赫德、将由京派往之满兵六千。速即会同该管大臣等。按队料理起程。健锐火器二营。皆系丰讷亨管辖。著即回京。与舒赫德会同该管大臣等妥办　　

○云南巡抚鄂宁奏、木邦台站。被贼冲散。将军大兵在外。急须援应。额勒登额等。拥兵不进。臣前后十次飞催。置若罔闻。兹于二月初一日。据副将王振元。孙尔桂禀称、额勒登额。谭五格。因猛卯有贼冲出。将满汉官兵沙练。俱彻回蛮笼驻劄。并彻虎踞铁壁等关官兵。同至蛮笼。另候分拨等语。不胜骇异。查蛮笼在陇川之内。系内地土司地方。额勒登额等。何以渐次退回内地。即使猛卯有贼。何难奋力剿逐。乃退入蛮笼。离宛顶木邦一路。更为遥远。臣飞行总兵乔冲杓。带兵星夜前往通路。接应将军大兵。额勒登额等可痛恨之处。实难枚举。得旨、实实可恨　　

○又奏、据木邦军营之前锋委署笔帖式官德禀称、木邦四面被贼围困。至正月十八日晚闲。将参赞珠鲁讷中营围住。五更时。珠鲁讷自尽身故等语。查木邦既已残破。急须整顿恢复。现将陆续调到之兵。飞令前进。其已调未到者。催令随到随即拨往。并觅素谙缅地道路之人。给与清字书札。令其探听将军明瑞大营投递。知会明瑞现在两路光景。酌量统兵剿回。再图进取。得旨、一得信息。即速具奏　　

○是日、驻跸黄新庄行宫　　

○壬申。兵部奏、八旗武职官员。一品至八品。近俱增有从阶。惟查旗员降补。例分满洲、蒙古、汉军。指有一定应补之缺。其统领大员。及品级相当而职任不相类者。俱不以为降补之阶。若照正从阶级。分别降补。如从一品之都统、将军。俱系统领大员。从二品之散秩大臣。并非额设之缺。从三品至从八品之护卫、典仪等官。俱系王府所属。均未便定为降补之阶。嗣后旗员降补。请仍照中枢政考内。指缺补用其降留之员。应照降级食俸者。亦照旧例办理。毋庸分别正从。从之　　

○是日、驻跸半壁店行宫　　

○癸酉。谕军机大臣等、前因额勒登额带兵至老官屯。不能剿办贼匪。反移兵旱塔。致贼乘隙扎立多寨。仍不奋勉打仗。安坐贻误。抄其家产时。以伊所犯之罪。尚不至连坐弟兄。故止拏伊父子监禁。伊弟隆安保家产。仍行赏还。今明瑞深入木邦复被贼围。鄂宁咨催十余次。伊并不急速援应。带兵退回蛮笼内地。伊队内有兵数千。反调取孙尔桂之兵。使弃要隘。保护伊等。情甚可恶。著传谕舒赫德。仍将隆安保家产查抄。并拏交刑部监禁　　

○又谕、征剿缅匪。前经降旨派索。伦兵一千名。由京发往。但为数无多。恐到滇不敷差遣。著传谕富僧阿等。再于索伦达呼尔内。派出一千名。照军机大臣原议办理。陆续由京前往。续派之兵。即著达什扎布、里古子、统领前来。应得之项。照噶布舒、阿提木保之例给予　　

○又谕、据良卿覆奏、恩赏兵差银两。现在确查散给。务期无滥无遗等语。所办非是。前该抚摺奏帮贴夫马银数。多系乡保措办。地方官无从核算。则现在散给。凭何稽核。若约略村庄分派。其势非滥即遗。况有胥吏地保。从中高下其手。民闲安得均沾实惠。殊不中事理之窾要。前经军机大臣议准。行令各督抚酌量情形。将官赏银两。或留给大兵凯旋。或即以为继进官兵。一切协助运送之用。该抚奉到前次知会。自可遵照妥办。至所称封贮银两。亦已谕部拨给三十万两备用矣。将此一并传谕知之　　

○署贵州巡抚良卿。贵州提督李国柱奏、准云南抚臣鄂宁来咨。于黔省再采买马二千匹。查下游各府。距滇较远。惟恐采送稽迟。当饬上游之安顺、遵义、南笼、三府。各买马四百。贵阳、大定、二府。各买三百。平越一府。买二百。派员速解备用。报闻　　

○是日、驻跸梁格庄行宫。

大清高宗法天隆运至诚先觉体元立极敷文奋武孝慈神圣纯皇帝实录卷之八百四　　

大清高宗法天隆运至诚先觉体元立极敷文奋武孝慈神圣纯皇帝实录卷之八百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。二月。甲戌。上谒泰陵。未至碑亭。即降舆恸哭。步入隆恩门。诣宝城前行礼。躬奠哀恸。王以下文武大臣官员。随行礼　　

○遣官祭历代帝王庙　　

○谕、兵部议驳直督方观承题守备塔进泰亲老留直一本。所办甚是。已有旨依议矣。文武各官。亲老调补近省之例。乃系专指汉员而言。若旗员身任外官。有以亲老为请者。俱著回旗在原处当差。从前所降谕旨甚明。塔进泰既知引汉员之例。何以转将旗员本例。置之不问。明系规避远行。而又恋栈外缺。至摭拾取具同乡官印结等语。尤为荒唐可笑。试问八旗同一满洲。安得复有同乡之称谓乎。塔进泰、若准其以旗员对品补用。不足示儆。著回京以骁骑校。护军校等官补用。方观承据该员陈请。率行具题。亦属不合。并著传旨申饬　　

○又谕、派往云南之健锐营兵一千名。首队、令巴图济尔噶勒带领。二队、令普尔普带领。三队、令达礼善带领。四队、令兴兆带领。五队、令玉麟带领　　

○谕军机大臣等。前经拣选西安满营马三千。送往永昌备用。今需马更多。西安近边。易于购买。除原派三千匹外。尚有二千。著传谕福禄。明山。令于西安余马内。尽数择膘壮者。分队差干员缓程解送永昌。沿途加意餧养。不可稍致伤毙。其缺额马。照例购觅填补　　

○是日、驻跸秋澜村行宫　　

○乙亥。谕军机大臣等、云南进剿缅匪。一切调度军行事务。最关紧要。江苏巡抚明德。及任封疆。且曾随黄廷桂办理军需。索称干练。欲令前赴滇省。经理兵马粮饷诸事。必得该抚即速来京。先行面授事宜。方为妥善。现已降旨高晋。令其赴苏兼管抚篆。明德。著即驰驿起程　　

○又谕曰、明德现有旨令其驰驿来京陛见后。前赴云南。办理军行事宜。所有江苏巡抚事务。关系亦属紧要。著传谕高晋。速即赴苏兼摄抚策　　

○云南巡抚鄂宁奏、臣前闻额勒登额等。退驻蛮笼之信。飞饬孙尔桂等查探。据孙尔桂禀称、贼匪近日潜伏猛卯之底麻江边。其邦中山并未见贼。虎踞铁壁关外之贼。不知潜伏何处。并未窜入。旋据额勒登额、谭五格、札称、贼人将邦中山占踞。龙江渡口。亦被贼扰。拟带兵由猛岳小道。前赴宛顶。现今虎踞、铁壁、猛卯、各路。探听贼有数万等语。查额勒登额等。与孙尔桂所言。大相剌谬。额勒登额等。拥八九千有用之兵。不能鼓勇剿贼。以致锐气消磨。今又徘徊观望。不能速援木邦。乃为此惊惶失措之言。必是豫为欺罔张本。实实可恨。罪不容诛。得旨、竟误事至此之极。惟有速拏二人解京。正法消恨耳　　

○又奏、景蒙营外委阎国英、楚姚镇外委朱芳、留于宛顶护粮。潜行逃匿。现已拏获。经总兵乔冲杓、在宛顶先后正法。得旨、览。看此。宛顶尚属无妨。近日情形如何　　

○又奏、将军明瑞、遣木邦犭□罢夷线当弄线二人。来内地投文。臣面加询问。据称、该犭□罢夷、系木邦头目线五格手下之人。随将军大营。自木邦进兵。一路俱获全胜。到宋赛往前三站之写哄地方。粮食无可寻觅。闻猛弄有粮。故彻兵由猛弄一路剿杀。打破夷寨。得有粮石。现在将军又往剿大山。大山土司。办粮数百石。解送大营。因贼人拦截。尚未前进等语。臣面加奖赏。仍令该犭□罢夷迅即前往探听。得旨、览此。则明瑞大军。自属无妨。直是额勒登额。误事不浅。可恨可恨　　

○又奏、额勒登额等。既退回蛮笼。绕赴宛顶。道路纡回。必稽时日。今既得将军明瑞在大山一带信息。而总兵乔冲杓。所带滇兵。难恃以鼓勇冲突。臣现遣熟悉夷地之通事犭□罢夷。觅路往明瑞军营。嘱其退回宛顶。再行进剿。得旨、甚好。看来此时此势。不能即行进剿。惟待京兵到齐。再商量耳　　

○调乌噜木齐提督五福、为云南提督。云南提督立柱、为贵州提督。贵州提督李国柱、为湖广提督。湖广提督福永、为乌噜木齐提督。　　

○是日、驻跸半壁店行宫　　

○丙子。清明节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、昨据兵部奏称、此次派往云南兵丁。为数较多。兵部车辆。不敷载送。请交五城。顺天府。办应等语。此项需用车辆。著交与裘曰修等。雇备应用。不必令五城分办　　

○又谕曰、鄂宁奏报调度接应军营情形各摺。所见俱中窥要。该抚自调任滇抚以来。一切筹画军行。具见实心经理。于边疆事宜。毫无贻误。又能持以镇静。并不稍涉张皇。实不愧为大学士鄂尔泰之子。朕心深为嘉许。著加恩赏给内大臣衔。并赏荷包四个。以示优眷　　

○谕军机大臣等、据鄂宁奏、额勒登额等。不能速援木邦。接应将军大营。乃捏称邦中山等处。俱有贼兵。已由猛岳小路前进宛顶等语。额勒登额、谭五格、二人。贻误军务。实出情理之外。前曾有旨令该抚拏解来京。但计额勒登额等。此时将抵宛顶。该处现在乏人。该抚如尚未将伊等拏问。可俟阿里衮到时。再行传旨锁拏解京。再索柱、王栋、二人。前在天生桥。锡箔江等处。弃避退回。情罪实为可恶。曾降旨将伊等锁拏。令珠鲁讷审明后。即于军前正法。想珠鲁讷未能办及。此二人如己自木邦打仗一次。作何下落。并著查明具奏　　

