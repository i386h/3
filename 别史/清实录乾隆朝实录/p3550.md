<!-- { "loadSidebar": true } -->
○谕军机大臣等、前据长麟覆奏、范公塘一带。所筑挑水坝柴工。不如石工之坚固经久。应仍用石坝。既省柴觔。挑水又复得力。当经降旨。令琅玕将从前何所见而率为改用柴工之奏。又因何并未补修。以致坝工现有坍损之事。据实明白回奏。并令福崧、将琅玕于五十四年奏请改用柴工后。曾否将此项柴坝开工修筑之处。查明具奏。兹据福崧奏称、范公塘一带埽工。五十四年四月间。前抚臣琅玕、虽经奏请改筑柴坝。旋因潮神庙迤西一带。阴沙增涨。并未动工等语。此项坝工。原为挑溜护塘而设。从前琅玕在任时。如果因要工起见。即应于奏请改用柴工后。即为修理。以资捍卫。若系无关紧要之工。又何必妄议更张。多此一奏。今据福崧称、琅玕奏请改筑柴坝。并未动工。是此项柴工。虽经琅玕具奏。并未认真修理。今幸石坝业已增修。前奏柴工。原可毋庸改筑。不致虚费物料。但从前琅玕何以必欲改用柴工。亟为奏请。而具奏后。又不动工补修。可见琅玕在任时。于海塘要工。并未实心经理。不过摭拾虚词。为此有名无实之奏。甚属非是。琅玕、著传旨严行申饬。仍令其据实明白回奏。福崧原摺。著钞寄阅看。寻奏、前于浙江巡抚任内。勘得范公塘一带石坝。系用碎石。易于漂损。现有柴盘头数处。较耐冲刷。故议改用柴工。迨自奏明后。石坝之外。渐涨阴沙。不改拘泥原奏。遽行改筑。是从前奏请。实为错谬。请交部议处。以示惩儆。得旨、览。　　

○又谕曰、纪昀奏、现在热河覆勘文津阁书籍。经部业将完竣。签出空白舛误一千余条。分别修补。其空函书内。并无天文算法。罚来覆勘之钦天监官贾德辅、无书可勘等语。文津阁书籍。上次纪昀带同详校各员。前赴热河。业已校勘完竣。分别改正。何以扬雄法言一书。空白未填。上年既经朕看出。此次复又有签出空白舛误。一千余条之多。可见校勘一事。全属有名无实。至空函书内。并无天文算法。则钦天监官贾德辅、即何必令其前往。徒劳跋涉。纪昀、著传旨申饬。并令将覆校各书。务臻完善。毋得再有舛误。致干咎戾。若朕驻跸热河时。再经指出错误。必当重治其罪也。　　

○又谕、前据福康安、奏派副将达音泰、亲至布鲁克巴部落。督令发兵击贼。为我先驱一摺。系二月十三日拜发。迄今已两月有余。该副将曾否回至军营。布鲁克巴有无回信。何以尚未据福康安奏到。又檄谕附近廓尔喀之哲孟雄宗木等部落。帮同剿贼一节。前此福康安奏到时。朕即以为所办太平。降旨饬谕。计自福康安檄谕各部落后。阅时已久。并未见各部落遵谕协剿。可见各部落。因大兵未抵贼境。心存疑惑。恐先行发兵与贼打仗。而大兵不为接应。必受贼匪荼毒。是以观望不前。不出朕之所料。福康安、细思此时尚在后藏驻候。则前此之檄各部落。岂非失之太早乎。著福康安将各部落、是否不致怀疑观望。于进剿有无妨碍。及鄂辉、成德、曾否已抵济咙。剿除贼匪各情形。一并速行奏覆。　　

○理藩院议奏、博兴会同该盟长、审办喇嘛锡喇布多尔济控告一案。得旨、色布腾喇什、种种任意。苦累属官。甚为溺职。著革去扎萨克、贝子。交该盟长于应袭人内。秉公拣选。保送理藩院奏请袭替。　　

○是日。驻跸黄新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百

大清高宗法天隆运至诚先觉体元立极敷文奋武孝慈神圣纯皇帝实录卷之一千四百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十七年。壬子。四月。甲寅。上诣安佑宫行礼。　　

○还圆明园。　　

○直隶总督梁肯堂疏报。乾隆五十六年分。大兴、宛平、房山、蓟州、香河、顺义、滦州、西宁、阜平、九州县。报垦地、一百八十亩有奇。　　

○乙卯。孝端文皇后忌辰。遣官祭昭陵。　　

○上诣黑龙潭祈雨。　　

○谕、正黄旗护军统领员缺。著都尔嘉补授。都尔嘉、俟明亮到任交代讫。再行来京。都尔嘉未来之前。仍著阿尔萨朗署理。其镶白旗护军统领员缺。著绵佐补授。　　

○丙辰。谕曰、穆和蔺奏、河北彰德、卫辉、怀庆、三府属地方。现在未得透雨。麦苗渐形黄萎。正当新旧开徵之际。民情不无拮据。请将安阳等二十一县。应徵新旧钱粮仓谷。恳恩缓徵等语。前因该省河北三府。自三月以来。未得透雨。时届立夏。恐麦收歉薄。应早为设法接济。业经先期降旨。谕令梁肯堂、刘秉恬、截留漕米三十万石。运交豫省。以备河北三府接济之需。兹据该抚奏到河北被旱情形。朕心深为轸念。著再加恩将彰德府属之安阳、汤阴、临漳、林县、武安、涉县、内黄、卫辉府属之汲县、新乡、辉县、获嘉、淇县、延津、滑县、浚县、封邱、考城、怀庆府属之修武、武陟、阳武、原武等二十一县。应徵新旧钱粮仓谷等项。一并缓至本年秋后徵收。以纾民力。该抚务须实力查察。毋任吏胥滋弊。以副朕轸恤民隐至意。　　

○又谕、京师自入春以来。雨泽稀少。未能透足。本年虽有闰月。而现在已逾立夏。正当麦苗长发之时民间望泽甚殷。朕心深为廑切。著该部照例敬谨设坛虔诚祈祷。以期渥沛甘霖。　　

○又谕、京师自本年二月以来。虽经节次得雨。总未沾足。现届麦苗长发之际。望泽甚殷。因思清理庶狱。或可感召甘霖。著刑部堂官查明徒罪。以下各案、情罪较轻者。分别减等发落。其因事牵涉。拘系候质者。亦速行讯明省释。至寻常案件。并著即行完结。毋得稽滞。该部即遵谕行。　　

○又谕曰、穆和蔺奏、河北镇总兵王普染患目疾。难以就痊等语。王普目疾复发。至于瞳光昏闇。且已精力衰颓。著以原品休致。其河北镇总兵员缺。著张文奇补授。　　

○谕军机大臣曰、穆和蔺奏、连日祈祷雨泽。河北彰德、怀庆、卫辉、三府。终未得有透雨。麦收已属无望。民情不无拮据。请将三府属应徵钱粮缓徵等语。业经明降谕旨。将安阳等二十一县。应徵新旧钱粮。一并缓至秋后徵收。以纾民力矣。朕前因该省北三府雨泽愆期。若俟地方官具报到日。再降谕旨。恐民力不无拮据。业经先事筹画。截运漕米三十万石。交穆和蔺、酌量存贮备用。并有旨饬令派委道府大员。迎赴前途。督运回豫。筹办接济矣。今始据该抚将三府属被旱情形。及应缓徵之处。奏请加恩。所奏已失之迟缓。所有截存漕米。如何分别户口多寡。灾分轻重酌量接济。及此次缓徵各事宜。该抚务须督率属员。实力经理。毋任地方官吏、从中滋弊。俾小民均沾实惠。以副朕轸念灾黎至意。方为妥善。若再办理不善。小民勿受实惠。其过当为谁。将此谕令知之。　　

○又谕曰、穆和蔺奏河北镇总兵王普、染患目疾。请解任调理一摺所奏殊迟。已有旨将王普休致。另行简放矣。王普前于高云从案内获谴。复行加恩录用。为朕所素知之人。该镇目疾复发。至于考较官兵枪箭。俱不能审视。以致啧有人言。且其精力衰颓。亦未必复能痊愈。总兵为专阃大员。河北地尤冲要。穆和蔺自应随时查察早行奏闻。何得直至此时。始行奏请解任。岂不虑其贻误营务耶。所办实属迟缓。穆和蔺、著传旨申饬。　　

○又谕、廓尔喀系边外极边。地势险远。贼匪又于要隘处所。添设碉卡。抵死守御。若有万难冞入之势。而福康安等统领官兵。声罪致讨。藏内僧俗番众人等。群系观瞻。事在有进无退。福康安等、既不肯事半中止。而限于地险。又难克期集事。或致彼此相持。老师糜饷。亦属非策。今反覆筹画。若福康安等于官兵齐集后。探访贼匪情形。道路险易。事在可办。自必直前进剿。扫穴擒渠。将其土地给还各部落。永免卫藏驻兵防守。岂不甚善福康安、素性勇往。自不肯因有此旨。稍存迁就。功亏一篑。倘审度事势。实难直抵贼巢。或将济咙宗喀一带。拒守贼匪。尽行剿杀。大振军威。或前抵贼境。与贼打几次胜仗后。贼匪心怀慑伏。望风胆落。差人前至军营投递禀帖。悔罪乞哀。福康安等、或可将计就计。令其坚明约束。俯允所请。准其投诚。振旅班师。亦完事之一法。然必先慑以声威。将贼匪大加歼戮。使之十分畏惧。势力穷蹙。悔罪投诚。始可受降纳款。庶贼匪有所创惩。不敢复行滋事。至前次令西藏许给银两一节。断不可行必须明白宣示。令其俯首听从。以后无可藉口。又向藏地勒索。方可永断葛藤。若贼匪于此事稍涉含糊。仍当严词驳斥。不准受降。断无调集如许多兵。远临贼境。而仍如前此将就完结之理。必令贼匪畏威服罪。不敢再提银两。永远不犯藏界。始为完善。再贼匪素性狡猾。今不得已出此下策。而善后之道不可不豫为之图。将来彻兵后、聂拉木济咙等处。必须酌量留驻官兵。以资防守。庶几缓急有备。福康安等、于办理善后事宜时。务须悉心筹画。妥为布置。但究以冞入贼巢。永靖边疆。则聂拉木等处。不致劳我官兵远戌。而卫藏永获奠安。乃为朕之至愿。亦福康安等之所大幸。若实有万难进取之势。必不得已。不得不豫作退步以完此局。想福康安等久历戎行。素娴军旅。亦断不肯坐失事机。朕思虑所及。诚恐事在两难。临期降旨谕令遵办。未免缓不济急。关系匪轻。是以豫为指示。使福康安等得有把握。至临机应变。当进当退。总在福康安等酌量事机。计出万全也。　　

○调镶黄旗满洲副都统观音保为密云副都统。　　

