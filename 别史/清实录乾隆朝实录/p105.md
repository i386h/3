<!-- { "loadSidebar": true } -->
○己丑。减福建、宁洋、寿宁、二县丁银。谕总理事务王大臣、朕闻福建丁银一项。雍正二年、经原任巡抚黄国材、请照各省之例。就田匀派。每田粮一两。匀丁银一钱、至二钱不等。通省颇以为便。独有龙岩州属之宁洋县、福宁府之寿宁县、因地粮少而丁额重。若照匀入地亩之例。则有田之家。即成加赋。势有难行。只得仍循其旧。查通省丁银。中则不过二钱。而宁、寿、二邑。每丁征至四钱、二三钱不等。民力未免艰难。朕爱养黎元。欲其均沾膏泽。不忍令其竭蹷于输将。著二县丁银、照中则、每丁征收二钱。其余尽行宽免。该督抚可督。率有司。实力奉行。俾闾阎得受实惠。毋使胥吏棍徒侵蚀中饱。　　

○谕定边左副将军额驸策凌、据尔奏到噶尔丹策零一摺。朕思贼匪意欲请和。惮于遣使。是以将掳去二人、善视送回。而语言又倨傲。其意以为准伊和好。伊可以多得地土。若因伊言忿激。定如昔年用兵。伊既得计。而我钱粮不无少亏。是此二举。皆不足以动我也。此际唯将附近地方固守。伊自无所施其伎俩。但彼既有来疏。亦当回覆。朕已降旨王大臣议奏矣。尔军营王大臣、亦会同拟作噶尔丹策零咨文一纸。由驿速奏。朕视尔等意见何如。当此情形。今秋防范最为紧要。不过使尔王大臣知之。设少有泄漏。兵丁稍有戒心。于事无益。至喀尔喀晋巴、遣回与否。尚在未定。可将朕此旨大意。晓谕兵丁。军心更觉坚定。寻奏。准噶尔既将来书令人赍到。回文未便遣人直达噶尔丹策零。臣请于此处出派贤能台吉一员。带同十余人。赍文交与伊地方斋桑。令其转致。所遣之人即回。若伊斋桑、务令所遣台吉亲身交噶尔丹策零。即令所遣台吉面交。臣等亦照所赍回文。详悉谕知。得旨。总理事务王大臣议奏。　　

○以故奉国将军增盛之子永昌、袭奉恩将军。　　

○庚寅。孝诚仁皇后忌辰。遣官祭景陵。　　

○礼部议准、四川巡抚杨馝疏称、江为四渎之长。在四川福国佑民。其利尤溥。请春秋致祭。从之。　　

○辛卯。上诣皇太后宫问安。　　

○上御养心殿。召读卷官入、亲阅定进呈十卷甲第。谕曰。卿等所拟第四卷。策语字画俱佳。可置第一。所拟第一卷。改置第二。所拟第十卷亦佳。可置第三。所拟第二卷。改置第四。所拟第八卷。可置第五。所拟第三卷。改置第六。其余诸卷。一一更定。　　

○谕大学士张廷玉、徐本、翰林乃文学侍从之臣。所以备制诰文章之选。朕看近日翰詹等官。其中词采可观者。固不乏人。而浅陋荒疎者。恐亦不少。非朕亲加考试。无以鼓励其读书向学之心。自少詹读讲学士以下。编修检讨以上。满汉各员。著于本月初七日。齐赴乾清宫。候朕出题亲试。倘有称病托词者。著另行具奏。朕必加以处分。考试之日。著乾清门侍卫察看。　　

○又谕、潼关乃紧要关隘。移驻满洲兵一千名。原为防守地方。此兵驻防未久。虽云蹊径险狭。遇山水暴发。城垣或致冲塌。该将军及地方大臣。理应设法办理。开浚引水沟渠。以保固城垣奈何因此细故。即将驻定之兵。奏请彻回。至于遣赴凉州庄浪驻防之兵。即于西安满洲兵内挑选。所遗之缺。又将余丁顶补。于省城满洲人等生计。大有裨益。今秦布、查郎阿等。反欲将潼关之兵、彻回西安。汇总挑选。殊属悖缪。驻防兵丁。事关綦重。照尔等所议。行文总督查郎阿等。著再行详悉妥议具奏。　　

○壬辰。赐一甲于敏中、林枝春、任端书三人进士及第。二甲孙宗溥等、八十人进士出身。三甲谢庭瑜等、二百四十一人。同进士出身。　　

○癸巳。上御乾清门听政。　　

○谕大学士等、昨据户部奏、京城四乡设立米厂。以资平粜。原议芒种以前得雨。即可无庸设立等语。今虽屡得雨泽。尚欠沾足。况二麦已无望矣。大田虽可布种。而尚待有秋。设立米厂。以资平粜。乃亟应行者。著该部即遵前议。速行办理。　　

○免湖北安陆、荆州、两府属各州县卫水灾。乾隆元年分额赋有差。　　

○户部议覆、广西巡抚杨超曾疏报、粤西各属、向出银铅铜矿。今南宁府宣化县属之渌生岭。试采铅矿有效。并无碍民间田园庐墓。及毗连交趾、逼近广东之处。题请开采。应如所请。从之。　　

○予故刑部侍郎衔兼礼部右侍郎事、王兰生祭一次。　　

○加赠故广东广州镇总兵官张溥左都督。寻予祭葬。谥敦恪。　　

○甲午。上诣皇太后宫问安。　　

○谕总理事务王大臣、从前发遣各处之人。其情罪尚轻者。先于恩诏内、令该管官查奏请旨。其情罪较重者。原无赦回之例。今朕思未经赦回之犯。其中有年逾七十者。虽原案较重。而年已衰老。且在外年久。国法已伸。仍留遣所。情亦可悯。著各该管官查明。除强窃行凶等重罪外。其余各犯。有年在七十以上者。将所犯情罪。具奏请旨。再军流人犯。本身已故。其妻子准其回籍。从前已于恩诏内、著为定例。今朕思从前发遣在外安置。及当差之犯。虽情罪较重。然本身已故。其妻子原系连坐之人。各该管官查明报部奏闻。准其回旗、回籍。　　

○兵部议覆、河南南阳镇总兵官薛凤翼奏、北路换班兵丁。已奉文归伍。各营新募兵丁。理宜裁汰。但臣属营汛。情形不同。如左营原额、兵八百十三名。足敷差防。请将新兵七十九名裁去。至右营兼城守之责。又有淅川、荆子关等处。原额兵八百六十九名。拨防护送。每至周章。请将新兵八十名内。改拨淅川四十名。荆子关十名。所余三十名。仍留本营差防。汝宁营所辖十一州县。原额兵四百三十四名。新兵四十六名。城仓巡防查缉护送等项。实不敷用。请将左营应裁新兵七十九名内。添归汝宁营六十名。归德营兼辖九州县。汛要差繁。原额兵六百八十四名。实不敷用。将新兵八十二名存留差防。再襄城营原额兵六百九十五名。仅可差防。将新兵八十六名裁去。陈州营差递益繁。原额兵三百四十名。并新兵四十二名。差防分布。尚属难周。请将襄城营所裁新兵八十六名内。添归陈州营七十名。邓新营额兵二百六十六名。城仓巡防。又兼新野差繁汛要。所添新兵三十二名。仍留新野二十名。所余十二名。应行裁去。信阳营原额兵三百六十六名。分布差防。难以兼顾。所添新兵四十名。应请存留等语。臣等查南阳镇标。各原设额兵、实属无多。所有前项应裁新兵。该镇酌中损益。分别裁留派拨。于地方营伍事宜。实有禆益。应如所请。南阳镇所属各营新募守兵四百八十七名。除议裁四十七名、准其裁汰外。其余各营裁减增益之处。照依该镇议定数目。安设存留。以资差防。其所裁兵丁。饬令该镇徐徐办理。毋使失所。仍将陆续开除顶补各兵姓名、数目、年月日期、并改拨各营旧额新兵姓名、数目、逐细造册。送部查核。从之。　　

○以骑都尉参领达奎为归化城右翼副都统。调正白旗满洲副都统黑星为归化城左翼副都统。　　

○乙未。吏部议覆、詹事府詹事李绂奏、吏部议准、陕西学臣周＜?雨澍＞题请、会试后拣选下第举人、大省四十员。中省三十员。小省二十员。带领引见钦定。令回本省。以学正、教谕、即用。查现在举人。至三十年尚不得选。若再行拣发。则候补者益无选期。似为可惜等语。臣等详加酌议。拣选下第举人。向例遇缺即行题补。其从前就教举人。必俟题补完日。方准选用。未免壅滞。请将此项拣发人员。与从前就教之人。分班轮选。从之。　　

○丙申。命禁烧锅。谕总理事务王大臣、养民之政多端。而莫先于储备。所以使粟米有余。以应缓急之用也。夫欲使粟米有余。必先去其耗谷之事。而耗谷之尤甚者。则莫如烧酒。烧酒之盛行。则莫如河北五省。夫小民日营其生。稍有锱铢。輙以纵饮为快。无裨于丧祭宾客老病之用。而适以启讙哗角斗之媒。特以饮少辄醉。其价易售。人皆乐其便易。故造之者多。而耗米谷也较他酒为甚。往者皇祖。皇考。屡严烧锅之禁。有司阳奉阴违。必待众口嗷嗷。始不得已而稽查禁约。及薄有收获。仍然公行无忌。夫与其禁于已饥之后。节省于临时。孰若禁于未饥之先。积贮于平日。今即一州一邑而计之。岁耗谷米。少者万余石。多者数万石不等。则禁止之后。通计五省所存之谷。已千余万石矣。虽有谷之家。不能皆分所有以周贫乏。而所存之谷、自在民间。可以通融接济。较之无米之炊。不啻霄壤矣。况遇岁稔丰收。谷必甚贱。贫民之生计益饶。家有盖藏之效。未必不由于此。而无识之人。或以造酒之家。不免失业为虑。不知垄断市利。率由黠悍之富民。因其资财。串通胥役。敢于触禁肆行。并非贫民无力者之生业也。是禁之、则贫民裕养生之资。不禁、则富民获渔利之益。其间得失利害。较然可观。朕筹之已熟。北五省烧锅一事。当永行严禁。无可疑者。至于违禁私造之人。及贿纵之官吏。如何从重治罪。其失察之地方官。如何严加处分之处。著九卿即行定议具奏。　　

○河东河道总督白钟山奏、湖势昔险今平。请改修土堤、节帑寓赈。东省鱼台县独山湖、马家三空桥等处。系粮艘纤道。从前修做柴工。雍正八年。湖河异涨。冲损九百五十余丈。调任巡抚臣岳浚、因彼时当顶冲。柴工恐难抵御。题请改建石工。部议令河东总河勘估具题。嗣缘水占堤根。难以悬估。咨部展限。至乾隆元年。春间雨水稀少。湖水稍落。堤根已露。据管河道详估。临河一面。修筑土戗。临湖一面。改筑石堤。共需银四万四千八百两有奇。时值拆修石匣。恐两工并举。灰石、木料、员役、夫匠、难免顾此失彼。前经咨部。俟匣工完日题估。复留心察视。湖内水势下移。堤垣全现。从前顶冲险工。已经平稳。与抚臣岳浚、议改石工之时。形势逈不相同。独山湖系蓄水之区。素称水柜。非江南洪泽水势浩大者可比。该工虽介湖河之间。而南旺、蜀山、诸湖。亦系内湖外河。土堤年久。屹然如故。且该工旧堤单薄。被冲后更多残缺。数年来亦无疎虞。若乘此水涸土乾之时。著底帮筑土堤。倍加宽厚。依法夯硪。签试不漏。十分坚固。足资捍御。再于堤坡密栽柳株。即遇水长。亦可挡护。不致汕刷。临湖一面。不必改建石堤。以致多费。且今岁濒河一带。春雨愆期。二麦歉薄。贫民觅食维艰。时距秋成尚早。此时若举行土工。则附近无业贫民。皆得赴工力作糊口。是修筑土堤。工固费省。兼可接济穷黎。臣已饬行管河道。另将土工需用银、确估详题。一面咨拨。募夫兴工。一面据实题估。得旨。著照白钟山所请速行。该部知道。　　

