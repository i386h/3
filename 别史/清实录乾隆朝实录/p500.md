<!-- { "loadSidebar": true } -->
○工部议覆、江南河道总督白钟山疏称、桃清中河厅属。运河淤浅。亟宜筑坝兴挑。并将骆马湖尾闾堵闭。以蓄湖水。杨家庄各坝。相机接长收窄。以束水势。应如所请。得旨。依议速行。　　

○以户部右侍郎汪由敦、为工部尚书。镶红旗汉军副都统李元亮、为户部右侍郎。　　

○调江西南昌镇总兵李如柏、为直隶宣化镇总兵。直隶宣化镇总兵高琦、为江西南昌镇总兵。　　

○甲申。调正红旗汉军副都统王承宗、为镶红旗汉军副都统。以原任工部尚书赵宏恩、为正红旗汉军副都统。　　

○满洲繙译乡试。以吏部右侍郎宗室德沛、为正考官。工部右侍郎德龄、为副考官。蒙古繙译乡试。以理藩院尚书纳延泰、为考官。　　

○乙酉。上诣畅春园、问皇太后安。　　

○谕曰、提督李绳武、现无住房。著交内务府大臣。查房一所赏给。　　

○泰陵内务府总管觉和托奏称、各处陵寝文职官员。与在京官员。一体较俸升用。俱照宁古塔等处将军衙门之例。入于京察。至各陵内务府官员。例不能与在京官员。一体较俸升用。但遇京察之年。请照在京内务府官员例。由内务府编列等第。缮摺具奏。得旨。是。知道了。　　

○调广东顺德县知县许龙章、来京引见。　　

○丙戌。谕户部、向来八旗官马出场后。留京马匹。皆支给钱粮。停其支给官豆。但现今豆价昂贵。若仍照前停其支给官豆。恐伊等采买。豆价益加腾贵。今岁留京马匹。仍著支给官豆。　　

○谕军机大臣等、此次准夷进藏熬茶。郡王颇罗鼐之子公珠尔默特策布登等、感戴朕恩。管辖兵丁。暗中防范各处卡哨。出力报效。殊属可嘉。应加特恩。赏给颇罗鼐长子公珠尔默特策布登、次子扎萨克头等台吉珠密纳木扎尔、办理噶布伦事务公班第达、蟒缎各二端。大缎各二端。赏给噶布伦扎萨克头等台吉策凌旺扎尔、布隆灿、色玉特塞布腾、扎萨克头等台吉齐旺多尔济、大缎各一端。官用缎各二端。再赏给岱绷罗布藏达尔扎、章鲁占巴、达颜、台吉巴扎尔鼐、大缎官用缎各一端。以示鼓励。　　

○以故辅国将军宗室弘晫子永恭、照例袭封奉国将军。　　

○丁亥。谕户部、去岁朕诣盛京。恭谒祖陵。扈从官兵。由京城骑去马匹。至和尔本淖尔更换时。所有沿途倒毙遗失马匹。俱已施恩免其赔补。其由和尔本淖尔至盛京。所有沿途倒毙遗失马八百七十七匹。据原议著于今岁四月照数赔补。送交商都达布逊淖尔太仆寺牧厂。以足原额。令其牧放等语。但现今全行追补。恐官兵一时难得如许马匹。抑且有关伊等生计。此项倒毙遗失马匹。亦著施恩免其赔补。　　

○谕军机大臣等、江西南昌总兵官李如柏、来京陛见。朕看其人材壮健。亦尚明白。是以调用宣化总兵官。但尹继善、前曾奏其不宜边地。想伊自有所见。可寄信询问之。令其据实覆奏。　　

○谕曰、广西巡抚杨锡绂、著来京陛见。其巡抚印务。著广东布政使托庸、前往署理。广东布政使印务、著福建按察使纳敏、前往署理。福建按察使印务、著汀漳道王廷诤署理。　　

○戊子。谕、近来各省钱价。日加昂贵。民间日用不便。朕时时留心筹画。曾谕山东山西等省巡抚。于该省开局鼓铸。以济民用。铜觔取于何处。令该抚悉心妥议具奏。今据阿里衮奏称、山西购觅铜觔。惟有招选殷实商人。采买洋铜之一法。现有平阳府洪洞县监生刘光晟、家道殷实。呈称世受国恩。心切报效。情愿领办洋铜。以资鼓铸。少尽犬马微劳等语。阿里衮既称刘光晟、情愿承买洋铜。办公效力。著即准其承办。其如何给与铜觔价值。及一切运费等项之处。著该部详悉定议具奏。　　

○禁止台湾武员置产。谕、外省镇将等员。不许在任所置立产业。例有明禁。在内地且然。况每外番黎交错之地。武员置立庄田。垦种收利。纵无占夺民产之事。而家丁佃户。倚势凌人。生事滋扰。断所不免。朕闻台湾地方。从前地广人稀。土泉丰足彼处镇将大员。无不创立庄产召佃开垦。以为己业。且有客民侵占番地。彼此争竞。遂投献武员。因而据为己有者。亦有接受前官已成之产。相习以为固然者。其中来历。总不分明。是以民番互控之案。络绎不休。若非彻底清查。严行禁绝。终非宁辑番民之道。著该督抚派高山前往。会同巡台御史等。一一清厘。凡历任武职大员。创立庄产。查明并无侵占番地。及与民番并无争控之案者。无论系本人子孙。及转售他人。均令照旧管业外。若有侵占民番地界之处。秉公清查。民产归民。番地归番。不许仍前朦混。以启争端。此后台郡大小武员。创立庄产。开垦草地之处。永行禁止。倘有托名开垦者。将本官交部严加议处。地亩入官。该管官通同容隐。并行议处。　　

○户部议覆、四川巡抚纪山疏称、邛州、酆都、二州县。请增盐引四十四张。应徵税银一百四十九两有奇。应如所请。从之。　　

○予故喀尔喀辅国公衮布策凌、祭葬如例。　　

○免江苏沛县、旱灾额赋有差。　　

○免河南中牟、河阴、新安、罗山、长葛、伊阳、等六县。旱灾额赋。　　

○己丑。上诣畅春园、问皇太后安。　　

○户部议覆、甘肃巡抚黄廷桂疏称、高台县三清湾屯田地亩。鹻重砂多。收成歉薄。每岁官役俸工养廉。渠长工食。并渠道岁修等项。所收不敷所用。请改归民种升科。其原设之主簿。并额设屯长渠长口食岁修银两。一并裁汰。又柔远、平川、二屯。应改归高台县典史管理。至三清湾民渠。并责令该典史稽查督率。随时修筑。其已裁之三清湾主簿。改为西宁县主簿。移驻丹噶尔地方。稽查边隘盗匪。均应如所请。从之。　　

○御史胡定等参奏、直隶宣化镇总兵李如柏、不应为失节之母。妄请封典。得旨。李如柏之母。既系改嫁之妇。实不应受诰封之荣。朕从来披阅诸臣章奏。无不详览细绎。择其当否而审行之。昨李如柏具摺时。适因望雨心烦。开摺见其有请恩貤封之语。遂降照所请行之旨。而其摺实未详阅。若知其改嫁之事。亦断不允所奏也。此朕一时疎略之失。胡定、章佑昌、如此陈奏。甚属可嘉。李如柏之母。不必给与诰封。李如柏亦不必交部议处。　　

○庚寅。谕军机大臣等、口外八沟等处。采买米石。原议运贮遵化。后因该州未设仓廒。难以收贮。经提督保祝奏请、改运蓟州。朕已降旨允行。今闻遵化州又请仍运该处存贮。就近支放。更为省便。自应仍照原议。运往遵化。但此项米石。关系陵糈。其应于何处收贮。该督高斌身任地方。久应酌量情形。奏明办理。乃一任地方官辗转迟回。至今尚未起运。亦尚未奏闻。尔等可寄信询问之。寻奏、查遵化、蓟州、丰润、三州县。供应陵糈四万七千余石。向经提臣保祝奏请。运贮蓟州。奉旨允准。今据遵化州知州严文照禀称、蓟州在遵化之西。一百二十里。八沟米石。由喜峰口运至蓟州。必经遵化州城。若照旧例囤贮。可节省车价五千余两。随行藩司照议。飞饬办理。得旨。览奏俱悉。然殊觉迟缓矣。　　

○驻藏副都统索拜奏、上年十二月。奉旨于准夷熬茶事竣。将自准噶尔回藏之喇嘛罗布藏丹怎、及噶津林沁等。一并送至京师寺庙安置。臣当即传谕郡王颇罗鼐。据云、喇嘛罗布藏丹怎、噶津林沁、俱在准噶尔久居。人不可信。但噶津林沁、乃拉达克人。幼为班禅额尔德尼弟子。居扎什伦布庙。我犹及见。今自准噶尔回藏后。我留意访察。不惟无侦探消息。行间构衅之事。于班禅额尔德尼。实亦诚信敬奉。今若移送京师。拉达克人。必得闻知。若失其意。后此探报准噶尔消息。恐致阻碍。且噶津林沁、年已七十余。病肿衰残。余生无几。我令可信人。时严防范。必不致有启衅之事。我意噶津林沁、不必赴京。止将罗布藏丹怎、解送京师。似为妥协等语。臣思噶津林沁、为拉达克人。未入版图。而年老病废。移送京师。彼或以老病为辞。请将罗布藏丹怎、遣员解送京师。噶津林沁、候旨定夺。得旨。著照颇罗鼐所请行。惟防范之事。颇罗鼐宜益加勤勉为善。　　

○广西巡抚杨锡绂疏报、乾隆七年分。桂林府属。开垦民猺田九十八亩有奇。平乐府属恭城县。开垦猺田二亩。　　

○免江苏盐城县、被水灾民额赋。　　

○辛卯。上诣黑龙潭、祭昭灵沛泽龙王之神。　　

○工部议覆、河南山东河道总督完颜伟疏称、德州黄泥湾运河汛发。请将现在河身西涯。开宽数丈。捞浚深通。设遇水势微弱。仍照例相机筑坝。束水利漕。应如所请。从之。　　

○尚书公讷亲奏报、查阅河南开封府驻防满兵。操练阵势。与京师迥异。进退生疎。队伍亦不甚整齐。清语除履历外。能者甚少。皆由向来怠忽所致。请由京另派大臣。整理训练。得旨。将此照汝所奏绿营兵丁。一体俟江宁、青州、阅竣后。有应参处者参处。至另派大臣。朕意省城似此者尚多。未便概行另派。即使另派。亦岂有益。将原摺发还。或统俟阅竣后。若仅此一处。再将原摺另日具奏。　　

○云南临安府纳更山土巡检龙鳞故。无嗣。以其弟龙玺袭职。　　

○壬辰。谕曰、准提保、著调补右卫副都统。宝筠、著调补绥远城副都统。右卫副都统印务。著准提保掌管。六格不必掌管。　　

○河南巡抚硕色疏报、辉县、济源、二县。开垦民田旱地六十六亩有奇。　　

○癸巳。月食。　　

○上诣春园、问皇太后安。　　

○谕、据江西巡抚塞楞额奏称、驿盐道陈浩呈称、亲母谭氏。年已七十五岁。迎养在署。近来痰喘日甚。亟图归里。以终余年。伏乞转奏。恩准送母回籍终养等情。查陈浩、现有兄弟。与终养之例未符。但该道呈称母子相依为命。不忍远离。情辞垦切。是以据情代奏等语。陈浩、著准回籍终养。　　

○又谕、奉天将军额尔图、办理镶黄旗色勒图等五佐领。并正黄旗阿什图等三佐领。因未明悉根源。经该旗奏请驳令该将军复行核办。朕曾降旨。著行文额尔图、令伊详加核办。作速咨覆。去年朕往盛京时。彼处一切办理事件。俱系额尔图一身经理。是以于佐领根源。未及详查。办理错误。尚属可宽。嗣后断不可复怠忽从事。著传谕额尔图知之。　　

○吏部议覆、广西巡抚杨锡绂疏称、广西旧隶右江之泗城府。就近改隶左江道统辖。腹地之浔州府。就近改隶右江道统辖。以便巡查。应如所请。从之。　　

