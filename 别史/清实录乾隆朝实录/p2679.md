<!-- { "loadSidebar": true } -->
○又谕、刑部查讯江西赣关监督委员杜持元、领解该关税银。短少平头银两一摺。据杜持元供、上年十一月护理赣南道许荫楷、委解该关盈余税银时。委通判宋登仑、弹兑封好。我领银时。并未逐封再兑。即将前项银两。眼同宋通判、装鞘封固。又应加平余银七百六两零。另装一鞘。赴部交纳。经库验明鞘封印烙。及劈鞘弹兑。每鞘内短银四十五两、至五六十两不等。除将另鞘平余银七百六两零补交外。尚短银一千七百一十八两。当即具禀本道。寄银完帑。并先措银二百两。赴部交纳。我实在是领银短少。并无侵挪情弊等语。关税银两解部时。理应令委员、当堂弹兑明确。领解部库交收。但有短少。惟该委员是问。兹赣关盈余银两。短平至一千余两之多。现据刑部查讯。该委员供称、实系领银短少。并无侵挪情弊。但系该员一面之词。未足凭信。著传谕萨载。会同郝硕。即提讯通判宋登仑、及经手之关书人等。将原发银两。是否平兑短缺。及该委员有无侵蚀之处。秉公查讯。据实具奏。不得稍存瞻徇。以便交部核拟。所有短平银两。并令该抚速饬该道。另委妥员补解。勿再迟延。所有刑部原摺。并著钞寄阅看　　

○军机大臣议奏、迈拉逊、德成、办理岫岩、熊岳、复州、三处城垣。意见不同。臣等遵旨询问。查得岫岩地方卑洼。旧城基址较高。应即就该处加修。将衙署仓库。移建城内。复州土性松浮。若城垣根脚。外用砖修。内填灰土。不能坚固。应将拆下石料挪砌。俱用石工。至熊岳、城南逼近沙河。应于临河坚筑泊岸。再于上游添设挑水坝。俟兴工时。度地办理。商之迈拉逊、德成等、均无异说。请仍交伊等酌办。从之　　

○戊寅。谕、据袁守侗等奏、大学士高晋、前在八堡工次。偶患咳嗽。痰中带血。嗣复受风寒。至本月初十日以后。饮食少进等语。朕心深为廑念。著派乾清门侍卫一等子布彦达赉、带同太医院堂官陈世官、驰驿前往河南诊视。俾得速痊。用示优眷　　

○谕军机大臣曰、高晋等奏、仪封十六堡漫工。已于十八日寅时合龙。随即驰奏。正在督率将备等、赶紧加镶追压。乃东坝忽又有蛰陷。至十九日寅时。连金门全埽、塌去十余丈。西坝亦平蛰七八丈。现在抢护出水。可期保住等语。今岁河南漫工。屡筑屡蛰。久切萦怀。昨闻奏报合龙。方为稍慰。不意复有蛰塌之事。为从来堵筑漫口所未有。实不解系何故。据高晋等奏、请将伊等交部严加议处。转可不必。高晋等在工督办。今工作未经坚妥。自不能辞咎。但伊等俱系屡经获谴之人。即再予以议处。仍不过革职留任。及革任注册。既不足以示惩。亦复无益于事。且朕于此事。亦觉抱愧。又何颜将若辈议处乎。此摺竟毋庸交部。止将昨日议叙之旨彻回。作为尚未办竣之局。且俟合龙妥固。再为发钞可耳。至所称东坝里六七丈。裂缝尺余。其时外水涌高。溜势湍激。随镶随蛰等语。此固保护未能周慎所致。但外水涌激。自系堤外存积之水。向内流注于全河。离堤尚远。或可藉外水趋河。刷动中泓。逼溜东注。于全河形势。似不为大碍。此时转不必急与水争拒。徒费料作。且不妨稍缓施工。俟外水势平。不能内漾。再上紧加工堵筑。自可期事半功倍。若河身距堤甚近。则又当另酌机宜。设法妥办。朕见及此。似属事理之正。然非身临其境。得之目睹。可以相机指办也。不知高晋等、曾如此筹度否。且以朕所指示为何如。著传谕高晋等、就该处情形。及谕旨指询处。妥协酌办。并将蛰塌处、及外水形势。绘图贴说呈览。又据袁守侗等奏、高晋现在患病。深为廑念。已派太医院堂官陈世官、令乾清门侍卫布彦达赉、带同驰驿前往诊视。高晋、务须加意调摄。不宜过劳。即堵筑要工。止须在寓。与众详悉商酌。不必力疾。亲在堤上办理也。此旨著由六百里加紧发往。仍将应行覆奏事宜。及高晋近日病体若何。即行由驿覆奏　　

○己卯。谕军机大臣等、户部议驳勒尔谨、请减宁夏府属捐监粮数一摺。前据勒尔谨、以宁夏所收粮数。不敷支给。请照兰州等处之例。每名八十石减数收捐。经户部议驳。朕降旨令该督、将实在情形具奏。兹勒尔谨、仍以不敷支发之说陈请。而户部则称、查据该府历年册报出入总数。核以现在报捐情形。无虑不敷等语。户部所言。颇为近理。朕亦不能代勒尔谨、曲为之解。驳诘该部也。著将户部摺内。朕折角处。钞寄勒尔谨阅看。令其据实覆奏。如果该府属另有筹办情形。勒尔谨、不妨据实陈奏。候朕酌量降旨　　

○辛巳。孝庄文皇后忌辰。遣官祭昭西陵　　

○谕、八旗入官地亩。向来原准卖给八旗官兵。嗣因不肖之徒。私行卖与民人。种种滋弊。始令入官取租。现在生齿日繁。八旗人等圈地。俱在京城附近五百里内。数目有限。若仍将此项地亩入官取租。旗人产业。不免日渐短少。嗣后所有入官圈地。加恩仍照旧例。卖给官兵。著都统等、严密稽查。不许私自卖与民人。以示矜恤八旗之意　　

○是日起。上以岁暮祫祭太庙。斋戒三日　　

○壬午。以二等侍卫乌尔图纳逊、为镶红旗蒙古副都统。三等侍卫承安、为镶红旗汉军副都统　　

○以原任锦州副都统德福、为熊岳副都统　　

○癸未。以岁暮祫祭。遣官祭太庙中殿、后殿　　

○甲申。祫祭太庙。上亲诣行礼　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○遣官祭太岁之神　　

○谕军机大臣等、据索诺木策凌奏称、遵旨将素赉璊解京审讯后。交院照例定罪。加恩留其王爵。予以罚俸等语。所见尚是。素赉璊到京时。著军机大臣、会同该院定拟具奏。再降恩旨。因思额敏和卓。自康熙年间归顺。安插瓜州。后以军功封爵。令回原游牧居住。其从瓜州随往之人。乃伊真正属下。至吐鲁番、本系准噶尔地方。属莽噶里克管辖。后莽噶里克被杀。始归额敏和卓。此皆国家兵力威服。与伊无涉。况吐鲁番系回城冲要。令伊等世守。难保无事。今素赉璊既经获罪。即当乘机办理。朕意将额敏和卓地方旧日属人。仍令管辖。其余地方。俱令彻出。另放阿奇木伯克。索诺木策凌、尚属晓事。著谕令酌量情形。妥悉筹画　　

○以凤凰城城守尉普正、为三姓副都统。乍浦协领舒楞额、为杭州副都统　　

○乙酉。谕军机大臣曰、高晋等奏、堵筑仪封漫口情形一摺。亦祇可如此办理。今拟将引河挑深。宜即妥速为之。此次引河。不能得力。究系原挑过浅所致。伊等本图省费。而所费愈多。不可不引以为前车之鉴。据称现在口门上水十丈。下水九丈。拟将口门收至二三丈时。尽力多压厚土。俟引河挑深。开放掣溜。再将坝工堵闭等语。自属正理。但口门收窄后。河底愈深。溜势愈急。施工自难期速效。昨时和驿将合龙时。曾经指示兜袖之法。若易合龙固佳。若复有变局。或照前说。将此处金门东坝之埽。酌展向南。西坝之埽。酌展向北。使为兜袖之势。则急湍至此。或成回溜。合龙自应较易而速。因于图内用朱笔标识。高晋等、宜急熟筹。妥协办理。不必拘于遵旨也。再阅图内现挑引河之处。距漫口太近。且不得势。亦系伊等原办时。止顾惜费。未将河形大势。通盘筹核所致。今就图观之。引河本当向北施工。因于图内用朱笔标示。若伊等初时。即就其处挑挖引河。虽工大费多。而事或可早蒇。乃专就地近工小起见。所费虽觉少省。今复经淤垫重挑。且屡开屡塞。前工尽成虚掷。恐其费更不止于朱笔所指处兴工之多矣。今已办定。所谓成事不说。然其间孰得孰失。显而易晓。伊等深思之。能无悔乎。又高晋等前奏、十八日仪封合龙之摺。请于十六堡。捐建大王庙一座。今阅图内。十六堡原有大王庙。不应复建新庙。黩祀不经。转难冀其灵应。譬如内而六部。各有职掌大员。设或另添一署。别置一员。令其同管一部。则事将谁属。其下更何所适从。祀神之道。亦犹是也。高晋等、欲吁河神默佑。止宜向现有之大王庙。诚心祈恳。自可望其效灵。即或欲请御书扁额。亦止应俟工成后。请扁于现有之庙内悬挂。以答神贶。又何必有一新工。即新建一庙乎。朕因豫省漫工。昼夜悬念。今为日愈久。盼望愈殷。高晋等、务善体朕意。悉心筹度。率属实力速办。以期及早合龙。必须惊蛰节前办竣。方为妥善。此旨及图、著由六百里加紧发往。仍著将现在施工。并接奉朕旨后。筹度情形。及高晋曾否稍觉健旺、思饮食之处。即由驿覆奏。如已经合龙。即一面加工培护。一面由六百里加紧奏闻。明日即交新年。专盼喜音速至　　

○是月。署两江总督江南河道总督萨载奏、查洪泽、高宝、诸湖。水势渐消。现已将山旴五滚坝封堵。运河东岸各坝。亦赶紧堵闭。至清口东西坝。前留口门三十八丈。现在接续补筑。酌留二十丈。以资收蓄。俾济来春重运。报闻　　

○山东巡抚国泰奏、昌邑县新修沿海堤工。于十月竣事。臣亲赴查勘。计长五十六里三分。工程稳固。拟于堤内种植柳株。堤外试种苇草。其通堤潮水顶冲处。责成该府、每年履勘。令本处认恳地亩居民。出夫修补。报闻　　

○陕西巡抚毕沅奏报得雪。得旨、欣慰览之。摺内称、晋豫接壤。商民多从渭河、贩运粮石接济。已饬属任其流通。批、更可嘉。又称、本地粮价。因此渐增。又批、此自不能免。又称、榆林、绥德、一带。秋禾被霜。现饬该处于岁内豫行借粜。又批、更好　　

○是年。追予出师金川阵亡同知胡邦佑一员。经历许景淹一员。把总王玉等二员。祭葬恤赏如例。俱入祀昭忠祠　　

○旌表孝子。江西等省、赖克信等七名。守节合例。八旗闲散宗室、明奎妻崇氏等五口。觉罗、延贵妻齐马礼氏一口。满洲、护军额楞太妻赫舍哩氏等一百八口。蒙古、前锋豆金斗妻李氏等二十三口。汉军、闲散罗极妻康氏等十七口。内务府、包衣马甲五达色妻薛氏等五口。奉天等省。驻防马甲扎蓝太妻兀扎喇氏等一百四口。直隶等省。民徐应亨妻马氏等四百六十口。未婚守志。直隶等省。民高瑜聘妻兰氏等十六口。夫亡殉节。山东等省。民解宜萃妻李氏等十一口。百岁寿民、妇、直隶等省。邝崇玉等十六名口。各给银建坊如例　　

○会计天下民、谷、数。各省通共大小男、妇、二万四千二百九十六万五千六百十八名口。各省通共存仓米、谷、三千九百四十五万七千八百八十九石四斗三升六合零。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千七十三


