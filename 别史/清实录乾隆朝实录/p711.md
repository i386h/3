<!-- { "loadSidebar": true } -->
○户部议覆、安徽巡抚潘思榘奏称、上年凤、颍、泗、三府州属被灾。所有赈缺米谷。及拨缺沿江各属仓储。前奏准于本省监谷内、并俟秋成时。酌量采买补足。查各属投捐人数。多少不一。请将安、池、等属。拨缺米十万二百余石。以一半捐补。一半采买。其凤、颍、泗、等属。赈缺拨缺米七万八千六百余石。应及时采买。如有投捐监谷。即于买数内扣除。均应如所请。从之。　　

○是日、驻跸英图和洛。　　

○甲申。上诣皇太后行幄问安。　　

○行围于喀喇诺特海。　　

○遣官祭昭忠祠。　　

○是日、驻跸齐老图。翼日如之。　　

○乙酉。上诣皇太后和幄问安。　　

○行围于喀喇玛拉噶。　　

○谕据直隶总督那苏图奏称、直属被水州县。有成灾较重之天津、静海、文安、大城、霸州、永清、武清、津军厅、等八州县厅。应请照例先行抚恤一月口粮。其成灾较轻之河间、任邱、南皮、青县、沧州、庆云、宝坻、七州县。毋庸普赈。但其中极贫下户。口食维艰。应请一例摘赈。抚恤一月口粮等语。朕思庆云一县。此次成灾虽轻。但该处屡被荒歉。地瘠民贫。朕甚轸念。著照被灾轻重之天津等处。一例普赈。余著照该督所请。分别赈恤。俾民食得资接济。至此十五州县厅属。既被偏灾。所有应徵钱粮。小民输纳。必多拮据。著加恩将该处应徵新旧钱粮。暂行缓徵。以纾民力。该部遵谕速行。　　

○又谕、据杨锡绂奏称、原任户部侍郎陈树萱、家居并不安分。每因细故争讼。并干谒地方官等语。近因各省绅衿。渐有恃势欺凌乡里。干豫词讼之习。曾经降旨训饬。杨锡绂查出据实陈奏。甚属可嘉。陈树萱、著交部察议。寻议、应照例革去职衔。得旨、陈树萱、著革去侍郎衔。　　

○兵部议准、湖广总督塞楞额奏称、湖南武冈营、并城步汛。向归宝庆协管辖。乾隆三年。将城步县改隶靖州。并将城步汛、武冈营、俱归靖州副将兼辖。城步距靖。路远未便。请将武冈营游击。并城步汛守备等官。均仍归宝庆协兼辖。从之。　　

○工部议准、安徽巡抚潘思榘疏称、临淮县西土坝埂。被水冲没。亟应修筑。请动项兴修。从之。　　

○豁除浙江钱清场、海潮坍没上则田十四顷十五亩有奇额赋。　　

○赈恤湖南耒阳、衡山、零陵、祁阳、东安、永明、城步、绥宁、会同、等九县。本年分水灾饥民。　　

○赈恤陕西朝邑县、本年分水灾饥民。　　

○赈恤广东顺德、博罗、广宁、等三县。本年分水灾饥民。　　

○旌表守正捐躯之广东东莞县民吴昌远妹吴氏。　　

○丙戍。上行围于巴颜陀罗海。　　

○大学士等议奏、来年孟春。皇上稽古东巡。致祭先师。经过泰山。肃将祀事。所有应行典礼。命臣等详议。谨查康熙二十三年。圣祖仁皇帝致祭阙里。均用阙里礼乐。今遵旧制。惟文庙乐章。虽经颁发曲阜。恐本处乐工未谙。令乐部、太常寺、量派司乐、及乐舞生、前往演习。致祭礼成。御诗礼堂讲书。宣敕谕于五氏官员子弟。宣读敕谕。于大学士内奏派一员。讲书人员。于文职大臣内奏派二员。会同衍圣公、于五氏子弟内、选择二员进讲。其敕谕及应讲之书。由翰林院撰拟。讲书礼成。驾诣孔林。行祭酒礼。至周公庙、即在曲阜。照例遣官读文致祭。泰山灵岳、近在鲁邦。应行致祭。古者因名山以升中。原有燔柴之礼。昔圣祖仁皇帝因仪文度数。书缺有间。后世议封禅者、又多附会。因从廷议。照五岳礼致祭。今致祭泰山。请照旧行礼。惟是泰山向不用乐。查周礼大司乐。奏蕤宾。歌函钟。舞大夏。以祭山川。是山川之祭。自古用乐。今特举盛典。秩于岱宗。请仿古用乐。其乐章、令乐部撰拟。乐器、乐工、及香帛等项。令乐部、太常寺、带往。从之。　　

○是日、驻跸巴颜陀罗海。　　

○丁亥。上诣皇太后行幄问安。　　

○是日驻跸珠尔噶岱硕龙。　　

○是月。直隶总督那苏图奏、查勘束鹿县滹沱河改徙。旧河渐成平地。新河顺轨安流。毋庸筑堤捍御。其被水贫民。已酌量赈恤。得旨、所见甚是。一筑堤即成河工。有损无益之事也。　　

○又会同钦差宗人府府丞张师载奏、永定河汛水出漕。应于北岸崔营村、筑草坝一座。又南北两岸。水浸堤根。堤工卑薄处。量加培修。现在为期尚早。大学士高斌、不日回任。再与酌定办理。至永定河下口。由沙家淀归凤河。现在凤河多浅狭处。应展挖宽深。目下淀水尚未全消。俟冬月再行勘估。得旨、是刻不容缓者。即照尔等所议行。其余俟高斌之至。　　

○山东巡抚阿里衮奏、定例武职副将以上准丁忧。参将以下不准。近虽有给假治丧。及二十七月内停升转之例。与文职究未画一。查直省武职。有祖父母、父母、年老。家无次丁者。俱准终养。是武职亲在之日。得与文员一例终养。独至亲殁。不得与文职一体丁忧。揆诸人子之心。殊有未安。且武职丁忧。康熙二十五年、曾经举行。请嗣后参将以下、俱照文职丁忧。如有边关紧要。及军机调遣。许该督抚提镇、题请留任。卫所官员。运粮闻讣者。运完回籍守制。得旨、自是名正言顺之文。但行之恐有捍格。俟朕酌量。　　

○定边副将军额驸策凌奏、绥远城将军补熙、遣佐领素尔芳阿前来买马。臣详加询问。据称归化城民人。向俱往鄂尔坤买马。是以将军差来置买。并无别故等语。素尔芳阿、应俟其买马后。即为遣回。得旨、业经前去交易。若使空回。劳苦益多。著好为照管。勿令生事。急速买完遣回。此俱补熙等、市利轻举。业经有旨训饬。　　

○川陕总督张广泗奏、到军营后。查访班滚果否烧死之处。因闻有自班滚处逃回土兵昔什绰、扒塔儿、随唤至军营。细加盘诘。据供班滚于如郎寨逃出。即往沙家邦寨中藏匿。嗣大兵焚毁泥日寨。并无班滚在内。又接提督武绳谟札称、有新投兵丁王怀信。向在里塘。亦闻班滚未死。并传说现在金川各等语。是班滚未经烧死。已属显然。臣仍多方密访。务得实在下落。再行奏闻。得旨、览此则班滚实未死也。如其未死。舍金川而何往。一事而成两功。惟卿是赖。至于一切顾虑。恐惹嫌怨之处。皆可不必。勉之。　　

○又奏、本年五月内。据管理里塘粮务巴县县丞禀报、瓦述崇喜长官司达汉太吉等兄弟。及喇嘛头人等八员名。被番众杀死。并询据跟随达汉太吉之土目鄂木结供称、众番行凶时。闻有长官司俄木劳丁声音。并见伊土目喇嘛塔在场等语。随饬提犯审办。讵俄木劳丁托病不出。而口□赖嘛塔亦不到案。现委员晓谕俄木劳丁。先将口□赖嘛塔献出。再行相机办理。如敢抗拒。俟金川奏凯后。即就近移兵剿办。得旨、览。此所谓一事未完。复生一事者也。既不能恝置而不问。又不能为一劳永逸之谋。前此之督抚提臣。不能辞其责。此后之经略。卿其何以副朕悬望耶。　　

○署广西按察使钟昭奏、粤西土俗。最易轻生。偶有偷窃事犯。即公众议罚。倘辩论不服。竟逼令自尽。或令伊父母亲族。公同致死。此等案件。臣必尽法按拟。并出示严禁。至苗猺各种。性最愚顽。惟听该头人指挥。如头人奉公守法。即可宁谧。若头人欺诈。多生事端。现饬各州县、将玩法头人。逐一革除。另选委充。得旨、是。以明刑弼教之意。行化民移俗之方。日计不足。月计有余。汝其勉之。亦不可欲速也。　　

○广西左江镇总兵杨刚奏、安南莫匪。自败往牡丹以后。势已困敝。现在边外宁靖。贴防边兵。已全彻归伍。得旨、虽云彻防。尚应时常留心探听。以备不虞。　　

○云贵总督张允随奏、滇省安宁、广通、楚雄等三州县。黔省台拱、天柱、古州、下江等处。秋禾被旱。现委员查勘。酌量接济。余俱有收。得旨、览奏欣慰。至台拱古州。乃苗疆要地。彼处缺雨。恐顽苗乘此新易总督之时。故智复萌。一切卿宜留心。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百九十七


大清高宗法天隆运至诚先觉体元立极敷文奋武孝慈神圣纯皇帝实录卷之二百九十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十二年。丁卯。九月。戊子朔。上诣皇太后行幄问安。　　

○遣官祭贤良祠。　　

○谕、朕出口巡幸。睹田禾丰稔。与与翼翼。较去年秋成相仿。实为欣慰。但道旁禾稼。尚有未经收获者。恐随从人等。稍有践踏。著加恩将经过州县地方。本年应徵额赋。蠲免十分之三。著总督那苏图详悉确查。妥协办理。　　

○又谕、据山东巡抚阿里衮奏称、沂州府之兰山、郯城、二邑。河道淤塞。堤埝塌颓。为累年被水之由。应动帑疏筑等语。疏筑提埝。为利民之举。且二邑河道淤塞。以致屡被水灾。以工代赈。实属应行。河务所关。须将上源下委。审度周详。然后可以兴举。著大学士高斌、于江南查赈事竣时。便道查看。将应行疏筑之处。悉心妥酌。勘实奏闻。　　

○谕军机大臣等、据安宁奏称、金坛县知县冯观民亏空一案。不能早为参处。即系臣之咎。于题参本内附疏声明。将来冯观民之亏空。不能完补。应于臣及藩司等各名下分赔等语。此案屡经安宁批饬查参。而王师等观望不前。今安宁复行查出参奏。著传谕大学士、本到之日。拟票安宁既经自行查出参奏。免其分赔。如冯观民不能完项。著王师等赔补之签。　　

