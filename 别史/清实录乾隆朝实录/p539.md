<!-- { "loadSidebar": true } -->
○庚午。幸翰林院。先是、上以翰林院署。岁久倾圯。发帑重修。至是讫工。御书翰林院扁额。赐掌院大学士鄂尔泰、曰稽古论思。张廷玉、曰集贤清秘。敕所司诹吉日。送掌院大学士进院。亲临赐宴。是日、车驾出长安左门。设卤簿。掌院大学士、及翰林官、跪迎。车驾入谒先师孔子。礼成。中和韶乐作。上升座。丹陛大乐作。掌院大学士、率群臣、至阶下行礼。如大朝仪。进御宴。大学士鄂尔泰进爵。赐群臣宴。大学士以下、翰詹诸臣、并部寺科道之由翰林出身者。咸与。上召大学士鄂尔泰、张廷玉、福敏、陈世倌、史贻直、尚书彭维新、张照、汪由敦、左都御史刘统勋、侍郎阿克敦、梁诗正、钱陈群、德龄、至御座前赐酒。谕曰。时当阳月。和煦如春。天心?洽。朕与诸臣交庆之。群臣咸顿首称贺。宣示御制诗。题曰、乾隆九年十月、重葺翰林院落成。车驾临幸锡宴。送大学士掌院事鄂尔泰、张廷玉、进署。以张说东壁图书府五律字为韵。赋东字、音字、二首。敕诸臣各分一字赋诗。诗曰、抚序权居北。占星璧在东。斯干歌翰苑。于乐鬯儒风。改殿当年异。登瀛此日同。三台司道筦。二老亮天功。乐具卿云奏。筵开湛露融。底希光旧史。长此赞微躬。木天临翠辇。鸳侣集华簪。广学心常切。因文道可寻。潢汾阴岂昔。来泮水犹今。礼乐于焉盛。觥罍取次斟。诗惭得珍字。辞喜献官箴。返辔重城暮。犹闻歌诵音。又以人数为字所限。从臣编检庶吉士皆不获与。复为柏梁体。御制首句曰、重开甲子文治昌。大学士鄂尔泰、张廷玉、福敏、陈世倌、史贻直、礼部尚书任兰枝、兵部尚书彭维新、刑部尚书张照、工部尚书汪由敦、左都御史刘统勋、吏部侍郎阿克敦、户部侍郎梁诗正、仓场侍郎彭树葵、兵部侍郎王承尧、陈德华、刑部侍郎钱陈群、工部侍郎德龄、吕炽、内阁学士宗室塞尔赫、德新、秦蕙田、副都御史励宗万、宗人府府丞任启运、通政使敷文、张若霭、大理寺卿嵩寿、詹事张鹏翀、太仆寺卿刘纶、佥都御史嵇璜、左通政张映辰、右通政邓时敏、少詹事裘曰修、侍读学士世臣、于振、陈邦彦、涂逢震、侍讲学士龚渤、祭酒鄂容安、崔纪、四译馆少卿余栋、顺天府府丞郑其储、太仆寺少卿陈其凝、鸿胪寺卿梅珏成、光禄寺少卿窦启瑛、庶子周资陈、侍读双庆、周玉章、侍讲观保、双顶、谕德兴泰洗马李文锐、候补洗马陆宗楷、中允于敏中、董邦达、赞善宋楠、司业鹤年、陈世烈、左参议薄海、右参议吴应枚、编修阮学浚、僧格勒、沈文镐、检讨钟音、编修陆嘉颖、白瀛、周煌、路斯道、检讨德保、编修秦勇均、检讨周长发、编修周正思、柏谦、张映斗、任端书、林蒲封、万年茂、李龙官、曹秀先、检讨韩彦曾、周礼、郭肇璜、编修钱琦、董泰、宋邦绥、姚廷佑、叶酉、王居正、汪师韩、金相、孙人龙、潘乙震、杨述曾、徐景熹、汤大绅、检讨廖鸿章、编修蔡扬宗、王觉莲、给事中钟衡、程钟彦、杨二酉、程盛修、王兴吾、周祖荣、邹一桂、胡定、马宏琦、御史包祚永、李清芳、孙灏、吴文焕、张汉、冯秉仁、范咸、张孝□□呈、杨开鼎、冯元钦、欧堪善、沈景澜、沈廷芳、庶吉士邵齐焘、窦光鼐、凌镐、罗暹春、田沇、胡泽潢、王世仕、王太岳、朱橒、张泰开、姚范、刘炳、孙廷槐、朱佩莲、德保、蔡时田、徐玮、经闻、王铤、杜若拙、盛格、顾汝修、戈岱、刘锡龄、阎循琦、觉罗奉宽、惠元士、金洪、蒋辰祥、丛中芷、周孔从、王康佐、廖芳莲、陈桂洲、熊为霖、黄遇隆、熊元龙、张日誉、陆树本、周人骥、周焘、程景伊、邱柱、陈大日□仑、出科联、储麟趾、以次赓续成章。上举十八学士登瀛洲事。顾大学士鄂尔泰、张廷玉、曰。卿等无愧房杜。顾朕弗逮唐太宗耳。二臣惶恐避席。奏言、陛下上法尧舜。过唐太宗远甚。臣等言□剪劣。亦思孜孜日赞。少效交修之责。然限于才力。愧出房杜下。有负圣谕。因顿首谢。上又因昆明池赋诗事。谕群臣曰。翰林之职。虽在文章。要贵因文见道。尔诸臣当明体此意。群臣竦然敬听。复顿首谢。宴毕。赐乐善堂全集、性理精义、各一部。及绮绢茶果有差。上起更衣。复宣示御制七言律诗四章。诗曰。欢腾芸署小阳春。此日崇文引席珍。顾我惭为房杜主。岂伊独数马邹臣。石渠典故应增旧。璧宿光华更睹新。影丽花砖争到八。尽教沾醉酒三巡。瑞旭曈昽霭扇鸾。筵开翰墨会衣冠。五车四库从来纪。刘井柯亭取次看。玉版挥毫盈凤沼。花瓷赐茗擘龙团。济川自古资舟楫。便欲因寻学海澜。昌辰天禄集鹓联。欣咏斯干小雅篇。鸟革翚飞跻君子。诵诗讲易共高贤。光凝黼座垂华藻。篆绕猊炉散瑞烟。咫尺玉堂清切地。底夸瀛岛说登仙。百年礼乐庆昭融。保泰常持惕若衷。漫以新诗鸣豫大。谁将忠告赞钦崇。傅岩梦赉应无藉。唐室赓歌讶许同。心喜百僚知我意。不将高议诩升中。驾兴。随幸贡院。颁赐御书额曰、旁求俊乂。联曰、立政在英材。慎乃攸司。知人则哲。与贤共天位。勖哉多士。观国之光。并御制诗曰。翰苑琼筵酌令辰。棘闱来阅凤城闉。百年士气经培养。寸晷檐风实苦辛。自古曾闻观国彦。从今不薄读书人。白驹翙羽传周雅。佐我休明四海春。尽道文章接上台。菁莪乐育济时才。千秋得失非虚也。咫尺云泥亦幻哉。若有泪眶啼桂落。那无笑口对花开。凤池多少簪毫者。都向龙门烧尾来。万里扶摇正翮搏。飞龙利见岂为干。志贤圣志应须立。言孔孟言大是难。见说经纶推国士。从来桃李属春官。但令姓氏朱衣点。那惜三条泪浊残。周遭围棘院沉沉。景物当前总入吟。材拟圭璋方特达。文归雅正薄艰深。禹门鱼变辞凡水。禹木莺迁出故林。寄语至公堂里客。莫教冰鉴负初心。复幸紫微殿观象台。还宫。　　

○谕曰、直隶布政使沈起元、著来京以京员照例补用。布政使员缺、著按察使方观承补授。其按察使员缺。著天津道陶正中补授。　　

○谕、前曾降旨、令索拜留藏。协同傅清等。缉捕罗卜藏丹怎。不必即行回京。今据四川巡抚纪山奏称、将派出随同傅清之绿旗弁兵。俟抵藏后、令于索拜回京时。沿途随回等语。若不能即获罗卜藏丹怎。必至弁兵久待。索拜既交该部察议治罪。一俟傅清到藏。无庸留藏。仍著来京。将查拏罗卜藏丹怎之事。交颇罗鼐、傅清、等。遵朕前旨办理。　　

○辛未。上御乾清门听政。　　

○礼部以庆贺皇太后圣寿节。先期疏请。得旨、是。照例行礼。奉皇太后懿旨。今年停止筵宴。　　

○谕、向来乡会试、及考试生童、俱在贡院。其余考取中书。笔帖式。誊录。教习。及贡监考职。俱在午门等处朝考。自雍正七年以后。陆续改入贡院者。原为易于防范稽察起见。然文武乡会试、派有内外巡绰员役。防范周密。而今科乡试、尚有怀挟代倩。种种弊端。其余考试、又未便照乡会试之例。多派员役搜查。伊等入场。不过各归本号。并无稽察之人。转不若朝考、有护军人等监看。可以除传递代倩等弊也。嗣后除文武乡会试、并考试生童、仍在贡院外。其余各项考试、著各该部、查照从前午门等处朝考旧例办理。仍于取中之后。再行严加覆试。　　

○吏部议覆、山东巡抚喀尔吉善疏请、登州府知府永泰、呈请终养。应照例准其回旗养亲。得旨、依议。向例官员告终养者。俟养亲事毕。方得补用。但旗人回京、与汉官回籍不同。或在旗、在部、皆可补用。以供驱策。永泰到京。著该处带领引见请旨。嗣后旗员告终养者。悉照此例行。朕思旗员有老亲在堂。铨选赴任。二三年内、即请终养。曷若于临选之时。令其自揣难以久任。即将亲老缘由。向该部具呈转奏。不必补用外缺。恐因此或生趋避之弊。其如何定例之处。该部妥议具奏。　　

○壬申。上诣皇太后宫问安。　　

○申饬各省督抚、办理刑名、轻重失当。谕、从来明刑弼教。贵于平允。凡决狱之宜轻宜重。必须详慎推勘。使情与罪符。方足以成信谳。今岁各省秋审册内。情实、缓决、可矜、各案。经九卿改正者甚多。其中如贵州之李文仲、湖北之毛伦、湖南之石老六、文四仔、浙江之姚四、山东之张小兰、顾小生、王璋、直隶之周存儿、陈三小、等案。或前后案情不符。混行矜减。或以毁堤殴官之罪。而宽其情实。或以屡行谋杀之犯。而置之缓决。或犯奸阻控。殴死人命。或连掘数冢。开棺取物。或与族婶通奸。拒捕致死本夫。或殴毙尊长二命。或诬告伊主死罪。以及屡次行窃。持刀强奸。与故杀病妻。情极残忍之人。皆予缓决矜减。殊属姑息。至于情有可原之案。该督抚又或失于推勘。草率拟断。应缓决而置情实。应矜减而置缓决者。不一而足。夫法律为国之纪纲。出入关乎民命。过重则乖矜恤。过轻则长奸恶。该管大吏、所宜究心。今各省案件。朕举其一二情迹显然者。尚如此办理。则各该督抚、平日所办刑名之事。未能允当者。谅亦不免。著该部传谕申饬。　　

○兵部议覆、山东巡抚喀尔吉善奏称、登、兖、两镇。暨抚标、兵丁盔甲旧敝。请借动建旷制造。分四年扣还。但各营公费。每年俱有额定。现在实属事繁用缺。恳照楚省邀恩成案。酌于每兵百名。额留公费守粮二分外。再暂留一分。将借支银两扣清之日。仍旧募补等因。查东省额兵。扣存公费三百七十余分。每岁约银四千余两。前因制造盔甲。借支建旷项下银八千八百两。将各营公费。分四年扣还。每年止扣银二千两。尚余银二千二百余两。足资营用。不便援照楚省之例。应将该抚所请之处。毋庸议。得旨、如该抚所请行。　　

○刑部等衙门、议准湖南巡抚蒋溥疏称、湘乡县民周开基、调戏阮第佐妻余氏自缢身死。将周开基拟绞。余氏请旌一案。嗣因周开基翻供。诬指余氏与人通奸。前往捕捉。致氏羞忿自缢。续经审出捏造污蔑各实情。应照原题、将余氏仍请旌表。从之。　　

○赈贷直隶保定、大城、通州、蠡县、庆都、定兴、雄县、龙门、广昌、新城、万全、西宁、蓟州、滦州、天津、庆云、静海、延庆、等十八州县。水旱虫雹等灾民。并分别停缓新旧额徵。　　

○缓徵直隶宁河县。旱灾旧欠。　　

○恤长芦属庆云县。旱灾灶户。分别蠲缓额徵。　　

○以故奉恩辅国公齐努浑弟功宜布、袭爵。　　

○宗人府府丞、任启运故。赏银二百两。　　

○癸酉。上诣奉先殿、寿皇殿、行礼。　　

