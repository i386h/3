<!-- { "loadSidebar": true } -->
○谕军机大臣等、据梁肯堂奏保定、河间等府属得雨一摺。又福宁奏衮州、东昌等府属得雨一摺。俱称喜得甘雨。及转歉为丰等语。所奏未免满足。本年直隶、山东、春夏以来雨泽稀少。虽经降旨缓徵借粜。用纾民力。现在时届夏至。虽据该督抚等具奏先后得雨。但其中三四寸者。或可乘时耩种秋禾。其仅得一二寸者。恐不及翻犁。自应急为筹办。现在南粮帮将次陆续抵通。该督抚等。各宜体察情形。如该省仓储及采买谷石。足敷应用则已。如实不敷散赈。尚须截留漕米。以资接济之处。即著梁肯堂、福宁、一面于最后帮船酌量截留。一面奏闻。毋得稍存讳饰。该督等务须仰体朕意。实力查办。毋令一夫失所。以副朕轸念民依至意。　　

○庚戌。夏至。祭地于方泽。上亲诣行礼。命诸皇子。诣配位分献岁以为例。　　

○幸圆明园。　　

○辛亥。上以秋狝木兰。自圆明园启銮。　　

○谕、朕此次巡幸木兰。驻跸热河。所有经过沿途地方。古北口以外。雨泽早沾。收成可期丰稔。著将本年应徵地丁钱粮。照例加恩蠲免十分之三。其口内地方。因雨泽较少。麦收歉薄。著加恩将本年地丁钱粮。蠲免十分之四。以示体恤。　　

○又谕、本年直隶地方。雨泽稀少。麦收歉薄。节经降旨缓徵借粜。以纾民力。现面续经得雨。然非普遍。大田虽有播种者。亦尚有未种者。著加恩于后到之江广帮内、截漕六十万石。并著于部库内、赏拨银八十万两。以备赈济之用。梁肯堂著即驰赴天津、会同仓场侍郎办理。朕廑念民依。无时或释。一遇地方稍有灾歉。即先事豫筹。不惜钜万帑银漕米。用资赈恤。前于乾隆二十四年。直省亦曾短缺雨泽。朕亲诣天坛步祷。至六月十一日。获沛甘霖是岁大田仍复丰收。本年直省各属。虽经缺雨。但现在甫届夏至节候。比较二十四年得雨日期。尚有半月。若仰邀昊贶。优霖迅沛。则大田正可冀播种有收。今已截留漕粮。拨给库帑。所以勤恤民隐者。至周且备。朕如此稠叠施恩。有加无已。该省大小官员。亦应各矢天良。实心妥办。使粒米分银。均归实惠。不得稍有浮冒侵蚀。此等弊端。在封疆大员。自不应有。但稽查督察。略有懈弛。不肖官吏。即难保无借端朘削之事。若以朕加恩之举。转藉为肥橐营私。是竟毫无人心。又安用封疆大吏督率查办为耶。倘梁肯堂及司道等办理此事。不能实心经理致官吏等稍有前项弊端。或于内外大臣往来经过时。经朕询出。或经科道参奏。及百姓告发。试令该督等自思。能当此重戾否耶。梁肯堂办理截漕事竣。著即前赴河间、及顺德、广平、大名各府。查看缺雨处所。有无成灾之处。一并奏明核实妥办。毋得稍存讳饰。并著将此旨速行遍贴誊黄。俾远村僻壤。皆知口食有资。不至迁移失所。以副朕轸念灾区。优加抚恤。务俾实惠至意。　　

○谕军机大臣等、此项截留漕米。自应将后到之江广各帮、未过天津者。酌量截留。就近分拨。庶为便捷。不可将已过天津之船。转令挽运南回。致滋劳费。此时景安方在河间之东光一带。督催帮船。正系漕船经过截留之处。本日已遣梁肯堂驰赴天津、令刘秉恬迅回通州。著传谕梁肯堂、即会同景安等、筹画妥办。其截留之漕米。应运贮何地就近分拨之处。并著该督等一并妥。商办理务使应赈之各地方。即得接济。而此时未过天津之漕船。亦可及早回空。庶于民食漕务两有裨益。　　

○又谕曰、斐灵额奏湖河水势并帮船行走情形一摺。漕粮关系正供。固属要紧。现在河水稍弱。自应酌量水势情形。相机启闭。以资浮送。但斐灵额前次欲将粮船所带土宜起卸净尽。经管干珍具奏。曾降旨饬谕。此次所奏情形。恐未免仍存惜水之见。惟知专顾漕船。而不计及其余。因思向来南省各项商贾货船。运京售卖。俱由运河经行此时。若因河水浅弱。催趱粮艘。将各项货船概令停泊。亦属不成事体。况京师向来需用东南货物。为数不少。若漕船抵通稍迟。京仓通仓尚有储备。如货船全未到京。则京师所需各项货物。必致市价增昂。既非所以体恤。商贩亦非通财利用之道。著传谕李奉翰等察看情形漕船并资浮送。所有各项货船。亦应酌量准其间段随帮放行。以通商贩。李奉翰等务须共知此意。酌量筹办。方为妥善。　　

○又谕、据福宁奏山东各府属得雨情形一摺。其衮、沂、曹等府。于本月十二三日。各得雨自三寸至四五寸及深透不等。至武城地方、及高唐、德州等处。得雨不过二三寸。未为深透。尚属望泽甚殷。已节降谕旨。令该抚查缺雨各属。量为借粜。以资接济。因思直东二省。本年缺雨情形。直省惟永平、宣化、承德等府。得雨尚为沾足。秋成有望。其余各属雨泽均属稀少。秋收未免歉薄。至山东泰安迤南、济东迤东一带。本年节经得雨。俱为深透。惟济南以西至德州一带。未沾渥泽。看来直隶被旱成灾之处。约有十之七八。而东省被旱处所。则不过十之三四如有亦须酌截漕米之处。即不必如直隶六十万石之多、约须截留若干足敷备赈之处。著传谕福宁、迅速查明据实具奏以副朕矜念灾区至意。　　

○是日。驻跸南石槽行宫。　　

○壬子。谕军机大臣等、本日经过怀柔县地方。见丰山口内外一带道旁田地。颇有积水。禾苗亦属滋长。因令扈从大臣、询之在交界处所跪道之昌平州知州。顺义、怀柔、两县知县。会称二十四日下晚。此一带得雨二寸。但看田间积水情形。该处得雨分寸。必不止此。因复令询之丰山口村民。据称二十四日傍晚。所得之雨。实有五寸。已接前润。可为深透等语。怀柔一带。既经得雨五寸。该州县等止称二寸。转为减少其数。自必因此次业将得雨二寸具报该督。是以意存回护。仍据原报登答。亦可谓昧良回护。竟不留心民事矣。著传谕梁肯堂、即查明该州县有无具报二十四日得雨分寸若干。是否实系回护原报、含混登答之处。据实覆奏。再本日据丰绅殷德奏、蔺沟行宫一带。于昨日未申间得雨四寸。势甚酣透。云气皆往南行。谅京城附近。自必同时沾被等语。梁肯堂于召对后。即已起身遄回。途次自必遇雨。附京一带及畿南各属。是否得获优沾。谅必陆续具报。并著梁肯堂、即行据实查明具奏。　　

○是日。驻跸密云县行宫。　　

○癸丑。谕军机大臣等、本日寅刻自密云启跸时。即获澍雨。经过石匣一带。途次雨颇绵密。现仍浓阴未散。二十五日蔺沟得雨时。云气既往南行。谅京城附近。自必同时沾被。而本日途次得雨。云势浓厚广远。京畿更可一律均沾。何以总未据留京王大臣奏到。岂拘泥本报日期。始行具奏耶。著传谕留京王大臣、即将二十五二十七等日。京师曾否得雨之处。迅速覆奏。　　

○是日。驻跸要亭行宫。　　

○甲寅。驻跸两间房行宫。　　

○乙卯。谕、理藩院设有额外侍郎一缺。原以加恩蒙古人等。现在御前额驸土默特贝勒索诺木巴勒珠尔、年逾六旬。办事奋勉。著授为额外侍郎。以示奖励。　　

○谕军机大臣等、据留京王大臣奏、二十五日。京城得有＜雨澍＞雨后。二十六日卯刻。又得雷雨一阵等语。二十六日京城得雨不及一寸。自未为沾沛。昨二十八日驻跸两间房。亥刻雷电交作。复获甘膏大霈。甚为优渥。且云气浓厚。雨势必广。京师自应一律均沾。究竟曾否同得＜雨澍＞雨。能否深透。著留京王大臣即行速奏。本日又据福宁奏、武城、临清、聊城、平原等处。于二十五六日。得雨三四五寸不等。尽可翻犁播种。已种者可资长发。未种者即可赶种晚谷杂粮。设或不能一例有收。仓贮之外。可以请放折色。现在市粮不乏。民间买食亦易。若小暑以前未得透雨。彼时南粮最后帮船。尚在东昌一带。再请酌量截留。以备赈需等语。所奏甚为明晰。该省济南、东昌、临清各属。现在又得雨三四五寸。已种田禾。足资长发。即未种者。亦可翻犁播种矣。此时市粮不乏。民间口食有资。截留漕粮一事。自不妨缓行筹办。万一小暑以前。缺雨处所。未获普被甘霖。彼时福宁即当将南粮后帮。一面酌量截留。一面具奏。不必再行拘泥奏请。以致往返需时。　　

○又谕、据特克慎奏、郭密地方所有卡座。请俟冰化时停其安设。并抽彻续添兵丁。仍令西宁驻劄大臣、每年亲查一次等语。黑河外岸设有卡座。原以杜众番冰冻偷渡。第伊等出没无常。即冰融时。岂不能乘筏而济。况将兵丁抽彻。必致匪窃更多。至每年仍敕驻劄大臣巡查。虽为防范起见。惟巡查卡座。势须多带弁兵。蒙古人等豫备供支转致多费滋累。奎舒前在该处驻劄数年。情形自所熟悉。著将各卡座防范何处部落。及驻劄大臣巡查。有无裨益之处。详悉具奏。将此谕令知之。　　

○是日。驻跸常山峪行宫。　　

○是月。两江总督书麟奏、此次查阅江西、安徽营伍。将优等弁兵奖赏。其年力软弱者。即时责革。仍督令镇将勤加训练。得旨、勿久而懈。勉之。　　

○巡视东漕光禄寺卿宗室斐灵额奏、济宁以北。因冬春雨少。汶源稍弱。先将蜀山湖出水之金线闸。启板宣放。按济卫河。近因江广重船抵境。复将该湖出水之利运闸启板畅放。南北分注。足敷宣济。俟江西尾船。挽过寺前、柳林二闸。即将该二闸严闭。逼水北注。总期随时制宜。相机办理。得旨、此语得之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十三


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

