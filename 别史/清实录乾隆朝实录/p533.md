<!-- { "loadSidebar": true } -->
○户部议覆、漕运总督顾琮奏称、各省出运帮船。过淮时、扣留回空盘费银两。据巡漕御史杨二酉条奏、如给随运员弁。恐帮丁沿途私挪。徇情先给。以致回空乏费。请饬总漕、交与总押之同知通判收领。抵通日、分发各帮。查同知通判、管押帮船既多。前后相隔甚远。既不便令先到之帮丁、在通守候。又不便令丞倅等、先行赴通散给。致后帮管理乏人。请仍交随运二弁。俟、漕船抵通之日。报明坐粮厅、就便眼同散给。应如所议。以免帮丁在通守候。其有先行给丁。以致回空乏费者。总漕即行参处。得旨。如所议行。　　

○壬辰。谕据湖南巡抚蒋溥奏称、臣到楚以来。首以操守自励。严禁属员、不许馈送礼物。乃有湘潭县知县李松、才情原属出众。屡经委审案件。臣亦面许其可膺保荐。乃该员于臣入闱之日。呈送食莲四桶。臣开桶看视。见每桶内、有银二百五十两。共银一千两。臣不胜骇异。所当据实参奏。请旨将李松革职。其有无行求之处。容臣出闱后。严审究拟等语。李松不遵功令。暗行馈遗。其无行止可知。著革职交与该抚、将有无行求之处。一并严审究拟具奏。　　

○大学士鄂尔泰等议覆、巡察归化、绥远、二城太仆寺员外郎宝全条奏、一、归化城、蒙汉杂处。而蒙古之十家长。汉人之乡长等。向不互相纠察。日久废弛。不肖易于藏匿。若令互察。又至妄生事端。请仍饬各自稽查。并交土默特佐领、骁骑校等察究。如有扎萨克蒙古、依本佐领下之人寄寓者。尽行驱逐。其扎萨克大喇嘛等各寺庙。倘容留他处喇嘛者。亦严查驱逐。应如所请办理。该十家长乡长等。或不及觉察。或知情隐匿。及窝留盗匪之家、与邻舍等。各照例治罪。该佐领、骁骑校、亦分别查议。至窝留之喇嘛等。罚出牲畜。以备赏兵之用。一、归化城盗案甚多设官不敷缉捕。请于土默特每佐领下、添设委骁骑校一员。给与虚衔。充骁骑校督捕。再、所罚捕盗不力各员之牲畜。即以奖赏勤于缉捕兵丁。逾限不获者。量责示儆。查归化城土默特两旗。现六十二佐领。计参佐领等官、共一百六十余员。除办户兵二司、及各事务外。余员足敷缉捕。未便再行添设。其奖赏兵丁处。应如所请办理。至限内不能缉获者。鞭责示惩限内缉获者。遇前锋领催缺出挑补。一大青山、东西绵亘三百余里。其大山口共十三处如乌里雅苏台、哈郎桂等处。未设卡座现杀虎口、至绥远城。共设墩台三十七处。派兵驻防。其新店子一带卡座七处。实属无益。请移置各山口安设。查新店子等处卡座。原择要地。派兵安置。又有随带田屋。未可遽议更移。其应否彻回。及应否移设处交该都统相度地势。报部办理。一、黄河每冬河冻时。鄂尔多斯匪人。每偷渡来窃马匹牲畜。请沿河设卡座。每日会哨。至春融冰解时彻去。仍交渡口官兵看守。至卡座渡口捕盗官兵等、应行议叙奖赏处。均照归化城例。其巡逻不力者。该都统严行惩责。均应如所请办理。并饬绥远城将军。亦不时派员巡察。从之。　　

○户部议覆、贵州总督兼管巡抚事务张广泗疏称、黔省威宁各厂、办运京局铅觔。所需脚价。每百斤向给八分五厘。缘驮运艰难。前请量增一钱二分有奇。经部驳、令核实具题。今委员前勘威宁、至永宁、共程五百余里。中分十三站。顿子坎、至普市六站。间有坦坡。一日可行五六十里为一站。其由威宁历顿子坎、至大湾七站。鸟道崎岖。尽一日之力。止行四十里、即为一站。而人马劳瘁尤甚。所给脚价。于食物草料。实有不敷。议增每百斤、一钱二分有奇。万难核减。应如所请。增给报销。并饬承办之员。毋得虚捏侵渔。运解迟误。从之。　　

○癸巳。上诣畅春园、问皇太后安。　　

○谕、奉天地方。原赏生息银二十万两。嗣因所得利息。不敷赏赉之用。复加赏银二十万两。奉天为商贾辐凑之区。果能以本银四十万两、妥为调剂。足敷使用。何至仍有不敷。皆由从前办理不善所致。著传谕将军达勒当阿、另行详悉筹酌。妥协办理奏闻。　　

○礼部议准、御史徐以升奏称、嗣后各学政录科时、酌量变通。其文风盛者。将一二等名数从多。文风未盛者。将一二等名数从少。三等前列者。仍照例酌送。其丁忧事故游学告病。未与科考。及科考未取、志切观光者。原有录遗入场之例。各省学臣、应视该处文风之高下。向来中数之多寡。通盘计算。慎选录送。从之。　　

○兵部议覆、江西巡抚塞楞额疏称、安福、永新、二县之垄西、上西、二乡。一切刑名钱谷。改归莲花桥同知管理。文移往来。较前已多。旧设铺兵六名。不敷差遣。请于莲花桥至安福县。一百五十里中。添设三铺。各添铺兵二名。连原设共九名。所需工食、照两处所辖地方。各于地丁项下支给。从之。　　

○甲午。谕、凉州、西宁等处。远在边陲。民贫土瘠。朕所轸念。彼地旧欠钱粮。在乾隆二年以前。民力不能输纳者。朕已陆续降旨蠲免。查西宁县、尚有未完元年、二年、马粮五百四十二石七斗七升。实欠在民。均系散户零星。力量微薄。若照例催徵。仍不免于追呼之扰。著即行豁免。以示优恤。该部即遵谕行。　　

○工部议覆、浙江巡抚常安疏称、浙省仁、宁、一带。观音堂、老盐仓、等处险工。前经督臣那苏图、及尚书公讷亲等议、沙土虚松。毋庸建筑石塘。请于柴塘外临水处。间段用竹篓、盛贮块石。层层排筑。俟根脚坚实。水去沙停。渐长淤滩。然后再议建筑石塘。应如所请。筑竹篓石坝四段。饬该抚委员赶办。从之。　　

○乙未。户部议覆、绥远城建威将军补熙疏报、清水河所属村庄。于六月二十八日、被雹伤禾。所有本年额赋。请分别蠲缓。其旧欠银米。并请于来岁带徵。再该处无力之民。来春量借耔种。以资耕作。应如所请。得旨。依议速行。　　

○礼部议覆、工科给事中吴炜奏称、科场搜检。请详审真伪。以定科条。又覆御史徐以升奏称、士子怀挟。其有心作奸者。原不可贷。至于临场仓猝。误带入场。情法尚有可原。请量为区别。或行斥革。或止驱逐等语。查科场条例。最严怀挟。惟立法详审。庶几诸弊剔除。一、请先期修葺贡院。匠役人等搜明放入。以杜士子贿嘱、将文字埋藏号舍之弊。一、闱中器用食物。先期运进者。在京派巡察御史二员。外省监临、委佐贰二员。逐件查阅。并内外帘官随役人等、亦应一例搜查。如有夹带。立即究治。一、士子衣服用单。考篮考具。制用玲珑。便于检点。所用官蜡。令士子于纳卷时、并交烛价。至散卷时分给。如烛不坚好。承办官严惩铺户。即饬另换一、搜检之法。京闱于砖门外。外省于贡院头门外。各派官员。令士子听搜点入。不得搀越。其头门二门内。令搜役两行排立。以两人搜检一人。如二门搜出。即将头门未经搜出之官役惩治。士子怀挟者。其父师一并究治。一、主司命题。务仰体皇上命题之意。避熟就冷。无使士子豫先拟议。至搜出怀挟。如各场应用之经书文字、表判策问等。固应照例处治。即或头场夹带二场。二场夹带三场。焉知不豫为埋藏之地。不应如该御史所奏。或止斥革。或止驱逐。惟二场搜出头场文字。三场搜出二场表判。谅系一时失误。非出有心。请照今科北闱之例。从宽仍准入场。得旨。依议。至本内议称搜检时、若二场误带头场文字。三场误带二场表判。此系无心之失。应照今科北闱督搜大臣所办。仍点入内场考试之例。准其入闱等语。科场条例片纸只字。原不准夹带。并未有误带者、仍准入场考试之例。今年督搜大臣之仍准入场者。因二场有番役栽害一事。是以如此从宽办理。究竟只应严惩番役之栽害。不应迁就从宽。以启将来之弊窦也。若复著为功令。既与定例不符。且恐弊端转由此而起矣。嗣后误带者、免其黜革治罪。仍逐出、不准入场考试。　　

○山西巡抚。阿里衮疏报、代州属崞县、开垦地亩一十四顷三十亩有奇。　　

○丙申。大学士鄂尔泰等议覆、湖南巡抚蒋溥条奏苗疆事宜。一、定例。苗地不许汉人往来。第永顺、永绥、等处。俱就苗地设立府厅县治。人民搬住日久与苗人买产借债。势所不免。因设有禁例。私相授受。奸民每以愚苗可欺。侵占负赖。致生事端。请俯从民便。听当官交易。若有欺占。许苗人诉官追究。查苗性愚顽。易致蠢动。是以例禁汉人往来。若许当官交易。买产借债。恐奸民毫无顾忌。转得藉端欺占。应仍照例遵行。一、定例。苗人户婚田土细事。令具报府厅县官。饬寨头甲长。照苗例办理。第苗峝散处窎远。赴报甚难。惟要隘各处。设有将弁分防。应许苗人就近具诉。移交文职存案。查该处既设丞倅。管理苗事。又令将弁兼理。恐统率不专转生扰累。无俟更张。一、请饬文武各员。严禁兵役、毋许私与苗人往来。致滋虐诈等弊。每月取具兵役不敢扰苗结状。该管官加具印结。送督抚查考。再、苗地设有义学。令内地生员。前往训诲。请饬地方官、会同教官、慎选方正之人。查兵役擅入苗地。借端骚扰。屡经严禁。该抚请饬文武各官每月取具结状。送督抚查考。并慎选方正之人。前往苗峝化导。原属加意整饬。应如所请。饬属实力奉行从之。　　

○户部议覆、署两江总督尹继善署安徽巡抚准泰奏称、上江捐监各事宜。一安省旧额、贮米九十一万六千石。加以乾隆三年、庐州府并临淮等州县。溢收捐米二万六千二百二十石零。计再增五万七千七百七十石零。共足一百万石。派贮徽、宁池、太、颍、五府仓以为常平定额。应如所请。其现缺额俟收捐补足。一、所捐谷石。前奉谕旨减二收纳第徽、宁、二府属之歙、休、等六县。地处山僻。米价较昂。须照减定之数。再行减二。应如所请。俟谷价平减。仍照旧例。一、各属生俊。止许在本邑报捐。俟本邑额谷捐足。方许外赴邻邑。查上江米价不一。倘随地报捐。则价昂之邑。势必无人。应如所请。以杜避贵趋贱之弊。一、收贮仓储。惟粟谷二项。可以经久。前因凤、颍、泗、不产稻谷。曾准兼收米麦。迩来遍植秋禾。若再捐米麦。朽变堪虞。应如所请。除凤、颍、泗、外。概收谷石。一、部定每谷一石。收耗米三升。又公费银一分五厘。作官吏办公之资。亦应如所请。倘有不肖官吏。侵那折价、勒掯浮收等弊。即行参究得旨。依议行。　　

○兵部议覆、闽浙总督调任两广那苏图疏称、闽省沿海各营。俱系题缺。漳浦外通大海。内连海澄云霄等处。实为边海要区。部选人员。未能熟悉情形。请将游守各员、改归题缺。应如所请。从之。　　

