<!-- { "loadSidebar": true } -->
○定边右副将军广州将军明亮、参赞大臣副都统富德奏、据副将郑国卿禀称、绰斯甲布遣头人僧格达塔尔、到甲鲁告知。听闻金川要发兵来打。不知实指何处。我们到甲尔垄坝、分付领兵头人。小心防范。特来回明等语。现在密行知会丰昇额、一体加紧查察。惟郑国卿、在吉地统兵策应各路。位望未重。不足以资弹压。兹抚臣鄂宝、来赴军营。查办粮台。因思两路军粮。均系鄂宝经管。请暂留革布什咱之丹东驻劄。与吉地相去二站。既可兼理粮运。即吉地以北。设有贼番抄掠。亦可就近驾驭各土司。谕军机大臣等、革布什咱地方。为明亮、丰昇额、军营后路。设有贼匪出而滋扰。所关非细。明亮等所筹亦是。贼酋狡诈异常。安知不以发兵来打之语。恐吓南路土司。而暗逞其声东击西之计。但绰斯甲布头人、既以此语禀报。自当先事严防。丹东为翁古尔垄、及宜喜、适中之地。鄂宝、著在丹东驻劄策应。但鄂宝带兵无多。于防剿尚未能得力。前曾有旨、派湖广续调兵一千。交鄂宝酌量分拨应用。嗣因丰昇额等、将来进剿需兵。又谕令将此项楚兵。亦赴宜喜、今鄂宝到丹东后。若果访有贼番潜扰之事。不可不添兵防御。又当务其所急。即可一面通知阿桂、丰昇额、并行知楚省带兵之员。仍将楚兵一千。派赴丹东。并令文绶妥速料理。一面奏闻。至觉木交地方。前已派令颜希深、在彼督办粮务。兼有李时扩、统兵弹压。自已足资照料。并著鄂宝将彼处应办事宜。札知颜希深等、令其实力妥办。无稍疎虞。寻鄂宝奏、吉地所属之甲鲁珠尔德等处。现在虽无贼匪潜扰。然兵力尚单。已于宜喜军营内。酌派添兵三百。前往分防驻守。报闻　　

○定西将军尚书阿桂奏、遵旨查询金川地图。据土兵等言、谷噶道路。不甚艰难。而赓噶又言、该处山势陡险。坡磡甚大。惟从凯立叶、作固顶进攻。易于得利。谨将谷噶、凯立叶、绘图载入。谕军机大臣等、阿桂所奏、攻剿金川进兵道路。其凯立叶一处。亦属未定之词。今已进兵收复小金川。自可计日成功。即须分路进剿金川。其路径不可不及早筹定。著阿桂即速留心探访。核实密为酌办。仍即具摺奏闻　　

○壬子。上御乾清门听政　　

○谕军机大臣等、户部议、李湖具题永昌、腾越、大理、三府州税课缺额银两。声请豁除一摺。所驳甚是。已依议行矣。年来边务未靖。永昌、腾越以外各关口。原应严禁偷漏。不许缅匪私通贸易。但永昌等处、均在关内。其内地商贩。仍可照旧贸迁往来。并不专藉夷货。第恐承办各员。因有从前豁免之例。遂借闭关为词。隐遂其徵多报少之弊。亦属事所必有。不可不核实妥办。彰宝现驻永昌。无难就近彻底确查。著传谕该督、照户部指驳情节。及各该处税课。实在因何何亏短缘由。确切严查。据实具奏。仍将此处应如何调剂妥办。使边禁税额、两无妨碍之处。会同该抚、逐一详细筹议奏覆。寻奏、永昌腾越各税口。商贾贩运货物。均系内外互易。从前足额时。外地则棉花最多。内地则绫绸锦缎黄丝布疋等类。现今边务未竣。通夷之各关口。严行封禁。间有来者。不及十之一二。以致课额亏短。该司道等、按册清查。俱属尽收尽解。并无朦混不符。应请仍准豁免。至大理一府。缺额二百六两零。虽附近永昌。微有短少但路通鹤、丽、西藏、商贾去路尚多。并不专藉夷货。应令该知府赔补。至现在关禁正严。税额短缺。细筹两不相碍之处。实无调剂良法。惟有将府州应收之税。责成迤西道、按季查察。不使胥役滋弊。如有捏饰。查出严参。其大理一府。照旧抽解。短则赔补。下部议行　　

○又谕、昨据明亮等奏、绰斯甲布头人、告知副将郑国卿、有闻金川贼酋派兵来打之语。已谕将军等、一体留心防范。今思贼酋狡诈百出。其云派兵往此一路。必系指东击西之诡计。且贼番若果欲至绰斯甲布、滋生事端。则于侵扰木果木军营时。何难别遣贼番、窥伺宜喜等处。彼时既未潜来。岂有当此添兵进剿、声势甚盛之时。转敢轻出尝试。况贼酋注意欲侵何路。自必密为计议。焉肯漏洩。使邻境得知。其意不过布散此言。使将军等闻之。派兵堵御。以分官兵之势。或声言来窥正地一路。却暗由巴朗拉、翁古尔垄等处。邀我西南两路官兵之后。亦未可知。贼番鬼蜮伎俩。实为可恨。今既闻有此言。因不可不严密周防。亦不可过于轻信。转以有用之兵。置之无用之地。惟当于各军营后路。加意严防。勿使得以乘隙窥扰。则无论所言虚实。皆可无虞。即鄂宝至丹东后。亦须不动声色。妥密部署。不得稍涉张皇。致为贼番轻视　　

○督理粮饷山西巡抚鄂宝奏、现存大营。并分贮章谷等站。及资隆改运之米、共二万三千余石。虽计算可供至十一月之粮。但天冷站长。挽输不易。或有缺乏。所关匪细。查省城运米至章谷。计三十八站。即雅州至章谷。亦三十一站。各属派运之米。自应严立限期。上紧摧趱。拟由省城者、限以十一月二十日。由雅州者、十一月十五日。其余办运炉城者。亦统以十一月内全数运完。逾限参处。谕军机大臣等、粮糈关系军行。自当源源接运。著传谕富勒浑、文绶、通盘筹画。将每月应运军营之米。实需若干。其留贮章谷、以备续运者。约需若干。妥为酌定程限。使站夫不致繁杂难行。粮运不致稽迟贻误。方能两得其益。其如何妥立章程。仍著该督等会摺覆奏　　

○又谕曰、台湾镇总兵何思和、现在病故。该员系原任南澳镇总兵何勉之子。何勉前曾于台湾千总任内。擒获朱一贵夥盗。赏给云骑尉世职。其袭次是否已完。抑或另有人承袭。并何思和现在有无子嗣、年岁若干。著传谕钟音、即行查明覆奏。寻奏、何思和所袭云骑尉。尚应承袭一次。继子何梦枚、现任湖南黔阳县知县。余四子、年俱幼。报闻　　

○户部议准、广西巡抚熊学鹏疏称、思恩县属、卢架山白铅厂。开采日久。窦矿空乏。应请封闭。从之　　

○礼部奏、皇太后万寿圣节庆贺礼仪。得旨、是、照例行礼。奉皇太后懿旨、今年停止筵宴　　

○以翰林院侍读学士汪永锡为詹事　　

○癸丑。谕、据富勒浑等奏、署永宁道苏勒通阿、署松茂道查礼、驿盐道杜玉林、分驻桃关、卧龙关、打箭炉等处。督催赶运西南两路粮米。及军火军装。并经理过兵各事宜。一切不辞劳瘁。均不致稍有阻滞。洵属监司中急公能事之员。所有该员等降级调用、及革职留任各案。可否准其实授开复等语。著加恩苏勒通阿、查礼、准其实授。杜玉林、准其开复。以示鼓励　　

○谕军机大臣等、伊勒图奏称、阿布赉、请将哈萨克之土尔扈特、与在土尔扈特之哈萨克、互相更换等语。此事毋庸办理。土尔扈特自额济勒来投时。已被哈萨克掳掠多人。此在进卡以前之事。难以管理。今若彼此查换。亦属纷烦。而哈萨克贪得无厌。藉此又不免别生事端。且土尔扈特投诚时。势极穷蹙。经朕多方加恩。筹其生计。稍得其宜。如更换后。伊等不能养赡。转为不便。著传谕伊勒图、如阿布赉再提及此。即言土尔扈特、哈萨克、同系大皇帝臣仆。不拘何地。俱可游牧。不必互相更换等语明白晓谕至阿布赉有遣伊子随侍当差之语。亦可不必。哈萨克至京路甚窎远。伊子尚未出痘未便在内地居住。仍于数年内。遣一子前来朝觐为是。俟阿布赉之子。阿底勒苏勒坦、到京时。伊如奏请。面降谕旨外。著传谕伊勒图、亦照此晓谕知之　　

○甲寅。定边右副将军尚书公丰昇额、参赞大臣副都统舒常奏、据工噶诺尔布之妻策旺拉木、遣头人温布禀称、金川虽系两世姻亲。实为图害仇隙。现教导儿子、及众头人。比土司在日。更加出力。并令雍中旺尔结、绰尔甲木灿至营。输诚立誓。臣等察看情形。实为恭顺。请加优赏。谕军机大臣等、丰昇额等奏、绰斯甲布情形一摺。如此甚好。著仍差盛英等到彼。告以将军已将尔土妇之事奏闻。蒙颁谕旨、以尔土妇诚心恭顺。大皇帝深为嘉慰。如梭磨土妇卓尔玛、始终恭顺。并驾驭其侄卓克采土司嘉噶尔布木、从噶克土司纳木扎尔等、实心出力。曾赏给名号缎疋。三杂谷因此更加奋勉。今尔土妇策旺拉木、教管尔子竭诚效用。较之卓尔玛之驾驭伊侄。尤为切要。特赏尔贞义名号。并彩缎四疋。用示奖励。尔更当尽心督率尔子等、竭诚报效。以继尔夫工噶诺尔布之志。如能设法剿平金川。擒获逆酋。尔母子必邀大皇帝格外鸿恩。又据奏称、雍中旺尔结、绰尔甲木灿、来营进见。看此情形。则雍中旺尔结之应行袭职。更无可疑。雍中旺尔结、既系该土妇之子。且为番众所归向。尤当急令承袭土职。以坚其心。如此施恩。伊母子自必更加感激。至其袭职之处。屡次所降谕旨甚明。丰昇额等、即可遵照办理。并谕阿桂知之　　

○以右赞善王燕绪、编修陆费墀、俱充日讲起居注官。左中允曹仁虎、编修励守谦、俱署日讲起居注官　　

○乙卯。上诣奉先殿、寿皇殿行礼　　

○江南河道总督吴嗣爵奏、外河北岸王营减水坝一座。系减洩清黄异涨之水。保护外河山安海防各厅。紧要关键。节年开放。均已损坏。请于该坝下。另建石滚坝一座。以备开放。照估兴工。报闻　　

○是月。直隶总督周元理奏、各属续得瑞雪情形。得旨、欣慰览之。但京师尚未得雪。虽非渴望之时。觉有雪方佳　　

○湖北巡抚陈辉祖奏、归州新滩剥运铜铅。定例虽在冬春。但江流涨落不齐。势难拘定月分。请于秋末春仲。责令该州、协同分驻新滩之州判查勘。酌定应停应剥起止日期。庶剥费均归核实。得旨、好。自应如是办理　　

○署河东河道总督姚立德奏、汶河大坝。于十月二十六日堵筑。其下流各坝。亦次第分堵。俟各闸水势空乾。插金□欣兴挑。得旨、实力为之。不可敷衍了事　　

○又奏、东省运河。轮届大挑。现分别估计。得旨、好。勉力以实可也　　

○署云贵总督彰宝奏、孟连夷目线官猛之子罕凹、亦迁入内地安插。请将线官猛住房之后。余地建屋。并给景东厅地方、变价官地二千一百九十六亩。以为口粮盐菜之用。又耿马土弁守备衔罕朝玑、家属亦住省城。并无养赡之资。请照安插夷人例。量拨充公闲款银两。俟有相宜田产。置买给租。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四十五



大清高宗法天隆运至诚先觉体元立极敷文奋武孝慈神圣纯皇帝实录卷之九百四十六　　

