<!-- { "loadSidebar": true } -->
○大学士等议覆、凉州将军巴禄。陕甘总督杨应琚奏、凉庄汉军官兵。出旗事宜。一、愿为民者。准呈明凉庄地方官。给印票。行文所往地方。一体考试、婚配、立业。一。愿补禄营者。查系领催马甲。并有马匠役头目。补马粮。系步兵。匠兵。养育兵补步粮。就近于甘抚标。陕甘提标及陕提属之靖逆标。宁夏、凉州、西宁、肃州、沙州、五镇所属营匀补。即于食粮处入籍。一、调补兵穷苦闻散户口。照闽省汉军调补例。分别给赏。准领回自立马匹。一、出旗官员分别送部引见。咨部改补。及世职。进士、举、贡生、监、并候补、候选、降调、捐职衔等员。均归入汉班考试。补用。从之　　

○户部议奏、山东省、并通州、天津、二所船。因灾减歇。暨江安属之减则。苏松属之闰月兵粮。及坍荒等项减船。应请加给一分月粮从之　　

○甲寅。孝昭仁皇后忌辰。遣官祭景陵　　

○谕军机大臣等永贵等奏称、回部六品以上伯克等四班俱经入觐。今年应再从第一班起。但伊等俱系已经瞻仰之人。而四班尚有留办事务。及因疾未行者。向来入觐。约以四十员为率。请先尽此项人员。其第一班再行入觐者。可以酌减等语。六品以上伯克等、既俱经入觐。嗣后亦不必太烦。著将四品以上之伯克等、以四年一次分班。五品以下。不必入班。或有新经除授者。准其前来。每年不过二十员。以别等威而示礼恤　　

○又谕曰、御史兴柱。顾光旭奏、文安大城疏戽积水情形一摺。看来此事。方观承派员筹画。未免稍迟。现在正当加紧董办。昨兆惠奏报。海河大闸口。至咸水沽等处。添开沟道事宜。并称一面往勘文安大城一带。想此时正可到彼。督率该御史等克期将事。但一切雇夫需费。最关紧要若必俟移知方观承。会同经理。则恐缓不及事。前已有旨分拨部库银二十万两。解交天津备用。该御史。及盐政。所办工程。各应需用若干。兆惠应即于库银内一面先行酌量分给俾得及时豫备集事。其支领仍归地方官核实报销。以免稽迟。至海何新增洩水沟道。日来是否较前大畅。内地积水。现在涸退尺寸与布种分数多寡之处。仍即回勘明确。详细奏闻。以慰悬切。将此传谕兆惠。并令知会该御史及盐政等知之。寻兆惠奏、查静海青县。积水宣消。计日尽涸。霸州水已退。地亩无不种莳。大城。文安。水较大。村庄未涸出者甚多。下流现开口引放。布政使观音保。同御史兴柱。顾光旭。堵筑上游漫口。以绝河水倒漾。赶于二十九日合龙。惟河流久溢。堵塞已迟。臣现于艾头村等处缺口。测量高下。相度应行开沟处。饬知府周元理。在堤办理。并令日报放退若干。由臣转奏。各工酌给库银。并知会御史。盐政。一律办理。得旨、竟迟了。今惟有竭力速行疏导。以望多涸耳。御史顾光旭奏、臣同臣兴柱。已将文安。堤办竣。随分勘漫水之区。涸出种麦者十之六七。香河。宝坻。宁河。水全消丰润。玉田。开挖东西岔河。于黑龙河尾挖沟。水深处尚二尺。现办水车戽彻。期于三月全消。臣俟查滦州。乐亭回。仍沿途验水消尺寸奏闻。得旨嘉奖　　

○乙卯。谕、据叶存仁奏、河南各属。挑浚河道沟渠。俱一律宽深等语。是豫省水利工程。已著有成效。因思直隶。连年积水未消。现虽多方宣洩。看来终不如豫省之妥善。从前河南疏浚河工。皆侍郎裘曰修协同办理。此时裘曰修。服制将阕。著即驰驿来京。督办直隶水道沟渠事务　　

○谕军机大臣等、裘曰修丁忧在籍。无事闲居。家累亦多竭蹷。现在直属有开浚沟渠。疏消积水之事。伊从前办理河南支河。干河等工。于水利尚能谙悉。今服制亦已将阕。若令前来协同经理。于工程自属有益。而伊亦可及时自效。现已有旨特命驰驿来京。但必俟接到部文起程。未免稽迟时日。著传谕裘曰修奉到此旨。即可俶装就道。勿稍迟滞　　

○礼部议准。江苏巡抚庄有恭奏称、奉贤。金山。二县。以分县各建文庙。应请以二十八年为始。增编祭祀香烛银。从之　　

○兵部议奏、各省驿道所管各船。届应大小修之年。均照战船例。详勘据实题修。其可展限者。不得循例概请。并声明应展限某年。从之　　

○署湖北巡抚湖广总督爱必达疏报、湖北石首县新垦地八顷七十一亩有奇升科如例　　

○丙辰。遣官祭贤良祠　　

○谕曰、乔光烈奏、永宁州知州郎昌龄禀。原任海州知州邬承显子邬玉麟。偕侄邬鸣霄。到署进谒。捏称已准改归民籍。经该州察出请咨解治罪一摺。应将该犯等即行拏解来京治罪。郎昌龄身任地方。于此等狡狯之徒。能留心访拏。毋任诡避。深为可嘉。著交部议叙。以示鼓励前此开泰。为久不归旗之郎世琳。请入民籍一案。甚属不知事体。已经降旨敕部严处今以州牧下僚。能秉公办理之事。而久任封疆者乃愦愦若此。闻之得无汗颜耶。将此通谕中外知之　　

○谕军机大臣等、乔光烈所奏、永宁州知州查出邬玉麟等、分解治罪一摺。已有旨将该州郎昌龄交部议叙。其邬玉麟。既经乔光烈移知吴达善、现在就获。应与邬鸣霄。即行一并解京治罪。著传谕该督抚等彼此知会。务委妥员。沿途留心防范。倘致乘间疎脱。咎有所归。勿以寻常佥解故套塞责也　　

○又谕、刑部议驳吴达善定拟。越狱拒捕军犯贺文龙。改为绞决一案。所办甚属明允。贺文龙始以夥窃诬良拟军。辄行贿越狱脱逃。屡经肆窃至闻拏拒捕。胆敢刃伤官役。其为怙终不法。岂寻常案犯可比。若仅迁就例文完结。不足以昭炯戒。吴达善原拟未免有姑息之见。著传旨申饬　　

○又谕刑部驳正吴达善定拟贺文龙一案。办理甚属明允。惟案内照拟杖徒之刘应章。董珍二人并与该犯知情送信。情罪尚觉未当。著传谕刑部堂官将该犯再行按例秉公改拟具奏　　

○又谕、据明瑞等奏称凉州庄浪满洲蒙古兵。移驻伊犁应令不必携带长衣竟用短衣。于伊等生计甚便请著为例等语。明瑞等所奏是。著寄信巴禄等、晓谕移驻兵丁。均照行营之例。服用短衣　　

○是日、驻跸大新庄行宫　　

○丁巳。谕军机大臣等、据明瑞等奏称、前乌噜木齐。领取耕牛五百只内。不知曾合计库尔喀喇乌苏等三屯否。因札商阿思哈。旋据阿思哈咨覆。若解送牛百余。亦属有益。当即选百二十只送往。现在伊犁。尚有牛八百余只。并搀哈萨克。所换马匹。均配使用并无贻误之处等语。明瑞等将牛只通融办理。用于屯田。颇合机宜。伊犁乃蒙古地方。必须设立牧场。孳生牲只。方为久远之计。著传谕明瑞等。将伊犁现有牛马。除所用外。余俱著交厄鲁特。加意牧放孳生。不可因现在牲只无多。遂致玩愒果能加意孳生牧养。日久自可繁庶。其携眷移驻索论。察哈尔兵到彼。亦将此项牲只。令同厄鲁特等牧放。则孳生益多。不但一切地方敷用。亦合蒙古生计　　

○给事中温如王。御史永安奏、现由天津以南分赴河间等府属查办宣消事宜。并确访各属村庄赈务。得旨一切尽心查察。莫辞劳苦。勉之　　

○是日、驻跸三家店行宫　　

○是月。户部侍郎钱汝诚奏、乡会试外帘官。责任稽察。近日应行开列之员。恐亲属回避及得处分托词规避者多。所送率不得人。请饬各衙门。嗣后将科目出身人。悉行开送。恭候钦点。得旨、所奏是。依议行　　

○江苏巡抚庄有恭奏、江南松。太。海堧。土性善坍。华亭。宝山。等县。向筑坦水坦坡。皆不足恃应仿浙。老盐仓。改建块石篓塘现届春汛宜速办。得旨、如所议行　　

○浙江巡抚熊学鹏奏宁海县。距省远。无河道可通。新升额米二百三十一石零。应请改折色解省。报闻　　

○广东学政张模奏、广东南雄、韶、廉等府。及连州等处。皆岁科连试。于按时惩劝之法未尽。除琼州隔海候风。仍照旧例。余请按年分试。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百八十一



大清高宗法天隆运至诚先觉体元立极敷文奋武孝慈神圣纯皇帝实录卷之六百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十八年。癸未。三月。戊午朔。军机大臣等议覆、叶尔羌办事尚书新柱奏、换班兵。正月初起程。六月可到。查四月水草。恐尚不敷。驼马易损。换班与战兵不同。缓行讵能克期。至下次换班尚远。回京兵。无需赶办。请令明瑞永贵。新柱等、将巴里坤西。四月有无水草。如何于官兵有益。议奏。再厄鲁。特回子。两处。情形少异。换班兵。应自京指定地方。庶所用物件。易于备办。回地稍远。嗣后换班兵。应分作头二三起。均如所请。再现在伊犁移驻索伦。察哈尔兵。各一千复将凉庄满洲。蒙古兵移驻。此后乌噜木齐。及回子地方换班索伦四百名。即于伊犁驻防。索伦兵内调。从之　　

○刑部议覆、广西按察使柏琨奏称、粤西民苗杂处。苗猺罪犯斩绞。情轻者秋审例得减等。恐民人假冒。应如所请。于定案时。取邻保甘结存案。捏混治罪。从之　　

○直隶总督方观承奏、恩截豫东漕米。仅敷加赈。而耔种口粮。无项可支。请加赈全用银。留截漕米为借助用。从之　　

○署湖北巡抚湖广总督爱必达疏报、湖北竹溪县。新垦地二顷三十二亩。升科如例　　

