<!-- { "loadSidebar": true } -->
○又谕、前据桂林奏、僧格宗递送公文之马夫李文、遇贼砍伤右眼。扑水回站。又有另差送文之马夫雷虔、未见转回两事。当经传谕严查。并驻守僧格宗之参将汪腾龙、平时既不能实力防范。事后又不即亲往查拏。已交部严加议处。今据明亮奏、查李文所供。遇贼三十多人。并非实在看见。而外委张盈所报。雷虔被贼捉去。更无影响。明系逃走装点。该处系阮宁方经管。乃一听马夫等捏词朦混。并未查实具禀。甚属不堪。请革职留营效力。其张盈、李文、分别责革等语。张盈、李文、自应分别责革。至阮宁方、带兵驻守要隘。既不能实力严防。又复饰词谎报。遇事张皇。其懦劣无用。实属可恨。仅予革职效力。未足蔽辜。阮宁方、著革职。留于军营。枷号示众。至僧格宗一带。系责成汪腾龙专驻经理。乃于此等虚词捏报之事。并不即时确查妥办。惟以一咨塞责。该员向系专务口给。获有罪愆。经朕弃瑕录用。仍不知改勉图报。锢染绿营恶习。殊属负恩。汪腾龙、著革职。现派总兵海明、驰驿前往。代其办理。此旨著交海明赍往。到彼时。即行宣谕。将汪腾龙枷号示众。以示惩儆　　

○谕军机大臣等、据嘉谟奏、漕船水势情形一摺。内称现在二月初。渡黄漕船。为数甚少。为日较迟。虽竭力严催。而杨家庄口门一带。水势尚未充足。其迤上北河之古浅处所。亦不一而足等语。杨家庄地方。系江南总河所辖。而其河灌输所自。则由汶河分水而来。南省固当设法利行。其东省来源。亦应调剂得宜。以资挹注。著传谕吴嗣爵、姚立德、即速彼此札商筹办。并派妥干大员。往来察视。务俾河身深畅。粮艘衔尾遄行。无致稍有阻滞。并著将如何筹办缘由。即行覆奏　　

○又谕、据嘉谟奏、漕船水势一摺。其杨家庄口门、水未充足之处。已传谕吴嗣爵、姚立德、彼此札商筹办。派妥干大员。前往察视。务俾河流通畅。以利漕行矣。至所称今年江南水势未充。其迤上北河之古浅处所。仍不一而足。因调委轮押二进之苏松粮道朱奎扬、改押头进。而令浙江粮道李庆棻、管押二进。直抵通州。并称向例粮道押运。祇到临清。因本年水势较小。是以通融酌委。嗣后仍不为例等语。漕艘衔尾北上。一切督办捞浅起剥等事宜。均关紧要。若以道员分起管押。沿途相机酌办。比之押运员弁。呼应较灵。于漕务更为有益。嘉谟此奏。事属应行。凡遇水小之年。即可援此为例。派委道员。督运抵通。著传谕嘉谟、妥协办理。并将改派缘由。咨部知之　　

○又谕曰、明亮等筹办攻取穆谷情形。该处贼卡。既藉大炮轰摧。自应上紧赶铸。著明亮即速督催。如式铸造应用。又据奏、楚兵二千。准阿桂知会。已经赶赴南路应用。此项生力兵丁。自应得济。若营中炮已铸成。而庚额特一带。尚未能克期进取。莫若留明亮照常攻打。以缀贼势。而令富德统领新兵。驰赴河南。与奎林并力。合攻克舟九寨。自当有益。若将该处攻克。即可直至噶拉依。其庚额特、马尔邦一带之贼。将不攻自溃。亦出奇制胜之一法。著明亮即悉心筹办奏闻　　

○又谕、现在大兵分路进攻。粮运最关紧要。今桂林、富勒浑、所奏两路粮运情形。此时虽未至贻误。但内地米石人夫。不能源源接济。设稍有迟缓。所系非轻。著传谕文绶。即饬属上紧赶运。至于人夫。亦务严催早到。俾渍贮充裕。以利军行　　

○壬寅。蠲山西归化城、萨拉齐、二厅认种草厂地亩、乾隆三十八年水灾额赋有差　　

○旌表守正捐躯之江苏邳州民吴忝周妻陈氏　　

○癸卯。上诣畅春园、问皇太后安　　

○甲辰。遣官祭黑龙潭昭灵沛泽龙王之神、玉泉山惠济慈佑龙王之神　　

○谕、四库全书处、进呈录成书本。内有圣祖仁皇帝御制文集。据总裁等于面页签明。原本校刊精审。并无应签之处。朕以为其中断无错误矣。及偶取披阅。则圣祖仁皇帝御制集诗内桃花桃字。误写梅字。未经校出。朕于所缮各种书籍。原未尝有意苛求。亦实无暇通身细阅。而信手披翻。错字自然呈露。则其他舛误处。谅更不少。总裁等、岂宜概以轻心掉之耶。此内如皇六子质郡王永瑢、舒赫德、福隆安、虽派充总裁。并不责其翻阅书籍。乃令统理馆上事务者。英廉办理部旗、及内务府各衙门。事件较繁。亦难悉心校阅。金简另有专司。此事本非其职。至于敏中、虽系应行阅书之人。但伊在军机处办理军务。兼有内廷笔墨之事。暇时实少。不能复令其分心兼顾。所有皇六子永瑢、舒赫德、于敏中、福隆安、英廉、金简、俱著从宽免其交部。其余总裁、每日到馆。岂可于呈览之书。竟不寓目。且全书卷帙浩繁。朕并非责伊等挨篇细校。但能每本抽阅数处。时为驳正。则校对及誊录等、皆知有所儆畏经心。何竟见不及此耶。王际华、蔡新、张若溎、曹秀先、李友棠、俱著交部察议。其覆校分校等员。并著一并交部议处　　

○又谕曰、福森布等奏称、将喀什噶尔驻卡之三等侍卫明善、保列头等。送京引见等语。出兵侍卫。设果能奋勉出力。不但保列头等。且有保列超等者。原因伊等在军营出力奋勇之故。若此等驻卡侍卫。各守汛地。严行巡查。不与哈萨克、布噜特等、私行贸易。本其分所当然。不得与著有劳绩者并论。若准其保列头等。殊属逾分。嗣后凡新疆各处驻卡侍卫。三年期满。果能巡查严密。不与哈萨克、布噜特等、私行贸易。并无过犯者。准其保列二等。如照常行走者。著列为三等。其保列头等、带领引见之例。著停止。此次所保之头等侍卫明善、即著作为二等　　

○定西将军尚书阿桂、参赞大臣领侍卫内大臣色布腾巴勒珠尔奏、军营后路。自美诺至喀至萨尔。兵数倍加。谷噶沟口。及梭洛柏古一带。专派总兵富绅驻守。其前敌之牛厂等处。亦派兵严防。声势联络。且楸砥道路开通。设站安夫。则谷噶后路。实在梭磨境内。摺报往来。行走甚便。即丰昇额后路。俱在卓克采境内。明亮后路。俱在巴旺、布拉克底、及明正土司境内。均可无虞。查罗博瓦一带形势。必能绕压直下。一得格鲁瓦觉。则与凯立叶山腿相近。现已派兵前后夹攻。以助丰昇额之势。倘不能办。即令丰昇额留兵牵缀。自行统兵六七千名。前来会攻勒乌围。谕军机大臣等、阿桂奏筹防后路一摺。悉合机宜。朕于阿桂进兵后。昼夜以此系念。今览所奏各后路防范。俱能切实。稍觉慰怀。前谕令丰昇额、以凯立叶不能迅进。莫若统兵至谷噶一带。为阿桂声援。继因丰昇额已得向导。且觅有进兵之路。复谕令丰昇额、如现有机可乘。即不必另为移动。今阿桂复以深入时后路留防为计。自当酌调丰昇额相助。著阿桂与丰昇额、妥酌而行　　

○吏部议奏、据署四川总督文绶、续报木果木被害之酆都县知县杨梦槎、县丞借补布政司照磨倪鹏、吏目罗载堂、除杨梦槎照例加赠荫恤外。其县丞、吏目、会典并无赠条。臣部另行酌拟。倪鹏、应加赠銮仪卫经历。罗载堂、加赠府知事。并荫一子入监读书。六月期满。照例候铨。其应得恤赏。均照武职七品以下例、各赏银一百两。从之　　

○乙巳。遣官祭历代帝王庙　　

○蠲江苏山阳、阜宁、桃源、安东、盐城、海州、沐阳、淮安、大河、九州县卫、乾隆三十八年水灾额赋有差　　

○丙午。谕、据伊勒图等奏称、总管察罕扣病故。伊子拉素朗、现年九岁。可否准照从前赏给察噶库本绰勒班之子佐领之例。降为骁骑校之处等语。察罕扣、系旧投诚之人。曾经奋勉出力。今患病身故。殊属可悯。著加恩赏给银一百两。办理丧事。仍将伊子拉素朗、授为佐领。拉素朗现在年幼。著暂食半俸。俟及岁之年。再食全俸　　

○谕军机大臣等、据熊学鹏奏、雒容县獞人易法权、聚众敛钱。抗租不交一案。似有汉奸从中播弄。究出汉奸张若鹏、做状包告。暗中主持各情节。现在严审从重办理等语。所办甚是。獞人情性愚蛮。易于摇惑。若汉奸从中耸骗。往往酿成事端。今张若鹏等、敢于逞讼把持。致獞人逞凶不法。情罪甚为可恶。自应严行惩治。以儆奸徒。著传谕熊学鹏、即速审明。从重定拟具奏。其地方官、如有偏袒不公。任意延缓情节。一并查明严行参处　　

○又谕、宜喜一路。进取较难。即令土兵觅间进攻。原不过牵缀之计。此时以恳请种地为词。不可不俯顺舆情。俾之无妨耕作。且须令该土司、知觅间袭取之事。原系听土兵自效其诚。并非欲专仗其力。方为妥善。舒常此时。转不必过急。诸事惟相机而行。若闻阿桂、丰昇额、有攻克险队。进取勒乌围之信。则宜喜一路。贼必不能仍前守拒。临时即可酌量冞入。合力攻取。共成大功　　

○又谕、站夫换班一节。前此原属权宜筹办。不应竟成常例。且此等人夫。作何更换之法。亦未明悉。或雇备两班。轮替更换。则用夫万名。已须备夫二万。而甫回复往。仍不免仆仆为劳。若派往一次。不复再往。则雇觅之数更多。以一隅用兵。而累及全省民力。更属不成事体。该省现在作何办理。未据奏及。著文绶即行查明具奏。但今各路官兵。所向克捷。可望克日奏功。而站夫运粮。系久经办定章程。此时难以更改。第须经理得宜。或口外可以添雇蛮人男妇。亦可省内地站夫之力。于事甚为有益。著传谕文绶、即行据实奏覆。寻奏、站夫更换之法。原非派定两班轮用。前因民夫久役思归。奏准五月更替。应换时。该地方随时起夫上站。夫中或有前次人夫。受雇再往。均出本人情愿。且边地冲途。前已分别全免减半。而远地又有就近代雇之条。自不至累及全省。查小民得值赡家。或站所较近。水土平和。该管官善为抚驭。即可令其久安。现饬各站员晓谕、如有五个月外。情愿留站供役者。即报知原籍地方官。将该夫应得雇价。先期办解给领。至添雇蛮人男妇之处。饬各路司道、就该处情形查办。如能按数供役。即将原派民夫抵扣。报闻　　

○吏部等部议奏、川运军粮条例。各馆效力人员。除未经议叙期满者。均照本例报捐。惟内有业经议叙。未满五年。愿由本职递捐别捐者。若因年限未满。令照捐职之员。一体报捐。未免无所区别。如因已议叙。即照候选之员报捐。又觉过优。请将此项捐职、及掣定职衔人员。均照捐职人报捐银数。酌减十分之四。从之　　

○礼部议奏、贵州威宁镇总兵王万邦、前在四川军营病故。奉旨议恤。请照阵亡总兵例。减半给祭葬银。并入祀昭忠祠。从之　　

○丁未。上诣畅春园、问皇太后安　　

○自圆明园启銮谒东陵　　

