<!-- { "loadSidebar": true } -->
○已酉。刑部议奏、河南巡抚何煟奏、罗山县在籍革职知县查世柱、纂辑禁史。悖逆不道。拟斩立决。得旨、此案查世柱、藏匿应禁明史辑略。且敢妄行采辑成书。刑部拟以重辟。固属罪有应得。但检阅所纂之书。系沿明季野史。尚非创自该犯。词语亦不至于悖逆。查世柱著从宽改为拟斩监候。秋后处决　　

○庚戌。月食　　

○四川总督桂林奏、革布什咱。已遵旨令宋元俊、带兵前往收复。臣仍统将弁等。由噶尔金一路进取。再攻革布什咱。须由约咱、章谷、一带取道。若该处全复。不必回原路。即从革布什咱连界之布拉克底、雪山等处。直趋达乌僧格宗。与臣等现攻东山梁、墨尔多山岭兵。中途可合。已密饬宋元俊、复革布什咱后。分兵由间道抄合夹攻。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百四


大清高宗法天隆运至诚先觉体元立极敷文奋武孝慈神圣纯皇帝实录卷之九百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。三月。辛亥。上诣畅春园、问皇太后安　　

○幸静宜园驻跸。至乙卯皆如之　　

○吏部等部议覆、盛京工部侍郎兼管奉天府府尹雅德奏、奉天属岫岩城。幅陨辽阔。旗民杂处。该城向未设民员。归城守尉专管。分隶辽阳、海城、盖平、复州、宁海等、五州县兼辖。相距各二、三、四、百里不等。稽察难周。熊岳理事通判。现无应办事。请移驻岫岩。界内命盗户婚等案。悉归该通判、分别旗民。照例办理。应徵地丁钱粮、余地租银。亦归催徵。铸给岫岩理事通判关防。至仓库钱粮。通判公出。需员看守。且监狱尤藉专员。查锦州府、县、两学。共额进生员十六名。请将锦县县学生员。归并府学教授兼管。该学教谕裁。改设岫岩巡检。管理监狱缉捕。铸给岫岩巡检印。再奉天州县。民地钱粮。俱银米各半徵收。岫岩距兼辖州县窎远。纳米维艰。雍正八年。题定全徵折色。今既归通判就近徵收。亦应银米各半。以归画一。从之　　

○壬子。谕曰、桂林奏、攻复革布什咱之木巴拉、博租、萨玛多坚、藏布觉等处。共得地方七十余里。收复碉寨甚多。招抚番民甚众等语。金川逆酋索诺木、敢于侵占革布什咱地方。且敢添兵帮助小金川。抗拒官兵。其情甚为可恶。不特革布什咱。系内地土司。本应克复。即金川之狼狈为奸。党恶不法。亦当并为剿灭。不得谓之轻开边衅也。此次桂林分遣将备、克期攻复。歼杀番众。兵气奋扬。足褫索诺木之魄。办理甚属可嘉。桂林、宋元俊、及在事将备人等。均著交部议叙　　

○谕军机大臣等、据桂林奏、收复革布什咱之木巴拉、博租等处。所办极为妥速。其先投诚之头人旺勒丹、通知该处番目。在内策应。甚为恭顺出力。宜加奖赏。以示劝励。桂林竟当将发往之蓝翎。赏其戴用。令彼益增感悦。其差往之策楞、及帮助之嘉噶尔帮等。亦属诚心效用。桂林并当酌量赏赉。再前因桂林、分路进兵攻剿。恐尚需添兵。已谕贵州派兵三千名赴川。听候温福、桂林、酌拨应用。今桂林奏称、现在之兵。尚可通融抽拨。如有必需接应之处。再行奏闻咨调等语。是桂林一路。尚非急需添兵。则贵州所调之兵。自当令其全赴温福军营备用。若桂林处亦需添拨。即酌留一千亦可。著传谕温福、桂林、通盘筹画。将两路之兵。作何妥协分拨。一面檄知该省领兵镇将、遵照驰赴。一面具摺奏闻　　

○又谕、现在续调之陕、甘、贵州、兵各三千名。前已谕令温福等通盘筹画。何路需兵若干。檄知各省领兵镇将、令其遵照前往。今据图思德等奏报、所派贵州兵三千名。已于三月初三等日。陆续起程赴川。计二十日内外。可抵毕节。著再传谕温福、即速与桂林、从长计议。何路尚需添兵若干。并将某省之兵。就近派往某路若干之处。详悉核定。远檄各该省领兵镇将、照所派定何路军营。取道遄程前往。并移咨派兵各督抚查核。仍一面具摺奏闻。今距温福前次奏到之期。又六七日。未知现在攻剿情形若何。看来资哩一带贼众。虽悉力拒守。经我兵设法分剿。自无难攻克。但恐僧格桑一失其险。即窜往金川。而索诺木又党恶、不即擒献。且小金川即经平定。官兵彻回后。尚恐其复出滋事。是僧格桑若不就擒。金川实有不得不办之势。温福等当将应办进剿事宜。逐一计议。庶临时更觉裕如。仍将作何筹办之处。专摺具奏。再军营屡次所译番禀。虽音字讹舛者多。而文义大概尚合。想该处绿营音译之人。于番字尚能谙习。著温福等、即选派熟练音译番字者一人。由驿赴京备用　　

○癸丑。谕、据富明安等奏、拏获京山县谋逆首犯严金龙父子。业经寸磔斩枭。余犯分别定拟一摺。已交部核议矣。所有弋获正凶、及前后缉拏多犯之奋勉文武员弁。著该部查明。分别议叙。至前经奏明协缉之降调知县刘洽、陈玺书、知州张中煜、革职知县七十、奚寅、马乾怡等。均著加恩开复。其失察逆犯往来之枣阳县知县张合明、专汛把总方维先、著革职。至原任道员李拔、虽未在事同获首逆。而购线躧缉。颇能实心。著即留于湖南。交该督抚、遇有同知缺出题补　　

○谕军机大臣等、温福等奏、攻剿南北山梁情形。并将原发图样。黏签覆奏。图内称、阿桂在北山驻兵。已筑石卡七处。自上达下。直压中路。与朱笔标识之道相合。所据既已得势。自可断贼人由西至东之路。但邀截固属紧要。仍当分兵、攻剿资哩西北一带贼碉。抄袭资哩之后。使山岩大石卡之贼。不能接应。方为扼要。再资哩之东。官兵现在安营设炮。或从该处分兵。攻打资哩北面之碉。并断贼番从北山上来往之路。官兵两路夹击。北面碉内之贼。自不能支。此碉一得。则贼番必不能复为援应。资哩即当立破。设或贼番下山。正可乘势掩杀。自属制胜机要。今于图内复用朱笔圈识。著发交温福、阿桂、按朱批指示之处。酌量情形。相机妥办　　

○又谕曰、铁保在军营效力。经朕降旨询问。祇将放官之事具奏。其现在征剿情形。全未奏及。铁保身系满洲奴仆。所带之兵虽少。当奋勇直前。遇应奏事件。亦宜具奏。乃不知奋勇。自侪众人。是何意见。此事原有桂林办理。朕原不责成于伊。伊即不奏及。无甚关系。朕今亦不值再向伊言矣。著传谕铁保、此时伊但领满兵。随桂林行走。攻成之日。视伊曾否出力。再降谕旨　　

○又谕曰、乾清门侍卫彰霭、自到军营。甚为奋勇。著赏给托克莫忒巴图鲁名号。仍照例赏银一百两　　

○吏部议覆、都察院奏、五城指挥、吏目。自乾隆三十一年定例。先用即升五人。次用例升一人。正副指挥。引见后、一二年即可升用。惟吏目自定例至今。未升一人。请敕部酌议。或另立一班。或于现行班次。量为变通。俾一体得邀升转。查正副指挥。应升缺易出。即升人员无多。故报满后、早得升用。吏目系未入流。应升缺少。即升员多。且有议叙选用、例不积缺计算人员。相间铨补。是以至今未升一人。请嗣后俸满。以引见奉旨日起。按各该员应得之缺。归双月、十缺后升选。从之　　

○定边右副将军大学士温福等奏、前拟派固原兵、同三杂谷土兵。由曾头沟、进剿底木达。先擒逆酋父泽旺、并断美诺接应。嗣因三杂谷兵不能派。固原兵亦改赴西路、中止。兹奉旨令阿桂、俟新调贵州兵三千到川。即统剿底木达。应俟到日。审度官兵、已攻抵何处。酌量道路。阿桂即统兵进剿。报闻　　

○又奏、本月初五。潜由特克裕尔山。进至德尔苏山峰附近。察看形势伏兵。令侍卫章京等、带兵作攻阿喀木雅势。贼出接战。截杀五六十。伤者更众。余贼窜回寨卡坚守。暂息兵力。仍相机迅捣贼巢。得旨嘉奖。　　

○甲寅。上阅健锐营兵　　

○乙卯。谕曰、温福等奏、攻克资哩贼寨。杀贼甚多。现在攻围阿喀木雅等语。温福、阿桂、调度有方。将领等亦能奋勉出力。从此军声益振。自可乘胜迅捣贼巢。速擒逆竖。深为嘉予。温福、阿桂、及在事之侍卫将弁等。均著交部议叙　　

○谕军机大臣等、军机大臣、会同户部议覆文绶奏请新疆各处捐收监粮一摺。将比照向例减三收捐米石、及不拘色样交纳之处议驳。所办甚是。已依议行矣。从前减数收捐。原因彼时正值军兴。粮价昂贵。今新疆屯政日广。连岁丰收。米粮价值甚贱。何以仍照前例。减数收捐。并且不拘色样。必致弊窦渐滋。于仓储亦无裨益。此次请收监粮。在部臣之意。以从前屡经议驳。尚不欲准行。朕以新疆屯粮既广。价值又贱。何妨乘时储积。留其有余。即以备赏赉厄鲁特人等之用。亦无不可。故特谕令议允。如文绶果能实心经理。于新疆有益。自属该督之功。倘不能严密稽查。办理妥协。或至如前折色包捐。以及地方官、那移亏缺诸弊。一经发觉。亦惟于该督是问。将此并谕文绶知之　　

