<!-- { "loadSidebar": true } -->
○兵部议覆、两江总督宗室德沛疏称。水师营分。马步未为合宜。船只间有冗设。请将太湖营、马兵内裁四十八名。各官随丁马粮。应于步饷内、照应支银数拨给。又额设唬快船八只。分派巡防外。尚有沙船六只。水汛所用。止须三只。其马山等三汛。已有唬船驾巡。所设沙船各一只。应裁。又苏镇四营。设立小哨船九只。每营各存一只。足资巡遣。应裁五只。共裁船八只。交厂变价报部。应如所请。从之。　　

○调福建按察使王丕烈。为河南按察使。河南按察使储龙光、为福建按察使。　　

○调福建福宁镇总兵雷泽远、为漳州镇总兵。漳州镇总兵龙有印、为福宁镇总兵。　　

○蠲免广东崖州、感恩、二州县。上年被风灾民额赋。　　

○壬戌。兵部议准、直隶总督高斌疏称。直省所裁民壮九百六十八名。于各标镇营、分别派定。在兵丁子弟内、挑选精壮余丁。随营操演。每月每名给饷银五钱。遇营兵粮出。即于此内挑补。是余丁之设。仅为兵丁子弟起见。但查额兵缺出。原系先尽兵丁子弟顶补。兵丁果有壮健子弟。不患进身无阶。且现今所养余丁。俱系幼小孱弱。除宣化余丁一百六十名。已经另案改为守兵八十名。其余臣标、并提标、马兰、正定、二镇余丁。应请悉行裁汰。循照裁兵之例。按月给与养赡银两。俟拔补事故缺出。停其募补。再查直隶督标前后两营。并马兰镇总兵官。河屯协水东村将弁。应得亲丁名粮。从前恐占兵额。俱于司库存公项下动支。后因司库存公耗羡不敷。节经题明。动支建旷银两。查各省亲丁名粮。俱于额兵数内开支。即直隶提标、正定、宣化、泰宁、等镇协营。俱于额兵内支给。自应一例办理。毋庸另糜公帑。内除马兰镇、并水东村。据报系陵寝重地。现在兵丁。不敷派用。照旧办理。应请将督标前后两营。并河屯协官弁养廉。亲丁名粮。俱于额兵内扣支。督标左右两营。亦应画一办理。其从前议留之公费名粮一百四十四名。悉行裁去。从之。　　

○工部议准、江南河道总督完颜伟疏称。清河县运口惠济大闸。为淮扬运河门户。漕艘往来。束湖水以运行。最关紧要。自雍正十年修造。每当大汛。冲动蛰裂。应请修砌。并将下鴈翅下口。添宽五丈。使溜出金门。畅入运河。应动帑兴修。从之。　　

○癸亥。谕曰。僧衮扎卜曾祖色楞、原系镇国公爵。因僧衮扎卜之父沙穆巴拉锡、甚属诚恪。皇祖加恩。晋封贝子。后僧衮扎卜、承袭伊父贝子之后。御前行走多年。甚属谨慎。因往军前。皇考加恩。晋封贝勒。是此贝勒。原非世袭罔替之爵。朕欲施恩。将此贝勒分袭与伊二子。瑚图凌阿、著袭与扎萨克固山贝子。扎拉丰阿、著袭与辅国公。若日后瑚图凌阿、果有效力之处。朕自加恩。晋封贝勒。　　

○户部议覆、甘肃巡抚黄廷桂奏称。奉发查议之刑部郎中樊天游条奏。一、宁夏府属新渠、宝丰、二县。原系河滩。当日按户授田。地之肥瘠。尚未分晰。即照抚臣原题。每亩升科六升。至开垦之后。地多起鹻沙压。以及低洼不堪耕种者。小民授地已定。竭蹷输将。臣思地有肥瘠。起科应分轻重。垦恩饬令该抚臣查勘。于原授地内。除肥田照旧升科外。其实在瘠薄之地。量减正赋。及有类此续行报垦者。并请减额起科。倘系沙压起鹻。及水淹不可耕种之地。悉予开除等语。查新、宝、二县、新开地亩。乾隆三年。正值勘定升科之期。适遭地震。新、宝、县治议裁。归并宁夏、平罗、二县管辖。复因田地荒芜。经前督臣鄂弥达奏明。开修惠农渠口。展长汉渠之尾。引水灌溉。以安新、宝、无业穷民。试种另报升科。是新开地亩。应请俟渠工完毕。穷民按地安插后。将前项地亩。试种有效。再加确勘。视地之肥硗。定其等次。立科额赋。一、宁夏府属各渠。每年挑浚时。绅衿免役。不下五六千户。民劳绅逸。似属不均。今新、宝、二县。所开惠农、昌润、二渠。渠长户少。挑浚非易。倘绅衿一概优免。小民独任其劳。恐工力不敷。挑浚未能深广。渐至淤塞。臣愚以为别项差徭。绅衿仍准援免外。凡一切渠道岁修工作。无论绅衿庶民。按田均派。不致偏役编氓等语。查挑浚渠工。原为防护村庄。灌溉田亩。事关切己。非比别项差徭。凡有田之家。时值挑浚。需用夫料。绅衿庶民。自应共勷其事。应请自乾隆七年为始。凡宁夏、宁朔、灵州、平罗、中卫、各属之大清、唐汉、西河、惠农、秦汉、七星、美利、以及一切官民等渠。若值需夫挑浚修筑之时。无论绅衿庶民。俱按田地之分数。一例出备夫料。共勷力作。不得借名优免。如有绅衿不便亲执力作者。听其出赀雇募代役。违即详革究拟。并请勒石以垂永久。均应如所议。从之。　　

○甲子。上诣畅春园、问皇太后安。奉皇太后幸山高水长。御长春仙馆。　　

○谕、近日通本。三法司命盗案件甚多。刑部进呈本章。每止七件。著交刑部作速办理。勿使积累。　　

○大学士议准、安徽巡抚张楷奏称。凤、颍、泗、三府州所属。凤阳等十九州县。连年灾歉。今岁复被潦灾。民力更困。所有额徵漕米漕项。请照地丁之例。分别蠲缓。其勘不成灾区图。又不被灾之高阜。应完漕米。照例每石折徵银一两。俾灾地多留米石、以裕民食。得旨。依议速行。　　

○赈恤湖南湘阴、长沙、益阳、巴陵、华容、武陵、龙阳、沅江、安乡、等九县。续报被水灾民。并缓徵本年额赋。　　

○乙丑。上奉皇太后幸同乐园。还畅春园。　　

○谕大学士等。哈密赤靖等处防所。现有马驼。皆系昔年陆续骑驮。拨往军营者。用力已久。劳伤过甚。连年以来。多有倒毙。亦非防所弁兵、不尽心经理之故。今仍照常例、责令买补。弁兵未免苦累。著该督提、变通办理。将现今齿老有病之马驼。查明不拘价值。就近发卖。若一时无人购买。即分群牧放。如有倒毙。委员验看。准其开销。其尚足备防所之用者。仍令弁兵加意牧放。如倒毙过额。照例著赔。又安西牧放之驼只。前后倒毙一千有余。定例每百只内、准其开销四只。其余俱著弁兵赔补。但塞外弁兵。多系寒苦。若令赔偿此项。力有不支。查该管官弁报称历年所养驼只。产获驼羔六百余只。不在交牧之额朕思若以孳生之驼羔。即补倒毙之驼数。免其赔补。于弁兵甚为有益。著该督提查明、遵谕办理。其余驼只若有年久劳伤者。亦照哈密赤靖等处之例行。该部即行文该督提知之。　　

○丙寅。上诣畅春园、问皇太后安。　　

○还宫。　　

○谕、朕回銮至汤山时。总办事务王大臣。不必前往接驾。部旗文武大臣。亦不必前往。俟朕到圆明园之日、再接。若有应奏之事。朕在汤山驻跸时。各大臣轮班往奏。　　

○户部议覆、两淮盐政准泰奏称、淮北纲盐、未完额引。请援照长芦引盐、通融运销等语。查长芦引盐、系奉旨允行。他处未便援引。应令嗣后遇歉收之年。于奏销后确查。实在不能销售引数。题明、暂准通融运销。常年仍遵旧例。各销各引。得旨。著照所请行。　　

○予故领侍卫内大臣、赠太子太保常明、祭葬如例。谥恪勤。　　

○左都御史管广东巡抚王安国疏报。乾隆六年分。南、雷、琼、三府属。共垦复额内荒地、一十二顷一十亩有奇。广、潮、肇、廉、罗、连、嘉、七府州属。共报垦额外荒地、一十八顷四亩有奇。潮州府属揭阳县、归并卫所垦复荒芜屯税、四十一亩有奇。　　

○丁卯。上启銮。谒东陵。　　

○是日。驻跸烟郊。　　

○戊辰。驻跸邦均。　　

○己巳。驻跸史家庄。　　

○壬戌科武会试以兵部左侍郎汪由敦、知武举工部左侍郎张廷瑑、为正考官。左副都御史仲永檀、为副考官　　

○庚午上谒昭西陵、孝陵、孝东陵、景陵。俱未至碑亭。即降舆恸哭。步入隆恩门。诣宝城前行礼。躬奠哀恸。王以下、文武大臣官员。随行礼。　　

○谕大学士等。向例河南山东两省。有每年供应陵寝官兵米粮四万石。明岁系河南应办之年。朕思河南去江南甚近。著将此项米石、运往江南。以备赈济之用。甚为妥便。现在直隶古北口一带地方。收成丰稔。著提督塞楞额、兵备道八十、委员采买四万石。分运蓟、遵、丰、三州县。以备陵寝支放原额。俾移远就近。两得其便。该部即遵谕行。　　

○又谕、今年直隶古北口地方。收成甚属丰稔。朕已降旨。令将河南山东、所有供应陵寝官兵米石。运往江南接济。令古北口提督塞楞额、热河兵备道八十、于本地购买。以补原额。此外再著广为收买。以备将来拨用。如无拨用之处。即令存贮常平仓、以备缓急之需。再黑豆一项。今年亦属丰收。亦著塞楞额等、委员采买。以为明岁谒陵餧养马匹之用。此项黑豆。可存贮八沟适中之地。应运何处。临时再行酌议。其采买之道。视收成丰稔之处。照依时价。不可勒派。亦不可急于多籴。使民间反致价昂。此不过恐谷贱伤农之意耳。　　

○又谕、据白钟山、晏斯盛、会奏。江南铜山境内。黄河北岸之石林、黄村、二口。减水济运。原系旧制。今岁黄水甚大。减洩过多。由石林等处弥漫而下。淹及东省滕、峄、等州县。查石、黄、二口。远在江南。隔越东省地界、一百七八十里。至二百余里。非会同南河总督。协力堵御。莫能奏效。伏乞敕谕完颜伟、立速亲至漫口。会同相度下埽。使得克期断流等语。朕览此奏。白钟山颇有推诿之意。今年江南异涨。冲决堤工甚多。今命高斌、周学健、前往查勘。在在须完颜伟经理。若因此一处工程。又令其亲赴会商。则顾此失彼。能无贻误他处乎。且隔越东省。不过一二百里。何难往彼料理。若云隔属呼应不灵。朕思公正大臣。以国事为己事。下吏断无不听从者。况同属河官乎。若如此拘泥。甚非当日分设河臣之意矣。此相度漫口之事。著白钟山亲身前往。详加确勘。速行堵御。有应行商之完颜伟者。令其行文咨商。庶免歧视延缓之弊。该部即遵谕行。　　

