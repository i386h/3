<!-- { "loadSidebar": true } -->
○丁卯。兵部议覆。两广总督李侍尧疏称、粤东营制。外海水师副将五缺。应升之参将仅有四员。游击十一缺。应升之都司共止八员。遂致参将。都司。甫经到任。旋即推升。陆路游击共计二十员。而应行题升者。止有增城营参将一缺。以致游击中出色人员。多系迁转别省。请量为改缺。俾得均匀升转等语。应如所请。琼州水师副将。改为海口营参将。仍听雷琼镇管辖。左营都司改为守备。左翼碣石二镇标右营水师游击。改为都司。雷州协陆路副将。改为雷州营参将。亦听雷琼镇管辖。将中军都司裁。以左营守备兼管。其兼辖之海安营游击。径隶雷琼镇管辖。徐闻营守备。仍隶该营兼辖。钦州营陆路游击。改为参将。仍隶高州镇管理。至所称琼州水师副将。都司。左翼碣石二镇标右营游击。原系外海水师题缺。今改为参将。都司。守备。自应仍为题缺。钦州营陆路游击。原系五年边俸报满题缺。今改为参将。应仍为俸满题缺。雷州协陆副将。原系选缺。今改为参将。总理左右二营水陆事宜。应改为陆路题缺。其左营守备。亦系推缺。今中军裁归左营兼管亦请为题缺。至出巡洋面。海口营参将。守备。轮流。左翼碣石二镇标游击互替等事。均应如所奏办理。又该督所请壮潮州镇标左右二营。潮阳。惠来。二营游击。守备。共八缺。均改为部选。督标中军副将。都司。提标参将。广州协副将。都司。均改为陆路题缺。亦应准其改换。但查外海水师。新改游击应题九缺。而应升都司亦祇九缺。人缺相当。于升迁过优。恐难得熟练之人。且水师守备。共二十六缺。于题升都司。反觉人多缺少。应令该督于各游击缺内。再行确核。如有应改营分。酌量降改。定议报部。至所改各缺。俱俟现在各员升补事故出缺后。分别改换。雷州协中军都司既裁。未便久悬。应将现任都司刘德懋。给咨赴部另补。其应换关防敕书。亦拟定字样。造册送部办理。从之　　

○戊辰。谕军机大臣等、据柏琨奏、准纳世通咨。与明瑞会商。令将回人巴布敦。玛玛达布拉。送赴乌什等语。昨因柏琨。请将拏获潜通信息之回人等。缚置军前。俾贼人见之。绝其望救之念。朕即以此事尚属可行。屡降谕旨。而明瑞等总未见奏。此次柏琨所奏。则系纳世通咨取。又云与明瑞会商。甚不合理。明瑞系总统回部将军。纳世通不过参赞大臣。各城一应事宜。当听将军查办。岂有参赞大臣专主一事。仅知会将军同办之理。且将军明瑞等、数日以来。并未将乌什事体如何之处奏闻。甚属不知缓急。俱著传谕知之　　

○刑部议覆。浙江巡抚熊学鹏疏称、乾隆二十九年。案准部咨。直省秋审届期。令各州县酌量人犯数目。遴选佐杂押犯赴审。审毕仍著解回。但州县佐杂多寡不同。概令通行。保无贻误。请止令委员逐程交替。不必长解等语。查乾隆二十九年五月内。臣部议覆广东按察使赫昇额条奏秋审案内。委员长解。原属慎重解犯。防范疎虞。是以奏准通行在案。今该抚既称一县之内。设立典史。又有县丞。主簿。巡检者。尚无旷误。若典史而外。仅设县丞。或巡检者。先期差委他出。该县仅止典史一员。更有并无县丞巡检之县分。傥委典史管解。监狱所关非细。亦属慎重职守。酌量通变之道。应如所奏。嗣后秋审解犯。委员逐程交替。须将人犯解役。觌面点交前站委员。始回本地。以昭慎重。从之　　

○己巳。谕、今日正白旗蒙古。带领盛京辽阳保放骁骑校之官保。所奏履历不成清语。盛京系满洲故地。彼处官兵。俱应清语熟练。官保不能清语。是全失满洲旧习。不以清语为重。而该将军等、平时又不严加教导所致耳。著交舍图肯等、令彼处官兵。上紧习学清语。务期精熟。嗣后来京引见人员内。若仍有似此不能清语者。惟舍图肯是问　　

○谕军机大臣等、明福所奏将军标下两营各项用存银两摺内。单开四柱。旧管一项。业已于二十九年解交藩库。则是现无旧存银两。理应注明旧管无字样。乃该将军拘泥成例。四柱名目。并不谙开载款式。复将已解之项。重复叙入。以致总数混淆。核算不符。嗣后如并无现存银两。祇须于摺内声明。毋庸混入旧管项下。可将此传谕该将军知之　　

○庚午。皇太后自水程回銮。上至三间房问安。奉皇太后居畅春园　　

○谕、前于正白旗满洲办理世管佐领白格员缺承袭之分不均。因交该旗查覆。今览该旗所奏。尚未甚错。想系照原办佐领事务之王大臣等所定办理。从前八旗办理承袭佐领世职等事。并不画一。是以专派王大臣等、按其原由。办定承袭之分。但原定时条目太繁。八旗拘泥遵行。又致紊乱。因复将珠林等所袭佐领。重行更定。办理旗务。宜从简易。即如获重罪者之子孙。不应列名。在任病故者之子孙。仍应列名。例有明文。而按其家谱。论其远近。办给拟正拟陪之序。亦殊不难。凡事宜揆之于理。岂可谓例属一定。不复详度情理乎。著交军机大臣。会同八旗大臣等。将从前所定八旗承袭佐领世职条例。再行查明。删去繁文。务期简易。定议具奏。于承袭佐领世职人员带领引见时。朕再酌量办理　　

○旌表守正捐躯之山西崞县民孟登远女孟氏　　

○辛未。上诣畅春园。问皇太后安　　

○哈萨克使臣鄂托尔齐等、入觐。上御勤政殿召见。随幸同乐园赐食　　

○谕军机大臣等、据明瑞奏称、乌什逆回等、以死固守。而纳世通。卞塔海等、未能和衷办事。每多掣肘等语。纳世通。卞塔海等、不能和衷集事。朕早已知之。但伊等之罪。尚不在此。惟讳败饰功。存心欺隐。其罪甚大。是以降旨将伊等正法。大臣等办理国事。原不应分别彼我。至朕用人行政。一本大公。大臣等如果同心协力。自当并录其功。若乖张偾事。亦必均任其咎。从不稍有偏徇。即富德等、入巴达克山。索取霍集占兄弟之时。兆惠并未前往。朕因其事已集。未行深究。若稍有贻误。自必治兆惠之罪。纳世通。卞塔海。因不相合。以致偾事。今阿桂。永贵。陆续前往。万不可仍蹈覆辙。俱著传谕知之　　

○壬申。户部议覆。云南巡抚常钧疏称、开化府属麻姑金厂。新旧塘共十五口。定为十五床。每床酌定十五人。月纳课金一钱三分。年久塘空金尽。请照锡板金厂之例。自乾隆二十九年正月始。将张百福等原领之八床开除。其余七床。仍按月徵收。应如所请。准其开除。从之　　

○癸酉。上御勤政殿听政　　

○诣畅春园。问皇太后安　　

○军机大臣等议覆。广西提督许成麟疏称、柳州城驻劄官兵。向来多住草房。易致火患。节经该处提臣。先后奏请借帑修建瓦房。迄今渐就倾圯。请援例借银修复等语。查柳州城人烟稠密。兵住草房。多致火患。乾隆二年。经提臣谭行义奏准。将营运生息银二万余两内。领四千两。借给兵修建瓦房。每间九两。三年扣还。嗣于十五年。提臣豆斌。以城外兵房并未议及。复奏请将前次归还四千两内。利银一千三百八十两零。借给城外兵。限五年内易盖瓦房。归款在案。今该提既称年久倾颓。兵丁无力修复。应如所奏。准将司库息银二千六百两。仍行借出。遵照臣等原奏。委中军参将。会同马平县修理。工竣报部量核。并按六年定限分扣清款。从之　　

○以内务府护军统领奇成额。镶蓝旗护军参领舒通阿。俱为镶蓝旗满洲副都统　　

○旌表守正捐躯之直隶易州知州李文耀妻伊尔根觉罗氏。河南夏邑县民黄二妻张氏　　

○甲戌。谕曰、傅玉。著补授正黄旗护军统领。仍署理镶黄旗护军统领事务。兼镶黄旗满洲副都统。乌勒登所遗正蓝旗护军统领事务。著莽古赉署理。莽古赉释服以前。著弘晌理　　

○谕军机大臣等、据方观承奏称、本月二十五日。东安地方得雨一二寸不等。尚未深透等语。看来迤南一带。雨泽未为沾霈。著传谕方观承。将河间等处。曾否得雨。及有无沾足情形。速即查明具奏。以慰廑怀。寻奏、四月二十五六日得雨处。京师及附近之昌平、密云、良乡、房山、涿州、通州、为优。保定府属。惟定兴、新城、新安、得雨三四寸。保定省城、与正定等府。深、易、等州。祇一二寸。至河间一带。雨甚微小。现在行令各属求雨。连日地气升潮。阴云时见。夏至节届。可望沾霈。报闻　　

○以洗马励守谦。为云南乡试正考官。工部主事邹梦皋。为副考官。编修李孔阳。为贵州乡试正考官。刑部主事吴岩。为副考官　　

○是月。直隶总督方观承奏、查阅永定河下口工段。及沿途雨水情形。得旨、览。此迤南雨泽。殊不及近京一带也。再得沾霈恩雨。方佳耳　　

○两江总督管江南河道总督高晋奏、本年桃汛后。节据上游正阳关委员禀报。淮河水势加长。臣即饬委河库道等查看。如洪湖水长逾志。即将清口东西坝及时启拆。嗣据禀。洪湖水势。自三月二十五日。至二十八日。共长水五寸。山盱五滚坝。高出水面三尺二寸。及三尺七寸不等。已督率外河厅营。将清口东坝拆展十丈。仍查看水势情形。再行递展。臣随亲至清口。看得湖水于拆坝后。至四月初七。又复加长一尺一寸。随又将东坝拆展七丈五尺。西坝拆展二丈五尺。饬令一律刨深。合之上年旧存口门十七丈。共三十七丈。湖水宣洩甚畅。得旨嘉奖　　

○又奏、臣在常家口地方送驾后。取道茶城。前赴丰砀厅查工。该厅属黄河北岸孙家集一工。当日原系漫滩夺溜。后合龙时。将工做于滩上者。在从前北岸无堤之时。自应每岁修防。以资捍御。迨二十三年北岸接筑新堤。则此工在于堤外滩上。又当因时制宜。以节糜费。臣悉心相度。该工埽后。本属坑塘。添有数尺以至丈许。应照夏家马路办法。先开倒沟引河。以备水长进淤。一俟淤成。便可停修埽工。设或河势北徙。地面宽广。下游何家庄引渠紧靠苏家山。亦不致北趋夺溜之患。又邳睢厅属王家堂迤上黄河坐湾。节年两崖水长。即行坍卸。现在径直处河崖祇存三四十丈。若塌透即成直河。然听其由下段塌透。溜势必直射王家堂旧坝台。恐致生工。今于上段顺势开挖引渠。将来水长。自必由引渠塌透。水由下行。不独与王家堂旧工无碍。且逢湾取直。所费无多。二十余里之兜湾河形。淤涸之后。可得良田百余顷。招民垦种。亦甚有益。至外河厅属清口四木龙迤下。添建木龙一架。应需木植＜??亶＞缆。已据各委员分投购足。现在儹运交工。务于汛前赶扎完竣。以资护滩挑溜。冲刷对岸积土。目下黄河水势平缓。淮扬上下运河亦俱充足。得旨、览奏俱悉　　

