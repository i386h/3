<!-- { "loadSidebar": true } -->
乾隆四十四年。己亥。十一月。辛巳朔。谕、据伊勒图奏称、有来伊犁贩卖牲畜之哈萨克帕勒频等。带有卓勒齐文书。其封面纸上。有回字、俄罗斯字、各一段。译出阅看。知是阿布勒比斯、有事欲遣伊子布普、往俄罗斯。先致书于彼。此系俄罗斯所付回书。谨将原书呈奏等语。哈萨克原有二心。伊虽已臣服于我。而俄罗斯、亦系大部落。与伊接壤。哈萨克、不免疑虑两顾。今观哈萨克阿布勒比斯。欲将伊子遣往俄罗斯托奔城。请示于俄罗斯。则伊又欲归附于彼。其意显然。此事虽不甚关紧要。仅可作为不知。置之不议。但从前阿布赉来投时。俄罗斯曾有书来言。阿布赉系伊处之人。不可收留。朕亦敕覆以阿布赉系尔之人。尔等如善为抚驭。必不来投我。今既不能使之安居乐业。致伊等投降我国。即系我国之人。揆之柔远之意。岂能却之。尔又岂可干与乎。看来此等俱系无定之人。此际再有投来者。恐俄罗斯等咨呈领取。著将从前敕覆俄罗斯之文。钞录一分。寄与伊勒图知之。将来如遇此等事。办理亦得主意。并将现繙出回字、俄罗斯字、书札。一并寄与阅看　　

○旌表守正被戕四川达州民屈贡妻唐氏　　

○癸未。谕曰、杭州将军富椿。年迈不胜将军之任。著来京候旨。所遗员缺。著加恩将傅玉补授。仍带革职留任　　

○甲申。遣官祭先医之神　　

○谕、据三宝奏、海坛镇总兵陈汝捷。染患风疾。年近六旬。医治难痊。可否准其休致回籍等语。陈汝捷、著准其休致、回籍调理。所遗海坛镇水师总兵员缺。著张继勋补授　　

○蠲缓安徽亳州、蒙城、怀远、五河、宿州、凤台、凤阳、灵壁、泗州、旴眙、寿州等十一州、县。并凤阳、长淮、泗州、三卫。本年水灾地亩。应徵带徵额赋　　

○丙戌。谕曰、朕自践阼以来。恭遇郊坛大祀。一切仪文典礼。悉本诚恪之心。敬谨将事。以期昭格。历四十四年如一日。弗敢稍有懈弛。惟是越岁庚子。朕春秋已届七旬。虽自信精力如旧。凡升降拜献。尚可弗愆于仪。但迎神进爵。仪典繁重。若各坛位前。俱仍亲诣。转恐过疲生惫。于精意或有未孚。非所以展精禋而答鸿贶也。因思正位上香献爵。朕必当躬晋申虔。至列祖、列宗、配位前上香。朕仍亲致。其献帛爵诸礼。著自今年冬至南郊为始。令诸皇子代陈。迩年郊坛大典。命诸皇子敬侍观礼。即所以豫教之也。庶朕稍节起跪之劳。一心得专于祼荐。此非朕之敢萌怠念也。会典开载、郊坛之祀。原可遣亲王恭代。敬忆皇祖圣寿六旬以后。因步履少艰。大祀虽遣官恭代。仍于坛门庄跪。以将诚意。今朕幸登拜尚可如常。祗期省曲节以壹志明禋。并非耽安逸而倦于对越。凡天下臣民。皆可谅朕本怀。即上帝祖宗。亦必鉴朕忱悃。且不特此也。嗣是而至八旬。能常如今日而不衰。亦不敢因年岁屡增。于禋祀稍有或轶。若蒙上苍眷佑。得遂朕之初愿。至八十五岁归政。惟当始终弗懈。以申朕敬天法祖之深衷耳。著各该衙门敬遵办理。并通谕中外知之。寻礼部议奏、恭遇大祀。阿哥等豫在坛上东西侍立。恭候皇上诣昊天上帝、列祖、列宗、位前。各随皇上奠帛进俎如仪。至祖献、向系昊天下帝位前献爵后。皇上旋读祝位、跪。候读祝毕。始诣列祖、列宗、位前献爵。今列祖、列宗、位前。阿哥等分诣献爵。臣等谨酌拟、阿哥等、候皇上诣昊天上帝位前、献爵时。即各分诣献爵。亚献终献同。阿哥等奠猷帛爵毕。仍东西侍立。不随行礼。从之　　

○又谕、据秦雄飞奏、奉新县岁贡生王聘。年九十五岁。本年文闱应试。精神甚属矍铄。三场俱如期完卷。榜发未得中式等语。王聘、耄年应试。允称士林人瑞。著加恩赏给举人。准其一体会试。以遂寒窗绩学之志。　　

○又谕、向年秋朝审人犯。内有业经缓决三次以上、人数积多者。每届数年。敕刑部堂官。量为查奏减等。以示法外之仁。今自乾隆四十一年十月查办之后。至本年秋谳。拟入缓决者。又积有八千九百九十余名。其数已为不少。著刑部堂官、将本年秋朝审。缓决至三次各犯。照前次查办之例。逐一查明。各按所犯情节。分别减等。以昭矜恤。至秋朝审情实官犯。有经十次停勾者。并著查明。加恩改为缓决。其既改缓决以后。即有再阅秋朝审三次者。亦不得与常犯一例议减。朕办理庶狱。每宽于民而严于官。盖以身为职官之人。自罹法网。与无知之小民不同。业由情实改入缓决。已邀宽典。自不当因其又经三次。遽予矜原。此次刑部办理缓决减等各案。其官犯、即照此例。止须将其由实改缓。并阅过次数。另列清单呈览。此等或有应行加恩者。候朕随时酌量降旨。刑部不得为之申请。著为令。该部即遵谕行　　

○又谕、据申保等奏、乌什屯田兵丁。每名收获细粮。在十九石以上。请将管理屯田事务官员议叙。兵丁赏给盐菜银两等语。著照所奏、管理屯田事务官员。著交部议叙。兵丁赏给一月盐菜银两　　

○兵部议覆、察哈尔都统常青等奏、察哈尔镶红旗闲散余丁。不敷挑差。于乾隆三十四年奏准。暂悬护军披甲缺、百二十三名。俟十年后挑补。今年满而兵丁可挑者。仅敷现在出差缺。应如所请。再展十年。从之　　

○丁亥。谕、据銮仪卫奏、民人充当校尉之荣志礼等。呈控顺义县差役人等。派令贴补老人差使。索诈钱文各情节一摺。于吏治甚有关系。本朝丁归粮办。民间一切差徭。久经停免。即遇紧要工程。如河工城工之类。亦俱官给雇值。不令丝毫累民。何致顺义县、复有派当老人差使。贴补钱文之事。不可不彻底查办。至各州县民人。充当校尉。或系国初相沿明季陋习。未及更定章程。致令滥竽。现在包衣闲散、未食钱粮之人尚多。尽可令其挑补校尉。充当差使。兼资养赡。何必令各州县、挑送銮仪卫。假手胥吏。辗转滋弊乎。此案著派军机大臣、会同英廉、程景伊、并顺天府、详加审讯。务得实情。秉公定拟具奏。如有干涉该县事件。应行质讯之处。即行文杨景素、令将该县、管押来京。会同审讯。亦无不可。至各县因何设有老人名目。及民人充当校尉。作何停止挑补。改用包衣闲散之处。著一并查明、详悉定拟具奏。寻奏、该县老人。讯即乡约地总别名。应交该督严行查察。毋得藉端滋事。县役王化鹏等、蠹索钱文。应请按律计赃定罪。知县漫无觉察。交部议处。至銮仪卫、额设民校尉一千九百十六名。如请轿、静鞭、旗手、作乐。俱需熟手递相传授。象所校尉。亦系随象来京。娴于餧养。难易生手。无庸停改。其带差、长差、请辇、各项一千一百余名。应请改用包衣闲散。俟缺出、以次补。得旨、此项民尉、除应行酌留外。其籍隶大、宛、两县者。遇有缺出。銮仪卫大臣、及顺天府送补甚便。不致滋弊。且使辇毂之民。不失世业。可仍照旧例行。其籍隶外州县者。陆续出缺改补　　

○旌表守正被戕山东单县民赵来仪妻毋氏。陕西安定县民王寅妻田氏　　

○戊子。河南巡抚陈辉祖疏报、内乡县劝垦水旱民田三顷八十亩有奇　　

○己丑。谕、据郑大进奏、麻城县生员李崶。年八十三岁。天门县生员李作朋。年八十一岁。本年文闱应试。精力尚健。三场完卷。榜发均未中式等语。李崶、李作朋、俱著加恩赏给举人。准其一体会试。用昭嘉惠耆年至意　　

○又谕、上年湖北偶被偏灾。业经降旨加恩赈恤。并将成灾有漕之江夏等各州县、漕粮正耗米石。随漕水脚银两。缓至己亥、庚子、两年带徵。本年通省丰收。各属有粮花户。自应踊跃输将。第念潜江、江陵、监利、沔阳、荆门、五州县。俱系上年灾重之区。若将缓带银米。一并徵收。民力未免拮据。著再加恩。将潜江、江陵、监利、沔阳、荆门、五州县、上年灾歉。今复成灾田地。应在本年带徵银米。展至庚子年徵收。应分作庚子年带徵银米。展至辛丑年徵收。俾民力宽纾。共受盈宁之乐。该部即遵谕行　　

○又谕、据李侍尧等奏、云南迤南道汤雄业。因前在东川府任内。失察属员婪赃。部议降一级调用。现在捐复原官。该员在滇年久。于铜运事宜。最为熟悉。请仍留于该省委办铜务等语。著照所请。汤雄业、准其留于云南。遇有相当缺出补用。该部知道　　

○庚寅。谕曰、朕此次南巡。所有随往之大臣侍卫。各部院衙门、无帮银之官员等。以及八旗章京、官员兵丁等。俱著照上次。动用内库存贮两淮解来银两赏给。著交总理行营事务王大臣等议奏　　

○壬辰。谕曰、巴里坤总兵员缺。著佛喜补授。西德布、俟到京时。该部带领引见　　

○是日起、上以冬至祀天于圜丘。斋戒三日　　

○癸巳。圣祖仁皇帝忌辰。遣官祭景陵　　

○谕、据陈辉祖奏、豫省乡试诸生。于出闱后。核对学册齿籍。查有渑池县增生刘髦学。年八十五岁。淮宁县附生李钦元。年八十岁。西华县附生索止任。年八十一岁。太康县附生张龙光。年八十三岁。俱三场完卷。未曾中式等语。刘髦学、李钦元、索止任、张龙光、均著加恩赏给举人。准其一体会试。用昭嘉惠耆年至意　　

○甲午。上诣南郊斋宫斋宿　　

○乙未。冬至。祀天于圜丘。上亲诣行礼。命诸皇子诣配位分献。岁以为例　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵　　

○遣官祭孝贤皇后陵。端慧皇太子园寝　　

○谕、据郝硕参奏、江西抚州府知府李嵩。于乐安县民人黄璋八、被勒身死一案。该县米锦、置正凶黄瘦生于不问。转将无辜之杨新仔拟绞。该府既不据招审正。迨署臬司、批饬亲提。仅委员会讯。及经审出同谋致死确情。通详更正。又不将该县揭参。请旨将李嵩、交部严加议处等语。李嵩、前于徽州府知府任内。失察降调。嗣经加恩复用知府。乃于此等关系罪名出入之命案。任意袒护耽延。非寻常玩忽可比。若仅予严处。尚觉过轻。李嵩、著革职。所有本案谋命之正凶黄瘦生等。及出入人罪之该县米锦。著该抚速即提集犯证。严审确情。分别定拟具奏。　　

