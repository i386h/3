<!-- { "loadSidebar": true } -->
○礼部议覆、顺天学政张泰开奏称、宣化一府。自康熙五十五年。定为岁科两试连考。该处士习。因考试迢隔三年。试后遂营别业。致文艺生疏。取进音生。每难足额。请嗣后岁科两次分考。使岁试未进者。知所激励。以应科试。文风当益振兴应如所请。从之　　

○癸亥。理藩院奏、蒙古王公等马匹。请酌给草料价银。自行餧养。得旨、杜尔伯特等、皆系新降之人。游牧又远。若折给价银。于伊等不便。仍照例代其餧养　　

○是日起。上以冬至祀天于圜丘。斋戒三日　　

○甲子。遣官祭先医之神　　

○乙丑。上诣南郊斋宫斋宿　　

○谕、新疆地方。所有应进贡物。经由各该省州县境内行走住宿。有司固应加意照料。小心护送。若果应付草率。以致贡物损坏稽迟。固非地方官办公之道。如已按照分例给付。不致有误公事。而赍送贡物之员。有意骚扰地方。则断不可。盖此等徵末员弁。罔识事体。或不过以雕鹰犬马之类。过事矜张。于例应给夫马廪给之外。藉势多方需索。在地方官以贡物之故。不敢与较。而新疆应贡物产。岁所常有。设将来驿使踵辙递进。为日正长。滋累何所底止。此风断不可长。倘有此等滋扰之人。该督抚等有所见闻。不行据实参奏。经朕察出。决不稍为宽宥。可将此通行沿途各督抚知之　　

○又谕曰、金梁自补放总兵以来。虽未著有战功。而驻劄伊犁。于一切贸易屯田事务。办理俱属黾勉。今闻溘逝。殊堪悯惜。著加赠提督衔。赏银一千两。料理丧事。以示优恤。并著杨应琚。于伊子中年已长成者。挑取一人。送部引见。候朕降旨加恩。所有伊犁驻劄总兵。应办事务。甚属紧要。其叶尔羌。现有驻防大臣。无需总兵大员。著汪腾龙。前往伊犁。接办金梁事务。至叶尔羌事务。著杨应琚。于副将内拣选一员。前往接办　　

○又谕、据增海奏、拏获私行买卖人薓王士学等八人。照例治罪完结外。将人薓及银八百三十两。一并入官。此项银两。虽例应入官。但不酌赏原拏之人。不足以示鼓励。著交增海。嗣后拏获此项人等。查出银两。数在百两以内者。不必入官。即分赏原拏之人。如在百两以外。作为三分。将二分入官。一分分赏。其黾勉出力者。应如何分别赏给之处。该将军酌量办理。著为例　　

○谕军机大臣等、据明瑞奏、蓝翎侍卫阿克栋阿等禀称、护送哈萨克使臣阿塔海。至爱呼斯地方。见有哈萨克苏旺鄂拓克之温布德衣等游牧居住。当经阿克陈阿等驱逐。治行移徙出界等语。看来哈萨克贪得无厌。惟图眼前小利。须痛加惩创。前经降旨将伊等剿办。可传谕明瑞。此刻伊若仍前越境游牧。即当遵照前旨。特伊等牲只掠取。若拏获头目。即行具奏。此内即使有阿布赉。亦不妨擒牟。俾知儆惧　　

○以光禄寺卿耀海。为奉天府府尹　　

○丙寅。冬至。祀天于圜丘。上亲诣行礼　　

○遣官祭上陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○诣皇太后宫问安　　

○军机大臣等议覆、巡察独石口等处地方镶白旗护军统领弘晌奏称、独石口地方。额设官七员。兵百名。向俱在城居住。其口内不过进班数人。轮替防守。查该处为蒙古出入关隘。驻防员弁。相离十数里。不便巡查。拟照古北口例。将旧住官房。改造口内。应如所请。从之　　

○又议奏、各省驻防。及东三省世职。向照京城八旗例。年幼未当差者。给与半俸。十八岁以上当差者。给与全俸。内惟黑龙江之呼伦贝尔世职。给半俸。未及岁者。给半俸之半。查此项世职。无大差使。照京城八旗食俸。未免过优。且给俸之处。亦未画一。请嗣后外省驻防。及东三省世职。当差者。食全俸。已及岁未当差者。食半俸。未及岁者。半俸之内。减半给与。从之　　

○钦差户部侍郎安泰等奏、审讯奉天府府尹通福寿。徇纵属员高锦。收受陋规一案。查有高锦馈送通福寿银两等情。得旨、通福寿。著革职。所有收受银两情节。著交与安泰等、一并严审究拟具奏　　

○丁卯。户部议覆、漕运总督杨锡绂奏称、各卫佥选运丁。向例由千总呈送卫备。加结申详都司。其时不由道、府、统辖。是以兼令同知、通判、查验。自雍正三年。裁革都司。卫所俱归道。府考核。佥丁事宜。应祇令知府查验。详道定佥。若仍兼送同知。通判。不惟多稽时日。且恐吏胥滋弊。应如所请。嗣后同知。通判。点验佥丁之例。概行禁止。从之　　

○戊辰。谕曰、富德以乌拉齐微末之人由侍卫洊擢副都统西陲之役。初命察勘军站。见其尚堪驱策于大兵分路进剿。授领队大臣晋用参赞。寻畀以副将军。数年来不过禀朕指示奔走服勤。实则核其更事戎行。副将军不如参赞之久参赞不如领队之久。而身所涉历率少险多平。易以因人集事。此朕非常之功。不待非常之人之论。与富德福将之品题。不自今日始定也。前者凯旋懋赏。念吉林将领中向无受殊荣。膺峻秩之员。遂加以侯爵。重其职掌若御前领侍卫内大臣、兼都统、理藩院尚书军机处行走。试问此乌拉齐从来罕遘之旷典。即令富德自叙成劳。敢谓当此无愧否稍有人心。亦必斤斤安分。既可自保身名。兼可全朕用人颜面。讵意富德器小易盈。肆行无忌。以致隳官箴。玩国法。竟有出乎计料所不及者。本年八月。伊请假归省。将军成衮扎布摺奏、富德以其不用咨呈。辄自移文呵斥。朕特谓妄自尊大。不识部院体制。谕令明白回奏。奏到种种支离矫饰不具论。甚至大言今日之准部。非昔日之准部。今日成衮扎布之为将军非昔日额驸策楞之为将军。此则复成何语。彼时亦仅降旨交部议处。而老格以侵用官驼事败。供出马匹寄牧富德厂内。自来宗亲望族犹不能尽有马厂。富德暴忠未几。安得有之随令巴尔品查奏。则厂中牲只。现至数千之夥。自军营私留不交官马外有直向扎萨克王公等勒取者有少为给值。抑令多多购办者。在常人已为簠簋不饬。矧其出自专辖外藩之正卿。比年以办理军务。蒙古驼马。虽官用每议增价。并停其采买富德岂未之闻而恣意横索至是又老格曾掠回部噶岱默特之媳。噶岱默特乃久经归城效力之伯克况经诉知富德。已为行文诘责旋向老格指名索取。自配家人深堪骇异甚且以明知不法之事。奏覆狡赖。直行欺罔。又询出富德随驾南巡时。挟带人薓。托高恒发卖。已给价三千两。犹嘱伊仆。有再须多贷数千之语。幸高恒不肯在扬觅售。而已给之银息不大浮于本。是以但行严饬。不治高恒之罪。若富德以内廷扈跸大员。于鹾使腥膻之薮。不思避嫌。明目张胆。行同驵侩。其贪饕狼籍。迥出情理之外。因派员检查家产。乃拥赀至三万余金。计伊在营。不越六七载。分例所得。每岁不越七八百两。加以先后恩赉。即使在家在外。不费一钱。亦安能委积如许。富德若此。兆惠、阿里衮、舒赫德等、又当何似。此非从人设计婪取。即为领兵假威劫略无疑。当令解京。派和亲王、简亲王、军机大臣、刑部堂官会审。富德知出入之数。凿枘难符。始称出兵时。曾令家人携缎、布、烟、茶、牟利所致。诘以缎有奇赢寄归一款。不应累盈钜万。复称皆用台站驮装。得省运脚。因有倍蓰之获。果尔。则侵军需而载私槖。急负贩而滞颜行。此五年大功。安知非一二年可就。竟为此等、黩货因循。老师糜饷。其罪更何可言。军中兜鍪将卒。借裹带之余。便规什一。朕皆早有见闻。不为推究。何则。当官必严负乘之珠。临阵不讳诈贪之使。理固并行不悖也。若辈奋身锋镝。觊余润以自封。事本难为责备。况当国家鸿贶应期。肤功大定。所谓成大事者。不拘小节。酬庸以外。固无须寸寸较量耳。富德若非回京封赏之后。负恩犯法。其事连类而出。朕曩者何尝一言追论及此耶。昨富德辞穷思遁。又自呈告密一封。捏攀兆惠家仆。亦有营中卖驼各款。其意以索与兆惠等不合。今引兆惠等、并罹一网。非惟足快私憾。并可张大谳牍。使朕难于速结。此尤小人无耻所为。朕宁肯黑白不分。遽为此等伎俩所动。无论兆惠前事无凭。而还朝以来。台省典司不少未闻现有不检如富德所为者。然使兆惠果不自爱。朕岂靳多治一人。朝廷递有乏材之虑。乃谓富德一经封赏。有事重难究治。充类至于跋扈不逞。则如之何。朕将曷以用人为也。朕加恩富德。怜其起家寒陋。易为满洲勋旧世阀轻视。故遇事必为曲留余地。意转不无偏向。此廷臣所稔知。兆惠等、即与富德素不相能。岂能乘伊告假。于朕前为尝试下石之计。倘以富德所为。移之于兆惠。恐其早干严谴。翻不能需之一二年。如伊贯盈不已。方始因人发觉矣。借富德往援兆惠时。中途为贼所围。会阿里衮送马适至。得以冲锋前进。乃对朕口奏。必自匿受困之由。重设他人佽助之力。悻悻见于词色。时虽托其缪戾。尚或悯其无知。何期骄纵不悛。神禠其魄。败露一至此极乎。且诸大臣。并由朕手自提策。日给使令之人。幸际助成。朕以功臣宠命之则可。若以陈编所纪汗马勋高。曲赐保全为例。又梦呓不当出此。汉唐以下崛起之君。与将佐本市衣昆弟。一旦主臣位定。势疑地逼。上以功忌下以功争。所谓彼一时也。朕旁午焦劳。敬成皇祖。皇考。数十年经营未竟之绪。钜任独肩。兆惠等、听朕临遣。遵朕指挥。祇满洲世仆之常分。伊等既无可争。而朕又何所忌。即忌亦必先自兆惠。阿里衮。舒赫德等、而何有乎微末之富德。富德即云有微劳。亦已阶崇五等。班接六卿。所得不为不厚矣。今使罪状显著。犹为曲法隐忍。是小功必赏。大罪不惩。百尔臣工。将不知有三尺。天下后世。谓朕何如主哉。兹王大臣等研质明确。所有勒索营私各款。已据供认不讳。至军前劫略取财一节。特因现无左证。哓哓不承。然其事与军营渔利劣迹。朕原已置诸弗问。岂本罪既无疑义。又必更加刑讯。并烦有之临轩亲鞫耶。富德。著即按律定拟具奏。恐在外庸愚无识之徒。未晓富德孽由自作始末。或疑朕不能破格全其终始。是用明晰宣示。俾众共知之　　

○谕军机大臣等、永贵等奏、霍罕额尔德尼使人巴巴什克禀称、伊处贸易人沙萨伊特。有马八十匹为布噜特之萨鲁部人掠去。随饬噶岱默特往查。其头目沙巴图闻信。即尽行取出交还等语。布噜特等、互相掠夺。亦事之所有。沙巴图一闻查取之信。即行遵照办理。甚属恭顺。著传谕永贵等、酌量给赏。以示鼓励。噶岱默特奉委查办。亦能实心奋勉。俱著一体赏赐　　

