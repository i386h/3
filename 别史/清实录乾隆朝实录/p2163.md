<!-- { "loadSidebar": true } -->
○癸巳。刑部议覆、山西巡抚鄂宝奏称、军流人犯。聚处过多。约束难周。请将潞安府属军流。在汾、蒲、二府酌派。大同、朔平、宁武、三府。并吉州军流。在平、代、忻、沁、保、五州酌派。应如所请。再伊犁乌噜木齐等处。发遣人犯。更与内地不同。应一体酌量通变。请嗣后新疆地方。除奉旨发往。及例应发遣为奴外。其余情节稍轻者。改发云贵两广。极边烟瘴充军。情节较重者。发往黑龙江等处。充当苦差。内外问刑衙门。所有临时酌发人犯。一体分别办理。从之　　

○甲午。谕曰、陕甘总督吴达善、久任封疆。老成练达。近于陕甘任内。办理诸务。更见周详妥协。昨以患病奏请解任调理。曾经降旨、特遣御前侍卫。带领御医前往诊视。并令文绶暂行留甘署篆。俾得安心调摄。以冀速痊。兹闻溘逝。深为轸惜。著加恩晋赠太子太保。入祀贤良祠。所有应得恤典。仍著该部察例具奏　　

○又谕曰、吴达善患病溘逝。业经降旨晋赠宫衔。入祀贤良祠。著再加恩。将伊历任内所有应赔官项银两。概予宽免。在于各案内应赔各员名下摊赔　　

○谕军机大臣等、昨据诺穆亲具奏、动支耗羡银两一摺。已批交该部知道。而摺内黄册。未见奏到。今据查明该抚同日有送通政司庆贺题本。将黄册一并填入本批投递。殊不可晓。本章例系由驿递送。奏摺应另遣人赍进。何至两相舛误。看来该抚特因乘火牌之便。将奏摺竟行一并附带。意图节省专差盘费耳。滇省养廉丰厚。诺穆亲不应小见若此。甚属不合。著传旨申饬　　

○户部议准。河南巡抚何煟奏称、裕州、内乡、二州县。劝垦民田。应照例水田于六年后起科。旱田于十年后起科。从之　　

○调四川总督文绶、为陕甘总督　　

○乙未。谕、据永德参奏、兴宁县郭齐仁、致死黄化五一案。案经六载。官易七任。前讳后纵。上下因循。几致凶犯漏网。现任知县李兆吉。瞻顾前官。固执意见。并不细心推鞫。知州杨桑阿。两次率转。始终袒庇。请将李兆吉革职。杨桑阿敕部严加议处。所有从前承审之正署各令。并先经草率办理之按察使王太岳。均附参听候部议等语。李兆吉著革职。杨桑阿著交部严加议处。朱丝纶、张照藜、张拱极、何大璋、蔡昌诒、孟潜、杨锡绶、俱著交部察议。王太岳著一并交议　　

○湖广总督富明安等奏、据京山县知县舒勒赫禀称、访有县民陈伦盛等。听从严金龙学习拳勇。欲图纠众抢劫居民。当经拏获陈伦盛等二十名。搜出私制衣帽等物。其严金龙一犯。逃往随州地方。现在尾追严拏等语。臣等即飞饬干员。四路密缉。续获陈曰宗等七名。复在严金龙家。搜获姓名簿。内开载廖文起等十六名。注有伪官千总副总等字样。又有伪印空白四纸。其伪印篆文。系匡复中原四字。空白纸尾。书天运辛卯年十月十四日等字。臣等于二十日抵京山县。复据禀报、拏获簿内伪官王君德等八名。并各夥犯四十九名。连前获犯共八十四名。连日隔别严讯。据供称、严金龙自称鬼谷转世。能知过去未来。得有神剑印信。能遣神兵。伊等为其所愚。先后出钱入夥。严金龙于十月初八日黑夜。聚集廖文起等二十余人。饮酒结盟。拟于十月十四日。抢劫京山仓库。不料初九日已被查拏等语。现在各犯虽陆续擒获。但首逆严金龙、并济恶之何士荣、尚未拏到。即飞咨邻省。一体查拏。并令襄阳镇臣马虎、前往随州、枣阳、与河南接壤各地方。上紧督同搜捕。得旨、另有旨谕。谕军机大臣等、据富明安等奏、湖北京山县民严金龙等、纠众结盟。私制衣帽为号。图劫仓库。经县营访闻禀报。现已获犯八十四名。仍将首逆及济恶各要犯。四路追擒等语。此等奸徒。敢于光天化日之中。聚众滋事。甚至假捏伪号伪官。计图抢劫仓库。悖恶已极。自当尽法处治。务绝根株。断不容其稍留遗孽。其擅受伪官各犯。自属逆犯党羽。罪无可宽。至于邀人敛钱之犯。明知叛逆密谋。辄敢代为煽惑。法难轻逭。而出钱入夥之人。亦属随同附和。不得概云为其所愚。少有宽纵。该督现既驰往该处。擒获多人。即当就现有之犯。严讯确情。从重究治。多办数人。使顽民各知炯戒。不可稍存姑息。其有应行正法。及应发遣各犯。审明后择其必应质讯之一二人。严密监禁。以待首犯对质外。余俱确核情罪。分别定拟。即速奏闻发落。不必俟首犯就获后。方行结案。致有疎虞。而要犯久稽显戮。亦不足以示惩儆。其首犯严金龙。及济恶之何士荣等、现已传谕何煟、一体严缉务获。该督仍当严饬所属文武。上紧搜捕弋获。毋任漏网。所有访闻禀报之知县舒勒赫。尚属能事。著该督于此案办结后。将该员送部引见。将此传谕知之　　

○又谕、据富明安等奏、湖北京山县民严金龙等、纠众结盟。私制衣帽。图劫仓库。经县营访闻禀报。该督等驰往督率查拏。已获夥犯多人。其首逆尚未弋获。现在严饬追擒。并于河南接壤地方。上紧督同搜捕等语。奸徒聚众结党。甚敢造作伪印伪官名号。悖逆已极。实为法所不容。必当将首夥各犯。全行擒捕。尽法惩治。方足以昭炯戒。现在谕令富明安。就已获各犯审明。从重办理。仍严饬将首逆。及济恶各犯。上紧追拏。毋使一人免脱。但此等逸犯。见事已败露。本处缉捕必严。自不敢羁留湖广地界。而豫楚境壤相接。便于窜匿。且希冀邻境不知案情。得以幸免。易致假息潜藏。虽襄阳镇马虎。已赴交界处搜擒。恐未必查至豫省。著何煟即派委妥干员弁。严密访缉。并于路通湖北各州县。一体协力查拏务获。如逆犯果能就获。即严讯供词。确核案情相符。迅速按律定拟奏闻。于所获之处正法。传首楚省枭示。毋庸辗转押解。至有疎虞。将此谕何煟知之　　

○丙申。上诣奉先殿。寿皇殿。行礼　　

○谕、据彰宝奏、鹤丽镇总兵员缺紧要。现令喀木齐布、暂行带署。请即简员补授等语。喀木齐布。于滇省情形。颇为熟悉。且其从前议处原案。尚属因公。即著补授鹤丽镇总兵。仍带降三级留任。照例按年开复　　

○又谕、兵部议奏、云南进兵未曾出力人员。所有世职。一体不准承袭。但念此内有本身所得者。有祖父所得承袭至今者。若不分别。概行削除。非体恤勤劳至意。此次未曾出力人员。除本身所得之职。照部议不准承袭外。其由祖父相传者。查伊族内应袭之人。另行承袭　　

○谕军机大臣等、据钟音等奏、审讯苏省铜商李豫来等、控告闽商游中一等、顶冒越贩各情节。均属子虚。又称闽商采办。并无定数。苏商办铜。年有定额。诚恐将来或有短少。苏商得以藉口。请嗣后闽省不必采购洋铜等语。所议亦属允协。已批交该部议奏矣。但据钟音等摺内奏称、查讯闽商赴倭采买。并无阻难。亦非于苏商额办数内匀给。是闽省采办铜行。似与苏商无碍。因何该商等得有藉口之处。著传谕萨载。查明覆奏　　

○是月。大学士两江总督高晋等奏、臣等遵旨至德州顺勘南运河。查德州为南运河上游。承受漳卫二河之水。恩县境内。有四女寺石坝一座。德州境内。有哨马营石坝一座。分洩运河。归海丰县入海。勘明淤浅处所。俟春初挑浚。以期一律深通。南运河现当水落之时。中泓水深。犹有八九尺。至一丈五六尺不等。经伏秋雨水。草土各工。间有残缺。应照岁修工程办理。沧州之捷地。青县之兴济。两处减河。仰蒙指示。改为滚坝。以资分洩。夏秋水势盛涨。独南运河毫无漫溢之患。此皆两减河之明效。今测量捷地滚坝。现过水一尺五寸。兴济滚坝。现过水七寸。坝外运河水深丈余。俟两坝断流后。河水仍敷济运。臣等于二十七日抵天津。即顺路查北运河。再取道至永定河。次第查勘。得旨、览奏俱悉　　

○江南河道总督吴嗣爵奏洪泽湖清水已消四尺二寸。高堰志桩。尚存水九尺九寸。目下已值冬令。水势有消无长。须多蓄湖水。以备明春御黄济运。并刷涤里河一带淤沙。现将丰砀厅属毛城铺倒勾引河。邳睢厅属峰山四闸。外河厅属王营减坝。堵闭完工。其清口东西坝。已接筑二十二丈。口门尚宽四十五丈。臣即从桃源工次。前往清口。察看清黄水势。俟坝工办定。即赴徐属各厅。逐段履勘。得旨、览奏俱悉　　

○署河东河道总督姚立德奏、查运河两岸。向有济运水柜。贮蓄于秋冬。灌输于春夏。以资浮送粮船。臣亲往各湖。测量水志。蜀山、马踏、南旺、马场、独山等湖。收水较往岁为多。尽足济用。至微山一湖。地居下游。伏秋汛内。汶泗诸水。汇注入湖。颇觉浩大。自畅开韩庄湖口双闸滚水坝。以及闸南引渠。广为宣洩。现存水、尚逾从前水志一丈一尺之数。虽助济东省八闸以下。并江南邳宿一带河道。运行有余。而于滨湖坡洼之地。不无妨碍。查微湖洩水尾闾。在东省、则有韩庄湖口闸坝引渠。并伊家河以入运。在江省。则有蔺家山等河。以达荆山桥入运。每遇冬间收水时。即各处筑坝堵塞。目下湖水尚大。自不必拘泥旧例。应仍听其畅放洩水。俟适符水志尺寸之时。再行堵筑。得旨嘉奖　　

○又奏、臣昨自豫省回济。查勘运河工程。内有阿城下闸。地平石冲掀数块。十里单闸。坍损一面墙石。韩庄迤北之临河片石堤工。塌卸数十丈。均可于抢修案内。通融办理。至两岸土堤残缺者。所在皆有。而济宁上下。尤为险要。查西堤工。大汛出水二尺者。不须加筑。应将出水一尺者。加高一尺。出水数寸、及水与堤平者。加高二尺。俟来春分段抬土。加式夯硪。东岸堤工。自南阳以下、至珠梅闸止。郗山以下、至韩庄闸止。大汛时、堤在水中。目下水消堤露。应俟挑河完竣。未经开坝放水之先。将河滩露出之土。堆贮堤顶。筑成子堰。以资抵御。又查各湖圈堤。向系民修。业委员督办。勒限完工。共沿河一带涵洞。现在宣洩甚畅。再运河今岁轮值大挑。臣已亲探河水浅深。淤沙厚薄。逐一登记。豫将南旺分水口、备齐桩料。多积土方。以便至期煞坝。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百九十五



大清高宗法天隆运至诚先觉体元立极敷文奋武孝慈神圣纯皇帝实录卷之八百九十六　　

