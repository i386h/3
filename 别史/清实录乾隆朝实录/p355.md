<!-- { "loadSidebar": true } -->
○广东琼州镇总兵武进升奏、琼属雨水田禾情形。得旨。欣慰览之。已用汝福建提督。汝曾为漳州总兵。彼处风气刁悍。汝所素知。而目下为尤甚。一切整理之处。与督臣和衷亟力为之。　　

○云南布政使阿兰泰、具摺谢恩。得旨。汝江西一任。颇不满朕意。故调云南事简之地。汝其勉力改过可也。　　

○署贵州总督云南巡抚张允随疏、嗣后除外省流棍。勾串本地玩法之徒。将民间子女。拐去川广贩卖。或硬行乡去贩卖者。仍照定例、分别首从、定拟斩决绞候外。其有本省民人。诱拐本地子女。在本省地方售卖者。审无勾通川贩情事。仍照诱去妇人子本例。被诱之人。若不知情。为首者拟绞监候。为从及和诱知情之人发遣。如系本省人捆绑本地子女。在本地售卖者。虽未经伤人。但既捆其人。复卖其身。即与伤人无异。为首者照抢夺伤人例、拟斩监候。为从者分发边卫充军。下部议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百五十一　　


大清高宗法天隆运至诚先觉体元立极敷文奋武孝慈神圣纯皇帝实录卷之一百五十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。冬十月。壬辰朔。享太庙。上亲诣行礼。　　

○诣大高殿行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○颁乾隆七年时宪书。　　

○顺天府行乡饮酒礼。　　

○癸巳。上诣畅春园、问皇太后安。　　

○幸圆明园。　　

○兵部议覆、山东巡抚朱定元、遵议量裁各省续添兵丁。山东抚标左右二营。原额、马兵二百名。守兵八百名。康熙三十四年。裁守兵三十四名。三十五年。裁守兵五十名。现今二营马兵二百名。内各官养粮三十七名。实兵一百六十三名。守兵七百一十六名。内养粮六十六名。公费十八名。实兵六百三十二名。仅供差使。无可裁减。应如所请。照旧存留。至登州、兖州、各镇。自雍正元年以后。陆续添兵一千六百名。应仍令酌裁。从之。　　

○又奏、续准议叙剿。除云南普思元新等处逆贼、一等军功、效力武举人赵世英等、武生苏灿等、各准军功加衔一等。授为千总。随带纪录二次。贡生胡国灿等、各准军功加一级。随带纪录二次。二等军功、效力武生陈得禄等、各准军功加一级。随带纪录一次。三等军功、效力武生李联捷等、各准军功随带纪录二次。监生杨元芳等、生员许齐贤等、俱授为贡生。三等军功病故土巡检杨可昌、准其难荫一子八品监生。迷失兵丁五名、一体赏恤、从之。　　

○广东巡抚王安国疏报、粤东沿海州县、垦复迁移田地税亩。乾隆五年分、潮、雷、二府属、共垦复迁移税五顷三十六亩有奇。又广、惠、潮、连、嘉、五府州属、共报承额外水田税三十顷一十五亩有奇。广潮、肇、三府属、共报承沙坦税一百五顷四十六亩有奇。又香山县、归并卫所屯田、垦复税一十二亩有奇。　　

○甲午。调户部右侍郎周学健、为刑部右侍郎。起原任左都御史彭维新、为户部右侍郎。　　

○乙未。安徽巡抚陈大受疏报、乾隆四年分、灵璧、定远、五河、三县、垦旱地一顷五十五亩有奇。又凤阳、临淮、二县、垦旱地四顷二十九亩有奇。又临淮、来安、凤阳、三县、当年升科田地一顷四十二亩有奇。　　

○丙申。上诣畅春园、问皇太后安。　　

○谕、朕览福建秋审各案。九卿于情实、缓决、可矜内、多有更定。皆属允当。似此秋审重大之务。巡抚王恕、并不留心详慎。错误甚多。该部可即传谕申饬。　　

○大学士等议覆、刑部尚书署湖广总督那苏图奏称、上年城步、绥宁、二县、苗猺不法。自用兵剿平之后。贵州总督张广泗定议在已剿之长安五寨。建造城垣。另设城绥一协。移驻厅员。添兵增汛。经王大臣等议准行。但城绥二县、处楚极边。长安五寨。又在城绥百里外。万山重叠。商贩不通。烟岚瘴毒。势难久居。筑城设堡。尤为劳费。且周环尽系苗寨。万一有事。岂能分援。张广泗初议。粤西之义宁协。设于广南距长安一寨七八十里。尚可彼此声援。今义宁协又改设龙胜内地。距城绥二百余里。难以联络。城绥设协。虽经议定。目今城垣堡署。尚未兴工。官兵尚未移驻。正当及时筹画。查城步县属毛田地方。离县城三十里。系各峒苗猺出入要地。地面平阔。应设一营。名城步营。修建堡城。令武冈营游击移驻弹压。应添千总二员把总一员。外委四员。并在附近各标协营内。抽拨兵四百一十六名。合之前奏抽拨贴防兵三百八十四名。共八百名。分派塘汛。并将横岭原设五峒巡检、移驻毛田。与游击同城。共司稽察。城步县守备。即为城步营中军。武冈营改为都司。专管武冈州汛地。仍归宝庆协分管。城步绥宁二营。均听靖州协兼辖。再。绥宁营原设兵七百四十二名。应抽拨兵五十八名。合原额共八百名。与城步新营兵额相符。其宝庆同知、驻劄城步县治。专司二县苗猺事务。亦应抽拨兵一百名。把总一员。外委一员。加给厅标。责令会同营汛。往来游巡。其长安五寨。实无庸设协建城。江头地方。亦不必添设巡检。堡卒尽可彻回。地亩招人佃种。岁收租谷。留充兵米。应如所请行。其应建堡署。添拨官兵等事宜。请交与新任督臣孙嘉淦、妥协办理。从之。　　

○湖北巡抚范璨奏、襄阳地方、囤麦躧麴、耗费民食。请照河南省例。将躧户、贩户、经纪、牙行、以及徇隐之乡地保长、＜?马犬＞载之车船人户、分别治罪。关津官吏、失察故纵。分别参处。盘获首报者、给赏、得旨。所办甚妥。如所请行。　　

○吏部右侍郎杨嗣璟请假省母疾。许之。命左侍郎梁诗正、兼理右侍郎。　　

○命副都统索拜赴藏、代纪山驻劄。赏银五百两。　　

○缓徵江苏山阳、清河、桃源、安东、铜山、沛县、邳州、海州、沭阳、睢宁、萧县、宿迁、阜宁、丰县、砀山、十五州县、及淮安、大河、徐州、三卫、被水成灾田地、本年应徵新旧漕粮。　　

○原任浙江巡抚卢焯疏报、乾隆五年分、象山、临海、太平、三县、开垦田、地、山、荡、共九顷二十二亩有奇。招回丁口八十二丁口三分四厘六毫零。又象山、定海、太平、永嘉、平阳、五县。开垦额内田、地、山、园、共一十五顷九十七亩有奇。招回丁口九十一丁口五分八厘五毫零。又太平县、开垦额内田、地、山、共五十四亩有奇。又永嘉、宣平、二县。开垦额内田、一十六顷三十九亩有奇。又定海县、开垦额内涂、田、草、荡、河、共四顷三十九亩有奇。又江山县、开垦积荒田、一顷七十六亩有奇。又丽水县、开垦坍缺地、六十三亩有奇。　　

○丁酉。上幸静明园。　　

○河南道监察御史李＜?忄原＞奏、臣与川陕督臣尹继善、查勘甘省各州县饥馑情形。实因地方官匿灾不报。以致查勘时、纷纷具诉求赈。并无招告之事。今尹继善谓臣张扬鼓动。多方煽惑。明系诳声圣听。希图掩饰。得旨。李＜?忄原＞张扬鼓动。多方煽惑于前。又复捏辞巧辩。攻讦督臣于后。若不严加处分。则将来乡绅挟制之弊。不可胜言矣。著该部严察议奏。　　

○调取浙江昌化县知县罗朝彦、来京引见。　　

○戊戌。谕、秋审重务。民命攸关。虽至详至慎。犹恐出入未能平允。今湖广省秋审各案。经九卿于缓决、可矜内、多有改拟者。巡抚范璨、许容、并不留心鞫勘。以致错误甚多。著该部传谕申饬。　　

○己亥。谕曰。八旗人等、喜丧事故。给与恩赏银两者。原欲使旗人得沾实惠。因后有冒领者。始定以冒领人之子孙。及其同居之伯叔兄弟。并其子孙。俱永不给与恩赏银两。此亦所以惩戒欺罔之人也。但此内有知情者。有不知情者。如果系知情。自当照例停给。若并不知情。因一二不肖者。混行冒领。即将伊等伯叔兄弟、一并株连。至于子孙、俱永远不得沾恩。稍为过甚。亦非朕惠济旗人之意。嗣后如有冒领银两等情。同居知情者。照例永不给与恩赏。若系实不知情。仍照常给与。其如何分别定例之处。著交八旗大臣。再行详议具奏、寻议、嗣后八旗有冒领恩赏之事。将冒领之人。从重治罪。永远不给恩赏。伊族中伯叔兄弟、通同作弊者。亦照本身冒领办理。不知情者免议。其失察之参领、佐领、骁骑校、领催、族长等。俱分别议处。其派出稽察章京。不亲至本家查验。以致冒领者。一并议处。如或其事属实。仅多领银数者。与稽察章京无涉。应无庸议。将多领银两追出。并将该参领、佐领、骁骑校、领催、族长等。分别议处。从之。　　

○蠲免直隶雄县被水灾贫民。所借籽种、口粮、九千四十余石。代赈。　　

○庚子。谕、朕闻广东崖州、及感恩、陵水、二县、今夏雨水短少。迨后虽经得雨。而为日已迟。播种不能遍及。抚臣王安国。虽饬州县官发谷借粜。以资接济。而彼地连年歉收。其中极贫之民。无力借粜者。仍苦不能糊口。深可轸念。著该督抚、即饬有司加意赈恤。务令穷黎不致失所。又闻琼州、雷州、二府属、于本年八月十四五日、风雨大作。吹揭屋瓦。其田禾室庐有无损伤之处。亦著酌量办理。寻户部议准广东巡抚王安国疏报、琼、雷、广、肇、惠、五府属之琼山、澄迈、临高、儋州、万州、崖州、乐会、昌化、文昌、感恩、海康、徐闻、遂溪、番禺、新会、新安、新宁、香山、增城、高明、恩平、开平、鹤山、归善、二十四州县、被飓风灾民、各给赈有差。　　

○户部议准、漕运总督常安议覆、各省旗丁闰月月粮银米。实为计口授食之需。应照旧支给。从之。　　

○顺天府府尹蒋炳疏报、耤田收获事竣。内产有一茎双穗谷十四本。又一茎三穗谷一本。下部知之。　　

○辛丑。上诣畅春园、问皇太后安。　　

