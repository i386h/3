<!-- { "loadSidebar": true } -->
○谕、今年春间。雨泽尚属调匀。自四月以来。渐觉愆期。昨虽得微雨。仍未沾足。若再迟至旬日之后。便成旱象。二麦收成。必至有减分数。著礼部虔诚祈祷。朕因近日少雨。宵旰焦劳。无时或释。屡向大学士等咨询。筹画感召天和。惠济闾阎之道。今日特召尔九卿等面降谕旨。朕之念切忧勤。无非为百姓起见。盖以百姓皆朕之赤子也。君臣一体。朕之赤子。独非诸大臣之赤子乎。倘或年岁歉收。朕与诸大臣官员。岂至有饥馁之患。而百姓饔飧不给。嗷嗷待哺。是犹为父母者晏然饱餐而听其子之啼饥于侧。于心忍乎。此数日中。得邀上天慈恩。甘霖大沛。自可仍望丰收。设或竟成亢旱。则当豫为未雨绸缪之计。凡有可以裨益闾阎者。尔等悉心筹议。及时料理。庶几有备无患。朕御极五年以来。畿辅之地。雨旸不能时若。上年秋成稍觉丰稔。今岁春初频得时雨。朕心方为庆慰。不意目下又有旱象。朕于用人行政之间。返躬自省。仰承上天眷顾之隆。皇考付托之重。兢兢业业。不敢有负。此朕心可以自信者。然一日万几。不敢信为一无阙失也。即大学士等与参几务。随朕办事。又岂能保其一无过愆。人若不自知。见人之过易。见己之过难。如镜之能照物而不能自照也。尔等现居九卿之列。皆为朕之股肱。倘政事或有失于宽纵。及失于严刻之处。尔等宜平心细想。有应入告者。或连衔具奏、或各抒所见。据实直陈。务期于国计民生。实有裨益。倘摭拾虚词。以用人行政为无可置议。或搜索琐事。苟且塞责。皆非朕所谆谆期望于尔等者。夫朋友之间。尚有规劝之义。况我君臣谊关一体者乎。至科道为朝廷耳目之官。朕广开言路。奖励多方。并令翰林郎中参领等官。皆得建言。原冀有裨国是。乃数年中条奏虽多。非猥琐陋见。即剿袭陈言。求其见诸施行。能收实效者为何事乎。近日即科道官敷奏、亦属寥寥。即间有条陈。多无可采。即如官福参奏工部一事。有意苛求。皆属空中楼阁。毫无实据。朕不准行。降旨申饬。如此等者。谓之不开言路可乎。部院奏事。近来亦属简少。或因朕躬欠安之后。尚须调养。有意减省迟延耶。虽现在事务。未至贻误。然如此存心。乃妇寺之忠爱。非人臣事君之大义也。若因朕此旨。又复陈奏一二无关紧要之事。以见供职之勤。此又毫无识见者矣。即如各部司官中。颇有年力老迈不能办事之员。该堂官多以无甚过失。姑为优容。不知此辈久占员缺。凡行取知县。及额外候补人员内。才具可用者。转致壅滞。无缺可补。应将现任司员老迈者甄别沙汰。令其休致。此等素餐之人。仍得原品回籍。亦非过刻之举。此即各部所应办之一事也。总之我君臣皆当以实心行实事。刻刻以民生为念。不得少有粉饰。视为具文。乃可上感天和。下裨庶政。尔诸臣当交相劝勉。以仰副朕意。并将此旨传与科道翰林等。俾共知之。　　

○兵部左侍郎舒赫德奏、奉天地方。幅员不广。近年米价渐增。请照前禁止海贩。并陈不便情形。天津山东之船。多载闲人来沈。及回则尽船载米。不便一。海中岛屿。恐有无藉匪徒。往来日久。聚集滋事。不便二。奉属弁兵。有银无米。若每岁多去米谷。益形拮据。不便三。得旨。知道了。待朕缓缓酌量。目今畿辅又觉旱乾也。　　

○舒赫德又面奉谕旨。盛京为满洲根本之地。所关甚重。今彼处聚集民人甚多。悉将地亩占种。盛京地方。粮米充足。并非专恃民人耕种而食也。与其徒令伊等占种。孰若令旗人耕种乎。即旗人不行耕种。将地亩空闲。以备操兵围猎。亦无不可。尔至彼处。与额尔图详议具奏、寻奏、奉天地方为满洲根本。所关实属紧要。理合肃清。不容群黎杂处。使地方利益。悉归旗人。但此等聚集之民。居此年久。已立有产业。未便悉行驱逐。须缓为办理。宜严者严之。宜禁者禁之。数年之后。集聚之人渐少。满洲各得本业。始能复归旧习。今若明降谕旨。无知小民。恐将伊等悉行驱逐。难免不生他故。臣等公同商议。摺内未将皇上谕旨载明。但将应办之处。与额尔图详列条款具奏、得旨报可。　　

○王大臣议覆、兵部左侍郎舒赫德奏称、奉天地方。关系甚重。旗人生齿日繁。又兼各省商民辐辏。良莠不齐。旗人为流俗所染。生计风俗。不如从前。若不亟为整饬。日久人烟益众。风俗日下。则愈难挽回。臣等恭抒管见。列为八款。一、山海关出入之人。必宜严禁。向例在奉天贸易。及孤身佣工者。由山海关官员给与照票。始行放出。其携眷者概不放行。是以奉天聚集之人尚少。嗣因直省数州县歉收。附近居民。有愿携眷移出者。由直隶总督处交地方官。将所到之人验放。因此他省民人。携眷移居渐众。粮价日益增。风俗日益颓。其携本贸易者。尚有回转之日、其佣工之人。一至彼处依恋谷贱。羁留不归。嗣后凡携眷移居者。无论远近。仍照旧例不准放出。若实系贸易之人。交山海关官员。将出口人数目姓名。并所居地名。现往奉天何处贸易。一一盘问清楚。给与照票。再行放出。及至贸易地方。令奉天官员查验执照。再令贸易。俟回时仍将原票缴销。再令山海关地方官。于年底。将贸易人数姓名。造具清册。行令奉天将军府尹。交该地方官查核。如无照票。并无正本买卖。散行者。即解回原籍。永远禁止出口。其在山海关附近三百里以内居住。及出口耕田者。亦应一体给票。俟入口时缴销。若至应入口之时。并不进关者。由原给票之官员处。行文奉天地方官催令归还。若山海关官员。于出口之人并不给票。即行放出。而奉天官员。将此无票散行之人。隐匿容留者。照失察出口逃人律议处。关口各员属下胥役。若有藉端勒索等事。从重治罪。将该地方官照失察胥役受贿律议处。应请豫行直隶。山东。河南。山西。各督抚。晓谕商民。过半年后。再照新例施行。一、严禁商船携载多人。查奉天所属地方海口。因通浙江。福建。山东。天津等处海界。其商船原无禁约。该地方官给与船票。经过各海口照例查验。钤加印记。始准开行。此内山东天津之船。载人无数。每次回空。必携载多人。若不禁止。则人知旱路难行。必致径由水路。应请交直隶山东各督抚。转饬州县。嗣后遇有前往奉天贸易商船。令其将正商船户人数。并所载货物数目。逐一写入照票。俟到海口。该地方官先将照票查明。再令卸载。若票载之外。携带多人。即讯明申报府尹。解回本地。若地方官明知隐匿。照失察漕船隐匿逃人律议处。一、稽查保甲宜严。查奉天地方。虽有领催、乡约、牌头、稽查难以周至。雍正四年。经前任将军噶尔毕。奏请设立保甲。虽经奉行。而游手无稽之徒。仍未尽除。近复晓谕严察。而外来民人。安居年久。有曾入州县档册者。亦有未经载入者。似此若不清查。复严保甲。不但地方不能肃清。徵收地丁钱粮。必多隐匿。应饬令无论旗民。一体清查。除已入档者毋庸议外。其情愿入档者。取结编入档册。不愿入档者。即逐回原籍。该地方乡约。若隐匿不首。严究治罪。地方官失察。照例议处。一、奉天空闲田地。宜专令旗人垦种。查奉天各处旗人。原藉地亩养赡家口。渔猎山水之利。比户丰裕。此数年来生齿日繁。又因游民聚集甚多。将旷园熟土。大半占种。雍正五年。丈量地亩。虽经议定。将余地令旗人垦种。至今旗人垦种者少。而民人开垦者多。究其缘由。百姓开垦地亩。不过呈报地方官。即得开垦。限年升科三年至十年不等。旗人开垦田亩。必须呈明各该管官。转行盛京户部查明。始准开垦。于本年即行升科。是以旗人开垦山厂者反少。又查从前丈出地亩。尚多隐匿。不即时禁止。百姓开垦日久。腴田皆被所据。满洲本业。愈至废弛。请将奉天旗地民地。交各地方官清查。将果园、果林、围场、芦厂、于刈田后。再行明白丈量。若仍有余田。俱归旗人。百姓人等。禁其开垦。一、严禁凿山以余地利。查奉天所属各地方山内。因出铅觔硫磺等物曾经严禁偷凿。但谋利之徒。总以出煤为辞。就中偷取铅觔硫磺。希图获利。雍正十二年间。有民人田秀等。率众私挖矿磺。曾经拏获治罪。今请将奉天城东南白西湖地方。供应陵寝煤觔。从前开过煤窖。不干例禁外。其余虽有煤觔。永行严禁。不许挖取。一、重治偷挖人参以清积弊。查威远堡边口外。至凤凰城六口门外。皆产参之地。从前拏获偷挖人等。未及十两者。罪止枷号鞭责。此辈止趋重利。情甘犯法。嗣后除将会同百人以上。所得人参过五百两者。照例拟绞。不足百人。所得人参不足五百两者。亦照例杖徒外。其一二人私挖人参、不足十两者。分别初犯、再犯、三犯、治罪。一、宗室觉罗、风俗宜整。查驻扎奉天之宗室觉罗等。原因无专管之人。往往滋生事端。此数年来。皇上特派宗室章京。驻扎陵寝边界。复设宗室族长。令其统辖。施恩立学。派总管副总管训教。由是渐安本分。但宗室屯居者多。乡村小民。愚昧无知。未免有与宗室互相争讼之事。遇此等事件。本地方官吏。必拘讯两造。始可明白。但宗室本无拘讯之理。只将伊等家人拘对。竟有草草了事者。以此不得尽法。嗣后遇有宗室。或与旗人。或与民人。互相控诉。俱令呈报将军衙门。会同宗学总管、族长、审讯。若宗室无过。将平人照例交该处完结。宗室有过。即报宗人府听候办理。倘有当拟罪名者。会同该部具奏、一、出关旗人。给与凭记。以便查察。奉天地方。五旗之王、贝勒、贝子、公等之庄头。及大臣官员之庄屯地亩甚多。每年有自京遣人。查比丁额。收取粮石者。虽带有出关之票。然到关缴出。及至奉天。无凭查考。恐不肖之徒。冒称自京遣来者。未免滋生事端。兵部于差往各省之人。有给与路引之例。嗣后京城王公等门下差往庄头处人员。及大臣官员等差遣之人。由兵部给与口票外。仍给路引。以备查勘。以上各条。均应如所奏行。并请敕下该将军。府尹。妥行办理。从之。　　

○吏部议准。河东河道总督白钟山等奏称、山东黄运两河。止设管河道一员。道里绵远。必得大员分任。专司防守。查兖沂曹道。曹单二县。即其所辖地方。东省黄河。系在曹单二县汛内。管理甚便。该道专司分巡。职事稍简。河务不难兼管。与其将黄运两河。令河道一员兼管。顾此失彼。不若令兖沂曹道分任。更为妥协。请将管河道改为通省运河道。专管运河一切蓄洩疏浚闸坝事宜。仍管河库事务。兖沂曹道。改为分巡兖沂曹三府。专管黄河一切事宜。于运道民生。均有裨益。从之。　　

