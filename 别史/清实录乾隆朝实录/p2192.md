<!-- { "loadSidebar": true } -->
○谕军机大臣等、温福等奏、围剿资哩贼寨。派往北山兵四千数百名。派往南山兵三千数百名。现在中路攻打资哩之兵。不过二千名等语。是温福一路之兵。尚觉太少。今早据桂林奏、攻剿墨垄沟一带。山径偪仄。止容一人行走。贼番守住要口。我兵势难攀越。又据脱出之沃克什番人供、亦有南路山径险窄。官兵进不来。小金川因把南路金川帮助的兵。彻到这边来之语。是桂林一路贼番。明恃有险可凭。无须多贼防守。则桂林统兵虽多。亦难并进。而资哩一带。贼既悉众力拒。必系其地可攻之隙尚多。若能分派兵练。各处夹攻。自可相机剿破。但必须多集兵众。方足以供调遣。今温福军营。止存兵二千。尚不敷用。已传谕图思德等、即将豫备之贵州兵三千名。速令总兵李煦、带领起程赴川。其行程虽迅。亦须月余。而桂林处续派之甘凉兵一千名。已抵打箭炉。附近存扎。听候收取革布什咱之用。此时亦系闲住。且桂林现有之兵。已不为少。莫若即将此一千兵。令其遄赴资哩军营应用。较为迅速。著汪腾龙、即派堪以带兵之副参一员。带领迅赴资哩。汪腾龙仍在桂林处。协同进剿。以便宋元俊、往取革布什咱。现据桂林奏、后路所驻新旧官兵。已令勤加操练。听候调拨等语。宋元俊即可于此项兵丁内。选派千余。带往革布什咱。亦属近便。又温福奏、底木达系泽旺所居。从前原拟从曾头沟一路。直捣其地。嗣因三杂谷、不能挑派土兵。而固原兵一千名。尚不足资进剿。因而中止。今既添派贵州兵三千名。若先攻底木达。擒获泽旺。再赴资哩一带军营。亦为两得。如事属可行。必需谙习带兵大员。方为有益。今阿桂现往北山梁。换伍岱回营。计贵州兵调到时。色布腾巴勒珠尔、早至军营。即可往换阿桂、前赴底木达。统兵进剿　　

○又谕、昨经降旨、令阿桂前往伍岱军营。代其带兵行走。阿桂务须带领官兵。尽心攻击北山碉卡。以图迅破资哩。又阅看温福等所进攻围资哩图形。我兵已将资哩寨落。逼近围住。想不久即能攻破。但现在伍岱用炮力轰之山岩大石卡。看来设炮地方。与大卡相对。伊等所贴签云。此座大卡。甚为险要。官兵虽已占据山上。攻此卡时。仍必先下而后上攻。如得大卡。再向下攻。则资哩即难存立等语。该处情形。朕虽未能深悉。第据此图形势而计。朕意与其下山之后。再上攻击。莫若派兵、由西首旁边山梁。直下至资哩寨尾。即可截其后路。若以为远而纡曲。即自设炮之地。直下山根。如无陡险。亦可至资哩寨尾。如此、则攻取资哩。似为更易。虽下压时、沿途亦有碉卡。然向下攻取。尚不致于费力。故于伊等所攻山岩突起大石卡处。画以朱笔。此图仍著发回温福等、视朕所画之处。或由山梁进攻。或直下山攻取。惟相度地方情形。一面办理。一面奏闻　　

○户部等部奏、乾隆三十五年。军机大臣、会同吏、户、兵、三部奏准、革职离任人员。内奉旨赏职衔顶带者。准照原官、降一等捐复。前议虽遵成规。但该废员等、既经邀恩。似无庸限以降捐之例。请将例得捐复文武人员。赏原衔者、照官捐复。愿降捐者听。降等赏衔者。内或愿捐复原官。准声叙案由。结呈户部。移吏、兵、二部、核明合例者。文职州县以上。武职卫千总以上。传令取结赴部。各该部劄开履历案由。带领引见钦定。奉旨准捐原官者。各照原衔捐复。未经引见、及引见不准捐复原官者。仍照降等衔报捐。愿递降者听。其例不引见人员。赏降等衔、愿捐复原官者。由户部咨送吏、兵、二部、核明合例者。移咨户部办理。知照到日汇题。至补用班次。文职、在外题补之运副、运判、令捐入补班。签掣各省题补。在外拣选之京县县丞。照开复人员例。发原省委用。武职、副将五缺后。请补一人。参将以下。千总以上。归双月、五缺后选一人。守御所千总。归双月、三缺后选一人。水师人员。请旨发有水师题缺省分补用。营千总、把总、发原任省分拔补。余照前豫工例办理。从之　　

○刑部奏、旗下另户人等、缘事发遣黑龙江等处者。三年后、悔罪改过。即入本地丁册。挑给钱粮。奉天等处。发往驻防当差旗人。例无明文。请嗣后照黑龙江等处例。三年后悔罪改过。一体入册挑粮。复犯罪、亦照黑龙江等处例。改发云南等省。再发遣新疆当差旗人。前经乌噜木齐办事大臣温福奏准、分别原犯军流、及免死减等各项。定限三年、五年、改过安分。交伊犁驻防处所。归入各旗。挑补驻防兵。惟未议编入丁册。请一体编入。从之　　

○左都御史张若溎奏、六科给事中奉差。有由御史简署者。该御史升给事中。所署科、向不另奏署。致以一人兼两科。请嗣后另开御史。奏请简署。得旨允行。下部知之　　

○又奏、各省吏治之坏。一、换帖。司、道府、及州、县。各序齿兄弟相称。树彼此依倚之势。一、上省。府、州、县、官。借名禀事。钻营巧探。往返兼旬。延阁政务。一、宴会。上官属员。略分言欢。招优酬酢。荒职耗财。请饬各督抚等、约束稽查。年终据实具奏。得旨、此奏是。著照所请行　　

○署河东河道总督姚立德等奏、山东运河厅属西岸单闸。东岸水口。并泇河厅属西岸。均纤堤要工从前排椿碎石工程。现多坍腐。应修补。得旨允行。下部知之　　

○甲午。遣官祭历代帝王庙　　

○以固伦额驸拉旺多尔济、为正黄旗蒙古都统　　

○以镶红旗蒙古副都统瑚世泰、正黄旗蒙古副都统福森布、对调　　

○旌表守正捐躯之河南罗山县民胡镐妻韩氏　　

○乙未。上诣畅春园、问皇太后安　　

○幸丰泽园演耕　　

○还宫　　

○谕、朕于五月二十五日启銮。恭奉皇太后巡幸热河驻跸。秋后即由彼进哨。所有应行出派人员。应行豫备事件。著交各该处、俱照二十年之例。出派豫备　　

○又谕、前经降旨、将各省正赋。分年普行蠲免。陕西省于上年已届轮蠲。该省尚有额徵本色粮草等项。不在应免之列。第念陕省地近边陲。民俗朴愿。平日颇知踊跃奉公。其所徵本色粮草。亦出自田亩。即与正赋无异。乃以格于成例。未得均沾渥泽。未免向隅。著加恩。将乾隆三十六年。西安等九府州额徵本色、并存留各租粮。及延安等三府州额徵本色粮草各项。并查明一体加恩蠲免。此内如有已经完纳者。即准其抵作本年额徵之数。毋庸另徵。俾闾阎生计。愈得宽裕。副朕惠爱边氓至意。该部遵谕速行　　

○谕军机大臣等、畿辅于二月十二、十五、等日。连渥春膏。而山东、河南、山西、等省。亦同日均沾时雨。今据勒尔谨奏、西安、同州、二府属。于二月十二、三、等日。各得雨五六寸、至深透不等。十六日、省城又得甘霖。势甚宽广等语。陕甘境壤毗连。曾否亦滋渥泽。甘省地气素寒。且有止收一熟之处。若此时甘雨□澍普滋。于春麦夏田。方能有益。盼望尤为切要。著传谕文绶、将甘省曾否得雨之处。即行具摺由驿驰奏。以慰廑念。寻奏、甘省各属。自二月初旬后。均先后得雪得雨不等。有渠水处。已种春麦。山田旱地。虽未透足。因上年天寒冻早。今春融化。土膏滋润。现俱次第翻犁。宁夏府属岁修渠工。亦委员督办。俾渠水通流。以资引灌。得旨、览奏欣慰　　

○是月。盛京工部侍郎兼奉天府府尹雅德等奏。锦县、宁远、广宁、义州等、四州县。每年额徵退地银。向例折半徵豆运通。余半徵银。嗣经臣等奏请。将应徵半银。亦按每石六钱。折徵黑豆。拨给庄头餧官马。不敷、动地丁银折拨。但退地半银正项。虽折徵黑豆。而耗羡现仍纳银。请并按银数、以每石六钱折徵豆。扣拨庄头养马。原动地丁银。扣留归款。得旨允行　　

○直隶总督周元理奏。永定河南岸玉皇庙。上年秋。河漫冲去。现漫工已竣。应重建。并请于庙北。添建龙神庙。报闻　　

○湖广总督富明安奏、云南盘获游僧悟能、康教、并担夫何廷辅。经该抚诺穆亲咨。委员解楚。臣细鞫三犯。俱系湖南武冈州人。悟能、俗姓袁。有胞兄袁上贤可证。康教、系空照音讹。俗姓李。有堂兄李可先可证。何廷辅、有父何君义。弟何老八可证。并非京山逆犯严金龙父子。但悟能、空照、既无度牒。敢远出募化。亦非安分。均分别枷杖。勒还俗、递籍管束。何廷辅、交亲属收管。严金龙父子。仍饬各属缉拏正法。得旨、所办是。如以正犯未获。将此二人冤杀了事可乎　　

○山东按察使国泰奏。历城去岁歉收。交春米价渐昂。缘本城富商。囤积居奇。虽粜官米。难平市价。现饬该管官严查。令将贮粮。酌中取价出粜。并禁胥役需索。此外歉收各属。有囤粮网利者。令一体查办。得旨、此等事行之妥、固善。不然。有毙无益也　　

○山西巡抚三宝奏、大兵进剿小金川。军报紧要。通川驿路。经饬员修理平坦。其河桥因水势湍急。桥桩不能存立处。亦俱饬豫扎木筏备渡。得旨嘉奖　　

○护贵州巡抚布政使觉罗图思德奏、黔省铸局。向设毕节县城。铸钱不无硗薄沙眼。该管官以回炉折耗。未加整顿。乾隆二十五年、铸局移省。交钱官验。质轻沙眼。拣出重铸。炉匠等、不复敢偷工减料。但界连楚粤。恐往来人等、或便带小钱入境。现饬属严查。除康熙年间小制钱、仍听民便外。余小钱、俱令官收买。一斤换制钱一百。令地方官垫给。俟所收小钱解局。另铸归款。报闻　　

○又奏、古州一带生苗。须土弁得人。方免滋事。欧韵清等婪赃。虽经败露。恐别寨有似此者。现饬贵西道、亲赴各寨严查。并赍追出欧韵清等赃银。按寨宣谕给还。至岑龙、少乌、等寨土弁。现令地方官、妥选验充。承充人、或再婪索。地方官不立举发。接任之员。照例参奏。如即系选举之员。加倍重处。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百三


大清高宗法天隆运至诚先觉体元立极敷文奋武孝慈神圣纯皇帝实录卷之九百四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

