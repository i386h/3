<!-- { "loadSidebar": true } -->
尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十三年。戊戌。六月。己丑朔。军机大臣议准、山东学政姚梁奏称、别省民人充商。其子弟不能回籍应考者。准在行盐地方入籍。本省商人即领有盐引者。均令归入本州县原籍应试。至本非行商之家。假借亲友盐引。冒认为商人子弟。除本人及纲保、廪保、照例治罪外。其借与盐引之商。应一并分别治罪。从之　　

○庚寅。谕军机大臣曰、郑大进奏、陕西办运麦石。于五月十八日。核计已运到五万余石。此后踵至者。当复不少。现在酌议。分拨应行协济之各州县。并将运到之麦。先拨三万石解京。派员分作首、次、两运。押底通州。其后运二万石。作为第三运押送等语。所办甚好。此项先运之麦三万石。自应即行解京。以供平粜之用。著传谕周元理、即速派员。于交解处、经理照料。同豫省委员。迅速押送通州。其自通州运京。业据仓场侍郎奏、请照向例。由通会河转运。著该侍郎等、于麦石运抵通州时。即行运解京仓。以期妥速。至前谕陕西办麦五万石。盛京办麦五万石。运京供粜。通计共有麦十万石。以之分拨京城各厂。尚可无须如许之多。因思畿辅各属。今年麦收。大率歉薄。而顺德、广、平、大名、三府尤甚。亦应拨与麦石。以资接济。著传谕周元理、悉心筹画。于此十万麦石内。酌拨二三万石。协济各属。于贫民口食。更为有益。其顺德等府。与豫省接壤者。即可截留后运麦石分拨。尤为近便。其余各属。有应协济者。即可将盛京运到天津麦石。核计水次远近酌拨。周元理于酌定时。一面具奏。一面飞咨郑大进照办。此旨著由五百里发往。令该督等上紧筹办。至豫省各属。虽均报陆续得雨。似尚未能普遍深透。而保定等处。近日曾否普得透雨。亦未据奏及。深为廑念。著周元理、郑大进、将日内曾否普沾渥泽之处。迅速具奏。并谕令仓场侍郎知之　　

○以正黄旗汉军都统德保、镶白旗汉军都统王进泰、对调　　

○辛卯。谕、据袁守侗等奏、遵旨前赴甘肃、将各州县监粮。按其收发存贮实数。通行盘验。俱系实贮在仓。委无亏短。并核对节年动用数目。亦属符合等语。甘省自收捐监粮以来。停止采买经费。且节年动用之外。现在仓贮。尚有余粮百余万石。办理甚为妥协。著将该督勒尔谨、交部议叙。其自藩司以至各州县。承办监粮各员。自开捐至今。办理著有成效者。并著勒尔谨查明具奏。交部一并议叙　　

○谕军机大臣等、据孙士毅奏、藩库钱粮。有正项寄库之分。正项收支。皆分款开载。其寄库一项。如军需、工程、拨出待领。及俸工、养廉、存库未支等银。每月止将银数、汇册开呈。而于一切收放存贮。并不将应拨应领。分款备造。其中有无舛错。难以稽查。恐滋弊窦。请将寄库银两。俱分别款项。按月呈送督抚存核。并请饬各直省一体查办等语。孙士毅、所办颇为周妥。滇、粤二省。既系相同。各省藩库情形。自亦大概相似。著传谕各省督抚、转饬各该藩司。通行确查该省库贮情形。如有与滇省相仿者。均照孙士毅所办、呈报督抚存核。如该省并无寄库、及拨领未清之款。或实有不能照办之处。并酌量据实奏闻。将此遇各督抚奏事之便。通行寄谕。令其转饬各该藩司、查照核办。孙士毅摺、并著钞寄阅看　　

○又谕、上年秋间。苏尔相到京。朕念其在缅羁留日久。加恩升用游击。并令回原籍看视。嗣因其与得鲁蕴相熟。恐得鲁蕴到关进贡。应令前往接受。伴送来京。是以令其俟事毕回籍。今当盛夏。边地瘴发。现无可办之事。著传谕裴宗锡、即令苏尔相、乘此闲暇之时。酌给假期。回籍看视。于冬间再行赴滇。将此由五百里传谕知之　　

○内阁学士塘古泰、病休。以大理寺卿达椿、为内阁学士兼礼部侍郎　　

○以云南开化镇总兵许世亨、腾越镇总兵刘国梁、对调　　

○壬辰。上御勤政殿听政　　

○谕军机大臣等、据国泰奏、抽查聊城县知县范汝载、库项内短少应存谷价银五千两。据称、发易钱文。及垫烧临清砖柴窰动用。随行藩司确查。并无案据等语。已将范汝载革职。交该抚严审定拟矣。聊城系东昌府首邑。知府赫申泰、近在同城。何以漫无觉察。直待该抚国泰、出其不意。抽查各属。始经发觉。该府所司何事。赫申泰、原不过循分供职之员。今乃于同城首邑。亏缺粜谷价银。并不先行揭报。则该府于地方公事。全不留心。或并有徇庇情弊。亦未可定。著传谕国泰、即速查明。赫伸泰因何并不及早查明禀揭。如居官本属平常。即据实参奏。至山东省城。已得透雨。其余各属之雨。止二三寸。尚未为优渥。现在曾否普遍深沾。并著即行具奏。将此由五百里传谕知之　　

○又谕、前因甘省本年春夏缺雨。曾传旨询问勒尔谨、各属是否得有透雨。如可赶种大田。即速酌借耔种。以资耕作。兹据勒尔谨奏称、甘省春夏虽未得透雨。但近河下隰、俱堪播种。即高阜山田。频得微雨。亦无碍种植。惟因屡被偏灾。小民缺乏耔种口粮者、十居五六。随饬酌动官粮借给。俱已播种齐全。又通查各属内。有被虫被雹之正宁、崇信、泾州、镇原、灵台、永昌、六州县。又皋兰等二十二州县。得雨较少。麦禾受伤。已成旱象。并饬劝令一律芟锄。俟得有雨泽。即乘时改种秋禾。查明缺乏耔种之户。再行酌量借给。俾资耕作等语。自应如此办理。现在曾否得有透雨。甚为轸念。如已成旱灾。该督即饬属实力查办。务使贫黎俱各安所。将此由五百里传谕知之。仍将曾否得雨。及如何筹办情形。迅速覆奏　　

○刑部、宗人府奏、民人宝通、高二、殴伤觉罗赫兰泰、宝兴、照例拟以杖徒。赫兰泰、宝兴、照例拟杖折罚一摺。得旨、此案刑部宗人府会审。将宝通、高二、照殴伤觉罗律。拟以杖徒。觉罗赫兰泰、宝兴、照不应重律。拟杖折罚。所办尚未允协。常人殴辱宗室觉罗。律有专条者。固欲使齐民之不敢轻亵天潢。亦隐示宗支之各当律身自重也。若宗室觉罗。并不与人争较。而常人辄敢殴及。自当照律科罪。若宗室觉难。先已寻衅殴人。其人因而还手。则是宗室觉罗。不知爱惜。自取其辱。即当以斗殴论。彼此同科。不应更为区别。且宗室觉罗。各有养赡钱粮。尤宜在家安分。若轻入茶坊酒肆。已自失其尊贵体面。本为不足惜之人。倘复滋事召侮。行同无赖。又岂可曲加优异乎。至向以曾否拴系黄红腰带为分。虽亦别嫌明微之意。但恐宗室觉罗。因有此例。转恃黄红腰带为护符。动辄殴人肆横。毫无顾忌。所谓爱之适以害之也。况宗室觉罗。犯该笞杖者。例当准以折罚钱粮。已存议亲之典。更何必多其条例。导之犯法乎。嗣后审拟此等案件。如宗室觉罗。并未生事。常人擅行殴及者。自当照例杖徒问拟。若系宗室觉罗先行动手者。即照寻常斗殴论。其曾系黄红腰带与否。竟不必论。庶共知儆畏。各以礼义自闲。期无负朕教诲成全之意。著交刑部、会同宗人府。另行妥议条例具奏。此案即照新例行。寻议、宗室觉罗。轻入茶坊酒肆。滋事召侮。或与人斗殴。不论曾否腰系黄红带子。其相殴之人。照寻常斗殴。一体定拟。其宗室觉罗。应得罪名。亦按例定拟。宝兴、赫兰泰、宝通、高二、即照新例更正。从之　　

○以通政司副使陈孝泳、为光禄寺卿　　

○以故奉恩将军八十六子仙聪袭职　　

○癸巳。吏部议奏、告病人员。令督抚等详慎注考。如有告病时出具应补考语。及病痊补用后。或犯有贪酷劣迹。并才力不及者。将从前出考之督抚、及该上司。照保荐不实例。分别议处。并移咨兵部。一体办理。从之　　

○甲午。谕、上年因山东拏获盐枭。讯系在海赣交界。偷买老少盐觔贩卖。是场灶余盐。竟成弊薮。不可不通盘筹办。因谕各督抚、会同各盐政、就该处情形。斟酌妥议。据实覆奏。并谕令不得因朕有此旨。稍存迁就。续经直隶总督等覆奏、长芦向系散给钱文。山东巡抚亦奏请照长芦例行。是该二省、均已通行无碍。其余各省。有本无老少盐觔。毋庸定议者。亦有遵照朕旨。酌量议行者。惟江南、则请设立官垣。收卖余盐。令肩挑背负贫民。赴官垣领卖挑贩。但不许多觔越境。立法未为妥善。经部臣议驳。因复谕令高晋等、另行会同详悉妥议具奏。续据高晋等、议设余引。招商开店。并清厘场灶情形。会摺覆奏。朕复批交部议。尚未议覆。今思若两淮老少余盐。势实难于停止。高晋等、何妨将实在情形。详悉直陈。而另筹防杜私枭之法。乃始欲设立官垣。及经驳饬。又欲定老少额数。不许续补。仍属有名无实。而非经久核实之计。岂伊等恐朕回护前旨。故为此勉强迁就耶。朕方切戒诸大臣。不得意存回护。岂肯躬自蹈之。况前降谕旨甚明。高晋等、更不宜如此过虑。现在李侍尧、来京陛见。在军机处行走。伊于外省盐务情形。素所熟悉。所有两淮老少余盐一摺。著交军机大臣。会同该部。详悉妥议具奏　　

○命协办大学士英廉、内阁学士钱载、教习庶吉士　　

○乙未。谕、据郝硕、苏凌阿奏、查办全德、在九江关监督任内。任意浮收。于定例加增四分之外。又复加收。合计七分有余。是否全德一人独得。抑系与家人书役。按股分肥。尚须彻底根究。又将存库积平银四千七百余两。藉口找给丁役、解部添平。以致库项虚悬。显有隐射侵渔情弊等语。全德、著革职。俟押解到京。交军机大臣、严审定拟。至该关浮收情弊。有应在该处查办者。并著郝硕、督同苏凌阿、严查审办具奏　　

○又谕、据郝硕、苏凌阿奏、查出全德、在九江关任内、浮收平耗银两。并以多报少一案。业经降旨。将全德革职。交军机大臣严审具奏矣。此案苏凌阿、能将全德任内各情弊。逐一据实查出。并不稍存徇隐。所办甚好。且九江关侵贪之弊。舒善、及全德、已经两见。不可不加整顿。苏凌阿、著调补饶九南道。即兼管九江关事务。所有新授监督穆腾额、著回京供职。其吉南赣道员缺。亦有管理赣关事务。如孙廷槐、尚能胜任。即令其调补吉南赣道。如人地不甚相宜。即于通省道员内、选员调补。遗缺、令孙廷槐补授。著该抚即行酌量办理具奏　　

