<!-- { "loadSidebar": true } -->
○谕、朕因上年、江苏被旱歉收。将乾隆二年江、常、镇、淮、扬、徐、海、七府州属被水、题明缓徵停徵银米等项。降旨豁免。今年淮扬徐海等属。又复被水歉收。已谕该督抚、加意抚恤。将所有应徵钱粮、分别蠲缓具奏。近闻海州、安东、萧、砀、四州县。连年被水。在淮徐等府内。又属被灾独重之区。朕心深为轸念。著将此四州县、所有雍正十三年、乾隆元年、未完地漕等项。悉行豁免。以昭轸恤灾黎。逾格加恩至意。　　

○又谕、昨济东道张体仁、高州府知府聂大勋、请训时、俱奏恳回籍省亲。朕已俞允。但此等面奏奉旨、暂假回籍者。应如何覆奏、以凭稽查之处。著大学士等议奏、寻议、引见请训之外官。面奏暂假回籍。如蒙俞允。令该员次日呈明吏部。部臣将奏准缘由、缮摺呈览。仍行该督抚存案。从之。　　

○辛巳。大学士鄂尔泰等奏、遵旨议颁发明史。查旧例、在京四品京堂以上。翰詹衙门讲读中赞以上。内廷行走翰林。满汉讲官。及外省督抚藩臬、俱在应赏之列。其纂修明纪纲目官、请各赏一部。直省府州县卫学宫。亦各颁一部。如坊间愿自刻者。呈明地方官准刻。从之。　　

○豁免直隶任县水泊渔户额税、九十二两有奇。　　

○壬午。上诣皇太后宫问安。　　

○御乾清门听政。　　

○幸圆明园。　　

○户部议准。安徽巡抚孙国玺疏称、潜山、合肥、巢县、凤阳、等四县。原额应徵田粮、并报垦升科之后、被水冲没田地、共七十顷七亩零。淤没坍塌。均不能再垦复业。未便仍令赔粮。应如所请。照实在冲塌、即予开除例豁免。从之。　　

○以正红旗蒙古副都统色楞、为镶黄旗护军统领。　　

○癸未。吏部议、凡奉朱批事件。关系紧要。遇有身故官员。应缴之件。定例令其子孙、就近交督抚提镇等、代为呈缴。在各督抚等、以事关进呈。于本人交送时。必亲加检阅。及由督抚咨送臣部转交。因并未密封。凡经手官吏。俱得阅看。至往返由提塘递送。更难免洩露。请嗣后、故员应缴事件。照兵部原奏。令其子孙、亲呈督抚。查明封固。代为奏缴。毋庸咨送臣部。永著为例。报可。　　

○户部议覆仓场侍郎宗室塞尔赫等奏、万安仓廒。止四十五座。储济仓旧廒、一百八座。新添四十八座。两仓廒座。多寡既殊。阄放后。积存米色、亦新陈各别。请另立一仓等语。查该二仓同在城外。应将储济仓分出之四十余廒。照中南二仓例、画归万安仓管理。不必添设。从之。　　

○陕西巡抚张楷奏、陕省今岁丰收。谷价甚贱。请动司库银二十万两。乘时采买。不但备本省民食。兼可资甘省。晋省之用。得旨、如所请行。　　

○甲申。上以端慧皇太子周年。幸田村。赐奠。　　

○谕、河南秋审各案。九卿从该抚所拟情实内。改入缓决者十六起。从该抚所拟可矜内。改入缓决者十五起。夫谳狱贵得其平。必合乎人心之同。方不愧明允之义。虽其间所犯情罪不一。于彼于此。或轻或重之间。亦有介于疑似者。内外大臣、意见不能一辙。然河南一省。改轻改重者。至三十余起。较他省为独多。则非人心之大同可见矣。可传谕尹会一。向后办理刑名案件。必揆情度理。期于允当。以成信谳。　　

○乙酉。谕、前因江南海州、赣榆、二州县。素不产米。其应纳漕粮。俱采办于邻郡。今年二州县被水稍广。民力未免艰难。除成灾地亩。听该督抚。照例办理外。至被水而勘不成灾之处。著将本年应纳之漕粮。并上年缓徵之漕粮。俱准折色。免其购运。以纾民力。已降谕旨矣。今闻赣榆一邑。地瘠民贫。又值连年被灾歉收。即本年熟田所产之米。亦不足以供本地小民之食。所当酌量变通办理者。著将赣邑未被水之熟田。应徵漕粮。照本地交纳粟米例。一并改徵折色。俾多留米谷于瘠邑。庶民食不至匮乏。该部可即行文江南督抚知之。　　

○免福建建阳县虚粮。旧欠。及无徵银米。谕、据署福建巡抚王士任奏称、建宁府属之建阳县。有虚粮六百三十一两六钱。久为民累。已于乾隆元年、蒙恩豁免。并将雍正十二年以前节欠银两、于恩诏内蠲除。里民不胜感戴。惟是该县、尚有雍正十三年未完民欠银两。现在徵比。可否仰恳。格外之恩。并予豁免。再虚粮项下、有应匀丁口银、一百四十九两七钱。应派本色米、五十一石六斗五升、皆属有额无徵之数。可否一体邀恩。特此请旨等语。建阳县所有雍正十三年虚粮未完民欠银、六百三十一两六钱、著宽免。其应匀丁口银、一百四十九两七钱、应派本色米、五十一石六斗五升、俱著永远免徵。该部可即行文闽省督抚知之。　　

○户部议覆护理山东巡抚布政使黄叔琳疏称、历城、章邱、邹平、长山、新城、齐东、齐河、禹城、长清、德州、德平、平原、德州卫、泰安、肥城、东平、东阿、平阴、惠民、青城、阳信、海丰、商河、滨州、利津、沾化、蒲台、滋阳、鱼台、济宁、嘉祥、汶上、阳谷、寿张、济宁卫、东平所、荷泽、曹县、定陶、钜野、单县、城武、郓城、濮州、范县、观城、朝城、聊城、堂邑、清平、馆陶、冠县、临清、邱县、高唐、恩县、夏津、博平、茌平、莘县、武城、东昌卫、临清卫、博兴、高苑、乐安、六十六州县卫所。秋禾被水成灾。查明冲塌房屋。分别极次贫户。给银修葺。并赈给口粮、借给籽种银两等语。应如所请。得旨。依议速行。　　

○丙戌。上御洞明堂。勾到湖广、浙江、江西、情实罪犯。停决湖广斩犯五人。江西斩犯二人。余二十六人予勾。　　

○谕军机大臣等。朕闻苏州织造海保、购买优人。皆以供奉内廷为名。于苏扬各处、任意搜剔。竟用牌票赴县勾提。每有勒买。发给官价四十两。优人父母。因官拏官买。莫可如何。其实海保自行蓄养在署者居多。歌弹吹唱。达旦连朝。又妓妾数十。多系苏郡之人。奢纵过分。种种劣迹。皆系实有之事。观其如此行为。则其平日所办事件。自多难信。朕正在访察。据海保摺奏、恳请回京、在内当差。伊前于陛见时。并未奏请回京。今乃巧为立词。奏称从前因办理奏销未竣。是以未行奏请等语。明系海保自知行为不妥。经朕访察。已有所觉。故为此奏。伊现在所管关务。其中冒蚀勒索等弊。自所不免。可寄信那苏图。将各项情节。俱密行查访确实。一面奏闻。一面题参。再海保因织造任内奏销。俱系交庄亲王查核。遂一意趋奉。馈送优厚。希图照应。其历年报销。必多浮冒不实之处。著那苏图一并查奏。　　

○大学士赵国麟奏、前在安徽巡抚任内。应得二品荫生。以次子起田承荫。尚未出任身故。念臣第三子起夏、实系诏前所生。与补荫之例相符。具摺奏恳。得旨、大学士赵国麟之子赵起夏、著照伊父现任职衔。给与恩荫。　　

○兵部议覆刑部右侍郎韩光基、工部右侍郎索柱等奏、山海关旗人出入。在守关章京处、报名记档放行。惟民人领临榆县印票、赴守关章京处放行。每票一纸。只身者、索钱三十三文。有车辆者、五六十文、百十文、不等。其钱、系城守都司兵役、与揽头、店主、保人、分肥。且出关皆各省人。彼此不识。何从悉其根由。但得钱文。即为出保。该县据保给票。其间即真有逃盗罪人。皆可持票远扬。况进关之人。地方官漫无稽查。原票毁弃道旁。亦不追缴。请嗣后民人出关。不必令该县给票。亦照旗人例。令该都司、于所属员弁、日派一员、在关门内。设立档房。询明登记。照例放行。不许借端掯勒等语。查兵役等需索。由地方官弁、不能遵例实力奉行。若如所奏。恐民人出入繁多。偶查察未周。匪类等转得朦混。应将所奏、毋庸议。惟所称领票出关后。将票毁弃道旁。进关听其自往。并不追缴。殊非设立稽查本意。应请嗣后民人领票出关时。该关员弁。验票记档收贮。俟本人进关报查。符合者。放入。其兵役需索。请行该督、饬地方官严禁。店主兵役等、包揽掯勒。被告、或访闻。计赃治罪。官弁失察。严参议处。再所称旗人出关、在守口章京处报名放行。往来称便。查在京旗人出关。向由兵部给票验放。今山海关附近居住旗人、樵采放马等事、应仍听照旧、报名出关。倘有假冒出入。饬该口章京、严加查缉。从之。　　

○丁亥。户部议覆陕西巡抚张楷疏称、兴平、醴泉、富平、咸阳、乾州、永寿、扶风、郼县、凤翔、岐山、汧阳、蒲城、十二州县。又白水、中部、宜君、邠州、四州县。被雹灾地、应免地丁、并粮折等银、五千二十九两零。耗银、并粮折耗银、七百五十二两零。本色粮、五百九十八石零。均应如所请豁免。从之。　　

○工部议、升任闽浙总督郝玉麟疏称、闽省南关外、乌龙江渡口。地当孔道。乃上中下三路、江水聚会之所。如遇狂风大浪。小船过渡、每有覆溺之虞。请添设大官渡船二只等语。应如所请。除原设大马船二只。照旧分南北两岸。拨兵渡载外。其塔仔渡口。准照大马船式。饬侯官县承造。每船募舵工一名、水手八名、驾渡。并令福州城守副将、拨外委千把总一名、管队一名、稽查。不得需索掯勒行人。违者、拏究。又称、往来官民人等、遇风不能开船。须觅栖止。今除北岸、现有民居旅店外。南岸无屋。请于南岸大路傍。收包人空地。给价购买。起盖公馆一座。旅店七间。应如所请。准于司库存公银内、动给购建。从之。　　

○予故奉恩镇国公诺音托和、祭葬如例、谥恪顺。　　

○予故都尔伯特扎萨克贝子班珠尔、青海扎萨克辅国公阿拉卜坦、祭如例。寻以班珠尔之子、色卜腾端鲁卜、阿拉卜坦之子、纳穆扎勒车凌、袭爵。　　

○戊子。除奉天赴天津米船海禁。谕、乾隆三年、直隶地方歉收。米价昂贵。朕降旨。准商贾等、将奉天米石、由海洋贩运。畿辅米价。得以渐减。今年四月间。以弛禁一年之期将满。而直隶尚在需米之际。天津等处、价值未平。又降旨宽限一年。民颇称便。朕思奉天。乃根本之地。积贮盖藏。固属紧要。若彼地谷米有余。听商贾海运、以接济京畿。亦裒多益寡之道。于民食甚有裨益。嗣后奉天海洋、之米赴天津等处之商船。听其流通。不必禁止。若遇奉天收成平常。米粮不足之年。该将军奏闻请旨。再申禁约。　　

○户部议覆黑龙江将军博第等疏称、齐齐哈尔等处、徵收米粮。请照前任将军额尔图所奏。自乾隆四年起。俱令停止尖量。照例每石、徵耗米三升存贮。按年减除。应如所请。从之。　　

○署福建巡抚布政使王士任疏报、遣回琉球国飉风难夷男妇等一百九名口。下部知之。　　

