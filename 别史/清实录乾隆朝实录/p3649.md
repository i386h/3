<!-- { "loadSidebar": true } -->
○戊午。谕、朕恭阅圣祖仁皇帝实录。康熙四十九年民数、二千三百三十一万二千二百余名口。因查上年各省奏报民数、共三万七百四十六万七千二百余名口。较之康熙年间。计增十五倍有奇。我国家承天眷佑。百余年太平天下。化泽涵濡。休养生息。承平日久。版籍益增。天下户口之数。视昔多至十余倍。以一人耕种而供十数人之食。盖藏已不能如前充裕。且民户既日益繁多。则庐舍所占田土。不啻倍蓰。生之者寡。食之者众。于闾阎生计。诚有关系。若再因岁事屡丰。粒米狼戾。民情游惰。田亩荒芜。势必至日食不继。益形拮据。朕甚忧之。犹幸朕临御以来。辟土开疆。幅员日廓。小民皆得开垦边外地土。藉以暂谋口食。然为之计及久远。总须野无旷土。家有赢粮。方可户庆盈宁。收耕九余三之效。各省督抚、及有牧民之责者。务当随时劝谕。剀切化导。俾皆俭朴成风。服勤稼穑。惜物力而尽地利。共享昇平之福。毋得相竞奢靡。习于怠惰。用副朕爱养黎元。谆谆教诫至意。将此通谕知之。　　

○又谕、昨据恒秀等汇奏历年发遣人犯数目一摺。内称逃亡者总计四百余名。此虽积年逋逃。但该将军大臣。果能于逃走之际。即差妥干之员缉拏。何至不获者有如此之多。除将原摺交部。照新例办理外。著将此交与盛京、吉林、黑龙江、将军大臣等。嗣后务须严饬所属。平素加意约束。设有逃亡。一经禀报。即差妥干兵弁。上紧缉拏。断不可恃有年终汇奏、由部通行协缉之条。颟顸了事也。　　

○谕军机大臣等、福宁奏东省得雪一摺。览奏略慰。但前据江兰奏省城及各属得雪。不过二三寸。今福宁所奏情形。似济南迤东各府属、雪泽稍优。其余各府。俱尚未能沾足。现在直隶一带。亦未普沾优泽。朕心方深廑切。而福宁于东省甫经得雪。遽称瑞雪普沾。农民欢庆。不免过为夸言。著传谕该抚、不可意存自满。仍应率属虔祈。以期雪泽渥沾。俾小民得以及时耕种。来春可冀有收。方为妥善。　　

○又谕、据福宁镇总兵乌兰保奏称、陛见后前赴新任。因在途染患疟疾。不能支持。是以由水路舟行。到任迟延等语。乌兰保、于七月间在热河陛见。计至十月。已三月有余。始行抵任。甚属迟缓。总兵为专阃大员。有整饬营伍之责。自应迅速抵任。不惮跋涉之劳。今据该镇奏称、因在途患病。改从水路舟行。所言是否属实。未可凭信。著传谕伍拉纳、浦霖、据实查明。如果该员实系在途患病。到任后尚未痊愈。精神委顿。不能料理营伍。则总兵大员。岂可姑容贻误。自应奏明。另请简放。若该员竟系沿途游玩逗留。或贪图坐船安逸。捏称患病。即应据实参奏。如所称患病属实。近日已就平复。而该员年力尚壮。不致因染患病症。即成废弃。尚能胜总兵之任。亦即据实奏明。毋有徇隐。　　

○以太常寺卿成德、光禄寺少卿泰宁、为内阁学士兼礼部侍郎。　　

○丁未。上幸瀛台。　　

○谕军机大臣等、向来安南、缅甸、南掌等国。俱有例进象只。因其远道抒忱。均予收纳。现在銮仪卫、有象三十九只。为数已多。若年复加增。不但象房不敷豢养。抑且虚糜廪给。著传谕云贵两广督抚等。嗣后外藩所献方物内。如有象只一项。该督抚接到咨会。即可檄知该国。以天朝梯航毕集。现有象只甚多。除别项贡品。俱准其呈进外。所有象只。不必收受送京。在各省既可免长途伴送之费。而该国亦可省购觅之劳。实为两便。　　

○是月、两江总督书麟奏、丹徒、丹阳、二县运河。届小挑之年。现饬道府确勘捞淤。并筑坝、切滩、各工并举。俟工竣亲身往验。报闻。　　

○暂护河东河道总督山东布政使江兰奏、时届凌汛。已饬道厅于迎溜各埽。密挂柳桩搪护。凡逢湾聚凌处。多备兵夫敲打。不使壅积。得旨、以实为之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十一


大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。冬。十二月。庚申朔。上诣大高殿行礼。　　

○幸瀛台。　　

○谕军机大臣等、京师自入冬以来。未得雪泽。正深盼望。兹于二十九日。得雪二寸有余。因思保定距京不远。若同时得雪。梁肯堂自应即行奏报。何以尚未据该督具奏。昨据穆和蔺奏、河南省城。已得雪五寸余。河北之林县、内黄、及近省之通许、中牟等县。亦先后得雪。今京城于二十九日亦得沾被。看来雪势甚广。豫省在京城西南。而保定在京城豫省之间。自亦应一律普沾。著传谕梁肯堂、即将保定一带。日内曾否得雪之处。迅速驰奏。以慰廑注。　　

○辛酉。旌表守正被戕河南原武县民常殿甲妻孙氏。　　

○壬戌。上幸瀛台。　　

○谕、兵部具题、覆试武举弓力刀石不符。将监射大臣。分别议处一本。经朕披阅。本内首页。即看出清汉文。竟将十五阿哥之名□□俱误写十一阿哥之名永瑆。实大不是。部院大臣。凡遇题奏事件。君前臣名。于阿哥名字。自应一体书写。但入奏章疏。理应敬谨检点。即大臣名字。尚不应稍有错误。况阿哥之名。岂得误行缮写。设将来归政传旨时。亦似此误书可乎。各部院具题本章。篇页繁多。该管堂司官。虽不能逐加详看。偶有笔误。或所不免。而于题头出语。关系紧要之处。必当留心检阅。此本错误。即在开页数行。朕一览即经看出。而该部竟率行呈进。可见堂司官于进呈本。全未寓目。竟以此等照例具题之件。朕未必阅看。草率从事。若非朕指出。则题本内阿哥名字。尚有错误。传钞邸报。岂不贻笑天下。兵部如此。其余部院似此疏忽者。恐亦不少。今兵部此本。经朕看出。是大小臣工于题奏事件。有不敬谨将事者。天理昭彰。总不能始终混过。即将兵部堂司官。律以大不敬之罪。亦所应得。朕不为已甚。姑从宽办。而于此一事。益见政无钜细。朕竟不得不躬亲综理。惭愧之余。倍深兢惕。至庆桂、系特令在部。专上衙门办事之人。尤当细心检点。今亦玩忽若此。所司何事。所有该部堂官。俱著交部严加议处。其掌印郎中。获咎较重。著即革职。其余本内列名之兵部满汉司员。亦著一并交部严加议处。嗣后大小臣工。务当倍加谨凛。勤慎供职。毋得再有玩误。自蹈重戾。以副朕丁宁教诫至意。将此通谕九卿知之。　　

○又谕、据永保等奏、请于喀什噶尔郭内。建盖官房。令回城居住之民人徙居纳租等语。商民杂处回城。日久恐滋事端。永保等所办尚属妥善。即著照所请行。至回民归顺年久。俱已为朕世仆。无庸兵弁稽察。亦著照所奏、将驻劄回城绿营兵弁彻回。　　

○谕军机大臣等、前因京师得雪。保定距京不远。何以尚未据梁肯堂奏报。曾经降旨询问。未据奏覆。本日该督奏、昌平房山等州县得雪分寸。仅于请调首县摺内。夹片奏闻。并未专摺具奏、而摺片草草数语。亦未将省城得雪是否优渥之处。详细声叙。甚不明晰。朕阅单内所开。清苑县得雪二寸。本欠优沾。恐奏报分寸。尚有粉饰。其每日敬谨吁求之语。更系虚捏。未必可信。梁肯堂著传旨申饬。仍著将保定一带。日内曾否得雪之处。遵照前旨。迅速覆奏。至该督奏请以盐山县知县孟生□□阜调补清苑县一摺。已交部议。向来各督抚请调首县要缺。即或与例未符。经部议驳。每降旨加恩允其所请。今梁肯堂于奏报雪泽。如此糊涂玩忽。惟以请调首县为急务。可见该督止知保奏属员。全不留心民瘼。所有请调首县之摺。若该部照例议准则已。若经议驳。朕亦不复赏给颜面。特加允准。该督当益知惭悚也。将此谕令知之。　　

○癸亥。谕、前经降旨。直隶解到旗租银两。足敷普赏八旗兵丁一月钱粮。即行普赏一次。现在直隶解到租银。虽不足敷赏赉之用。但念该兵丁等寒冬岁暮。生计维艰。著于节年积存旗租项下。拨补足数。加恩普赏八旗兵丁一月钱粮。俾生计益臻充裕。以示敷锡春祺。有加无已至意。该部即遵谕行。　　

○谕军机大臣等。朕恭阅实录。康熙年间。有山西民人陈四等、聚众抢掳一案。钦奉圣祖仁皇帝谕旨。以狱囚甚多。令速行完结。仰见睿谟深远。实为绥靖地方之要道。匪徒等什百成群。携带器械。沿途抢掠。最为闾阎大害。月前毕沅奏、拏获纠夥肆劫之杨应子等一案。即与陈四相仿。获犯后自应速正典刑。使奸宄知所儆惕。庶不致日聚日多。而案件亦得以早完。可免株连良善。乃该督尚复拘泥请旨。业经降旨申饬。计此旨发往已逾半月。何以尚未见办理具奏。著传谕毕沅、务遵前旨。迅将各正犯一面正法。一面奏闻。勿再延缓。盖此等匪徒聚集多人。潜相勾结。一经弋获。若不速正刑章。万一别滋事端。成何事体。若为穷诘党与。审讯多时。尤恐该犯等自知罪在不赦。信口诬供。辗转扳引。波及无辜。以致人心不靖。前已降旨。通饬该督抚等、务宜体会此意。嗣后遇有多人抢夺之案。总须将正犯速办速结。不可如毕沅之不审事体轻重。拘泥牵引也。再康熙年间。曾派御前侍卫等。赴口外一带查拏盗贼。缘口外地方辽阔。最易藏奸。非内地可比。如直隶前办盗犯马十之案。即系在口外行劫。该省地方官因循未审。特提至行在。交军机大臣严加研鞫。立正典刑。并将贻误各员。分别治罪。自此大加惩创之后。数年来口外一带。盗风渐熄。但恐地方官日久玩生。又疎于辑捕。著传谕梁肯堂、仍宜留心。严饬口外各属。实力巡查。务使劫盗潜踪。地方安静。不可稍有懈忽。　　

○甲子。户部议覆、江苏巡抚奇丰额疏称、吴县、吴江、镇洋、宝山、四县。捐置义冢二顷三十四亩有奇。查系废地。应如所请。自乾隆五十八年为始。豁免应徵银谷。从之。　　

○豁贵州运京乾隆五十一年分沉溺铅四万斤有奇。　　

○乙丑。孝惠章皇后忌辰。遣官祭孝东陵。　　

○上幸瀛台。翼日如之。　　

