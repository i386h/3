<!-- { "loadSidebar": true } -->
○又谕、原任户部尚书阿尔赛。以约束家人赌博。奄遭凶逆。至于殒命。此实主仆间罕有之奇变。朕心震怒。敕令三法司即时定拟。据法司按律。将逆奴置之极刑。其救护不力者。一人拟斩监候。二人充发远方。向来旗人事件。类此者例用清字完结。是以该部亦用清字。照例速正典刑耳。此一事、在京之黄童白叟。无不知之。将来传之外省。亦无不共知之。其中并无暧昧不可告人之处。何必为之隐讳掩饰耶。乃御史李慎修。特行陈奏。以为刑部单用清字完结。若惟恐闻之中外者。此言甚属昏愦。若单用清字。遂可以掩人之耳目。则李慎修又何从闻之而为此奏耶。尤可异者。李慎修以为隐讳之意一萌。则俗吏之视灾民。无所关切。从前如雅尔图之在河南。常安之在浙江。俱不免以灾伤为讳。得非逆揣我皇上之不乐闻。故隐忍而为此乎。朕御极以来。旰食宵衣。勤求民隐。水旱灾荒。乃民生第一切务。朕为未雨绸缪之虑。夙夜焦劳。无时或释。训饬督抚大臣。至再至三。伊等亦知讳灾必获重谴。不敢自蹈罪戾。若云逆揣朕不乐闻。而故为隐忍。是必朕实有不乐闻之意。而二人始逆揣耳。朕祇有惟恐不闻灾伤之意。并无不乐闻灾伤之意。此心可以对天地神明。即如当日河南被灾一事。雅尔图原曾奏闻。朕恐其中或有隐瞒。特命大臣前往。确实查办。旋据奏称雅尔图报灾之处。俱属相符。并无讳匿。亦已赈济安插。但办理略有未周耳。浙江被水之事。常安亦曾奏闻。但办理有未善处。朕即降旨严行训饬。并谕该督确查经理之。李慎修独不知之乎。夫人非圣贤。孰能无过。仲由喜闻过。令名无穷焉。朕日理万几。岂能无过。所赖诸臣绳愆纠谬。然喜闻过者。未有不自省也。朕自维过失之处甚多。至灾伤一事。实恐闻之不切。救之不力。十年以来。亦既殚心竭力。日夜焦劳。意谓中外臣民。宜无不共知共见者。而李慎修犹为此奏。实令朕寒心。且以知自古为君之难也。闻李慎修旧为雅尔图属官。曾以错误被雅尔图申饬。今日之奏。未必非挟夙怨。然彼欲窃忠直敢言之名。而识见卑庸。兼多私意。自为言官以来。其所条陈。如请停遣官捕蝗一件。夫螟螣蟊贼。秉畀炎火。载在毛诗。汉唐以来。奉行一致。我皇祖皇考严定捕蝗不力之处分。数十年间。蝗始不为大患。此其彰明较著。确有成效者。又条陈京师钱文一事。而痛贬办理之大臣。苛急烦碎。夫京师钱价高昂。大臣等筹议。非不尽心。而究无尽善之策。朕已降旨。令酌量变通之道。而李慎修探知。亟为此奏。又复吹毛求疵。将大臣等大加诋毁。以博市井小人之称赞。所谓欲加之罪。何患无辞。其用心亦诈而巧矣。今以阿尔赛家奴一事。刑部不应用清字完结。而忽牵连及于外省报荒之政。比拟甚为不伦。全不知朕视民如伤之苦衷。而横加以厌闻灾祲之谤议。诚不知其是何肺腑也。以君上为立名之地。不顾理之是非。不审事之虚实。存心险薄。其过不止于狂瞽而已。若朕仍复宽容。则颠倒妄谬。直道全无。实有关于人心风俗。李慎修著交部严加议处。其奏摺并发。　　

○又谕曰、高斌著补授吏部尚书。那苏图著补授直隶总督。高斌俟那苏图到任后。来京办事。直隶水利河道工程。原系刘于义高斌经手。著仍旧办理。如有查勘相度之处。即从京师前往。　　

○户部尚书海望等议奏。据江南河督白钟山奏称、该省捐例。本备地方赈恤之用。前因水利各工。估需银三百九十余万两。无项可动。是以拨用上下两江捐款接济。若遵照本年十月内停捐。则动拨银无从抵补。请再展限二年。又据御史葛德润奏称、捐赈所备。莫要于河工。今善后事宜。果能周详完密。将无需于赈。况目前直赈捐款。现在云集。人情趋便。必乐就直赈而不就江捐。应照原议以本年十月停止。查捐输议叙。原属一时权宜。从前总督高斌等。以赈务水利。需费浩繁。奏请开捐。则捐款银两。拨为水利善后事宜之用。正与原奏相符。且江省水灾赈济各项。动拨帑金。不下千百余万。未尝必以报捐之数抵补。况捐例移归各省。收捐本色。以备赈粜之用。江省现在捐监。常平仓谷。足以备赈。捐例于本年十月已届限期。应如该御史所奏。照原议停止。其白钟山请展限之处。应毋庸议。从之。　　

○以户部左侍郎梁诗正为户部尚书。　　

○壬辰。谕大学士等寄信与将军巴灵阿。前令查拏偷挖人参一节。因本处人。往往有互相蒙混。私令潜越。索财释放之习。哨探守护巡踪等应差员弁。不实力缉拏。惟以一行塞责。且有与偷挖之人资借粮食者。故若辈始能多聚久藏。现在查办此事。务除积习。冬令尤当严防。始有裨益。因思侍卫库楚。备悉彼处情弊。是以遣往。库楚到时。巴灵阿其留意。不可令伊掣肘。剔除旧弊。务筹其有利于事者行之。　　

○内阁奏请、大学士公讷亲行走班次。得旨、讷亲著在张廷玉之前。　　

○癸巳。夏至祭地于方泽。上亲诣行礼。　　

○诣畅春园。问皇太后安。　　

○幸圆明园。　　

○甲午。孝恭仁皇后忌辰。遣官祭景陵。　　

○谕曰、李慎修颠倒是非。变乱黑白。背恩蔑理。谤议横生。朕降旨交部严加议处。但念伊系应补道员之人。朕望其有所敷陈。禆益政治。置之言路。而不知其居心险薄伪妄如此。今若加以处分。是因朕用而使之获罪也。此际有所不忍。著将朕旨令其阅看后。存贮内阁。暂停交部。若彼怙恶不悛。再有所犯。将此一并治罪。　　

○大学士讷亲奏、蒙定行走班次。心实未安。请列各大学士之末。得旨、讷亲所奏亦是。但我朝定制。内阁系满大学士领班。张廷玉早已面奏。若以任用之先后为序。则当日鄂尔泰、即不应在张廷玉之前矣。嗣后内阁行走列名。讷亲在前。吏部行走列名。张廷玉在前。　　

○工部议覆、江苏巡抚陈大受疏称、宝山县月浦塘外。建筑坦水石坝。业经工竣报销。至杨家嘴等处。原筑坦水。部查作何保护长久。查外口临水处。钉桩二路。浪激搜空底土。致向外欹。应用外桩签钉。根深坚固。原桩内碎石四层。现在低陷。宜随时修整。应如所奏。从之。　　

○乙未。谕军机大臣等。贵州总督张广泗等、奏报黔省匪类谋为不轨一案。供出夥党甚多。四川、云南、二省皆有之。可将张广泗等奏摺。节录寄与张允随、纪山、阅看。令其严密查拏。毋使匪党漏网。亦不可拖累无辜。务饬属员妥速办理。拏获何人。即时具奏。　　

○户部议覆、升任署广东巡抚广州将军策楞疏称、茂名、化州、吴川、罗定、等四州县。被灾五六七八九十分。及水冲河压。不能垦复田税。共四百九十三顷九十九亩有奇。应徵地丁银四百二十八两八钱零。本色米一百三十二石六斗零。闰银四钱九分零。请一并蠲免。应如所请。从之。　　

○又议覆长芦盐政伊拉齐疏称、永利、富国、永阜、王家冈、四场。并海丰县二麦被旱。灶地内应徵钱粮。业经蒙恩蠲免。所有蠲剩银六百八十一两二钱零。请分年带徵。以纾民力。应如所请。按被灾分数。照例分年带徵。得旨。依议速行。　　

○署广西巡抚托庸疏报、乾隆九年分。桂林、柳州、思恩、三府属之临桂、来宾、象州、宾州、并郁林、五州县里民。首报垦熟旧荒。并未入全书老荒水民田塘。共税二顷六十六亩有奇。又桂林府属之义宁县里民。首报垦熟荒水屯田税二十亩有奇。　　

○丙申。上诣畅春园。问皇太后安。　　

○户部议覆、仓埸侍郎觉罗吴拜等疏称、石坝白粮经纪。应领排造银两。较大通桥。虽多一倍有余。而所排船只。亦较大通桥船料。加倍有余。经部议令开明船长宽厚尺寸开报。查大通桥剥船。船底两帮并铺面。计折见方丈十三丈八尺一寸九分。厚一寸二分。梁头计折见方丈五丈二尺八寸。厚一寸八分零。排造银一百三十两。至白粮经纪剥船。船底两帮。并铺面。计折见方丈二十六丈二尺五寸七分。厚一寸五分。梁头计折见方丈十一丈四尺九寸一分。厚二寸。较大通桥剥船二只之外。尚多折见方丈十丈有零。实需银三百余两。应如所请办理。从之。　　

○工部等部议覆、陕西巡抚陈宏谋疏称、汉中府并高陵县大堂等房屋。凤翔县县丞衙署。均应拆卸大修。府谷县典史。应建给衙署。均应如所请。从之。　　

○以翰林院侍读学士涂逢震、为内阁学士兼礼部侍郎。　　

○调正红旗汉军都统纳穆图、为正白旗蒙古都统。以正红旗汉军副都统赵宏恩、兼署正红旗汉军都统。　　

○丁酉。上御勤政殿听政。　　

○谕军机大臣等。朕闻河间、天津、一带。雨水不足。不但二麦歉收。即夏田亦不能补种。人言如此。朕心甚为廑念。不知地方实在情形如何。高斌如何筹画办理。可即寄信询问。令其速行具奏。前据喀尔吉善奏称、遵旨于山东所属地方。购买麦石。运至直隶。以备接济。朕比降旨。令其与高斌相商办理。但朕近又闻得山东二麦。亦有歉收之处。不知直隶必须东省接济与否。亦著高斌酌量定议妥办。寻奏覆、直隶正、顺、广、大、赵、冀、等属。今年得雨稍早。二麦可望有秋。其余各属。大势歉薄。但正定以北。种麦本稀。终岁之计。全在秋禾。四五月间。虽得雨数次。尚欠沾足。河间天津二府。积歉之余。尤关紧要。三四五等月。两郡所属。均得时雨。晚禾荞麦。随时播种。不致荒芜。现在民情安帖。米价不昂。全无旱象。至东省采买麦石运直。原在丰收之东昌、泰、兖、沂、曹、登、莱、七府。其济、武、青、三属。收成稍歉。并未籴买。直省虽不恃此接济。而近畿之地。先事豫筹。实属有益。得旨、所奏俱悉。近京一带。究欠沾足。待泽孔亟。朕复惕励靡宁矣。　　

○吏部奏请、大学士讷亲。应兼何殿阁衔。得旨。讷亲著为保和殿大学士。兼吏部尚书。　　

○以吏部左侍郎阿克敦、兼管翰林院掌院学士。　　

○以詹事府少詹事沉德潜、为詹事府詹事。兼翰林院侍读学士。　　

○以鸿胪寺卿梅珏成、为右通政使。　　

○戊戌。谕、各直省县丞、主簿、典史、巡检、等微员。革职解任。或告病身故。实系穷苦。不能回籍者。曾降旨命该督抚于存公项内。酌量赏给还乡路费。其教官一项。各直省亦有照微员例赏给者。惟湖广、江西、四川、云南、广西、等省。从无给过。朕思教职品级。原与县丞相仿。虽籍隶本省。其中亦有相隔数百里至千里者。路途遥远。不无乏费之员。嗣后各省教官。有相隔本地五百里以外。实系艰窘者。俱著照例赏给。以昭画一。　　

