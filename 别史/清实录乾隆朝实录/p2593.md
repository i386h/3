<!-- { "loadSidebar": true } -->
○谕、本日勾到朝审情实官犯内。苏尔德、广德、二犯。朕详核案情。苏尔德、于黄邦宁往商、秦廷基在寓自缢一事。其移尸入监。捏报病毙之处。虽众供谓其意出于苏尔德。但黄邦宁已死。果否系苏尔德授意。无可质讯。即使其说果倡于苏尔德。而苏尔德仅系藩司。事非为政。黄邦宁彼时现署臬司。监狱案犯。乃其专责。若黄邦宁稍知持正。不以所言为然。苏尔德岂能独行己见。是其罪究以黄邦宁为重。黄邦宁先经正法。苏尔德尚可姑宽。所谓罪疑惟轻。是以未勾。至广德身为臬司。原有奏事之责。如以熊学鹏问拟秦廷基罪名过重。即应不画题。或就所见据实上闻。乃既不直情陈奏。惟与熊学鹏哓哓辩论。立意沽名。及两次传旨询问。则妄称当日原说该问死罪。迨拏交刑部审讯。众供确实。乃吐实情。仍以巧辞掩饰。其心实不可问。于情理均难轻恕。是以勾决。案册俱在。其应决应宽之故。较然不爽。朕于勾到招册。必详阅再三。轻重权衡。悉视其人之自取。著明白宣谕。使众共晓。且使凡为臬司者。知法纪所在。不可丝毫罔上行私。如广德之自取罪戾。若心以为督抚所定案。不协于理。不妨据实直奏。不可自居务宽之名。而归其过于督抚。徒称自不得主张。自欺欺人。其孰信之。将此通谕中外知之。　　

○谕军机大臣等、据伊勒图奏称、额敏和卓病故。差防御前往致祭等语。额敏和卓。效力多年。兹既病故。朕施恩遣员赐奠方可。若伊勒图、不过素与相知。差人致祭。以尽交谊。此乃私情。祇应派家人前往。乃以私事擅差职官。前往致祭。实属错谬。著传旨申饬。　　

○丁卯。谕军机大臣等、从前令各督抚、于学政差满时。将是否不愧师儒之席。及仅系循分供职。或有通晓吏治。堪胜道府两司者。各就所见。秉公密奏。现在各督抚陆续奏到之摺。虽尚属公当。但恐行之日久。学政等以三年报满。其堪胜外任与否。由督抚核举。或有不安义命之人。竟因此逢迎督抚以图保荐。转不免有流弊。且学政复命召见时。其人之才具见识。可否外用。皆可一一鉴别。更无藉督抚等多此一举也。著传谕直省督抚、嗣后学政差满。止将其在任考试声名若何。办事若何。据实具奏。其能否胜任道府两司之处。毋庸奏及。　　

○又谕、据富纲奏、接递滇省迁徙乌噜木齐土夷。于九月三十日入关。陆续过省。现已经过八起。严饬员弁小心护解等语。前曾传谕各省以此项土夷在路。不必锁项。即或接到滇省咨文上锁。亦著传旨开去。昨据徐绩奏、接奉前旨。于土夷末起出境时。已传旨开锁。其余各省。未据奏覆。又复传旨询问。计土夷末起。已过河南。其余各起自在陕西境内。头起或已抵甘肃境。亦未可知。土夷等在途。究系有锁无锁。该督等奉到前旨。如何办理之处。未据奏及。著传谕毕沅、勒尔谨、即行挨站查明。据实覆奏。并谕令富纲知之。寻毕沅奏、十月二十二日。接奉谕旨。适第十起土夷过省。即行宣旨开锁。随飞传东西两路、沿途各厅、州、县。及滇省各起解员遵办。已据陆续申覆。勒尔谨奏、十月二十五日。接奉谕旨。其时土夷。已有六起递送甘省。头起已抵省城。随饬开锁。沿途一体遵办。已于十一月十八日。全数过省。俱报闻。　　

○戊辰。谕军机大臣等、前因郝硕办理金川军需奏销事件。其经手一股。虽已核完。而各案内、多有部议驳查之款。均须登答。其山东巡抚印务。现有国泰护理。是以谕令郝硕、俟覆核全完。再行起程。前赴新任。昨江西巡抚海成奏、民人王泷南、首告举人王锡侯。编字贯一书。诋斥字典。海成仅请将王锡侯革审。经朕披阅其书。凡例内竟有一篇。将庙讳、御名、概行排写。此非大逆而何。乃海成尚称其书并无悖逆之语。实堪骇异。此篇即在首本序文后之凡例。开卷即见。岂得诿为不知。海成系满洲世仆。经朕加恩简任巡抚。乃于此等大逆之书。恬不为怪。且称其语无悖逆。实属昧尽天良。负恩蔑理。莫此为甚。因交部严加议处。今据吏部议、请将海成革职。交刑部治罪。所议甚当。海成革职外。应有余罪。岂可照寻常案件留任。令其复玷封疆。江西巡抚。应即开缺。但海成覆奏之摺。现在未到。是以将吏部本暂留。俟其奏到时。再行明降谕旨。而江西省藩臬两司。同办此案。其处分均重。将来亦难姑宽。是该省并无可护印之员。所有江西巡抚员缺。著郝硕碉补。郝硕系朕素知之人。江西省又有应办之事。且不必来京请训。著传谕郝硕、接奉此旨。即由川省驰驿。迅速赴江西新任。并查此案办理。本省公论。以为何如。其经手之军需各案。初稿已经办完。即或部驳条款尚须核覆。现有富勒浑等在彼。均可逐一核查。代为登答。原可不专恃郝硕一人也。郝硕到江西。若海成尚无明旨。即将此旨与彼看。将伊革职。差人送京。此旨著由六百里发往。并谕富勒浑等知之。　　

○己巳。谕军机大臣等、据国泰奏、查办峄县盐枭拒捕一案。请将该县吴浚革职。勒限协缉等语。吴浚、先已降旨革职。原摺并已交该部严察议奏矣。此案该犯等。纠集夥党。至四十九人之多。会聚一处。计图拒捕。及至该县役等前往查拏。竟敢各持器械。上前截劫。伤毙官差。并将盐车夺去。其凶横不法。情罪甚为可恶。现在获犯仅止四名。其余首夥各犯。务须上紧严拏。且业已传谕萨载、杨魁、令赴该处会同督缉。自可全数就获。不致一名漏网。其陆续就获各犯。务应立即严审明确如系案内为首起意。及动手抢劫伤人各要犯。即当一面正法枭示。一面奏闻。至为从各犯。亦不可存留内地。并当问拟发遣伊犁、乌噜木齐等处。给厄鲁特为奴。或发黑龙江等处。给索伦为奴。以昭炯戒。至萨载、杨魁、接奉此旨。于何日前往该处。如何设法派员严行躧缉。及曾否获犯几名。并著据实覆奏。　　

○吏部奏、挑取誊录字号舛错之考官梁国治等。均照例罚俸。得旨、乡试落卷内挑取誊录。原系特旨派办之事。并非科场正务。若不令挑取。则伊等亦无此错矣。所有梁国治等应议之处。与科场正例无涉。著加恩宽免。　　

○命礼部尚书曹秀先为尚书房总师傅。　　

○庚午。谕曰、高晋奏、江南提督陈杰、性情偏执。器小易盈。举劾任意。均欠公允。营员多有烦言等语。所奏颇属公当。陈杰办理营务。既未能公明稳妥。江南提督紧要。且系专驻之缺。不便留其在彼。致滋贻误。但念其尚无大过。陈杰、著调补乌噜木齐提督。仍著革职留任。以观后效。所有江南提督员缺。即著俞金鳌调补。　　

○辛未。以病休云南永北厅属顺州土州同子宗麟子文翰袭职。　　

○壬申。谕曰、余文仪、久任刑部。历练老成。昨岁刑部尚书缺出。特由巡抚擢用。俾效所长。兹以老疾乞休。情词恳切。著照所请。准以原品致仕。并加恩赏给太子少傅衔。以示优眷。　　

○癸酉。谕、据李质頴奏、粤海关监督德魁、患病不能速痊。请简员来粤接办等语。德魁、准其回京调理。所有粤海关监督事务。著图明阿去。李质頴、原系兼管关务。圆明阿未到任之先。其监督印务。即著李质頴、暂行兼管。　　

○甲戌。谕、前因海成奏、新昌县举人王锡侯、妄作字贯一案。海成将大逆不法之处。视为泛常。摺内称其尚无悖逆词句。全不知有尊君亲上之义。是以降旨将海成交部严加议处。经吏部议以革职。交刑部治罪。自应如此办理。因将此本折留。今据海成奏称、亲往该犯家中。查出王锡侯纂辑各书共十种。一并进呈检阅各书。俱有悖谬不法之处各等语。现将各书暂存。俟王锡侯解到时。严行审讯。从重治罪。至海成身为巡抚。乃于初次参奏王锡侯字贯时。并不将伊书内大逆不法之处。据实核出。转称其尚无悖逆之词。实属昧尽天良。罔知大义。不可不重加严惩。使为封疆大臣、丧良负恩者戒海成、著照部议革职。交刑部治罪。其江西巡抚员缺。著郝硕调补。即赴新任。所遗山东巡抚员缺。即著国泰补授。郝硕未能即到。著高晋前往、暂管巡抚事务。其江西省承办此案之藩臬两司。并著高晋查明参奏。至海成此次奏到。续查出王锡侯字贯另本。前有李友棠古诗一首。李友棠身为卿贰。乃见此等悖逆之书。尚敢作诗赞美。实属天良已昧。伊自问复何颜忝列搢绅。李友棠、即著革职。亦不必复治其罪。又查其王氏家谱内。有原任大学士史贻直序文。其经史镜、及唐人试帖详解内。有加尚书衔钱陈群序文。使伊二人尚在。自当向其究问。今二人俱已物故。亦毋庸深究。朕近作诗、有不为已甚去已甚之句。今办此等案。准酌得中。即此意也。将此通谕中外知之。　　

○谕军机大臣曰、江西省、因见办理王锡侯之事。巡抚亲至其家搜查。又解书进京。其有与该犯平日笔札往来交涉者。自不免虑及株连。心怀疑惧。恐致滋生事端。更觉不成事体。著高晋善体朕心。到江西后。一切处以镇静。并将朕不为已甚之意。明白宣谕。使众共知晓。以免惊疑。高晋务实心妥协经理。仍将如何妥办之处。即行覆奏。此旨著由五百里发往。并将海成各摺及单全行钞寄阅看。　　

○又谕、据国泰奏、查办峄县盐枭拒捕一案。陆续获犯十三名。其起意拒捕之卢添祥、已经拏获。并严讯各犯。已得。姓名住址者。四十六名。现在上紧赶缉等语。卢添祥既经弋获。其起意为首之孙二汉等。自亦无难躧缉。昨萨载奏、已赴邳州协同严缉。现经国泰亲身在彼督办。两省会缉。各犯自无能漏网。著传谕国泰、迅速勒缉。即行全获。严讯办理。仍将续获逸犯之处。即行奏覆。　　

○又谕、据国泰奏、东省七八月间。有因雨泽稀少。秋禾减收之处。若徵买并行。恐市价日昂。有妨民食。所有收成六七分各属。应买各项仓谷。请概行停缓。以平市价。并请将收成少歉之区。即查明将春借仓谷。于今岁冬底即行出借。俾资接济等语。所奏是。自应如此办理。看来东省今岁秋间雨少。秋收大局。不及直隶。自当体察情形。量为调剂。著传谕国泰、悉心确查。此等收成减少州县。如止须豫借仓粮。民食即不致拮据者。自可无庸另办。若有应另筹借缓。以裕民食者。即速妥酌奏闻。候朕于新春降旨。寻奏、东省秋收少歉。已蒙停买平粜仓谷。又豫为出借。民食有资。现在完纳本年地丁钱粮。下欠尾数。恳缓至来岁麦后徵收。得旨、届时有旨。　　

○调户部尚书袁守侗、为刑部尚书。以户部左侍郎梁国治、为户部尚书。转户部右侍郎董诰、为左侍郎。以内阁学士刘墉、为户部右侍郎。　　

○乙亥。圣祖仁皇帝忌辰。遣官祭景陵。　　

