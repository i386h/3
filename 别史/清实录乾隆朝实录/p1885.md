<!-- { "loadSidebar": true } -->
○两广总督李侍尧奏覆臣遵旨核谕暹罗国。搜擒奔窜缅匪一节。臣旋抵东省传询曾充暹罗国贡使船户。及通事等据称自广东虎门开船。至安南港口。地名河仙镇计水程七千三百里该处系安南管辖。有土官莫姓驻劄又自河仙镇至占泽问地方计水程一千四百里系暹罗管辖有土官普兰驻劄自占泽问至暹罗城计水程一千六百余里。统计自广东虎门至暹罗。共一遇三百余里。九月中旬北风顺利即可开行。如遇好风半月可到。风帆不顺约须四十余日如有公文照会暹罗交付土官莫姓。及普兰。均可赍去但前往该国。系属外洋。内地兵船水道不熟未便令其前赴。兹查有本港商船。于九月中旬自粤前往安南港口贸易。计到彼日期正系十一月间。查有左翼镇标中营游击许全熟谙水务。臣遵谕备缮照会暹罗国王之文。发交许全届期附搭商船赍往南港口。谕令查探或交莫土目或至占泽问。交付夷目普兰赍投仍令取该国王回文赍回。报闻
大清高宗法天隆运至诚先觉体元立极敷文奋武孝慈神圣纯皇帝实录卷之七百九十一　　

大清高宗法天隆运至诚先觉体元立极敷文奋武孝慈神圣纯皇帝实录卷之七百九十二　　

乾隆三十二年。丁亥。八月。壬戌朔。秋分。夕月于西郊遣裕亲王广禄行礼　　

○癸亥。遣官祭关帝庙　　

○甲子。上奉皇太后幸卷阿胜境。侍早晚膳。至戊辰皆如之　　

○赐扈从王公大臣。及蒙古王公台吉等食。至戊辰皆如之　　

○遣官祭昭忠祠　　

○豁除江苏上元县。坍没洲地二百六十亩有奇额赋　　

○乙丑。吏部议覆、山西巡抚彰宝奏称徐沟县。前因疆界与清源县毗连。所辖村庄。均非广阔。于乾隆二十八。清源县裁归徐沟县管理。其清源之城市关厢。共有居民一千七百余户。惟有训导一员专司学校。并未另设官员弹压徐沟县相距三十余里。查察难周。必须添设佐杂一员分驻清源县就近稽查。查阳曲县天门关巡检地处简僻并无专办事件。堪以裁汰请移驻清源县旧城应如所请。从之　　

○丙寅。谕、前据御史虞鸣球奏请禁河臣延请属员。以充内幕一摺。已降旨允行。至所称李清时幕中佐杂有汤阴县县丞章辂一员。遇事生风尤为众所侧目。至有小总河之称。各情节当经传旨李清时令其明白回奏今据奏到河工事务与地方稍有不同幕客学习河务者甚少。历任河臣向俱檄调河工佐杂在署办事。今县丞章辂。于本年六月就近调赴黄河。工次为期不过两月并无如所奏遇事生风之处等语县丞章辂经李清时调赴工次仅止两月为期甚浅何能倚恃上官委用辄尔藉端滋事。在外招摇揆之情理。似不应有但该御史言之凿凿自必确有所见。著虞鸣球将章辂如何遇事生风之处确实指出朕当再行询问李清时如果无辞置辩则既不能慎密关防又从而曲为欺饰即重治其罪。亦复何辞。朕办理庶务总期核实以定是非。从不肯任其颟顸了事。不加详究也李清时摺并著钞发　　

○丁卯。祭先师孔子。遣大学士刘统勋行礼　　

○工部议覆、调任山东巡抚崔应阶疏称。泰安县城垣。因三十一年七月大雨。冲塌六十三丈。业经委员勘估。恳请动项兴修。应如所请。从之　　

○旌表守正捐躯之四川邻水县民鄢金声妻熊氏　　

○戊辰。祭大社。大稷。遣諴亲王允秘恭代行礼　　

○谕军机大臣等。据定长奏、湖北黄梅县董家口以下。即系江南地方。旧有堤塍一道自顺治年间修后。并未重修若能修复旧堤一百里。不特黄梅广济可资捍御即江西德化。江南宿松等县胥受其益等语。黄梅等县居全楚下游。内湖外江易致淹浸。据图内所绘情形而论如凉亭商家各口。未尝非节年修筑之堤工。一经江湖异涨。即不免冲溃今欲于董家口以东复筑堤百里则是加之堵束与江争地当水发之时。上流不更激而涨溢乎且此处堤工自顺治年间旋建旋废经久未加修葺可见江水势大原非一线堤塍。所能抵御此时即勘估修复。亦未必能一劳永逸。则又不如顺其自然之为得也定长于江防诸务。未经谙习滋但据道员卢谦所禀欲议兴修。恐于江湖形势。未必实有禆益。此地与安徽江西毗连。定长原有与三省会办之语。高晋总理河务有年。筹办水利。素所熟悉。著交与高晋前往相度情形。将应否办理之处。会同定长。熟商妥议具奏　　

○又谕曰。德保奏七月初八日。贼匪滋扰小猛养地方。是夜五鼓官兵听得九龙江内有贼匪船只声音。即将军装器械抛去各自逃散德保现在退驻思茅等语。前据鄂宁谭五格奏称有贼匪千余。潜渡小猛仑江已到茨通书敏由补角驰往堵逐。至德保在九龙江。曾否驰援询之书敏所差千总未能详知。谭五格随带黔兵千名前往办理已传谕谭五格相度妥办矣。德保在九龙江驻劄原系带兵防守乃该兵丁等一闻贼匪声息辄尔弃仗纷逃固由滇兵怯懦不堪风鹤皆惊。难以复期鼓励。但兵丁遇有贼踪。竟敢不顾统兵将领四散奔窜其情实为可恶此必因前次扬宁在木邦打仗时右翼官兵逃散。未将查出逃兵严行治罪故九龙江兵丁。仍蹈故辙此次若再不示以严惩则各处兵丁。相率效尤何以饬军律而作士气。况木邦之事尚可云扬宁等初到。正值杨应琚办理不善之后。是以未能振作兹则鄂宁在省筹办普洱事宜。明瑞到滇。已将三月一切措置。自当另具规模。何以贼匪窜入边界该处兵丁复有望风逃避之事。岂明瑞等。仅于永昌一带筹画进剿机宜。而于普洱边外。未经留心调度乎亦不免疏略之失。念其尚系初次姑从宽宥。此后若再有此等情事明瑞鄂宁即不能辞咎矣。谭五格。现虽驰往九龙江一带。其责在于剿逐贼匪。至查办逃兵一事。非伊所能经理。著鄂宁。即行前往该处确查办理。俟办竣此事。再赴永昌。亦正当集兵进剿之时矣至德保所奏兵丁闻有贼船。即行潜逃远避。如果系实情。则德保尚可从宽免究。以励后效。所有逃兵。速即查拏。重加治罪。以示惩儆若德保所奏不实或别有畏葸退缩情事。即将德保严参重处。再此项贼匪。或系缅子由木邦绕至其地。或系莽子由整欠阑入边内。抑系边外避难土民。借端滋扰。俱应明晰确查。又所称。兵丁多染瘴患病。不能御贼。果尔则贼众又何能冒瘴远来。看来兵丁内未必无藉称受瘴。巧为躲避者亦不可不彻底查核。并著明瑞鄂宁一并查明据实覆奏、将此速行传谕知之德保摺并著钞寄　　

○己巳。两淮盐政普福奏、淮安府属之山阳。清河桃源徐州府属之邳州宿迁睢宁。海州属之赣榆。沭阳共八州县。额行淮北食盐二万六千七百一十引向因地近场灶坝所。小民贪贱买食。贫难老幼。背负盐觔。及埽积抛撒泥盐。以致官引壅滞难销。经前盐政吉庆。节次奏准。分拨纲地融销。照纲纳课。俟食引疏通日。仍照定例办理在案查自甲午纲起至今十有七年。山阳等八州县食引仍未畅销。臣细加访察。缘认运食岸之商半多贫乏。无力整顿且恃有融纲之例。习为故常。以致私愈盛而引愈滞。日久不得疏通。今臣于淮北总散各商内。择其才力优裕。能于整顿口岸者。佥点六商责令分股办运。并酌核八州县口岸情形请自本年丁亥纲起。以七分留运食岸尽数行销。其余三分仍暂融纲地畅销。提引纳课。并饬各州县加紧缉私。俾官引日销。查催儹运二三年后即可全复原额。纲食攸分。仍照定例办理。报闻　　

○庚午。太宗文皇帝忌辰。遣官祭昭陵。上诣皇太后行宫问安　　

○谕军机大臣等。前阅刑部核改河南睢州民刘玉树。谋死杨凤来一案。因该抚原办宽纵曾经降旨训饬。今据阿思哈覆奏、前抚臣胡宝瑔题。宝丰县张毛儿。谋死王姓剥衣一案。原系照图财害命。得财杀死人命例。均拟斩决。嗣经刑部改照谋杀人本律拟斩监候。今刘玉树一案。与张毛儿之案情相似是以拘泥成案办理等语。张毛儿。刘玉树。两案情节。既属相似。该部均系驳改。前后何以互异。著传谕刑部堂官令其查明具奏　　

○以乌里雅苏台办事大臣额尔德蒙额。为盛京副都统　　

○辛未。谕军机大臣等。德保奏、总兵书敏于闰七月二十日。在九叠地方病故。小猛仑等处。俱被贼匪占踞。关系紧要。已于二十四日。带领官兵五百名。自思茅前进剿贼一摺。所奏总不明晰。已于摺内批谕矣。前经降旨。令该抚鄂宁。前往该处确查办理。鄂宁到后。所有贼匪情形。及系何处乌合之众。并德保从前因何退至思茅。今又领兵前进各情节。自能查明具奏。至九龙江边外一带。现在瘴气既盛。谭五格带领黔兵前往。止宜相机剿逐。妥协速办使内地土司无扰。以待将来大举。断不可冒瘴深入亦无庸带兵久驻边外。此等贼众。看来并非缅匪正贼不过召散余党。或边外流民。借端滋扰土境。原属不成事体。此时总宜静镇。谭五格于办竣此事后。可回至思茅。驻兵防守。候将来进兵时。再听明瑞调度。至所奏书敏病故一事。或系病亡。或系染瘴身故。及该镇领兵向在何处。因何欲回思茅。在中途病故。且书敏既在前。德保何以先行退回。亦著鄂宁查明覆奏。再降谕旨。著将此传谕鄂宁。谭五格及明瑞知之。寻鄂宁奏覆。查德保驻守九龙江。于闰七月十七日逃回思茅。复于二十四日。领兵前往彼时贼匪已散。无贼可剿。乃并不据实奏明。犹敢以虚词妄渎。其畏葸欺朦情节。经臣等查奏。自难逃洞览。批。实在可恶。罪浮于李时升等。亦是汝等公忠。方能如此查奏若杨应琚又复欺奏矣。然岂终能欺朕耶。又奏、查此股贼匪。系召工。召渊等为首。勾结鬼家整欠等处。乌合之众。实非缅匪正贼。书敏自贼匪窜入小猛仑。不能堵御。由猛宽茨通。退驻倚邦。前据普洱府等报称。于闰七月二十日。行至九叠地方病故。查明委系染瘴所致。至书敏与德保。本系两路分驻。一在补角。一在九龙江书敏因贼匪窜入。退至倚邦。离思茅尚有五站。德保则在九龙江宵遁。由小路直奔思茅。是以德保退回在书敏之先。批。亦系退回。无可宽罪　　

○河东河道总督嵇璜奏、查河南两岸埽坝。惟杨桥。黑堽。铜瓦厢耿家寨。三家庄为要工。而杨桥尤为紧要。缘该工于乾隆二十六年合龙之后。未经议筑越堤。而河心挺出大滩。逼溜南趋。埽底秸料。已经多年。难资抵御。应俟水落时。另行筹办坚固。现节届白露。其余零星埽工俱应停缓。再查河南黄河。形势与江南不同江南土性坚实本属槽河一湾一工。两岸相对。河南河身本宽。溜势往来。原无一定遇汛水长发时。上流沁洛诸水并涨入河挟沙而行。水过之后在在停淤。或溜势归入中流。即可省一工段惟在储料以备用。相机以施功。庶工帑不致虚糜。得旨览　　

