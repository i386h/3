<!-- { "loadSidebar": true } -->
○刑部议奏。湖南巡抚杨锡绂奏称、民人陆有山、砍死胞弟陆启凤等四命一案。拟斩决。查律、当凌迟处死。妻子流二千里。应令再议。得旨。此案、陆有山砍死胞弟陆启凤等四命。该抚照例定拟斩决。刑部以该犯杀死胞弟。罪止绞候。其杀死张氏母子三命。俱系凡人。当依律磔刑。驳令再行妥议。虽由轻入重。例应题驳。但罪犯原拟不至于死。而驳入大辟。自当俟覆到定案。以昭郑重。此案陆有山之凶恶残忍。允宜寸磔。在该抚已拟立斩。固系决不待时之人。该部即应按律改正。请旨完结。若仍循常例驳令再拟。不惟往返迁延。凶犯转得偷生苟活。且恐该犯或畏罪自尽。或瘐毙囹圄。不获明正典刑。何以惩凶徒而彰国法。陆有山、著照部议、即凌迟处死。嗣后有似此者。该部于本内声明。遵照办理。余依议。　　

○又议奏。原署江苏巡抚安宁奏称、西洋路西亚国人王安多尼、意大利亚国人谭方济各、在江苏昭文县行教。往来江苏、安徽、浙江、三省各属。煽惑男妇。事发拏获。将王安多尼、谭方济各、照化外人犯罪律、拟绞。窝顿之昭文县民唐德光、常熟县民妇沈陶氏、照左道惑人为从律、发边外为民。听从入教、混称会长之尤元长等、照违制律、杖枷。附教载送之唐兴周等、杖笞有差。失察之地方官、参处。除王安多尼、谭方济各、及从犯唐德光、俱在监病故。毋庸议外。沈陶氏系妇人。照例收赎。余俱如所拟。从之。　　

○蠲免江苏泰州、及铜山县、夏麦被水雹成灾地、本年额徵钱粮有差。　　

○赈恤陕西耀州、富平、三原、咸阳、高陵、临潼、渭南、兴平、醴泉、泾阳、咸宁、长安、同官、扶风、岐山、大荔蒲城、白水、韩城、朝邑、澄城、郃阳、华阴、乾州、武功、二十五州县旱灾贫民。　　

○旌表守正捐躯之山西太原县民郝林女郝氏。　　

○丙午。上至静安庄孝贤皇后梓宫前奠酒。　　

○御太和殿传胪。赐中式武举一甲张兆璠、温有哲、孙仪汤三人、武进士及第。二甲刘纡青等、武进士出身。三甲叶信等、同武进士出身。　　

○谕曰。讷亲办理金川军务。畏缩乖张。种种舛谬。朕前降旨。令其明白回奏。今据奏至。更复浮混无耻。且皆诿过于张广泗。讷亲以经略重臣。军中调度。皆听指挥。功过无可旁贷。乃一切推卸。在张广泗此番罪谴。本无可宽。但出之他人。尚为有辞。讷亲则无可诿过。如摺内所称各情节。讷亲身为经略。果实见其非。何难据实参奏。即一面参奏。一面提问。亦无不可。观其迟回不断。并非伊见不及此。盖以一参张广泗。则军中之事。皆伊所仔肩。其责愈重。惟留以为卸过之地。将来即或无功而归。亦尚藉张广泗为之代任其责。居心若此。是岂受恩深重、实心任事之大臣所为乎。况伊摺内所称、自任举失事。即顿兵二十余日。不敢前进。是其怯懦委靡。全无愧愤激励之意。咎无可辞。至所询伊并不亲身督战、惟在帐中。坐观诸事。亦据一一俯认不讳。因奏请将伊交部严加议处。夫迟误军机。畏缩观望。设令讷亲处分他人罪状。有不问以斩决者乎。而自乃仅请交部议处。此岂降革所能了局者耶。且伊兄策楞、昨奏称、讷亲于国家军旅大事。如此负恩。为国法所不容。请拏交刑部严加治罪等语。是伊兄尚知其获罪重大。国法难容。而伊乃如此陈奏。则是伊全不以军务之轻重介意。非天夺其魄。丧心病狂。则目无国法。不畏三尺。辜恩负国。莫此为甚。此摺著交部存记。尚有续降谕旨究问之事。俟伊覆奏到日。并案请旨。该部知道。　　

○经略大学士傅恒奏。臣等原议。京兵一千七百名。船厂、黑龙江兵三千名。分为十六起起程。每起兵三百名。今遵旨酌量。每起兵五百名。应将京兵一千七百名。分为四起。头起兵五百名。余俱四百名。船厂、黑龙江兵、每起俱五百名。应行文直隶、河南、西安、四川、各督抚将军等。令将驿站所需车马。作速添备。得旨。依议速行。　　

○丁未。上诣皇太后宫问安。　　

○谕军机大臣等。总督喀尔吉善、巡抚潘思榘、奏称、有已故罗教邪党姚焕一之徒严友辉、黄永乔。因江西石城县关拏。黄永乔已经就获。严友辉住宁化县龙上里地方。知县周天福、带领民壮往缉。业经擒获。并于该犯家内搜出经像符印。乃伊同教严玉等。纠众百余人。持械围房放火。拒捕抢犯。现委候补守备康信、千总王轩、驰往督缉等语。闽省建宁府老官斋邪教党与。焚掠村庄。拒敌官兵。甫经该督抚等弋获首犯。分别正法完结。而严友辉仍敢怙恶党邪。严玉等复拒捕抢犯。闽省民风、固属刁悍。亦由地方官于此等案件、办理草率。根株不净所致。著传谕喀尔吉善等。此案首从各犯。皆系愍不畏法之徒。应照魏现一案。速行严拏务获。从重案拟。以警刁风。且宁化乃汀郡第一犷悍之区。民间恶习。目无法纪。必须极力振刷。始得渐为悛改。况此案人犯众多。该督等所遣。仅守备千总微员。恐不足资弹压。自宜选差干练大员、前往督办。庶官役不至懈弛。刁徒克期就获。固不可株累良善。滋扰地方。亦断不可因循姑纵。虚应故事。俾邪党漏网。贻害将来。　　

○户部议准。护四川巡抚宋厚奏称、办理粮务之员。应每年给养廉银二千两。随带员外、主事。每月四十两。纸张笔墨银。每月六两。书吏。每月口粮银四两。经略。每月养廉银一千两。赏需银一万两。书吏。每名盘费银四两。纸张笔墨银。每月十二两。内大臣、护军统领等。每月行装银三百两。每日盐菜银五钱。二三等侍卫。行装银一百二十两。盐菜银一钱四分。蓝翎侍卫。盐菜银八分。又、被掳逃回、及投诚番民。日支口粮米八合三勺。或炒面一升。俟荡平另议安插住支。再、西路加调官兵。增运粮饷。应购买骡马三百头。平坦处所。安设驮运。每匹价银八两。从之。　　

○赈恤安徽阜阳、颍上、霍邱、三县秋禾被水、凤阳、怀远、泗州、盱眙、来安、五州县、并凤中、长淮、泗州、滁州、四卫、秋禾被旱、各成灾贫民。　　

○旌表守正捐躯之河南西平县民王见士妻戴氏。　　

○戊申。上御太和殿。赐经略大学士傅恒敕书。　　

○谕曰。蒋麟经、不称总兵之任。著发往福建。现在杭州城守副将员缺。著喀尔吉善、于所属副将内拣选一员调补。所遗员缺。即以蒋麟经补授。　　

○谕军机大臣等。前曾传谕吉庆。查明塞楞额、安宁、周学健、与两淮商人有无交结寄顿之处。令其据实查奏。原因塞楞额等、罪犯重大。家产应行入官。而伊等久历外任。淮商实为利薮。恐平日有交结寄顿等弊。不可令其隐匿遗漏。吉庆惟应遵旨查办。如果毫无寄顿。何妨据实奏明。乃奏称、塞楞额等并无交结寄顿。惟商人吴裕大、江广达、程观泰等。与周学健往来交结。愿出银十万两赎罪等语。该商等既无寄顿周学健赀财。其素相往来。又无关说干请。何罪可治。而横加重罚。国家有此政体乎。吉庆所奏。殊属乖谬。观其如此居心。实不可问。将来必不能长承朕恩矣。从前淮商、遇地方公事。捐赀报效。出自情所乐从。自属踊跃急公之义。尚无不可。至以无辜坐谴。令其出赀。有是理乎。吉庆若非查奏不实。巧于避重就轻。则其卑鄙糊涂。谬妄已极。非寻常错误可比。著传旨严行申饬。　　

○又谕曰。总督新柱、因新任安陆府知府王文裕、不能胜任。请与郧阳知府张世芳对调。摺内声叙、有另摺具奏在案字样。似属先曾奏过之事。朕因批咨部知之。及阅后一摺。又系会奏改调。则前摺内所云具奏在案之语。殊未明晰。至新柱又奏称、湖南宝庆府属之城步县、永州府属之道州、江华县、靖州属之通道、绥宁、二县。因本年春夏之间。阴湿凝滞。至七八月。发为疫气。居民传染。颇有伤损。晚禾无人收割。营兵亦多患病等语。民间染患时疾。虽因寒暑失调之故。但至有所伤损。且误农功。深堪悯恻。朕日以生民为念。既有此事。该督应即早为入告。何以至今始为奏闻。殊属延缓。新柱为人拘谨。且初任总督。诸事尚未谙练。而于汉文又非素习。是以应奏事件。缓急不能合宜。而立言亦有欠妥之处。嗣后当诸事留心。毋得稍有疎忽。著传谕知之。清字摺二件。朕已览悉。留中。　　

○兵部奏。戊辰科武进士、补授侍卫。得旨。一甲一名张兆璠、授为头等侍卫。二名温有哲、三名孙仪汤、授为二等侍卫。二甲刘纡青等十名、授为三等侍卫。三甲叶信等十五名、授为蓝翎侍卫。　　

○己酉。谕。打牲索伦达呼尔总管鄂布希、著留京。俟黑龙江后派之一千兵到京。令其带往军营。所有应得行装银两。照侍卫参领之例给与。　　

○命户部尚书尹继善、协办大学士。　　

○是日起上以冬至祀天于圜丘。斋戒三日。　　

○是月。户部奏、各省秋拨银两。得旨。知道了。湖北、湖南、江西、俱与四川邻近。著将此三省实存银一百一万一千一百余两。解往四川。存贮藩库。以备军需之用。该部即传谕各该抚。遵旨速办。　　

○直隶总督那苏图奏。满兵进剿金川。经由直隶。商民聚集。用钱必多。钱价未免高昂。查司库现存宝直局鼓铸余钱二万六千六百余串。今酌于良乡、清苑、正定、临洺关、分站处所。每处发制钱八百串。委员经理。以平市价。使纹银一两。易制钱八百文。再、清苑附在省会。人居稠密。官兵经过。粮价不无滋长。查保定府新建仓内、贮漕米易谷四万石。今酌动碾米。豫备平粜。得旨。甚妥。知道了。　　

○又奏。满兵赴川。原议分十六起。每起三百名。隔五日一次启行。臣已令各站豫备车马应付。今军机处咨、以五百名为一起。令料理添备。伏思军机处所议。以五百名为一起。隔五日一次启行。自十一月初五、至二十日。京兵俱可起程。以臣愚见。若仍以三百名为一起。隔三日一次起行。计算自十一月初五、至二十日。京兵亦可全数起程。得旨。军行迅速。则成功亦速。汝不可为此奏也。即多费些须。何妨。速行办理。莫误军机。　　

