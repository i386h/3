<!-- { "loadSidebar": true } -->
○谕军机大臣等、现在台湾剿捕官兵。节经常青奏报。先后调派共计一万二千余名。军威已极壮盛。任承恩等并不亲临行阵。仅派委将弁。零星打仗。致首恶潜匿稽诛。转以贼势蔓延。必须派兵进剿为辞。可见任承恩懦怯无能。不过藉此以掩饰其迁延观望之咎。昨已降旨严行申饬。著再传谕常青、于到台湾时。遵照前旨。留心查察。据实严参。毋得稍有瞻徇。计此时兵力已足。更无庸再议添兵。至现在大兵四路会剿。贼人势在危急。其有擒获贼目、割取首级呈献。及临阵乞降者。已谕令常青分别查办。果系被贼胁从。尚可宽其一线。分别发遣新疆等处、给厄鲁特兵丁为奴。但此时贼党尚多。此等匪徒。目前冀缓诛戮。恐有挟诈伪降情事。尤应严密防范。并著常青察看确情。慎重办理。毋得稍有疎忽。所谓受降如受敌。不可不知也。　　

○理藩院奏、多罗贝勒衮布多尔济、请借六年俸银。驳令准借四年。得旨、贝勒衮布多尔济、请借六年俸银尚属因灾养赡属下。并非私用。著照所请赏借其所借之银。展限四年。作为十年扣缴。以示朕抚恤蒙古之意。　　

○戊午。谕军机大臣等据仓场侍郎苏凌阿奏、从前巡幸热河。俱于秋间启銮。是以由通州雇往船只。搭盖浮桥自三十七年以后。均于五月启銮。惟时尚无大雨所雇船只。竟无所用。请停其雇备等语。所奏是。此项船只。原因豫备塔盖桥座而设。近年以来既无所用。自应早行停止。即或遇春雨稍多之年。必须应用亦随时酌察情形。再为雇备。何得因循旧例。徒费项至六千余两之多。著将原摺钞寄刘峨阅看。令其将因何不奏请停止之处。据实明白回奏。寻奏、此项桥船。未经奏请停止。缘历任藩司、与臣衙门均未留心详查、遽循例咨拨。实系疎忽。应请将臣与藩司梁肯堂均交部照例议处。并请将节年动用银两。由仓场衙门查知确数。著落历任督臣、暨历任藩司名下。均摊赔补以为率忽糜费者戒下部议。　　

○又谕、前据热河总管全德等奏、拏获偷进行宫之贼犯于九恭一名。讯据供称、初次曾由外围扒墙潜入撬取铁叶售卖。因未即被拏。复希图进内偷取物件当被官兵拏获。现交热河道审办等语。行宫禁地。该犯胆敢两次潜入行窃。情罪较重非热河道所能审结。著传谕刘峨即转饬该道派委妥干兵役。将该犯于九恭解交刑部审拟具奏。　　

○又谕曰。明兴奏拏获传习坎卦邪教人犯、严审定拟一摺。已批交军机大臣会同法司核议速奏矣。孔玉显传习坎卦邪。教指称养赡刘二洪为名。敛钱惑众李文功、王秉礼之父兄本习坎卦邪教。该犯等复听从孔玉显、造言传布。情罪均属重大。该犯等既俱系刘省过教内余犯。复自称坎卦教长上年大名案犯。有欲往单县抢救刘大洪之语。则孔玉显等所供。与刘二洪并不认识。亦无勾通段文经谋逆之处。俱不可信。必须彻底研讯。究出实在情节方成信谳。此事非东省所能完结著。传谕长麟、即派委妥员将孔玉显、李文功、王秉礼三犯。小心管押迅速解京。交军机大臣、会同法司审办。毋得稍有疎虞。其余各犯。俟核拟具奏后。再行分别办理。　　

○又谕、前因黄仕简、任承恩、奏报各摺仅派委将弁等、零星打仗。并未亲临行阵。屡经降旨严行申饬。然尚以黄仕简、或因年老多病。犹存怜悯之心。今据伊所奏摺内于现在军务情形。置若罔闻。是黄仕简与任承恩互相观望。迁延时日。黄仕简不宜如此。朕亦不能因其老病曲为怜宥矣。至任承恩摺内有镇定持重之语。伊现在如此退缩不前。竟属怯懦无能。岂可藉词持重乎。伊二人于剿捕贼匪。种种迟延。难辞贻误之咎。任承恩知斗六门一带有贼踞守。即应督同将弁等、亲往追捕。将贼众痛加歼戮。俾与黄仕简一路声息相通。庶贼人闻风胆落。首犯得以克日就擒。今伊等如此迁延观望。幸贼人亦如伊等畏葸无能。不致更肆鸱张。倘贼众侦知官兵松懈复转相纠众。逞其狡猾。致大军稍失威重。尚复成何事体耶。又任承恩奏称、接据都司马元勋禀报。埔心庄打仗。杀毙贼目。余党逃散。当委亲随妥弁。前往确查之处。尤属不成事体。任承恩如果亲往该处督剿。于该都司禀报虚实。何用更委员弁前往确查。岂任承恩竟思安坐彰化。观望不前乎。黄仕简、任承恩、著再传旨严行申饬。并著该提督等亲带弁兵。会同剿捕。勿再仍前延缓。致干重戾。　　

○又谕、本日黄仕简、任承恩、六百里报到竟系覆奏谕旨。并未带兵进剿。且摺内有镇定持重之语。已降旨将伊二人严行申饬矣。黄仕简之摺、系正月二十七日拜发。距伊二十四日拜发之摺。又有三日。此三日、自应与贼打仗。何摺内竟无一字提及。若云府城紧要。从前柴大纪与永福二人。尚能保护无虞。岂此时须添黄仕简在彼防守之理。前因黄仕简年老患病。朕尚为之原谅。今玩误至此不惟不觉可原。转觉可恶矣。至斗六门、为南北咽喉之地。任承恩即应带兵前往。奋勇剿杀。以通要道。乃任承恩尚驻劄彰化。而黄仕简又驻劄郡城。一南一北。互相观望。以致道路不通。此明系退缩畏怯。安得藉词持重乎。从来用兵之道。贵乎神速。官兵一到。即订期夹攻。使贼无暇抵拒。渠魁既得。其党羽自可歼擒。幸而贼匪不过么＜麻骨＞草寇。亦如黄仕简之懦怯无能。若使稍知谋略。乘隙鸱张。一路之兵。稍有失利。其余兵弁虽多。自必因而气馁扑灭为难。尚复成何事体。看来此事断非黄仕简二人所能办理。常青务即速赴台湾遵照节次谕旨。相机妥办。必须坚持定见亲督官兵。调度指挥。务使壁垒一新。以期一举集事。至黄仕简、任承恩彼此推诿。一味因循。其贻误之咎已无可辞。岂可复行宽贷。著常青于抵台后。严切查明。如该提督实有逗留观望情事。即一面据实参奏。一面传旨。将伊二人解任。令回内地交李侍尧请旨办理。所有水师提督印务。交与柴大纪暂署。陆路提督印务、交与郝壮猷暂署。俟朕另降谕旨。朕于军务。纪律严明。信赏必罚。其有能著绩成功者。必格外加恩。如阿桂在金川奏凯。赏给宝石帽顶。四团龙补服。以昭宠异。其老师糜饷、临阵失机者。亦无不寘之重典。历历可数。岂黄仕简、任承恩、尚未之知。即常青虽擢用总督。办事未久。然历任中外多年。自当知朕用人之道。既经朕特交查办。亦不能为之瞻徇也。　　

○吏部议准、两江总督李世杰奏称、徐属邳睢一厅。管辖黄河南北两岸埽工必须于南北两岸。分设同知庶于修防有益。查有六塘同知事简。可以移设。请将邳睢南岸改为睢南厅。仍归原设同知管理。北岸改为邳北厅。即归新移同知管理。其六塘汛务仍归运河中河、分汛兼管。从之。　　

○两广总督孙士毅奏、闽省拏获台匪杨咏等、供出天地会根源。起于广东和尚洪二房、及朱姓人。前经浙闽督臣常青咨会查拏。嗣将许阿协等讯供。俱不能据实指出。而杨咏所供之后溪凤花亭亦尚未能查出。现在惠来海口。又盘获闽省漳州陈孟琴等七名。恐亦系会匪党羽。其许阿协等犯。应暂缓解京。以备质讯。报闻。　　

○己未。谕军机大臣等、上年大名匪犯。纠众戕官一案。首犯段文经等、现今尚未就获。前据长麟面奏。各省缉拏。过于严紧。转恐该犯畏惧。潜匿不出。即窝留之家。亦不敢轻于出首。必须不露形迹。外似迟缓。密为躧缉。或可得其实在下落等语。此言似有所见。该抚此时已经到任。如何饬属设法密行查缉。曾否得有段文经等踪迹。再上年东省两次、越狱人犯。尚有七名未获。亦当一体照此办理。方可速期就获。著传谕长麟、即将到任后如何设法查拏各犯情形。据实覆奏。　　

○又谕曰、何裕城奏赣南道吴承绪幕友蔡甫亭、撞骗贡生吴成绂银两。据该道自行访禀。其中恐有通同容隐情事。请将吴承绪革职。提犯严审等语。已降旨将吴承绪革职。交该抚审办具奏矣。吴承绪身为监司大员。容留蔡甫亭在关办事。任其出入署内指名撞骗。已属非是。今虽该道自行访禀。但此案系五十年九月之事。何以迟至年余。始行访拏禀究。自系蔡甫亭在该道署中。劣迹甚多。或已经发觉。恐人告讦。不能隐瞒。始捏称自行访闻。希图规避处分。且其中难保无通同婪索情事。著传谕何裕城、即亲提犯证。彻底根究。确审定拟具奏。　　

○又谕、前据巴延三奏、于蓝田县地方。盘获貌似段文经之许魁一名。解直质审。因令军机及刑部司员。带同王成功、迎赴前途认识。兹据福康安奏、在徐沟县地方。适遇该员等押犯到彼。当即提讯。据供实系许魁籍隶安徽于四十三年。前往陕西找寻亲戚。因贫难度日。沿途求乞。本年正月行至蓝田。即被拏获。畏刑诬认等供。质之王成功、亦称并非段文经。但恐其中或有隐瞒情毙。仍饬委员解赴直隶。再行认识等语。段文经一犯、系大名案内首逆。节经降旨。令各督抚上紧缉拏。迄今日久未获。经陕西盘获貌似该犯之许魁。解直审办。现虽认明并非段文经。但系状貌相似。查拏究系急公。若因此即治该员等以误获之咎。恐地方官畏惧处分。疎于盘诘。果遇该犯。转致兔脱漏网。于缉捕更属无益。所有误拏许魁之蓝田县知县等、俱著福康安不必因此饬诫。仍令其上紧留心缉捕段文经刘勤为要。并传谕各督抚、设法躧缉。严行查访。务得真犯踪迹。或不露形迹。外似迟缓。使该犯不复畏惧深藏。或敢潜出。即易于踪迹。无难立时就获。亦密缉要犯之法也。至许魁供称籍隶安徽。而口音不似或系大名案内余犯。亦未可定。并著刘峨、于陕西委员解到时。即著该员小心管押。解送刑部。再行质审办理。将此各谕令知之。　　

○予故喀尔喀扎萨克辅国公巴克巴扎布、致祭如例。　　

○庚申。上御勤政殿听政。　　

○遣官祭贤良祠。　　

