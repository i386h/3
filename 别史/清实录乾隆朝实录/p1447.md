<!-- { "loadSidebar": true } -->
○又奏、侍卫官长保、挑带达什达瓦兵五百名同至巴里坤接收马匹。由额林哈毕尔噶赴军营。应需马驼。业挑解出口。赶赴散给。但既支领马匹。原骑应留巴里坤。现饬加挑验。其歇息收养堪用者。交总兵存泰派员牧放。其瘦损马、稍为休息。就近拨屯田处、以资耕作。换留驼只。亦查明收牧。得旨嘉奖。　　

○署四川总督提督岳钟璜奏、川省上年秋收丰稔。米价平减。酌动司库盐茶耗羡一项银内。饬沿江州县采买。另款存贮。现据各属申报。每石价自三钱三五分至四钱不等。已足十万石。得旨嘉奖。　　

○广东巡抚托恩多奏、据连山县禀称、访知奸民苏有清、自称即系马朝柱。苏有荣、即系马朝贵。苏有敬、即系王朝贵。假借烧符挖窖。煽惑愚民。现委官弁飞赴苍梧县。密拏苏有清三人务获。并搜查有无不法书籍。得旨、如获马朝柱。实大佳事也。勉之。　　

○署广西巡抚鄂宝奏、广西所产谷。除本地食用尚有余。东省即有收亦不敷岁食。向来资商贩运。遂致居奇。民受贵食之累。上年奏明将粤西常平仓、酌拨十万石。运东接济。但常平谷、原系贮备本省。向有定额。偶一协拨。不能援为常例。查粤西桂、平、梧、浔、四府。附近东省。滨临大江。一水可通。于近水各州县。添贮谷十万石。遇东省价昂。西省谷少时。会同酌拨。听东省委员运往平粜。将谷价归还。源源备贮。其添贮谷石。先尽空廒收贮。倘有不敷。勘明酌请添建。得旨、如所议行。　　

○云贵总督爱必达等奏、据大碌厂民、于附近大铜厂之路南州大兴山。踹得旺矿。成分甚高。自二十三年三月开采。至本年二月。即获铜觔百一十余万。嶆矿情形。尚在大铜厂上。近年办铜、不敷济运。从前积铜。添补将尽。得引接济。于京外鼓铸有裨。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十一


大清高宗法天隆运至诚先觉体元立极敷文奋武孝慈神圣纯皇帝实录卷之五百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯三月。辛巳朔祭先蚕之神。皇后亲诣行礼。　　

○谕、据吏部参奏、候选道员方体浴、于拣发甘肃时。规避不到。请革职发往差遣等语。朕恭读圣祖仁皇帝实录。谕议政大臣等。汉官不能骑马耐劳。设有紧急之事。边塞地方。必兼用旗员。方有裨益。汉官或自谓清廉。不取不与。节用度日。如解马运粮等事。督抚俱差州县汉官。汉人出口。一二仆从。何济于用。遇劳苦之处。旋亦逃亡。纵令参处何益。彼亦但愿任咎卸事。将所得宦囊。回籍自娱耳。仰见圣谟垂示。洞烛物情。无微不到。不啻此也。向者金川、及近日甘省。候选人员。无不规避者。此不过用备差遣。并非责以军旅之效。若使之临阵。将抱头鼠窜乎。可见惟利是图。与国事漠不相关。方体浴系应用监司大员。尤非丞倅微末者可比。著革职发往甘肃。交与该督等差委效力。俟十年无过。再请开复。　　

○又谕曰、晋省隰州大宁等二十七营。及大同镇标左营等四营。兵丁月粮。向例俱全支折色。但该处米粮价值。较前稍觉增长。若照旧例支给。兵力不免拮据。著加恩将各营本年应给月粮、折价九钱者。每石增银二钱。折价一两者。每石增银一钱。于该省钱价盈余项内给发。俾兵丁食用充裕。以示优恤。该部即遵谕行。　　

○又谕、据塔永宁奏、地方官有将公项银两。详明交商生息。为书院义学等项经费者。虽事属因公。易启官商结纳之渐。请嗣后各省。凡有以息作本、营运生息之案。非经奏明交商领运者。永行禁止等语。营运生息之名。本非政体所应有。是以直省营伍。虽藉以赏恤兵丁、而终为权宜。徒以事属久行。欲罢不能。非朕本意。前已降旨。将八旗生息银两。即行停罢。以盐务余款充赏。至绿营兵众用繁。倘一概议停生息。而不筹一经久充赏之策。或致因噎废食。著传谕各该督抚等、各就本省情形。悉心筹画、详议具奏。到日候朕再降谕旨。摺内所奏书院义学诸费。地方官自行交商生息。乃其节目之小者。然有司陋习相仍。其中不无借肥私槖情弊。即应一并定议饬禁、以防滥觞。　　

○又谕、前因查阅蒋洲署中所藏字迹书册。见有张照狱中所题白云亭诗卷。词意怨望。念张照为受恩已故之人。即已付之火

□又官。以保全其始终。未曾明降谕旨。昨命大学士蒋溥、向伊子张应田寓中。查取张照所遗笔札。则更有未经朕览、刊入集中者。毋论不日不月等语极为狂诞。而一则曰丞相。再则曰鄂伯。若以伊之获罪。悉由于鄂尔泰之构陷者。伊既以此愤嫉之词。公然付之剞劂。传之后世。无知者观之。将谓实有其事。故朕不得不明切宣示矣。鄂尔泰经理苗疆一事。朕与和亲王每日亲承皇考训谕。其中端委实所深悉。张照之奉命经略。原令体察鄂尔泰事迹。乃张照一入四川。妄自尊大。不以苗疆重务为计。立意阻挠。于董芳则极口赞扬。于哈元生则痛加丑诋。且私致书于哈元生等。令参鄂尔泰。以致张广泗、哈元生、元展成等。将伊乖张谬妄。并致书嘱参等款。纷纷陈奏。奏到时、适值皇考大事。朕将参摺留中未发。夫以国家经略大臣。膺节钺重寄。而乃挟私偾事。至于如此。按以军法。立置重辟。实所应得。使非朕深知张照素与鄂尔泰嫌怨。岂仅付法司拟以监候。为此格外矜原乎。乃张照尚不知痛心悔罪。妄生不平之鸣耶。朕尔时深见苗疆之事。惟专任张广泗、庶可集事。即不得不将张照掣回、以防牵制。今绥靖已二十余年。岂非中外臣民所共知者且朕岂信谗之主。而鄂尔泰又岂能谗张照之人。犹记二十七日之内。适有户部尚书缺出。果毅亲王管理户部。曾以右侍郎托时保荐。朕因海望乃左侍郎。资俸亦深。特予擢用。夫鄂尔泰之力。必不能过于果亲王。构陷一尚书入狱。其事岂转轻于保荐。我朝乾纲独揽。政无旁落。实家法相承。世世敬守。张照顾未之闻乎。嗣念张照办事尚有小才。出之囹圄之中。弃瑕录用。不数年间。由内阁学士、洊擢刑部尚书。供奉内廷。时得召对。不啻家人父子。在伊素性乖谬。不惬人望。一时诸臣。未必不以朕为宠遇过优。而朕并不以此少弛其恩礼。其感激又当何如。即谓在狱时。所处本非顺境。抑郁之状。犹或人情所有。迨至再跻显秩。叠受殊恩。苟有人心。则从前肮脏激厉之词。亦当猛省铲削。而必将此刊刻流传。其居心又可问耶。使张照尚在。即应治以国法。今其人已死。姑免深究。伊子张应田所得荫生官职。亦从宽免其革退。总之此等丧心之人。冥冥中难逃天谴。不然。以张照之爵位家世。且甫及中年。亦何至以闻讣奔驰。毙于道路。弗获正其首邱。然此已属漏网自全。不可谓非厚幸矣。所可异者。张照诗文。凡在廷臣。岂无见闻。而竟无一人为之指摘。又前岁办理胡中藻一案。罪状昭著。言官亦所共晓。今张照所为若此。必待朕自行检阅。始为败露。可见具官者虽众。竟未得一实心为国、不避嫌怨之人。朕实为之不解。诸臣其何说之辞。将此通行传谕知之。　　

○又谕曰、官著奏、据长芦山东商众呈称、屯田塞上。中外一家。情愿公输银三十万两。稍备屯饷之需。不敢仰邀议叙等语。长芦山东各商。办课素属急公。今复吁请捐输。情词肫恳。著允所请。即令官著、委员解赴甘省。交与总督吴达善、收备军屯赈务之用。该商等仍著交部议叙。　　

○军机大臣等议覆、陕甘总督吴达善奏、军营马驼。共需三万匹。兆惠未到阿克苏。已解送万六千余匹。直、晋、二省驼只。现陆续出关。毋庸先行截拨。惟称添补骡千五百余头。于挽运更觉充裕。应听酌拨。得旨依议。将吴达善摺并此议。一并传谕该将军、及该总督知之。将军等原摺。实形难进之意。而该督所办。亦不过敷衍成文。原无实济。若黄廷桂在。必不肯如此。朕实痛惜良臣。益为愤懑耳。　　

○户部议覆、山东巡抚阿尔泰奏、买补粜谷价值。有捐垫银两。原属藉垫浮支。请嗣后按例报销。如仍陋习。查参。得旨、依议。本内该抚有声明捐垫字样。此外省自来相沿恶习。凡地方动用。既系公项。即应核实报销。有司官果能以公办公。不致任意乾没。即系廉正之员。岂真有公务所需。必待伊等捐赀从事之理。其藉口自行捐垫者。盖明知支用之数。浮于定例。部臣必不准销。是以假急公之美名。文其浮冒之劣迹耳。于政体甚有关系。前雍正年间。钦蒙世宗宪皇帝洞鉴情弊。屡行饬禁。何至今尚有尚习未改者。此风殊不可长。阿尔泰著饬行。嗣后各省有复蹈故辙者、户部工部即行指参。将该督抚交部议处。　　

○壬午。上御乾清门听政。　　

○遣官祭历代帝王庙。　　

○谕军机大臣等、吴达善奏称、查永贵咨送奏稿。所定购买回人粮石价值较去秋时尚觉短少。现在内地运粮至辟展。每石即需脚价将二十两。应请谕照时价增加。庶回人踊跃求售。而运费所省实多等语。所奏亦是。军营粮运。自应照常接济至购买回人粮石。虽较运价甚为节省。究系一时权宜。非经久之策。若尽收回人积蓄。于伊等生计。殊无裨益。嗣后办买粮石。应酌看其实系情愿。始行增价购备。不可勉强从事。　　

○又谕、据集福奏称、青海王公等。因办送马二千匹。蒙恩加给价值。其倒毙者亦减半给价。情愿捐输马七百余匹。驼三百二十余只等语。诚悃可嘉。著加恩照所增之价赏给。分拨凉州、庄浪满营、西宁绿旗营牧养备用。　　

○以翰林院侍读学士。王鸣盛、充日讲起居注官。　　

○癸未。上诣大高殿行礼。　　

○谕军机大臣等、据兆惠奏将乌里雅苏台存贮战箭十万枝。调送军营。又据清馥奏巴里坤有箭三万枝。哈密有箭七万枝。即派员先送军营。仍行文五吉、将续到之箭。暂贮巴里坤豫备等语。乌里雅苏台战箭。仍须巴里坤转送。长途既难克期。且清馥等、业经照数发往。自不必续送可传谕成衮扎布等、此时若未经解送。即行停止或起程未远。亦即追回。　　

