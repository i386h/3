<!-- { "loadSidebar": true } -->
○乙巳。上诣热河文庙行礼　　

○御制戒得堂记曰、孔子三戒之论。朱子注、谓以理胜之则不为血气所使又引范氏之言。以为养其志气故不为血气所动蒙引又引新安陈栎之语以为志亦定向于理志有善恶。理无不善诸说绎圣析理。各抒所见亦既择之精而语之详矣我皇祖圣寿望七时。尝欲镌通用小玺命内廷翰臣拟文。皆无当圣意者乃定戒之在得字用之此语闻之张照。盖尔时伊在南书房里行也。然当时圣意引而未发。予今年亦届七袠。于元旦试笔。即檃括此语为什。兹驻跸避暑山庄。乃皇祖朝乾夕惕用此玺之处。而予受恩之所也适作书堂于清舒山馆之左。即以题额。而为记以阐皇祖之义。曰帝王之学与占毕书生有不同。则所戒亦当各异。未定方刚之戒。兹不复论。兹所戒者。当在得矣。而得岂与庶人同乎。欲得贤才而用之。此可戒乎。欲得亿万年永承天眷此可戒乎。欲得寰宇安宁。万姓乐业。此可戒乎。欲得五风十雨。屡绥普遍此可戒乎。若夫欲得货财为琼林大盈、金花内帑之私。则是剜肉补疮。自速其亡之举。古有明戒。而戒及此。其亦小矣。因敬思皇祖所云戒得者。其在扩土兼远之为乎。扩土兼远之不已。必有穷兵黩武之事。我皇祖虽征朔漠。复卫藏非穷兵也不得已也。予小子钦承先志亦既平伊犁。定回部。靖金川扩土不为不遐兼远不为不备。然非敢恃兵之强。将之略。而穷黩以逞已之欲。亦惟是不得已而用之耳幸蒙天助。诸事顺成。今则寿登七旬。亦既老矣。尚何所不足。敢弗以皇祖之戒为戒乎。如是。则先儒所谓志气血气。胥不外一理。然此理实非占毕、儒生所得同。而或有合于我仁祖垂示万禩之义乎　　

○是日、驻跸避暑山庄。至八月癸酉、皆如之　　

○丙午。谕、前因陆费墀经王杰参奏、遗失四库全书底本。及令誊录捐书缮写各情节。恐其中有私捐情弊。是以将陆费墀解任。交英廉等秉公查审。今既据查明、实因书卷浩繁。收发不清。以致遗失书籍三十余种。尚无别项情弊。陆费墀、著从宽准其开复。仍交部议处。所遗各书。勒令购觅赔补。至帮办提调刘种之、及总裁董诰、俱著从宽免其交部　　

○豁除陕西抚标、提标。被水冲塌马厂余地二十六亩额赋　　

○丁未。礼部议覆、福建巡抚富纲奏称、澎湖一厅孤悬外岛。所有澎湖童生县府两试。请归并该厅就近录取。至该厅现有廪生一名。现在厅试。即令认保。此后或无廪生。即照各省卫学之例。责成该厅增附各生。互相保送。再该处新旧各生。府学教官。不能就近督课。亦即令该厅督率约束。均应如所请。从之　　

○是月。署云贵总督舒常奏、五月初九日。据安南国王递到咨文一件。内以逆目黄文桐、聚众滋事。前请饬令沿边文武。派委员弁兵役。严密巡逻。今黄文桐穷蹙窜去。都竜地面。亦稍清帖。因以薰香、香蜡、银四百两为敬。又有犒饯兵役银一千两。并以黄文桐逋窜未获。祈饬沿边镇、府照前讥察搜拏。送回该国究治等语。已将该国仪物发还。并檄令地方文武、悉心察捕。得旨、是　　

○广东巡抚李湖奏谢调任恩、得旨、览广东腥膻恶习。特用汝去整顿。一切吏治。汝应留心即总督衙门。亦宜留心。莫为裴宗锡、孙士毅自已无能代人受罪。慎之。此谕非令汝与总督不和。彼若清廉公正。原当和衷共济也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百七



大清高宗法天隆运至诚先觉体元立极敷文奋武孝慈神圣纯皇帝实录卷之一千一百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。六月。戊申朔。谕军机大臣曰、国泰奏、据云南委员弥勒县知县朱士鳌、领运乾隆四十三年二运二起京铜七十余万斤。于本年四月十七日。过山东境交与直隶接催北上等语。此项铜觔。系四十三年二运正项。乃至今年四月。始过山东。已压迟二年之久。其三运四运。更不知何时方能解到滇省现当整饬铜务之时。著传谕福康安等、即上紧设法调剂。务使泸店先有存贮底铜委员领运迅速起解。即目下底铜存贮尚少。亦应陆续催趱。运往泸店。将来渐次宽余。即可于次年冬底。将上年各运应解之铜。扫数运到京局。庶望日有起色勿再仍前稽缓。致铜运迟至两年之久。尚未到局有误鼓铸。将此由四百里发往。并谕刘秉恬知之。仍各将如何设法筹办。以期充裕之处先行据实覆奏　　

○豁除河南孟津县河北镇官庄、河水冲塌地亩一百一十九顷九十六亩有奇额赋　　

○旌表守正捐躯江苏山阳县民蒋玉妻阎氏。山东东平州民徐柱妻陈氏　　

○己酉。大学士管闽浙总督暂署浙江巡抚三宝奏、浙省平粜余银。前经奏准。至五万两以上。即造册报部充饷。其各属买补平粜仓谷。即将粜价给发无庸借动别款。报闻　　

○庚戌。浙江巡抚李质颖奏日本国难番、汉昭禄等十三人。载麦出洋粜卖。遇风折裂桅舵于去年十一月内。漂至闽省霞浦县星澳口。经福建抚臣咨送到浙。现已附铜商范清济等船。资送回国。报闻　　

○以江西盐法道李封、为浙江按察使　　

○辛亥。护理陕西巡抚尚安奏、遵查陕省常平仓粮。自乾隆三十九年、奏准捐监以来。各州县岁收监谷。多寡不等。皆归入常平仓内。较之原额谷数有余。即春粜粮石。无庸买还所有粜存银两。提贮司库。遇有州县动拨额粮。将此项发给买补。与福建办理。大略相同。报闻　　

○壬子。谕、近据巴图奏、扎萨克图汗、赛因诺颜、二部落。牲畜孳生蕃庶。请令杜尔伯特、乌梁海等。向外迁移空出游牧。即令扎萨克图汗等部落、接连移驻等语。因此事断不可行。屡经训谕。并令博清额。前赴乌里雅苏台会同巴图。车布登扎布秉公办理。喀尔喀向有博端绰尔。在额尔齐斯、额济勒等处游牧者。因畏惧噶勒丹。前来投诚。经皇祖赏给牧地。至乾隆二十年。始平准夷。中间相距五十余年。伊等游牧。何以容纳。今喀尔喀已潜将游牧、展至苏木卡座。此等地方。即非伊等所应占踞。兹又欲占杜尔伯特地方。若任其占踞日久。必至科布多塔尔巴哈台等处。亦将尽属喀尔喀矣。从前噶勒丹车凌之父、策妄阿喇布坦。欲将阿尔台迤北等处。不令空闲。再三吁请。终未允许噶勒丹车凌、向额驸策凌、声言大皇帝若遣兵前来。路远马疲。口粮不继。必仰给于汝喀尔喀。我兵亦惟向喀尔喀索取等语。经额驸策凌谕以大皇帝准情酌理。将阿尔台等处。作为隙地。汝若兴兵来犯。我惟知捐躯以报大皇帝。无谓我生计艰难。心怀怨恨也策凌之言深堪嘉悦。今拉旺多尔济等、巧借畜牧为名。欲将国家兵力攻取之地希图占据。情殊可恶。喀尔喀实属负恩。此事与左翼二部落无涉。著传谕博清额、将此旨通谕右翼之扎萨克图汗、赛因诺颜、二部落、众喀尔喀等知悉俾勿忘乃祖额驸策凌之忠勤也　　

○以广东春江协副将吴本汉、为福建南澳镇总兵　　

○甲寅。谕军机大臣曰、班禅额尔德尼入觐所有经过各省、豫备供顿。一切经费。自应据实开销。著传谕各该督抚、于耗羡盈余、及各闲款内。酌量先行动拨。毋庸开支正项钱粮。即事竣后。亦只须造册奏交理藩院、内务府、会同核销。拨给广储司银两归款。均毋庸具题报部。将此传谕直隶、山西、陕西、甘肃、各督抚知之　　

○礼部议准、陕甘总督勒尔谨奏称、乌噜木齐所属昌吉县地方、请照安西等州县之例。设立廪生、增生。各二名六年一贡。从之　　

○以光禄寺卿虞鸣球、为顺天府府尹。大理寺少卿赵佑、为太仆寺卿　　

○以原任詹事金士松、补原官　　

○以故云南鹤庆州属土通判高万松子世禄、袭职　　

○蠲免湖北沔阳、潜江、荆门、江陵、监利、等五州县。本年水灾额赋有差　　

○旌表守正捐躯直隶肃宁县民杨进公女杨氏。河南阌乡县民嵇兴盛妻郭氏　　

○乙卯。谕军机大臣等、昨据留京王大臣奏报、京城于初三日得雨五寸。今日又据刚塔奏报、天津一带。于初三日得雨六寸等语。保定距京城、天津、俱属不远两处俱同日得雨。省城一带。谅当一律普沾。何以未据该督奏报。著传谕袁守侗、即查明保定附近各属。日内曾否得有透雨。田畴足资沾溉之处。迅速覆奏。寻奏、通省各属。近日得雨。无不渥被。得旨、此后不虑不足。又虑或多矣　　

○命大学士三宝、来京入阁办事。调湖广总督富勒浑、为闽浙总督。以署云贵总督舒常、为湖广总督　　

○命兵部侍郎曹文埴、充四库全书馆副总裁　　

○丙辰。吏部带领京察一等内阁侍读学士穆克登泰等、五十员引见得旨穆克登泰、善宝、俱准其一等崇泰、海广富森、觉罗吉庆、邱廷澍、德克精额、查隆额、双保、福瑞、西精额、索宁安、广泰、官亮、兴麟、觉罗德克济那、文麟、宝谛、宋镕、王彝宪、牛稔文翰图、伊都、托铭、椿龄、员承宁、巴星阿、瑭玠、宗室书光、宗室宜兴、宗室僧保住、宗室书敬、宗室禄康、宗室庆岱、宗室麟文、宗室斐灵额、觉罗祥鼐、正寅、齐克慎、舒明、伍灵阿、恒亮、保明查克当阿觉罗百善、俱准其一等加一级。策璘、李炤。俱准其于郎中任内一等加一级。宗室达德、宗室成惠、俱著改为二等　　

