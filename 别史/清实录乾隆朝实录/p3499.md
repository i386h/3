<!-- { "loadSidebar": true } -->
○谕军机大臣曰、姜晟奏江西协拨贵州兵饷。解至芷江县罗旧驿。被窃去鞘银一千两。查阅该府县等原禀情形。催拘犯证。迅速解省审讯一摺。细阅该府县所禀偷窃情节。其中疑窦甚多。殊不可信。据称鞘饷安放驿馆屋内。紧挨板壁。外系菜园。被贼从板壁地枋脚下。挖洞量高五寸。从洞外将末尾一鞘。横移洞口。撬开窃银而逸一节。洞高仅止五寸。甚为窄小。而一鞘饷银。重至千两。岂能于洞口移出。即用铁钩拉拽。亦无此力量。必有内应。况饷鞘收贮屋内。贼犯不过在外窥伺。何由确知安放之地。即在此处挖洞。竟能应手而得。又更夫唐守兴供、系伊叔唐开泰、邀同彭有才、串通夥窃。亦无此情理。唐开泰、既与唐守兴通同行窃。自必分得赃银。一经伊侄供明。即可起出赃据。一讯得实。何以又称唐开泰等忽认忽翻。未得确证。且唐开泰与唐守兴、分系叔侄。自必代为讳匿。何以遽肯供扳。而彭有才于审讯后。旋即病故。或系畏罪自戕。或竟系同夥之人。致死灭口。其中亦显有别情。承审此案之员。未能将此紧要之处。逐一根讯。率行具禀。以致案情不实。自有应得之咎。姜晟久任刑部。于此等案件。尚能详慎妥办。必须提集犯证。将以上指出各情节。细心研鞫。务得实在赃据。严审定拟。并将承审疎忽之员。参奏议处。毋得任听属员率禀虚词。致有枉纵。将此传谕知之。　　

○两广总督公福康安、广东巡抚郭世勋奏、广东办运滇铜。及广西湖北白铅。又江西采买滇铜。所过地方。应责成各该府、护送催趱。倘遇守风守水等事。亲往稽察。至运京点锡。添派道员押送。督粮道督催。先期移咨前途各省督抚。豫派道员接解。从之。　　

○辛未。旌表守正捐躯河南淮宁县民王士坤妻马氏。太康县民王甲妻王氏。　　

○壬申。谕军机大臣等、本日据顺天府奏、京城自屡得澍雨以后。连晴数日。正可藉资蒸晒。深为有益等语。京师节次得雨。虽日来天气晴霁。土膏自尚属沾润。但现在热河地方。炎熇殊甚。想京中气候。亦大概相同。或过之。有病人否。如尚不致望雨则已。倘因天气郁蒸。著留京王大臣等、仍派令回子萨哈勒索丕、照前虔诚祈祷。以冀续沛甘霖。将此谕令知之。仍著据实覆奏。以慰廑注。寻奏、京城十七、至二十等日、续得雨泽。二十九日、大雨倾注。旋即晴霁。民间并无时疾。无须祈祷。报闻。　　

○又谕曰、苏凌阿等奏、漕船抵通、摺内称、湖北湖南各帮。有失风拆板船。自一只至五只不等。不能到通等语。向来漕船失风。该总漕及沿途督抚、俱应专摺具奏。此项拆板船只。并未据奏报。想系失风后。所装米石。即时搬出。不致沉失。或系上年重运北上。及回空时失风损拆。此次未经起运之船。著该侍郎查明覆奏。至本年河水充足。漕船行走迅速。现在南粮尾帮。俱已陆续抵通。较上年更早。该侍郎自应督率坐粮厅、随到随收。俾无壅滞。及早回空。方为妥善。并著传谕苏凌阿等、将本年全漕。约计何时可以收竣。比上年可早几日之处。即行奏覆。以慰廑注。　　

○癸酉。谕军机大臣等、据奎舒奏、济咙呼图克图、带来牛内。有疲乏者。贝勒济克默特伊什等、情愿帮助等语。济咙呼图克图、所带牲畜。途中疲乏者。已有三百。其自起程时带来。自必更多。虽济克默特伊什等、遵奉黄教。情愿帮助。若以此为例。大员进京时。踵而行之。尤属不可。著传谕奎舒、嗣后取道西宁之呼图克图等、行路所用牲畜。留心酌减。将此并谕保泰、一体办理。　　

○是月。浙江巡抚福崧奏、廿里亭汛迤东起。至塔山外口。新涨沙一道。逐渐增长。得旨、此系好机。当祭海神祈祐。　　

○湖广总督毕沅奏、潜江县仙人堤、培高五尺。日前汉水大涨。得资抵御。万城堤、及窖金洲老磡。一律稳固。得旨、以手加额。欣慰览之。　　

○河南巡抚穆和蔺覆奏、五月下旬。至六月初四日。各属得雨。晚禾滋长。大田可冀有收。半月内再得透雨。田禾益茂。得旨、览奏稍慰。此处则十分沾足矣。　　

○山东巡抚惠龄覆奏、五月中旬。省城及附近州县。得雨一寸、至四寸不等。大田畅发。得旨、览奏稍慰。　　

○陕甘总督勒保奏、凉州驻防满兵。住房坍损。请按每兵名下应得一年饷银。借给兴修。分作八年扣还。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十一


大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。秋。七月。甲戌朔。享太庙。遣豫亲王裕丰、恭代行礼。　　

○谕、据佛住奏称、阿奇木伯克迈默特阿布都拉、呈请设立清文学校。选其子弟、及众伯克之子弟内、质可造就者。教习礼仪清语。可否准行。奏闻请旨等语。此诚美事。所请甚属可嘉。朕深欣悦。加恩赏给迈默特阿布都拉大缎一匹。著佛住即照其请、准设立清文学。仍择通晓清文清语员弁。令其在学留心教授。　　

○旌表逼嫁捐躯安徽望江县民刘自省妻金氏。守正捐躯河南洛阳县民李遂女李氏。　　

○乙亥。谕曰、福康安奏、广西庆远府知府张肇祥之子、闲散柏龄。上年奉旨交部咨取来京。该府任意迟延。及屡次檄催。复称伊妻患病身故。伊子扶榇由水路回旗。现在催令改由陆路赴京。请将张肇祥、交部严加议处等语。八旗外任官员子弟。年至十八岁。例应回京当差。张肇祥之子柏龄、年已及岁。并不即令回旗。已属不合。经朕圈出指名调取。又复有意迁延。嗣该督屡次檄催。辄以挈眷赴任。伊妻中途患病身故丁忧。于本年三月二十八日。令其扶榇由水路进京。藉词禀覆。殊出情理之外。张肇祥于上年十一月初。业已接奉令伊子赴京部咨。自应即起身来京。若尚未起身。适值伊母病故。即应以不便赴京之故。报该督抚。且向来旗人守制。以百日为期。计算本年二月内。柏龄早已满服。何以迟至三月二十八日。始令由水路起程。是其有心延玩。实属咎无可辞。然张肇祥种种托故迟延。庇留伊子。尚为罪之轻者。至以奉旨调取来京引见之人。竟称令其扶榇归旗。措词舛谬。岂上对君父之言。大不敬矣。张肇祥、著革职。送京交部治罪。以示惩儆。该部知道。又谕曰、鄂辉奏立限收禁小钱一摺。内称、小钱本干例禁。应立定限期。饬令赴官呈缴。无须给价收买等语。前因地方官收买小钱。恐奸民等、即将所易大钱销毁。仍行私铸小钱。缴换图利。谕令各督抚、所有呈缴小钱。但免其治罪。不必换给大钱。继复思小民收藏小钱。皆系贸易所得。若地方官、仅令将小钱交出。不给官值。恐愚民观望迁延。呈缴不能踊跃。甚至私行藏匿。日后又复间杂行使。仍属有名无实。复经降旨、令民间呈缴小钱。若止数百文、数十文者。不必将大钱给换。如缴至数十百千串者。即按照觔两。量行酌给以银。使小民不致赔累。自必争先呈缴。今鄂辉所奏、想尚未接奉后降谕旨。是以祇称民间所有呈缴小钱。免其治罪。不复给价。著鄂辉遵照续降谕旨。饬属出示晓谕。如有缴出小钱较多。查明实系零星存积。并非私销私铸。即照所缴小钱觔两。酌量给与银两。并著各督抚、一体遵照办理。又鄂辉奏、改铸小钱。若于额设匠役之外。另募人夫、入局帮铸。恐伊等学成手艺。一经铸毕出局。或竟骩法铸私。惟令尽此局中额设之炉户砂丁。尽力工作。不使稍懈等语。改铸收到小钱。额外多募人夫。一经学习鼓铸。出局之后。难保其不滋生弊端。此虑甚是。著各督抚、即仿照鄂辉所奏。祇须督率局中额设工匠。尽力鼓铸。毋庸另行多募人夫。致滋弊窦。将此通谕知之。　　

○又谕、据秀林奏、审明七品都管伯克鄂克塔木之子额依穆尔、与守备苏世义署内余丁王英斗殴、苏世义辄将鄂克塔木唤去、妄行掌责一案。分别定拟具奏等语。鄂克塔木、系七品伯克、伊子额依穆尔、与余丁王英口角相殴。该守备苏世义闻知。即袒护王英。将鄂克塔木唤去掌责。甚属糊涂不法。自应从重办理。以慰回众之心。秀林审讯明确。请将守备苏世义革职。仍留三年。令其效力赎罪。余丁王英、枷号两个月。杖责四十。并赏给鄂克塔木缎匹茶封等物。以示抚慰。所办尚属平允。向来各城驻劄大臣。办理外藩与内地交涉事件。多有袒护内地民人者。日久必致尹等寒心。殊非朕抚恤外藩之意。今秀林并不袒护守备苏世义、如此秉公办理。尚属可嘉。各臣驻劄大臣。遇有此等事件。亦应照此办理。但秀林原定苏世义之罪尚轻。不足蔽辜。著交秀林传集众回民、将苏世义革职。重责四十。枷号三个月示众。余俱照秀林所奏行。并将此通行晓谕回疆各城驻劄将军大臣等、嗣后遇有此等事件。均著照秀林办理。断不可稍存袒护内地之见。　　

○又谕、苏尼特二旗。连年被旱成灾。众蒙古等牲畜。多有伤损。本年虽经加恩赏给银米散赈。今值夏令。应当祈雨之时。蒙古等素崇黄教。何不聚集大喇嘛诵经祈祷。今特因二旗生计。发去大云轮经一分。乌尔图纳逊接奉后。即令苏尼特二旗。交有道行喇嘛。将此经唪诵。祈祷应时甘澍。以弭旱灾。　　

