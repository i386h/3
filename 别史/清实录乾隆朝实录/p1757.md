<!-- { "loadSidebar": true } -->
○谕、朕恭奉皇太后安舆。省方问俗。凡清跸所经。祇令洒扫洁净。毋事华饰。及添建行宫。屡经降旨申谕。而地方大吏。以慈驾临驻。旃庐究不若屋宇之安善。尚有葺治行馆、以供憩息者。因其义适温凊。且成事不说。是以不复禁止。兹停跸景州。见一切位置。颇为妥适。从前所赏公帑。尚恐不敷应用。在封疆大臣。善体朕意。虽不致派累闾阎。而各官或有捐廉经理。亦非所以示体恤。著加恩、于直隶存公项内。赏银二万两。以裕工作之费。再山东亦有新建座落三处。经画谅与直隶相同。亦著于该省存公项内。赏给二万两充用。该部即遵谕行　　

○又谕曰。英廉现随行在。有交办事件。所有户部事务。著舒赫德暂行兼管　　

○谕军机大臣等、辅德奏、臬司廖瑛、委查素章阿案内、护道丁亭、私扣银两一节。并未推究确情。止图率结。瞻徇显然等语。廖瑛身任臬司。承审事件。理应悉心查办。乃两次会禀。不实不尽。自应予以处分。以示惩儆。已如该抚所奏。交部严加议处矣。至请将张逢尧等、一并交议。则未免过于张大其事。素章阿贪纵不法。罪无可逭。然亦按律绳治足矣。若因一人之不职。而司道大员。概挂吏议。既于政体未协。且恐无识之徒。妄疑案外苛求。亦不足以昭平允。因将原摺删节交部。前因辅德、与素章阿。同系满洲。恐其或瞻徇情面。是以批令秉公办理。原为防其流弊。今辅德错会前旨。有意从严。则失之过当。朕办理庶政。鉴空衡平。从不肯稍存畸经畸重之见。辅德岂尚未之知耶。又另摺称藩司张逢尧。才识不足。且入冬以来。耳稍重听。事每健忘。未能担荷重任等语。现在廖瑛。已交部议处。即降调、朕亦不稍为姑容。若张逢尧复以衰病去官。藩臬两司。同时更易。办事亦殊费周章。且张逢尧暂时重听。交春后或能向愈。亦未可定。此时不妨稍待。俟部议廖瑛一案降旨后。新授臬司有人。彼时再行酌量请旨。可传谕辅德知之　　

○是日、驻跸绛河行宫　　

○庚午。上诣皇太后行宫问安　　

○谕、朕清跸时巡。道经山左。昨已特沛恩膏。降旨将所过地方。本年额赋。蠲免十分之三。东省连岁丰稔。民气恬熙。朕揽辔所睹。深为欣慰。但念该省尚有积年欠项。皆系从前无力输将所致。若按限催科。仍恐稍有拮据。著加恩、将济南、武定、兖州、曹州、东昌等府属。乾隆二十六。七。两年。未完因灾缓徵地方、暨民借麦本牛具等银。六万二千九百五十余两。又济南、武定、兖州、东昌、曹州、沂州等府属。乾隆十二年、至二十七等年。未完因灾缓徵、暨民借年久常平仓谷。七万五千四百四十余石。概行豁免。俾闾阎益资饶裕。该抚其善体朕意。率属实力奉行。务期膏泽下施。均沾实惠。该部即遵谕行　　

○又谕、吏部请将各部满郎中、与汉郎中一体截取。铨选知府等因一摺。所奏甚属非是。朕临御以来。满州擢用外任者。颇不乏人。从前虽将截取道府之例。暂行停止。然年来如京察保举及记名简录者。遇有监司方面之任。未尝屏而不用。即以现在藩臬而论。满洲并不少于汉人。较之康熙、雍正、年间。满洲外用者。有增无减。何转虞壅滞耶。若谓满汉司员。同属在部办事。欲令其一体升转。以示铨法之平。尤为不揣其本而齐其末。殊不思八旗人数。与各省汉人。孰多孰少。顾于铨擢一途。强为衡量。如是而谓之平允。有是理乎。且满洲汉人。同为国家臣仆。朕用人行政。一秉大公。从不肯稍存歧视。吏部此奏。亦全不善体朕意矣。至摺中所称汉郎中、历俸三年截取之处。尚属可行。但因此而欲饰其改例希恩之迹。则未免涉于取巧。更为朕所不取。吏部堂官、著严行申饬。摺掷还　　

○是日、驻跸德州行宫　　

○辛未。上诣皇太后行幄问安　　

○西安将军新柱等奏。西安八旗步甲。满洲蒙古。七百。汉军三百。嗣因管理步甲之马营章京等。皆已出师。将西安年老告退马甲内有劳绩者。挑取步军校四十。管理步甲。今查满洲、蒙古、步甲。惟余四百。为数无多。且汉军并无步军校。办理亦未画一。请将满洲。蒙古。步甲。仍令马营章京管辖。不必补放步军校。但遽裁恐碍生计。应俟现在四十员缺出时。陆续裁汰。补挑步甲四十名。从之　　

○是日、驻跸李刘庄大营　　

○壬申。上诣皇太后行宫问安　　

○谕、此次接驾人员内。进献诗册之焦汝翰、薛澂、林树昆、任果、冯浩、蒋学镜、倪存谟、著各赏给大荷包一对。小荷包二个　　

○又谕、请轿校尉、掌车内监等。著加恩赏给一月钱粮　　

○是日。驻跸晏子祠行宫　　

○癸酉。上诣皇太后行幄问安　　

○谕、从前杨桥漫口、及祥符等处漫江。沿河官弁。所有分赔银两。自应按限完缴。但念此项工程。尚与有心疎防者有间。且或分赔数多。或系佐贰备弁微员。若一律按限催缴。恐伊等力难完措。著照阿思哈所请。将傅勒瑚讷、丁荣、孙自祥、至复兴、王应宗等、各名下。未完应赔银两。俱于现任养廉内。分半坐扣。陆续完缴　　

○军机大臣等议覆。銮仪卫大臣福隆安等奏称、五城民校尉、每月攒钱、私帮长当差校尉。出钱人、并不当差。请严禁、令轮流演差。不能者革退。查民校尉、共一千八百五十六名。挑备请轿、送轿、长当差使者。百余名。其余差使较少。但月给钱粮。俱不过九钱五分五厘。概令每日当差。恐妨生计。即挑出人等。不稍得帮项。亦难当差。请嗣后除头目六十七名。并请辇、看守衙门、库房、钟鼓楼、象房、传事、打更、人一百六十一名。钱粮无庸增减外。其余不常当差民校尉。每名裁减二钱五分五厘。添给挑出当差人。每名给钱粮二两攒钱私帮者禁止。从之　　

○以内务府郎中公义。为东陵总管内务府大臣　　

○是日。驻跸潘村大营　　

○甲戌。上诣皇太后行宫问安　　

○遣官祭东岳　　

○遣官至曲阜。祭元圣周公、先师孔子　　

○是日、驻跸灵岩寺行宫　　

○乙亥。上诣皇太后行幄问安　　

○是日、驻跸小新庄大营　　

○丙子。上诣皇太后行宫问安　　

○吏部奏、地方官承督未完案件。于展参限内遇赦。例将原议处分宽免。赦后另起初参之限。查参限有二三参、至四参者。赦前或已二三参。赦后复另起初参、至四参。遇命盗重案。议结过迟。人犯远扬。赃证无据。徒有参处之繁。无裨缉捕之实。请嗣后已无展参之案。处分与赦款符者。免其议处毋庸起限。展参案件。各照现届参限。另起限期。不准概从初参起限。从之　　

○以翰林院侍读学士刘星炜。为内阁学士、兼礼部侍郎　　

○调吏部左侍郎梁国治、提督江苏学政。命内阁学士全魁、提督安徽学政　　

○是日、驻跸四贤祠行宫　　

○是月。署湖广总督湖北巡抚王检奏、永州镇总兵顾鋐、参揭把总胡玉龙、未能管朿兵丁。该城门无一人看守。随据镇标游击沈菁莪禀称、顾鋐因胡玉龙、代办船只不喜。捏故详革。且纵用长随稿房书吏。总兵顾鋐、游击沈菁莪、均请敕下督臣确讯。得旨、此正宜汝即行审理之事。况督臣回任。尚需时日。何必避嫌推诿。是汝不是矣　　

○大学士管陕甘总督杨应琚奏、哈密协驻防兵八百名。每年应需四本兵粮。向折本色支给。近年屯田收成丰裕。请将三十年应需本色兵粮。酌拨小麦八百名石。豌豆八百石搭支。此从递年丰获。更可多估本色。减运折价。报闻　　

○又奏、雍正年间。西路军需赏项下。有余剩皮棉袍褂、暨暖帽等项。节经各提镇、分领赏给出师兵。今甘省提标尚存衣帽一百四十一件。此次西陲出力官兵。业经给赏。现在伊犁驻劄官兵。中多奋勉。且雅尔现亦移驻官兵。均需贵项。请即以此项衣帽。乘今岁凉庄第二起官兵。移驻伊犁之便。交与护送委员分载。今将军明瑞等。酌量赏给。得旨嘉奖　　

○四川总督阿尔泰等奏。绰斯甲布等九土司、会攻金川。节次得胜。宜乘机鼓励。现在赏需。虽有代销余茶息银。凑集拨用。尚宜宽裕筹备。查川省惟犍为、富顺、二县。近年盐井旺盛。令灶户于额引外。将存剩余盐。尽数报官登册。由盐道发给印票代销。计每年可徵银万两。汇解道库。贮充赏需。得旨、如所议行　　

○两广总督李侍尧等奏、广西桂林城守营。实额兵七百零二名。分防临桂、阳朔二县水陆各汛。共兵二百七十七名。在城看守各城门堆卡及各库。监狱。共需三百七十七名。仅余兵四十八名。护饷解犯。不敷差拨。请于不分防汛地之抚标左右两营兵内。每营酌拨六十名。按月轮流防守在城堆卡。于桂林城守营、守卡各兵内。掣出一百二十二名。以备护解饷犯。得旨。如所议行　　

○云南巡抚常钧奏、九龙江领兵参将刘明智等、攻破白塔寺莽贼。乘胜夺回宣慰土城。飞报捷音。得旨、有旨谕刘藻、小小之胜。何足侈言捷音。汝非未经大敌者比。何乃亦入绿旗之习。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百二十七


大清高宗法天隆运至诚先觉体元立极敷文奋武孝慈神圣纯皇帝实录卷之七百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十年。乙酉。二月。丁丑朔。上诣皇太后行幄问安　　

○祭先师孔子。遣大学士刘统勋行礼　　

○是日、驻跸中水大营　　

○戊寅。上诣皇太后行宫问安　　

○祭大社大稷。遣显亲王衍潢恭代行礼　　

○赐扈从王公大臣、并山东大小官员等食　　

○是日、驻跸泉林寺行宫　　

○己卯。上诣皇太后行幄问安　　

○刑部议覆、江西布政使张逢尧奏称、铜铅私铸各犯。请不分钱数多寡。但铸造已成。为首及匠人。概拟斩绞。其钱数不及十千减等例。删除。查私铸定例。钱不及十千者。免死减等发遣。概拟斩绞。情未平允。应将该布政使所奏。毋庸议。惟此等人犯。向发云、贵、两广、等省。该处均产铜铅。恐萌故智。请嗣后改发黑龙江等处、给披甲人为奴。从之　　

○封回部台吉色提巴勒氏、为辅国公　　
