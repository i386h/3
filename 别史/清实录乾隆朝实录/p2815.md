<!-- { "loadSidebar": true } -->
○谕军机大臣等、据陈辉祖奏、六月十八九日。风势狂猛。沿海一带。被浪冲损堤工一摺。已于摺内详悉批示矣。摺内所称、现办西塘鱼鳞新石工。均一律整齐。并无损动。其石工之外一带柴塘。有间段低矬一二尺、至八九尺不等。老盐仓迤东各柴塘、亦间有矬损七八尺至丈余等语。是日风势猛厉。该处新建鱼鳞石工。最关紧要。乃据奏并无损动。实堪庆幸。其所称东塘石工、自薛家坝迤东。有塘身裂缝。面上蹲矬者。有面石塌卸三层至十余层不等。又韩家池柴工、及尖山石坝。亦有泼卸塌损之处。此段工程。亟应赶集料物。加紧镶筑抢护。以期迅速完固为要。至平湖、海盐、沿海各工。有被潮浪冲激塌卸者。亦著该督饬属赶修。妥为办理。若有成灾者。不可讳饰。亟宜抚恤。毋致失所。至另摺内所奏、是日风狂浪涌。沿海阴沙。多有消长变动之处。如章家庵对向新涨阴沙一块。逐渐移近。约长四里。阔数十丈等语。新涨阴沙。因风潮变动。渐行移近。塘工因此或转可逐渐增长。南坍北涨。于保护新建石塘工程。较为有益。著将此传谕陈辉祖、仍将如何抢筑补修完固情形。迅速覆奏。寻奏、是日风势虽猛。禾苗人口无损。实不成灾。薛家坝迤东塘身。并韩家池柴工。尖山石坝。现已抢修完固。此外平湖、海盐、暨老盐仓各工。俱饬令分别缓急赶修。得旨、览奏俱悉。　　

○又谕、据韩鑅等奏、祥符南岸漫溢之处。水已断流。现饬员弁赶紧补筑一摺。已详悉批示矣。又据奏、仪封北岸曲家楼堤工。于初五日亥刻。水高于堤一二尺。抢护不及。刷坍堤工二十余丈。并未掣溜。现在上紧里头。以免刷宽。并亲赴北岸确查等语。此次北岸水势。既据查看已见消落。大溜仍走河心。酌量情形。大概与南岸焦桥漫溢相同。著传谕韩鑅等。速行督饬厅营员弁。上紧赶筑。以期迅速集事。并将现在查看水势。曾否已经断流。及有无伤损民田庐舍之处。迅速据实具奏。所有北岸漫工、请交部治罪之处。著加恩宽免。　　

○又谕、据福康安奏、先后接据贵州各属禀报、有啯匪多人。在途抢夺。戳伤事主。现已陆续拏获彭昌文。钟凤鸣等、各犯。业经飞饬两司。严提取供驰报。并飞札署提督保成等、酌量情形。如须亲往。即起程驰赴。会同查捕等语。此案啯匪聚集多人。肆劫不法。总由川省查缉不严。致令窜逃别省。而舒常、郑大进等、所获啯匪。不过一二人。又不将该犯等、如何聚众肆劫情形、详晰审明确供具奏。办理均属疎玩。至文绶身为总督。平日既不能尽心查缉。及至事发。又不亲往太平。严行督办。竟尔安坐省城。所办何事。文绶、著传旨严行申饬。此案惟毕沅、及其属员、所办尚属认真。而舒常、郑大进、刘墉、李本等、均未能实力查拏。觉上下官员。不过一奏一报了事。甚属不认真。著传谕该督抚等、各责成该地方文武。于交界处所。堵截严缉。务令全获。毋使一名兔脱。仍将现获各犯、迅速讯取确供。从重定拟具奏。将此并谕文绶、福康安等、知之。　　

○又谕、昨据户部奏、甘肃监粮自开捐以后。节据该督造报粮石。并以各州县旧有仓廒、不敷存贮。共请添建者。二十六案。估需银一十六万一千八百余两。经户部准令添建。即于所收捐监仓费银内动支。造报工部核销在案。今查明此项。既无本色粮石。则从前该省该添建仓廒。何粮可贮。显有捏冒情弊。不可不彻底查办等语。所奏甚是。本日又据工部、将该省请建廒座、现在核议、及从前准销未销各案。请一并敕交阿桂、李侍尧、彻底查明具奏一摺。与户部所奏、事属一例。建立廒座。原为收贮粮石而设。甘省自乾隆三十九年。勒尔谨奏准开捐以来。即私收折色。通省粮石。尽属纸上空文。即现有之仓廒。已为虚设。何得又请添建。其为捏报盖造。侵蚀公帑。已无疑义。著传谕阿桂等、将请添廒座之各州县。派令满汉军机章京。分路前往查勘。有无廒座。据实覆奏。　　

○又谕、昨李侍尧奏、据各属禀报、夏秋被旱被雹、及黄疸诸处。仍系相沿该省捏报积习。此等劣员。将来归于冒赈案内、参奏办理一摺。所奏甚是。即此见其能办事之一端。已于摺内批示。甘省办理冒赈一案。原因剔除弊窦。使穷黎得沾实惠起见。昨恐各省督抚、误会朕意。或致有灾不办。已屡降明旨。严切宣谕矣。李侍尧所奏、报灾各属。虽云未可尽信。然既经禀报。断无不办之理。著传谕李侍尧、即速派委明干公正大员。再行详悉查勘。即使勘不成灾。而其中一乡一村、有受累之处。亦应量加抚恤。或予蠲缓。或借给口粮耔种。以资接济。朕临御四十六年。凡遇各省偏灾。无不加恩赈济。屡经降旨。宁滥无遗。甘省监粮冒赈一案。所以严行穷究者。正为官吏多一分侵渔。即灾民少受一分实惠。若因此稍涉靳固。则是因噎废食。外间无识之人。妄生议论。必且以李侍尧为仰承意者。靳惜灾赈。而甘省被灾村民。或因此致抱向隅。其所关于政治甚大。夫去积弊、可也。不惜灾民。甚不可也。爱民所以事天。朕如伤在抱。惟恐一夫失所。实出于中心至诚。此上天所鉴。亦天下臣民所共知共见者。朕前旨所谓宁受万人欺。不可使视民如伤之心少懈。正谓此也。昨已明降谕旨。申诫再三。恐李侍尧尚未能明喻朕意。是以再行传谕。令其实心详查勘办。倘有不肖之员。以为灾赈已无可分肥。竟视民瘼于膜外。讳匿不报者。必当加倍重治其罪。其间轻重。李侍尧当自知之。其如何委勘办理缘由。并著迅速驰奏。并传谕阿桂知之。　　

○闽浙总督陈辉祖、署福建巡抚杨魁奏、老盐仓一带海塘。自场字号、至名字号、一千五百丈。改建石工。其立字号、至因字号、二百丈。相传沙性汕涩、不能钉桩。臣等驻工签试。经打桩一丈二三尺。不复摇动。请一律改筑鳞塘石工。得旨、如所议行。　　

○以内阁学士钱士云、为兵部右侍郎。　　

○甲寅。谕、本日据伊龄阿奏、长芦所属盐场滨海灶地。猝被风潮。现在亲往查办一摺。声叙总不明晰。详阅摺内所称、六月二十七日。据丰财、芦台、两场大使禀报、六月二十日戌刻。该场风雨大作。海潮横涨。滩副全行淹没。沟埂池埝。冲打几平。存坨盐觔。亦多被冲刷。当经派委青州分司查看属实。由署运司孙泳、详请酌办前来等语。长芦所属之丰财、芦台、二场。是否在山东青州滨海地方。抑或即在天津相近之处。若在天津。海口不及百里。何以二十日该场遇有风潮。迟至二十七日。始据场员禀报。而伊龄阿、又不即于次日前往。直至本月初九日。方亲赴该场察看。核其所奏情节。长芦运司孙泳、所报丰财芦台二场。似在天津。而伊所委青州盐大使。又似在东省地方。摺内前后。总未将天津山东省分。明晰声叙。而于被风及禀报查勘月日、眉目又复不清。伊龄阿人尚明白。何此摺含糊若此。著传谕伊龄阿、令其详晰声覆。并将如何查办情形。一并迅速覆奏。寻奏、丰财场、坐落天津县。芦台场、坐落宝坻县。青州分司。亦驻天津城内。臣据禀报后、因人口并无损伤。惟滩地冲刷。必须详细查办。故先委分司履勘确切。始亲往覆查。兹已将应修滩副。委运司估计兴修。得旨、览。　　

○谕军机大臣等、据梁敦书奏、地方雨水情形一摺。内称湖北省六月望后。武昌、黄州、二府属。望泽较殷。现随同督抚设坛祈祷等语。湖北自六月望后。未经得雨。中晚二稻。及杂粮等项。自不无待泽情形。舒常等既经设坛祈祷。自应一面奏闻。以副朕廑念雨旸之意。乃本日据梁敦书奏到、而该督抚等、均未具奏。为大吏者。岂宜如此。若舒常等既不自行奏报。而转以梁敦书之先行入告。心存芥蒂。则更不是。亦不能逃朕洞鉴也。将此传谕舒常、郑大进、知之。仍著将武昌黄州二府、及通省各属。是否得有透雨、一体均沾之处。迅速覆奏。寻奏、江夏已得透雨、并近省之汉阳、武昌、蒲圻、咸宁、汉川、黄陂、黄冈、黄安、蕲水、蕲州、广济、钟祥、天门、荆门、京山、安陆、应城、应山、云梦、江陵、公安、襄阳、宜城等州县。俱报得雨。已饬道府确查。是否有裨田禾。另容驰奏。报闻。　　

○又谕、据舒常等奏、巴东县典史潘永鳌禀报、盘获临湘县人张武迁、搜有帐簿黄纸等项。讯据该犯所供。在兴山看见之袁文秀、袁绍哲、严敬龙、李并花等。多有从前历经查缉之要犯姓名住址。种种悖逆、妖妄不法。看其神情。似系疯颠。现在根讯搜查审办等语。已于摺内批示。此等悖逆匪徒。既经拏获。即当严切讯究来历下落。所供各犯。俱须逐一严讯住址。查拏审办。其有无捏供诬陷。必须根究确实。务使水落石出。方不致有疎纵枉滥之弊。乃外省办理此等逆犯。往往以疯病为词。以图将就了事。是即化大为小之积习。断断不可。又另摺所奏、盘获携带悖妄字迹之饶盛治、并范万一等、现在审办一摺。该犯所带报单。竟敢诈称官职。及书写悖妄字迹。尤属不法。该省同时有此二案。殊骇听闻。舒常等、现在查拏啯匪。此二案人犯。或竟系啯匪等行踪诡秘。改装易名。以图煽惑。亦未可定。著舒常等、即将此两案人犯提齐。严行根讯确供。是否啯匪改捏。据实审究。从重速拟具奏。不可稍存姑息了事之见。　　

○调福建陆路提督俞金鳌、为甘肃提督。江南提督李奉尧、为福建陆路提督。浙江提督长清、为江南提督。乌噜木齐提督乔照。为浙江提督。以贵州安笼镇总兵彭廷栋。为乌噜木齐提督。　　

○乙卯。中元节。遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵、端慧皇太子园寝。　　

○山东巡抚国泰奏、臣在济宁途次。据禀河南仪封县河堤漫溢。查该处毗连东省。水势下注。直入曹县一带。民田庐舍。恐有淹浸。臣即前往确勘。速为抚恤。得旨、览。若有成灾者。不可讳饰。加意抚恤。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十六


大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十七　　

