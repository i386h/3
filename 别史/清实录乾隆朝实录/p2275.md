<!-- { "loadSidebar": true } -->
○辛酉。谕军机大臣等、丰昇额等、乘夜进剿。调度颇为合宜。在事之将领弁兵。亦俱能奋勉出力。乃为风雪所阻。实觉可惜。向后渐暖。伫望捷音。至贼番敢于屡次滋扰。甚属可恶。且军营后路。运送军粮火药。关系紧要。尤不可不严加防范。今鄂宝将驻守各员、分定界限。会哨巡查。固足以杜推诿而专责成但此等贼匪以抢掠为常事。若不重示惩创。不能使之畏惧。贼众既能于林箐中放夹坝。官兵何不可潜伏杀贼。多歼数人。庶几深知儆畏不敢轻出方为妥善。丰昇额现在带兵进剿不能分心兼顾。著将此事专交鄂宝令其酌量多派官兵。实力妥办　　

○又谕曰、舒赫德奏称、据土尔扈特努噜布告知、渥巴锡属下宰桑巴勒党等四人、暗商率领所属。欲于本年六七月间。逃奔俄罗斯等情。当经密咨伊勒图、就近告知渥巴锡办理等语。巴勒党等不过窘迫无赖。即欲逃走。断无率领数千人同逃之理。或系努噜布挟仇陷害。亦未可知。舒赫德密寄伊勒图查办。甚为妥协。惟摺内称、巴勒党等逃走情节。沙尔玛克亦曾与闻。沙尔玛克、现在伊犁。舒赫德何以不问。至努噜布告称、巴勒党、曾在巴尔鲁克游牧之哈萨克硕博家中商议。硕博有助给马匹之语。如果属实。硕博即应从重治罪。以示儆戒。仍密饬俄罗斯一带沿途卡座。严密防范。毋得稍有疏纵　　

○调直隶马兰镇总兵旺保禄、为天津镇总兵。浙江定海镇总兵永昌、为马兰镇总兵。直隶正定镇总兵张和、为定海镇总兵。以江西九江协副将叶浩、为江南狼山镇总兵　　

○豁免山西丰镇厅属二道沟等村、水冲旗地、五百六十顷二十亩额赋　　

○壬戌。谕、川省自用兵以来。节经降旨。拨解邻省及部库银共一千九百余万两。询据富勒浑奏到、此项银两。约计可用至本年六七月问。现在将军等、分路统兵进剿金川。屡次攻克贼人碉卡。至其时自可扫穴擒渠。大功告蒇。而军需一项。不防宽裕储备。以资应用。著交户部、再酌拨银五百万两。解赴川省。其作何分拨解运之处。即著户部妥议速奏　　

○谕军机大臣等、前允廷臣所议。查校永乐大典。选择付刊。并令将各省采送书籍、及武英殿旧有官版各书。一并汇合厘次。分别经史子集。编叙目录。命为四库全书。用昭册府大全。而各省奏到书单。甚属寥寥。因明降谕旨、令各该督抚善为访求。毋得少有避忌。予以半年之限。迅速办理。并以藏书之家。江浙为尤盛。因专交高晋、萨载、三宝、就所属地方。设法访问。借钞汇送。仍向书贾书船。广事咨询。妥协搜求。以期渐臻美备。至淮扬系东南都会。商人中、颇有购觅古书善本弆藏者。而马姓家蓄书更富。凡唐宋时秘册遗文。多能裒辑存贮。其中宜有可观。若能设法借钞副本呈送。于四库所储。实有裨益。李质頴、系翰林出身。于典籍气味尚近。且现为盐政。查办尤易为力。止须派总商内晓事之人。如江广达等、令其因亲及友。广为访借。不必假手吏胥。更可不致滋扰。著传谕李质頴、即遵旨妥办。查访藏书内、流传已少、及现在并未通行各书。向其家借出。缮录副本呈送。其原书速行给还。仍将应钞书目。先行奏闻。其书即速钞出。陆续呈进。务祈裒集精良。多多益善。将此由三百里传谕该盐政知之　　

○定边右副将军尚书阿桂、领队大臣副都统衔明亮奏、当噶尔拉山梁。前于所克第五碉。设立营卡、横断贼碉。尚未扼其要害。若将靠西山梁第一双碉之东第二碉攻得。则纳扎木三四两碉。更易攻取。再将紧接纳围之第八碉占据。六七两碉左右。皆是营卡。贼势更孤。当拨官兵、于二十一日夜间。陆续分进。潜至各碉崖磡之下。贼番立栅防守。官兵枪箭齐发。拔栅过濠。攀援直上。贼番纷纷溃逃被官兵追杀。并堕入崖下雪中者、约一百余人。其进攻第八碉、及攻靠西山梁第二碉之官兵。亦竭力奋攻。未能遽克。因日午冰融。暂行彻回。已将所得碉卡拆毁。派兵拏卡。与前所得第五碉联络驻守。其迤东迤西各碉。即可相机进攻。谕军机大臣等、阿桂等奏、攻得山梁第四碉一摺。在事之将领弁兵等奋勇可嘉。著阿桂等、查明存记档案。俟山梁碉卡。全行攻得。再交部议叙。其阵亡之汉土兵练、及受伤之官弁兵丁。并著阿桂等、确查咨部照例恤赏。至第四第五两碉。连次攻得。已隔断贼势。令其首尾不能照应。就此情形。即由攻克碉卡之处。乘胜冞入。固无不可。但山梁未净。贼碉尚余六座。若不一并攻克。则后路未能肃清。或为贼所阻截转属不成事体阿桂务须设法。全数扫除。使官兵得以遄进无滞尤为妥善。向后天气渐暖。冰雪日融自更易于得手。三路中有一路攻进。其他贼势。自然溃解。将来大勋克建。虽劳绩维均。而先得首功者。自必更膺茂赏。著传谕阿桂等、勉力为之。　　

○又谕、据阿桂奏称、赏戴蓝翎之托克托霍、在军营打仗。甚属出力。应否授为蓝翎侍卫。又跟随阿桂之厄鲁特德布星额、与跟随齐哩克齐之厄鲁特鄂勒哲依、当攻夺贼碉时。奋勇出力。可否将德布星额、鄂勒哲依二人。编入旗分。赏给差使等语。著照所奏、托克托霍、授为蓝翎侍卫。德布星额、鄂勒哲依、俱准其入旗。作为护军。伊等如果出力行走。著阿桂察看保奏。授为蓝翎侍卫　　

○癸亥。上诣畅春园、问皇太后安　　

○还宫　　

○谕曰、福禄、著来京署理理藩院侍郎。所遗围场总管员缺。著诺尔本补授　　

○以头等侍卫阿尔素纳、为镶白旗蒙古副都统。头等侍卫三宝、为正蓝旗蒙古副都统　　

○予故三等侍卫赠副都统衔萨喇善、祭葬如例　　

○甲子。上御太和殿视朝。文武升转各官谢恩　　

○幸圆明园　　

○予故敖汉扎萨克多罗郡王巴特玛拉锡、致祭如例　　

○乙丑。谕军机大臣等、刘秉恬奏崇庆州知州陈子桧、妄报贼匪抢夺情形。参请革职。自应斥革示儆。其小牛厂山梁并未设立木卡。亦无贼匪屯聚踪迹。既据刘秉恬亲行查勘。自属非妄。但该处现有贼番抢夺滋扰之事。或贼匪即在附近林箐中潜踪啸聚。偷放夹坝。亦未可知。所谓宁可信其有。益当加意豫防。虽刘秉恬已派兵百名。在彼安卡防守。尚恐不足济事。且此一带、为运送兵粮军火所必经。尤关紧要。不可稍有疎虞。该督务派妥干员弁带兵往来巡查遇有贼踪。即竭力搜剿。歼戮无遗。使贼匪知所畏惧。不敢轻犯　　

○兵部议准、大学士管两江总督高晋咨称、江西宁州与新昌县交界之黄冈洞。周围百余里。前明寇盗盘踞。严行封禁。深险曲邃。难保不藏匿奸匪。应于新昌之老屋场、双港口、三峰岭、鹅公岭、宁州之米□麻糍山、老鸦山、正冈山、小西坑八处。各设卡房一座。巡兵五名。以资防守。又称、该处界在两邑。易滋推诿。请将洞内专属新昌。洞外民山、专属宁州。统归铜鼓营同知管辖。从之　　

○旌表守正捐躯之浙江东阳县民陈廷鳌妻许氏。守正被戕之陕西清涧县民蔺凤仪妻师氏　　

○丙寅。上御勤政殿听政　　

○谕、上年秋间。川省调取各省征兵。所需皮棉衣具等项。均令地方官代为办送。例应于各兵饷银内、分季扣还。前曾降旨、将甘省兵丁借领办装银两。俟凯旋后再扣。以纾兵力。所有陕省征兵制办衣履、借领司库银两。事同一例。并著加恩、统俟该兵凯旋后。再扣还项。俾各兵眷属。养瞻宽然。该部遵谕速行　　

○谕军机大臣等丰昇额等奏进攻日旁碉卡。杀贼情形。又温福奏、攻剿昔岭第五贼碉各摺。在事官兵。俱属勇往。著交将军等存记。俟全得该处碉卡时。查明交部议叙。其温福一路之都司曹顺、杀死贼目。不期面带石伤。实为奋勇可嘉。著以游击用。遇有军营缺出。即行补授。其丰昇额一路之都司释迦保、屡逼贼寨。伤重捐躯。殊可悯惜。著照参将例、咨部议恤。又两路阵亡受伤之弁兵。并著查明咨部、照例恤赏　　

○又谕曰、玛尔占、山行马倒。受伤甚重。尚以仍来军营效力为请。其感戴朕恩。悃诚可念。著加恩授为二等侍卫。赏银五十两。将此寄知丰昇额、如玛尔占调养可愈。仍令前往军营。以遂其愿　　

○以光禄寺卿申甫、为通政使　　

○长芦盐政西宁疏报、乾隆三十七年分、开垦永阜场滩地三十一亩有奇　　

○丁卯。上诣畅春园、问皇太后安　　

○谕、马兰镇总兵员缺。已降旨令永昌调补。永昌未到任之前著东陵总管内务府大臣满斗暂行兼署　　

