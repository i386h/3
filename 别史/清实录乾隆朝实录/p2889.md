<!-- { "loadSidebar": true } -->
○谕军机大臣等、内阁将本年云贵川广福建等省、秋审情实各犯。比较上年秋审开单具奏。核其案犯人数。虽较上届减少。但四十五年、系停勾之年。是单内所开上届各该省情实人犯。系合两年总数。而以本年较之。仅减十余名、至五十余名不等。是名为减少其实比旧增多。此等案件在承办之各督抚。自俱按律问拟。未必有意从严。但以情实重犯遽增如许之多。其故甚不可解。是否因生齿日繁。良莠杂出以致作奸犯科者。比旧增加抑系刑部及九卿改驳者多耶。著传谕刑部堂官。将此次情实各犯。因何较上两年、人数增多之故。详晰据实覆奏。寻奏、生齿日繁案件亦逐年增益。此次秋审各犯。该督抚原拟情实者。核之上两年。本多三百余起。而情重伤重之犯。刑部及九卿、由缓决改入情实者。又一百六十七起。是以数较多于往年。报闻。　　

○又谕、据陈辉祖奏、改建文澜阁。安设四库全书一摺。内称勘得玉兰堂、逼近山根。地势潮湿。难以藏书。拟于玉兰堂之东迤下藏书堂后改建。并称、据商总等呈请改建等项。乃雇觅书手缮写之费。情愿按数呈缴等语。玉兰堂、既据陈辉祖奏称、地势潮湿。难以藏书现在盛住奏请陛见。且俟伊到京后、询明该处情形。将文渊阁式样带去。再行办理。商总等呈请捐项自办。该处改建文澜阁。出自伊等情殷桑梓。踊跃输忱。尚可准行。至雇觅书手缮写。现已饬动官帑办理前据伊龄阿奏、扬州商人。请捐办大观堂。金山寺、二分缮书费用。已于摺内批示不必。令仍动用官项。所有浙商呈请公捐之处。亦可不必。将此传谕陈辉祖、并盛住知之。　　

○又谕、据陈辉祖奏、续估海塘鱼鳞石工一摺。内称前经题拨恩赏、并赔缴查抄各项。遵旨留为塘工应用。共银一百四十二万一千八百六十二两零。除拨给原估续估工料银两外。尚多余银三十九万九千二十五两零等语。此项多余银两毋庸解京。即著赏给该省为四十九年南巡黏修行宫等项应用。上次庚子南巡。一入浙江首站。屋宇倍增。并多点缀。比至杭州。则添设座落更多。繁费无益。非朕省方问俗之意。屡经降旨训饬。将来行宫座落。止须将上届旧有屋宇。略加黏补。此项银两。尽足敷用。不必再动别项。其行宫座落。断不得踵事增华。更滋繁饰。该督务须仰体朕意。妥协经理。将此谕令知之。　　

○是日、驻跸乌兰哈达南大营。　　

○丁酉。上行围。　　

○谕军机大臣等、据明兴覆奏、东省承挑引河土方一摺。内称坐落东省河尾工程一段、土方二十余万。堤工估土五万余方。并非东省推诿。其初实未接准豫省移咨派办。即经豫省委员自行办理后。始准知照等语。前因东省应还土方。恐承办之员、不免意存推诿。是以降旨询问。今据明兴奏、此段工程。其初并未接准豫省移咨。是东省未将代挑土方归还。尚非有心推诿。明兴初任巡抚。所奏情节。自不应虚饰。或豫省筹办时。本未知照该处。亦属。情事所有。现在豫东两省派定各工。均已趱紧兴挑。其曾否知照一节。亦无关紧要。朕不过欲明白此事。著传谕阿桂、富勒浑、将从前指定工段。及有无咨移豫省之处。据实覆奏。明兴摺、并著钞寄阿桂等阅看。　　

○是日。驻跸伊逊河东大营。　　

○戊戌。上行围。　　

○谕、刑部进呈云南省招册内。有该抚原拟情实者。郑起、黄禹鼎、二案。有由九卿改入。情实者。三保、罗士朝、二案。核其情节。俱有可原。如回民郑起、与民人管宏亮。合夥开＜石曹＞。彼此争论。管宏亮、因郑起系属回民。忌讳猪油。抱住郑起。将猪油抹口。该犯正持刀切物。一时不能挣脱。用刀吓戮。致中管宏亮右腿一伤。越日殒命。黄禹鼎、因沈姓酒醉查询。沈姓即行詈骂。并揪扭推跌殴打。该犯挣扎不脱。顺拔身佩小刀。戳伤其臂膊肩甲二处殒命。此二人者伤由图脱。杀本无心。与逞凶叠戳者有间。乃该抚定拟情实。刑部亦照拟核覆。皆因曾降谕旨、有金刃伤人、应入情实一条、遂尔不权轻重。及伤痕多寡。未免过于拘泥。至九卿所改情实二起。如三保、向孙皮匠索欠被殴。该犯回殴致毙。事本理直。死出无心。罗士朝、因被黄春元父子二人抱住、叠加殴踢。该犯一时情急用刀吓划。致伤黄春元身死。与持刃逞凶者不同。九卿改入情实。亦未免过当。夫金刃杀人。所以令入情实者。原以此等人犯。彼此逞忿。辄用金刃杀人。不可不严行惩儆。至其中情罪稍有可原者。勾到时原可不至予勾。此等人犯。经十次秋审。便可入于缓决。各该犯久坐囹圄。既可抑其强悍之气。使众人亦知所儆惕。此朕辟以止辟。刑期无刑。原非有意从严也。且即以金刃伤而论。亦当核其情事之曲直。伤痕之多寡。今不详细确核。一概入于情实。又岂朕矜慎庶狱之意乎。秋谳大典。入命攸关。理宜悉心推究。以期无枉无纵。苏轼所谓皋陶曰杀之三。尧曰宥之三。朕尝著论辟之。盖谳狱之道。必须准酌情理。其情真罪当。与夫一线可原者。应宥应杀。俱有一定权衡。不得存畸重畸轻之见。若罪应杀者。即尧亦应曰杀之三。罪应宥者。即皋陶亦应曰宥之三。设如所云。则是君臣相率为伪以取名。岂可以为法乎。总之凶暴之徒。不可不严加整治。若意存姑息。欲积阴功。则每年秋审。竟可不办。令死者含冤地下有是理乎。然欲避宽纵之名。而故为刻深周内。则失入之咎。比失出为尤重。凡内外问刑各官。皆不可不深体此意也。除已进各册朕逐一亲加详核。所有未进各省招册。著刑部堂官、再行覆核。如有似此等案情者。俱著于黄册内本案条、。黏签声明。候朕亲定。并将此通谕中外知之。　　

○又谕、内阁将四川省秋审本进呈。内经九卿从缓决改入情实者十四起。各省秋谳重典。乃臬司专责。必须准酌案情。按律定拟。川省臬司孙嘉乐、前据福康安面奏、办事平常。是以降旨令其来京。交部带领引见。今观其承审案件。经改驳至十四起之多。是其办理草率。实有应得之咎。孙嘉乐、著交部严加议处。至该督福康安、于覆谳时。未能悉心推勘。即照原拟定案。亦属不合并著交部议处。　　

○又谕曰、贝勒永福、向来行走。甚属奋勉。今扈从围场忽闻溘逝。朕心深为轸念。著赏银一千两。办理丧事。其贝勒。例应降等承袭但念永福平日奋勉。且在外病殁永福之子。著加恩仍袭封贝勒。　　

○谕军机大臣等、工部奏、节慎库收发钱粮摺内。有更换昭陵隆恩殿铺地龙毯。及昭西陵隆恩殿宝座坐褥、二项该部俱准核销。朕于乾隆四十三年。恭谒昭陵。见殿内铺地龙毯。尚属完整。今为时无几。何以即请更换。至昭西陵殿内宝座。上有宝龛。内悬帷幙。坐褥安设幕中。层层遮护。即供案前宝座。平日有袱遮盖。殿门又常关闭。不应遽至曹□少旧。该部并未酌核年月久暂议驳。即照所请题销。亦属非是。著传谕庆桂、即恭查昭陵殿内龙毯。是否完整。因何时日未久。遽请更换并著传谕刚塔、将昭西陵殿内宝座坐褥。何以龛幔层遮。即至曹□少旧应行更换之故。查明据实覆奏。嗣后工部遇有此等咨请更换事件。务须详慎查核。方准照办。不得仍前照咨办给。即更换之后。旧物应如何办理。亦未议及。甚属疎忽。并将此传谕工部堂官知之。　　

○礼部遵旨议奏、本年孟冬时享。皇上阅视列圣宝册仪注先期、工部设黄案于中和殿。届时臣部堂官恭设宝册于黄案上。銮仪卫官、恭设彩亭于太和殿丹陛上。皇上御龙褂诣。宝册案前阅视。派出之宗室亲王等。捧宝册出太和殿中门。安设彩亭内。校尉舁亭。御仗黄盖提炉前导。王公以下。俱补服。齐集于太庙街门外跪迎。太常寺官、豫设宝册黄案于太庙前殿。彩亭至时。亲王等捧出宝册。暂安于黄案上。次日。皇上行礼以前。恭捧至中殿金匮内尊藏。将旧藏宝册请出。于洁室内安奉。俟明岁候旨遵行。谕军机大臣等。据德保等奏、本年孟冬时享。阅视宝册仪注。并绘图呈览等因一摺细阅图内。恭设宝册箱匣黄案处所。向系豹尾枪右边排立之地。兹既将箱匣黄案陈设该处。则豹尾枪无处排立。此处地面宽应将宝册箱匣黄案。稍移向前。其后留豹尾枪排立之地。于体制观瞻均为整肃。德保等何不晓事若此。著将此传谕知之。余俱著照所议行。　　

○刑部议覆、伊犁将军伊勒图奏称。发遣新疆年满官犯要俊卿、现遵旨发交应配地方安插遇赦再令回籍。查官犯由军流改发新疆。向俱未定配所。十年期满。请咨部配定地方至旗员原拟军流改发者。年满作何办理。请饬部定议等语。臣等酌议。嗣后此等发遣年满之员。除本犯不至军流者。仍照旧例办理外。其本犯军流、因情节较重、从重改发新疆者。十年期满。该将军遵例奏闻。将该犯解交陕甘总督、查明该犯原籍。按五军三流道里指定应配地方。即转解该省。交该督抚酌量安插遇有恩赦。再奏请释回至旗人犯该军流从重改发新疆之员。十年期满。仍遵例奏闻。将该犯解交刑部。按照该犯应得军流罪名分别折枷。满日鞭责释放。从之。　　

○是日、驻跸六道河大营。　　

○巳亥。赐蒙古王公贝勒额驸台吉等食。　　

○以镶黄旗护军统领景熠、为右翼前锋统领。调正红旗护军统领永信、为镶黄旗护军统领。调镶白旗护军统领额森特为正红旗护军统领。以一等塔布囊丹巴多尔济、为镶白旗护军统领。　　

○以科尔沁郡王鄂勒哲特穆尔额尔克巴拜、为镶黄旗蒙古都统。以正黄旗蒙古副都统成策。镶黄旗蒙古副都统台蒙阿、对调。　　

○是日。驻跸张三营行宫。　　

○庚子。谕、据何裕城奏、八月上旬。连遇暴风。江西赣州等卫帮船。行至新挑河一带。被风掣断锚缆。刮折大桅。以致人力难施将船打至南阳湖心。被浪撞碎。共计沉溺漕船一十六只。漕米俱行漂没等语。内河失风沉溺漕船。漂失米石。照例应著落通帮旗丁、分摊赔补。但济宁以南。为黄水下游。今岁河湖水势甚大。非往年可比。且叠遇暴风激撞。人力难施。尚非该旗丁等疎失所致。所有各船漂没米石。俱著加恩豁免一半。明岁该省系蠲免漕粮停运之年。其应赔一半米石。俟开运后、著分年带还。以纾丁力。该部即遵谕行。　　

