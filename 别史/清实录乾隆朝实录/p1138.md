<!-- { "loadSidebar": true } -->
○谕军机大臣等、前因新降台吉车凌等属下人、口粮困绝。朕心深为不忍。虽将扎萨克图汗巴勒达尔等、助给大小牲口赈给。然犹恐不足。今军营仓内、存贮大麦四千余石。著寄信麒麟保、现在出青牲口已肥。同色布腾会议。多带驼只。由军营运来。散给车凌属下人等。并寄知定边左副将军策楞。　　

○丙子。谕、兆惠未回京以前。裘曰修、著仍兼管户部侍郎事务。　　

○又谕、王三宾、看来不胜总兵之仕。著以副将用。所遗山东衮州镇总兵员缺。著许仕盛补授。　　

○谕军机大臣等、近有人奏、各省有漕州县。书吏斗级人等。勒索浮收、弊窦复萌。请饬该督抚查禁等语。漕粮积弊。久经厘剔。该督抚自应随时严密稽查。使漕政永远肃清。乃日渐因循。不肖官吏乘机舞弊。所言未必无因。著钞寄各督抚。令其实力查察。严行禁革。毋视为具文。以开废弛之渐。　　

○丁丑。上诣畅春园、问皇太后安。　　

○诣大高殿、寿皇殿、行礼。　　

○还宫。　　

○谕军机大臣等、直隶顺德、广平、等属。前有缺雨地方。朕心深为廑念。昨于二十六日。据方观承奏到、河间以南。顺德、广平、一带。虽已得雨。但尚未沾足。今又阅三日矣。曾否续得透雨。并沙河、内邱、等处。布种大田。有无妨碍。著传谕方观承、令其作速查明。据实详细奏闻。寻奏、河间以南一带。雨虽未足。大田早已乘潮播种。顺、广、二府属。雨泽不匀。沙河、内邱、尤觉短少。大田未种者十分之二。至二十日、沙河县得雨一二寸。未能透匀。现在巴雅尔、设坛祈祷。前闻巴雅尔在天津求雨。蒙颁发扎达石。用以祈祷。著有灵应。仰恳将此石赏交巴雅尔。敬谨祈求。得旨。已赏去矣。用毕、即速送来。　　

○军机大臣议奏、国子监八旗教习。乾隆八年奏准、列在一等者。仍留教习三年。再行引见。以知县即用。其二等、分别以知县教职用。但二等以知县用之员。现既投供。遇有挑选。转得先膺录用。而一等得官。转在二等之后。诚如圣谕。殊非分别等次、以示鼓舞之意。请嗣后一等仍留教习人员。遇有拣发之处。准其一体报名赴挑。从之。　　

○是日起。上以夏至祭地于方泽。斋戒三日。　　

○戊寅。上诣雍和宫行礼。　　

○谕军机大臣等、从前江西监禁之西洋人李世辅。已阅九年。著加恩释放。交与该督抚等、解往广东澳门安插。其跟随之蒋相臣、伊得志、二人。著发回原籍。交地方官管束。　　

○军机大臣议覆、福建巡抚陈宏谋奏称、福州、漳、泉、等府。地狭民稠。半藉海船为生计。查康熙五十六年定例、出洋之人。勒限三年。准回原籍。逾限不准复回。至雍正五年以后。洋禁已开。似不应仍拘旧例。况出洋之人。或因货物未清。守候愆期。不能依限回籍。情有可原。且此等人稽留外洋。保无滋事生衅。今请久稽番地人等。果因货物拖欠等事。以致逾限不归。及本身已故。遗留妻妾子女。愿归本籍者。无论例前例后。均准回籍等语。臣等酌量。似此办理。于洋面既无妨碍。而贸易。良民。不致屏之番地。事属可行。至所奏向后贩洋之人。仍定以三年为限。三年后不听再归等语。窃思海洋风信不常。帐目守候非易。此番定例之后。或仍有逾限之人。既不忍悉行摈弃。势必又须筹办。转滋烦琐。请交该督抚妥定章程。俾此等出洋之人。得以均归故土。并请饬下广东督抚、一体遵行。从之。　　

○是月。盛京户部侍郎管理威远堡等六边事务卞塔海奏、户部所属开原、辽阳、牛庄、盖州、锦州、宁远、凤凰城、等七仓。每仓设外郎一员。办理粮务。除升选离任外。从无论年调补之条。以致外郎在仓。竟有二十余年之久者。若不酌量变通。不无滋弊。查各城仓官。由笔帖式补放者。俱系三年任满。拣选调补。今盛京各部衙门外郎。不下二十余员。以之拣选调补。足敷所用。请嗣后开原等仓外郎。行走满五年者。照仓官年满调补例。报部注册。以次升调。臣等会同盛京将军、各部侍郎、拣选办事勤慎之外郎。咨报吏部。调补仓缺。报可。　　

○京口副都统兼管两淮盐政吉庆奏、查场下一带。旧有范堤。外御海潮。内抵河水。向设堡夫。商捐工食。令其挑积土牛。以备修补。责成各该地方河员、查覆催督。但该汛河员离堤遥远。积土并无实效。今请令各场大使。就近管理。按夫计日。挑积土牛。倘不实力查办。即行揭参。报闻。　　

○浙江巡抚雅尔哈善奏、遵旨查勘浙省湖河滩地。查慈溪县之荪湖。会稽县之鉴湖。灌溉甚广。无庸铲挖。余姚县之汝仇湖。积久成淤。里民就淤开垦。于雍正七年、乾隆三年、两次升淤田一百七顷有奇。又陆续首报、垦田、二十六顷三十亩有奇。荡、八十七亩有奇。又上虞县夏盖湖、淤涨处所。开垦水田、二百一十五顷余亩。惟余杭县之南湖。界址未清。田粮淆混。现在确勘。各里首报、开垦田、地、荡、二十六顷六十亩有奇。但地土肥硗不同。应分上中下三则科徵。前项报升内、有民额地、山、荡、改田二顷三亩有奇。又杭州卫、坐落饥杭陶村。草荡改田、三顷九十七亩有奇。今既改徵。田粮应豁除。至南湖原分上下两湖。上南湖地高。久经开垦。惟下南湖为蓄水要区。请严立四至界限。不许居民私垦。得旨。览奏俱悉。　　

○又奏报蚕麦丰稔情形。得旨、闻得浙省春雨过多。蚕麦不无伤损。何称丰裕。岂欲讳饰耶。　　

○山西巡抚兼管提督恒文奏、请将大同一镇。照陕甘例。于该镇各协营路内、挑取勇健马步兵一二千。并拣选晓畅行阵、技勇优娴之将、备、千、把、俱指名派定。立为备战官兵。以备调发。得旨、此非目下急务。办理徒滋讹传。且绿旗兵、亦非缓急可恃之物也。且缓二三年再看。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十三


大清高宗法天隆运至诚先觉体元立极敷文奋武孝慈神圣纯皇帝实录卷之四百六十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。五月。己卯朔。上诣北郊斋宫斋宿。　　

○谕军机大臣等、瑚宝前奏淮安、山阳、地方。四月十二日得雨情形。殊不明晰。业经批示询问。今览覆奏摺内称、十六、二十一、等日。又得雨五分、及一寸二分、高阜麦苗。现在含苞吐秀。低田二麦。倍觉茂盛。又另摺内称、闰四月十一、二、三、及二十二等日。连得甘霖。入土二三四寸不等。二麦现在刈获等语。所奏终属糊涂。麦苗既在望雨之际。则此寸许之寸。何能沾足。乃称二麦含苞吐秀。渐次登场。前后更为矛盾。可传谕鄂容安、令其将淮北之山阳、清河、桃源、宿迁、邳州、等处。麦收雨泽。并有无旱象情形。查明据实覆奏。寻奏、入夏以来。各属连得畅雨。麦禾加倍滋长。粮价平减。淮北一带相同。得旨、欣慰览之。　　

○又谕、此数次策楞等奏摺内、并无王成衮扎布之名。此际伊或已至军营。或尚未至之处。著寄信策楞。遇便奏闻。再德宁起程之日。朕问伊何时可赶及大学士傅恒。伊奏称本日夜间。即可赶及。今傅恒等已至。问及德宁。是日非特并未赶及。即至见车凌、车凌乌巴什等时。伊俱未及赶上。德宁起程。不过比傅恒等、略迟二三时。何至落后数日。平日行走。谓伊年老。不能兼程。尚可容恕。及至领兵。亦复如此。朕必不轻纵。德宁、著传旨申饬。再前往军营之满大臣。俱系特派。当念身系满洲。尤宜奋勉。与喀尔喀等、争先行走。始不负钦派满洲大臣之意。若但图安逸。不能忍耐劳苦。不惟见讥于喀尔喀等。又何以服兵丁之心。嗣后倘有似此者。经朕闻知。必当从重治罪。断不宽恕。著策楞转谕军前众大臣等知之。　　

○庚辰。夏至。祭地于方泽。上亲诣行礼。　　

○诣畅春园、问皇太后安。　　

○幸圆明园。　　

○谕、据协办河务富勒赫奏称、高宝运河、两岸砖石各工。于闰四月二十二日。均已照估一律如式完竣等语。高宝运河两岸工程。前经降旨。交与协办河务富勒赫、专司督办。今自兴工以来。甫逾两月。悉能如式告竣。淮、扬、二郡运道民生。均资利益。甚属迅速可嘉。富勒赫著交部议叙。其在工文武员弁。并著查明等次。奏请交部、分别议叙。　　

○谕军机大臣等、爱必达以贵州提标中军李现祥等、侵那生息利银一案。将失察之前任提督丁士杰、具摺参奏。已降旨交部察议矣。但丁士杰之在贵州提督任内。其居官行事。究竟若何。其于此事。有无通同捏饰之处。抑或仅止失于查察之咎。爱必达此番参奏。是否实因李现祥之事起见。抑或因上年定长、曾奏其致书嘱托。遂不免有附和定长之意。可传谕硕色、令其不可瞻徇。亦不可苛求。秉公详悉查明。据实覆奏。寻奏、查丁士杰、在贵州提督任内。尚能熟悉营务。勤于操练。其居官行事。未得深知。近抵黔省。访知一二年来。提标马匹、遇有倒毙。不即买补。竟系丁士杰、将马价银、统交中军参将衙门收存。匿倒不报。侵克草乾等项银。上下任意取用。约有八九千两之数。至李现祥、侵隐生息利银三百余两。丁士杰。并不确查月报、及当铺实数开造。乃听李现祥另呈样册照造。显系通同捏饰。爱必达此番因新任提督宋爱、查出李现祥侵那事。咨揭会参。不得不照例办理。似无附和定长之意。报闻。　　

○辛巳。孝诚仁皇后忌辰。遣官祭景陵。　　

○谕曰、甘肃布政使吴士端、著来京。其员缺、著史奕昂、前往署理。　　

