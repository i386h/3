<!-- { "loadSidebar": true } -->
○又谕、据讷亲所奏。阅看河南、江南、等处兵丁一摺。奏称河南、江南、山东、驻防满兵。技艺骑射。率多废弛。渐失满洲本业等语。此皆朕所素知。不待讷亲陈奏。曾经谆谆降旨。饬谕各省大臣。今乃仍复如此。是大臣等实负朕恩矣。夫令满兵驻劄省城者。原欲威镇地方。表率绿营。遇有调遣。即可迅速得力耳。该将军大臣等、理宜勤加训练。使之极其精强。近看各该将军大臣等、办理事务情形。不过以约束兵丁。俾各守分。不滋事端。即谓克尽厥职。若果如此。则满兵渐至下流。非惟有负驻防地方之本意。倘遇调遣。又安望其得力耶。夫养育满兵。固应谋其生计。然亦不可不勤加操练。俾之技艺精强也。将军大臣等、皆朕简用之人。伊等赴任之时。朕未尝不谆谆以教养满兵。勿致废弃本业为训。此等紧要之事。伊等并不留心。一味苟且塞责。不肯勤练兵丁。以致技艺生疏。甚属不堪。但念人数众多。仅将其中尤劣者。交部议处外。其河南、江南、山东、驻劄之将军大臣等、著严行申饬。至各省旗兵驻防之处。通行降旨晓谕。嗣后务令兵丁等、勤习骑射。期致精熟。勿使废弃满洲本业。渐至下流也。俟一二年后。朕特派大臣等、前往阅看。倘仍前废弛。定将该将军大臣官员等、一并治罪。　　

○又谕曰、段起贤、已经降旨署理固原提督。凉州总兵员缺。甚属紧要。著交与总督庆复、于所属总兵内。拣选调补。所遗员缺。以候补总兵施廷专补授。　　

○步军统领舒赫德等奏、外场巡察御史等官。请先期派出。于二十八日。即往贡院大门外驻宿。凡运送供给以及进院夫役人等。应概行搜检。并请砖门外各派参领守备一员协同点名给签。令应试诸生。随牌听点。以次搜检放入。得旨。著照所请行其先期前往贡院稽查之处。著派永兴德保安宁索凌阿去。　　

○以故奉国将军宗室东海子恩成、照例承袭奉恩将军。　　

○辛丑。谕、近来外省吏治。率多欺蔽。即如江南浒墅关。乾隆六年十一月。至七年十一月。税银缺少一案。经户部驳查去后。今巡抚陈大受、署布政使爱必达、查奏覆称、实系按月计算。未经减少。并无丝毫侵隐等语。朕之裁减各关税课。并免米麦税银。无非普惠商民之至意。从前有旨。盈余减少。户部不必过于苛察。惟令督抚就近查奏。乃自有此旨之后。各处所报盈余。无不减少者。而督抚之查奏。亦不过虚应故事。该管官员。未必不无染指。或委用不得其人。旁有透漏。该员以正课不亏。遂尔疎忽。究之非实在徵收之数目。其奏报短少缘由。则皆以年岁不齐为词。岂有各省之殊。数年之久。岁收尽皆不齐乎。至督抚之查核。亦祇据属员回覆。并无实力查出。略有异同者。近来部中。竟有以此等为刊板稿案之语。此岂成政体哉。故自减免税课以来。米豆价值。仍然昂贵。而于商民未见有益。于税课日见有亏。转使官吏得以高下其手也。朕颇觉其弊。用颁此旨。通行训饬。朕既宽免税课数百万两之多。岂较量此些小盈余之数。各督抚及司税官员。毋得错会朕意。以报增盈余为念。但嗣后务须核实办理。无欺无隐。不得视为具文。朕从前降旨时。会计之臣。有以此旨若下。各关税必至一年少于一年者。朕谓之曰。此弊朕岂不知。但得商民获一分利益。则虽税额缺数分亦司。不顾行止者。终必败露。海保辈即明验也。以今观之。商民并未得一分利益。则大非朕从前降旨之本意矣。而必令符朕前旨。则又非朕所厚望于各督抚及司税者也。　　

○礼部议覆、安徽学政介福奏称、安徽凤阳府属之凤阳凤中、长淮、三卫童生考试。应照新安、建阳、各卫之例。令于该卫守备处。报名造册。录送提调。转送学臣。并令该卫廪生认保。如无廪生。即令增附互相稽察。以杜顶冒等弊。应如所请。从之。　　

○壬寅。上诣安佑宫行礼。　　

○谕、今日朕阅看刑部本章。尚有尚书来保衔名。来保已出差一月有余是豫先画题于月余之前矣。向因刑部本章繁多。每先行画题。以待临时依次进呈。然亦止应在数日之前。不应历月余之久。又闻海望办理部务。亦往往于十数日前。画十数日后之稿夫果于部件详细阅看。则本日一日之事。尚恐未能周到。岂能旁及十数日后之案。是该部堂官等。但以画题为办事。而于事件之情节并未悉心详度。草率塞责可知矣。为此特行训饬。并令各部堂官共知之。　　

○又谕、各馆所修之书。理宜上紧纂辑。渐次告竣。乃纂修人员。皆怠忽成习经历年久。率多未成。虽天心月窟。讨论务须精详。鲁鱼亥豕。考据恐其讹谬。亦何至易成者亦不即成。辗转耽延。竟视为不急之务。韦编三易。非积日以成者乎。其意不过借此多得公费。以资养赡。所谓事君敬其事而后其食者何居。且现在所修之书。告成后、尚有应行纂辑者。又当开馆修辑。未尝不可载笔从事也。夫今日之翰林。即异日之公卿。若所见如此卑鄙。其器识岂足以当钜任。嗣后除内廷所修各书。未经开馆者。不必稽查外。其余各馆。俱著稽察上谕馆之大臣。按月察核。倘仍前怠玩。责有攸归。其该管大臣。应如何稽查之处。著即定议奏闻。寻议、除律吕正义馆藏经馆。文頴馆。随领随写。与修书各馆不同。无庸稽查外。其余馆缮写汉文。请照明史纲目馆。每员每日、一千五百字。缮写清文。请照玉牒馆。每员每日、八百五十字。校对数目。请照实录馆。每员每日、二十五篇。再查明史馆。国史馆。三礼馆。每书一本。多寡不同。总裁阅定期日。亦属互异。请令各馆于每月初五日以前。将前月纂辑缮写校对各若干。详细造册。咨送臣等查核。如有稽延者。即行参奏。得旨。依议。　　

○户部议覆、山东巡抚喀尔吉善奏报、山东二麦被旱之历城、章邱、邹平、齐河、齐东、济阳禹城、长清、平阴、肥城、青城、蒲台蒙阴沂水、博平、临清、恩县、博兴、高苑、乐安、陵县、德州、德州卫、德平、平原、惠民、阳信、海丰、乐陵、商河滨州利津沾化、临邑高唐、三十五州县卫应请一体借给耔种口粮。得旨。依议速行。　　

○又覆、福建巡抚周学健疏称、据布政使高山详、闽省存贮仓谷。阅三年以外者为数既多气头廒底。势所不免。请定以每石气头谷八合。廒底谷二合。碾米减价二钱。粜换好谷补仓。如不敷原数。请酌动赢余买补。应如所请。从之。　　

○考察乾隆九年分。盛京及三陵、等处各官。不谨官一员年老有疾官二员才力不及官一员。分别处分如例。　　

○癸卯。上奉皇太后还宫。　　

○诣大高殿行礼。　　

○诣皇太后宫问安。　　

○谕军机大臣等。朕闻七月初三日起、至七月初六日止、浙省连雨四日。杭州绕城江塘石条。水冲一二层。相近居民。房屋倾倒。杭州府嘉兴府、严州府、绍兴府属、钱塘、仁和、海宁、等处十数县。江海石塘土堤。稍有损坏。房田亦被水冲。官船民船伤损。人口亦有淹毙。再严州府属、淳安县。绍兴府属、山阴县。此二县。被灾又稍重。此事常安并未奏闻。尔等可寄信询问。令其据实具奏。寻奏、七月初三四五等日风潮。杭州江塘。眉土冲泼。当即填平。民屋并无倾倒。海盐、海宁、石塘。亦未损坏。惟老盐仓观音堂。等处柴塘。间有蹲矬。随昼夜抢修。克期告竣。嘉属所辖乍浦城外。天后宫一带。曾经进水旋即消落。绍兴一属。被水亦轻。独严州一属。山水陡发。人民田庐。多有淹没业经缮摺具奏报闻。　　

○又谕、常安近来办事。颇觉粉饰外观。而不留心民瘼。被水一事。已降旨询问。今朕闻浙江西安地方缺雨。六月二十日。该县知县董宗孔、正赴各乡查勘之际。有乡民多人。各将被旱禾苗。弃置县堂。人声嘈杂。近县市店。多有闭门。传闻罢市者。此事常安并未奏闻。尔等可寄信询问。或系该县办理不善。或系刁棍倡谋滋事。令其据实具奏。如刁民藐法妄行。则尤应严惩。而地方官或以罢市为讳。则更不可也。寻奏、六月二十日。西安知县董宗孔、查勘各处。乡民不知该县他出。遂将旱禾弃于堂上。非不行验看所致。至罢市之说。乃系人众讹传。实无此事。嗣以其中为首之人。未经查获惩治。不敢遽行陈奏等语。得旨。汝虽不言。朕岂不知。此等鄙见。改之戒之。　　

○刑部议覆、吏部参奏同知张卿云、于所捐生母封典外。又冒领本身封典一摺。查张卿云领轴家人。闻会典载五品官、有应封一代之例。随具呈开列生母及本身妻室三项。托吏书沈璹办理。沈璹希图朦混。以致歧误。除追赃入官外。谨绎会典及捐例凡嫡母在。生母不得并封者。准另捐生母封典。若嫡母既殁。生母即在应封之内。今张卿云父母既殁。生母原无庸另捐。乃不明例义。误行报捐。致天下谓嫡母殁。生母尚不在应封之内。是国家格外之恩。竟不明于众矣。请将张卿云所捐生母诰轴。交内阁销毁。仍令另捐本身应得封典一轴。将伊生母一并受封。方与会典例意相符。从之。　　

○以广东督标副将萧瑔、为福建建宁镇总兵。广东香山副将陈汝键、为福建海坛镇总兵。　　

○甲辰。上诣万善殿瞻礼。　　

○诣皇太后宫问安。　　

○谕、甘省凉州府属之柳林湖。肃州所属之三清湾、柔远堡、等处。及口外之安西沙州、柳沟、布隆吉、等处。屯田民人。从前开垦之始。借有牛具口食银两。日久未得全还。朕己于乾隆七年五月内。降旨全行豁免。惟肃州所属之九家窑一处。当时未经议及。是以尚在带徵。朕思此等原系穷苦之民。责令完纳。不免拮据。著将九家窑未完牛具银一千六十余两。一体加恩豁免。以息追呼之扰。该部即遵谕行。　　

○又谕、据仓场侍郎吴拜等奏称、本月初七日夜间。风雨猛骤。外河水势。陡长丈余。将兴武三帮旗丁郑士元、张映、陈九如、郑子明、漕船四只。遭风磕坏。淹没人口。亏折米石。又兴武七帮旗丁蒋尧臣、杨俊崇、回空船二只。八帮旗丁尹磻逸、回空船一只。亦于是夜遭风磕击破损。虽因风起仓猝。不及堤防。然疎忽之咎。究亦难辞。应请将漂折漕米。照例责令赔补。损坏船只。责令赔造。押运官弁。移咨吏兵二部议处等语。今年七月初旬。暑雨滂霈。河流骤长。昏黑之夜。漕船被风。人力难以抢救。尚非运官旗丁。疎忽之故。查雍正十一年六月间。曾因风大水涌。撞沉漕粮船只。蒙皇考圣恩。免其赔补赔修。并官弁处分。今年情事。与雍正十一年相类。著将赔补米石。赔修船只。并官弁处分之处。悉行宽免。倘将来运官旗丁等、因有屡次宽典。不加意防护。或有捏报等弊。一经察出。定行从重治罪。　　

