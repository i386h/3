<!-- { "loadSidebar": true } -->
○癸亥。吏部议奏、署云贵总督彰宝。前任贵州巡抚宫兆麟。喀宁阿。布政使观音保。按察使金祖静等。于署威宁州、知州、高玮等、短缺铅觔米石。及短发工本等款。不行查揭。应照例降革。得旨、依议。宫兆麟著革任。彰宝著降一级留任。金祖静著降三级用　　

○兵部奏、武闱乡会试内场。向以墨卷送阅。是以房考官用紫笔。主考官用蓝笔。查蓝色易于洗改。请嗣后主考官改用赭黄笔。印卷戮记。及一切旧用蓝色之处。俱改用紫色。从之　　

○以正白旗汉军印务参领陈晋、为镶白旗汉军副都统　　

○以故云南永昌府属湾甸土知州景毓瑛弟毓璁、袭职　　

○是日、御舟驻跸冯家口　　

○甲子。上诣皇太后御舟问安　　

○至捷地阅堤。定捷地、兴济、二牐为减水坝。罢芥园减水坝工　　

○是日、御舟驻跸花园　　

○乙丑。谕、豫省河北彰德、卫辉、怀庆、三府。上岁虽属有秋。而前此连年收成歉薄。去夏二麦又复减收。民间元气未能骤复。现届开徵之期。若将节年缓徵地丁。及借欠银粮。令其新旧同时输纳。民力未免拮据。著加恩、将安阳、汤阴、汲县、滑县、浚县、辉县、新乡、延津、获嘉、河内、武陟、修武、济源等、十三县、未完乾隆三十三、四、两年、缓徵地丁银十二万三千四百九十五两零。并获嘉、河内、武涉、济源、修武、原武等、六县。未完三十五年借给耔种银三万二千一百六十五两零。及未完口粮银二万六千一百六十一两零。未完谷一万二千四百四十二石零。均以本年为始。分作三年带徵。俾小民完课宽舒。追呼无扰。该抚等董率所属。实力办理。副朕惠爱闾阎至意。该部遵谕速行　　

○大学士尹继善等奏、查审土默特额驸纳逊特古斯、素与伊长兄吹扎布不睦。且图承袭父爵。乘伊父衰病之际。制药毒兄。至今救治未愈。除谋毒格格轻罪不议外。应依谋杀期亲尊长律问拟。其听从用药谋毒格格之济兰泰、赛哈赖、巴勒丹格隆、俱应照律凌迟处死。得旨、纳逊特古斯、著加恩从宽免其凌迟处死。改为应斩。即行正法。济兰泰赛哈赖巴勒丹格隆俱著凌迟处死　　

○又是。去年十二月諴亲王具奏额驸纳逊特古斯子之乳母。于送和硕格格食物内置毒。格格未食。致使女误食身死。恳请查办。朕以此事甚属荒唐可疑。然不可不究。特派罗布藏锡喇布、索琳、博清额等、面降谕旨。令前往土默特秉公审办。断不可以王女。意存偏徇。用药毒人。乃奸民伎俩。蒙古风俗淳朴。决不出此。或系格格误赖。亦未可定。尔等到彼。不可屈枉于人。务得实情具奏。旋据索琳等奏称、使女委系中毒身死。提一应干连人犯。逐加严审。众供佥同。朕即降旨、以索琳等办理此事。并未审出确证。惟拘泥諴亲王原奏。将纳逊特古斯子之乳母赛哈赖、严加究审。遽以为实。甚属非是。因降旨令索琳等将案内人犯。并纳逊特古斯、一并解送来京。交军机大臣会同刑部审办。并令将格格一同护送前来。仍将索琳等交部议处。但此事愈想愈觉可疑。纳逊特古斯于格格。何至怀讐有用药毒害之事。其中不免另有别情。屡经降旨承审大臣。如有应问格格之言。不妨当面诘问。必须审办详明。使外藩不至屈抑。后据承审大臣陈奏审出大概情形。仍系照索琳等将赛哈赖审讯具奏。朕犹以为断乎不可。如果赛哈赖置毒是实。即将赛哈赖凌迟处死。亦非屈枉。即纳逊特古斯、亦有应得之罪。但此案罪名甚重。关系多命。若惟严刑穷鞫。何求不得。必须详之又详。讯出证据。定罪方无冤抑。复经降旨训示。寻据尹继善等奏称、此事审系纳逊特古斯、今喇嘛巴勒丹格隆配毒。将格格谋害。此事令人愈不可解。纳逊特古斯、何故必欲谋害格格。纵伊夫妇不和。亦何至用此毒计。若谓今年系格格进京之年。恐其愬知于王。亦不应谋害如此之甚。即使愬知于王。伊等夫妇不睦。非大关紧要之事。王亦何能过问。如有致死格格之事。即非用药毒害。彼处太监等、岂肯缄默。自必告发治罪。伊虽至愚。谅无不知。此案疑窦甚多。若即据此定罪。嗣后扎萨克子弟。皆不敢尚娶王女矣。因召见军机大臣、并色布腾巴勒珠尔。扎拉丰阿等。据色布腾巴勒珠尔。扎拉丰阿奏称、去年纳逊特古斯、曾用药毒害伊兄吹扎布垂危。急救得生。至今尚未痊愈。此事众所共知。朕以既有此奏。因传谕尹继善。令吹扎布来京。归案质审。兹据尹继善奏称、吹扎布供。伊弟纳逊特古斯谋害是实。讯之纳逊特古斯、亦皆供认。质之各犯。矢口不移。纳逊古斯、谋袭伊父贝子。毒害亲兄。实属罪大恶极。虽未致死。已与业经杀害者无异。是用药谋毒格格之罪尚轻。请照谋杀期服尊长律凌迟处死等语。据尹继善此奏看来。纳逊特古斯、谋害伊兄。诚为怪事。蒙古向来禀性淳朴。惟知念经敬佛。祷祝之外。从无此等凶险恶习。是以朕于审讯纳逊特古斯之时。屡经降旨指示。今承审大臣审讯谋毒伊兄之事甚明。据称、纳逊特古斯、谋害伊兄成疾。罗布藏锡喇布曾为请假送回游牧。至纳逊特古斯、必欲谋害伊兄者。不但谋袭父爵。并因伊每逢进京。吹扎布因其不肖。屡加管教。回至游牧。将伊贪酒听曲之事。禀知伊父。将伊责处。因此怀恨。用毒谋害。似此丧心蔑伦。实堪痛恨。不但于法断难宽宥。亦为天理人心所不容。即众蒙古亦为纳逊特古斯所玷辱矣。理应即将纳逊特古斯凌迟处死。但念究因年幼愚昧所致。是以施恩免其凌迟。改为斩决。其用药谋毒格格之济兰泰。赛哈赖。巴勒丹格隆。俱照律凌迟处死。将此通行晓谕众蒙古等、嗣后各教训子弟。遵循蒙古淳朴旧俗。敬佛念经。奋勉当差。痛改恶习。以承朕恩眷　　

○是日、御舟驻跸司马庄　　

○丙寅。上诣皇太后御舟问安　　

○谕、本年乡试届期。需用考官。所有应行开列人员。仍著考试。并照上年之例。不必分别等第。止将不取各卷。拆名扣除。其入选进呈之卷。仍按各衙门次序。开列名单。带领引见。候朕简用。该部即遵谕豫行办理。俟回銮后。于初八日考试　　

○调青州副都统德云、为正蓝旗满洲副都统　　

○是日、御舟驻跸杨家园　　

○丁卯。吏部等部议覆、署云贵总督彰宝疏称、永昌府同知移驻龙陵。并驻游击。守备。各一。千总二。把总四。请各建衙署。祀典营制。如例另设。应如所请。从之　　

○礼部以会试中额请。得旨、这会试。满洲。蒙古。取中三名。汉军取中一名。直隶取中十四名。奉天取中一名。山东取中十一名。山西取中九名。河南取中十名。陕西取中六名。江南取中二十九名。浙江取中二十五名。江西取中十八名。湖北取中五名。湖南取中四名。福建取中六名。广东取中五名。广西取中三名。四川取中四名。贵州取中三名。云南取中二名　　

○以协领噶勒炳阿。为福州副都统。城守尉乌什布。为贵州副都统　　

○旌表守正捐躯之湖北监利县民刘如珍妻张氏　　

○是日、御舟驻跸湖洋庄　　

○戊辰。上诣皇太后行宫问安　　

○诣海神庙行礼　　

○是日、驻跸天津府行宫。至庚午皆如之　　

○己巳。谕、此次应行开列试差人员。著于初九日考试　　

