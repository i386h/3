<!-- { "loadSidebar": true } -->
○又谕曰、阮光平具表入贡。亲自赴阙祝厘爱戴悃忱。深堪嘉尚前经降旨、派令礼部侍郎德明、于该国王将次抵京时。前往良乡迎迓赐茶。著金简、届期派茶房侍卫章京一二员。带茶跟随德明、前赴良乡。俟该国王到时赐茶以昭优宠。福康安于该处、将阮光平等交德明带赴热河。即由良乡进京。省视伊母。在家住居一日于阮光平未到之前。可先行赶赴热河以备垂询一切。并著德明告知阮光平、向来天朝体制凡内外大臣。即有父母在堂者。出差入觐朝见大皇帝后。方能回家省视。今大皇帝格外体恤。令福总督先行到家省视老母。实为非常恩典。相别不过数日伊即先行赶赴行在。等俟国王同觐天颜面承优宠俾该国王知天朝体制严肃。先公后私。益足坚其敬事之忱。福康安不宜自行告知也。将此各谕令知之。　　

○调镶黄旗汉军副都统布彦达赉、为镶红旗满洲副都统。以署正黄旗蒙古副都统永泰、为镶黄旗汉军副都统。　　

○庚子。谕曰金简奏、安置黎维祁、及伊族人属下人等一摺。黎维祁虽孱弱无能不克保其土宇但念黎氏职贡百余年。极为恭顺因特授为佐领。赡及身家俾得永列仕途。宗支完聚。已属格外恩施。今黎维祁带领家属人等、从粤西甫到京城。室家初定。一切用度。未免稍形拮据此时春季已过。所有俸银俸米。仍著补行给予并加赏银二百两。用资安顿。至潘启德、以都司职衔、补为骁骑校。亦系四品顶带。与黎维祁佐领顶带相同未免无分等级。黎维祁再加恩授为三品职衔。以示区别。　　

○又谕曰、闻涛、喜儿系在果房值宿失火延烧实为此案首犯。太监朱贵、尚以不能防范稽查。发往打牲乌拉给与兵丁为奴。而闻涛、喜儿仅拟以发往黑龙江、充当苦差殊属失之轻纵。闻涛喜儿、均著发往黑龙江。给与兵丁为奴。以示惩儆。　　

○谕军机大臣等、礼部题致祭果郡王福晋一本。已依议行矣。但定例亲郡王现在者则称某亲王。某郡王其身后则概加称谥法。原所以分别存故。今该部题本内、祇称果郡王。殊与定例未符。该堂官何于具题事件。并不留心检点若此耶。常青等、俱著传旨申饬。　　

○又谕、本日据留京办事王大臣奏、京师于十七日。复得阵雨。势甚滂霈。入土约有二寸又据金简等奏称、十七日丑刻起、至寅刻止。入土约二寸许。蒋赐棨等摺内、则称是日得雨计有二寸等语。朕逐加披阅。伊等奏报情形。已觉参差不齐。未能画一。况据宫内总管太监等奏报、京城于十七日。实止得雨一寸。可见各该处所奏得雨分寸。未免意存粉饰。以少报多著王大臣等、再行查明得雨实在分寸。据实覆奏。毋得稍有讳饰。　　

○又谕曰、管干珍奏、五月初十日将南粮三进尾船。江西广信帮船。全数趱出黄林庄。挽入东境虽比上年较早五十五日。但不比上年系有闰之年。必须速益求速等语。所办好。已于摺内批示矣。本年各帮漕船因水势充裕。行走迅速。而管干珍等、认真督催筹办一路遄行无阻。尾帮入东日期。比上年早至五十余日。即扣去闰月。亦较早二十五日。此时济宁临清、及北运河一带。前已令和琳、会同长麟梁肯堂筹催捞浅。又叠经得雨之后。水势日长。自可次第趱行。无虞阻滞但粮艘遄行。固不可令其稍有停留。而催趱过速。各帮旗丁等、恐不无疲乏。亦不可不加之体恤、现在除去闰月。已较上年早至二十五日。即再迟十余日。亦尚有十余日之多。自能及早抵通。起卸回空。无误冬兑冬开定制著管干珍、和琳等即行传知自济宁至北运河沿途催趱粮艘各员弁。不必过于迫促。令其按程妥速行走。亦不得稍任停留。较上年抵通得早十余日。便不为迟也。　　

○又谕、昨书麟奏、拏获盗犯苗玉、周四等系夥同秦虎等、在直隶香河县行劫之犯。随查刘峨曾否将此案奏咨到部。嗣据刑部查覆、刘峨年终汇奏摺内。开明行劫香河县案犯。已获四名。未获三名。现在又据梁肯堂揭帖内、续获夥犯秦虎、吴三等语。香河行劫一案。该犯苗玉等、在江南供称、同夥共有七人。并据刘峨单开已获四名。未获三名。亦止七名。今江苏省拏获苗玉、周四、二犯。直省又续获秦虎、吴三二犯。是前后已获八人较刘峨单开七名之数。转多一名殊不可解。著传谕刑部堂官。将刘峨单开已获未获各犯姓名。详悉查明与书麟摺内七犯姓名。逐一核对务得确数。并著梁肯堂详查具奏。毋得稍涉含混。　　

○辛丑。谕据舒濂参奏、普福济隆呼图克图、又擅行奏请令达赖喇嘛弟兄办理达赖喇嘛琐屑事务。已属错谬。今第穆呼图克图、恳请遣伊徒弟等、赴内地京城之处。伊又并未具奏。尤属冒昧。舒濂竟不可令其办理紧要地方事务。雅满泰、驻藏日浅。尚无大罪且伊究曾驻藏年余。该处事务。已略悉晓。著雅满泰赴藏。协同普福办理事务。但道路遥远。雅满泰著驰驿趱行。务期迅速遄往。雅满泰抵藏后。舒濂再由彼处、自备资斧前往阿克苏。以领队大臣、效力行走舒濂未至以前。其阿克苏事务。著毓奇兼署。　　

○壬寅。谕、本年逢朕八旬万寿大庆。业经将天下民户应纳钱粮概行宽免矣。因念西藏所属三十九部落番子等。亦有应纳款项。自当一体同沛恺泽著加恩将本年应纳马折钱粮银三百九十余两宽免。以示朕一视同仁。加惠天下臣仆之至意。　　

○又谕曰、江兰、现已服满。将次来京。所有大理寺少卿员缺。即著江兰补授　　

○豁江苏太仓州属宝山县、筑塘占废田四顷六十五亩额赋。　　

○癸卯。孝恭仁皇后忌辰。遣官祭景陵。　　

○谕、四库全书。荟萃古今载籍。至为美备。不特内府珍藏。藉资乙览。亦欲以流传广播。沾溉艺林。前因卷页浩繁。中多舛错。特令总纂等、复加详细讐校。俾无鲁鱼亥豕之讹。兹已厘订蒇工。悉臻完善。所有江浙两省文宗、文汇、文澜三阁。应贮全书。现在陆续颁发藏庋。该处为人文渊薮。嗜古好学之士。自必群思博览。藉广见闻。从前曾经降旨。准其赴阁检视钞录俾资搜讨。但地方有司。恐士子等翻阅污损。过为珍秘以阻其争先快睹之忱。则所颁三分全书。亦仅束之高阁转非朕搜辑全书。津逮誉髦之意。即武英殿聚珍版诸书。排印无多。恐士子等、亦未能全行购觅。著该督抚等、谆饬所属。俟贮阁全书排架齐集后。谕令该省士子有愿读中秘书者许其呈明。到阁钞阅。但不得任其私自＜扌嶲＞归。以致稍有遗失。至文渊等阁。禁地森严。士人等固不便进内钞阅。但翰林院现有存贮底本。如有情殷诵习者。亦许就近检录。掌院不得勒阻留难。如此广为传播俾茹古者得睹生平未见。互为钞录传之日久。使石渠天禄之藏。无不家弦户诵。益昭右文稽古嘉惠士林盛事不亦善乎。　　

○甲辰。谕前因李世杰于四川总督任内。将年力已衰、不胜道员之明安送部引见。交部严加议处。嗣经吏部议以降二级调用复经降旨、俟伊到京之日再降谕旨。现在李世杰已加恩授为兵部尚书所有部议降级调用之案。著从宽改为罚俸一年免其降调。　　

○又谕曰、福崧奏、前任巡抚闵鹗元任内。有句容县知县王光陛、详称该县粮书江嵩年等将花户完纳钱粮、拆封侵那一案闵鹗元仅批饬江宁府提犯审讯。难保无瞻顾轻纵、现已饬委臬司王士棻、驰赴该县。吊核粮串犯证来省亲加严鞫等语。闵鹗元久任封圻。从前尚能实力办公。留心民事况伊科分已深。朕原欲内用尚书。外擢总督。或将来阁员乏人即简任纶扉。皆不可知乃于巡检陈倚道禀详高邮州书吏假印冒徵叠次具禀知州知府、并不批发一案。闵鹗元始则有意消弭。继复饰词回护。罔上行私罪无可逭。因令革职拏问解赴热河交军机大臣等、严加审讯。现据供认属实俟康基田解到对明后。再交在京大学士九卿定拟具奏。朕犹念闵鹗元在巡抚中尚系可用之人。欲于法外施恩。曾向军机大臣言及。或可从轻定以发遣新疆。伊已年逾七旬。将来尚可准其纳赎。朕之于闵鹗元、特加宽宥者。原因其平日尚知爱民勤事。不忍寘之重典乃今于句容县粮书擅自拆封侵那舞弊一事又并不亲提严审。仅以批饬两司、及江宁府查办了事。试思句容即系江宁所属该府自顾失察属员处分。必致代为掩盖弥缝力图开脱。岂肯认真查讯。究出实情。亦必至如高邮一案。上下通同徇隐。使乡愚小民。屡受蠹役劣书之扰。冤抑莫伸。朕又安用此大吏司牧为耶。即如以闵鹗元所犯之事。即交闵鹗元查审。伊岂有不自行回护之理。况高邮假印冒徵。甫经破露而句容县书吏。又复有私自拆封、侵蚀钱粮之事。江苏为财赋之区。钱粮繁重。两三月内。即发觉二案则各属似此者。亦复不少可见闵鹗元坐享丰腴。惟知养尊处优。而于地方关系扰累闾阎。官吏作奸犯科之事。一切付之不理。并欲为属员豫留地步。任其掩饰朦混。沽誉徇私。昧良负恩莫此为甚。此而不严加惩治何以肃吏治而儆官邪。且高邮一案。系巡检陈倚道揭报户部。始行败露并非朕有意吹求。亦无人在朕前奏及。总因闵鹗元受恩深重。如此丧尽天良。无事不心存欺饰。以致天夺其魄。接踵呈露。实为天理所不容。直隶马十等一案。刘峨不过形同木偶司道府县、耽延不结。尚系废弛公事。今高邮、句容、二案。假串侵那。俱系有累百姓之事。闵鹗元竟敢玩视民瘼。徇情骩法。封疆大吏皆如此居心行事。纷纷效尤民生国计。尚可问乎是闵鹗元不能再为宽贷。著交大学士九卿。于定拟时。即当问以重辟用示惩儆。福崧甫到江苏即将此案查出。据实参奏。并不稍事瞻徇。尚属可嘉。著交部议叙。署句容县知县王光陛、即著革职。交与福崧提同案内犯证。秉公严审。定拟具奏朕临御五十五年。兢兢业业。无日不以敬天爱民为念。此天下臣民所共见共闻者。迺闵鹗元、欲将此等大干法纪之事。希图颟顸混过。是诚何心。朕寿跻八旬。普天同庆。今岁锡恩之事甚多。若于此等重案。因举行庆典。遂尔加恩宽恕。不严加惩治。则封疆大吏。又何以示儆。朕不为也朕代上苍惠养黎元。孜孜不倦。惟有日慎一日。以期朝野乂安。共成郅治。而民生休戚时切于怀。凡内而阁部九卿。外而督抚藩臬俱宜仰体朕怀。各矢天良。小心敬事如因朕年高。未必留心万几。稍存欺蔽。使吏治不能整饬。民隐壅于上闻闵鹗元即前车之鉴慎勿以身试法也。将此通谕知之。　　

