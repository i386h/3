<!-- { "loadSidebar": true } -->
○又谕、昨曾降旨李侍尧等、选办马匹数千。豫备拨解滇省。俟谕旨到时。即行拨送。此时滇省军务未竣。现派京兵分拨前往。俟冬闲厚集进剿。须宽裕裹粮。以济军食。需用牛马甚多。著李侍尧即于两广地方。多觅马数千匹。并于广西产牛地方。购办牛数千头。尽数拨解。李侍尧接奉此旨。将广东马匹妥办。即行驰赴广西。会同宋邦绥。妥协经理。至运解牛马。务须选派妥协员弁。按程站远近。从容解往。毋致牲力疲乏。以资军营实济。并将此谕令钟音。宋邦绥。知之　　

○又谕、现在征剿缅匪。需用水师兵丁。吉林兵平日渡河战阵。勇敢得力。著传谕恒禄等。于该处兵内。择熟习水性能造船者。酌派一千名。令明亮带领来京。到时。即授明亮为参赞大臣。领兵前往　　

○又谕、现在降旨酌调吉林所属熟悉水性兵一千名。并福建水师三千名。豫备分路会剿。所需驾驶船只。此时即应豫为造办。庶免缓不及济。著传谕鄂宁。将一切需用物料。迅即购备齐全。并知会楚省。选拨熟习造船兵匠。星即赴滇办理。再上年明瑞摺奏、于沿江将木柹顺流飘下。原因不用水师。故作疑兵之意。今趱办船只。以利师行。则不可先期洩漏。致贼匪得为豫备。应于新街上游内地。与贼人隔远之处。慎密妥办。毋令竹头木屑。稍入江流。使之猝不及防。鄂宁可约计船只足敷四千人之用。上紧豫造完足。以待冬初应用。并将此谕令参赞大臣阿里衮知之。寻奏、新街上游水路。与内地相通者。乃腾越州西南之银江一带。水道纡回。崇山屈曲。舟楫不能通达。其南甸所属盏西槟榔江。直至坝尾。二百余里。水深数尺数寸不等。然均系砂石。节节坎坷。人力决难开对。得旨、既如此。则造船一事。竟可不言矣　　

○丁卯。祭先师孔子。遣大学士尹继善行礼　　

○谕曰、纪昀在翰林内。学问素优。予以外任。转恐不能尽其所长。著以四品衔。仍留庶子之任。所有都匀府知府员缺。著王国祚补授　　

○又谕、进剿缅匪一事。昨经降旨。将用兵始末。宣示中外。现在军务尚未能即时告竣。仍须简派京兵前往。所有经过各省。丝毫不累闾阎。惟沿途夫马运送。或不无稍资民力之处。业经叠沛殊恩。于上年将湖南。湖北。贵州。三省军行所过地方。钱粮全行缓徵。并今岁加赏直隶河南等五省。藩库地粮银各十万两。以资办理。俾小民均沾实惠。在百姓等深明大义。急公固出于悃诚。而朕之轸念群黎。推恩亦倍加优渥。昨已有旨。将云南一省本年地丁钱粮。分别蠲免。著再加恩。将直隶、河南、湖北、湖南、贵州、五省所有军行经过各处。本年地丁钱粮。概予缓徵。用普恩泽。该督抚等。务期实力饬属。遵照妥办。副朕体恤民隐至意。该部遵谕速行　　

○谕军机大臣等、前据珠鲁讷寄鄂宁咨摺内。称缅匪乞降。经杨重英亲往察看。所有贼众情形。杨重英既得之目击。自必详悉周知。但摺内未经分晰声叙。现已降旨令明瑞、珠鲁讷、速行驰驿赴京。面示方略。明瑞等可即将杨重英。随带至京。以备询问。著将此传谕明瑞、珠鲁讷、并鄂宁知之　　

○又谕、彰宝奏、达色急图盐数加多。吴云从迎合其意。遂以虚数捏报。短少盐觔。现在不敷配运。俟新任盐臣到日。再行查办等语。吴云从前以徇商沽名。被达色参劾之后。辄授意地方官。罗列达色款迹。计图报复。业经四达等审拟。交部核议。今彰宝所奏虚报短少一节。核其情事。于前案重款。未必更有增加。毋庸另为交议。惟是吴云从在运使任内有年。盐觔短缺。既不早为筹办。复又以虚数详报。实属有乖职守。如此项短缺虚数盐觔。今年不能浇洒补足。即将配运不敷之数。著落吴云从赔补。该抚已调任山东。著即交与苏尔德。普福。遵照办理。并将此传谕知之　　

○云南巡抚鄂宁奏、正月二十六日。据怕兔台站递到将军明瑞移珠鲁讷咨文。因木邦道路不通。夷人由猛尾猛卯一带。递交遮放土司。送至永昌。臣拆阅来文。查大山一路。去木邦不远。当即飞札额勒登额。加紧速赴木邦。取道会合。谨将明瑞原札六张呈览。得旨、好。知道了。速将后得音信奏来　　

○戊辰。祭大社大稷。上亲诣行礼　　

○诣畅春园。问皇太后安　　

○幸圆明园　　

○以署直隶天津镇总兵杨克信、为湖南镇筸镇总兵　　

○己巳。孝康章皇后忌辰。遣官祭孝陵　　

○谕、据阿桂奏、新授之伊犁伊什罕伯克阿克伯克。一时不能到任。欲留素赉璊。协助伊弟鄂罗木咱布。办理屯田事务。询之素赉璊。据称情愿再留一二年等语。素赉璊感激朕恩。请留伊犁协办屯务。甚属可嘉。著赏缎四疋。以示鼓励　　

○兵部议准、直隶总督方观承奏称、独石、张家、二口。同属边地。张家口副将。向例定为满缺。查独石口一协。管辖多伦诺尔。兼有稽查鱼诺儿。克什克腾。山场事务。请将该协亦定为满缺。将来遇轮调满员缺出。请与张家口副将。一体拣选。从之　　

○四川总督阿尔泰奏、准云南抚臣鄂宁、咨调川省上年拣备满营马一千六百匹。并令动项办壮骡一千四百头。一并解滇。事关军需。臣即派委弁兵。将拣备马。分起押解。一面采买骡头。随有随解。因同途并运。未免拥挤。若挨次鱼贯而进。又恐耽延。酌将满营马。由川东之永宁。取道贵州毕节。及滇境宣威一路赴永昌。其骡头。由川南之建昌。取道滇境之元谋。赵州。一路赴永昌。得旨、恐尚有应用之处。加意购觅。以济军需。毋误　　

○以直隶通州协副将达翎阿、署天津镇总兵　　

○庚午。遣官祭昭忠祠　　

○谕、据阿桂等奏、伊犁屯田回人。应还三十年未及入仓被雪潮湿霉变粮。并三十一年被灾未能交纳粮。共七万余石。曾经展限四年带还。其去年应带交粮一万九千余石。已蒙恩宽免外。尚有三年应行带交粮五万九千余石等语。回人等所久粮石。前经朕加恩。展四年完交。且将上年应带交粮一万余石。又经朕加恩宽免。其余未完粮石。自应令其照数带交。但回人等。俱系甫经移驻伊犁。生业尚未充裕。若每年交纳正粮外。又令带还粮石。于伊等生计。未免拮据。所有回人等应分限三年带交粮五万余石。俱著加恩免其交纳　　

○军机大臣等议奏、此次豫备云南进剿马匹。前议于西安驻防营内拨三千。荆州拨二千。第大兵进讨。尚应宽为筹备。查湖广接壤云贵。且多系土马。拨往协济。程途既便。马性亦为驯习。荆州驻防营马四千。前已调拨二千。所余二千。应请一并拨往。再于两湖附近大路各营驿内。挑选一二千匹解往。其荆州营马之缺。于河南附近标营拨补。河南马缺。于直隶拨补。从之　　

○吏部议准、升任浙江按察使欧阳永＜?礻奇＞奏称、督抚新莅。司道大员。止许差役至本省境内。迎接一次。府州县官。许于本管地方十里内躬迎。其并不经由。及离城十里之外之属员。概不准其迎接。违者请议处。从之　　

○又议准、陕甘总督吴达善奏称、乌噜木齐特讷格尔地方。旧设巡检一员。所管民户屯粮等事。均关紧要。任重职微。实难弹压。请裁事简之陕西扶风县县丞一缺。改为特讷格尔县丞。再迪化城。路当伊犁雅尔之冲。现设同知一员。遇有查办事件。难以远离职守。请将特讷格尔巡检一缺。改为迪化城巡检。从之　　

○户部议准、直隶总督方观承疏称、乾隆三十一年。奉旨赏给额鲁特牧厂。占用热河厅民地五顷四十三亩有奇。请除粮额。并照例赏给地价。从之　　

○礼部议覆、陕西学政吴绶诏、条陈学校规制各事宜。一、生童命名。往往好为怪异。甚至僭越夸大。毫无避忌。现饬各学严查更正。请通饬府州县。于收考时。查勘更改。一、府州县试阅卷。近例不许延请本属教官。查本地书院院长。及他省流寓文人。地方官往往延请校阅。殊非远嫌防弊之道。请通行禁止。其隔属延请者。仍令谨密迅速。于途行署宿之际。一体关防。一、童生未隶庠序。原与生员有闲。顶冒各案。地方官或委各学查详。虚实固难凭信。甚或扶同捏饰。请责成提调办理。不得更委教官。均应如所请行。至所奏庠生滥保枪倩。除知情受贿者。革除衣顶问拟外。其一时疎忽。及被人欺蔽者。请即停廪开缺。降作附生等语。查冒保枪代。例应斥革。若分别降附。则知情冒保之廪生。转得藉词托故。避重就轻。更开有意作奸之渐。应毋庸议。从之　　

○河南巡抚阿思哈奏、豫省办理兵差。蒙恩赏银十万两。当即誊黄遍行晓谕。据各属士民。环集谢恩。并呈称、大兵即日凯旋。请将赏银暂存公处。俟官兵过境。尽先给用。事竣。将此项即作为民闲协济等语。查豫省一百八属。每属有车粮户。不下数千百家。虽有细册可稽。而逐户零星赏给。势难一一清楚。似应俯如所请办理。报闻　　

○甘肃布政使佛德奏、云南茂隆厂。在滚弄江以内。与木邦远隔一江。并不毗连。臣前率据讹谬传闻。冒昧陈奏。请交部后重议处。得旨、汝在京言之凿凿有据。何谓率据讹谬传闻。足见汝诸事不留心据实。惟循外官欺罔恶持耳。实应议处　　

○辛未。上诣畅春园。问皇太后安　　

○自圆明园启銮。谒泰陵　　

○谕、前据方观承奏、宝直局淘洗余铜。请照京局之例。变价赏给等因。经户部以各省鼓铸工价。原题给钱。并无以银给发之案议驳。今念保局开铸之初。原即与京局相同。且炉匠雇自京师。而目下钱价。又为较贱。其但愿领银。不肯领钱。亦应情理所应有。著加恩将宝直局所有淘洗余铜。准照京局之例。一体变价赏给炉匠。俾得宽裕办公。以示体恤　　

○又谕曰、佛德前在京陛见。因伊曾任永昌府知府。询以该处情形。据称木邦南境。有茂隆银厂。凡行厂事件。及厂委文禀。俱由木邦等语。当经传旨询问鄂宁。则茂隆厂在木邦东南。中阻一江。彼此隔越。并不毗连。佛德所奏。全属舛谬。因令明白回奏。伊亦自知难以自解。惟有请旨交部从重议处。足见平日于地方诸事。并不留心。据实办理。虽在任有年。而该处情形。全然不知体察。一经垂问。辄尔冒昧陈奏。此等随口支吾。言之转似凿凿有据。深属外官恶习。佛德、著交部严加议处。寻议上。得旨、佛德、著降二级调用　　

○又谕、大兵进剿缅匪。所有邻近云南之四川省。前经调拨兵丁牛马。以济军行。现在尚有续行调拨之事。所有该省兵丁等项经过州县。一应接递护送。除动支公项外。不无稍资民力。著加恩将川省赴滇兵丁等项所过该省地方。本年应徵地丁钱粮。缓至次年徵收。以示嘉惠阅阎至意。该部遵谕速行　　

