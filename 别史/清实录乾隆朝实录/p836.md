<!-- { "loadSidebar": true } -->
○己未。谕军机大臣等、金川水土恶薄。与内地迥殊。前据鄂实奏称、人易发喘。须服人参。经略大学士傅恒亦奏称、番境气候不佳。观此则蛮方荒徼。非人所处也明甚。经略大学士身体素非强壮。所以勤劳罔惜者。惟恃此心之忠诚坚固。然军中事务繁多。机宜关系重大。祗赖经略大学士指挥调度。必应加意爱护。使精神充裕。天下事颇有力不从心之处。非谓有是心、即能事事周到。食少事繁。古人所戒。可不慎乎。今发到库参三斤。赐经略大学士服用。余照另单传旨分发。以示朕注念诸大臣之意。自办理金川军务以来。一切政务。未免因此分心。朕昨御斋宫。偶一检点应发之旨。遂有数件。六部为天下政务根本。经略大学士以阁臣而兼理吏户两部。今既专任军旅。而尚书之在军前者。吏部则有达勒当阿。户部则有舒赫德。兵部瑚宝、现亦暂留陕甘。而军机大臣中。大学士张廷玉、现以年高。优予休暇。其大学士来保、尚书陈大受、汪由敦、纳延泰、所理之吏户刑三部。及理藩院。均属紧要。而近来晨夕内直。承旨办理军前事务。若谓仍能照常料理部件。毫无旷误。朕实不敢保其必无。而诸臣亦不敢自许。金川军务一日不竣。则诸大臣一日无暇。即朕亦不忍更责以旷误部务之愆。而直隶数省、督抚州县。因供亿军行。于吏治民事。迟延担误者。又可想而知矣。从前准噶尔用兵。西北两路。不过委之大将数人。未尝聚能办事之部院大臣。悉赴行间。致旷内外诸务。今金川小丑。何值如此办理。经略大学士、即遵朕四月初旬之谕。班师言旋。达勒当阿、舒赫德等、同时返旆。亦须至五月杪始得还朝。尚不免半年废弛。此理甚明。而朕今始觉悟。实悔其迟。此亦上年运度驳杂之所致也。且今日偶有雨雪。内廷乘舆。犹虞蹉滑。况番境春雪夏涝。跋履维艰。天时地利。皆非人力所能强违。是乃上苍特设奇险。以处化外异类。纵令贼酋授首。郡县其地。而小金川等界处其中。倘更有莎罗奔其人。又馥蓄志抗违。辗转不已。经略大学士即留驻十年。安能尽歼丑类。而内外诸大臣各旷厥职。悉萃于彼。以成经略大学士一人之勇名。有是理乎。经略大学士宜深为内外政务筹虑。早还朝一日。即可早办一日之事。诸臣亦得各事其事。朕亦得安心万几。不致萦念。此旨实因所系者大。不专为经略大学士一人心切悬注。亦不专为四川内地物力难支。实为天下国家寄托重大。不可以一隅而贻误全局。盖过犹不及。讷亲之退缩、已失之不及。而观经略大学士一往之概。若执意不悟。将来恐失于太过。经略大学士顾可不长虑却顾耶。舒赫德之前往。经略大学士谓承朕意旨。将力主彻兵。朕是以复遣尹继善前往。尹继善未尝承朕意旨。岂亦先有成见乎。凡事祗论于理当否。理之所在。确不可易。岂经略大学士至今日。即不当承朕意旨乎。如仍固执己见。则滞于一偏。虽擒贼渠首。倾贼巢穴。于经略大学士亦有何益。经略大学士宜翻然改悟。如果恪遵朕旨。心悦诚服。即传旨令尹继善回陕甘之任。俾得绥辑岩疆。如此方见经略大学士实心为国之诚。可以承受恩典。不然、朕即明降谕旨。召经略大学士还京。以军事付策楞、岳钟琪等经理。经略大学士其熟思而审处之。参赞诸臣、著一并传谕。　　

○礼部奏、翰林院应换银印。现改铸理藩院印。查无钦定蒙古篆体。应否仍照本文。外藩及办理西藏。一切印信。凡兼写唐古特字者。均候钦定。得旨、理藩院印文之蒙古字样。不必篆写。外藩札萨克盟长喇嘛、并蒙古、西藏、一应满洲、蒙古、唐古特字样。亦不必篆写。其在京章嘉呼图克图喇嘛等印。满文著篆写。蒙古字样不必篆写。　　

○庚申。上诣南郊斋宫斋宿。　　

○辛酉。祈谷于上帝。上亲诣行礼。　　

○诣皇太后宫问安。　　

○谕军机大臣等、据尚书舒赫德奏称、将来大兵凯旋。西安一路。夫马供亿。恐应付竭蹶。闻由川江直达湖广。一水可抵京师等语。大军回营。若果水路可行。则备船较备马为易。著传谕总督新柱、令其查明四五月间、川江是否尚可行舟。楚蜀两省船只。是否足敷雇觅。若溯长江而下。过淮入运。正值漕艘遄行之际。是否不致羁阻。由川抵京。水路应需时日几何。一一详悉奏闻。再前据新柱奏、所调湖北兵丁。悉会于宜昌。水陆两路。均可前抵重庆。如夏间封江难下。改由此路。是否可行。自汉而北。其水程有无别道可抵京师。不致与漕艘同时拥挤。一并密行查明速奏。　　

○壬戌。上至静安庄、孝贤皇后梓宫前奠酒。　　

○上还宫。　　

○陕甘总督尹继善议奏、署甘肃巡抚瑚宝奏调营兵、所关草乾银。已留本营。无现银携带。请先在各台站支领。俟回营按扣。其银每日止三五分不等。陕省歉收。即将草乾酌中定数。亦多不敷。概于季饷扣除。未免拮据。应将不敷之数。作正报销。凯旋兵口食。虽应自备。但远道当差。本年食物又贵。请每日酌给四分。均应如所请。又查各台站、看守帐房兵。一体应差。可否照给口食。得旨、亦著一体给与。　　

○癸亥。上诣皇太后宫问安。　　

○谕、陕省为入川要路。其武功以西。栈道绵亘。较川省尤长。所有大兵经过地方。一切供亿。虽丝毫不扰闾阎。而夫马支应。未免有资民力。前曾降旨。将川省己巳年地丁钱粮。再行缓徵在案。其陕省入栈、毗连川境之州县。应与川省一体加恩。著该督抚查明各该州县、本年应徵地丁钱粮。全行缓徵。以舒民力。该督抚其悉心查办。俾穷黎均沾实惠。以示朕轸恤民劳之意。　　

○又谕、山西雁平道一缺。驻劄代州。路当孔道。现值川省用兵。军务络绎。必得干练之员。方足以资任使。著山东盐运使明德调补。山东盐运使员缺。著巡抚准泰、于该省现任道员内、拣选一员调补。其原掣山西雁平道之汪汉倬、交与该抚准泰、将拣选所遗之缺。题请补授。　　

○甲子。上诣寿皇殿行礼。　　

○诣皇太后宫问安。　　

○谕、金川用兵一事。朕本意欲以禁遏凶暴。绥辑群番。并非利其人民土地。而从前讷亲、张广泗、措置乖方。屡经贻误。是以特命经略大学士傅恒、前往视师。熟察形势。相度攻剿。经略大学士傅恒、自奉命以至抵军。忠诚劳勚。超出等伦。其办事则钜细周详。锄奸则番蛮慑服。整顿营伍。则纪律严明。鼓励戎行。则士气踊跃。且终宵督战。不避风雪。击碉夺卡。大著声威。诚为仰副委任。朕思蕞尔穷番。何足当我师颜。而机政重大。部务殷繁。诸大臣皆为此一事。驰驱经营。经略大学士傅恒、乃中朝第一宣力大臣。素深倚毗。岂可因荒徼小丑。久稽于外。朕心实为不忍。即擒获渠魁。扫荡巢穴。亦不足以偿劳。此旨到日。经略大学士傅恒、著即驰驿还朝。尚书达勒当阿、舒赫德、各有部职。亦未便久旷。总督尹继善、统制全秦。边防綦重。著一同回任。所有军营一切事宜。交与该省总督策楞、提督岳钟琪等、尽现在兵力。足以调派。即传尔丹、尚有满兵在彼。亦应暂留。殚心筹画。妥协办理。以竣军务。　　

