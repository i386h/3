<!-- { "loadSidebar": true } -->
○乙未吏部议准、钦差户部右侍郎雅尔图等奏、审明河南学政汪士锽、考试生童、徇情违例一案。缘汪士锽、衡文既多失当。办事又复任性。以致士心不服。如原任右通政陈履平、庶吉士蒋辰祥、素与汪士锽交好。其子侄俱取入学。虽查无请托情弊。究属瞻徇。又考试武童。或不试马箭。或减射步箭。虽查系天热之故。亦与定例不符。应照溺职例革职。从之。　　

○广西茗盈土知州李天荫缘事革职。以其弟天麟承袭。　　

○丙申。上诣皇太后宫问安。　　

○谕、今岁山东被灾州县。朕已加恩赈恤。又经分别加赈。以济民食。但闻寿光、乐安、博兴、金乡、鱼台、汶上、济宁、东平、八州县。被灾较重。岁内支领赈粮。尚可糊口。来春去麦收尚远。食用未免艰难。著于例赈之外。极贫再加赈两个月。次贫再加赈一个月。于来岁二三月间、按月给发。务使贫民均沾实惠。该部遵谕速行。　　

○谕军机大臣等。浙江巡抚常安、从前办理拐案。失之过宽。于案情未协。曾经降旨申饬。近闻地方官承审此案。有意深求。一经拐犯扳扯。即不敢轻纵。甚至民间偶尔聚会。亦辄疑为不轨。以致人心惶惑。殊非锄恶安良、宽严得中本意。向来外省办理政务。往往苟且因循。不当宽而宽。一经朕查问。则又不当严而严。封疆大吏。惟当实心任事。务求事理合宜。可传谕巡抚常安、令其屏除陋习。此案妥协办理。无得过为张皇。致滋浮议。寻奏、拐犯采生折割。惨毒逾于枭獍。自应尽法处治。是以正犯富大金等。均先后题请正法。其余各犯。或系诱拐为从。或系售卖胎药。原与正犯不同。亦分别审拟军流外。至该犯等妄供扳扯之人。俱已讯明省释。即如陆鸣皋一犯。曾经供认在毛可奇船上。似属拐夥。及详审始知非确。臣并不敢稍存成见。似此自行承认之犯。臣尚饬委员、反覆研鞫。以期丝毫无枉。况被诬之人。亦何敢文致其罪。以蹈失入之咎。且此案自上年五月间发觉后。谕旨严切。何啻再三。臣若急于见功。深文周内。罔顾人之利害。则案可早结。无庸迟至今日。诚仰体圣心。止恐臣失于宽纵。非欲臣流于苛刻也。得旨、言似得要。但恐未由中耳。　　

○吏部议奏、现奉谕旨。御史仍复考选旧制。臣部遵照旧例。行文各该衙门。堂官于应考选人员内。秉公保举。咨送臣部。除满洲蒙古御史。向无考试之例。仍旧办理外。其应考试之翰林部属等官。臣部请旨考试。引见记名后。照现在之例。缺出各按品级俸次。每缺带领三员引见。再查从前记名人员。现在未补者。满汉蒙古尚有四十余员。除乾隆七年。奉旨令大学士九卿督抚各举所知。以备选用。经臣部奏请考试。奉旨记名者。系曾经保举考试之员。应照旧补用。其余引见记名人员。俱系未经保举之员。应令各该堂官详加分别。入于应考选人员内。一体秉公保举。如经该堂官保举者。即与此次保举考试人员。按照品级俸次。缺出带领引见。其未经保举各员。从前记名之处查销。从之。　　

○户部议覆、直隶总督那苏图奏称、保定府城、密迩京畿。兵民屯聚。商贾往来。倍于他郡。惟县仓积谷四万石。与省会之规。尚有未备。请于保定建府仓五十间。贮谷四万石。如遇水旱赈粜等事。就近拨运。常年按粜三之例、以平市价等语。应如该督所请。又称应贮米石。于天津北仓漕米内拨运。按时出借。俟秋收后照例一米二谷交官。毋庸动项采买等语。查天津北仓。实存漕米三十六万三千二百余石。除该督于酌筹通省积贮案内。派拨米一十九万石。又蓟州、玉田、约用赈米一万五千石。其余米十五万八千余石。亦奏准作为易州陵糈、以及天津、沧州、两年兵米之用。今保定府仓应贮米石。应令该督查明通省州县内。有派拨溢额之处。如数酌拨。易谷备用。至新建仓廒。该督既称即交广盈仓大使监管。增设斗级六名。亦应如所奏办理。从之。　　

○又议覆、调任江苏巡抚陈大受疏称、山阳、阜宁、清河、桃源、安东、高邮、甘泉、兴化、宝应、铜山、丰县、沛县、萧县、砀山、邳州、宿迁、睢宁、海州、沭阳、赣榆、等二十州县。镇江、淮安、大河、徐州、等四卫。被水成灾地亩。所有应蠲钱粮。另行题豁外。其被灾贫民。分别极次赈恤。冲塌房屋。量予修费。逃荒外出者。令各属招回资送。不愿回籍者听便等语。均应如所请。至所称山阳、阜宁、清河、桃源、安东、高邮、铜山、沛县、邳州、宿迁、睢宁、海州、沭阳、赣榆、淮安、大河、徐州、等十七州县卫。被灾较重。请将本年应徵漕粮漕项。按分蠲免。甘泉、兴化、宝应、丰县、萧县、砀山、及镇江卫、被灾稍轻应徵漕粮漕项。暂行缓徵。并山阳等州县卫。蠲剩银米。缓至次年麦熟后徵收。其灾田旧欠漕米。及原奉缓漕、缓至来冬、再请分年带徵。又淮、扬、徐、各属未完节年地漕钱粮耔种。亦缓至次年麦熟后启徵之处。候旨遵行。得旨、依议。山阳等十七州县卫。甘泉等七县卫。应徵本年漕粮漕项。并蠲剩银米。旧欠漕米。及原奉缓漕。俱著照该抚等所请速行。　　

○换给望都县知县印信。教谕钤记。从直隶总督那苏图请也。　　

○旌表守正捐躯之湖北枣阳县民万成妻徐氏。　　

○丁酉。吏部议准、调任湖北巡抚开泰等疏称、黄梅县属三十六镇。典史分管三十镇。清江巡检。分管五镇。新开口巡检。止管一镇。繁简悬殊。且典史所管汛地。有远至一百余里者。巡缉难周。请将典史分巡三十镇内。与新开镇附近之蔡山、塅塘、太白、三镇。改拨新开口镇巡检管辖。一应疎防参处。均照所分汛地查参。从之。　　

○刑部议覆、户部右侍郎雅尔图奏、臣前奉命至豫。访问从前拏获盗犯性魁。知该犯逃匿江省时。授徒百有余人。足见地方官亳无约束。请敕各省。将教习拳棒之人。严行申禁等语。应如该侍郎所奏。如有玩法不遵。该地方官将教演与学习之人。查拏治罪。地方官失察。该督抚访实指参。照例议处。至所称各省营伍兵丁。原以技勇为事。与平民不同。毋庸概禁等语。亦应如所请行。从之。　　

○戊戌。上诣皇太后宫问安。　　

○己亥。谕、今岁江南上下江被水等处。现在加赈。需米之处甚多。恐仓储不敷所用。浙江连年丰稔。今秋又获有收。著将永济仓旧存谷石。动拨十万石。协济江南。其如何运往之处。该督抚会商妥协。速行办理。　　

○是日起。上以冬至、祀天于圜丘。斋戒三日。　　

○庚子。直隶总督那苏图奏、前奉谕旨。拨运通仓米石。交宣化府属收贮。经仓场侍郎觉罗吴拜等奏。令大宛二县。在京雇觅车辆。运至昌平州。其宣属车辆。即于该州接领。现据该道等议、请由京直运至宣。较原议中路接卸。更觉便捷。且令宣属州县。自雇车辆。专差丁役。前赴京仓一手领回。以专责成。报闻。　　

○辛丑。上诣南郊斋宫、斋宿。　　

○壬寅。冬至。祀天于圜丘。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○诣皇太后宫问安。　　

○军机大臣等奏、前任福建巡抚、今升江南河道总督周学健、缴还军机处寄信匣一个。当即收存备用。昨有密寄事件。启匣观看。内有奏摺一封。谨进呈御览外。查本年议准贵州总督张广泗条奏。凡奉旨密交督抚事件。照吏部凭匣之制颁发。令于覆奏时缴还。今周学健既有封奏事件。自应赍至奏事处。一并进呈。乃置之缴还匣内。又不行文知会军机处。应奏明知照周学健。嗣后如有寄信事件。覆奏时照常赍进。其寄信匣。另缴军机处。得旨、知道了。并令各督抚等知之。　　

○安西提督李绳武奏、准噶尔夷使玛木特、于十月二十三日到境。据称带有马匹貂皮等物。欲于大皇帝前进贡。但携带驼驮牲畜货物甚多。查定例进贡夷人。所带牲畜货物。准其赴肃交易者。实由柔怀远人。恩施格外。此次夷使玛木特、带驼驮牲畜甚多。到哈密后。势必复恳到肃州交易。其可否准照所请之处。请旨。遵行。得旨、彼从远路而来。可告以朕恩。所携物姑准前赴肃州贸易。以后似此多带、不准交易之处。俟夷使到京。当令大臣面谕该夷使等遵行也。　　

○癸卯。上以冬至节、诣寿康宫、行庆贺皇太后礼。王大臣于慈宁门、众官于午门、行礼。　　

○御、太和殿受贺。　　

○甲辰。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○署江苏巡抚安宁奏、常州府知府董怡曾、与革职问徒之原任直隶布政使张适、狼狈济恶。经镇江府知府黄永年、秉公审明各案缘由。查董怡曾簠簋不饬。臣在藩司任内。早有风闻。至与废宦张适往来亲密。营私枉断。尤籍籍人口。既得确情。据实参奏。得旨、此案实难为汝办。嘉许之外。无可批谕。董怡曾、朕亦有风闻。已降旨令汝等查参。想尚未接到耳。张适、董怡曾、如此负恩无耻。岂可仍令其保有身家。祇以此案了罪而已耶。董怡曾、另有旨谕外。汝其将张适家产。严加查禁。摺奏请旨。　　

○乙巳。上诣皇太后宫问安。　　

○谕军机大臣等、张适系屡获重罪之人。今仍不知悛改。又复交结劣守。仗势殃民。横行乡党。今虽被参交审。若只就本案定拟。不足以蔽其辜。伊家资饶裕。仍可恃其豪富。欺压善良。藐视国法。可密谕安宁。于此案审理后。且勿令其完罪归家。当另摺请旨。派一大差。令其效力。不使仍拥厚资。以为贪暴者之戒。倘有参本外另有告发事件。一并严行查审。　　

○又谕、本月初八日。据河南巡抚硕色奏报、十月二十三日。中牟九堡收料东厂内。突然火起。延烧所贮秫秸等料物。现咨会河臣。照例将该管官查参追赔等语。完颜伟至今尚未奏到。甚属迟延。著传旨申饬之。　　

○户部议准、奉天府府尹苏昌疏称、锦县、广宁、二县。被水被雹成灾。本年应徵钱粮。请查明分数题蠲。贫民分别极次加赈。冲塌房屋。量予修费。其地亩冲压者。豁除额赋。至承德、辽阳、海城、盖平、复州、宁海、六州县。被淹洼地。虽勘不成灾。然收成歉薄。所有本年出借口粮耔种。统俟来秋免息徵还。得旨、依议速行。　　

