<!-- { "loadSidebar": true } -->
○谕军机大臣曰、福康安等奏官兵攻克盘基坳山梁。剿杀各寨苗匪。并酌调观成、前赴镇筸策应一摺。诸凡用心。连日盼望捷报。今观此奏。心觉略舒。又据福宁奏、贼匪屡至镇城窥伺。经官兵奋勇剿杀。近日镇筸一路官兵。亦渐有起色。目下所调荆州满兵、计已可陆续到齐。福康安等、又知会观成。即由正大铜仁一路。迅速前往。并派巴图鲁侍卫伍绍、温春等、随同进发。所办甚是。观成屡经出兵。兹到镇筸统领满兵。与福宁筹办一切。于堵剿机宜。更为有益。且经福康安、谆嘱伊二人严防固守。思虑尤为周到。是镇筸一带。断不致复有他虞。此次福康安等、密派官兵分投设伏。诱贼前来。出其不意并力进攻。额勒登保、德楞泰等、分兵两翼抄上山梁。痛加剿杀。将附近一带屯聚接应逆苗概行焚剿。甚属可嘉而镇筸一路。剿御贼匪。亦为出力。著赏给福康安、和琳、伽南香手珠各一盘。上用绿皮小刀各一把。嵌松石火镰各一把。以示优眷。余赏给福宁等、荷包翎管烟壸等件。交福康安等查明分赏。又据福康安等奏、各兵于崇山峻岭之上。昼夜奔驰。日晒雨淋。间有染患洩泻之症等语。官兵等冒暑剿贼。致染疾病。实堪怜悯。昨忽思及。已发去香薷丸益元散等项。并发去平安丸一千丸交与福康安等。遇有触热之将弁兵丁。即行分赏。俾得祛烦歊而资调理。今福康安等已饬黔川司道。制造各种丸散。豫备应用。所办亦好。目今军营气候如何。兵丁等腹疾曾否全愈。并著福康安等。遇便覆奏、以慰廑念。至苗匪心性无常。现因首逆未擒。准令投降。不过为解散余党一时权宜之计。此时究以用兵为正办。福康安等惟当持定主见。并力进攻。剿捕肃清。长驱冞入。以期捣穴擒渠。完善蒇事。　　

○丁酉。举行陕甘两省军政。卓异官四员。年老官二员。罢软官一员。有疾官二员。广东省、卓异官四员。罢软官一员。才力不及官一员。广西省、卓异官一员。罢软官一员。分别议叙处分如例。　　

○戊戌。谕军机大臣曰、梁肯堂奏查勘永定河水势工程一摺。今年入伏后。雨水短少。河流不致增长。工程自属平稳。但往后秋汛方长。该督尚宜倍加小心。督率在工员弁。实力巡防。不可少存大意。又阅所奏各州县得雨单内。至多之处。不过四寸。此外止一二寸不等。现届伏暑之际。一二寸之泽。恐不足以资接济。看来畿南一带。亦不免情殷望泽。热河于十八日夜间得雷雨一阵。约有三寸。未知畿南曾否同沾。著传谕梁肯堂、即速查明具奏。其前此得雨一二寸各州县。已经长发田禾。是否不至妨碍。现在曾否普获甘霖。禾稼一律结实灌浆之处。一并查明。详细具奏。勿稍讳饰。　　

○旌表守正捐躯陕西三原县民冯丕卿妻梁氏。　　

○己亥。谕军机大臣等、京城自初七日、据王大臣等奏报得雨四寸后。迄今又将半月。未据续奏。现当伏暑之际。田禾正资雨泽滋培长发。看来京城一带。不免情殷望泽。著传谕王大臣、即于黑龙潭觉生寺两处、设坛祈祷。除八阿哥现在留京办事。绵恩署理步军统领外。其余绵字辈阿哥应照向例分日输流前往拈香。著八阿哥传知伊等、务须斋心虔祷。并派伊龄阿、令熟习祈雨之回子、一体祈求。八阿哥于下值无事之日。仍分往两处拈香。虔诚祈祷。并照料一切。以期甘霖速沛。　　

○庚子。谕军机大臣曰、梁肯堂覆奏、各州县自六月以来。尚未得雨。当此溽暑郁蒸。农民盼泽未免殷切。现在敬谨设坛。朝夕虔祷等语。此间自十八日夜间得雨三寸后。连日未获续沛甘霖。同深焦切。想因本年春间雨泽沾足。直隶麦收丰稔。大田复早播种齐全。我君臣未免稍存满假之心。以致现在雨泽稀少。著传谕该督、断不可稍存讳饰。惟当以百姓之心为心。常恐一夫失所。倍加敬凛。斋心吁祈。以期感召庥甘醲膏渥沛。　　

○辛丑。谕曰、孙士毅奏、严饬备弁于各卡隘交界地方。实力防范匪苗。当据盘获奸细邓老红一犯。讯明正法。并于省城及重庆地方制造药丸帐房。解赴军营应用。其兵丁应行更换衫裤鞋袜。一并豫备解往等语。所办甚好。此次逆苗滋扰。经福康安、和琳、督兵痛剿。连次攻克贼寨。首恶不日就擒。孙士毅署理川督。派拨将弁。于要隘地方严缉堵御。拏获奸细。并以夏热较甚。官兵等触暑攻围。药味可以袪暑。帐房等项。未免阅久破烂。即行赶紧制办。解赴备用。实为可嘉。孙士毅著交部议叙。以示奖励。　　

○又谕、据兴兆奏、伊带兵已抵辰州府。由蓝尼高村等处前赴镇筸等语。兴兆此次带兵前往。尚属迅速著寄赏大荷包一对。小荷包四个外。其带兵之协领等官。及兵丁等所借修理行装银两。著加恩宽免一半。以示奖励。　　

○谕军机大臣曰、李奉翰奏、黄沁两河水消工稳情形一摺。据称河水自六月初八日以来。连次加长。因前水消落。后水续长。是以大河堪资容纳。河槽日愈刷深等语。览奏欣慰。此皆仰赖河神默佑。伏汛安流。堤埽各工。咸臻稳固。特发去大藏香二十枝。交与该河督敬谨祀谢。用答神贶。至现在甫届立秋。为日方长。所有埽湾迎溜各工。在在均关紧要。该河督务须董饬道厅人等。实力巡防。小心守护。勿稍懈忽。以期秋汛安澜。通工一律完固。用副朕轸念河防至意。将此谕令知之。　　

○又谕、据陈大用奏较阅外海兵船水操情形一摺。另片称、节次获过水陆盗犯二百九十余名。所办尚属认真。前据吉庆奏、浙洋盗船。逃至定海一带外洋潜匿。当饬将备等带兵搜捕。在吉祥门洋面、追获盗匪十二名。访查余匪。俱窜至北洋。已飞咨江苏巡抚、及崇明镇缉拏等语。浙江盗匪。胆敢抢劫官运米船。情殊可恶。虽经吉庆派委官兵搜捕。但北距江苏洋面不远。陈大用现在外洋巡阅。著传谕该提督。即督率将领带兵。分投严拏。并著苏凌阿一体饬属严拏务将各盗船尽数缉获。毋任远扬漏网。　　

○壬寅。遣官祭火神庙。　　

○癸卯。谕、承德府及所属滦平县。自六月以后雨泽稀少。秋收恐致歉薄。若将应徵钱粮。照例徵收。民力不无拮据。所有承德府及滦平县缺雨地方。本年应徵钱粮。著加恩查明。缓至来岁麦熟后徵收。以纾民力。　　

○甲辰。谕、上年曾降旨。将发遣新疆各处及军台官犯。按其情节、并发遣年分。分别减释。今思上年查办时。有因到配年浅。仍留该处。及查办之后。续行发往者。其中亦不乏情节可矜之员现在热河暨近畿地方。两泽稍稀。允宜宥过省刑。以期感召甘泽。所有发遣及军台官犯。并曾经当差之旗人。著军机大臣即会同该部。核其情节。分别减释。开单进呈。请旨定夺。以示朕法外施仁。眚灾肆赦至意。　　

○留京王大臣等议奏、臣等查各省督抚办理地方事务。凡事关奉旨。或命盗邪教重案。及更定旧章。关系民瘼。一切紧要事宜。自应随时具奏。若寻常照例事件。俱有例案册档可查。毋庸专奏滋扰。乃各省办理。未能画一。有循例具题。仍复具摺陈奏者。有各省俱系题达而一二省独用摺奏者。亦有命盗案件已结。其案内续参人员。即可一律题参。仍复有具摺劾奏者。又如丞倅牧令题升调补。如有实系要缺。原准专摺奏请。其余寻常之缺。自应循例具题。即间有人地相需。历俸未满者。不妨于疏内声明。而督抚等因有专保之例。率行纷纷摺恳。亦应饬止。再地方照例办理事件。各省有祇奏不题者。亦应于年底汇奏咨部。用备查核。均无庸专摺具奏。从之。　　

○以侍讲学士罗修源、为陕西乡试正考官刑部主事朱文翰、为副考官礼部侍郎刘权之、为江南乡试正考官。编修钱福胙、为副考官。　　

○旌表守正捐躯奉天广宁县民朱勇祥妻宋氏。江苏海州民杨勇富妻唐氏。　　

○乙巳。谕、留京王大臣会同六部议将各省题奏事件。画一办理一摺。应依议。但朕之意。不可不明白宣示。各省寻常事宜。从前原止系照例题报。近自一二十年以来。各省督抚。每将例应具题之件。改为奏摺。以便一月之中。发摺数次。见其办事认真。该督抚既已奏到。朕无不逐加批答。遂至踵习成风。徒滋烦渎。今经王大臣等议归简要。恐外间无识之徒。疑朕批阅惮烦。大臣等因而迎合。以向来具奏之件。大半改为咨题。不知国家创立奏摺。原为关系民瘼。并一切紧要事宜而设。至于王大臣现改题咨各款。皆系无关紧要之件。此内如接收交代盘查仓库无亏等款。更为有名无实。各省遇有前后交代。及督抚甫经到任时。无不相沿具奏。佥称并无亏短。乃现在福建一省。仓库空虗。已阅多年。而该省历任督抚籓臬等。仍以并无亏缺具奏。其明验也。可见此等奏摺。不过藉词搪塞。实为无谓。况王大臣等所改题咨各款。皆属寻常按例之件。其实系重要急务。原仍许其随时专摺具陈。至于题升调补等件。向来该督抚具奏。尚须敕部核议。迨议覆疏题。朕必确加察核。或照该部准驳。或照督抚所请施行。是权衡悉由朕亲裁又何必具奏在先。转致办理纷歧。若谓朕惮于披阅。则临御以来。已六十年矣。朕敬天勤民。维日孜孜。迄今已五十九年。又过半矣。未尝稍存懈弛。现距丙辰归政之期。祇余半年。岂五十九年半之久。不敢怠遑。而此半年之内转致稍图安逸。有是理乎即如朕现因热河及近畿一带。雨泽稀少。宵旰焦劳。无时或释每遇阁章递到。无不亲加详阅。是朕于办理庶务。从不肯一刻稍宽。不特此也。即明年归政以后。遇有紧要之件。尚当指授嗣皇帝。率诸大臣等凛遵妥办。俾得闻朕教诫。有所禀承仍与今日无异。总之朕仰。承昊眷。康强逢吉。一日不至倦勤。即一日务存兢业。虽归政之后。亦岂肯置、政事于不问。此次王大臣等所改题咨各款。各省如何遵照办理之处。仍著各该部按照汇奏事件之例。于年终汇奏一次。其中准驳及有无迟逾之处。朕可一览而知。庶删其烦复。而仍综其大纲。于法制更为周密。将此通谕中外知之。　　

○又谕、昨因热河雨泽短少。已将承德府及所属滦平县本年应徵钱粮。降旨缓征。连日以来。仍未得沛甘霖。现在已过立秋。收成恐致歉薄。若只缓至来岁麦熟后徵收。小民仍不免以输将为念。著即施恩宽免。以示朕轸念民艰。有加无已至意。　　

