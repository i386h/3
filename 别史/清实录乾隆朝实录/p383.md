<!-- { "loadSidebar": true } -->
○大学士等议覆、湖南巡抚许容奏称、乾隆六年秋冬。江苏、福建、湖北、委员赴湖南采买谷石。嗣闻价贵彻回。广东委员。奉谕不论时价高下。务必买回。窃计闻贵停买。则徒费跋涉。而虽贵亦买。又虚糜帑金。请预咨知会。以免临时周章等语。应如所奏。行令湖广、江西、督抚。以乾隆七年为始。于秋收之后。自七八月至十二月。将本地附近水次各属谷价。咨报安徽、江苏、闽浙、两广、俾得审择而行。若遇各省必须采买。而江广等处。又值价昂。亦准在存仓谷内拨运。秋成照数买补还仓。得旨、即依议行。　　

○户部议准、甘肃巡抚黄廷桂疏请、添建秦安县仓廒三十间。从之。　　

○钦差侍郎周学健调任两江总督那苏图安徽巡抚张楷奏请将原赈至本年三月止之宿州灵璧、虹县、宿州卫、四处。被灾十分至七八分之极次贫。并原赈至二月止之宿州等四处被灾六分之极贫。与凤阳、临淮、怀远、颍上、霍邱、泗州。五河、凤阳卫、凤中卫、长淮卫、十处。被灾十分之七。八分之极次贫即以借给一个月口粮。作为加赈其原赈至本年正月止之凤阳、临淮等十处。被灾六分之极贫。与定远、亳州、蒙城、太和、寿州、凤台、天长、盱眙、泗州卫、九处。被灾之极贫。亦即以借给两个月口粮。作为加赈。此内有已借者。免令徵还。未借者。均照月数按户散给。其逃荒回籍。及收养流民。未经领赈者补给。至宿州等四处。原无六分灾次贫。其五分灾贫民。与凤阳等十九处。六分灾次贫。五分灾贫民。俱系例不赈给。现亦酌借接济。其平粜粮价。照下江每石减银二钱之例办理。得旨、如所请行。下部知之。　　

○命工部尚书哈达哈署户部左侍郎三和、户部右侍郎阿里衮、左副都御史德尔敏、总理修造万年吉地胜水峪工程事务。　　

○壬寅。筹汉军归籍移居。谕、八旗汉军。自从龙定鼎以来。国家休养生息。户口日繁。其出仕当差者。原有俸禄钱粮足资养赡。第闲散人多生计未免窘迫。又因限于成例。外任人员。既不能置产另居。而闲散之人。外省即有亲友可依。及手艺工作。可以别出营生者。皆为定例所拘。不得前往。以致袖手坐食。困守一隅。深堪轸念。朕思汉军。其初本系汉人。有从龙入关者。有定鼎后投诚入旗者。亦有缘罪入旗。与夫三藩户下归入者。内务府王公包衣拨出者。以及召募之炮手。过继之异姓。并随母因亲等类。先后归旗。情节不一。其中惟从龙人员子孙。皆系旧有功勋。历世既久。自无庸另议更张。其余各项人等。或有庐墓产业在本籍者。或有族党姻属在他省者。朕意欲稍为变通。以广其谋生之路。如有愿改归原籍者。准其与该处民人。一例编入保甲。有不愿改入原籍。而外省可以居住者。不拘道里远近。准其前往入籍居住。此内如有世职。仍许其带往。一体承袭。其有原籍并无倚赖。外省亦难寄居。不愿出旗。仍旧当差者听之。所有愿改归民籍。与愿移居外省者。无论京外官兵闲散。俱限一年内具呈。本管官查奏。如此屏当。原为汉军人等、生齿日多。筹久远安全计。出自特恩。后不为例。此朕格外施仁。原情体恤之意。并非逐伊等使之出旗为民。亦非为国家粮饷有所不给。可令八旗汉军都统等详悉晓谕。仍询问伊等有无情愿之处。具摺奏闻。　　

○大学士等遵旨议奏、生息银两一项。蒙世宗宪皇帝轸念兵丁贫苦。酌发帑金。分定各该标营、营运生息。俾缓急有赖。兼以利济商民。请嗣后每年所得息银。除赏给外。余剩存贮司库。不准复行作本生息。其直隶、山西、湖广、三省之外属协营。未及遍赏。及河南之外属各营兵丁。未曾赏给者。查四省皆有以息作本之银。已经充裕。应令该督抚提镇等、量为通融。一体分给。再各省滋生银两利息。约以一分为准。不得过一分五厘。著为例。如违例将息作本。并私取重利者。将该管官指参。从之。　　

○又会同刑部议覆、刑部左侍郎张照奏称、例载私放钱债。违禁取利者。笞四十。重者坐赃论。罪止杖一百。雍正年间。因佐领、领催等。有指扣兵饷。放印子银者。世宗宪皇帝特谕禁止。定为枷号。勒追利银入官。乃李禧条奏。重利放债。旗民一体治以重罪。并许借债人自首。免罪不偿。将放债人治罪。仍追利银入官。此端一开。提督八旗衙门。首告者纷纷。徒长刁诈。应如该侍郎所奏。嗣后止照律例馆定例。如有佐领、骁骑校、领催等盘剥该管兵丁。放印子银者枷责。仍勒银入官外。其止系重利放债者。应不论旗民。仍依违禁取利本律治罪。如借债人首告。究讯明确。按照律例定拟。至李禧所奏各条。查系律例馆奏明删除。并条例内不载者。均不得引用。再律例馆纂定新书内开。凡有民人违禁。向八旗官兵。放转子印子长短钱者。亦照旗人例枷责治罪等语未经注明。恐滋含混。应请将此例。添注交通领催兵丁、扣取钱粮等字样。其治罪之处。应照领催枷号七十五日之例减等。枷号四十日。如旗人有举放重债。勒取兵粮。并不在本佐领下者。亦照民人减等枷责例。从之。　　

○吏部议覆、江西巡抚陈宏谋疏称、江省移驻同知三员、驿丞四员、巡检十一员、并添设粮道库大使一员、及肇陈口巡检一员、复设城子镇巡检一员、添设复移驻太平桥巡检一员等缺。均属因地制宜。请仍旧设立。应如所请。从之。　　

○兵部等部议准、江西巡抚陈宏谋等疏称、吉水县富田地方移驻巡检。余干县瑞洪镇移驻县丞。德化县城子镇复设巡检。请于各该县前等铺。添设铺兵十一名。从之。　　

○刑部尚书刘吴龙、以病重奏请回籍。得旨、著在任调理。不必回籍。太医院派良医一员。前往诊视。　　

○山西巡抚喀尔吉善疏报、大同府属丰川卫、朔平府属宁朔卫、吉州、并乡宁县、乾隆五年分。开垦旱荒田亩一百五十五顷五十七亩有奇。　　

○癸卯。户部议准、调任闽浙总督兼浙江巡抚宗室德沛疏报、浙省之仁和、钱塘、海宁、嘉兴秀水、嘉善、平湖、石门、长兴、安吉、等州县。向按米数建仓。现因易谷。不敷存贮。应添建廒座。从之。　　

○礼部议准、御史陈其凝奏请、行令各省学政。务于按临时。密察各生素行。举优黜劣。从之。　　

○兵部议覆、原任山东巡抚朱定元疏称、东省添防汛兵。除分拨文登、胶州、即墨、三营。不便议裁外。其济南、武定、寿乐、兵四百三十二名。自应裁汰。原拨千把二员。并外委四员。遇有事故开除。俟各营缺出调补。应如所请。从之。　　

○免云南景东府无徵海粮耗羡银四百六十两有奇。　　

○甲辰。月食。　　

○赐准噶尔台吉噶尔丹策零敕谕曰。尔奏中谓前此兴戎。衅非由尔。又谓使臣傅鼐前来。事非得已。追论旧事。为此非分大言。又谓奉大皇帝谕。遣人巡视科卜多。为守卡人拦阻。遣使往藏熬茶。留数月不遣。半道空还。定议至京贸易。绕道力疲。不能前进。嗣后须取道噶斯。伏祈睿鉴。夫兴戎起衅。实由尔国。前谕已明。额尔得尼招大捷之后。方行遣使。我大国有何不得已而出此耶。渎理前说。意果何为。岂又欲借端生事乎。朕为天下共主。业已降旨息兵。岂肯食言。尔欲起衅。朕亦不禁也。定议巡视科卜多。有巡视卡伦以内之语乎。尔人由布延图、直至喀勒占和硕卡伦。朕始禁阻。朕之人有过阿尔台、至尔之卡伦。内巡视者乎。其事虽小。然屡违定约。岂合于和好之道。朕允尔赴藏熬茶者。亦鉴尔至诚。故遣官护送。预备牲畜。尔人至东科尔数月。惟图贸易。不思进藏。竟自还部。谁为阻止乎。始欲阻止。何如不允尔奏之为愈也。且齐默特欲还。朕降旨询问。或来时噶尔丹策零嘱尔。或出尔等之意。倘出噶尔丹策零。则彼亦一绝无信行之人。嗣后岂容复请乎。今即复欲进藏。亦必恳朕降旨。始可遵行。如何遽作前去之计。惟以道出噶斯为请。况人数日期。俱在未定。岂有令朕之大臣官弁。虚糜廪饩。先劳守候乎。以此问吹纳木喀、据称噶尔丹策零。实不知始末如此。因不信齐默特语。始令我等前来问明。并输诚意。乞大皇帝施恩。一切朕已明谕吹纳大喀。至贸易之事。本与尔使哈柳定议。并未遵行一次。如何又欲更张。请取道噶斯乎。此次尔所陈奏。不合事理。念尔亦未深知。将奏请之事。暂行停止。令吹纳木喀、传谕于尔。敕书亦令赍往。随敕赏各色缎十端。磁器十件。大缎六端。　　

○户部议覆、河东盐政尚琳疏称、河东产盐。惟恃雨泽灌池。以资浇晒。近缘种地之后。土性日松。雨小则停注水畔。不能畅流。雨大则浮土下冲。反致河壅。卤水不充。产盐自薄。当量为变通。应如所请。自乾隆七年为始。除池外地百八十六亩七分。仍听耕种外。将池内地暂停耕种。俟数年后。如果池水充足。产盐渐多。再行禁止。所有商人额租麦六十石七斗零。谷九十一石零。应一并开除。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十四


大清高宗法天隆运至诚先觉体元立极敷文奋武孝慈神圣纯皇帝实录卷之一百六十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戌。四月。乙巳。上御勤政殿听政。　　

○诣畅春园、问皇太后安。奉皇太后御长春仙馆。　　

