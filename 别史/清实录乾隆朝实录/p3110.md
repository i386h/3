<!-- { "loadSidebar": true } -->
○丙戌。云贵总督富纲奏、杉木笼、干崖、二汛应彻官兵。于三月初一日为始。分起彻回。三台山气候较暖。于二月二十五日全行彻回差操。至杉木笼汛、应留备弁七员。兵二百名。马四十匹。干崖汛、应留千把外委六员。兵一百名。马二十匹。令腾越镇总兵高瑹、于应彻员弁内妥为办理。得旨、览奏俱悉。　　

○丁亥。上回圆明园。　　

○谕曰、明兴奏、济南、泰安、东昌等属。得雨未能深秀。现届青黄不接之时。粮价稍昂。民力未免拮据等语。东省上年秋收歉薄。节经降旨赈恤缓徵。今济南等府州属。春夏又复短缺。粮价较昂。若令照例输将。民力不无艰窘。所有历城、章邱、邹平、长山、齐东、淄川、肥城、博平、临清、九州县。及坐落卫地本年应徵新旧钱粮。俱著加恩。缓至秋成徵收。以纾民力。该部遵谕速行。　　

○谕军机大臣等、据明兴奏、该省济南等属春雨短缺。现在节届立夏。正二麦长发。大田播种之时。尤须膏泽滋培。明兴具奏后。此数日内曾否得有甘＜雨澍＞。朕心深为廑念。现据毕沅奏、河南省城得雨四寸。归德陈州等属。得雨一二寸等语。豫省既经得雨。山东境壤毗连。或可一律均沾。著传谕明兴、即将曾否得雨情形。迅速由驿覆奏。以慰悬注。倘此时尚未得雨。该抚务须率属竭力祈祷。或往泰山取水虔求。以冀甘霖速沛。将此由五百里传谕知之。　　

○户部议准、调任四川总督李世杰疎称、盐源县属甲子夸、豹子沟、月花楼铜铅等厂。近年产铜无几。抽收乾铜课银。不敷供支。该处要隘有巡役十二名。足可盘查。请将原设外委一员、兵十名、裁彻。从之。　　

○旌表守正捐躯湖北京山县民李锡云妻曹氏。　　

○戊子。谕、据海宁奏、将盗马七匹之贼。鄂衣达、巴彦、吉尔噶勒等、审明定罪请旨一摺。此次著照依所拟完结。但思此等新降之人。究非旧蒙古可比。俟二十年后。即属朕之蒙古旧奴矣。嗣后如有偷窃牲畜。应如何分别定罪之处。著交军机大臣、刑部。理藩院。妥议具奏。寻议。凡新降之土尔扈特、杜尔伯特、厄鲁特、和硕特、辉特、乌梁海、蒙古人等。偷窃马牛驼三项牲畜、数满十匹以上者。悉照从前改定偷窃牲畜例、不分首从。均拟绞监候。秋审均入情实。其一二匹至九匹者。亦仍照从前改定例、不分首从。分别发遣。至羊只一项。仍以四只计算科罪。俟二十年后。再照新例办理。并通行新疆等处办事大臣。遇有新降蒙古犯偷窃牲畜之案。悉准此例。毋得滥引旧例。亦不得援照五十年新定现行之例。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十二


大清高宗法天隆运至诚先觉体元立极敷文奋武孝慈神圣纯皇帝实录卷之一千二百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世

袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修乾隆

五十一年。丙午。四月。己丑。谕、刑部奏酌改雇工致死家长条例一所。立意虽觉近是。但向来雇工谋故杀家长者。例应问拟凌迟。原所以重方仆名分。若仅雇倩佃户。及店铺雇觅佣作之类。并无主仆名分。亦未服役者。俱照雇工之例概拟极刑。则雇主殴死雇倩平民。皆得援例问拟杖徒轻罪。殊未允协。自应分别科断。但雇工与雇倩平民。如何区别主仆名分。及是否服役之处。必须明立界限。庶问拟两不相混。刑部所奏尚未详尽。著交军机大臣、会同该部详晰酌议具奏。寻议、嗣后除典当家人。隶身长随。以及立有文契服役之雇工。仍照旧例定议外。凡官民之家。如车夫、厨役、水、火、轿夫。及一切打杂受雇服役者。平日起居不敢与共。饮食不敢与同。并不敢尔我相称。系听其使唤之人。是有主仆名分。无论其有无文契年限。均照例以雇工论。若农民佃户。雇倩耕种工作之人。并店铺小郎之类。平日共坐同食。彼此平等相称。不为使唤服役者。此等人并无主仆名分。亦无论其有无文契年限。及是否亲族。俱依凡人科断。从之。　　

○又谕曰、德成奏、浙省仓库亏缺一案。据学臣窦光鼐奏称、嘉兴、海盐、平阳、三县缺数。已有三十余万。通省亏缺。自不止此。与曹文埴等所奏迥不相同。请将此案、即令窦光鼐、会同曹文埴等彻底清查等语。所奏是。朕意原欲如此办理。窦光鼐现任浙省学政。其于该处仓库亏缺情形。见闻自当确实。方行陈奏。此案即著窦光鼐会同曹文埴等秉。公据实彻底查办。所有德成原摺、并著发交曹文埴等阅看。　　

○谕军机大臣等、据李奉翰奏、桃汛已过。黄水消落。清水现高一尺三寸。先将太平河拦湖坝工启放。坝门拆宽三丈二尺。湖南清水畅出直注。流行迅疾。重运遄行无滞等语。览奏稍慰。太平河拦湖坝工。既经启放。清水畅出。已可藉以抵黄。其迤西之天然等四引河。朕意此时且暂行堵闭。俟伏汛盛涨之时。再行开放。俾清水力旺。于敌黄济运。较为有益。是否可行。著阿桂会同李奉翰、酌量情形。据实具奏。再此时清水畅注。粮艘固无虑稽迟。但黄水消长无定。必须随时料理。阿桂亲承训谕。有应面行告知李奉翰者。且善后事宜。亦须熟筹妥办。阿桂仍须亲赴清口。会同讲求办理。现在该处止有李奉翰一人。恐头绪纷繁。照料不到。阿桂至彼。为之主持。商同筹昼。俟诸务料理妥协即行起程。于朕启銮巡幸热河以前回京。亦不迟也。将此由六百里传谕阿桂、并谕李奉翰知之。　　

○庚寅。孝端文皇后忌辰。遣官祭昭陵。　　

○谕、刑部具奏、审讯梁张氏呈控伊子梁冀州身死不明一案。究出梁冀州实系被王中和、用棍殴伤致死。原验之大兴县县丞。任听仵作王全、受贿捏报跌伤。事关罪名出入。现在提齐犯证。严切讯究等语。仵作受贿匿伤。关系生死出入。自应严切究讯。按律定拟。但上年海昇踢死伊妻吴雅氏一案。原验及初次覆验之仵作。俱称系自缢身死。及朕派曹文埴。伊龄阿。前往覆验。经带往之大兴县仵作验出。实系踢死情形。始行定谳。该仵作于两次检验之后。尚能指出真伤不敢扶同捏报是此案之得以昭雪。该仵作不为无功。今梁冀州被殴身死。系大兴县仵作王全捏报跌伤。朕披阅时。疑其即系验出吴雅氏真伤之仵作。或刑部堂司官、以及书役仵作人等。未免有意搜求。以为报复之计。亦未可定。因命军机大臣查看。则果系其人。朕于庶狱庶政。往往因此而触彼。即始而见终。岂谓诚则生明。盖由更事多而成见不存之故耳。此案仵作王全、受贿捏报跌伤。固有应得之罪。第念其上年覆验吴雅氏尸身。能指出真伤。此次尚可以功抵罪。所有梁冀州被殴身死一案。著刑部审明后。照律定拟。其王全一犯。著从宽免其治罪。至仵作受赃捏报。自所不免。而刑部之究出此项情节。其为有心无心。朕亦不复深究。但朕一经指出。竟即系上年覆检吴雅氏尸伤之人。事之凑合如此。朕亦不能必刑部之竟属无心。今就案论案。刑部办理尚无错误。所有该部堂官、及承办此案之司员。姑免其治罪。　　

○谕军机大臣等、昨据李奉翰奏、先将太平河启放之处。办理尚属妥协。若将迤西四引河暂行堵闭。则清水力旺。于运道河工。更有裨益。嗣后每年届期。俱可照此永远遵办。俾黄流益庆安澜。而清水长资济运。岂不甚善。再阅旧存河图内。中河口迤下、有淤沙一处。已用朱笔记出。黄水与清水。在高家马头交汇东趋。该处正当顶冲。遇此淤沙。势必回溜南行。易致黄水倒灌。现在伏秋大汛未过。难以施工。俟将来水退归槽时。究须将此处淤沙挑挖。俾河流遄行迅驶。不虞顶阻倒灌。斯亦欲清上游。先疏下游之一法也。至对岸兜水坝处所。向有老淤一段。正可藉以逼溜下趋。且以助兜水坝之势。自当仍存毋动。著将原图寄与阿桂等、会同阅看筹酌。是否可行。详悉据实覆奏。将此由五百里谕令知之。　　

○辛卯。上御勤政殿听政。　　

○谕、此次西巡。接驾之废员。据吏兵二部查开履历案情。朕详加检阅。其缘事情节稍轻之文职刘嗣焕、郭棣泰二员。武职李肇英一员。著该部行文调取来京。带领引见。再降谕旨。　　

○又谕、据闵鹗元、毓奇□□□□尔□奏、苏州府押运通判刘叔枫、管押苏州府属起运帮船。携带眷口多人。乘坐白粮帮船六只到淮。殊属违例玩公。请旨革职。勒令回籍等语。运员职司押运。例应自雇民船。上下查催趱运。乃该通判刘叔枫、辄敢携带眷属。乘坐粮船至六只之多。殊干例禁。且现因上年南北运河浅阻。正在相机蓄洩。并成造拨船。豫备临时起卸。原为浮送粮船迅速赴通起见。而该通判乃敢携带眷口。乘坐多船。不特违例玩公。且船身著重。即与漕运有碍。看来该员竟系耽恋家口。携带同行。摺内所称希图自省水脚。至清江浦即欲起旱回籍之语。殊为捏饰。此等劣员。仅予革职。不足蔽辜。刘叔枫。著交刑部定拟。发往乌噜木齐。效力赎罪。以示惩儆。至苏州帮船过江时。系由瓜州入口。似此事竟系管干珍在彼查出。咨会闵鹗元、毓奇、伊二人始行入奏。巡漕职任稽查。原有奏事之责。何以管干珍并未奏到。而闵鹗元毓奇摺内。乃隐约其词。并不声明何处查出。殊属非是。著伊等三人。各据实明白回奏。　　

○湖广总督特成额奏、荆州驻防满营。所有派支上年十二月起、至本年三月初七日止兵米。及上年八月九月豫放之襄漕。共五万九千三百二十三石零。均待徵收南米归款支放。查被旱各属。输将稍后。襄漕已收之米不敷。均请于襄漕存剩米内动给。如再不敷。将荆仓添贮兵谷。动碾凑放。得旨。著照所请行。该部知道。　　

○予故两江总督萨载祭葬如例。谥诚恪。　　

