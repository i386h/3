<!-- { "loadSidebar": true } -->
○辛亥。谕、据明福奏称、伊已起程前来陛见等语。总督、将军、均系承办省城要务之人。明福、苏昌、同在一省。苏昌业经来京。明福自应俟其回任。再行起程。乃不待苏昌回任。通省二大员。全行来京。殊属非是。明福。著严行申饬　　

○谕军机大臣等、熊学鹏所奏州县徵收钱粮。于拆封时注明成色。解交布政使倾镕一摺。朕初谓各省情形。未必相同。其势难以概行。惟该抚现在浙省。或有所见。是以摺内批令自行试看。今询据军机大臣覆奏、民间完粮。业将足色纹银。自封投柜。即间有不足者。亦自向银匠易换交完。地方官倾镕元宝解司。成例相沿已久。若将一省无数零星粮户银封。解司拆验倾镕。无论布政使为钱粮总汇。事务纷繁。倘必一一纤悉检查。既恐日不暇给。如或笼统即付镕化。其中脱有短少低潮。漫无记识。又复于谁取足。势不可行。此言甚当。况多此一番更改。该司或假手吏胥。从中任意驳换。层层设法自肥。而在不肖有司。因有饬交补足之文。豫张声势。因而专务取赢。以为自便之计。且该抚奏中。又有多余者充公之语。是额定耗银之外。复为闾阎增累。名为杜弊。非实以滋弊耶。国家惟正之供。而计及造报。盈余之数。所见尤为琐细。看来不独别省。即浙江亦难以奉行。此摺毋庸置议。著将此传谕熊学鹏知之　　

○镶黄旗满洲都统奏、查每届乡试年。国子监咨取八旗应考。由旗转行各省驻防。将应试各生送监录科。臣等每次行文。俱覆称、并无应考者。看来伊等专以骑射清语为要。不习汉文。往返行文。徒滋繁扰。请停。从之　　

○壬子。谕曰、范时绶来京召见。奏对时神气短弱。恐于封疆重寄。难任烦劳。著留京另用。湖北巡抚员缺。著鄂宝调补。其贵州巡抚员缺。著良卿署理　　

○癸丑。谕军机大臣等、据明瑞奏称、伊等领兵至木邦。缅匪弃城而遁。所遗粮米。除给兵丁口粮外。尚有粗粮五六百石。俟珠鲁讷到时。碾米以为木邦驻劄兵丁口粮。其遥远村庄人户。俱已逃匿。粮米应令搜查等语。军行口粮。最为紧要。明瑞所办深合机宜。但木邦之人。为缅匪蹂躏。暂出逃匿。一闻大兵驻劄。必陆续来归。前据明瑞奏称、瓮团尚属可用。即将瓮团留于珠鲁讷处。令其招聚伊属下逃散人户。伊等逃窜之际。粮米谅多埋藏。来归人等。将所知者献出。加以奖赏。或给价购买。可省内地转运之劳。著传谕明瑞、珠鲁讷等、留意遵照办理。再附近木邦土司。宜招抚者。即行招抚。其难信者。亦宜作速办理。以靖进兵后路　　

○以原任湖北巡抚范时绶、署正白旗汉军都统　　

○调四川布政使张逢尧、为贵州布政使。甘肃布政使海明、为四川布政使。河南布政使佛德、为甘肃布政使。以河南按察使何煟、为河南布政使。仍兼管河工事务　　

○甲寅。上奉皇太后幸寿安宫侍宴　　

○以福建汀漳龙道杨景素、为河南按察使　　

○乙卯。皇太后圣寿节。遣官祭太庙后殿　　

○上诣寿康宫。行庆贺皇太后礼。王大臣于慈宁问。众官于午门。行礼　　

○奉皇太后幸寿安宫侍宴　　

○谕、三殿工程。业经特派大臣管理。但工程事务。究系工部专司。该堂官会同原派大臣。妥协经理　　

○谕军机大臣等、昨四川永宁道孟端。请训召见。询及该省采办木植一事。据称、阿尔泰于雷波山中。采购大木。自出己力办运。现已在途。计该处山中大木。尚可购觅等语。天坛内旧建望灯竿。年久已需更换。因围长丈尺甚大。一时难得合式木植。是以向来部中屡次行文。究未办得。今雷波山中。如果有良材。自当及时采觅备用。此系坛内所需。自应动正项报销。毋庸该督自出己资。著传谕阿尔泰。照发去望灯竿丈尺。筹酌该处情形。妥协办理。仍行遇便奏闻。寻奏、委员赴雷波山中采办。获有长九丈五尺以外之楠木二株。杉木一株。与发单丈尺相符。现已镶架道路。由山妥运。得旨、好。按例奏销。更不可累民。其办理之员。仍咨部议叙　　

○丙辰。上诣皇太后宫问安　　

○幸瀛台　　

○谕军机大臣等、据明瑞奏称、现在珠鲁讷已到木邦。伊领兵前进。路径险阻难行。额尔景额之队。亦走险途。断不能先抵阿瓦城。再兵过之后。木邦以外。难设台站。特派骑兵一队。将事件送至木邦。再由台站驰递等语。明瑞进兵。将一切事务。尽心筹画。殊属可嘉。谅不日即可剿歼贼匪。但明瑞。额尔景额。两路行走。近阿瓦城时。方可合一。此际两路互相通信。最为紧要。或于土司犭□罢夷人等内。择其识路径可信任者。俾同官兵送信。两处之事。彼此得知。于进剿自为得力。至木邦以外。不设台站。派兵递送事件。虽为防贼匪抄袭起见。但大兵深入后。不设台站。毕竟不便。且派一骑兵递送事件。军营即少一骑兵。现在珠鲁讷驻劄木邦。兵丁四千有余。彼处事务无多。著派千余名。接续明瑞之队。或百五六十里。或二百余里。择其稳妥处所。酌以二三百兵为一台。递送事件。则军营信息。自无滞碍。著传谕明瑞。珠鲁讷。妥协办理。再此际明瑞。已抵何处。事体若何之处。得便即速奏闻　　

○丁巳。吏部议奏、铨选知府班次。定例。单月。一补班。一捐放。双月。一内班。一外班。一捐班。现在单月捐补班。俱无人。缺出皆归双月推升。而双月亦因捐班无人。仅以内班郎中。外班同知。直隶州。两项轮用。但郎中二年俸满。始得截取。倘一时知府缺多。不敷升选。必至尽用外班。未免偏枯。查员外郎。向准论俸截取。升用知府。今郎中俸满乏人。请将员外郎阅俸已满二年者。照旧截取。俟有知府缺出。先尽郎中升用。乏人。即以引见记名员外郎。按俸抵补。其记名之员。后经升任郎中满二年俸者。即归现在郎中班内选用。未满者。仍归员外班选用。再外官应升知府。祇同知。直隶州。查同知。职任本简。处分亦轻。往往阅俸未久。因无参罚事故。遂得早邀升选。直隶州。有本任应办事件。又复管辖属员。每遇俸深班次。辄以处分较多。有碍升用。窃思直隶州。多系繁剧缺。与其因参罚停升。尽用事简之同知。不知推升后。令其完纳销案。请嗣后除俸深同知。仍照旧办理外。其直隶州俸深人员。有罚俸降俸住俸参罚。无关降调者。俱准其一体升用。住罚俸银。限推升到任后一年完缴。逾限不完。仍饬令离任。降补原官。从之　　

○兵部奏、本年军政届期。谨将武职大臣。将军。副都统。各员开列进呈。得旨、西安右翼副都统兴德。才具平庸。不能办事。著交兵部察议。荆州左翼副都统阿尔萨兰。年逾七旬。精力就衰。著以原品休致。余俱著照旧供职　　

○定豫保卓异推升员弁。依限给咨送部引见例。兵部议奏、各省题补武职各员。俱系要缺。至豫行保举一项。尤为地处边远。缺出行文题补。恐致稽迟。是以先行保举。随时掣补。各省督抚、自应于部覆到日。即行咨送。今查福建豫保之金门镇标右营守备江永泰。澎湖水师左营守备卓其祥。均系例应送部之员。业于上年十二月部议具题。行文调取。已满一年。未据该督咨送。查应行送部人员。向无例限。请嗣后遇题补豫保卓异员弁。该督抚于接准部覆日。限四个月咨送。兼管二省总督。所辖隔省人员。限六个月咨送。逾限议处。其承办要差。不能依限者。令该督抚声明咨报。事竣即令送部。从之　　

○裁甘肃灵州惠安堡盐大使。改设巴里坤同知经历。从陕甘总督吴达善请也　　

○戊午。谕、据达色奏、河东运使吴云从。不能严督众商。加工浇晒池盐。及配运不敷。转为禀请带销停领余引。实属徇商沽名。请旨革职等语。若仅如所奏情节。则吴云从止于不胜任。尚不至于革职。或此外别有情弊。亦不可不核实查办。吴云从著解任。交与彰宝。会同该盐政秉公讯明具奏。到日再降谕旨　　

○谕军机大臣等、前朕降旨令明瑞等攻克阿瓦城。将诸事办讫。回兵时若值瘴作。即在新定地方多住数月。明瑞等统兵前进。谅不日即抵阿瓦城。可以蒇功。万一兵至彼处围攻。贼匪死守不出。则旷日持久。其城不能遽下。我兵口粮饶裕。甚属妥协。倘稍有不敷。与其在彼拒守。不若彻回木邦。相度情形。如现在兵数尚少。即奏请由京派兵前往。再行进剿。但此不过设想之言。谅亦未必至此。著密谕明瑞知之。伊统兵现抵何处。情形若何之处。奏到此旨。即速覆奏　　

