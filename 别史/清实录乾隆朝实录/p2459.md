<!-- { "loadSidebar": true } -->
○户部等部会议、各省督抚奏覆、武职交代、酌定限期事宜。内除仓场总督查覆、所辖汛弁、并无经手钱粮、毋庸交代、直隶总督奏覆、武弁中如并无经管钱粮交代者、仍照旧例报明接卸日期咨部、均毋庸议外。其江苏、安徽、江西、山东、直隶、山西、河南、浙江、福建、四川、湖南、湖北、广东、广西等省。并江南、河东、各总河。暨漕运总督等。各据奏称、武职交代钱粮等项。无论正署、均请照黔省奏准抚标之例。统限一月。造具册结咨部。陕西、甘肃、二省。则议以督抚提镇标下中营事繁。交代请定以四十日。其余标协营、统限一月咨部。云南、贵州二省则议以滇省督提二标。临元等六镇。以及黔省提标、安笼等四镇。经管钱粮军械较多。请无论正署、自守备以上。交代俱限五十日。其余各标协营、定限一月咨部各等语。均应如所奏。如有迟逾。即行查参。兵部照文职交代迟延例议处。又两广总督李侍尧、署漕运总督嘉谟等、奏请武职暂行委署、不及一月者。毋庸交代。陕甘总督勒尔谨、奏请交代各员内、有旋署旋御。在三月以内者。将任卸日期报部。毋庸造具册结。所管钱粮等项。令通报该管上司察核各等语。亦应如所请。并通行各省、一体遵办。又署山西巡抚巴延三奏、武职中如并不经管钱粮之副将、参将、游击、都司、各有兼辖之责者。无论正署、亦于到任一月内。将所属盘查取结咨部等语。查各省经管粮饷员弁。既有本任勒限交代之例。又令兼辖之员。于到任时。盘查取结。事属繁琐。应毋庸议。从之。　　

○是日、驻跸要亭行宫。　　

○乙丑。上御行殿。勾到秋审四川、广西情实罪犯。停决四川斩犯七人。绞犯十四人。广西斩犯二人。绞犯二人。余六十七人、予勾。　　

○两江总督高晋、会同河东河道总督姚立德、山东巡抚杨景素覆奏、蜀山一湖。并无来源。惟收蓄汶河伏秋盛涨之水。始足以济漕运。若如部议、必俟十一月煞坝后、收蓄清水。其时水落归槽。难资存潴。实于济运无益。虽伏秋浑水。不免停淤。然祇在湖边引河渠道之间。不致淤及湖心。所淤之引河渠道。每年冬杪勘估。春初如式挑挖。动项亦属无多。请仍循旧例办理。毋庸更定章程。惟是旧例每年收水。以九尺七八寸为度。盖恐收水过多。冬间风紧。湖堤未免受险。今业将险要堤工。砌石增高。即多收水一二尺。亦可无虞。得旨、如所议行。　　

○是日、驻跸密云县行宫。　　

○丙寅。上至南石槽。诣皇太后行宫问安。　　

○谕军机大臣等、据明亮奏、碾占、巴扎木、两路。贼人拒守甚严。未能即进。拟亲赴西路。与阿桂并力以图。又据舒常奏、接奉谕旨。令赴绒布寨、更替富德。现由沙尔尼、起程前往等因。均属大谬。看来明亮、竟系因北路现无可进之机。而阿桂一路。自攻得勒乌围以来。绕兵前进。声势甚盛。遂欲舍此就彼。甚属非是。各路分派将军参赞。责有专司。自应各就本路。调度熟筹。以期集事。即彼此有应关照之处。亦不过声息时通。订期夹击。互相掎角。断无舍己从人之理。况西路有阿桂为将军。又有丰昇额为副将军。尚何藉明亮之相助。即欲添阿桂兵力。亦止须令奎林、和隆武统领前往。明亮何得轻率亲行。且三将军俱聚于西路。而北路竟无一统领之人。亦无此理。明亮既欲亲行。又不留舒常在营驻守。实为非策。至所称阿桂寄来摺稿。西路可供打仗者。止一万二千人。仅敷什尔德一带进攻。欲令带兵数千。为续添力量。合势扫巢等语。若其事果出阿桂之意。则阿桂亦有不合。因检阅阿桂原摺。据称西路兵虽共三万二千。因自梭洛柏古一带。道路绵长。近于后路营卡内。极力抽兵。止得一万二千。仅敷什尔德一带分路进攻。及为接续之用等语。此就现在抽兵情形而言。并非议令相助。又据称明亮前至军营面商。告以俟官兵绕进得手之后。或河西另有机会。再行筹办过河帮助。否则俟西路攻进噶喇依时。明亮带兵数千前来。为添力合势捣巢之举等语。此乃指攻围噶喇依将得之时而言。其时明亮、或果由碾占一路。乘机攻得。方令前往。并非令其舍河西一带不顾。径往相帮。盖明亮误看阿桂摺稿。并将上下文意、错综误会。遂至于此。因复细阅明亮之摺。据称届时统兵亲往。似此时尚未起身。果尔、则北路兵尚不至于遽涣。但恐舒常既行。明亮又冒昧即往。贼人窥见此路无人。潜从扎乌古而下。将沙尔尼、茹寨、等处。复行占去。则于全局大有关系。甚为可虑。总之此事。明亮舒常所办。太觉谬戾。非寻常错误可比。著传旨严行申饬。明亮此时。断不可轻离北路。如或阿桂、果有必须助剿之处。即令奎林、和隆武、带兵数千前往。亦无不可明亮若能即将河西一带。及早攻夺。下至沿河。方可与阿桂关照会剿。否则将河西一带。加意严紧守御。勿为贼人窥伺滋扰。阅进到之图。所有扎乌古山梁未克贼碉。尚在勒乌围东北。明亮并未将沿河一带。料理肃清。断其过河至勒乌围之路。万一贼人由彼偷越。于勒乌围甚有关碍。不可不极力严防。阿桂曾派令额森特。在勒乌围、转经楼、甲尔日磉桥、一带驻守。此皆防西来之贼。非防北来过河之贼。此处大有关系。仍当谕令实力留心。处处照料不可稍有疎忽。明亮后路未清之时。阿桂切不可将额森特调令他往。致滋贻误。阿桂并传谕额森特知之。至沙尔尼、茹寨、一带。为军粮军火台站所经。不可无妥干大员坐办。富勒浑昨奏、往底木达经理粮台。原为功噶尔拉、当噶尔拉、一路进兵。因思该处进兵。不过牵缀。无庸富勒浑往彼相助。就现在情形而论。河西所关尤重。富勒浑自当在此一带。留心妥办。或仍在梭洛柏古。或酌筹与明亮军营相近最要之处驻守。至功噶尔拉、当噶尔拉、进与不进。无关大要。阿桂攻得噶喇依时。如欲添兵。或调长清处兵一千名。令其带往帮攻甲杂。盖噶喇依一经攻得。则功噶尔拉、当噶尔拉、皆成内地。长清自可径行无阻。著阿桂妥酌行之。至于河西碾占一路。虽贼人坚拒难进。自应别探可进之途。即如阿桂处、初拟由达思里一带进攻。继闻贼人知觉豫防。即改由达乌达围、经安布鲁木而进。程虽稍远。而攻其无备。自易得手。若如明亮之畏难辄止。何由所向克捷耶。又阅明亮图内。官兵所设营卡太多。上下列布三层。似觉无谓。今既将达布依一带营盘、拆毁前移。何不将石真噶一带。及达思拉木方营向北一带小营盘移彻。又可抽添无数兵力。明亮何不计及于此。嗣后务宜诸事留心为妥。舒常较明亮、稍有心计、是以前次派令往吉地驻办堵截逆酋之事旋经明亮奏其于北路军务番情熟习。仍欲得其相助。是以即令复回北路。而令桂林往代。至于袭击正地一事。原令舒常同桂林、酌量办妥。即回北路。嗣因阿桂奏请、令舒常往绒布、换富德至吉地堵截。虽允所请。随据舒常奏、已于八月二十八日、自吉地起程。径赴明亮军营。朕尚以其径去为是。是以谕令仍在北路。无庸前往绒布更换。而以吉地堵截之事。交桂林办理。朕于七八千里外。筹度机宜。只能如此。军营之事。移步换形。或接奉后旨、与前旨情形不符。果能揣度事势。择其妥是者、奏闻而行。朕非惟不责其故违。并且奖其晓事。舒常岂尚不知。而拘泥若此耶。舒常奏已于初十日起身。若至正地。料理袭击之事稍就。即接奉前旨。仍回北路。自属最要。若已驰赴绒布。而富德又自绒布前往吉地。彼此甫经更调。又只宜各就现驻之处。作为定局。实力妥办。不可因有此旨。复行仆仆道途。徒劳跋涉。舒常、富德、均当妥酌而行。　　

○是日、驻跸南石槽行宫。　　

○丁卯。上回銮。奉皇太后居畅春园。问皇太后安。　　

○诣安佑宫行礼。　　

○幸圆明园。　　

○广东巡抚德保疏报广州、惠州、潮州、肇庆、高州、罗定、六府州属。乾隆三十九年分、开垦额外水田二十九顷二十九亩有奇。　　

○以故甘肃河州土司王车位子斌、四州永宁道属麻柳坝土百户仰挖子贾故、各袭职。　　

○戊辰。上诣畅春园、问皇太后安。　　

○谕曰、明亮在军营不甚奋勉。成功后如何用伊之处。另降谕旨。所有广州将军员缺。著永玮补授。永玮正白旗蒙古都统员缺。著迈拉逊调补。王进泰年老。不胜提督之任广西提督员缺。另行补放。所有迈拉逊正蓝旗汉军都统员缺。著王进泰补授。其未回京之前。仍著迈拉逊兼管。　　

○又谕、前因旺保禄、在天津镇总兵任内。看其尚知奋勉。是以令其往署四川提督。在军营后路、驻劄巡防。乃伊自到任以来。诸事毫无措置。竟系一庸碌无能之人。难胜专阃重寄。祇可授为副都统。应俟大功告成后。令其来京。仍为健锐营翼长。似得其长。其四川提督员缺。著桂林补授。伊于川省军务情形。尚为熟悉。且现在吉地一带。办理堵截贼酋之事。以提督大员。在彼督办呼应自必更灵桂林应益加感奋。以副委任其旺保禄所遗之天津镇总兵员缺。即著永昌调补。所有马兰镇总兵员缺。即著满斗补授。　　

○定西将军尚书阿桂、定边右副将军尚书公丰昇额、参赞大臣内大臣都统海兰察、副都统额森特奏、达思里、噶拉宇、一带。因贼众固守改道从达乌达围。绕进奋攻。海兰察所带之兵。分为七起。丰昇额、额森特处。亦分为三路。值风雨交作。涉险冲泥。克取当噶克底、绰尔丹、色木里、各碉卡。并将原拟进攻之达思里、噶拉宇、莫鲁古、各处碉卡寨落。悉行攻克。谕军机大臣等、阿桂等原欲攻达思里等寨。因贼人知觉豫防。须改从达乌达围绕进。今于绕进之时。不但将改道拟攻之当噶克底一路。尽心攻克。并将原拟进攻之达思里、噶拉宇、莫鲁古、一带。尽皆抢占。将军、参赞、调度有方。在事之将领弁兵等。皆冒雨冲泥攀崖越险。所向克捷。甚属可嘉。所有阿桂、丰昇额海兰察、额森特、及奋勇之领队大臣等。各分别赏给荷包。以示奖励。仍俟攻克噶喇依时。一并交部优叙。俾膺渥典。至阿桂统兵攻剿噶喇依。为捣其腹心之计。深得窥要。现在督兵进攻。自断不容复行抽拨。往助明亮。是以前谕阿桂、令调长清所统之兵。但昔岭一带。亦须有人牵缀。即长清之兵。似亦不宜调动。著阿桂妥酌行之。至勒乌围、及甲尔日磉桥一带。甚为紧要。宜防扎乌古等处之贼。过河滋扰。所系匪细。前据阿桂奏、派额森特在彼驻守。颇为可恃。阅此次奏摺。额森特业已带兵进剿。则勒乌围一带。现派何人代彼。该处专防后路过河之贼。其责甚重。阿桂宜选派勇干之人驻办。仍将派委缘由。即行奏闻。　　

