<!-- { "loadSidebar": true } -->
○谕曰、文绶于办理啯匪一案。平日并不督率文武各属、实力缉捕。随时严办。以致养痈贻害。肆行不法。窜入邻境。屡经传旨严行申饬。并交部严加议处。从宽降为三品顶带留任。令其督缉自效。兹据周煌奏、川省啯匪。近年每邑俱多至百十余人。常川骚扰。并有棚头名号。戴顶坐轿乘马。白昼抢夺淫凶。如入无人之境。通省官吏罔闻。兵民不问。甚至州县吏役。身充啯匪。如大竹县役之子。有号一只虎者。啯匪肆行不法。已非一日。朕览此奏。甚为骇异。文绶身任总督有年。乃漫不经心。致令贼匪公然无忌。至于如此。若不及早严办。将来党羽日多。安知不又酿成苏四十三之事。如勒尔谨耶。此事若交文绶办理。伊不过仍行讳饰姑息。复致养痈。文绶、著革任。发往伊犁。令其自备资斧。效力赎罪。四川总督员缺、著福康安调补。其云贵总督员缺、著富纲补授。富纲未到任之前。著刘秉恬署理。杨魁即著署理福建巡抚。督抚等身任封疆。戢暴安良。是其专责。乃文绶于啯匪一案。因循贻误。至于此极。不得不亟为整顿。严示惩儆。至周煌以本省之人。奏本省之事。如有挟嫌虚诬。或欲示威地方官。则断难逃朕洞鉴。必治其罪。今所奏属实。故将文绶罢黜。然未致酿成事端。若甘省之勒尔谨。斯在文绶尚为厚幸。朕于内外大小诸臣。进退黜陟。一秉至公。何尝不欲久用其人。故屡致革任而留之者。如高晋等。并为过可恕也。若至不可恕。则朕亦无可如何。此用人之苦衷也。各督抚等、其各实心实力。整饬地方。不可因回护处分。一味姑容。自诒伊戚。以副朕简任之意。将此通谕中外知之。　　

○钦差大学士公阿桂、署理陕甘总督李侍尧奏。甘省请添仓廒一节。据工部单开。共二十七案。臣等将各厅、州、县、未开捐时粮数。与添建时粮数比较。其西宁、大通、静宁、三处。尚不及三十九年前旧存之数。其隆德、渊泉、安西、玉门、敦煌、肃州、高台、古浪、三岔州判、礼县、西和、清水、徽县、成县、洮州厅、十五处。虽较从前增减不等。但现据各该员供称、以银抵粮。并不买补还仓。何用添设廒座。明系藉端捏冒之计。请俟分发人员到省。即先革审。并无论曾否建盖。概不准销。至抚彝厅、及张掖、永昌、二县。存粮较多。已派军机司员敷伦泰往勘。谕、甘省监粮一项。既属纸上空文。乃该员复借建仓为名。恣其侵冒。是又于冒赈开销之外。设法侵欺。其情节较冒赈各员更重。将来审明定案时。必当加倍治罪。以为贪婪狡诈者戒。　　

○谕军机大臣等、据阿桂等奏、请酌复惠济银两、以禆营伍一摺。固为兵丁需费起见。添兵自当添赏恤。然总属无多。且现在所有兵丁。其赏恤本即动用正项也。其果有不敷之处。以致不行赏恤乎。著奏闻。国家赏兵之费。藉商营运支给。其名究属不美。况现在户部库项充盈。即狭甘二省、添设兵丁。所需红白赏恤。费用较多。原当开销正帑。著传谕阿桂、李侍尧、毕沅、所有此次添兵之费。及将来陕甘二省兵丁红白赏恤事件。俱著动用正项开报。　　

○又谕、福康安在云贵总督任内。办理铜盐诸务。颇能尽心出力。是以将伊简调川省。委办啯匪一案。福康安即亲往该处。督率文武各属。分头搜捕。剿除净尽。毋使一名漏网。致滋遗孽。伊若不能实力妥办。将何以副朕委任之意。又将何颜以对朕耶。福康安接印后。将啯匪搜捕净尽。办理全行完竣。一切可以自信无事。于冬月再行来京陛见。亦不为迟。倘一时不能完竣。断不可因私废公。即今岁不来。亦无不可。所有明发谕旨一道。并周煌原摺。一并钞寄、令其阅看。仍将奉到此旨起程日期。迅速由驿覆奏。以慰廑念。寻奏、臣于二十四日。接奉谕旨。即于二十五日。将云贵总督印务、移交抚臣刘秉恬署理。当日驰驿起程。得旨、览奏俱悉。　　

○癸未。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。　　

○遣官祭显佑宫、东岳庙、城隍庙。　　

○上御澹泊敬诚殿、扈从王公大臣官员、及蒙古王公台吉等、行庆贺礼。　　

○甲申。谕军机大臣等、据萨载奏、黄水漫入东境、入江南运河。酌筹分洩缘由。及沛县近日水势情形一摺。已于摺内详悉批示。此次豫省北岸漫口。全在黄水去路通畅。水急沙行。免致停淤湖底。有妨济运。尤在迅速合龙。使黄水早归故道。今据萨载称、豫省北岸漫水。下达江南境者。汇注于微山湖。由湖口闸、伊家河、及荆山桥河三处。分洩入运。汇注于邳宿运河。一出杨家庄口门。仍入黄河故道归海。一出盐河闸、由莞渎武障等河归海。业与李奉翰商酌。将北岸通连湖河各闸坝堵筑、不使沂河骆马湖之水入运。俾腾空运河。以备漫水等语。所办好。豫省北岸漫水。分流入运。由杨家庄、盐河闸、两处分洩入海。若两处涨水。有不能容纳之势。即开高晋所挑之新河。以为分洩之地。亦无不可。著萨载随时酌量办理奏闻。至摺内所称上游长水无多。因湖口闸迤下、有八闸约拦。及江南境内之河清、河定等闸。层层兠住。所以由湖口闸入运下注之水。不见盛涨。前拟刘老涧闸旁酌开水口之处。似可毋庸办理等语。湖口一闸。为微山湖分洩入运之路。该处果能畅流无阻。则沙自不致淤停。前据国泰奏称、东省湖河。并未受黄水淤垫。惟刘老涧坝外河底积淤。是以水势不能大洩。今萨载又称、湖口闸水势下注。不见盛涨。如此则曲家楼漫溢之水。汇注于微山湖者。其分流去路。不无迂缓。将来浮沙必至淤垫。河身积高。甚为可虑。况湖面甚宽。湖底又深。虽用混江龙刷沙之具。亦何能一例汕刷。使得照常济运。朕于此处日夜廑念。著传谕萨载、国泰等、即将该处湖身、现在如何淤垫。黄水大溜往南一股。何以不见盛涨之处。详悉勘明。据实绘图贴说。迅速覆奏。不得稍存回护讳饰之见。至魏家庄漫口。现在河身业已断流。其堵筑自易。目下计已合龙。但系断流后施工。必得十分镶筑夯硪坚实。庶水复故道后。可以永保无虞。至豫省之曲家楼堵筑合龙。尤为目今第一紧要之务。前已谕令李奉翰等。将引河两头加展宽深挑挖。庶开放时全行畅注。于合龙较为有益。现在两坝是否镶裹坚固。每日下埽若干。计算何日可以竣事。著再传谕李奉翰、韩鑅等、即督饬在工文武员弁。星夜赶紧。一面挑挖引河。一面将两坝埽工。次第镶筑。以期迅速集事事。将此传谕萨载、李奉翰、韩鑅、国泰、富勒浑等、妥速熟筹办理。并将此旨、及萨载原摺。仍附便先行钞寄阿桂阅看。　　

○军机大臣议覆、钦差大学士公阿桂、署理陕甘总督李侍尧奏称、陕甘兵数。因裁粮扣抵军需垫项。以致那移改拨。牵混不符。现奉旨俱令挑补足额。并将陕甘兵数酌增。应令该督抚、于每年造册时。将实在正额兵为一册。屯防移驻兵为一册。明晰开报。并令各直省遵照。得旨、如所议行。　　

○乙酉。谕、朝廷设兵卫民。简核军实。期于行伍整齐。兵额充足。如兵丁等红白事件。从前设有生息惠济银两。以资赏恤。后因生息名色。有关国体。特饬停止。昨据阿桂等奏、陕西添兵案内。筹及赏恤。声请酌复惠济银两。朕以国家赏兵之费。藉商生息支给。究属非宜。已传谕阿桂等、令其动用正项开销矣。兹袁守侗、海禄、前赴行在。令军机大臣传旨、询问直隶。云南、赏兵银两支销款项。据称直隶裁扣公粮银二万两。云南裁扣公粮银一万六千余两。以备赏用等语。看来各省大都如此。兵丁红白银两。原系加惠营伍。格外施恩。若因此裁扣名粮。致兵额不足。殊非核实营伍之道。况今户部帑项丰盈。各省藩库积存充裕。即现在京营添兵四千九百名。陕甘二省各营添兵一万二千九百余名。其马步粮饷。合之各省兵丁赏恤红白银两。约算岁支不及百万。国家何靳此费。不令开销正帑。而各省乃纷纷裁扣名粮。又且请复生息。甚无谓也。朕临御四十六年以来。惟事事以敬天勤民为念。凡三次普免天下地丁钱粮。两次普蠲各省漕粮。以及遇灾即赈。总计何啻万万。又并未加增赋税。仰荷上苍嘉佑。开拓边陲。府藏殷实。国用充饶。朕又岂肯稍存靳惜。致令有司开聚歛克扣之端乎。所有各省营伍赏恤兵丁红白银两。自乾隆四十七年始。俱著于正项支给。造册报部核销。至各省提镇以下武职员弁。俱有应得坐粮马乾等项。前于六月内、业经降旨通谕各省督抚。将各该省武职所得公项。逐一查明覆奏。俟奏报到齐。令军机大臣会同该部核办。照文员之例。议给养廉。其所扣兵饷。即可挑补实额。核计添给养廉。岁支亦不及二百万两。官员既无拮据。而各省又增添兵力。于营伍大有裨益。朕御极之初。户部库项不过三千万两。今已增至七千余万。复有何不足。而不加惠天下。散财以得民乎。所有办理添兵补额红白赏恤银两。及裁添名粮养廉缘由。明晰晓谕中外知之。　　

○四库全书馆总裁质郡王永瑢等议奏、监生在馆效力誊录。皆由吏部册送。并未注明在部在甘捐纳字样。其已经分发铨选者。应交吏部查办。其在馆当差者。请先行传唤。谕令实供。如有汇缘嘱托。系王亶望送给实收之人。即褫革。并移咨陕甘总督查覆。从之。　　

○赈恤湖北潜江、江陵、监利、荆门等、四州县。本年水灾饥民。并予缓徵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十八



大清高宗法天隆运至诚先觉体元立极敷文奋武孝慈神圣纯皇帝实录卷之一千一百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。八月。丙戌。上自避暑山庄启銮、幸木兰。　　

