<!-- { "loadSidebar": true } -->
○谕军机大臣等、从前自准噶尔投来之额鲁特博罗特等六人。安插青州。合夥逃去。已擒获五人。惟额鲁特达什哈一名未获。朕曾降旨、就所过地方。令该督抚查拏。迄今一月。未据该督抚等奏明拏获。青州地处东偏。其脱逃必由直隶潜行。且状貌易于躧缉。该督那苏图应即密饬严查。擒于境内。何以不闻奏报。夫跟缉奸宄。乃地方之责。各该督抚等。平日每称严行保甲。若果督率各属。实力稽查。其栖止处所。形迹可疑。自难逃邻佑之盘诘。今迟久而未弋获。则其不留心严缉可知。他省去京较远。直隶、河南、山东、山西。道里甚近。何不即行奏报。可传谕询问该督抚等。令其将现在如何办理查拏之处。即速奏闻。寻直隶总督那苏图奏、上年接廷寄、随知会古北口提督、山海关副都统等。于各边口严查。并饬各官速差兵役。在关津隘口。查拏务获。复选善缉之兵。于张家口、独石口、龙泉关、倒马关、及通杀虎口之僻道。分路缉拏。伏思逃犯行踪诡秘。青州路通天津。现在流民北下。恐其潜身夹杂此内。臣指出密行各处。照依年貌留心察问。得旨。设法缉拏务获。此不比寻常逃犯也。山西巡抚准泰奏。上年即飞札太原、大同、两镇、暨按察司。密令文武躧缉。并札绥远城将军、归化城都统、右卫副都统、及太原城守尉等。一体严拏。缘未覆齐。是以未奏。得旨。当紧缉拏。不可膜视。河南巡抚硕色奏。上年遵即密劄按察使饬属悬立重赏躧缉。因未报获。故未奏闻。得旨。知道了。山东巡抚阿里衮奏。达什哈先在青州潜逃。并未准青州将军咨会。所有就所过地方查拏之旨。亦未奉到。兹奉谕。随即密饬查拏。得旨。另有旨谕。　　

○庚子。上诣安佑宫行礼。　　

○御正大光明殿。赐朝正外藩及内大臣大学士等宴。召喀尔喀超勇亲王固伦额驸策凌、鄂尔多斯郡王查穆扬、敖汉多罗贝勒固山额驸罗卜藏、科尔沁辅国公固伦额驸色布腾巴勒珠尔、贝子品级和硕额驸达尔玛达都、喀喇沁辅国公敏朱尔拉卜坦、科尔沁和硕达尔汉亲王和硕额驸罗卜藏衮布、喀尔喀车臣汗达玛林、额鲁特多罗郡王和硕额驸色卜腾旺布、鄂尔多斯固山贝子那木扎勒多尔济、乌喇特镇国公索诺穆札木三、喀喇沁辅国公多罗额驸查拉丰阿等。至御座前。赐酒成礼。　　

○谕曰。班第现在出差。著傅恒兼管兵部尚书事务。　　

○又谕、此次兵部随驾大臣。著派雅尔图去。　　

○钦差大学士高斌覆奏。查常安一案。并无入己赃私。实由喀尔吉善访闻不确。而常安琐屑苛细。怨声载道。实不胜巡抚之任。乃臣摺内俱未声明。过于简略。惟有遵旨回浙。再加核审。改正疎漏。得旨。览。看此则先存和事沽名之过犹小。今之饰非护短之过大矣。朕前旨非儿戏。宜慎思轻重也。　　

○又奏。遵旨查勘兰郯河道。酌议应修工程。查得沂州一郡。兰郯二县、地处下游。山河甚多。最大莫如沂河。发源青州府之沂山西岭。受上游诸山河水。会于沂郡东二里许。合流下注。经兰山郯城二县。达邳州之边卢口分流。一由徐塘口入运河。一由宿迁骆马湖入六塘河归海。东西两岸。向有民埝。亦间有动帑修筑者。积年山水骤发。残缺颇多。如西岸之清水、龙潭、胥家、重坊、等口。并东岸之高庄、华埠、等口十数处。节年淹浸田畴。而通京大路之李家庄。对岸之江风口。本属平漫。积经冲刷宽深。渐成河形。每遇水发时。注下游之武河、芙蓉、燕子、陷泥等河。各不能容。连漫民田百余里。此兰郯二县被灾之由。而下游邳州亦受其累者也。若听其散漫。则岁岁受淹。如遽行坚堵。则沂河势有难容。臣同完颜伟会商。拟于江风口河唇。建碎石滚水坝五十五丈。高深八尺。与两边老崖相平。拦水俾归正流。再于进里百余丈。河形深处。建碎石滚水坝一百六十五丈。中间高深一丈。使寻常之水。仍由沂河循轨下注。有余之水。即从滚坝减出。一由向有河形之浆水汪、入武河。出邳州沙家口入运。一由浆水汪出柴口。仍归沂河。以缓其势。其正河内。因旁洩年久。水缓沙停。自此水归正河。可藉刷沙。其余清水、龙潭、胥家、等数口。均应补筑。再于河形深槽。酌加碎石戗工保护。其兰邑西岸向有之吴家口。计宽十丈。亦应酌填碎石。使溢水仍归武河。又兰邑江风口对岸之李家庄。郯邑之马头镇等处。民居稠密。河势兜湾。拟于临河一面。亦砌碎石。以上碎石工程。俱急应兴举。至沂河两岸卑薄残缺民埝。应一律加培。其兰邑之柳青河。郯邑之墨河。均宣洩田间坡洼积水。年久淤垫。应挑挖深通。至于江风口坝工。并下游之武河、芙蓉、燕子、陷泥等河。有疏筑酌剂之处。均俟江风口建坝。经伏秋后、再勘办理。其郯城县境内墨河。禹王台之东岸。逼近马陵山。地势高阜。即墨水泛涨。亦旋长旋消。不甚为害。该县请筑子埝。虽为捍御起见。但一经筑埝。山水积潦。且虞宣洩无路。应无庸议。至江南邳州。为沂河下游。地势洼下。兼多沙浅。且西岸卢口之分流。并进里之冯家楼。均有偏趋之势。今兰郯境内沂河上源。既经兴举。将来江风口等处之分流减少。正流自必加增。所有下游工程。亦应并举。如卢口、冯家楼、等处。均宜酌添碎石坝工。挑溜归正。至河内浅阻浮沙。碍难挑挖。应用刮板疏通。其两岸残缺民埝。亦应加筑。再宿迁县境内之骆马湖。又沂水诸流汇潴之区。夏秋水涨。则相势分导以资保护。冬初则相机收蓄以济漕运。惟临运河东堤。最关紧要。虽屡经加筑宽厚。如遇水势暴涨。不无风浪撞击。上年曾于邳宿所属运河、临湖东堤要处。酌建碎石戗工。经伏秋风浪。已有成效。应于未修处。分别缓急。次第办理。更有请者。此次工程告成后。如有堤埝残损。河道淤浅。令各州县督率民夫。随时修浚。至于碎石工程。非民间所能经理。应交就近该管之河员兼管。下军机大臣会部议行。　　

○顺天府行乡饮酒礼。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百六


大清高宗法天隆运至诚先觉体元立极敷文奋武孝慈神圣纯皇帝实录卷之三百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁桂事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。正月。辛丑。月食。　　

○上御正大光明殿。赐大学士尚书侍郎等宴。　　

○谕曰。大学士高斌摺奏承审常安一案。情节未甚明晰。尚有应行讯问之处。著大学士公讷亲乘驿前往。会同高斌查审。高斌著在浙江、候讷亲到日。公同审讯。　　

○谕军机大臣等、据喀尔吉善所参常安一案。大学士高斌承审尚有未妥之处。前已传谕喀尔吉善矣。今特命大学士公讷亲前往会同审理。著传谕喀尔吉善。令其即速赴浙等候。　　

○壬寅。谕曰。大学士公讷亲现在奉差。著大学士来保在京总理事务。　　

○调原任贵州按察使宋厚来京引见。　　

○癸卯。谕军机大臣等、前据巡抚纪山奏称、现在运送军粮蛮夫不足供役。添雇内地人夫分运等语。看其情形。甚属艰苦。价值亦极昂贵。几与最前康熙年间北路军营运价相等。纪山既深以运饷为难。恐其办理未能妥协。且伊原有巡抚应办事务。难于兼顾。是以特遣尚书班第前往调度粮运。再从前筹画金川善后事宜、应安设喇嘛统率之处。班第熟悉西藏情形。善后事宜。张广泗与之会同商酌。必能谙晰事理。伊现管理藩院事。即行文西藏喇嘛等。亦必益加信向悦服。于善后事宜。自属有益。至现在进兵调遣攻剿机宜。一唯张广泗是任。可即传谕张广泗。令其会同班第纪山酌量料理。　　

○又谕、据四川副都统卓鼐所奏雇觅蛮民运饷一摺。著钞寄班第会同张广泗纪山阅看。于彼处情形。是否有济。应否准行。详晰酌量妥协定议。如属可行。著一面办理。一面具摺奏闻。寻会奏。据卓鼐奏称、杂谷等土司所辖蛮民。家口数万有余。山多地少。一年产谷。仅敷半年食用。每于九月收获后。约计五六万口入内地各州县佣工。现因大金川用兵。禁其入内。恐至青黄不接时。乏食滋事。不若雇令运粮。并称安台递运。官定脚价。每米一石。每百里给银一钱。计算每夫负米三斗。日行四十里。始得银二分二三厘。实不敷用等语。查此乃内地运粮情形。非口外现办之事也。缘内地自重庆、泸州、嘉定、眉、卭等属运粮。西至成都、灌县。南至雅州等处。皆系各地方官雇民夫挽运。道路既平。食物非贵。每米一石。每站给银一钱。计程七八十里不等。负重之日给价。回空停给。每石夫二名。以往返计之。每夫日止得银二分有零。此向例也。至由口外挽运军营。自进兵以来。西南两路台站。及随军挽运兵粮。因番径崎岖。雪山重叠。乌拉难行。俱先尽雇蛮夫。不特杂谷之民。久经应募。即瓦寺、沃日、小金川、木坪、明正、革布什咱、巴底、巴旺、绰斯甲、各土司所属番民。概行派雇。继因蛮夫不足。于内地添派汉夫。每夫运米五斗。负重之日。给脚价银八分。口粮米一升。回空止给口粮一升。缘山路险峻。每站俱在三四十里之间。并无过远。至杂谷等处蛮民。入内佣工者。因山多田少。收获一毕。即各挈男妇老幼。赴成都重庆各州县佣工糊口。名曰下坝。至春三月内。仍俱回巢耕种。上年因用兵需雇蛮夫。是以禁止下坝。令其运粮。其余老弱男妇。间亦有入内地糊口者。卓鼐所奏。俱未确悉。报闻。　　

○又谕、前因安插青州之额鲁特博罗特等脱逃。该将军及副都统等不行奏报。业已传旨申饬。及差侍卫赛音图、理藩院郎中善泰、前往会同三达色、将已经拏获之博罗特等五人审讯正法。赛音图等复命回京。三达色并不将办理之处奏闻。又经降旨询问。而三达色于接到朕旨之后。仍不过陈奏谢恩。无一语及前事。竟若置身事外者。三达色著传旨严行申饬。　　

○又谕曰。户部左侍郎德尔敏现在奉差。其员缺著兵部侍郎雅尔图暂行署理。　　

○甲辰。谕曰。闽浙总督喀尔吉善现署福建巡抚。今往浙省。如潘思榘尚未到任。其巡抚印务。著布政使永宁暂行护理。　　

