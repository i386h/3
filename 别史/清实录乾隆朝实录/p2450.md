<!-- { "loadSidebar": true } -->
○又谕、昨因周元理奏、霸州等三十余州县。被潦之处较多。已谕令确查、与上年河间等处旱灾轻重若何。据实具奏兹据奏称、霸州等七处。被灾较重。约有八九分不等。其大兴等十九州县。及续报之赵州等九州县。又大名、玉田、元城、三县。已报成灾者。大约六七分居多。稍重者不过八分等语。看来此次被潦情形。似觉稍重。但未识与乾隆三十五、六、两年被灾轻重若何。前此三十五、六、两年放赈。因直隶留备银数不敷。曾拨部库银两协济。今岁应需赈恤银两。比前此两年、约计多寡若何。藩库现银。是否足用。著传谕周元理、一并查明。迅速据实覆奏。寻奏、本年被灾州县。不及三十五、六、两年之重。将来赈济所需。亦不比前此之多。藩库现银五十余万。可先拨用。得旨、览。　　

○又谕、前据御史戴翼子奏、自缢命案缉凶、请仍照定例勒限开参一摺。所奏已未能明晰。因交该部查奏。今吏部议覆、祇称遵照成例办理。并非另有更改等语。所言仍不明晰。若吏部原办并无错讹。则系该御史条奏未当。知该部所办与成例不协。即系该部之误。自应据实具奏改正。二者必有一是。岂得语涉含糊。著传谕该堂官等即将此案孰是孰非之处。另行详悉查明覆奏。　　

○庚辰。土尔扈特郡王车楞德勒克、及年班贝子沙喇扣肯等入觐。上御卷阿胜境。召见。赐食。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、昨岁山东逆犯王伦案内。尚有逸匪归太、刘焕、冀盘佑、未经弋获。三犯俱系罪大恶极。不容漏网之人。前曾谕令该将军府尹等、留心查缉。至今尚未就获。或系奉行不力。视为具文。归太、向曾贩马营生。于口外路径。皆所熟悉。恐其虑伊本籍、及内地各省、躧缉必严。难以潜避。不敢存留。因奉天地方。山东百姓流寓耕作者多。或可改名匿迹。刘焕、冀盘佑、或相依同窜。亦未可知。著再传谕将军弘晌、管府尹事德风等、饬属设法躧访。上紧严缉务获。勿使要犯日久稽诛。仍将作何办理缘由。即行覆奏。　　

○又谕曰、德风奏、据义州知州燕都详报、直隶民人李相、脖项现有刀痕。复将头颅打破。跳入井内。经众救出。随于李相行李内。搜获结拜盟单。现在查办等因一摺。结盟滋事之犯。自应查讯明确。照例办理。至该知州燕都、身系满洲。其音写汉字名、竟似燕姓汉人。在京住久。故名燕都。以取文义联络。此等陋习。实为可鄙。满洲成语。可以取名者甚多。其音汉字样。不致牵混者。亦复不少。何必用燕都二字。以与汉人姓名相混乎。著传谕德风、谕令该知州。即另行改名。附便奏闻。并咨部旗存案。寻奏、该知州遵即改名克昇额。得旨、览。　　

○辛巳。赐沙喇扣肯等食。翼日如之。　　

○壬午。遣官祭关帝庙。　　

○谕曰、徐绩奏、河南武陟县沁河。前因骤涨、漫开张村民堰。由班家沟入黄。今漫口已经堵闭。而被水低洼处所。收成未免歉薄。水涸后。只可赶种秋麦、以备春收等语。武陟被淹地亩。虽仅五百余顷。不过一隅偏灾。但该处民人。秋成既歉。于购备耔粒。不无拮据。且有经水冲塌草房。修葺亦复不易。殊堪轸念。著徐绩、即查明武陟县被水之地。每亩先借给耔种六分。俾得及时种麦。并照例赏给修房银两。并抚恤一月口粮。以示朕体恤穷黎至意。该部遵谕速行。　　

○又谕、据富勒浑等奏、川省报销。款项繁多。必须熟于销算之员。方为得力。前于李湖到川时。询有原任大关同知余庆长。向办云南奏销。甚为实心。该员服阕候补。现在调取来川。入报销局办事。实能细心综核。请旨将余庆长留川补用等语。著照所请。余庆长、即留于川省。办理奏销事务。遇有相当缺出。即行奏请补用。　　

○癸未。遣官祭昭忠祠。　　

○谕曰、富德奏、刨挖地道。运贮火药。将噶咱普山腿下碉卡木城。立时轰塌。毙贼甚众。富德调度有方。将弁等亦各实力奋勉。均属可嘉。富德、俟大功告成。一并优叙。所有在事出力之将领弁兵等。并著交部查明议叙。　　

○谕军机大臣等、前据熊学鹏续奏、小镇安等处。自安南逃回厂徒。已至一千余名。较初次所奏。几多三倍。更不便存留本地。是以谕令该督抚、将此等厂徒。分发乌噜木齐。仍晓谕以谋生之处。切勿稍露端倪。妥为办理。今据李侍尧奏、窜回民人。现已二千有奇。严究滋事要犯。从重定拟。如止系附近贸易佣工之人。讯明原籍住址。解交地方官严行管束等语。所办未妥。计李侍尧拜发此摺时。尚未接奉前两次所降谕旨。故为此奏。此等匪徒。大都皆游手无赖、不安本分之人。若使仍留本地。伊等于安南道路熟习。日久必潜越夷境。仍滋事端。惟是人数已至二千余。为数太多。非但乌噜木齐一带。难容如许匪徒。即沿途递解。人数太多。照料亦殊不易。自应分别妥办。但其事颇有关系。恐非熊学鹏所能经理。著李侍尧、迅即亲赴粤西。细查此项窜回人众内。如有在安南滋事不法之犯。即应照例另办。其中如有蠢笨无能。及有亲族产业可依者。尚可饬发各本籍。交地方官、严加管束。令在境内佣耕手艺营生。毋许再行出境滋事。日后如有违犯。加倍重治其罪。若只身无籍之徒。断不可仍留本地。致令日久复萌故智。李侍尧当详加察勘。视其形迹稍觉犷悍者。即发往乌噜木齐等处。令其屯田出力。其人尚驯懦者。酌量于内地省分安插。听其各谋生理。但不可令在沿途及苗疆省分、并毗连两广地方。致使日后复得逃回滋事。并于起解时、明切抚谕。此系特、旨。念其贫苦无依。授以自谋之地。并非发遣。并饬解员妥为防范。勿使中途窜脱。若有在路逃遁者。拏获之日。即照遣发新疆例正法。仍于近边各处。严密防卫。酌定善后章程。毋许再复有人、窜至安南滋事。李侍尧于办妥时、即行覆奏。先将奉到此旨、起程前赴粤西日期。即行奏闻。李侍尧未到之前。熊学鹏务须处以镇静。不可因人多事大。稍涉张皇。至所称安南国王、拏获首犯张德裕等三名、从犯张学昌等十五名、解送前来。现饬左江道接收。解赴粤东审办等语。自应按照律例办理。毋稍姑息。如已赶解赴东。即在东省监禁另办。不必因李侍尧现赴粤西。复行解往。若尚未起解。即可候李侍尧到时、一并审办。但现在南宁地方。所有窜回各犯。皆聚于彼。此等首从要犯。不宜复解彼处。致令余众惊疑。著李侍尧另酌、于经途妥当府分。严行监禁。俟办完全案回程。再行审讯办理。至阅安南国王原咨。有请将进口散众、求矜容免究之语。虽属该国王美意。但内地民人。越境滋事。自当分别绳以内地之法。未便概为姑宽。应将此檄示该国王。俾知天朝德威所在。不容丝毫假借。现令军机大臣代拟李侍尧檄稿。谕以接准该国王来咨。将在厂滋事之张德裕、古宇汤、李乔光、三犯。并夥徒十五人。委员押解进关。咨内声明该犯等、首服认咎。投纳兵器。听候处分。又称夥伴合力营生。非是生事为匪。如进口回籍。上宪自广矜容、免其究处等因。固是该国王美意。代求曲予矜全。接阅来咨。深为嘉悦。惟是内地民人。敢于越境滋事。天朝律有明条。难于轻宥。不但所执首从十八犯。应按律从重究处。即窜回人众。本阁部堂现亦亲赴粤西省。就近详细研求。若其中尚有与首犯附和不法者。仍须依律惩治。即系一时乌合、闻拏投仗而散者。虽与持械拒捕有间。但既至外国生事。即不便概置不问。今本阁部堂逐一查讯。视其情节轻重。分别内遣外遣。及发回原籍羁管。不许复出生事。违者加倍治罪。现在奏闻大皇帝候旨遵行。中国法度所在。从无丝毫假借。不便因该国王之申请。曲法徇情。且本阁部堂所以按律严惩之故。亦欲儆戒将来。不使匪徒复至尔国滋扰。仍是保护尔国之意。该国王必能深体本合部堂执法防弊之深心也。再本阁部堂现在严定章程不许内地民人。再至该国边境、居住滋事。嗣后如有沿边百姓、私越边界、潜居该国者。该国王务须随时报闻。以便檄令拘解究治。更为妥协。著发交该督、缮写回文。行知该国王遵照。仍将安南原咨、发回该督存案。将此由六百里传谕知之。　　

○以署云南昭通镇总兵斐慎。为甘肃宁夏镇总兵。　　

○甲申。太宗文皇帝忌辰。遣官祭昭陵。　　

○定西将军尚书阿桂、定边右副将军尚书公丰昇额。参赞大臣内大臣都统海兰察、副都统额森特奏、官兵连夜攻勒乌围、转经楼、附近寨落。贼窘迫抗拒。官军连拏木栅。抢占贼寨。其地有高磡五层。须逐层攻克。现已至第四层磡下。拟用枪炮轰击。谕军机大臣等、贼众当此窘迫之时。尚敢舍死抗拒。实为可恶。然亦不过护巢情急。暂缓须臾。官军奋力围攻。蚁辈岂能经久。况我兵接拏木栅。已至第四层磡下。用炮轰摧。尤为得力。自可克期而得。　　

○乙酉。浙江巡抚三宝疏报、仁和、余杭、嵊县、兰溪、开化、乐清、瑞安、海宁等、八州县。乾隆三十九年分、开垦田地山池二百四顷四十四亩有奇。　　

○丙戌。太祖高皇帝忌辰。遣官祭福陵。　　

○谕军机大臣等、安南窜回内地厂徒一事。已屡谕李侍尧、熊学鹏、令其不动声色。妥为查办矣。今据熊学鹏奏、摘取要犯。解赴东省其余分别被拏而逃。及被夷官逐出、并闻风逃避各种现在西省管押。听候督臣酌核等语昨李侍尧奏到此项人犯。约二千余。因人数过多。曾令李侍尧亲往粤西。酌量分为数等办理。今据熊学鹏所奏、则各犯情节轻重。本有等差。即可照此核定。如系在厂滋事、于缉拏时逃走者。其人必皆桀骜难驯。断不宜仍留内地。自应发往乌噜木齐等处种地。其中或有悍黠尤甚者。并当发往伊犁。其实系被夷官逐出厂者。虽与滋事被缉者有间。然究非安分之徒。亦不便留于本省。致日久复萌故智。应遵前旨。分发各省安插。听其自行谋生。其并未在厂、祇系附近贸易闻风逃避者。其人尚属无过。查讯得实。仍可留于本籍。交地方官、严加管束。令其佣耕小本营生。不许复行出外生事。若查讯其人、并无亲族行业可依。或素系游手无藉者。留之恐蹈前辙。亦应酌发各省安插。余仍照前谕、妥酌而行。此旨著由六百里发往。传谕李侍尧、熊学鹏、知之。仍即将作何办理之处。由驿覆奏。　　

