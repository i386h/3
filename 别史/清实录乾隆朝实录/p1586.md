<!-- { "loadSidebar": true } -->
○丁未。谕、据大学士蒋溥之子蒋檙陈奏、八月初旬。扶送父榇回籍。著照从前伊祖大学士蒋廷锡之例。沿途文武官弁。在二十里以内者。俱至榇前吊奠。并差人护送。俾长途安稳。早抵故里。其轻车都尉世职。即著蒋檙承袭。蒋檙。著由京起程回籍。不必趋赴行在谢恩。抵家后料理丧事毕。仍著来京在南书房行起　　

○协办大学士刑部尚书鄂弥达。遗疏闻。得旨、鄂弥达扬历中外。宣力有年。今闻溘逝。朕心深为轸惜。著加恩赏银二千两。办理丧事。仍派散秩大臣一员。带领侍卫十员。往奠茶酒。所有应得恤典。该部察例具奏　　

○戊申。上御勤政殿听政　　

○以詹事府詹事温敏。为通政使　　

○以贵州安笼镇总兵素诚。为正蓝旗汉军副都统　　

○己酉。上诣畅春园、问皇太后安　　

○军机大臣等议覆、参赞大臣舒赫德等奏称、库车以西。至喀什噶尔各城。驻劄官兵。应给口粮羊只。现在购办充裕。惟本年已逾半载。毋庸多给。满洲、蒙古兵、各支给两月。绿旗兵、各支给一月。尽敷养赡。请嗣后定为每年满洲、蒙古兵、支给三月。绿旗兵、支给一月等语。查各回城购羊。多寡难以豫定。如限于成数。遇采买不敷之时。碍难办理。除本年羊只充裕、应如所请外。嗣后每年惟视购买之多寡。酌量办理。多则满洲、蒙古兵、支给四月。绿旗兵、酌给一两月。否则满洲、蒙古兵、酌给三两月。绿旗兵、止给米面。从之　　

○以喀喇沙尔办事大臣按察使衔纳世通。为工部右侍郎　　

○以工部尚书阿桂、为镶蓝旗汉军都统。四等侍卫雅郎阿、为镶红旗蒙古副都统　　

○庚戌。谕曰、阿桂现在伊犁办事。其镶蓝旗汉军都统。著果亲王署理　　

○军机大臣等奏、平定准噶尔回部后。陕甘等处。裁彻之绿旗兵。台站。及满汉营马每年于三四月牧放。合计可节省银六十二万两有奇。所有伊犁。叶尔羌。等处大臣等养廉。官兵盐菜银。请即于节省项下动拨。报闻　　

○又议覆、喀什噶尔办事都统海明等奏称、阿克苏、乌什、赛哩木、拜、四城。本年羡余谷。为数无多。暂行收贮。俟次年积贮丰裕。再行抵放官兵盐菜银等语。应如所奏办理。从之　　

○户部议覆、贵州布政使徐垣奏称、各省盐道库。例系督抚亲查。惟粮驿二道库。责成藩司盘查。加结由巡抚核题。藩司与道。谊属同官。保无瞻徇容隐。请统归督抚亲查等语。应如所奏。但藩司亦不得轻卸其责。应令核明款目。于督抚未查之先。加结详送。倘督抚查有亏缺。仍照例分赔议处。从之　　

○辛亥。中元节。遣官祭永陵、福陵、昭陵、昭西陵、孝陵、孝东陵、景陵、泰陵　　

○遣官祭孝贤皇后陵。端慧皇太子园寝　　

○谕、据张师载奏报六月下旬。连次大雨。汶水陡长。东平。宁阳。汶上一带。民堰多有漫刷。现在晴明。水势消退。近河要工。俱各保护平稳等语。今年直隶山东等省。雨泽在在透足。惟夏末秋初。雨势稍稠。低洼地亩。未免有淹浸田禾之处。昨已谕令阿尔泰、据实查明具奏。今日方观承奏到。永定河北岸。亦有汕刷。淹及附近田禾。摺内以非因漫水为患。未便另议赈恤。此皆地方官相沿故套之词。殊不思以直省频年重邀天贶。甘膏沾渥。此一隅近河沮洳之乡。浸溢见告。原不足为屡丰之累。司民牧者。若意存文饰。且或以今岁恭逢大庆。大欲以此琐琐入告。则大非朕勤民怀保之意。方观承。已有旨令其留驻固安。查勘经理。著再谕该督。并巡抚阿尔泰、令其各就沿河洼地。悉心查勘。有应行赈恤者。一面即速奏闻。一面饬属妥协办理。不得稍有讳饰。副朕轸念闾阎至意　　

○谕军机大臣等、据方观承奏、永定河北岸堤工坍蛰。以致河水漫溢一摺。已交部察议矣。该督往看情形。虽称并未夺溜。溢水无多。软镶即可断流。但口面已宽至十八丈。亟须加紧抢筑。克期完固。方可不致汕刷。著传谕方观承。令即留驻该处。督率属员。多集兵夫赶办。以期迅速竣工。不必前来接驾。所有随围应办差务。藩臬两司。向俱熟谙。自可饬委办理。方观承俟该处工程完毕。再赴热河　　

○军机大臣等议覆、参赞大臣舒赫德。会同陕甘总督杨应琚奏称、威鲁堡回人。拟于八月内。迁居吐鲁番。查附近辟展之里野木齐木等处。现有熟地八千余亩。可以安插耕种。应令千户珈如拉。率回众住里野木齐木。百户厄闵和卓。率回众住辟展。并请授为五品伯克。其回众公举之玛玛古尔班。呼岱巴尔氐。授马六品副伯克。各居分地。管辖回众等语。应如所奏。从之　　

○又议覆、陕甘总督杨应琚奏称、陕甘营马。按期牧放。每岁节省草料银九万两。将来新疆岁需经费。请将此项就近酌留拨用等语。应如所请。从之　　

○兵部议覆、升任河南巡抚吴达善奏称、豫省营汛。应行改隶事宜。一、延津县向隶开封府。该地汛防。系开封营。拨千总驻劄。兼防封邱、原武、阳武、三县。拨河北左营外委驻原武。卫辉营外委驻封邱。开封本营外委驻阳武。均系延津汛千总为专管。嗣延津改归卫辉府。而防汛仍隶开封营。似为未协。请改归卫辉营。以该营存城千总移驻。作为专汛。原拨封邱县外委、彻回。原设延津千总。移驻封邱。兼防阳武。仍令开封营都司兼辖。一、卫辉营之胙城汛。本系县治。嗣裁胙城。归并延津。因将胙城外委。归卫辉营之新乡县把总为专汛。今延津既拨卫辉营千总移驻。请将胙城汛、归隶延津县千总。毋庸更属新乡县把总。一、王禄营守备、驻劄荥泽。与开封营、中隔黄河。该营拔募兵丁。向由河北镇标中军游击验看。于开封营无涉。应即归该游击兼辖。至原武汛、距王禄营甚近。并请以该汛外委仍驻原武。作为王禄营协防。并归河北游击兼辖。一、卢氏县、向与嵩县、同属河南府。是以卢氏汛、拨嵩县管把总分驻。嗣卢氏改隶陕州。而汛弁仍系嵩县守备管辖。嵩县守备。又移驻伏牛山之孙家店。益觉地广难周。查陕州属之灵宝县、设有把总。又有外委、千总、协防。请将该县之外委、千总、移驻卢氏县。归于灵宝县把总为专汛。令陕州营都司兼辖。原设卢氏汛把总、拨孙家店守备操防各等语。均应如所请。从之　　

○喀喇沁贝子瑚图灵阿等奏、松花江一带。旗民蒙古人等、因捕鱼争界。屡致相控。查松花江下游。内岸、属伯都讷、拉林。外岸、属蒙古。应令各于本岸捕渔。不得互越。其按网徵税事宜。除拉林十网、曾给闲散满洲。蒙古十二网、亦经分给该处、均不徵税外。伯都讷十八网。每网按年徵税银二十两。从之　　

○旌表守正捐躯之河南遂平县民范金堂妻孙氏。　　

大清高宗法天隆军至诚先觉体元立极敷文奋武孝慈神圣纯皇帝实录卷之六百四十


大清高宗法天隆运至诚先觉体元立极敷文奋武孝慈神圣纯皇帝实录卷之六百四十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十六年。辛巳。七月。壬子。谕、今岁恭逢皇太后七旬万寿。所有庆典。自应次第举行。现在刑部办理秋审案件内。缓决人犯。其罪不至情实。而亦难遽从矜减者。阅时既久。淹系遂多。应酌量查办。以清谳牍。该部将朝审秋审各犯。缓决至三次以上者。核其情罪。分别请旨减等发落。用昭推广慈恩。矜恤祥刑至意　　

○谕军机大臣等、今日高晋。陈宏谋。所进奏摺。由驿四百里驰奏。朕意现在正值时雨普降。恐河工或有汕刷。关系地方紧要之事。及阅之。不过审拟阎大镛一案。暨调补知府而已。此等事件。照常遣人赍进。亦不至迟缓。何必辄动驿马。殊为不知轻重。高晋、陈宏谋、著传旨申饬。近日京师雨水稍觉稠密。江南一带情形若何。所有该处低洼地方。是否不致妨碍。著查明即速奏闻。寻奏、江南夏季内、雨水调匀。七月间、猝遇风暴。沿海沿湖低洼地方。间有被淹之处。高阜仍属有收。以通省计之。尚无妨碍。报闻　　

○补行乾隆二十五年分大计。江西省、不谨官一员。罢软官一员。年老官七员。才力不及官二员。山西省。不谨官一员。罢软官二员。年老官六员。有疾官三员。才力不及官四员。分别处分如例　　

○补行乾隆二十二年分军政。陕西省。卓异官五员。年老官一员。有疾官三员。甘肃省。卓异官四员。年老官一员。分别升赏处分如例　　

○癸丑。上以秋狝木兰。自圆明园启銮。时逢雨泞。命諴亲王允秘。恭扈皇太后驾。俟天晴择吉启銮　　

○谕、朕此次巡幸木兰。沿途经过地方。本年地丁钱粮。著加恩蠲免十分之三。再今岁自七月以来。直隶各属。雨势连绵。高田固资畅茂。低洼田地。或不免有被水减收之处。已屡次降旨详询。著再传谕该督等、督率有司。实力稽查。随宜抚恤。务俾贫民不致失所。以副朕怀保黎元至意　　

○是日。驻跸南石槽行宫。至乙卯皆如之　　

○甲寅。直隶总督方观承奏、永定河漫口十八丈。圈做软镶。应加长七丈。七月十五日。已筑成二十二丈。忽大雨。漫口被刷深八尺。须俟雨止。再行加埽合龙。得旨、览奏俱悉。今合龙否。速奏以慰悬切。至数日内雨甚大。有伤禾稼否　　

○乙卯。直隶总督方观承奏、畿南各河涨发之水。多归两淀。大清河宣洩不及。凤河觉有倒漾之病。应行查勘。得旨、目今已晴霁。大势如何。即速奏来　　

○黑龙江将军绰勒多奏、索伦。巴尔虎。呼伦贝尔地方。展设卡十六处。除令巴图鲁和绍等、分驻六卡外。余十卡。请将西四卡。令附近之车臣汗部落。派人居住。东六卡。令索伦。巴尔虎等官兵居住。从之。　　

○丙辰。谕军机大臣等、现在天气晴霁。河水渐消。著传谕兆惠、饬地方官赶筑桥梁。工竣时。一面派诚亲王、恭请皇太后启銮。一面奏闻　　

