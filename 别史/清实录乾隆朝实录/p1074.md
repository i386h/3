<!-- { "loadSidebar": true } -->
○兵部奏定例江南、浙江、山东、湖广等省繁卫守备千总缺出。由总漕拣选题补第经年累月。始行题调。要缺久悬。而漕督统辖通漕。与督抚专辖一省者不同。若照文职定限一月为期太迫应酌定三个月题补迟延照例议处。从之。　　

○乙卯。上诣畅春园、问皇太后安。　　

○回圆明园。　　

○遣官祭贤良祠。　　

○丙辰。谕马步营器械向例每年查验一次马营器械需用之处尚多应照例阅看至步营兵丁专司巡查街道平治道途。非马营可比。其查看器械之例。著永行停止。　　

○又谕刑部定拟革职把总谢又荣一案殊属错谬谢又荣身为武弁。分驻上犹缉匪安良职守攸寄当逆犯何亚四等聚众不法。经该县会同该弁带兵前往。并不奋勇擒捕。又知县高显宗、促令放枪尚必勒取凭据。始行施放。且仅图骇散逆党。当下并未拏获一人。以致首逆窜匿。久而始获。此特大吏办理尚觉迅速。么魔未致猖獗耳。不然其为民害可胜言耶。似此懦怯偾事之员。实与临阵退缩。贻误军机者无异。即以军法从事亦所应得。故特降谕旨。拏交刑部治罪。而该部乃曲引知罪人所在不即捕律、拟以杖流夫谋叛之人。岂得与寻常窃盗赌博诸罪可比为此市恩故纵何足以肃官常而昭军纪刑部堂官、著交部严察议奏其原摺掷还令其另行定拟。　　

○是月署两江总督江西巡抚鄂容安奏、江省各属棚民类皆闽粤流移。编甲稽查。不足以资约束。现已严饬地方官。详议切实规条再广信府属上饶广丰境内之封禁山。界连闽浙周三百余里。兵役惮于深入。民人多有私入禁地居住者。恐山中或有藏匪。兵役明知故纵。现在派员前往。详查实在情形。另为酌筹。又鄱阳湖、波涛险恶。岁败公私船只。奸民乘危捞抢。官民视为畏途。前议于星子县属诸溪、王湖垄、地方开河避险。旋以议费中止。今仍委员前往履勘。据实筹办。得旨。诸凡具见留心。但亦不必欲速妥酌为之可也。　　

○安徽布政使江宁织造高晋奏、龙江西新关税务惟东坝、芮嘴、和州、含山、四口距省最远。差役积弊甚多。请于所属州县佐杂、及上江候补人员内调取四员分委要口。勤者记功。惰者掣换玩法者咨明请参报闻。　　

○署山东巡抚杨应琚奏报东省屡次得雪深厚。得旨。欣慰览之但雪泽过多。不无酿寒伤麦之虞乎。　　

○又奏、搜掘蝻子诸务皆已办有成局。得旨、此尤第一要务勉之莫为空谈。　　

○署山西巡抚胡宝瑔奏、雁门关西邻宁武东接紫荆逼近临边朔州、威远等处。向止安兵十名。外委把总一员。甚觉单弱。每遇公事差遣。汛房几于虚设酌拟改设经制把总一员。兵三十名。仍于代州东路营内抽拨。报闻。　　

○陕西固原提督齐大勇奏、准延绥镇总兵马乾咨覆、延安营不法兵丁张广等、现已拏赴督臣衙门审办。守备赵廷辅、参将高时农、不能设法消释于恳求之始。复畏避跪央于喧噪之后。均属庸懦不职。合并题参。得旨。汝无一语及马乾。足见庇护。使汝当此事。亦不过如马乾之畏缩耳。何以胜一省武弁表率耶。　　

○广东巡抚苏昌奏、粤东濒海依山。民多犷悍。逆匪王亮臣等、纠众不法。虽经翦除。尤当密为防范。查保甲之法。向来奉行故事。遂致陋弊种种。现拟通饬各属。逐户亲编。畸零户口。设法归甲。慎选保正甲长辰。申严连坐之条。定以举首赏格。至粤东山场险远。奸徒易于潜匿。如钦州属之十万山。新会县之古兜山。增城龙门之蓝汾山。俱绵亘数百里。应令州县官、按季会同城守武员。亲行会哨申报。捏饰参处。又矿厂工丁、多至数百人。应令将姓名年籍。备造循环清册。送官倒换稽查。至烧炭种菰种靛等项。虽系异籍民人。搭藔居住。无异土著。亦应编成保甲。设立保正管束。并派就近佐杂闲员。不时赴山巡查。又广、惠、潮、肇、高、雷、廉、琼、八府、海疆口岸甚多。拖风渔船。久站洋面。难保无抢劫商旅之弊。应照保甲例。十船编为一甲。连环互保。地方官、每月查点一次。站洋者严押船主保甲。克期寻归究处。徇隐一体连坐。为匪十船并治。以上次第兴举。不任阳奉阴违。亦不敢进锐退速。得旨。二语得要。仍应实力行之　　

○云贵总督硕色、云南巡抚爱必达奏、开化府属沿边。与交趾接壤。马白、八寨、坝洒等汛。又与沙匪所踞之猛康、洪水、接壤。据报该国剿除、沙匪。恐被攻窘迫。逃窜越境。即交兵远来。亦恐不谙地界。追入内地。臣已飞饬开化镇总兵。派委将弁。督各汛兵练。协力巡防。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百三十三


大清高宗法天隆运至诚先觉体元立极敷文奋武孝慈神圣纯皇帝实录卷之四百三十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆十八年。癸酉。三月。丁巳朔。清明节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕豫省今岁雨泽应时。麦秋可望丰稔但念该省积歉之余民气尚未全复所有旧欠仓谷耔种等项。若一时并徵闾阎生计。未免拮据前已降旨。将阳武等县借欠仓谷。分年带徵著再加恩。将祥符、陈留、兰阳、郑州、荥泽、河阴、商邱、永城、鹿邑、夏邑、汲县、新乡、获嘉、淇县、滑县、浚县、上蔡、太康、等十八州县。借欠仓谷及商邱永城、鹿邑、夏邑、睢州等。五州县借欠耔种银两。俱一体分作两年徵还。以纾民力。该部遵谕速行。　　

○谕军机大臣等。现命侍郎兆惠。前往西藏。所有驻藏官兵如将届更代之期。应于川省各营内。早为选派豫备其将领中、如李中楷马如龙辈亦即速调数员赴省。俟兆惠到时酌量带往现在应行代还兵丁。仍令暂留防所。不必彻回应于何时彻回。听该侍郎会同驻藏大臣酌量办理此系豫筹密备之事。不可稍涉张皇。致骇众听可传谕黄廷桂、岳钟琪知之寻兆惠等奏、派换官兵、共五百余员名同时行走需用乌拉甚多且换班之期尚早今拟带副将李中楷、游击马如龙本进忠拴住兵五十名先行出口继令游击纪万年李华带兵二百名随后起程约于六月底抵藏其余派换兵二百五十名来岁二月。酌派将弁带领。于四月抵藏换回旧兵并请嗣后换班兵五百名均于春夏之际。分两起赴藏交替。现在下班兵俟到藏后察看情形。酌量彻回得旨。如所议行。　　

○又谕、去年准夷曾来北路贸易。当经该处逐回。此正肃清疆界之意。伊等未经获利。今年岂复再来。但准夷卑鄙近利。或又欲祈请通商可寄谕成衮扎布此际如遣使来求贸易。即当明白晓谕伊使以尔台吉屡次遣使恳求。可否准行之处。俟代奏请旨即行奏闻。如不遣使豫求竟称贸易。伊等性情诡诈。不无藉此窥伺。致滋事端。著成衮扎布、饬令各卡加意严防。并将情形速行奏闻。　　

○又谕、前因防备准夷。令萨喇勒前赴哈密。会同永常防守西路。以鄂尔坤军营。并未派有大臣。伊一人前往。不能使彼处无疑。且办事亦恐掣肘。是以降旨。由京师察哈尔、挑派员弁三百名。令其统率带往。可传谕萨喇勒、令于牧所。豫备行装。俟朕特派尚书舒赫德于四月中旬。由京起程。经过察哈尔地方时。随同前往。一切应办事宜。务抒所见。协同办理。再察哈尔所派二百名蒙古兵弁。业已选定。伊起程后。即交彼处总管。仍于游牧所驻劄如一时调用。即照来文限期起程。　　

○戊午。定刑部驳议议叙例。谕刑部议驳外省题达案件经督抚遵驳改正者。司员得并邀议叙夫指驳案情。必有首先立议之人。乃将各员通行议叙。其中随同画稿、并学习额外之员。均得滥邀叙录非核实之道。且由刑曹升调别衙门者。恃有加级纪录。可以抵销。往往不肯认真勉力办事。因思吏部司员。向因议处之案。较多别部。仅将承办之满汉司员各一人开送议处。此虽非正例。然以吏部议罚。可以通刑部议叙。其于考课之法。方为平允。嗣后刑部各司。遇有因题驳议叙者。著照此旨行。　　

○己未。上诣畅春园。问皇太后安。　　

○谕、藩臬两司、履任三年届满。请旨陛见。乃古述职之意。朕得随时察看。以备简用。其奏请未经允准。次年以后。每年俱应复行具奏。若又待三年之期。是六年矣近来各省藩臬中具奏之例。多未画一。该部可通行传谕。嗣后均照此旨行。　　

○谕军机大臣等。各省藩臬到任三年之后。请旨陛见。经朕临时酌量降旨。其批示未准者。次年自当再行请旨不必仍扣三年之限。温福于十五年奏请未准。直至今岁再奏已届六年。伊系满洲世仆。在外年久。不应亦以请旨陛见、视为举行故事也。著于奉到此旨时。三日内交代、驰驿星速来京陛见。　　

○兵部议覆、陕甘总督黄廷桂疏称、同州向未设郡。原驻把总一员。马、步、守、兵二十七名。除分防羌白镇等四汛。各兵五名。存城兵止七名。今同州已改为府治。请将华州驻防之潼关协千总。移驻同郡。即将原设把总。移驻华州。就近于潼关协营内。拨马、步、守、兵十三名。以足四十名之数。并抽羌白镇等四汛兵各二名归城内。每年应支本折粮饷。仍随潼关厅仓按季支领。又新旧兵住房、营房、马厩、并操演空地。均置买建盖。应如所请。从之。　　

○庚申。上御勤政殿听政。　　

