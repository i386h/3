<!-- { "loadSidebar": true } -->
○福建福宁镇总兵葛世雄老病乞休。以广东督标副将鄂海为福宁镇总兵。　　

○予陕西故礼部尚书张大有、直隶吏部右侍郎尹会一、河南举人白寿宸、康乃心、生员李穆、明川北道参议陶尔德、入祀各该省乡贤祠。　　

○补行四川、陕西、甘肃、三省乾隆十二年军政。卓异官四员。贪劣官一员。不谨官一员。罢软官四员。年老官五员。有疾官一员。才力不及官五员。分别升赏处分如例。　　

○甲申。谕军机大臣等、前因打牲乌拉总管绥哈纳具奏、打牲人等、因被水灾。房地被冲。无力修理。度日维艰一摺。当如何加恩之处。并不奏请钦定。以采珠一事、率行要请加饷。朕已降旨、革职拏解来京。所有总管事务。著将军卓鼐暂行兼署矣。但此事未必系绥哈纳一人主见。必有起意之人。伊等皆系包衣佐领世仆。岂可如此行事。今将绥哈纳治罪。伊等众人未免恐惧。令卓鼐留意抚绥办理。再打牲乌拉人等、年年俱有应交之差。今被水灾。若不酌量办理。伊等虽不敢不行采取。但视为官差。空往无获。或实系极贫。不无内顾之忧。亦未可知。汝等寄信卓鼐、著将此次被灾打牲人等内、其尚能支持度日者几人。实乏生计者几人。逐一查明。当如何办理之处。悉心详议具奏。　　

○工部奏、查巡幸直属等处。臣部前经奏准将营盘、尖盘、修垫夫数、及搭桥工料、并应用器物等项。酌定章程。行文遵照在案。今秋巡幸中州。及明春巡幸江浙。各处无例可寻。难保无舛错浮冒。应请将臣部前拟定工料数目制法。及一切器具等项。查明刊刻。颁给各该督抚、遵循办理。至修垫营、尖、各盘。务择宽展平坦地面。或遇窄洼泥泞之处、必须修垫者。将修处先期报部遇有山嘴石冈、必须开凿。或沙塍平坡应加刨掘者。先行核报。以便臣部于报销时查照核销。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百七十八


大清高宗法天隆运至诚先觉体元立极敷文奋武孝慈神圣纯皇帝实录卷之三百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十五年。庚午。十二月。乙酉。上诣皇太后宫问安。　　

○御乾清门听政。　　

○谕、明岁恭逢圣母皇太后万寿之年。朕于新正恭奉銮舆、巡幸江南、浙江。省方观民。入疆考绩。式遵祖烈。庆典斯行。东南父老。共效嵩呼。洵昇平之盛事惟念江浙二省。襟带江湖。程途稍远。自皇祖圣祖仁皇帝南巡以来。异数隆恩。昭垂史册。迄今四十余年。朕俯从望幸之忱。倍切勤民之隐。前于大学士九卿等议准两江总督黄廷桂等一摺。已降旨谆切晓谕。又特遣向导大臣兆惠、努三等、前往面传谕旨。务从俭约。一切供顿。丝毫不扰民间。凡地方大吏。职在旬宣。自能仰体朕心。遵旨办理。但恐地方有司。奉行不善。或穷乡僻壤。未及周知。是用再行申谕。各该督抚、及所属官民人等、尚其凛遵前旨。共期撙节。以敦善俗。以导淳风。如所在行宫。与其远购珍奇。杂陈玩好。不如明窗净几。洒扫洁除。足供信宿之适也。经过道路。与其张灯悬彩。徒侈美观。不若蔀屋茅檐。桑麻在望。足觇盈宁之象也。阛阓通衢。人烟稠密。正以见懋迁有无之乐。不得因道路湫隘。俾迁移廛舍。或致商民失业也。朕翠华所至。念切民依。惟期宣达群情。勤求治道。上以奉慈颜之悦豫。下以答黎庶之瞻依。凡属虚文浮费。概宜实力摒除。用光钜典。其扈从满汉文武大臣官员侍卫等、皆当奉公守法。不得与地方官往来交际。潜通馈遗。兵丁以及随从人等、著该管大臣、各严加约束。经行所至。不得稍有滋扰。春苗遍野。无得践踏。违者察出从重治罪。务令白叟黄童。普沾膏泽。共乐恬熙。副朕问俗觇风行庆施惠之至意。　　

○以光禄寺卿吴达善、为内阁学士、兼礼部侍郎。少詹事金德瑛、为太常寺卿。　　

○以礼部侍郎介福、充经筵讲官。翰林院侍讲馨泰充日讲起居注官。　　

○以热河协领莫尔泰为墨尔根城副都统。　　

○丁亥。上诣皇太后宫问安。奉皇太后诣寿皇殿行礼。　　

○以故三等男高恪子烺袭爵。　　

○戊子。上诣皇太后宫问安。　　

○幸瀛台。　　

○谕、朕明春巡幸江浙。著庄亲王、履亲王、和亲王、大学士来保、史贻直、在京总理事务。其月选之文员内、通判、州、县等官。武员内、八旗护军校、骁骑校、及外省送到之补放水手官、骁骑校、等官弁并年满千总。俱著王、大学士、照从前之例验看。可传谕该部知之。　　

○又谕、我朝立功行阵、捐躯效命人员、赏给世职者。乃崇德报功之钜典。此等世职内、有世袭罔替者。有定有袭次者。并未画一。揆厥所由。盖因开创之初。俱各著有劳绩。且定鼎以后。又有尚须平定之处。故立功得世职之人甚多。前后所立世职。未便概令世袭罔替。是以顺治九年恩诏以前所立世职。概令世袭罔替。其恩诏以后所立世职。俱经定有袭次。即阵亡所得世职。亦俱定有袭次。但阵亡人员。皆系舍生尽忠之人。伊等遭际之时。虽有前后之分。其为国亡身。原无二致。此等人员。朕实悯恻。况旗人惟赖俸饷养赡。生齿既繁。又值国家承平日久。伊等并不得似前人建立世职。其恩诏以后所得之官。若不分别办理。一概定有袭次。则户口日增。世职渐少。于旗人生计。所关甚钜。朕思恩诏以后所得世职内、因阵亡赏给之官。遇袭次已完者。若赏给七品官、令其世袭罔替。则伊等子孙。得以永承深恩。既符国家昭忠褒绩之典。亦足以示鼓励。但此番办理。不可不详加查核。即如和通呼尔哈诺尔之役、有实系阵亡者。亦有未确者。如官长保等。即其明验也。此等人员。未便一例办理自应分别酌定。至绝嗣之人。虽将兄弟之子孙过继究非本人之子可比。亦不必入议。著军机大臣、会同八旗大臣等、将恩诏以前所得世职。及诏后寻常军功所得世职。仍照旧例办理外。其阵亡所得定有袭次世职内、视其阵亡原案。查明有无实据。何项袭次已完、仍应赏给七品官、令其世袭罔替。何项不应赏官之处悉心定议具奏。其从前袭次已完缴还敕书之阵亡人员、所得世职。亦著查明。一并定议。庶世职不致渐少。而为国捐躯效力人员之子孙。永得居官食俸。于伊等生计大有裨益。此朕格外特恩。凡属旗人。理宜感戴朕恩。静听王大臣等查办。候朕施恩。如有因此妄图侥幸。致启争端者。即系负恩之人必从重治罪。著传谕八旗人等咸使知之。　　

○又谕、据将军阿兰泰奏称、副都统哲库讷、今年行围回任时。值大雪风沙。伊即弃众先回。冻死车夫二百余人等语。哲库讷系行围为首大臣。即遇风雪。亦当敛众同行。伊竟不念下人劳苦。自顾之外。绝无筹办。又不派令官员照看。反行弃众先回。实属不堪。哲库讷著革职、作为披甲。交该将军令充当苦差。朕从前因念伊曾在军前效力。将伊应赔之项加恩展限。今伊如此负朕深恩。著不必展限。催令交纳。　　

○兵部议准给事中丽柱奏称、宁古塔将军。移驻船厂。其宁古塔止有副都统一员驻劄。今船厂将军印信。及将军衙门四司关防。八旗协领关防。理事同知关防。并巡查关防。均仍用宁古塔字样。请改铸船厂字样。从之。　　

○调山西布政使朱一蜚为广东布政使。以山西按察使多纶、为山西布政使。甘肃凉庄道张之浚为山西按察使。　　

○以故奉恩辅国公瑟尔臣子额尔经阿、三等子白清额子白宁、一等男吉福子孙惟中、袭爵。　　

○以故广西凭祥土州知州李桂弟樟、袭职。　　

○蠲缓盛京、辽阳、广宁、岫岩、开原、铁岭、凤凰等七城、本年分水灾旗民额赋。并赈恤有差。　　

○己丑。吏部题、据大学士九卿督抚等保举经学人员共四十九员。遵旨核定。查编夏力恕、检讨吴大受、庶吉士鲁曾煜三员。原系翰林。因事回籍。将来原可供职。无庸再行保举。其原任同知吴廷华、因署通判任内、计参浮躁降调。奉旨休致。原任笔帖式李锴、因打死家人革职。原任监察御史范咸、因巡视台湾、分派供应革职。原任直隶广大兵备道陈法、因检举淮徐道任内堤工漫溢、奏事不实革职。原任检讨孙景烈、因考试四等休致。核其情罪。非敦厚纯朴淹通经术之士可知。应不准保举。并将保举不实之协办大学士吏部尚书梁诗正、兵部侍郎观保、原任工部尚书调镇海将军赵宏恩、内阁学士德龄、陕西巡抚陈宏谋、均照例罚俸九月。从之。　　

○授和硕恒亲王弘晊长女和硕格格壻喀喇沁塔布囊满都呼子那木扎布、为和硕额驸。　　

○调太常寺卿武柱、为光禄寺卿。以原任左都御史德通为太常寺卿。　　

○以故五经博士冉士朴孙廷砚、袭职。　　

○加赈盛京承德、辽阳、铁岭、开原、锦县、广宁等六州县、本年分水灾饥民有差。　　

○山西巡抚阿里衮疏报、应州本年开垦官滩河沟地七十亩。　　

○旌表守正捐躯之河南洛阳县民郭润妻董氏。　　

○庚寅。调熊岳副都统巴海、为盛京副都统。西锦州副都统雅图、为熊岳副都统。以义州城守尉乌徵额、为西锦州副都统。　　

○辛卯。谕、朕明岁南巡江浙。省方问俗。务使民商乐业。肆不改廛。如京口诸处。为南北咽喉。百货丛集。轴轳衔尾。皆民间日用所资。不可稍有间缺。恐地方有司、因御舟将至。惟使河道肃清。先期于各处早为拦阻。以至商贾裹足不前。市价昂贵。于民生殊多未便。著速行传谕各该省督抚、酌量办理。祇可于三五日前、稍令避入支港。俟过即放遄行。以副朕便民恤商至意。该部遵谕速行。　　

