<!-- { "loadSidebar": true } -->
○赈甘肃盐茶厅、沙泥州判、给水县丞、各属村庄。本年旱灾贫民。并蠲缓额赋如例　　

○戊申。谕军机大臣等、方观承题、韩大保子、鸡奸赵二保子、按律问拟斩决。又声明该犯年仅十五。素性痴傻。尚属无知。援照旧案。听候部议一本。经刑部议照例拟斩立决。不准援案声请。已如议行矣。该犯知识已开。即不得以幼稚为解。况既能起意将赵二保子诱按行奸。岂得谓之素性痴傻。即如各省愚夫愚妇。问拟死罪者。亦非尽皆知法故犯。其中无知轻罹者。正复不少。但国宪所在。法在必行。又岂能一一曲为宽宥。致乖辟以止辟之义乎。至从前高斌题请任邱县民段四。强奸幼女王金姐一案。将段四改为拟斩监候。亦由九卿议覆时。未免意存姑息。今平情论之。段四当日虽经予勾。已属稍稽显戮。又岂可引以为例乎。况此例亦惟直隶引之。并非各省通行者。尤不应牵用。致乖平允。著传谕方观承。将段四一案旧例删除。嗣后遇有此等犯案。止照正例核拟。不得仍前声请　　

○又谕、据杨应琚奏、赏赐药丸。调服后。精神长发。饮食加进。痰气日就消减。可望复元等语。并据汤聘同日奏到。实深喜慰。该督病甫向愈。更宜善为调摄。以冀速痊。至杨廷璋。现已自粤东起程。前赴永昌勷助。到彼后。汤聘即可回云南省城。专办巡抚事务。所有督臣一切应办事且。杨应琚此时且勿分心劳顿。杨廷璋不妨留驻数日。公同商办。俾得安心静养。如杨应琚精神业已充复。可以无需佽助。杨廷璋年齿亦逾七旬。未便久令远涉兼顾。况两广地方事务。亦属紧要。杨廷璋即可仍回粤东办事。伊二人俱系朕信任大臣。自皆以公事为重。其应行应止之处。听二臣自行面商妥酌可耳。朕本日披阅来奏。喜不胜言。前赐药丸。服之既有成效。著照前再行赏寄。又闻良玉。左右手各握其一。可疗风痰之症。今特寄赏玉子暖手二枚。该督可随时擎握。用资颐养。并著加赏大荷包一对。小荷包四个。珐琅鼻烟壶一具。以志欣慰。著将此传谕杨应琚。并杨廷璋。汤聘。知之　　

○吏部等部议覆、安徽巡抚冯钤奏称、庐州府属合肥县。为南北通衢。一切解饷解犯。络绎不绝。委护员弁。有顾此失彼之处。请将庐州府照磨。移驻合肥县之梁园地方。其照磨事务。归经历办理等语。查照磨系知府所属。今移驻县境。不归知县管辖。转恐掣肘。应将庐州府照磨裁汰。改设灾检一员。驻劄梁园。铸给印信。并建衙署。从之　　

○兵部议覆、西安将军容保奏称、乾隆二十八年。八旗都统议准。各省世职官员。俱交该将军大臣。归本省军政考验。其骑射当差好者。保送引见。如记名发回原省。以对品应升缺出坐补。查骑都尉。云骑尉。对品应以佐领防御补用。其轻车都尉。与协领口级相同。协领系承办一旗事务之要任。即以世职补用。稍为越分。请将轻车都尉等官。亦以佐领坐补。至八品官。七品恩骑尉。外省并无与恩骑尉对品相当之缺。查伊等亦有由领催前锋承袭者。俱系应以骁骑校拣选之人。请嗣后。如遇保题记名。即以骁骑校坐补。均应如所请。从之　　

○旌表守正捐躯之河南永宁县民陈法妻王氏　　

○己酉。上御乾清门听政　　

○诣皇太后宫问安　　

○军机大臣等奏、工部议准。江苏巡抚明德奏、请借司库公项。挑浚走马塘。新泾。二河一摺。臣等面奉谕旨。此等关系民间水利。酌量自行修理之案。惟在该督抚留心稽察。核实办理。务使工归实济。若概令造册报部核销。转致胥吏等需索册费。徒滋繁扰。嗣后著免其报销。臣等遵旨。交部存记。嗣后凡民修一切工程。俱遵照办理。报闻　　

○以太仆寺卿宫焕文、为通政使　　

○庚戌。上御重华宫。皇十一子永瑆。以婚礼成。偕福晋行礼　　

○理藩院奏、翁牛特扎萨克郡王布达扎布四旗内。年已及岁。应得品级者。辅国公之子一人。请授为三等台吉。一等台吉以下子弟。共五百五十六人。均请授为四等台吉。从之　　

○以故和托辉特扎萨克辅国公多尔济车登孙车都布、喀尔喀辅国公额尔克锡喇弟伊锡扎木楚、各袭职　　

○辛亥。上御太和殿视朝。文武升转各官谢恩　　

○理藩院奏、科尔沁扎萨克郡王纳旺色布腾七旗内。一等台吉一员。二等台吉六员。四等台吉十八员。四等塔布囊一员。应照例令伊等子孙承袭。从之。

大清高宗法天隆运至诚先觉体元立极敷文奋武孝慈神圣纯皇帝实录卷之七百七十四　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年。丙戌。十二月。壬子。谕、阵亡人员。为国捐躯。情殊可悯。是以从前特降谕旨。于伊等子孙承袭世职应完之后。赏给恩骑尉。世袭罔替。俾得永承祭祀。今阅八旗年终进呈世职家谱。其平定伊犁回部时。阵亡人员。所得世职内。注有此次承袭后。世职已完字样。是部旗诸臣。以此等世职。事在奉旨以后。不得与从前世职。一体赏给恩骑尉。但念伊等同系阵亡人员。所有应袭世职。于世次应完之后。独不能均受隆恩。朕心深为不忍。且按照世数承袭既毕。竟与寻常旗人子孙无异。则此等员缺日渐减少。于旗下臣朴。永远生计。亦未免渐形竭蹷。著加恩。将平定伊犁回部时。阵亡人员。所得世职。俱照从前阵亡人员例。一体赏给恩骑尉。世袭罔替。则国家亿万斯年。伊等子孙。并得永受朕恩。世守祭祀。而八旗世职。员数众多。亦得普沾廪禄。永叨利赖矣。著为例　　

○以一等子齐努子敏珠尔。一等男伊立布子穆克登额。三等男赵连衍子永兴。各袭爵　　

○癸丑。上诣皇太后宫问安　　

○谕、理藩院奏、据亲王旺丹多尔济帕拉木、郡王索诺木丹津等呈称。具呈恳留七十五一事。伊等并不知情。系贝子沙克都尔扎布。协理台吉垂中扎木素。二人办理呈递。前海明询问伊等时。伊等即如此回答。后仍照此呈递海明。经海明申饬。伊等不得已。曲从海明意旨。认为恳留七十五属实。具呈认罪等语。前据海明奏、据旺丹多尔济帕拉木、索诺木丹津呈称。恳留七十五一事。众扎萨克俱不得知。系沙克都尔扎布、垂中扎木素、二人办理。经伊诘查。复具呈认罪等语。朕曾降旨、以事属已往。不必深究。今旺丹多尔济帕拉木、索诺木丹津、复如此在理藩院具呈。转不得不详查矣。索诺木丹津、现在京城。著派贝子扎拉丰阿、带领驰往西宁。传唤旺丹多尔济帕拉木、同海明详确质讯。如实系海明勒令伊等具呈。即一面令海明来京。扎拉丰阿、暂驻彼处。办理青海番子事务。朕派人前往更换。如海明并无抑勒情事。伊等具呈妄赖。亦著扎拉丰阿、明白回奏。候朕降旨　　

○以刑部侍郎绰克托、兼正红旗满洲副都统　　

○以凉州副都统恒德、西安副都统伟善、对调　　

○以一等子班扎布侄丹达尔布玛、袭爵　　

○甲寅。军机大臣等议覆、御史星额布条奏。一、笔帖式保送知县。各部悉以资格久者。引见记名升用。但论俸咨取。俱系年齿衰迈。难胜民社之人。请嗣后停止较俸之例。令各衙门于京察一等笔帖式内遴选。出具考语。咨送吏部。引见记名。挨次补用等语。查俸深笔帖式。保送知县。原以其行走日久。事务谙练。并非漫无区别。但计年分。且需引见记名。方行补放。若悉保送一等人员。则本署办事。必致乏人。且似另设一班。所奏应无庸议。一、陵寝司员。新例三年调京。惟笔帖式仍俟六年。但其中多有可造就者。亦请照司员例调京。一、各堂司官员内。有亲伯叔兄弟同署者。例应回避。笔帖式并无承办事件。如令一体回避。其先经行走年分。皆不计算。而调补别署。亦为新手。殊属可惜。请嗣后。笔帖式遇亲伯叔兄弟。得同署司员。若不同司。不必回避。如同司。令调司行走。同系笔帖式。不必互相回避。均应如所奏。得旨、这所议星额布条陈奏件内。将由保荐一等笔帖式内。补放知县一事议驳。将陵寝笔帖式。照司员例三年调京之处议准。均属非是。伊奏请保用一等笔帖式者。即系保用俸深人员之分例。并非另设一班。特为民社得人起见。嗣后俸深笔帖式。补放知县一项。即将年力富强人去得之笔帖式等。一并遴选。带领引见。记名补用。至陵寝司员。笔帖式。距京不远。非盛京可比。笔帖式、仍著六年调京外。司员、亦著六年调京。余依议　　

○工部议覆、钦差侍郎裘曰修等奏、臣等会勘江省水利河道。上自洪濉等河。及韩家堂迤下。经过黄水各河。下至归任集。乌鸦岭。安河陡门一带。沿途查勘。此处系上受毛城铺减洩之黄水。并承接豫省诸水。入洪泽湖之尾闾。最关紧要。又自宿迁境内之永济桥。经桃源、清河、安东、沭阳、海州、六塘河上下。并两岸支河。汇归入海之处。周行察阅。惟毛城铺迤下。从河尾起、至符离集濉河。并南北两岸各河。以及草坝内外。间断淤浅。并西流。黄疃、二闸。各有冲坏石块。西岸子堰。微有残缺。先经总督高晋勘估奏修。应归彼案核报。又韩家堂迤下之房村河、牛市河等处。俱为黄水漫衍。淤垫较甚。其峰山闸下河道。亦有淤浅。应官为办理。又邳州沂河两岸子堰。冲缺六处。安东县民便河一道。亦间段淤浅。亟应挑浚。应如所奏办理。得旨、依议速行　　

○喀尔喀亲王吗呢巴达喇、青海辅国公索诺木巴勒济故。遣官致祭如例　　

○赈恤江西南昌、新建、进贤、星子、建昌、德化、德安、鄱阳、余干、南昌卫、九江卫等、十一县卫。本年水灾贫民。蠲缓新旧额赋如例　　

○乙卯。谕军机大臣等、副都统德云、总兵德与、索柱、各具摺恭请皇太后圣安。外任副都统、总兵等。如恭遇皇太后万寿圣节。并元旦令节。自应具摺请安。平素无故。不应屡次请安。今既非皇太后万寿圣节。又非元旦令节。德云等无故请皇太后安。殊属非是。著将此遇便通行传谕各督、抚、将军、副都统、提督、总兵、并应行请安之大臣官员等知之　　

