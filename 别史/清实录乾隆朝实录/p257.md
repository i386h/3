<!-- { "loadSidebar": true } -->
○又谕七旗喀尔喀王扎萨克等。前以军务方兴。恐尔喀尔喀游牧。被贼侵扰。悉令内徙。今噶尔丹策零。使哈柳等来。一切并遵朕旨。甚属恭顺。奏请厄鲁特游牧。不得过阿尔台山梁。彼此乌梁海居住如旧。每年应行略地之时。止遣二三十人。巡察所辖地界。又奏请喀尔喀游牧。无过扎卜堪等处。乞朕降旨。指定界址。故朕特降旨。令尔喀尔喀游牧。毋越扎卜堪齐克济。哈萨克图。库克领。等处。尔喀尔喀王扎萨克等。其仰体朕意。遍谕属人。勿踰所定之界。永远遵行。倘有违令生事者。即严加治罪勿宥。现今虽许其和好。罢息干戈。而平日不可不训习兵丁。操练技勇。尔等其留意毋忽。　　

○丁丑。祭先师孔子。遣大学士查郎阿行礼。　　

○谕曰。镇筸总兵官杨国华来京陛见。朕看其才识平常。且痰疾尚未全愈。不胜苗疆要缺之任。著解任调理。暂留楚省。俟病愈之后。该督酌量以相当之缺。请旨补用。其镇筸总兵官缺。著永绥协副将刘策名补授。　　

○又谕、据湖广总督班第奏称、岳常道仓德之父觉和图。年老多病。该道系独子。不能亲自奉养朝夕。难以自安。详请据情代奏、仰吁圣恩。准令其父随任奉养。并请令伊子傅肃。随伊父至署。兼可随任助理等语。即照该督所请。令其前赴任所京养。仓德之子傅肃。著该旗查明。如与随任之例相符。亦令一同前往。　　

○大学士赵国麟奏、请敕下直省督抚。凡产煤之处。无关城池龙脉。及古昔帝王圣贤陵墓。并无碍堤岸通衢处所。悉听民间自行开采。以供炊爨。照例完税。地方官严加稽查。如有豪强霸占。地棍阻挠。悉置于法。得旨、大学士赵国麟此奏、著各省督抚酌量情形。详议具奏、寻据直省各督抚陆续题报。经工部议覆、除福建、湖北、广西、等省。素不产煤。应无庸议。江南、江西、浙江、四川、等省。间有产煤处所。或久经纳税。或系纳粮民地。例免抽税。均应照旧办理。无庸另议外。惟查直隶总督孙嘉淦疏称、口外地寒。居民稠密。柴薪稀少。亟应开采煤窰。但向例需用部票。人多观望不前。查出口贸易之人。系各地方官给与照票。采煤之人、事同一例。原可抚庸部票。请嗣后即由该地方官给票出口。俟窰成之日。报明藩司。给与牙帖。酌定税额咨部。又山东巡抚朱定元疏称、勘得所属州县。有煤可采、并无关碍者。系属民地。请以地主为窰户。系属官地。请以领帖输税之人为窰户。各听开采。以利民用。又山西巡抚喀尔吉善疏请。将归化城等处煤窰八十余座。尽行开采。其经管防范之处。仍照理藩院议奏之例办理。又湖南巡抚许容。甘肃巡抚元展成、各疏称查明所属产煤处所。均无关碍。请听民试采。免其抽税。又广东巡抚王安国疏称、查得所属产煤处所。皆可召商开采。请酌定税额。自一二十两、至一二百两、不等。均系各就地方情形议覆。应如所请办理。其续有题报者。另行议奏。从之。　　

○戊寅。祭大社、大稷、上亲诣行礼。　　

○谕曰。隆昇在福州将军任内。劣迹种种。著解任。差副都统策楞、驰驿前往。会同总督德沛、将参摺内各款。及有名人犯。逐一严审定拟具奏、其已经回京之笔帖式满什图。亦著带往听审。福州将军印务。即著策楞署理。其关务亦著策楞兼管。隆昇赃迹甚多。此旨到日。著德沛将伊严行看守。并查收其档案赀财。毋使藏匿寄顿。　　

○大学士等议覆。内阁学士张照奏称、武英殿翰林等。俱兼别馆办事。殿直既非奉旨。自必转以余力及之。难免日渐废弛。请以后武英殿行走。并开列请旨补用。查武英殿行走翰林。向不专给公费。皆于各馆翰林内咨取兼办。今张照奏请。以后请旨补用。亦系郑重职守之意。应如所请。著为定例。至称现在所有武英殿翰林详加拣择之处。查现在总办官陈浩等四名。俱经奏明。其余翰林。亦系节次挑取补用。所办校对经史等事。尚可胜任。且行走渐熟。似无庸另拣。至行走勤惰。该总裁日与共事。自必知之甚悉。应听该总裁随时查察。有应奏闻者。即行奏闻。又称、办理杂项校对六员。尚未足用。应添二员。校对经史需二十员。应添一员。今将告假出缺之洪世泽、冯祁、路斯道、三员补足。恰可敷用。亦应如所请。从之。　　

○己卯。赐准噶尔台吉噶尔丹策零敕书。曰。谕准噶尔台吉噶尔丹策零。朕为阐教安民之故。降旨息兵往者以疆界必宜定议。尔台吉虽数遣使来。輙以必不可行之事。借端要请。是以议久不决。前年尔遣哈柳入奏。请厄鲁特毋得越阿尔台山梁。喀尔喀仍居扎卜堪等处。此即与定议无异。又请布延图、托尔和、两处卡伦。稍向内移。朕以卡伦不可移动之故。降旨开示。令哈柳赍还。今台吉复遣哈柳来。辞甚恭顺。且谨遵朕旨。每年止遣二三十人。巡察科卜多。其卡伦请仍设置如旧。朕览之欣悦。但原议以阿尔台山阳。至哈卜塔克、拜塔克、乌兰乌苏、罗卜诺尔、噶斯口、为界。今奏中尚未声明。故朕命大臣。详问哈柳。据称以阿尔台山为界。业已指明。山南之人。仍住原处。自不待言。何庸复议。观此。则一切俱遵朕旨。更无可议之事。朕即降旨喀尔喀、令勿踰扎卜堪等处矣。朕为大君。统一中外。天下众生。一体爱育。今为广教安民。罢息干戈。彼此既咸归于好。当各饬所属。毋违定约。妄生事端若遵守勿替。则黄教自此愈兴。众生永享安乐之福。尔又奏称、前请往藏熬茶。实为敬信喇嘛之故。岂敢生事。但带往什物甚多。百人难以运致。故此次不能与哈柳同来。伏乞许用三百人。尔前以班禅额尔德尼圆寂之故。欲使人入藏熬茶。诚心奏请。朕已谕行。止令人数毋过百。今尔又以运物百人未敷。请增至三百人。朕更加恩允准。尔须选择晓事之人。其赴东科尔。朕当遣人护送。至贸易之事。朕令大臣、与哈柳定议。亦如俄罗斯例。四年贸易一次。人数不得过二百。限八十日还部。来京者、道出肃州西安。其往肃州者。亦以四年为限。数不得过百人。除禁物外。买卖各从其便。再尔部人来。若与俄罗斯同在一年。恐于尔等无益。今定于寅午戌年来京。子辰申年至肃。先期以起程之日。与何日可入境。报知边境大臣。俟其奏到。当更遣官护理。尔亦宜择信实之人。来时更明白晓谕之。无得滋事。再台吉若别有奏请之事。仍更遣使。减省仆从。勿携货物。既入我境。更令驰驿前来。此次。台吉一一恪遵朕旨。实心恭顺。朕甚嘉之。用从前和好之礼。随敕赏各色缎十六端。　　

○准噶尔使臣哈柳等陛辞。谕曰。从前通使往返数次。事总未定。去年经朕降旨。详悉开导。晓谕噶尔丹策零。领会朕意。此次所奏一切。悉遵朕旨。甚属恭顺可嘉。从此两境之人。永得安居乐业。朕心深为欣慰。故于噶尔丹策零所请之事。朕俱加恩允行。朕为万邦元后。振兴黄教。安抚群黎。乃朕本怀。即尔准噶尔等。朕亦视同内地之民。冀其永享昇平之福。初无中外之别。今和议已成。其各严饬所属。勿越疆域。无违定议。俾和好之谊。永固勿替。则黄教益兴。群黎悉得安居矣。从来和议先背盟者。天必降罚。验甚真切著明。尔等回去传宣朕旨。晓谕尔台吉噶尔丹策零。并尔所部属人等知悉。务须遵照定议。朕亦遍谕喀尔喀等。一体遵照。慎勿背负和议。从前尔准噶尔通使数次。事总无成。徒劳跋涉。尔哈柳去岁初来。谨记朕旨。开导晓谕噶尔丹策零。噶尔丹策零感悟。今岁遂遣尔赍表复来呈进。今和议已成。虽系朕与尔台吉噶尔丹策零所定。其间尔两次通使。襄成其事。朕眷念尔劳。尔名亦著美也。哈柳奏称、臣庸陋无能。惟谨识大皇帝谕旨。传谕本台吉噶尔丹策零知悉。得旨。所奏此事非尔襄成。尔于此事两次通使。今日之成。尔不敢居功。如此谦恭。朕甚嘉焉。今日尔等陛辞。召入赐茶。时方渐热。尔等旋归。一路徐行。数年后想尔哈柳当复来也。　　

○庚辰。遣官祭黑龙潭昭灵沛泽龙王之神。　　

○辛巳。谕、据河南河北镇总兵官丁士杰奏称、到任之后。考验各兵马步弓箭技艺。多属生疎疲软。盖由各营中。有从前出师一等兵丁四十名。若遇把总外委缺出。例应将伊等拔补。但伊等本系车骑营步兵。弓马非其所长。汉仗皆不雄伟。今将伊等尽数补用。则众兵悉无冀望。未免怠惰自甘。不知奋勉。嗣后凡有把总外委等缺。应请于各营兵丁内。挑选汉仗技艺。以及弓马俱优者。与出师一等兵丁。参酌拨补。庶几人知策励等语。丁士杰此奏甚是。夫出师兵丁。效力疆场者。固宜加以恩泽。而营伍中技勇出群之人。亦不可久令淹滞。阻其上进之路。查河南。直隶。山东。山西。等省。俱有车骑营一等兵丁。川陕兵丁。亦有出征列为优等。遇缺先补之例。嗣后遇有把总外委缺出。如何酌量拣选补用。两无偏枯之处。著该部妥议具奏。　　

○谕曰。绥远城将军王常。年前来京。卧病在家。现虽调理稍愈。恐其力疾赴任。于彼处水土不宜。年迈之人。病虽就痊。著留京调养。其绥远城将军员缺。著都统伊勒慎补授。伊勒慎所遗正蓝旗满洲都统员缺。著补熙调补。　　

○礼部议准。贵州总督兼管巡抚张广泗。查覆贵州学政邹一桂条奏、黔省设立社学一款。应如所奏。贵阳府属之长寨。定番州属之大塘。大定府属之水城。都匀府属之都江。独山州属之三脚＜?屯山＞。自粤改隶黔省之荔波县。清平县属之凯里。铜仁府属之松桃。永从县属之丙姝。开奏县属之郎洞。镇远府属之台拱。又镇远县属之邛水。天柱县属之柳霁等处。准各设社学一所。永从县在城在乡。准设社学二所。于附近生员内。择文行兼优者。令其教导。照例以六年为期。果能教导有成。文学日盛。将训课生员。准作贡生。如三年尚无成效。发回另选。仍令驻劄地方之同知、通判、等官。不时稽察。至修建社学。应令该督转饬地方官酌量办理。其社师修脯。每年各给银二十两。从之。　　

○以镶黄旗满洲都统都赉、为宁夏将军。和亲王弘昼。管理镶黄旗满洲都统。慎郡王允禧。管理正白旗满洲都统。　　

○壬午。孝康章皇后忌辰。遣官祭孝陵。　　

