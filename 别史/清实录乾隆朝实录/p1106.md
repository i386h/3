<!-- { "loadSidebar": true } -->
○己丑。谕军机大臣等。据策楞奏称、洪泽湖滚坝水长至六尺一寸。工程危险堪虞。星往高堰一带。相机办理等语。铜山南岸黄河漫决。未及施工。淮扬保障。全赖高堰石堤。现在堤工危险。朕心深为悬切。未知水势日内如何。堤堰工程。是否足资防护。可速行奏闻。又据舒赫德等奏、漫口北岸。新滩地形较高。且掘试三尺。即系淤泥。难以施工。俟冬令水消。酌看地势。多挖引河。俾归故道等语。前次图中朱笔所画。乃就图中形势而言。初无成见。据奏、北岸新滩地形。高于漫口。掘试难以施工。原不必过于拘泥。惟有详细相度情形。或于开口上下附近。可以酌量施工之处。开挖引河。总以取直能顺水性。俾河溜早归故道为主。庶施工较易。不致久漫。洪湖淤沙日积。所奏冬令水落。可以竣工。此时水势方张。自不得不为少待。但冬令必须奏绩。运道方可无阻。下游渐获宁居。是所望于在工诸臣竭力筹办耳。前令舒赫德带同白钟山前往。原因白钟山久任河工。河务是所深悉。现在铜山堵筑大工。需人办理。高斌、张师载、获罪之余。益加昏愦。舒赫德、刘统勋、策楞、于办事为优。而练习河务。讲明有素。白钟山较为熟悉。是当用其所长。所有一切宣洩堵筑机宜。舒赫德、刘统勋、策楞、当鼓励白钟山。就其所见。妥酌熟筹。诸臣和衷商确。总期河归正道。竣此大工。即将来尹继善到工。亦当告知。令与白钟山协恭共济。俾顺轨有期。河流可复。不论谁之见解合宜。皆汝众人之力。若此时尚存一彼此之见。则大非矣。至前降旨令舒赫德等。顺路查办河东。今南河工程紧要。若又赴河东。未免顾此失彼。未合缓急之宜。应仍驻铜山、协同商办。俟工程稍有就绪。于可去时再行起程。此时不必汲汲前往。一并传谕知之。寻舒赫德策楞奏、堵筑漫口。事关运道民生。一切疏导机宜。臣等与白钟山妥商。并鼓励在工官员兵役儹办。以期迅速奏绩。得旨、决口尚未有头绪。朕怀安能释耶。　　

○庚寅。上御行殿。勾到直隶、河南、山东、山西、情实罪犯。停决山东斩犯一人。绞犯一人。河南绞犯一人。余百人予勾。　　

○谕、河南阳武、封邱、延津、及武陟等县。叠经被水。民力拮据。所有阳武、封邱、延津、三县。本年带徵仓谷。及应还耔种银两。并武陟县民欠未完耔种银谷。俱著缓至明年麦后徵收。以纾民力。该抚仍加意抚绥。或冬春之间。尚需接济。著照例借给耔种口粮。务实力查办。无致失所。该部即遵谕行。　　

○又谕曰、总督喀尔吉善奏、谭行义现患风疾。难以速痊。又据谭行义自行具奏、请解任调理。谭行义久历海疆。尚能黾勉出力。著准其回籍调理。加恩仍食原品俸。福建陆路提督员缺。著马负书署理。吴进义著补授直隶古北口提督。所遗宣化镇总兵员缺。著福禄补授。　　

○又谕、浙江杭州乍浦满汉兵米、及织造匠役月粮。向于地丁米折银内动支。赴江南苏、常、等处采买。今年淮扬被水成灾。赈恤需米甚多。若仍照例购办。恐于本地民食。益致匮乏。所有此项应需米石。著于浙江今岁漕粮内、截留五万石。抵充兵匠口粮。该部即遵谕行。　　

○谕军机大臣等、各省由立决改监候、入于秋审情实未勾各犯。朕念其中尚有情节可宽者。既已缓死。而又屡次绑赴市曹。殊为可悯。特命大学士会同刑部、覆加详勘。今据将两次未勾各犯内、滕昌荣等八名。仍入情实。侯正兴等十三名。改为缓决。分别请旨。今番勘定之案。允为刑名准式。著将原奏简明案情。钞寄各督抚。人命所系。诚不厌详慎。但必实有可原。始贷其死。方不失弼教之意。向来督抚陋习。以死者不可复生。遂一任俗吏舞文。曲绘案情。多谓事由死者起衅。豫为凶徒设一开脱之地。明知法司必驳。亦宁可为失出之谈。此皆妇人之仁。适以纵恶而不足示惩。现在各案。经朕于勾到时再三审量。复命大学士等、公同斟酌、实为无枉无纵。嗣后各督抚。必悉能实得其情。朕始可酌量予以矜宥。倘因有此番缓矜。又误体朕意。一味仍前姑息。附会案情。转致实在情节不明。则朕将求其生而不得。大非明慎用刑之本意矣。朕必于该督抚是问。可通行传谕知之。　　

○又谕曰、雅尔哈善、覆奏地方雨水情形一摺。殊不明晰。各省雨旸。时系朕心。雅尔哈善、奉到询问谕旨。即应将未经得雨之处。曾否得雨。未经沾足者。曾否续沛甘霖。及中晚禾苗。有无妨碍。作速驰奏。乃迟至九月十五日始行具奏。犹称各处灾伤。道府尚未勘竣。岂所以体朕轸念之意。且摺内既称九月初旬。风日乾燥。无异大暑。是富阳等邑。旱象已成。又称八月下旬、九月初间、各属陆续得雨。禾稼盈畴。人民乐业。所奏前后互相矛盾。雅尔哈善、或因见江南现在湖河涨漫。而该省旱乾。亦祇数邑。恐涉张皇。遂有意支饰。不知一夫失所。朕即惄然于怀。地方水旱。皆当加意抚绥。岂因江省已被重灾。他处遂可置之不问乎。该省被旱州县。计此时查勘已竣。可传谕雅尔哈善、令其督率所属。实力抚恤。仍将实在情形、及如何查办。速行奏闻。不得再有丝毫粉饰。至其所请截留漕粮、抵充兵米一摺。于调济之道。颇为合宜。已降旨准行。可一并传谕知之。　　

○又谕、本日勾到河南情实。人犯各案内。因奸致死之案。较他省独多。看来郑卫淫风。积习深重。于风俗人心。大有关系。所有各犯。悉已予勾。但恐闾阎未能尽晓。恶习未能顿除。著传谕蒋炳、令明白剀切。遍行出示晓谕。俾人人知法不可犯。渐致革心。以示维持风化之道。　　

○又谕曰、喀尔吉善等奏、苏禄国复遣使臣、赍表文方物。来闽入贡。阅其咨未。情词狡谲等语。前因该国王遣使臣来闽。请示贡期。仪文草率。是以令其赍回国书。如果诚心向化。另行遣使来闽。今该国使臣复来。文词恭谨。输诚效顺之意已见。自应准其入贡。至所奏愿以疆土人民户口编入图籍之处。该国远隔重洋。原可无庸准其内附。但若因此又行驳回。令其远涉波涛。非国家柔远之道。此时且不必拒绝。第照例料理来京。俟唠独万喳喇到后。交与部臣定议。再降谕旨。　　

○辛卯。上诣皇太后行宫问安。　　

○谕军机大臣等、现在铜山决口。黄水入湖。策楞等在工办理。尚未得有端绪。屡据伊等摺奏、该处水势情形。虽可想见大概。然终属纸上空谈。其实在形势、究竟如何。未能详悉。朕心深为悬注。著刘统勋于奉到此旨之日。印起程驰驿来京。面陈一切。再行前往。其现在事务。交与舒赫德、策楞。应奏闻者、随时驰奏。应办理者、速行办理。亦不必待刘统勋得旨回南。庶不致误事机也。　　

○兵部议覆、直隶马兰镇总兵图尔禅奏称、左营设有游击守备二员。右营止设守备一员。营制未协。请改设都司等语。查该镇中营游击。兼管左营。右营、向不兼辖。请照泰宁镇标中营游击例、令其兼辖右营。不必改设。从之　　

○钦差尚书刘统勋奏、遵旨开挖引河。遣副将朱一智等、同本地河兵确查。并询问高斌。均称开河引溜。有益无损。已将河身北股开挖。至淮扬等处工程。俱札知舒赫德、策楞、据实陈奏。得旨、览奏俱悉。今命卿来京。以便面陈情形。较之来往问对。更为亲切。可量力而来。亦不必疲于道路。至催积物料。亦属要务。可告之舒赫德、策楞、又称、俟北岸淤泥稍坚。当于图内御笔指示处。对准漫口上下。大开引河。逼溜东趋。自易合龙。又批、此处恐有迁就遵旨之意。总之面陈指图而言。朕即悉矣。朕从不执己见。汝等宜早知之。　　

○旌表守正捐躯之河南西平县民王建章妻于氏。　　

○是日、驻跸蟠龙山行宫。　　

○壬辰。上诣皇太后行宫问安。　　

○谕曰、安徽巡抚卫哲治摺奏、本年九月、徐州堤工漫决。上江所属宿州、灵璧、虹县、泗州、盱眙、一带地方。俱经被淹。现在积水不能宣洩。二麦难以播种等语。前此上江各处。仅报偏灾。今宿、灵、虹、泗、等七州县卫。被灾甚重。不得仍照偏灾之例办理。著该督抚等、将被灾户口。详悉查明。照淮徐例、银米兼赈。所需银两。户部前奏秋拨案内。虽拨四百余万。未经议及安徽。著另行速议酌拨。以备该处赈恤之用。其前拨安省协济淮、徐、备赈米石。本省既被重灾。毋庸复拨。该督抚体朕如伤之意。无使一夫失所。该部遵谕速行。　　

○是日、驻跸三家店行宫。　　

○癸巳。上诣皇太后行宫问安。　　

○豁除山东寿光、掖县、平度、昌邑、潍县、等五州县。乾隆十六年分。海潮冲塌地亩额赋。　　

○署湖南巡抚范时绶疏报、酃县、武陵、会同、绥宁、湘阴、益阳、等六县。乾隆十四、五、六、年分。首垦额外田四十三顷二十一亩有奇。　　

○是日、驻跸汤山行宫。　　

○甲午。上回銮。奉皇太后居畅春园。问皇太后安。　　

○诣安佑宫行礼。　　

○幸圆明园。　　

○谕、朕巡幸经过地方。所有道路桥梁。自应照例办理。至道旁茶棚一项。随从官员。原无暇憩息。徒供仆隶人等、蹂躏作践。而地方官又多此一番豫备。甚属无谓。嗣后俱著停止。　　

○乙未。上诣畅春园。问皇太后安。　　

