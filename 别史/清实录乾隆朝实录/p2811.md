<!-- { "loadSidebar": true } -->
○工部等部议覆、直隶总督袁守侗疏称。北运河筐儿港减河南堤。近年汛水涨发。屡被冲塌。劳费无益。请将派用民力修筑之例停止。其堤内武清、天津、及津军厅、所属。民地、官地、并苇渔课地。共一千八百七十六顷七十五亩零。每年改照水草则例。每亩止徵银四厘。应减粮银四千七百七十七两零。惟南石坝草土各工以下。酌留民堤二百四十丈。捍卫草坝。饬令杨村通判。归岁修案内估修。天津北仓护堤一道。保障廒座。向系杨村通判管理。应改入南运河岁修案内估修。再天津县境内。有海河叠道五闸等工。向系天津典史、与葛沽巡检分管。势难兼顾。请改令原设之减河主簿管理。其原设筐儿港汛兵二十名。仍拨还该讯千总。均应如所请办理。从之。　　

○予故翁牛特扎萨克镇国公恭格喇布坦、祭如例。　　

○丁酉。谕军机大臣、据萨载等奏、河湖水势加长情形。及筹办魏家庄漫工物料一摺。内称漫口东坝。全河奔注。溜势汹涌。水深三丈以外。现已赶镶八丈。并赶筑坝台、以备进埽。至徐城志桩。水势长至一丈三尺。韩家堂、张家瓦房、旧工。俱溃堤塌埽。现在抢护平稳。其漫口下注之水。归入洪泽湖。有长无消。清口已展宽至八十丈。山旴五坝内。智义、二坝。并经开放。而高堰一带。盈堤拍岸。风浪堪虞。拟于未开三坝内。再开一坝。以资分洩。至南关、车逻等坝。或亦须酌开。或无庸筹及。饬令妥酌办理等语。洪湖水势浩瀚。果至实在不能容纳。自不得不再行酌开一坝。然此乃无可如何之计。至交秋以来。此间天气晴爽。南河水势。或亦可望渐消。所称车逻等坝。仍应坚守之处。自应如此。至高家湾迤下三堡地方。开挖堤工。接筑引渠。既经过水三尺。颇为迅捷。所办亦可。著萨载等。即速详悉绘图贴说呈览。至所称、上游各厅修防吃紧。存工之料。难以分拨。祗有下游水势消落。存料堪以拨济。其进埽堵筑。必俟新料成熟。方能运工等语。河工向俱豫备料物。原为工程急需而设。自应于平日宽余准备。堆贮工所。若必待新料登场。始能供用。则豫备旧料何用。况漫溢之事。每在六七月伏秋汛内。秋熟总在八月以后。若全待新料上场运工济用。则堵筑必稽时日。且此次漫口。逼近上年郭家渡。该处尤应有豫备新工之料。何至必待本年秋禾成熟。从前高晋兼管南河时。闻所备料物充足。并无短少之事。何以近年情形即竭蹙若此。著传谕萨载、李奉翰。即将南河如何豫备料物之处。因何目下存料不敷。详悉查明。据实覆奏。其河东各工。如何豫备料物。是否充足。并著韩鑅、富勒浑。一并查明具奏。至魏家庄新工。萨载等务即熟筹妥办。上紧堵筑。以期迅速合龙。　　

○又谕、本日三法司具题。核覆袁守侗审拟蔚州民陶银、误砸胞叔陶尚义、受伤身死。照例斩决、夹签请旨一本。朕详阅案情。碾框本系公共之物。该犯平日或欲取用。尚应向其叔陶尚义禀明善取。今该犯直欲独自取卖。辄于夤夜往取。其形迹本与偷窃无异。及至伊叔惊醒。查问喝阻。该犯如果畏惧。撩放时、即应输情赔罪。何至即伤及其叔。此明系伊叔追赶时。该犯使性冲撞。用力摔去。致陶尚义受伤。且如果无心砸伤。何至适伤要害。即于次日殒命。其中并恐有有心干犯情事。即如尸亲之子。通知堡长。一同禀报时。尚有求为伊父伸冤之语。若果误伤致死。更有何冤可伸。种种皆有疑窦。法司自应逐加核驳。令该督再行提讯确实。俾死者不致含冤。方得详慎庶狱之道。何竟率行照覆。并为夹签声请耶。除将此本交行在刑部。另行改驳发回外。将此谕令该堂官知之。　　

○戊戍。谕军机大臣、据富纲汇奏、寿民郑昌玺、寿妇陈柯氏等。俱年逾百岁。洵属熙朝人瑞。盛世嘉祥。理合缮摺奏闻等语。寿民寿妇。年逾百龄。为各省常有之事。该抚既经分案具题。何必多此一奏。其意不过以朕万寿节近。以此吉祥之语入告。不知督抚身任封疆。全在办理民事而朕尤以勤政爱民。庶事就理为念。如果各省雨水调匀。年丰民乐。祥瑞孰大于此。岂必以景星庆云、凤凰麒麟、侈陈符瑞耶。将此传谕该抚知之。　　

○己亥。谕军机大臣、据阿桂等奏、贼匪败残余孽。尚思乘夜冲扑。希冀逃窜。实为可恶。然此时我兵拏栅。严密围攻。无虞逃逸。自应待其困渴已极。即可一鼓成擒。此事苏四十三攻犯兰州。被官兵击败后。即死守华林山。不复散往他处。俾我兵得以拏栅环攻。尽数剿杀。益信上天嘉祐之恩。再阿桂等覆奏、查办监粮折色一案。此时既已发觉。断不能置之不办。即结报之道府。亦应查明参奏。至王亶望任内。捐收最多年分。报灾亦较重。其中情弊。自属百喙难逃。阿桂等谅能彻底严查。以成信谳也。　　

○谕、据阿桂等奏、遵旨查明甘肃应行抚恤事宜。请将兰州、河州、地方。照乾隆三十年宁远、伏羌、通渭、三县地震之例办理等语。此次甘肃兰州、河州、等处。猝被逆回焚掠。亟宜加意抚绥。以苏民困。所有该处应徵本年钱粮。著加恩概行蠲免。以示优恤。该部即遵谕速行。其余所奏恤赏各事宜。并著行在户部速议具奏。寻奏、兰州河州被掠贫民。应如阿桂所奏。照乾隆三十年宁远、伏羌、通渭、三县地震之例。倒毙人口。每大口、给葬银二两。小口、七钱五分。生存人口。每口先给粮一斗。初赈不分大小。各给粮三斗。烧毁房屋。每间给银二两。务农民户。每户给器具银一两。被掠牲畜。每一头。给价银四两及二两有差。分作四年徵还。得旨、依议速行。　　

○庚子。谕军机大臣、据萨载等奏、本月十八九日。风暴异常。洪湖浪涌。势若排山。石工多有掣卸。山旴五坝。所存仁礼两坝。业已掣通过水。中河之盐闸。亦普漫过水。淮关上下堤顶。出水不过一二尺。车逻、昭关、二坝。亦应开放。即二套及王营减坝。并应相机酌放。现在萨载在上游一带往来抢护。李奉翰驰往下游督办等语。洪湖水势如此盛涨。自不得不将五坝酌量开放。即车逻、昭关、等处。亦不能不资分洩。第未知目下大局是否已定。且各闸坝俱已开放。则下河民田。自不免被淹成灾。此亦无可如何之事。但其情形实在若何。著萨载等。即行查明速奏。又萨载等另摺所奏。各工旧料。仅敷伏秋抢险之需。此时新生之工。存料不敷抢办。即附近接济。并零星收买应用。颇费周章。前此酌拨以为两坝裹头。已形竭蹷。必待七月二十边。新料成熟。方可采办。约于八月中即可进埽等语。河工所存料物。若果仅供抢险。则年年伏秋汛内。如有疎虞必须迟至秋收。始行堵筑。将何以济急需。前已有旨饬询萨载等。至今岁遇闰五月。立秋在六月中旬。则七月初旬。即往年之六月中旬。秋成自必亦比常年为早。何以萨载等并未计及。尚称八月中旬始能进埽耶。著传谕萨载等。即速查明覆奏。又本日阿桂覆奏、南河连年被决。究恐因九里岗梗阻所致。从前副将徐建功。即有江南河身高仰。若不挑浚。则下游不能畅注之语。似应乘大河见底时。将九里岗一带。再加展宽。并于间段淤浅处所。酌量抽槽等语。所奏似为近理。著将原摺钞寄萨载、李奉翰、阅看。即速通盘筹酌。详晰覆奏。　　

○又谕、据文绶奏、拏获传教惑众之廖景泮等各犯。起出伪造榜文。及佛谕经卷等项。据廖景泮供。系江西赣县人。自幼持斋。从已故堂兄廖景淳。传授三皈五戒。给有佛谕一纸。廖景淳复收同县人邱德伟为徒。亦给佛谕。将榜文一纸。密令誊写。并有刻本经典。俱系传自伊故父廖秀林。及信丰县萧斋公。系古传罗祖三乘正教等语。业批示该督迅速定案具奏。至廖景泮、邱德伟、及已故廖景淳等。俱籍隶江西。著传谕郝硕。派员赴各该犯家内查钞。有无钞存榜文佛谕经本。及别项不法字迹。并提各该犯家属。严切根究。毋致隐匿流传。　　

○又谕、据李本奏、婺川县禀报、拏获川省啯匪彭昌文。讯供首匪系刘老十。毛老九等、共七八十人。因川省查拏。假装行旅。由四川彭水县入婺川境。现赴正安州一带逃窜。随即追至正安之小溪沟。与该州兵役会合截拏。当经拏获钟凤鸣等二犯。杀伤匪徒甚多。贼匪亦持械抗拒。被伤兵役二名。现在并力穷追等语。此案前据舒常、刘墉、先后奏到时。已屡经谕令该督抚等。上紧查拏。尽法处治。匪徒敢于聚集多人。随处抢劫。抗拒兵役。情罪甚为可恶。必当搜获无遗。迅速审办。凡属同行之人。不分首从。概行正法。不可稍存姑息。至贵州、湖广、现在查拏紧急。恐其仍窜回川境。并著谕文绶。务即督饬各属。严密擒拏。毋任一名兔脱。至此等匪犯。踪迹诡秘。到处成群结党。究系起于何处。意欲何为。前此舒常等所奏。既未详晰。即本日李本所奏。亦仍不明白。并著传谕各该督抚。即行查明具奏。　　

○是月。署两江总督萨载、江南河道总督李奉翰奏、查顺黄坝一带。滩面宽广。河水涨漫。离旧堤较远。无所收束。现蒙指示。令从东边木龙边起。至顺黄坝一带。沿河添筑新堤一道。谨按朱笔尖记两头起止。计长二百四十五丈。该处河滩离旧堤。计宽二十一二丈、至三十四五丈不等。臣等相度形势。酌拟量为收进。以资巩固。至溜势既由西南坐湾。不能斜注东北。冲刷滩嘴。今蒙指示。设法保护。惟有于该处用柴土筑做盘头大坝。不使有碍木龙。似更得力。得旨、此非目前急务矣。俟新工合龙后。妥为可耳。　　

○署两江总督萨载奏、魏家庄堤工漫溢。星即驰往。会河臣确勘筹办。得旨、陶庄移河之后。连年冲决。实属不解。目今所急者。速期合龙。使归故道而已。勉之。　　

○江苏巡抚闵鹗元奏、臣在睢宿一带。查察抚恤事宜。途次接崇明县报称。本月十八日。飓风狂烈。海潮汹涌。关厢进水三四五尺不等。官民房屋。间有坍塌。郊外潮深丈余。田园庐墓。亦多漂没。当即饬司先往。加意抚恤。并察看情形。酌量动拨仓谷。平粜煮赈。臣即星赴该县、查勘妥办。得旨、实心详查灾户。实力赈恤勉之。　　

○安徽巡抚农起奏、据凤阳、寿州、凤台、怀远、灵璧、五州县。先后报称。近因雨水稍多。兼之邳睢厅魏家庄堤工漫溢。上游诸河分注境内。以致沿河低洼田亩。村庄驿路。俱有被淹。一时不能迅速疏消。被淹贫民。亟须查明安顿。臣即起程驰赴勘办。得旨。有成灾者。实力赈恤俾受实惠。勉之。　　

