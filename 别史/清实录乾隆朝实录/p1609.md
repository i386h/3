<!-- { "loadSidebar": true } -->
○谕今日所进通本内。有巡抚熊学鹏以粤西绅士呈请恭祝皇太后万寿。于省城寿佛寺诵经一本。此甚非体。本年恭逢皇太后万寿圣节。普天同庆自属臣子至情若建坛诵经等事。为大吏者本不宜办即众情难阻。亦祗宜据情摺奏。朕可随宜批答何必专具题本。视同典礼耶。此在圣母万寿之年。尚不妨俯顺舆情。为之转达。至朕六十寿辰则此等据呈具摺。并可母庸踵事为之矣。又上年朕五十诞辰。本年皇太后七旬大庆各督抚等未免以进献称祝务求备物将敬之意。此亦不可不防其渐。上年以藩臬等官阶未至。已叠经降旨申谕。其外廷及学政各员。即奏摺亦不令送览。此众人所稔知。惟是分属大僚上下联情势难概斥伊既奏进自不得不量存一二。其实内府之储何所不有。岂在此区区贡物之有无。朕任用大臣。亦惟视伊等平日宣力何如又宁问其所进之丰啬。以为人才高下之衡鉴此虽至无识者。皆当共晓。第恐习而不察。或因此生夸多斗靡之计则于官方政体。均有关系。因熊学鹏此奏、并谕及此。令皆知所省改　　

○吏部议覆、四川布政使吴士端奏称士民捐输社谷。经督抚题请议叙。给顶带者。遇开捐事例请照捐职人员一体报捐。应如所奏办理惟此项议叙人员应由部给照。而或领或不领。听其自便。殊不画一。嗣后令各督抚照议叙海洋运米例。查各该员年貌履历籍贯。造册送部。填照封发该督抚转给收执从之　　

○刑部议覆、福州将军舍图肯奏称、旗营军器为防护掺演之用。近有兵丁擅行私当开当之人明知违例收当取利。请严加禁止等语。查私当军器。例无治罪专条。应请嗣后军人军官私当衣甲旗帜者照军人私卖例。减一等杖一百徒三年。至收当之人。即照私有军器计数治罪律减一等问拟海一件加一等。止杖一百徒三年军器及当本利。均入官。失察之该管地方及将领各官。分别议处从之　　

○丁卯。谕据吴达善等奏滇省江川等县附近地方。于十月初十等日均有地震之处而江川新兴。二属较重现委道府各员照例分勘赈恤等语。江川新兴二州县。本年四月内地震。已降旨于常例外从优抚恤今一年之内两次被灾颇重。深堪轸念著加恩将该二属应行赈恤之项。加倍散给其乾隆二十六年分。所有二州县应纳备公银两。及拨运兵米等项。并概予捐免。至毗连之宁州。河西等属。被灾虽轻。亦著从优抚恤。该督等董率属员。实力妥办。务俾灾黎均沾实惠。该部遵谕速行　　

○又谕曰、成衮札布奏、喀尔喀亲王德沁扎布病故。德沁扎布。虽未宣力戎行。办事多年。颇为奋勉。兹闻溘逝。朕心轸恻。著加恩赏银五百两治丧。仍派侍卫乌勒登、驰驿往奠茶酒。应得恤典。著理藩院具奏　　

○大学士等议奏、盛京五部侍郎。每年支用单俸不敷。请于户工等部饭银内。拨给一千五百两。作为养廉。从之　　

○礼部奏、二十七年元旦。庆贺皇太后筵宴仪注。得旨、是。照例行礼。奉皇太后懿旨。停止筵宴　　

○戊辰。谕、朕前次南巡。有临海训导章知邺。以学政窦光鼐不准进献诗册。妄欲捏辞叩阍。经学政等访闻参奏。当令传赴宫门考试。其诗俚浅荒鄙。不堪入目。且检阅呈内。有西陲用兵。久稽成功。情愿从军云云。其狂诞姿意。论罪本无可逭姑念无知微末。从宽革职。命侍卫伊德带往辟展效力。俾伊悉知军营情形。果如所言否比因军务久竣。此等无知之人。别无可效用之处。因传谕安泰。查伊在彼果能痛知惩警。安分悔过。即传旨加恩。令其回籍。如有字迹。即一面看守。一面奏闻。另降旨定夺。乃据查到章知邺笔扎纪载。丛杂乖张。如妄引关帝文昌鬼神梦呓之谈。已足为人心风俗之累。然其词犹不过止于荒诞。至所称讨奸邪窦光鼐一篇。则竟捏造。悖逆之言。一皆托诸窦光鼐之口。伊转为之加以驳诘。是其居心奸险。计图栽害。此等如鬼如蜮伎俩。岂能逃朕洞鉴乎。窦光鼐不过一庸懦之人。且现居官。断不敢为此即使窦光鼐有此言亦初未笔之于书也。而章知邺则已明目张胆。公然列之著录讵非恶逆之尤。著照军机大臣等所议。将该犯章知邺。即于辟展地方正法示众。以儆奸顽。并将此通行传谕知之　　

○谕军机大臣等、据托庸覆奏、凤、颍、二属积水。已渐消退。无误种麦。其极洼地亩。乾涸稍迟。然为数无多。现在分别挑挖等语。凤。颍。二属。因豫省杨桥漫口未堵。不无涣溢之水。前据许松佶奏到深为廑念。是以降旨托庸。令其查奏。今已值上游工竣日久。兹据查明现在涸出之地。大概俱可无误春麦。稍为慰藉。但小民当此被水之后。是否能资力作。抑或尚有应为酌议调剂之处。著传谕托庸。令其据实奏闻　　

○吏部议覆、云南布政使顾济美奏称、滇省矿厂人杂。每有匪类潜藏。经调任督臣爱必达奏准、令厂员严督课长、容长、硐长、炉头、将人役清册。开报稽查。自定例后。鲜有盘获人犯。皆由恃无处分所致。应如所请。嗣后厂员务督同课长人等严密稽查。如课长人等有怠弛徇隐者。即按法究治。厂员能盘获盗首。及通缉要犯照拏获邻境盗首例。每一名加一级。如系盗首。及要犯藏匿。厂员未经查出。别发觉者。照不知情不申报例降一级留任如知情容隐。不解犯事地方官审理者。照故纵例革职其厂内未设专员归地方官管理者。照例办理从之　　

○户部议准、云南巡抚刘藻疏称、昭通府大关属椒子坝产有铁矿堪铸农器请开采从之　　

○调西安副都统范宜中为京口副都统。以原任西安副都统陈世泰为西安副都统　　

○旌表守正捐躯山东即墨县民安明吉妻韩氏　　

○己巳。上御太和殿视朝。文武升转各官谢恩　　

○诣皇太后宫问安　　

○幸瀛台　　

○谕、朕恭奉皇太后銮舆巡幸江浙于明岁正月十二日起程。著諴亲王和亲王大学士来保。尚书舒赫德在京总理事务。其月选之文员内通判州县等官。武员内八旗护军校骁骑校及外省送到之补放水手骁骑校等官弁。并年满千总。俱著王大臣照从前之例验看。可传谕该部知之　　

○吏部议覆、广东巡抚托恩多奏称调补瘴地各员。甚有苟且废事坐待俸满推升者边徼要区徒为庸员升迁捷径应如所奏嗣后果有才守兼优卓者政绩者于俸满调回内地时。该抚等保题照例升用如祗年力强壮将应升处注销仍补原官照腹俸升转。其衰迈因循者。即查参勒休该管道府不时加策励俸满又捏填混保。照徇情例降二级调用再各省烟瘴俸满在任候升之员。报满时如系循分供职及年力尚堪驱策照武职展限考验例展限一年如奋勉向上仍准题升。从之　　

○直隶总督方观承覆奏口外热河厅属□牛□奔□牛窖等六处四旗厅属添财沟等七处喀喇河屯厅属虎道哈沟鹌鹑沟二处八沟厅属高儿厂等三处塔子沟厅属柏树沟等三处皆有煤苗请将各山场分界设窰募殷实民户。取地方官印结送热河道给票开采俟煤旺时地方官详司给帖准充纳税该管道及各厅仍亲查弹压得旨允行　　

○庚午孝惠章皇后忌辰遣官祭孝东陵上诣雍和宫行礼　　

○谕近京西山一带产煤之处甚多现在已开窰口率以年久深洼兼有积水以致刨挖维艰京城煤价渐为昂贵著工部步军统领顺天府等各衙门会同悉心察勘煤旺可采之处妥议规条准令附近村民开采以利民用　　

○山西巡抚鄂弼奏晋省仓储久悬请乘本岁丰收买补第各属谷价止岢岚等二十七州县。每石八钱至一两以内其太平等四十三州县。自一两一钱至一两七八钱不等如照部定一两以内为准采买无多应定为一两二钱收买。得旨允行　　

○赐安徽篁墩二程子朱子祖居祠御书扁曰洛闽溯本　　

○旌表守正捐躯之直隶长垣县民王德成女王氏　　

○辛未。谕曰、安西提督刘顺。前曾随征金川颇属奋勉。此次平安西陲。虽末身列行阵。而安西一带。设台穿井诸务。具见实心经理。今闻溘逝。深为轸惜。著加恩晋赠太子少保。再赏银一千两。所有应得恤典。著该部察例具奏　　

○军机大臣等奏、据俄罗斯送出之玛哈沁色布腾等解京。讯系前在阿勒坦和硕。戕害库车办事布政使德舒等属实。交刑部正法。报闻　　

○户部议覆漕运总督杨锡绂条奏漕运各款。一、各省粮艘开行。俱有经管衙门给限单。臣又同巡漕诸臣督押。各关止司收税。并不催漕。芜湖。浒墅等关。为漕运经由。未设限单。惟板闸。临清。天津三关。相沿给发。请领缴销。徒滋胥吏掯勒。应裁。一、水次收兑米色搀杂。例议处州县。及监兑官。不及知府。因不实力查察。甚有袒护属员。与粮道龃龉者。嗣后州县收漕。有潮润搀杂。知府不先揭报。照失察例议处。如涉徇庇。该督抚题参。一、奸徒钻充各衙门书役。抗避佥丁。卫所差拘各衙门庇护不发。嗣后不论大小衙门书役官承。概勾佥。己身不能出运。令子弟承顶至书役仍听充当。该州县查系卫籍即不准出结。如以卫籍冒民籍。图避佥选。朦混出结粮道查出。照例议处。一领运旗丁。雇头舵水手。有身工已足。私脱逃者。苦累旗丁。且妨漕运。嗣后有脱差者。通行各帮及原籍并沿途地方官。严缉获日。解交量道。会同臬司讯明。咨部发边卫充军。均应如所请。从之　　

○刑部议覆、大学士等奏、据镶红旗蒙古都统奏称、察哈尔逃犯护军车布登。系察哈尔蒙古非厄鲁特等语察哈尔蒙古逃人。例无治罪明文。伊等俱蒙古旗分之人。如有逃走。或一月内外自回。或被拏获。悉照逃旗例。发遣黑龙江其归并察哈尔之旧厄鲁特。年久逃走者。即照察哈尔蒙古等办理。至新归之厄鲁特。如有逃走。除于拏获处即行。正法外。不论年月自回者。概发广东。广西。云南。贵州。烟瘴地方。倘不安分。即就彼处正法。应行文值年旗。嗣后均照办理。从之　　

○豁江苏吴江县。坍荒公占田地。乾隆十八年至二十一年民欠银粮　　

○蠲江苏南汇、吴江、长洲、元和、上海、海州等、六州县。乾隆二十三年、水旱灾地。漕盐等银。一万三千两有奇。米麦、豆、九千四百石有奇　　

○壬申。上诣大高殿行礼　　

○军机大臣等奏、八旗官员。遇婚丧事件。例借支俸银。乃不肖之徒。假捏具呈。或该亲族本非承办。藉名指借。八旗并无专司察核之处。嗣后每月底。户部将各旗借俸之案。汇咨步军统领衙门查记。如有冒支。本员参奏治罪。失察之都统等。分别议处。并著为例。得旨、依议。著半个月一次汇送稽查　　

