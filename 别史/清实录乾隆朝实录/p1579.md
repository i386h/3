<!-- { "loadSidebar": true } -->
○戊午。谕、前据杨廷璋。吴士功。会审马龙图私用存营公项银两一案。辄引自首例。减等定拟。悖谬乖张。回出情理之外。朕即知此案立意。必先出自吴士功。而杨廷璋从而附和。因降旨令伊两人公同明白回奏。今奏到。定案时虽系杨廷璋主稿。而督参抚审。吴士功实为主政。往来商搉。具有原札可核。果不出朕所料。吴士功身为巡抚。以提督大员。营私舞弊。此何等重案。乃敢妄逞伎俩。欲从中高下其手。且明目张胆。冀于朕前直售其欺。居心尚可问乎。即据札内所称、幕友据引例文云云。欲杨廷璋酌定之处。尤堪骇异。杨廷璋、吴士功、为封疆大臣。即马龙图亦提督大臣。岂有二人胸中竟无定见。悉藉幕友主张。此语岂可靦颜告之同官。奏之君父者。其曲意斡旋。不问可知。况原审内有事前弥补之说。朕核参将姚应梦供内。该犯定媳送聘。借银五百两。曾于养廉项下扣清。此项银两。于未经参奏之前。豫为弥补。尚可自称事前。至买办燕窝等银一千余两。俱系盘查时攒凑抵项。且扯烧数簿。以私册掩饰。其为事败假捏。更何待言。如此而犹欲以自首脱罪。有此理乎。朕临御二十六年。历事不少。人之情伪。素所洞悉。吴士功本系张廷玉用人。其生平貌为直戆。而城府甚深。亦众所共晓。第以其人尚小有才。且历外任年久。巡抚缺出。一时不得其人。因而擢用。乃伊一得志。又以闽省去京稍远。即肆无忌惮。即如伊向因与张廷玉甚厚。未免有得罪史贻直之处。今又与史奕昂修好。以冀解前恨。则其人之居心邪正。从可知矣。朕本欲为之隐恶扬善。而伊乃敢显为此揽权尝试之计。此而付之不问。朕又将何以用人。昨胡宝瑔于河南任内。道员等收受盐规。漫无觉察。具摺自请治罪。朕以其实出无心。即为姑宥。若吴士功之有心欺谩。情甚可恶者。其相去又可以道里计乎。吴士功著革职。发往巴里坤。自备资斧。效力赎罪。杨廷璋身为总督。随声附和。咎固难辞。但究系为吴士功所卖。尚非发谋可比。著革职从宽留任。八年无过。始准开复。马龙图著拏解来京。交三法司严审定拟。余著三法司核议具奏。并将该督等前后奏摺。及批谕廷寄。一并钞发。将朕办理庶政。轻重大小。不容纤毫朦混。并大臣等公罪私罪。一切听其自取。亦不能纤毫假借之故。俾中外臣工。共知所惩劝　　

○又谕曰、定长著补授福建巡抚。其兵部侍郎员缺。著永宁补授。定长未到之前。其巡抚印务。著杨廷璋暂行兼署　　

○己未。谕军机大臣等、安泰奏、据贸易哈萨克头目禀称、上年伊等部落二十人行围。遇玛哈沁百余人被害。又乌噜木齐贸易三次。内有一次来人。归途亦曾被害。伊等欲率众追捕。阿布赉云。此等恐系内地逃人。当顺便请示。随告以内地并无逃人。尔等所遇。即宜剿捕等语。阿布赉情词。甚属恭顺。嗣后伊等若再及此事。仍行明白晓示。令其随遇即行剿捕。若擒获时。即解送驻劄大臣处质审。再伊等头目云。曾告知乌里雅苏台官员布达勒。但成衮扎布未经具奏。并传谕令其附便奏闻　　

○庚申。上诣畅春园、问皇太后安　　

○谕军机大臣等、前据吴达善参奏、豫省卫辉等厂。于借拨长芦盐觔案内。每包议派盐道等衙门公费一钱不等。已将历任道府等、交该抚审拟具奏矣。晋省食盐。向来专自河东办运。其借用长芦。特系偶尔缓急。今道府等居然按包派费。事出情理之外。论者或以前此河东运盐时。原有此项陋规。今改食津盐。尚沿此取收。亦未可定。果尔则系因改食而收相沿之陋规。虽未经禀明上司。咎无可诿。尚与凭空科派者有间。若食河东盐时。并无此项陋规。则其罪实难逭矣。其中情罪轻重。甚有关系。不可不彻底查究。著传谕鄂弼。令将从前食河东盐时。实在有无此等公费陋例。详悉秉公确查。即速奏闻。毋得稍存瞻顾。朕不肯姑息。亦不肯屈一人。该抚其善体朕公明之意。详悉速奏。并著传谕吴达善、令将前办河东盐觔。果否有此陋例。秉公确查研审。务得实情。以昭平允。将此详谕知之。吴达善不可因有此旨。而为解仇和事。姑息从宽。亦不可因已所参。而吹求从严。惟应据实。公明存心。详悉查奏　　

○辛酉。孝恭仁皇后忌辰。遣官祭景陵　　

○谕、向遇祭祀。特派大臣稽察斋戒人员。原欲使各尽诚敬。向来稽察。俱在夜间。后因弘晥条奏。斋戒人等。请昼夜不时稽察。亦慎重祭祀之意。是以允行。今稽察大臣等。并不以为事。往往于散朝之便。己午之间。稽察一次。夜间反不稽察。不肖人员。俟察过后。因得伺隙回家。反藉口稽察过严。以至不遑退食。甚为恶习。与其如此有名无实。不若仍照旧例。夜间稽察。其白昼稽察之处。著停止　　

○吏部题。大学士刘统勋、应兼殿阁及尚书衔。得旨。刘统勋著为东阁大学士。兼礼部尚书　　

○调兵部右侍郎谢溶生。为礼部左侍郎。以内阁学士张映辰。为兵部右侍郎　　

○以署正蓝旗满洲副都统诺木浑。为镶白旗汉军副都统　　

○壬戌。谕军机大臣等、据天津总兵常复奏、查重运漕船。每多间断脱空。询之运弁。因山东河道淤浅所致一摺。前据张师载奏称、江广船身重大。因将古城溜一带引渠开宽。并加挖二三尺。俾湖水增多。以资接济等语。东省运河。既经该督等开浚深通。则重运漕艘。自当足资浮送。况今岁春夏。时雨沾足。较往年大不相同。河水谅应充裕。何以山左尚有胶浅滞运之处。著传谕张师载。阿尔泰等令将东省漕河实在情形。详悉确查。或实有间段淤浅处所。抑系一律深通。运弁不无迟延饰词之处。据实奏闻。寻奏、查今年东省运河。水势充盈。漕船并无浅阻。前于五月望后。接准天津镇臣常复咨。北上各帮。间有脱空。询据运弁覆称、缘山东河道水浅。不能跟帮等情。随飞饬查勘。各处河道深通。并无淤浅处所。报闻　　

○又谕、现在乌噜木齐。至伊犁。乌里雅苏台。至乌噜木齐。及回部所有台站。俱经酌量移设。其官兵马匹牲只。岁需钱粮若干。较之从前有无减省。仍合之伊犁等处所驻兵丁。共需钱粮若干。较之哈密。巴里坤。安西。驻兵防边之时。孰多孰少。著传谕舒赫德。于归途之便。亲行查核。其各路亦俱行查汇奏。俟伊到京时。与军机大臣等、会核具奏。再据五吉等奏报。采买驼只数目。今新疆所用驼只。不过运送什物。且成衮扎布。又办驼千余只。解送伊犁牧放。孳息自属有余。并著舒赫德查核各项驼只。足用与否。若不须采买。即行文巴里坤、乌噜木齐、哈密、办事大臣等、停其办理　　

○癸亥。谕、据开泰等参奏、川北镇总兵西琳。藉口整顿军容。为债主销售帽缨。勒属强派。于季饷内坐扣。请旨解任质审等语。西琳身膺专阃之寄。不能表率营伍。乃勒动各营公项。为债主销售私货。甚属卑鄙。西琳著革职。交与该督等审拟具奏　　

○旌表守正捐躯之广东开平县民雷亚长妻张氏。甲子。上诣畅春园，问皇太后安　　

○谕曰、户部尚书李元亮。老成勤慎。宣力有年。前因患病。特予解任调理。遣御医诊治。并令伊子李侍尧。即速来京省视。以冀痊可。今闻溘逝。深为轸惜。著加恩赏银一千两。办理丧事。派散秩大臣一员。带领侍卫十员。往奠茶酒。所有应得恤典。该部察例具奏　　

○又谕、此次西陲随同将军等出征之绿营将弁。其中有奋勉效力、曾经保列一等者。自应与内地保荐人员。一体升擢。以示鼓励。今将军等俱已回京。而将弁等或留驻新疆。或彻回腹地。难以分别遴选。所有现在叶尔羌等处。副参游都守等官。著交与驻劄各该处大臣。按照原定考语。曾经列入一等者。逐一查明。送部引见。如已彻回内地营伍者。交与该督杨应琚。亦照此查明办理。候朕酌量简用　　

○谕军机大臣等、据杨应琚奏称、现在库贮硝磺。不敷各营需用。而边外无硝磺处所。又复咨取等语。从前军需硝磺。俱取之库车等处。并不专籍内地。即如从前准噶尔之人。亦有枪炮。其所用火药。不过本地所产。岂有取之内地之理乎。著传谕杨应琚。嗣后火药。各宜查访出产硝磺之区。采办使用。不必取之内地。即间有一二不产硝磺处所。亦宜由附近地方取用。庶可省内地挽运之力。将此通谕各处遵行　　

○以甘肃庆阳协副将马彪、为四川川北镇总兵　　

○乙丑。上御勤政殿听政　　

