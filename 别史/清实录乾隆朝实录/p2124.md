<!-- { "loadSidebar": true } -->
○又谕、京城及近畿地方。自春入夏。雨泽较稀。麦收不免歉薄。幸有官麦平粜。市值未致加昂。但现届青黄不接之时。米价或恐因而增长。此尤小民口食所资。自应豫为筹画。以期充裕。著照乾隆二十七年之例。于京仓内量拨米石。给五城平粜。仍令派原监粜麦厂之大臣、并该城御史。就近经理。其应拨米石若干、及作何酌定章程之处。即著该监粜大臣等、会同该部详晰妥议速奏。并著步军统领衙门、派委员役。严查奸商贩买囤积。俾闾阎均沾实惠。　　

○又谕、向来各衙门派往新疆办事人员。三年期满。由该处大臣出具考语。保送引见。以应升之缺即用。原所以示鼓励。但新疆自底定以来。久隶版图。与内地郡县无异。且各给与养廉。而新疆事务。又极清简。该司员等出差三年。不过循分奉公。与在京各衙门办事。亦无差别。乃因期满遽行保奏。该管大臣、率以与例相符。不复问其才具短长。辄注上考。是该员等一经派出。即可借此计日超迁。转足开躐等者升除捷径。殊非核实课绩之道。嗣后新疆办事人员。期满时。祇令该处大臣给咨送部引见。其间果有出色之员。朕自当随时量加擢用。若照常供职者。概令仍回本衙门办事。照伊等原官补用。于事理方为允协。所有该管大臣出具考语保奏即升之例。著停止　　

○旌表守正捐躯之广东恩平县民夏亚朱妻氏　　

○戊戌。上诣畅春园、问皇太后安　　

○内阁、翰林院、带领己丑科散馆修撰编修庶吉士引见。得旨、此次翰林散馆之修撰陈初哲、编修徐天柱、业经授职。其清书庶吉士刘锡嘏、杨寿楠、秦泉、俱著授为编修。王仲愚、著授为检讨。汉书庶吉士吴寿昌、郑际唐、王嘉曾、梦吉、吴琠、林兆鲲、萧际韶、刘湄、何德峻、雷轮、俱著授为编修、萧广运、李学锦、郭寅、左周、温常绶、罗国俊、张运暹、俱著授为检讨、姚步瀛、莫异兰、著以部属用　　

○吏部议覆、御史邵庾曾奏称、内阁中书。分撰文办事两衔。遇中书典籍缺出。由办事中书题管。向无撰文中书题管之例。应一体选补。司经局正字。无专办事件。向例内阁中书兼衔。请裁。应如所请。至以部寺司务。原系从九品。请改为正七品。查司务由国子监学正、学录、典簿、典籍等官升选。或由正从八品升九品。未为允协。但以从九品改为正七品。未免悬殊。今拟照八品笔帖式升主事之例。改为正八品。从之　　

○己亥。谕、向来旗丁余米。准在通州变卖。以资日用。现在各省粮艘陆续抵通。若旗丁于兑足正供之外。尚有多余米石。情愿出售者。仍著加恩、准其在通州粜卖。旗丁等既所乐从。而地方粮石益充。于市值民食。均为有益。该部遵谕速行　　

○庚子。谕、刑部律例内。有边外为民条款。与现在断狱事宜。不甚允协。著该部另行定例具奏。寻议、原例开有为民罪名。而现行例中。问拟已有更改者。应行删除。至原例所定情罪轻重不甚允协者。酌量修改。若原例所开情罪相同。而分别军民定拟者。应将为民字样删除。一体改发充军。从之　　

○兵部议准。护贵州巡抚布政使三宝奏称、兵丁应试。应令本营官员、出具印结。交抚标中军覆核加结。并且五人互结。详送收考。倘有顶名冒考。发觉后。将出结官、并互结兵、与本兵一并分别治罪。从之　　

○是月。直隶总督杨廷璋奏、臣于四月初九日。率同司道祷雨。初十、十一、连宵达旦。入土三寸。旋据各府属所报、初三、初六等日。得雨一二寸不等。久晴后。藉以滋培长养。俟得深透。再行奏闻。得旨、未至沾霈。何能释怀耶　　

○又奏、潘桃口木税。其蒙古木植零星纲小者。免其徵税。至大件木植。应由官商砍运。按照尺寸报明。分别徵收。原无蒙古自行砍运大木、亦准商民收买免税之例。请嗣后蒙古自行砍运木植。除细小者例免徵税外。凡有应行纳税之大木、不论商民铺户。或用银钱价买。或用茶布等物兑换。均令买主按例报税。得旨、如所议行　　

○暂署闽浙总督署福建巡抚钟音奏、据汀漳龙道蒋允焄禀报、署龙溪县华崶县丞魏嗣业、访闻珍山宜招二堡、与安溪县覆鼎。山交界之处。有安邑匪人滋事。即带差役、率乡众围捕。获红衣匪首王天送、及余匪十二人。搜获旗帜器械铳炮土印等。现在查点解府。臣即率同臬司张镇、驰赴该地审办。必须尽抉根株。得旨、好。知道了。又批、此人可嘉。应送部引见。又批、是。不可姑息了事　　

○升任山东巡抚富明安奏、臣在东二载。于百脉湖内。挑引河北流入胶莱运河归海。涸出地三百六十顷。又前抚臣阿尔泰、于兰山、郯城二县。挑河渠数十道。臣照成规修浚。并于兰山江风口滚水坝。动中修整。又徒骇、马颊二河。四女寺、哨马营、两处支河。及章邱等七县所辖之小清河、支脉沟、豫备河、福民河、臣均酌定每岁疏浚章程。勒石河干。使久远遵守。至一切事宜。俱向新抚臣详悉告知。即交印赴任。得旨嘉奖　　

○山东巡抚周元理奏、山东雨泽滋润。二麦已经成熟。早谷高粱。青葱畅茂。得旨、欣慰览之。京畿望泽益甚。所谓慰以为愧耳　　

○山东登州镇总兵窦瑸奏、登州水师营。分南北东三汛。每年战船出口后。五月间均演水操一次。北汛、向系总兵亲验。南东二汛、分年亲阅。其不亲阅之年。委各副将操阅。请照登州附营通行亲查之例。俱亲往考验。再水师巡哨洋面船。除药铅各械之外。尚有火箭火罐喷筒等项。登州水操。向来止演枪炮。其余仅随船修制存贮。并不演练。应照备贮药铅出陈易新之例。按年动用公费。分别轮制。俟镇臣阅操时试验。得旨、既行奏请。须认真办理。不可徒事虚言　　

○陕甘总督明山奏、甘省兰州等府。雨泽未足。除拨本省甘州宁等府粮二十万运赴协济。又酌拨陕省粮十万。臣查兰州、巩昌、平凉等府所属。于三月十七、八、等日。节次得有雨泽。夏禾长发。更可乘种秋禾。得三十万石粮之借粜。设往后不敷。银米兼施。可无虞竭蹷。请将陕西鼓铸余钱、动拨三万串运甘。或就近搭放兵饷。或折粮价借给农民。随宜酌办。仍扣还原价归款。得旨、知道了。又批、诸事俱俟朕虑。设尔总督何用　　

○署云贵总督德福奏、普洱边外整欠土目召教、景海土目刀撇等。倾心投诚。愿按六年一次各贡象牙旱犀角等件。届期遣头目赍赴云南省城交纳转呈。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百八十三


大清高宗法天隆运至诚先觉体元立极敷文奋武孝慈神圣纯皇帝实录卷之八百八十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十六年。辛卯。五月。辛丑朔。谕、前据高晋查审知府李枝昌一案。内有垫用前任巡抚明山修理书房银两之事。因令该督抚秉公确查。并令明山明白回奏。旋据明山覆奏、彼时因书房窄狭。拆去截板。所费不过十余金。俱系随时发价。而所需工匠。不得不令首县代雇。因自请交部议处。朕以明山所奏、如果属实。尚不致有干吏议。而其事既系首县承办。无难彻底根查。因交高晋一并查明具奏。今据高晋奏、查明山于广东调任江西时。即先行札饬中军。转谕南、新、两县。修改衙署。所费约五百余金。现有印封原札可据呈览。与伊回奏所称无涉等语。实出情理之外。明山不应如此。督抚到任。修理衙署。令首县代办。亦事所常有。但不当以此累及属员。即或发价稍迟。其罪亦小。乃经朕传旨询问。并不据实直陈。辄敢托词捏覆。希冀朦混。封疆大臣。为朕所倚任。顾可心存欺隐乎。且小事如此。则何事不可为。大事尚足信乎。明山著交部严加议处　　

○又谕曰、明山现在交部严加议处。伊系革职留任之员。部议自应革任。向来督抚等、遇此等处分。或事属公过。或情尚可原。每以人材难得。多有酌量加恩、仍予留任者。如高晋一人、所带革任注同之案甚多。而其年来办事公诚可信。实为督抚中杰出之人。因得屡邀恩免。即伊查奏此案。并不丝毫瞻徇情面。据实直陈。而于查审裴宗灏冒销运脚一案。亦将巡抚裴宗锡并无徇庇同宗之处。剖晰明确。深得大臣秉正不阿之道。凡为督抚者。不当如是乎。今明山于覆奏修理衙署一事。敢于欺饰朦混。其心已不可信。且其近日办事。动辄舛误。顿不如从前之精到。亦既屡令军机大臣传谕严饬矣。然人材难得。尚望其改过自新。今竟敢为欺饰。岂可复膺封疆重寄。明山著即解任、听候部议。陕甘总督员缺。著吴达善调补。吴达善未到任之先。著陕西巡抚文绶、前往暂署。陕西巡抚印务。著布政使勒尔谨。暂行护理湖广总督员缺。著富明安调补。吴达善现在兼署湖南巡抚。德福现又署理云贵总督。其缺未便久悬。永德著调补湖南巡抚。其河南巡抚员缺。著何煟补授。仍兼管河务。钟音著补授闽浙总督。其福建巡抚员缺。著余文仪补授　　

○谕军机大臣等、吴达善现已调任陕甘总督。甘省应办事务较多。已令文绶前往署理。并传谕富明安。令其速赴新任。吴达善一俟富明安到楚。即行交代驰赴陕督之任。不必来京请训。其湖南巡抚员缺。现令永德调补。如富明安到任在永德之先。该督即将湖南巡抚篆。并交富明安。若永德赴任在富明安之先。亦即令永德。以巡抚暂行署理总督事务。将此传谕知之　　

○又谕曰、富明安现已调任湖广总督。伊此时起程不远。计尚未出江南境。接到此旨。可即由彼处前赴湖广总督之任。不必来京请训。即吴达善所署湖南巡抚事务。现令永德调补。如富明安抵楚时。永德尚未到任。即著富明安前往湖南接印。并暂行兼署湖南巡抚。以便令吴达善交代、前赴新任。若永德赴任。在富明安之前。亦即令永德以巡抚暂署总督印务。永德亦不必来京请训。将此传谕富明安、永德知之　　

