<!-- { "loadSidebar": true } -->
○军机大臣等奏、明年进兵。西路所派兵二万名。俱于明年四月内、令至军营。方于进兵日期无误。但所派兵、远近不等。明年春草未生时。势难趱行。其索伦、巴尔虎、兵三千。应交该将军。令于明年正月初十内至京师。自京师送至军营。应交直隶等省各督抚。照往金川兵例。或用马。或用车。自正月十五日起。间三日、起程一次。其由嘉峪关、送至军营。如何备马之处。交永常办理。其察哈尔兵二千。应令总管固穆扎布带领。会同京师派出侍卫各员。带四十日口粮。乘今年秋令起程。沿途牧养马畜。前至推河等处时。令将军策楞等。自军营差人换给马匹。酌办口粮。送至西路、驻劄哈密军营。其口粮由永常处办给。新降厄鲁特兵一千。即令车凌乌巴什带领。于四月内赴西路军营。其阿拉善兵五百名。交永常、鄂昌、派员照例办理。令公衮楚克带领。于四月底至军营。至西安、凉州、庄浪、满洲兵。及甘肃各营、安西绿营兵。俱离军营甚近。应令该将军等、会同永常、照例支给行装口粮。如期调集。得旨、依议。索伦、巴尔虎兵。著派三格、纳木球、带领。西安满洲兵。著派都赉、丰安、带领。凉州、庄浪、满洲兵。著派纳迈、齐努浑、带领。甘肃、安西、绿营兵。著派豆斌、李中楷、傅魁、马得胜、带领。　　

○又奏、调往北路兵三万名。务于明岁四月内、俱至军营。方不误进剿之期。臣等酌议、京兵四千。于明岁二月初旬起程。黑龙江兵二千。于明岁二月十五内至京。起程前往。列于京兵之末。以五百名为一队。间三日、起程一次。其索伦巴尔虎兵五千。或于今年秋间起程。或俟明年起程。应令该将军速筹定议具奏办理。察哈尔兵二千。赏给两个月口粮。令于二月初间起程。四月内未必能到。蒙古兵习于游牧。不如乘今年秋间水草。即令起程。沿途游牧缓行。择暖燠处过冬。再行前往。不但不误进剿之期。马亦不致疲乏。应交各盟长妥办。其绥远城右卫兵二千五百。宁夏兵一千。归化城土默特兵一千。及宣化大同绿旗兵一千。均令该将军、都统、督抚等。照例办理起程。均限于四月内齐到。和托辉特兵五百。交将军策楞、行令该扎萨克等办理。新降厄鲁特兵一千。亦令策楞处办给赏赉。交亲王车凌带领。得旨、依议。黑龙江兵、著派达色、鄂博什、带领。索伦、巴尔虎兵。著派清保、鄂尔衮察、温布、带领。绥远城右卫兵。著派郝善、哈宁阿、带领。宁夏兵。著派和起、海福、带领。察哈尔兵。著派五十六、带领。归化城土默特兵。著派阿尔宾、带领。哲哩木兵。著派色布腾巴勒珠尔、齐默特多尔济、拉里达、带领。昭乌达兵。著派额琳沁。阿咱喇、朋苏克、带领。宣化大同绿旗兵。著派福禄、带领。　　

○又奏、查从前出师人等。赏给治装银两。大臣官员、各赏俸二年。京师前锋护军、各赏银四十两。驻防满兵、各三十两。绿营兵、各二十两。官兵跟役、各二两。明岁进兵。派出各处大臣官员。及满洲蒙古兵。俱照旧例赏给。其厄鲁特兵。系初次派令出师。臣等酌议、管旗章京、各赏银二百两。副管旗章京、各一百五十两。参领、各一百两。佐领、各八十两。骁骑校、各六十两。兵、各三十两。再从前出师蒙古王公扎萨克等。俱系候旨。按照伊等爵级、分别赏赉。此次出师蒙古王公扎萨克等、恭候训示遵办外。其派出哲哩木、昭乌达、阿拉善、蒙古、官兵赏赐。臣等酌议、台吉。各一百五十两。管旗章京、一百两。副管旗章京、八十两。参领、六十两。佐领、五十两。骁骑校、四十两。兵、二十两。所有驻防满兵、绿旗兵、赏银。由各该处库内拨给外。其哲哩木、昭乌达、两盟官兵赏银。由各该处核明报院。派户部、理藩院、司员各一员。由户部领出。解往赏给。其阿拉善官兵赏银。就近向宁夏地方官、领出赏给。厄鲁特官兵赏银。由将军拨解赏给。报闻。　　

○又奏、查北路军营、前经拨银一百五十万两。今调兵及赏厄鲁特。皆由此项动用。似尚不敷。请交户部派员、再解送一百五十万两备用。报闻。　　

○刑部议覆、大学士傅恒等奏称、查定例内、僧尼殴弟子至死者。照殴杀堂侄律。杖一百。流三千里。故杀弟子者。照故杀卑幼律。拟绞监候。办理未为允协。嗣后僧尼道士匠艺人等。遇有故杀弟子案件。应如何定拟之处。请饬交刑部另行定拟等因。臣等伏思僧尼道士。师徒名分。原非天伦服属可比。如果弟子违犯教令。责处时、失手致死者。情尚可原。自应仍照旧例办理。如因奸盗等情。致有谋杀故杀重案。师弟之义已绝。未便照旧例、仅拟绞候。其或挟怒逞凶。执持金刃。殴有致命重伤至死者。实与凡人无异。亦未便照旧例、仅拟满流。请嗣后、僧尼道士如有谋杀弟子。无论已伤未伤。已杀未杀。悉以凡人例、分别定拟。其有挟怒逞凶。故杀弟子。及殴杀内执持金刃凶器。叠伤致命重伤至死者。亦俱以凡论。其匠艺人等。照僧尼道士例、一体问拟。从之。　　

○丁未。谕军机大臣等、从前派往出兵之喀尔喀王公扎萨克等。俱未经赏赐。因出兵一事。原为保护喀尔喀而起。且与伊等游牧甚近。无需赏赉。此次派出喀尔喀兵六千名。和托辉特兵五百名。现因准噶尔投诚人等。令于喀尔喀部落内、采买羊只牲畜。接济厄鲁特口粮。虽经给价。恐于蒙古生计稍艰。著传谕将军策楞等。将派出喀尔喀王公扎萨克等职名。开列奏闻。照依内地扎萨克施恩。一体赏赉。　　

○戊申。旌表守正捐躯之直隶蔚州民李富猷妻宋氏。四川德阳县民妇廖氏媳萧氏。　　

○是月。在京总理事务和硕庄亲王允禄等奏报京城现在雨水调匀。米麦价减。民情宁帖情形。得旨、此间亦复如是。诸事皆顺适。都尔伯特台吉等。甚诚敬可嘉。准噶尔夷使。甚觉气沮惭赧。至于农田光景。实应欣庆也。　　

○直隶总督方观承奏、直属公务繁多。岁有垫用。州县库内。必使有存贮可动之项。恳恩准各州县厅卫。量其道路之冲僻。差务之多寡。酌拨银分贮备用。除大、宛、二县、久经定有章程外。其余一百四十二州县卫。并口北、热河、二道所属八厅。应分别冲繁简僻。贮银自二三百两、至四五百两、不等。一切年例支应。数在二百两以下。即于该州县厅卫分贮项内动用。如遇仓猝急需。为数较多。不及赴司请领者。并应于道府库内拨项存贮。俾得就近详支。今酌量霸昌道贮银四千两。通永、清河、天津、热河、四道。各三千两。大名道。二千两。口北道库、虽贮有军需银两。未便移为别项之用。应于道库另贮银四千两。其各府内、除保定、天津、大名、宣化、四府。与道员同城。毋庸再贮外。永平、河间、正定、顺德、广平、等五府。应各贮银二千两。其分贮之项。如垫缺已多。不敷备用。准该道府核明申请。仍于司库原动款内。详明添拨。通计道府州县厅卫分贮之项。共需银八万两。查直省驿站项下。有留二银一款。系在夫役工食内、每十分扣留二分。以为添雇夫马应差之用。除节年余存报部入拨外。现在司库存银一万八千五百三十两。扣存各州县驿借垫。应归银四万二千二百七十两。又驿站余剩廪粮银、一万六千五百八十两。小建银、六千七百四十两。共银八万四千余两。应请于此内拨贮。并经饬司、嗣后留二一项。不必由州县驿扣解。即于给发驿站工料时。按数扣存司库报部。至各州县驿借垫留二之项。尚未准销归款。今议分贮之银。不敷动拨。应令该司另筹、详明报部。暂行借拨。一俟留二垫款准销。即照数还项。得旨、如所议行。　　

○河东河道总督白钟山奏、四月初四日、承准廷寄、升任山东抚臣杨应琚、奏请于运河东岸添建闸座。并请酌开水口。分洩两岸洼地积水等因。奉旨、交臣查议。勘得东省运河。惟寿张县之张秋镇。地势低洼。西岸上承赵王河、沙河、来水、暨濮、范、等各邑。洼地坡水。由积水闸、及道人桥、分洩入运。运河有余之水。向由东岸三空桥、五空桥、洩入盐河。由大清河归海。近因上游各州县、疏通民便等河。宣导坡流。较前倍多。悉汇注入桥。宣洩不及。以致西岸洼地。积潦难消。今查桥内盐河。东北至大清河。六十余里。河身宽阔。愈东愈低。下游入海。去路并无阻塞。请于三空桥迤北。五空桥以南。近对西岸诸河进水之八里庙后、建减水闸三座。每座出水金门。各宽二丈。闸底应高运河底一丈。高盐河底五尺。在运河留此一丈底水。足敷济运。而盐河较低石闸五尺。亦足容纳达海。西岸一带洼地。可免淹浸。再查东岸添建三闸。尽足宣洩积水。杨应琚所请酌开水口之处。应毋庸议。得旨、如所议行。　　

○广西巡抚李锡秦奏、义宁县属安鉴等里田亩。屡经被水。查安鉴向有老河一道洩水。乾隆十二年、水冲沙石。将老河壅塞。冲新河一道。今又另冲支河一道。水势横流。请将老河挑浚。并于决口处筑坝。使老河流通。则由可复业。即近河各村。亦得藉以灌溉。估计建筑决口堰坝。长五十二丈。宽一丈八尺。高五尺。水深处高八九尺。连挑浚老河。需人夫六千工、应动支仓谷碾给。每工给米一升。六千工。共给米六十石。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百六十五


大清高宗法天隆运至诚先觉体元立极敷文奋武孝慈神圣纯皇帝实录卷之四百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十九年。甲戌。六月。己酉朔。吏部议准、广东巡抚鹤年疏称、琼州府属之儋州、万州、水土恶劣。请将二州知州、吏目、学正、训导、及薄沙司、龙潭司、两巡检各缺。均准其以烟瘴要缺注册。五年后、另选能员往代。俸满之员。回该省内地。分别题升。从之。　　

○以詹事温敏、充日讲起居注官。　　

○庚戌。上诣皇太后行宫问安。　　

