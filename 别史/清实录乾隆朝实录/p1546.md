<!-- { "loadSidebar": true } -->
○命兵部左侍郎兼管顺天府尹熊学鹏、知武举。以吏部左侍郎董邦达、为武会试正考官。翰林院侍读学士张若澄、为副考官。　　

○是日、驻跸鄂尔楚克哈达大营。翼日如之。　　

○乙卯。上行围。　　

○吏部议准、山西巡抚鄂弼奏称、晋省归化城地方。前经改七协理通判。各给条记但协理通判。既系虚衔。并无升转之路。又例不入计典举劾。亦无以示激劝。查大、朔、二府所属丰镇宁远、两厅。原系口外卫所。今改设通判。给与关防。与内地通判无异。请将归化城七协理通判。照丰镇、宁远例。改为通判。颁给关防。其员缺补放。亦照丰宁之例办理。再归化城地虽广阔。究与内地稍殊。分设七厅。亦觉太冗。其善岱、昆都仑、二协。地非紧要。应请裁并五厅管辖。从之。　　

○刑部议覆、广西按察使申梦玺奏称、粤西僻处边陲。苗獞杂处。凡汉奸勾引苗人。教诱犯法。地方官自行据实究出。不论年月远近。俱免议处。若别经发觉者。失察之地方官。照徇庇例、降三级调用。倘有隐讳故纵。察出照溺职例、革职。应如所请。从之。　　

○理藩院等衙门议覆、车臣汗部落扎萨克贝子旺沁扎布、不能约束属下。致副管旗章京塔巴海、醉后持刀伤毙人命。复将逃回盗犯哈布塔噶、翁图、隐匿不报。除将塔巴海、拟绞监候。哈布塔噶、翁图、解送黑龙江。即行正法外。请将旺沁扎布之扎萨克、及贝子、一并裭革。得旨、塔巴海、依拟绞监候。秋后处决。哈布塔噶翁图、解到时即行正法。旺沁扎布、著革去扎萨克。令应袭之人承袭。其贝子著降为镇国公。加恩仍留于伊本身。　　

○豁免直隶蔚州、万全县、水冲荒地、一百四十五顷二十九亩额赋。　　

○丙辰。上诣皇太后行幄问安。　　

○行围。　　

○谕曰、恒禄、著来京陛见。绥远城将军印务。著舒明暂行署理。　　

○河东河道总督张师载疏报、秋汛水势情形一摺。得旨、据奏秋汛水势已过。黄沁两河工程。俱各平稳。朕心深为嘉悦。张师载著交部议叙。　　

○是日、驻跸英图昂阿西大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十


大清高宗法天隆运至诚先觉体元立极敷文奋武孝慈神圣纯皇帝实录卷之六百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。九月。丁巳。上行围。　　

○谕、据明瑞、萨喇善奏称、擒拏肆行鬨闹之挖薓人夫等、明瑞往会萨喇善、将带往兵丁八百名。潜添各路卡座。俟挖薓人众出山后。尽行驱逐。萨喇善潜赴末卡。同明瑞、富僧额、在卡座内防范。务期尽数拏获。至巴岱本应拏问。但案内人犯。尚未捕获。如先将伊拏问。恐各路挖薓人众。闻风窜匿。是以暂行解往宁古塔。俟将鬨闹之人。拏获后。再将巴岱拏问质审等语。巴岱身为副都统。于挖薓人众。持棍殴打领催。复聚集数百人。赴署嚷闹。伊竟不能办理。乃反给与牌票。遣之起程。实属恇懦不堪之至。使彼时巴岱亲出拏办。或可即日完结。即使人众拒捕被戕。朕又安肯轻岱。自必一一拏获治罪。如从前满福、阿敏道、被贼戕害。朕曾为之发兵复仇。又加恩赏给世职。巴岱宁不闻知。乃今以内地一二刁民。稍行放肆。即畏惧至此。若使其临阵对敌。尚可望其与贼打仗乎。似此恇懦之人。不可不从重治罪。据伊咨报。其罪状业已显然。又何待质审之有。巴岱著即正法示众。将此通行晓谕八旗、及各省大臣官员等知之。　　

○是日、驻跸巴颜沟大营。　　

○戊午。上诣皇太后行幄问安。　　

○行围。　　

○谕军机大臣等、刑部奏、浙江本年秋审人犯。经九卿将缓决改入情实者、至四起之多。即如毛进多、史阿长、二案。毛进多、既殴毙王色。又殴伤王于。史阿长、始则捏称服弟史国臣被殴。后恐病死无伤。忍将史国臣□□客死。按其情罪。并属凶横已极。朕观题到命案本时。即令本房存记。以观其入情实与否。今该抚仅拟缓决。殊属失当。九卿所改甚是。庄有恭在巡抚中。历任年久。尚属风厉能办事之人。乃如此定谳。不独无以使凶徒知儆。亦何以协情理之平耶。庄有恭著传旨申饬。　　

○总督管甘肃巡抚吴达善奏、西路自军兴以来。各台站于额马外、加增四匹二匹不等。今大功告成。自应裁彻。但一切章奏。虽较前减少。而驻劄大臣、及屯田台站文武各员。仍属往来络绎。臣详加酌议。每站设马六匹。已足敷用。余尽裁彻。拨归本营。及变价归款。附近巴里坤者。解往牧放。再上年歉收、及口外塘驿马匹。请特给本色刍豆饲秣。俟秋收后停止。惟安西至哈密等站。或远距内地。或路多戈壁。应请仍支本色。臣等再行筹办。　　

○报闻。　　

○吏部议准、江苏巡抚陈宏谋奏称、淮安府属之清河县。逼近黄河。向无城垣。仗土堤为保障。前康熙年间。曾有决口之事。今年黄河水大。一线土堤。宽仅数尺。县治终属堪虞。请移驻对岸之清江浦。从之。　　

○广东巡抚托恩多疏报、肇庆、雷州、琼州、三府属。垦复额内荒芜税、一十五顷四十五亩有奇。广州、惠州、潮州、肇庆、罗定、五府州、垦复额外荒芜税、三十五顷七十亩有奇。　　

○豁免浙江钱塘、仁和、海宁、三县坍没荒地、一百四十七顷九十五亩额赋。　　

○是日、驻跸巴颜布尔噶苏台大营。　　

○己未。上行围。　　

○谕军机大臣等、前据尹继善、陈宏谋奏、江苏藩库亏空存公耗羡二项银两至七十余万。此事实堪骇异。现已遣刘统勋等、前往查办矣。藩库亏空至如许之多。谅非一朝一夕所致。其中必另有情节。常亮、甫离江苏。其前后接手如何交代。自必深悉原委。著将原摺钞寄与常亮阅看。令其将实在因何亏空情由。据实驰奏。事关钱粮。如满文有不能详悉之处。不妨即用汉字奏闻。　　

○是日、驻跸都穆达乌拉岱大营。　　

○庚申。上诣皇太后行幄问安。　　

○行围。　　

○谕军机大臣等、据舒赫德等奏称、绿营兵杜朝林、牧放驼只。因有一驼惊跑。杜朝林前往追寻。并未回归。或系迷路。或系坠水。现在饬查等语。著寄信与杨应琚、并驻劄喀什噶尔等处大臣等、将杜朝林严行查拏务获。审明、如实系迷路。并无别情。毋庸置议外。倘有逃避情弊。即于彼处正法示众。　　

○又谕曰、舒赫德、阿里衮等所奏奋勉擒获贼匪官兵。著加恩赐头等侍卫硕多隆武、特穆尔巴图鲁号、前锋参领富虎、布哈巴图鲁号、仍赏银一百两、副将索柱、著赏戴孔雀翎、主事拖穆齐图、著升授员外郎。其余效力官员。各加一级升用。兵丁等著照例给赏。　　

○是日、驻跸乌拉岱伯勒齐尔大营。　　

○辛酉。上行围。　　

○谕军机大臣等、刑部奏、本年山东省秋审情实人犯。共二十六起。内由缓决经九卿改入情实者五起。计改拟之案。几至十分之二。秋谳大典。所以惩凶恶。儆顽愚。按情定罪。期于允协。何以审拟失当。至如许之多。阿尔泰、身任巡抚。刑名事件。皆宜悉心定拟。刑必当罪。乃轻率若此。何以昭国宪而协情理之平耶。阿尔泰著传旨申饬。　　

○又谕、现在乌噜木齐、有安泰办事。永瑞、定长、亦俱前往。据舒赫德奏、请以德尔格、暂驻辟展。将彼处一应事务。查核明白。交代辟展承办官员。方可赴乌噜木齐等语。辟展办事。仍须专员兼辖。可传谕德尔格、查核事竣。仍驻劄辟展、兼辖文武官员。一切事件。与舒赫德、定长、商办。有应行陈奏者。准其具摺奏闻。并传谕舒赫德、定长等知之。　　

○缓山东济宁、兰山、郯城、三州县被水灾地额赋。　　

○是日、驻跸呼鲁苏台昂阿大营。　　

○壬戌。上诣皇太后行幄问安。　　

○行围。　　

○是日、驻跸海拉苏台大营。　　

○癸亥。上行围。　　

○哈萨克汗阿布赉使臣都勒特克哷等入觐。即命随围与观。　　

○赐扈从王公大臣、蒙古王公台吉、及哈萨克使臣等食。　　

○是日、驻跸穆垒喀喇沁昂阿大营。　　

○甲子。上行围。　　

○谕军机大臣等、刑部奏、河南省本年秋审人犯。由缓决改入情实者五起。内赵甫青、淫恶不遂。故杀其妻。刘建功、勒毙胞弟。残忍灭伦。并属凶恶已极。法无可贷。从前题到命案本时。朕即令本房存记。以观其入于情实与否。今该抚仅拟缓决。经九卿始行改正。胡宝瑔、在巡抚中历任年久。老于案牍。何以于此等案件。办理失当若此。胡宝瑔著传旨申饬。　　

○户部议覆、长芦盐政官。著疏称、海丰县灶地、并海丰场坐落海丰、乐陵、二县灶地。被潮冲淹。不能垦种。所有应徵额粮。请照民地一例豁除。应如所请从之。　　

○旌表守正捐躯之山东长清县民张某妻刘氏。　　

○是日、驻跸察罕扎布昂阿大营。　　

○乙丑。上诣皇太后行幄问安。　　

○行围。　　

○谕军机大臣等、阿桂奏称、察布沁台站马匹被窃。派副都统丰讷亨等带兵追袭。迷踪转回。行文辟展、乌噜木齐等处。一并查拏。其原遣官兵。休息数日。仍由珠勒都斯河源、至阿勒坦呼斯坦等处搜捕等语。此等玛哈沁、虽经丰讷亨等、追袭迷踪。料不能远遁。著传谕舒赫德、安泰、通行辟展等处。驻劄大臣等。严饬各站官兵。查拏务获。以清台路。　　

○是日、驻跸汗特穆尔昂阿大营。　　

○丙寅。赐扈从蒙古王公台吉、哈萨克使臣等食。　　

