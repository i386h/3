<!-- { "loadSidebar": true } -->
○御保和殿。筵宴朝正外藩、左翼、科尔沁和硕土谢图亲王阿拉布坦、和硕达尔汉亲王和硕额驸罗布藏衮布、多罗郡王伊什班第、固山贝子固山额驸拉什、固山贝子多罗额驸瑚图凌阿、镇国公喇嘛扎布、多罗额驸多尔济、色旺诺尔布、固山额驸多尔济虎固穆、公主之孙头等台吉扎什那木扎尔、和济格尔、得格尔什、奇勒洛克什、巴特马、垂扎布、色旺多尔济、衮布、匝雅噶尔毕、朋苏克、公主之孙二等台吉忒古斯、额尔和图、公主之孙四等台吉衮楚克、拉什、毕里衮达赖、武喇木拉苏、得勒格拉什、敏珠尔多尔济、固穆扎布、玛什、诺尔布拉什、布楞太、拉旺多尔济、格色尔、色布腾、阿穆瑚朗、巴尔当、色楞扎布、策巴克扎布、色楞、赛音布颜、伊达木扎布、丹巴、阿拉布坦、头等台吉萨哈达礼、阿穆瑚朗、二等台吉吉勒图堪、猛克、三等台吉松兑、四等台吉托诺、拉什、阿敏达礼、达兰太、满沁保、甘珠尔、尼逊、鄂勒哲依、赛音巴雅斯瑚朗、色楞巴尔珠尔、伯第、固鲁扎布、色布腾、喇嘛扎布、衮楚克扎布、阿尔吉玛、苏班扎布、萨拉布、布尔布、罗布藏、古鲁扎布、诺穆都瓦雅、塔喇木济、根敦、那木扎尔、色布腾、色楞衮布、色布腾、得勒克、阿必达达尔玛、索诺木拉什、班第达都、松兑、巴图孟克、阿萨拉虎、五巴什、莽安、阿里衮、五巴什、匝雅噶尔毕、赛科岳图、达尔扎木素、达尔雅、朋苏克、扎木素、阿雅里巴禄、根敦拉什、巴图孟克、阿拉布坦、班第拉什、恩奇吉虎、巴克拉虎、阿巴噶多罗卓里克图郡王查木巴尔扎布、喀尔喀世子成衮扎布、多罗达尔汉贝勒拉旺多尔济、镇国公贡格拉布坦、格木丕尔、扎萨克头等台吉阿保、赖冲扎布、垂木丕尔、桑寨林沁、阿噜科尔沁多罗贝勒达克旦、翁牛特多罗达尔汉岱青贝勒朋苏克、辅国公拉什色旺、鄂尔多斯固山贝子齐旺班珠尔、那木扎尔色楞、乌喇特镇国公达尔玛纪里第、苏尼特辅国公罗累、头等台吉达什、敖汉和硕额驸多尔济拉什、多罗额驸德木楚克、齐旺多尔济、公主之孙头等台吉垂吉拉什、公主之孙三等台吉垂济扎尔、奈曼固山额驸敦多布、巴林公主之孙头等台吉临扎尔、茂明安四等台吉德木楚克、拉旺、扎鲁特四等台吉朋苏克、右翼、喀尔喀土谢图汗敦丹多尔济、和硕超勇亲王固伦额驸策凌、多罗贝勒噶尔桑、旺扎尔、固山贝子阿拉布坦、齐木楚克扎布、镇国公扎木禅、旺扎尔、辅国公旺青扎布、公衔台吉三达克多尔济、和硕额驸根扎布多尔济、扎萨克头等台吉拉布坦、罗布藏敦多布、额默根、达什丕尔、根敦、塔尔济、色布腾、图巴扎布、四等台吉锡拉布、科尔沁多罗郡王和硕额驸齐默特多尔济、镇国公和硕额驸达尔玛达都、辅国公嘛哈木玉尔、公主之孙头等台吉拉什、索诺木旺扎尔、公主之孙四等台吉毕里衮达赖、头等台吉阿玉尔布尼、二等台吉五尔衮、四等台吉五古里克齐、敖汉多罗郡王鄂勒哲依图、固山贝子固山额驸罗布藏、和硕额驸朋苏克拉什、公主之孙头等台吉布颜图、朋苏克、阿里尔虎、公主之孙二等台吉桑图、扎什、公主之孙三等台吉巴特玛、五格、公主之孙四等台吉布颜图、和塔拉、阿齐图、罗布藏、锡拉布、拉什拉布坦、朋苏克、敦多布、达尔扎、毕里克图、那木扎布、贡格、托布沁、阿密尔里胡、阿拉布坦、旺舒克、五巴什、素布第、章散、赛音扎布、云丹、拉什僧保多尔济拉什、多尔济萨玛第、旺舒克拉布坦、阿尔毕特瑚、那木扎尔、巴雅尔图、多尔济、那木扎尔、额鲁特多罗郡王和硕额驸色布腾旺布、固山贝子萨木都布、扎鲁特多罗达尔汉贝勒阿第沙、二等台吉得尔格楞贵、巴林固山贝子诺们额尔和图、多罗额驸吉勒第、公主之孙二等台吉诺穆尔、公主之孙三等台吉额尔赫图、噶尔玛里锡拉沁、五巴什、公主之孙四等台吉罗布藏、那逊额尔赫图、五哲斯古楞、达赖、五勒木吉、诺尔布扎木素、达尔汉古鲁格、索诺木、五十八、四等台吉毕机牙、翁牛特固山额驸策布登、头等台吉鄂齐尔、二等台吉萨木鲁布、阿巴噶二等台吉达什拉布坦、乌喇特二等台吉阿尔塔、茂明安二等台吉朋苏克、奈曼二等台吉拉什、扎赉特三等台吉达什、鄂尔多斯二等台吉根敦、沙克扎扎木素、那木扎布、三等台吉朋苏克拉什、四等台吉玉木多尔济、浩齐特二等台吉达马林、四等台吉策木楚克、乌珠穆沁三等台吉敦多布色楞、那苏图、阿巴哈纳尔三等台吉莽奇钗、四等台吉敦多克、郭尔罗斯三等台吉那木扎尔、四等台吉五尔瑚满、苏尼特四等台吉策凌巴尔、杜尔伯特四等台吉卓特巴、乌喇特四等台吉扎木散、四子部落四等台吉索诺木。克什克腾四等台吉贡格、多岳特、归化城土默特四等台吉恩克巴雅尔图、喀喇沁头等塔布囊阿齐图、二等塔布囊旺扎尔、四等塔布囊博木伯齐尔、诺们桑、土默特四等塔布囊垂扎布等、及内大臣、大学士、等宴。召左翼、科尔沁和硕土谢图亲王阿拉布坦、和硕达尔汉亲王和硕额驸罗布藏衮布、多罗郡王伊什班等、阿巴噶多罗卓里克图郡王查木巴尔扎布、固山贝子固山额驸拉什、喀尔喀世子成衮扎布、翁牛特多罗达尔汉岱青贝勒朋苏克、右翼、喀尔喀土谢图汗敦丹多尔济、和硕超勇亲王固伦额驸策凌、额鲁特多罗郡王和硕额驸色布腾旺布、敖汉多罗郡王鄂勒哲依图、固山贝子固山额驸罗布藏、科尔沁多罗郡王和硕额驸齐默特多尔济、镇国公和硕额驸达尔玛达都、至御座前。赐酒成礼。　　

○是月。署直隶总督史贻直、奏请赴阙庆贺元旦令节。并恭请圣训。指示永定河工一切机宜。得旨、御病体方愈。正宜摄养。不必严冬之际。仆仆道路为也。至永定河一事。实关紧要。前日高斌为此具摺。已发交卿矣。卿其于明春。协同方观承、详酌为之。此人想宜于河务。为其不穿凿而亦有条理也。　　

○钦差大学士陈世倌、侍郎周学健、直隶总督高斌奏、公同查勘河道水利情形。其低洼迟涸之地。明年二三月可接种秋田。得旨、所奏俱悉。朕将谓大学士陈世倌、别有奇谋硕画。且临去时。曾奏于岁内可使积水全消。览奏仍俟明年二三月间。且所办理。不过就高斌、周学健、所办之规模而润色之。又何必劳此一番往返乎。然此尚可耳。若固执已见。颠倒河防是非。则将来咎有攸归矣。　　

○钦差侍郎周学健奏、蒙恩赏给每月舟车薪水之费。感激难名。现在陈世倌、高斌、与臣同办一事。惟臣独蒙赏给。虽圣心自有权衡。而臣于同事诸臣中。独虚糜公帑。臣心更踧踖难安。得旨、高斌有伊总督养廉。汝亦不必辞。将此奏与大学士陈世倌看。　　

○钦差直隶总督高斌、江南河道总督完颜伟、奏报、石林水口。于十二月初二日合龙工竣。仍豫防明春冰融土解。设法保固。得旨、以手加额览之。　　

○两江总督宗室德沛奏、江南甫经灾伤。务须播种如期。庶于民食有济。其如古沟漫决之后。诸水尽归下河之兴、泰、盐城等处。疏导之法。惟有引之入海。乃海口范堤。高于内地。既无束水长堤。使之遄行。计惟开挖堤岸。以资宣洩。但开挖过低。则海水倒灌堪虞。若留蔽海潮。则积水依然停潴。是洩之无路可通。涸之为期尚远。目前既不能种植。即明春补种。亦属悬拟。被水黎庶。于明年三四月赈毕后。室既无粮。地复无产。一旦饥驱。岂能安分。除接赈外再无他法。恳将不能涸出补种处所。再于加赈后、酌定月分接赈。得旨、似此一切。惟朕恩是赖。国帑是需。汝司封疆、任经纶者何事。　　

○江苏巡抚陈大受奏、本年古沟漫决以后。上下河堤。在在残缺。沿海之范公堤。多有开挖。其黄河以南。淮属山阳、阜宁、等处河道多淤。倘不及时补筑修浚。一交春汛。水势长发。力不能施。臣思通筹全局。修治河湖。自应俟高斌勘议妥商。计出万全。方可举行。若一州一县之河道。似可先为兴修。俾水道有所潴洩。于春种不无万一之补。且可寓赈于工。至范公堤应为补筑之处。俟积水一消。明春即确查趱办。得旨、是。应如是办理者。　　

○又奏、崇明镇四面环海。产米鲜少。本年曾经提臣吴进义、奏准。将余存息银。购米存贮。借给该镇兵丁。查此项原系营中积贮。若照该地商民之例。令赴上江等处采买。往返需时。有误差操。若听在附近采买。诚恐奸商贿通弁兵人等。夹带多买。致滋透漏。今酌议该镇采买兵米。每年不过一二次。如遇应买。即在长、元、吴、常、昭、等县仓粮内、照数拨运。船到。立即兑装开行。不许逗遛。其价值照该处市价扣收。印官买补还仓。得旨、好。知道了。　　

○又奏、严禁州县漕总记书人等、苛勒花户。得旨、所奏俱悉。惟应行之以实耳。　　

○漕运总督顾琮奏、台庄南北一带纤道。俱经咨会东河、南河、上紧修补。以待新漕。至石林口业已合龙。目下微山湖水尚大。运河之水亦大。明春足以济运。但来源已断。自必渐次消落。再宿、桃、一带运河。内古城溜、五花桥、等处旧浅。恐春夏之交。水势渐减。应先事图维。臣当与巡漕、及河臣、斟酌妥办。务期新漕通行迅速。得旨、所奏俱悉。　　

○又奏、盐河一带。暂添浮汛。防范盐枭。得旨、好。应如是留心办理者。　　

○巡视南漕御史金溶奏、勘得石林口、已于十二月初二日合龙。运道民生。均属有济。然臣之鳃鳃过虑者。尤在此既经堵筑之后也。盖来岁伏秋汛涨。黄河大溜。已成故道。轻车熟路。水势必仍北趋。其可虑者一也。此时堵塞。乃值冰冻土凝之时。届春势必融解。其可虑者二也。黄水侧注于北岸。则河内南岸日淤。北岸日下。水势奔腾灌注。石林堵塞。虽极坚固。他如黄村口等处。亦在在堪虞。其可虑者三也。石林口既开之后。黄河水势。趋石林者十之六七。趋正河者十之三四。以致徐州一带之正流。平缓淤高。今石林虽塞。而正河下流。未必深畅。其可虑者四也。乞敕下办理河务诸大臣、深思而熟计之。得旨、所奏俱悉。　　

○江宁布政使安宁奏、前因江南被灾。钦差大臣、与督抚会勘商办。今观诸臣意见多有不合。将来集议。设使彼此抵牾。固足偾事。即或彼此迁就。亦足误公。伏思现在督抚中、惟尹继善深惬人望。且素谙河务。今虽在忧制之中。谅百日之期已满。可否敕令驰泽来南商办。得旨、朕早有此意。岂待汝奏。然汝见到此。好。但尹继善尚未到京。是以迟迟耳。　　

