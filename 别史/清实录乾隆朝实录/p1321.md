<!-- { "loadSidebar": true } -->
○又谕、据兆惠等奏、拏获阿逆宰桑乌巴什、供阿逆逃往塔尔巴哈台地方等语。此言未足凭信。宰桑乌巴什、乃阿逆最信用之人。阿逆被大兵击败逃窜。必与乌巴什同行。今伊在雅玛图地方、为我兵所获。故为迁就之词。阿逆得以乘间脱逃。均未可定。将军成衮扎布等、在伊犁色勤等处。加意防缉。此际两路将军大臣等。正在擒拏阿逆。无暇办理余贼。然各处贼匪。其量为安插处。仍照常抚慰安插。现在归降人内、有出色者。或赏带翎顶。或量赏银缎。以结其心。务宜妥为办理。此时若阿逆已擒。余贼可随便办理。如尚未获。我兵远行。资粮接续甚难。宜即彻回。或在吐鲁番、额林哈毕尔噶、一带过冬。明岁再行进剿。成衮扎布、兆惠等。于应彻兵时。务遵朕训谕。将两大兵会合一处。乘彻兵之便。协力将安插之贼众。熟计确商。速为完结剿办。此皆朕观伊等所奏情形。豫为筹画。其应如何相机办理之处。在将军大臣等、酌量地方情形办理。断不可拘泥朕旨。此时如得信息。速行奏闻。　　

○又谕、据兆惠等奏、阿逆宰桑乌巴什供称、阿逆现在逃往塔尔巴哈台地方等语。此言虽不足凭信。第塔尔巴哈台。地近北路。阿逆势穷力竭。或因北路现无大兵驻劄。希冀潜赴乌梁海、及俄罗斯等处。苟延残喘。亦未可定。著即传谕唐喀禄、车木楚克扎布等。就近领兵前往堵截。倘遇贼踪。即行擒剿。　　

○定边右副将军兆惠等奏、据侍卫奇彻布等。拏获厄鲁特宰桑乌尔古勒济勒、乌鲁木等。及所属人众。查乌尔古勒济勒、前曾授散秩大臣。后复附和阿逆。应即行正法。第据供称、现在博罗塔拉地方游牧。阿逆曾令同行。并未前往。尚属实情。此时正在擒拏阿逆之时。此等贼人。似毋庸即办。仍令在原处游牧。至乌鲁木、从前擒拏唐古忒时。曾经效力。赏给翎顶。今闻大兵前来。即率属数十人投至军营。已令在军营作向导。往擒阿逆。其属人亦仍令在原处游牧。俟擒拏阿逆后。再行分别办理。报闻。　　

○予故头等侍卫兼副都统衔罗乂、祭葬如例。　　

○丙寅。上诣畅春园、问皇太后安。　　

○谕、现在记名以副都统补用之人甚少。著交满大学士、领侍卫内大臣、尚书、满洲、蒙古、汉军、各旗都统。各于所知人员内。保荐一员。所保之人、不拘旗分资格。惟期能胜副都统之任。即身系兵丁。若深知其人胜任。亦可保荐。所保之人。经朕简用后。倘有不胜任者。朕仍向原保之人是问。至此次所保人员、带领引见时。将旧记名之人。一并带领引见。　　

○丁卯。谕曰、军机大臣会同九卿科道等、审拟段昌绪、彭家屏一案。段昌绪钞录伪檄。圈点评赞。悖逆已极。其罪自不容诛。至彭家屏、前因段昌绪家查出伪檄。彼时以该处人心恶劣。即彭家屏家、亦不能保其必无。因降旨严查。及到京后。召九卿科道面询彭家屏。所问者伪檄、及诋毁悖逆、类于伪檄之书耳。而彭家屏果供出钞存明末野史数种。盖彼时彭家屏意中。以朕已查获伊家中书籍。难以狡饰。是以据实供认。尚冀稍减万一。而伊子不知。希图灭迹。先已闻风烧毁。若使此数种书中。果无悖逆诋毁之言。亦何必作此鬼蜮伎俩耶。且彭家屏、乃李卫门下一走狗耳。其性情阴鸷。恩怨最为分明。从前每当奏对时。于鄂尔泰、鄂容安、无不极力诋毁。朕因此深薄其为人。平心而论。鄂尔泰父子。虽未必能比古良臣。而较之李卫。其相去何啻霄壤。是彭家屏之倾险狡诈。已可概见。但服官已久。小有干具。是以历加升用。伊在藩司中、资俸最深。而终不畀以封疆重任者。盖恐其乖张自用。不独一省官民、胥受其害。而伊亦必致重干罪谴。正深于保全之意。乃伊遂心怀觖望。托病旷官。今春南巡前来接驾。奏及夏邑等县被灾情形。朕即召巡抚图勒炳阿、在伊前面加质责。并令其同往查勘。其所以不即治图勒炳阿讳灾之罪者。实以本地荐绅一言。遽为斥一巡抚。此风断不可长。而仍谆谆面谕图勒炳阿。不得因此挟嫌。借事报复。朕之始终成全彭家屏者如此。乃前于九卿科道等召对面询伊。朕降旨于巡抚。为恩待汝乎。非恩待汝乎。伊但称皇上大公。非为臣一人。且词色毫不知感。此岂非灭色天良者乎。以彭家屏居心观之。则其所钞藏者。自系诋毁悖逆之词。又焉知其不加以批阅评点耶。其所供之书。俱称得自昆山徐乾学家。此时若逐加根究。何难追出原本。然蔓引株连。获罪者众。朕所不忍。试思本朝抚有中夏。厚泽深仁。休养生息。薄海臣民。共享太平之福。自汉唐以来。实罕与伦比。在定鼎之初。野史所纪。好事之徒。荒诞不经之谈。无足深怪。乃迄今食毛践土。百有余年。海内搢绅之家。自其祖父。世受国恩。何忍传写收藏。此实天地鬼神所不容。未有不终于败露者。如段昌绪彭家屏之败露。岂由搜求而得者乎。此后臣民中若仍不知悛改消灭。天道自必不容。令其败露。亦惟随时治以应得之罪耳。彭家屏本应斩决。但所藏之书。既经烧毁。罪疑惟轻。著从宽改为应斩监候。秋后处决。段昌绪从宽改为斩决。其缘坐妻妾。并免其入官为奴。司存存、司淑信、俱从宽改为应斩。彭传笏依拟应斩。俱著监候秋后处决。其彭家屏家产。原应入官。且伊拥有厚赀。田连阡陌。而为富不仁。凌虐细民。乡里侧目。著派侍卫三泰、郎中苏勒德、前往查明。应入官者、即行入官。其户地著加恩酌量留给养赡家口外。所余田亩。分赏该处贫民。交该抚胡宝瑔妥协办理。并将此通行晓谕知之。　　

○戊辰。谕、河南归德府所属之夏邑、永城、等县。连被水灾。而该地方官。玩视民瘼。有心讳匿。及降旨赈恤。仍不实心经理。一任灾黎流离失所。殊负牧民之任。向所以姑留原任者。以该地有不法莠民。设法告讦该管官。其风实不可长。今刁顽者既已除去。则良懦者其实可悯。该县官匿灾不恤。有顾仇其民之心。仅予罢斥。不足蔽辜。夏邑县知县孙默。著革职拏解刑部治罪。永城县知县张铨。亦著革职。交与该抚照例治罪。其夏邑县员缺。著观音保以通判衔管知县事。驰驿赴任。永城县员缺。著直隶内邱县知县孙尔周调补。该督方观承即行饬知。令其速赴新任。该二县积荒之后。民气凋敝。观音保等、其善为抚绥。加意整顿。称朕轸念灾地至意。　　

○予刑部侍郎蔡新回籍终养。　　

○己巳。谕军机大臣等、爱必达已有旨用为云贵总督。江苏巡抚员缺。以陈宏谋调补矣。陈宏谋自陕赴江。尚需时日。督抚事务。自应尹继善一人兼办。但伊平日为人。专以模棱了事。此是其一生受病处。诫谕丁宁。几于舌敝。总未痛加湔洗。即如地方灾务。先事而厚费图之。使不致受灾。伊辄虑其徒费无益。必不肯为。宁待其成灾而请。不知有灾而赈。即办理极其妥协。究不若无灾而得中岁。百姓为能自乐其生。今年年疏筑。年年蠲赈。民间田亩。甫涸旋淹。终无了期。有司不胜其劳。而苍黎不胜其苦。所费动盈钜万。所得才及升斗。则与其赈之被灾之后。何如筹之未灾之先。即以所费计也。亦不当如此。何况为民司牧。于心诚何忍耶。尹继善熟悉情形。于淮徐各属。积年被灾之处。何以使永弭水患。但有善策。即经理数年。宽其时日。多费帑金。朕所不惜。若但模棱了事。岂不辜负江南百姓称颁之美名耶。目下徐州一带。积水未尽消涸。而洼地又以多雨被潦。即设法宣洩。果能速消不误秋禾否。江苏各属望雨甚殷。今已六月初旬矣。曾已得有透雨泽否。近日情形若何。一并即速驰奏。以慰轸念。寻奏、江苏等府属。于六月初间。连得时雨。高下田畴。一律透足。惟淮徐积水。因雨水连绵。兼值豫东二省。上游水发。一时宣洩不及。现在查勘设法疏消。查淮徐一带。地势卑洼。一遇阴雨。不免淹浸。多开河道。河身不能容纳。水患仍难遽减。臣现在稽查灾务。俟水平后。将各处河道查勘。有必应开浚者。会同河臣、抚臣、详加商确具奏。动帑兴工。可缓者、次年再办。俟工竣后。再请钦差查验。得旨、览奏另有旨谕。又批、此即汝因陋就简之锢习。牢不可破者也。若如所言。则付之不救乎。抑长年养之。不计国帑之后难为继乎。又批、此言甚讳。若钦差等有不妥处。何妨直奏。　　

○又谕、近闻徐州各属积水。现未全消。而大雨之后。洼地又有积水。时届立秋。即极力宣洩。恐于农田无济。梦麟所办六塘河以下工程若何。积水果渐消涸否。恐夏秋雨集。众水所归之地。仍致被淹。大率不免。亦断不可听其自然。不为之计。将来应如何办理。俾此一方田地。可以永除水患。已谕尹继善、令其通盘筹画。梦麟在彼专司疏浚积水。并宜按其形势。与该督等详悉商酌。以为一劳永逸之计。张皇补苴。看来终属无益也。仍令将近日情形。随时奏闻。寻奏、六塘河一带堤堰缺口。并挑切工程。现均完竣。积水前已一律涸乾。月来雨水过多。洼田间有新水。高阜已遍种秋粮。得旨、好。　　

○又谕、近闻黄河上游一带。水势甚大。此大溜不能深通。抑亦别有其故耶。徐州河底淤沙。前奏已刷深九寸。近日黄流所注。果能挟沙急走。得收汕刷之效。较前更加深通否。伏汛情形若何。可传谕白钟山、即行据实覆奏。以慰朕怀。寻奏、黄河伏汛屡长。缘天雨过多。幸大溜深通。随长随消。堤埽工程稳固。水流汕刷。较前更深。得旨、欣慰览之。　　

○又谕、此次大兵进剿。原为翦灭厄鲁特贼众。初未料阿逆潜来。自投天网。是以屡谕成衮扎布等。将沿途背叛贼人。奋勇擒剿。其情罪少有可原者。量为安抚。俟两路大兵会集伊犁后。通行筹酌办理。以绝根株。今大兵甫入。即遇阿逆前来。经参赞大臣富德等。屡次击败。乘胜追逐。计日就擒。此时情形。又与初次定议时有异。所有厄鲁特贼众。若遽行翦灭。伊等闻风畏惧。窜入贼中。是又驱令从逆。增其党援也。成衮扎布等、应酌量分别办理。如遇非真心附逆贼众。令其协擒阿逆。不特宽免其罪。且必加以殊恩。将此明白晓谕。伊等原属离心。且希冀重赏。未必无擒贼自效之人。成衮扎布等、务宜妥协筹办。再伊等派额驸色布腾巴勒珠尔、往擒吞图布。殊属非是。色布腾巴勒珠尔、未经历练。此次命往军营。不过令其随众效力。以赎前愆。若专任剿贼。必致误事。现在如鄂实、明瑞等。俱经身历戎行。何以并未遣派。色布腾巴勒珠尔往擒吞图布。事已二旬。此时尚未奏到。著即将伊现在情形。迅速奏闻。　　

