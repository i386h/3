<!-- { "loadSidebar": true } -->
○谕曰、御史胡绍鼎奏、申明京官终养之例。请于京察时查核一摺。其意在于教孝。夫求忠臣于孝子之门。若贪禄仕而不顾父母。诚不可为训。但准情酌理。各人所处地势。亦难一概而论。即如现在京职中。其久旷定省。希荣恋栈者。原不能保必无其人。然或为贫而仕。藉禄糈以养亲。或其父母望子成名。最以勉力供职。不令其托言亲老、自便私图者。亦正不少。倘俱勒令回藉。虽以全其屺岵之思。转无以资其菽水之奉。即日侍庭闱。不能承欢养志。又何如因宦以娱亲之能兼尽乎。阅胡绍鼎此摺时。意其亲未必尚在。及召询之。果然。夫责人则明。书生之见。大率如此。若已无所顾系。又何难逞其词说。托名方正乎。苐该御史以厚风俗为言。其应如何酌定章程之处。该部妥议具奏。又该御史请令州县官轻骑简从。以时巡查。并将律例分别条款。简明切示。仍计勤惰虚实。以定功过一摺。殊不知事体。州县编查保甲。即有实力奉行者。亦不过初办时。遍为巡历。自后断不能时月一至。致滋繁扰。且地方官遇有巡缉相验等事。因公下乡。原所常有。若必定以期限。周历村庄。终年仆仆道途。势实有所不给。且督抚巡查州县。尚恐有驿骚之虞。若一乡一镇。责令该州县不时亲历。安能必其不累及闾阎乎。至欲将律例常为讲示。使民不犯。所见尤为迂阔。如强盗之罪应斩决。谋杀亲夫之罪应磔死。此在匹夫匹妇。无不深悉。犹不免于触网相仍。岂蚩蚩之氓。果尽以无知陷法乎。又如邪教之案。并非昔少而今多。苐向者习为因循。不能随时败露。今则吏治整饬。不容奸宄之潜为滋蔓。故年来此等谳牍较多。岂诚人心之不古若乎。且有犯必惩。民自不敢轻蹈。岂藉条教虚文。其间得失。更不俟智者而知也。胡绍鼎此奏、断不可行。原摺著发还。并将此通谕知之。寻议、京员亲老者。各人境地不同。该御史所称勒令回藉之处。毋庸议。至仕非为贫。亲逾八十。或又家无次丁者。尤应急归。若俟京察年届期陈奏。既滋纷扰。转致稽延。应饬各衙门随时呈明。仍照前例办理。从之　　

○户部议覆、署四川总督湖广总督富勒浑奏称、川省所需军粮。除官为运送外。招集商人挽运。其脚价照金川成例。分别西南两路。道路险易。食物贵贱。酌量增减。按里计算。每石自六七厘、至一分五六厘、及二分不等。其新增粮站。日进日远。请照美诺等处。每石每站。给脚价银五钱。商人得资挽运。自当按期无误。应如所奏办理。得旨、依议速行　　

○补行陕西省乾隆三十七年大计。不谨官二员。罢软官一员。年老官十一员。有疾官一员。才力不及官一员。分别处分如例　　

○戊申。谕、此次天津接驾人员。据吏兵二部。查开履历案情。详加检阅。核其缘事稍轻之阮景咸、高秉永、张效栻、张应超、萧登生、王沛献、沈超、王兴文等八员。著该部行文调取。来京引见。再降谕旨　　

○又谕、据巴延三参奏、宁武县知县陈令仪、于县民李宰之妻王氏、先后与萧相珍、王治通、奸好。后与王治通商谋。买砒将萧相珍毒死一案。该县陈令仪、并不细辨尸伤。虚衷研究。率凭仵作人等喝报。辄以病死通详。几致淫凶漏网。请旨革职等语。陈令仪、著革职　　

○谕军机大臣等、前据申保等奏、南漕船内。有脱帮一二日、并多至五日者。曾降旨令嘉谟、查明迟误缘由参奏。并将天津巡漕御史张光宪交部议处。旋据张光宪奏称、各帮脱空缘由。俱在未入直境以前。系与直省交错之武城头望郑家口、及恩县朱家圈等之河道。间有淤浅。致粮船停泊起剥等语。是其咎又不专在张光宪、而在郎图。复经降旨、令郎图将因何不上紧催趱。又不及早查参之处。明白回奏。今日郎图奏到两摺。一系奏明漕船并无延缓。及东省雨旸麦收情形。一系奏报铜铅船只起数。及铅船失风耽延缘由。而于徐州江北等帮脱空一节。并未提及。殊不可解。且据摺内称、东省运河。今岁水势旺盛。河漕平稳。粮船随到随行。往来督催。俱各衔尾前进。并无迟延逾限等语。果尔。更不应有脱帮数日之事。巡查山东漕务。乃郎图专责。何漫不经心若此。郎图著传旨申饬。并传谕该御史、将漕船在东境因何脱误缘由。及此次摺内并未奏及之处。一并据实明白回奏　　

○又谕、据张光宪奏、江淮头帮脱空。该船于十六日酉刻到天津。而吊验印花。静海县先已填注十八日出境。询据运弁称、系向来如此通融办理等语。漕船经过地方。沿途黏贴印花。填注入境出境。原以稽查违限。乃核其实在。全不相符。是印花竟不足凭而地方官视倒填年月之弊。为通融常事。岂可不严加查究。以儆将来。著周元理、即速查明、据实参奏。再京城自四月初二日得雨后。今已两旬。未有续沾。虽春膏极为透足。现又将届麦收之候。农民虽不至急于盼泽。但连日天气稍觉炎燥。若得快雨即晴。似于田禾更为有益。朕已切望膏泽。畿辅气候。与此间大略相同。著传谕询问周元理、直省近日不稍觉缺雨否。或日内即得甘＜?雨澍＞。于大田麦收有无关碍。即将确切情形。迅速据实覆奏。寻奏、遵即委员由漕船入境之故城县起。至天津县并赴通州止。一路挨查印花不符缘由。务得确情参奏。至各属自四月初一、二、三、等日得雨后。晴霁虽久。现在割麦登场。秋稼亦俱长茂。望雨尚不甚急。若得快雨。自即驰奏。得旨、览。又批、迩日甚热。炎风吹云。恐成旱象。朕甚忧之。何云不甚急耶　　

○己酉。以广东按察使阿扬阿、署刑部侍郎。刑部郎中荣柱、为广东按察使　　

○旌表守正捐躯之安徽宿州民陈希圣妻关氏　　

○庚戌。谕曰、索琳、前以户部侍郎。与署侍郎博清额、前往土默特查审事件。未能妥协是以将伊革去侍郎。降为内阁学士。令其在军机司员上行走。嗣因驻藏需员。复给与副都统衔。前往办事。乃于民人杜华身死不明一案。部议请革去职衔。彼时因索琳驻藏在外。当经降旨。俟其更换回京之日再降谕旨。后又因藏内、及前在浙江藩司任内、例应议处三案。共应降七级调用。均声明换班回京之日请旨。今经兵部汇案具奏。索琳、著销去副都统衔。加恩授为内阁学士。革职留任。俟八年无过。准其开复。所有礼部侍郎员缺。仍著索琳暂行署理　　

○谕军机大臣等、温福等奏、官兵攻取木城时。有小金川番兵二名。先登上栅。甚属可嘉。如此、何以官兵反不能上登。此二兵究竟如何。或登城为贼所害。或并无妨碍出来。摺内并未声明。朕深为轸念。著查明覆奏　　

○又谕曰、温福等仰攻昔岭。现既无隙可乘。即分兵夹击。亦属无益。且兵数既分。不免单弱。自当并力攻剿木栅。则声势既盛。攻取自易为力。况木栅占在山坡。地势尚属平坦。一取木栅。即可直扑喀尔萨尔。虽贼番坚守昔岭。亦不足虑。或众贼见我攻得木栅。由昔岭出而袭我。正可乘其蜂拥而来。豫先派兵掩击。截其归路。著传谕温福、详酌妥办　　

○又谕曰、温福覆奏、屯兵在军营。实属得用。自当逾格拔擢。若仅予奖赏加衔。尚不足示鼓励。屯兵既籍隶流官。即与绿营相仿。嗣后各路将军等。攻剿卡碉。屯兵中如有实在出众者。即以绿营千把外委缺。拔补一二人。使其倍加感奋。于军务更为有益。至所称军营运粮之事。乃总督专责。著交刘秉恬、富勒浑、留心查察。如有在营收买余米之人。即随时严加惩治。以儆其余。勿使稍滋奸弊。如或视为具文。致商人等不知畏惧。别经查出。惟刘秉恬、富勒浑、是问　　

○命署礼部侍郎索琳、在军机处学习行走　　

○旌表守正捐躯之山东冠县民张文东妻董氏。　　

○辛亥。谕曰、侍郎副都统庆桂、著补授伊犁参赞大臣。驰驿前往。协同将军舒赫德办事。　　

○又谕、现在进剿金川。其随征之屯练各兵。每遇攻碉夺隘。无不勇往争先。历著劳绩。甚属出力可嘉。但念该屯练等、每年所得犒赏有限。著加恩每屯练一名。月给银五钱。其土都司守备千把外委。亦以次量给月饷。用示体恤。其作何定数增给之处。著刘秉恬、富勒浑、会同妥议。一面赏给。一面奏闻　　

○又谕、前据彰宝奏、车里宣慰土司刀维屏、忽尔携眷潜逃。其故殊不可解。因彰宝已驰赴普洱。谕令就近查办。并以时当盛瘴。不宜轻举妄动。即总兵孙尔桂。下至弁兵等。亦不宜冒瘴而行。设有必须兵力。整理之处。只应俟秋深瘴退时。再为酌办。今据彰宝奏到。查明此事缘由。因刀维屏软弱无能。其弟刀召厅、为人强悍。去冬孙尔桂等、巡查隘口。曾以土练缺少。将刀召厅捆绑。因而怀怨生衅。挟制父兄。弃职悖逃。复有召猛乃、于中乘隙怂恿所致。该镇孙尔桂、辄疑其潜出外夷。意欲加调官兵。直入夷境追拏。此时瘴气正盛。兵力易疲。已饬各土境搜捕。如果无获。即将官兵彻回九龙江防守。俟秋冬瘴退。另行妥筹再办等语。与朕前降谕旨甚合。此亦只宜如此办理。但刀维屏、以内地土司。敢于弃职悖逃。法当擒治。而刀召厅酿祸情罪。更为可恶。尤当加紧搜捕重惩。以申宪典。至孙尔桂、唐扆衡、于去冬巡查边地。既见刀召厅所属土练缺少。即有应得之罪。自应将伊拘回内地。讯明惩治。方合制驭边夷之道。乃仅循捆吓之虚文。旋即释放。且仍留之边地。致令无所顾忌。滋扰事端。孙尔桂等原办此案。甚属乖谬。其罪均难轻逭。唐扆衡、著革职。留于滇省自备资斧效力。听候差委。孙尔桂、著革职。拔去所赏花翎。暂留总兵之任。责令将刀维屏、刀召厅等。上紧缉拏。如能速行擒获。即著彰宝奏闻请旨。若经久不获。则孙尔桂尤当从重治罪。亦俟临时再行参奏。候旨遵行。至彰宝身任总督。边陲诸务。理宜时刻留心查察。该镇道等、去年如此妄行贻患。彰宝岂竟毫无见闻。乃并未饬令严密周防。又未早为据实参劾。殊属不合。彰宝并著交部议处　　

