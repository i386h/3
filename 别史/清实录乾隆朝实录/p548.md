<!-- { "loadSidebar": true } -->
○癸亥。谕、上年朕降谕旨。各省搭放兵饷。自甲子年为始。每钱一千文。作银一两。使兵丁各沾利益。今闻江西南赣镇标之十一营。旧例自春夏以至秋仲、八个月兵饷。俱就近于赣关税银内支给。秋末至冬季四个月兵饷。因税银不敷。仍赴司库支领。其在司库支领之四个月。则一例搭放一成铸钱。其在关税内支领之八个月。则无钱文搭放。兵丁等、便不能沾格外之恩。查关税所支八个月税银。共四万六千四百七十一两零。计一成搭放。共需钱四千六百四十余串。该省存库钱文。尽足搭放。所需水脚、亦属无几。著从乙丑年为始。南赣镇属兵饷。每年四季、亦一例搭放一成铸钱。该部可即传谕该省巡抚等知之。　　

○大学士等、议覆两广总督那苏图等奏请、粤东开采铜铅。以裨鼓铸。先于广、肇、二府近处矿厂试采。俟有成效。再行定议。渐次举行。至金银二矿。原与鼓铸无涉。仍旧封闭。应如所请。从之。　　

○户部议准、甘肃巡抚黄廷桂疏称、中卫县沙塍刘家等滩。原报开垦地亩内。于乾隆三、五、两年、并节年、陆续被河水冲没。以及沙鹻高亢。不堪耕种地。共三千三百八十六亩零。应徵粮六十石零。银一十八两零。草一千一十五束零。请照例豁除。从之。　　

○工部议覆、漕运总督顾琮奏称、北运河捞浅。请照子牙河下游。用垡船挖沙之法。将所挖淤沙。运至堤畔。应动用旗丁红剥银两。排造垡船二百只。添设衩夫六百名。查子牙河浑流泛涨。水过沙停。今北运河一带横浅。多板沙老底。是否一例。请敕令直隶总督、会同仓场侍郎、确查定议。或先造船数只试捞。如果有效。即照该总漕所议。仍酌定事宜。据实题覆。得旨、依议速行。　　

○蠲免山东历城、章邱、平原、蒙阴、沂水、临清、恩县、邹平、齐河、齐东、济阳、临邑、长清、陵县、德平、肥城、平阴、利津、沾化、高唐、禹城、德州、惠民、青城、阳信、滨州、蒲台、博平、海丰、乐陵、商河、高苑、等三十二州县卫。旱雹等灾。本年额徵。　　

○以故奉恩将军爱隆阿子安楚珩阿、袭职。　　

○浙江定海镇总兵官顾元亮、以老病乞休。允之。　　

○乙丑。上诣皇太后宫问安。　　

○蠲免直隶保定、大城、蓟州、新城、天津、静海、津军、滦州、延庆、万全、西宁、等十一州县厅。水旱雹虫等灾地亩。本年额赋有差。　　

○丙寅。谕曰、雷鋐著赏给额外谕德。照现任谕德食俸。　　

○丁卯。上诣雍和宫行礼。　　

○戊辰。孝庄文皇后忌辰。遣官祭昭西陵。　　

○上诣皇太后宫问安。　　

○谕曰、刑部尚书张照之父张汇义方有素。训子成名。在籍病故。张照力疾奔丧。深可轸恻。大臣之父母身故者。有赐祭之例。张照之父、著于本籍赐祭一坛。该部即遵谕行。　　

○又谕曰、安徽按察使苏昌丁忧。其按察使印务、著给事中都隆额、速行前往署理。　　

○调工部尚书汪由敦、为刑部尚书。以工部左侍郎赵宏恩、为工部尚书。　　

○准噶尔部人输库尔来降。命赏给安插如例。　　

○蠲免安徽歙县、休宁、婺源、绩溪、宣城、南陵、泾县、宁国、旌德、贵池、东流、芜湖、凤台、怀远、广德、建平、凤阳、等十七州县。并安庆、宣州、建阳、凤中等四卫。被水灾民。本年额赋有差。　　

○是日起。上以岁暮祫祭太庙。斋戒三日。　　

○己巳。谕、礼部所修礼书。汉文屡次错误。尚书任兰枝、不得辞其责。著交部察议。　　

○庚午。以岁暮祫祭。遣官祭太庙中殿、后殿。　　

○辛未。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○遣官祭太岁之神。　　

○诣皇太后宫问安。　　

○谕、据福建巡抚周学健奏称、闽省自八月以来。雨少气亢。所属州县内、有数处居民房屋失火。至闽县南台地方。则延烧至二。百余间。霞浦县则多至七百余间。现在查办抚恤等语。向来外省火灾为患。皇考切降谕旨。令各地方豫备救火器具。临时则令文武官弁、督率兵役。竭力抢护。不使蔓延。朕御极以来。又曾再三谆谕。务期凛遵。迺闽省数州县、先后不戒于火。且延烧多家。为害颇炽。马尔泰、周学健、不能训饬防范于平日。又不能督率属员、抢救于临时。甚属疎忽。著传旨申饬。嗣后毋得仍前怠视。　　

○又谕、据莽古赉奏称、脱逃喇嘛罗卜藏丹怎、已经拏获解川等语。此等凶恶之犯。身获重罪。恐情急又生别想。可即传谕巡抚纪山、于解京时。务须选派干员。加意防范。无使再行兔脱。更不可疎忽。或至畏罪自尽。　　

○直隶总督高斌奏、访得奉天锦县越狱盗犯宋义。南皮县越狱盗犯孙三黑。俱逃往口外敖汉地方。仰恳降旨密交敖汉台吉等、密行缉拏。得旨、知道了。若谕部缉拏。恐其闻风远扬。有密旨谕敖汉王贝勒矣。寻谕军机大臣等、据高斌奏称、越狱盗犯宋义、孙三黑、现今访闻。俱逃往口外敖汉地方等语。朕已降旨交敖汉王贝勒等、密行严查务获。但思此等凶恶之人。行踪诡诈。高斌不可因已经奉旨交与敖汉王等、而直隶地方。遂不留心捕缉可寄信与高斌。直隶所属及八沟一带与敖汉相通之处。可密令文武官弁、留心察访。不可疎忽。至令兔脱。　　

○以副都御史励宗万、为工部侍郎。三品顶带在乐部大臣行走何国宗、为副都御史。　　

○调广州副都统沈之仁、为西安副都统。西安副都统马瑞图、为广州副都统　　

○壬申。上诣皇太后宫问安。　　

○御保和殿。筵宴朝正外藩、左翼科尔沁亲王阿拉布坦、罗卜藏衮布、郡王齐默特多尔济、伊锡班第、贝勒多尔济、贝子拉锡、贝子职衔达尔玛达都、公拉玛扎布、玛哈玛玉尔、和硕额驸拉锡纳木扎尔、多罗额驸色旺诺尔布、固山额驸拉里达、多尔吉虎索木、敖汉郡王吹木丕勒、贝勒罗卜藏、固山额驸吹济扎勒、浩齐特郡王车布登班珠尔、翁牛特贝勒朋苏克、扎噜特贝勒索诺木公察汉凌华、阿巴哈纳尔贝子班珠尔、喀喇沁贝子瑚图凌阿、公敏珠拉布坦、鄂尔多斯贝子纳木、扎勒多尔济、扎萨克台吉布木布拉锡、喀尔喀贝子巴特玛旺扎勒、扎萨克台吉特克锡、达锡端多布、郭尔罗斯公多尔济、巴林公琳沁、多罗额驸丹津、乌珠穆沁公德里克旺舒克、青海扎萨克台吉哈尔噶斯、台吉巴勒丹、右翼喀尔喀亲王策凌、德沁扎布、额琳沁多尔济、贝勒车布登噶勒桑、旺扎勒、丹津、贝子楚木楚克扎布、公格木丕勒、蒙库恭格扎萨克台吉巴朗、罗卜藏拉布坦、成衮扎布、达锡丕勒、科尔沁郡王阿旺藏布、固山额驸吉里第、四子部落郡王阿拉布坦多尔济、青海长子索诺木丹津、贝子丹巴、台吉达奇、达尔济茂明安贝勒玉木楚克、鄂尔多斯贝子拉锡色楞、厄鲁特贝子散都布、乌喇特公索诺木扎木散、哈密公岳素布、阿巴噶公鄂勒哲依图、敖汉和硕额驸多尔济拉锡、朋苏克拉锡、多罗额驸齐旺多尔济、德木楚克、固山额驸旺扎勒、郭尔罗斯固山额驸苏玛第、喀喇沁固山额驸罗卜藏端多布、及领侍卫内大臣、大学士、等宴。召科尔沁亲王阿拉布坦、罗布藏衮布、郡王齐默特多尔济、伊锡班第、敖汉郡王吹木丕勒、浩齐特郡王车布登班珠尔、敖汉贝勒罗布藏、科尔沁贝子拉锡、喀尔喀亲王策凌、德沁扎布、额琳沁多尔济、科尔沁郡王阿旺藏布、四子部落郡王阿拉布坦、多尔济、青海长子索诺木丹津、喀尔喀贝勒车布登、至御座前。赐酒成礼。　　

○是月、直隶总督高斌奏、各属粮价。得旨、今秋如此有收。而米价究未大减。是何也。　　

○又奏、遵旨条对教养实效。查直隶地方。民风本属淳朴。尚可为施教之地。而室家素鲜盖藏。未能裕生养之资。伏思政治得人为要。而州县于民最亲。果使有司存爱民之心。百姓皆信有司之教。化导休养。可渐而几。州县中居官行事。能近此者。臣皆略其所短。督率训勉。以期相与有成。至于端士习。崇经学。重农功。勤树植。实仓储。以及兴修河渠淀泊之水利。抚恤鳏寡孤独之穷民。遵照历年奉到谕旨。暨议行条奏办理。惟有矢竭愚诚。实心实力。以副皇上抚育万方、牖迪群伦之至意。得旨、所奏俱悉。实力行之可也。　　

○又奏、修理直隶城垣。请将密云、石匣、怀来、三处。列为要工。东安、永清、固安、涿州、定兴、新城、雄县、七处。列为缓工。分别估需动支。派员领办承修。得旨、皆准兴修。拱极城、亦应略为修补。　　

○署两江总督协办河务尹继善奏、水师战舰。平时操防。有警御敌。所关甚钜。臣留心察访。其中积弊多端。司事之员。并未实心经理。验收亦不详细察查。近有狼山镇各营。大小战船十只。具报完工。饬镇道赴厂验收。多不照原估、混用旧料者。合计偷减工价银二千余两。据承办官开报。各衙门书办、及管船人等、陋规浮费。除将同知严宗喆、都司袁文通、严参究审外。查下江修造战船。共设江宁、苏、松、镇江、淮安、太仓、等厂。今既查有侵蚀等弊。各厂已可概见。所有各项陋规。现已尽行革除。其必不能省之费。与其暗中侵损。无宁明定章程。于平余出色银内。酌量支用。并咨会将军、总漕、苏抚、就近严查。于收工时、遴员逐细验看。如有不符。即行严参究追。得旨、近亦有人议及此事。因汝等已参奏。故未颁发。然汝等亦不能免失察之咎也。　　

○江苏布政使爱必达奏、更治民风实在情形。得旨、好。诸凡如是留心。朕所喜悦也。勉之。　　

○江南提督吴进义奏、巡查沿海地方情形。得旨、所奏俱悉。勉力整饬营伍。以赎前愆。　　

○署安徽巡抚准泰奏、教养之法。实有体用相生之义。凤颍淮泗之间。地既瘠薄。其力穑者、于深耕易耨之法。昧然不识。惟仰听天时。懒惰成习。其蚕桑树植、亦多坐失地利。至陂塘积贮、更非小民所能自为。一遇水旱。流移转徙。甚至铤为盗贼。总由安省吏治因循。大都以簿书期会。竭蹷无误。即为奉职。其留心教化者。未能多见。臣愚以为化民之本。察吏为先。而察吏之道。又必激扬惩劝。悉归切实。惟有悉心察核属员贤否。次第甄别。得旨、所奏俱悉。不可欲速。亦不可终怠。实力妥协为之。　　

