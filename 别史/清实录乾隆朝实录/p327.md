<!-- { "loadSidebar": true } -->
○署贵州按察使宋厚奏、黔省命案。为田土伤毙者十七八。皆有司玩视所致。请于府司解审时。将州县曾否速审。如何定案查明。如有玩不审理。及剖断不公。酿成人命者。随招附参。得旨。此属更定。尚应细酌。朕意汝等先示州县以意。若仍然玩纵。再奏请以此例行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十九　　


大清高宗法天隆运至诚先觉体元立极敷文奋武孝慈神圣纯皇帝实录卷之一百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆六年。辛酉。夏。四月。乙未朔。享太庙。上亲诣行礼。　　

○诣大高殿行礼。　　

○诣畅春园、问皇太后安。　　

○幸圆明园。　　

○谕。雍正七年以前之上谕。从前已经颁赏臣工。今将雍正八年以后之上谕。刊刻告竣。其应赏之官员。著内阁查例、开列职名具奏、将新刻之书颁赏。　　

○大学士赵国麟、奏恳乞休。得旨、仲永檀参奏大学士等吊奠俞姓之事。经王大臣等查讯明白。全属子虚。其捏造之言。出于于枋。伊已自认。与大学士等毫无干涉。赵国麟被谤之处已明。著照旧供职。不必以解退陈请。该部知道。　　

○丙申。谕、据福建布政使乔学尹奏称父年已届八旬。迎养在署。不服闽省水土。恳请调补邻近省分。以遂私情等语。著将严瑞龙、调补福建布政使。乔学尹、调补湖北布政使。　　

○大学士等议准、江苏巡抚徐士林奏称、淮南纲盐。行运湖广。年来增贵。今据逐项确查。酌定纲引。必须银数。贱价、每觔一分五厘零。每包一钱二分零。每引五两三钱零。贵价、每觔一分六厘零。每包一钱三分零。每引五两七钱零。请自辛酉纲为始。遵照运销。并查明年成本之重轻。定盐价之贵贱。按年造报。咨部查核。从之。　　

○又议覆、署贵州总督张允随奏称。月亮岩。所获余铅。业经题请官商分买。一切发给工本、必须人员经管。应如所请。将现设铁星坪坂二处。坐厂抽收官二员。照从前各厂例给养廉。从之。　　

○兵部议准、吏部尚书署江南总督杨超曾奏称。松江提标五营哨船。分派巡缉。应照提督南天祥原奏、龙华汛起、至湖巷桥止。令黄浦营管辖。龙华汛以南、至语允泾止。仍归右营专管驾巡。其吴淞一带。令右营顺途带巡。以专责成。从之。　　

○刑部议覆、护湖北巡抚布政使严端龙奏称。吴汉宗等、雕刻假印案内、为从拟流之邵廷锡、杨斐存、二犯。应追给主银茶。并无家产可变。请行豁免。嗣后有给主银两请免者。应令该抚、俱照新定之例查办。从之。　　

○修葺庆都县尧母陵庙。从直隶总督孙嘉淦请也。　　

○予故奉恩辅国公璐达、祭葬如例。　　

○丁酉。大学士等议覆、直隶河道总督顾琮奏、将郑家楼、至鱼坝口、归凤河一带。相度开浚。又将五工以下河溜。逼归扫镶堤根。挑切河唇。截挖淤嘴。又哑吧河下游。已经淤高。拟于葛渔城北埝之外、挑河槽一道。计长一千八百余丈。均应如所奏办理。惟永定河下游久淤。下口屡改。谓不作川字子母等工。即不能保无下壅上决之虞。亦非定论。又顾琮另摺奏、下游一带。渐淤渐平。将来伏汛秋涨。势必穿埝而出。为害匪细。应令就现在情形。速为妥酌查曾。得旨。依议速行。顾琮茫无定见。左迁右移。甚非实心任事之谊。著严饬行。　　

○戊戌。谕军机大臣等。昨据署贵州总督张允随奏报、黔界苗猺。焚劫抢掳。扰害永从等处地方。现在调拨官兵。前往擒剿等语。朕思苗性凶顽。向来不服王化。往往抢夺民财。戕杀民命。为地方之害者。已非一日、雍正年间。始加意经画。以为乂安生民、一劳永逸之计。此办理苗疆之本意也。乃十数年来。贵州广西湖南三省。一事甫定。一事又起。较之未曾经理以前。未见有宁谧之处。即如张广泗在朕前、有可保十数年无事之奏、乃言犹在耳。而永从之案。又报到矣。岂得谓之无事乎。看来苗疆之事。未得善策。若云经理之人未尽心力。不足以示惩创。则前此古州之役。亦可谓惩创矣。若云苗人难于革面革心。则经理已久。而反覆如是。是终无可以化诲之日矣。每有一番戡定。必议设汛添营。有一番剿捕。必致徵兵糜饷。国家安得有如许兵力。如许经费。尽用之苗地乎。朕并非厌闻兵革。爱惜钱粮也。使地方大吏。欲粉饰目前。遇有苗众不法。隐匿不报。将小事酿成大事。养痈之患。更不可言矣。有事固不得不办。亦不患人之不能办。但合三省计之。用兵之事。殆无宁岁。长此安穷。揆之经理苗疆之本意。固不若是也。尔等可悉心筹画。如何为久远之图。并密寄信与那苏图、马尔泰、张广泗、伊等皆封疆大臣。且身历苗地。备悉苗情。必遵何道而后可相安于无事。令其深思熟计。各自密奏、以俟朕采择。　　

○蠲免江苏丰县、沛县、萧县、砀山、邳州、徐州、海州、高邮、靖江、如皋等十州县卫水灾虫灾民屯芦课。　　

○旌表守正捐躯之山西岳阳县民张廷怀妻段氏。　　

○己亥。上奉皇太后御长春仙馆。　　

○户部议准四川巡抚硕色疏请、所属资州、井研、内江、大足、荣昌、荣县、犍为、乐山、江安、盐亭、中江、南部、绵州、富昌、等一十四州县。坍塌渗漏上中下盐井。共二百八十五眼。煎锅二百八十一口。所有无著水引、一百九十七张。陆引、一千二百四十九张。号税银、一千一百一十余两。请自乾隆六年为始。照数豁除。从之。　　

○命故宁海将军固山贝子谥惠献福腊塔。入祀福建贤良祠。　　

○旌表守正捐躯之山西阳城县民马和玉女马氏。　　

○庚子。上诣长春仙馆、问皇太后安。　　

○兵部奏、各省驻防官兵之寡妇。愿留彼处、依靠亲族养赡守节者。请照在京八旗之例。给与一年半俸半饷。如系年老告休。因有军功食半俸半饷之官兵。其寡妇、亦照给半俸半饷一年。再开档兵丁。出征得有功牌。其寡妇、亦给一年半饷。从之。　　

○工部议覆、直隶总督孙嘉淦奏称、万全县属洗马林堡。城外逼近大沙河。向有护城沙堤。被水冲坍。请修筑石堤。以保城垣。并加筑灰土坦坡。疏挑引溜。应如所请。从之。　　

○大学士赵国麟奏、俞姓吊奠一案。仲永檀系风闻于枋之言。以蒙恩坐论之崇班。而被以跪拜细人之丑行事有流弊。宜防其渐。数有往复。当保其终。明季言路与政府。各分门户。互相挤排。纲纪寖以大坏。在今日权无旁挠。言无偏听。宁为未然之虑。不弛将至之防。乞特降谕旨。明示天下。以超擢仲永檀为奖其果敢。宥其冒昧。嗣后凡诋斥大臣、按之无实者。别有处分。则功过不相掩。而赏罚无偏曲。如以臣言过戆。乞赐罢斥。或容解退。以全初心。得旨。仲永檀一事。朕前所降谕旨甚明。即超擢彼之意。亦善善欲长。恶恶欲短。即大学士所谓奖其果敢。宥其冒昧之意。而妄言诋斥大臣。按之无实者。自有一定之处分。至大学士所云。宁为未然之虑。不弛将至之防。老成深远之虑。朕俱嘉纳之。大学士其主阁办事。毋重违朕意焉。　　

○兵部尚书史贻直奏、御史吴士功、密摺奏臣。蒙鉴愚忱。免其对质。臣屡任封疆。更历四部。罹罪必多。恳解尚书之任。畀以编纂之职。益沐始终保全之恩。得旨。史贻直著照旧供职。前旨已明。该部知道。　　

○革佐领兼二等男李时敏爵。　　

○辛丑。上奉皇太后幸同乐园、翼日如之。　　

○禁督抚任用堂官及家人生事。谕外省之吏治。系于督抚。督抚果能清正公明。则属员咸知效法。而成大法小廉之治。朕御极以来。训谕督抚者屡矣。其间能体朕心者固不乏人。而持躬不谨致蹈愆尤者。亦未尝无之。细察其故。固由于本人之居心不正。操守不坚。亦由于信用家人。为其所愚。日积月深。遂成尾大不掉之患。盖家人本系至庸极劣之人。识见生来卑鄙。心性又复贪污。日以小忠小信。邀结主心。及至用为堂官。凡文武官吏、谒见禀事者。藉其先容赖其传达。与之分庭抗礼。视若朋侪。若辈遂虚张声势。窃弄威柄。甚且导主行私。陷以不义。彼得从中舞弊。挟制要求。虽欲疎远之而不可得。更有赍送奏摺之人。经过本省驿站。而不肖州县。希图探听信息。往往馈送盘费食物。得其欢心。其有不能应付周旋者。则借端需索。归向主人。横加谗谤。奸蠹种种。不可悉数。是以我皇考洞悉其弊。严降谕旨。将堂官及家丁出入生事扰累属员之处。永行禁止。无如日久渐弛。颇有仍蹈前辙者。用是再颁论旨。通行训饬。嗣后各督抚等。如有复用堂官。或差遣家人出入、在所属地方需索生事。若经朕查出。或御史参奏、必从重议处决不宽贷。此亦澄清吏治之一端。毋得玩忽。　　

○工部议准署广西巡抚杨锡绂疏言。新太协守备德总把总衙署营房。请于宁明州地方兴建。从之。　　

○旌表守正被戕之山东阳谷县民李赞义女、李氏。　　

○壬寅。上诣长春仙馆、问皇太后安。　　

○癸卯。上御勤政殿听政。　　

