<!-- { "loadSidebar": true } -->
○定御门日接收奏章例。谕、闻向来御门日期。奏事处人员。遇各衙门及科道封口奏章。概不转递。此乃伊等拘泥旧例。甚属无谓。朕理庶政。凡内外臣工章奏。无日不进御披览。岂有纳之于平时。而于御门听政之日。转却而弗纳之理。且御门不过片刻。既退仍照常办事。本属两不相妨。而此等封口奏章。或系纠弹。或关建白。其中紧要之事。并有须即予施行者。若既至宫门。复行驳回。于公务既不无延缓。且恐无识者。转疑奏函有壅于上闻之时。于政体亦属未协。在前明朝政废弛。君上每不乐亲为听览。臣下望风希旨。往往藉故稽留。以售其朦蔽之术。我国家纲纪肃清。朕夙夜孜孜。勤求治理。从不使臣工得以阻格自专。矧奏牍上陈。岂宜稍有屏遏。嗣后御门日期。凡有封奏事件。俱著一体接收呈览。著为令　　

○又谕、向来万善殿。有年幼太监十余人。在内读书。派汉教习一员。专司其课。该处复系僧徒典守。与学舍杂居。既属非体。且太监职在供给使令。就使读书。不过教之略识字体。何必派选科目人员。与之讲授。令其通晓文义乎。在前明阉竖擅政。司礼秉笔。惟所欲为。因使若辈通文。便其自利之计。甚至选词臣课读。交结营私。此等秕政。朕每深非而痛斥之。我朝宫府肃清。太监等从不令干与政事。即不识字何碍。或伊等间有登记档册之处。但能粗辨字画足矣。现今读清书之太监等。在长房一带。派内务府笔帖式课之。此等读汉书之人。原可附近该处。另选内务府笔帖式之曾读汉字书者。授之句读。又何必为之专设一汉员。教令读书乎。所有万善殿派用汉教习之例。著永远停止。其如何酌拨房屋。选派人员各事宜。交总管内务府大臣定议具奏　　

○谕军机大臣等、据户部奏、参革威宁州知州刘标。差人赴部呈控铜厂赔累。及各上司勒索缘由。并呈出用印底簿一件。内方世俊在任勒索之数。多至六千余两。殊堪骇异。刘标所控。虽系情急一面之词。但簿内俱有款证可据。似不尽由该犯之畏罪反噬。方世俊简任巡抚以来。看其办事。尚属认真。平日为人。亦颇谨饬。是以由黔调任楚南。不意其勒索属员。狼藉若此。且公然直索金银。毫无顾忌。实出情理之外。观音保。于前月二十五日。自直隶起程。此时将入楚境。著于接奉此旨之日。即趱程前赴湖南。署理巡抚印务。即传谕方世俊令其解任。并面加询问。察其词色形迹如何。即行具摺覆奏。一面将方世俊任所赀财。严密查封。一面将方世俊派人严加看守。解往贵州质审。毋致稍有疏虞。所有刘标底簿内开方世俊勒索一款。并钞寄观音保阅看。若方世俊神色坦然。似实无其事。则不必查其任所赀财。但令解任。令人带赴黔省质对可也。　　

○又谕、户部奏、据革职知州刘标。遣人赴部控告铜厂赔累。及各上司历年勒索底簿一摺。所开俱有款证可指。似非尽由刘标之畏罪反噬。而其中方世俊需索。多至六千余两。且有径索金银之事。殊堪骇异。现已传旨观音保。即将方世俊解任。就近诘讯后。解往贵州质审。著将原呈及印簿。交吴达善等。即行按款严加究讯。务使水落石出。此时且不必令方世俊闻知。俟将证佐人等。审有确据。即一面奏请将方世俊革职拟罪。其韩极、图默慎、或应解任候讯。或即应革职究审。并著吴达善等、就查出情形。参奏办理。所有贵州布政使印务。著吴达善酌量委员暂署。附摺奏闻。仍将各案现在如何查审。及曾否得有确情之处。即行据实速奏　　

○吏部奏、向例推升道府。签掣得缺后。遗缺另选。十月内奉旨。嗣后同知、知州、推升知府。如有不能胜任、而平日奉职无过者。该督抚据实声明。准以升衔留任。查既经开缺。该员无任可留。若将新选之员另补。又须彻回。请嗣后签升时。暂停开缺。令督抚出具考语。送部引见。奉旨后。再将遗缺开选。其仍留本任者。即将签升之缺另选。从之　　

○兵部等部议覆、两江总督高晋奏称、京口水师营战船。向隶镇江府船政通判办理。现在左右高资等营。改归督标。京口船只。应就近归并江宁厂。交江宁江防同知兼办。其镇江府水利通判。请专司河工。船政通判。请改为粮捕通判。换给各关防。均应如所请从之　　

○以翰林院掌院学士德保、充日讲起居注官　　

○以正红旗满洲副都统绰克托、署镶蓝旗满洲副都统。调正蓝旗蒙古副都统喇特纳。为镶白旗蒙古副都统。正黄旗满洲副都统白和卓。为镶红旗蒙古副都统。镶红旗汉军副都统伍讷玺。为正黄旗满洲副都统。以户部侍郎范时纪、为镶红旗汉军副都统　　

○甲申。上御懋勤殿。勾到朝审情实罪犯。停决官犯斩犯六人。绞犯三人。常犯斩犯一人。绞犯十三人。余十九人。予勾　　

○遣官祭先医之神　　

○谕军机大臣等、昨经降旨、令观音保。前往湖南署理巡抚印务。并传谕令方世俊解任。察其神气如何。酌量办理。今思该省藩司三宝、近在同城。即可暂护抚篆。观音保仍宜即速赴湖南。将所降谕旨、并钞寄原册款一件。交三宝阅看。会同面询方世俊。察其词色形迹如何。若有惊惶失措。及不能致辨情形。即一面具摺奏闻。一面将方世俊任所赀财严密查封。观音保、即押解方世俊、前赴贵州质审沿途小心看守。毋致疏虞。若方世俊神色坦然。似实无其事者则不必查其任所赀财。但令解任带赴黔省质对　　

○乙酉。谕曰、尚书果毅公阿里衮。久侍禁廷。扬历中外。公诚恪慎。宣力有年。前此平定西陲。懋著劳绩。曾经图像策勋。是以征缅之役。特命前往滇南。俾膺副将军之任。去年因其身患疮疾。遄遣御医驰视。并赐药饵调摄。旋即向痊。而精神未能全复。朕心方为廑念。昨自戛鸠进次猛拱。所至颇称勤瘁。及在新街分兵剿贼。奋勇夺垒。纯荩足嘉。乃因体弱遘疾。犹统舟师前进。正冀其速愈。以副委任。遽闻溘逝。深为轸恻。所有应得恤典。著该部察例具奏。　　

○又谕曰、阿里衮名下。所有各项应赔银两。俱著加恩免其追赔。仍在同案分赔各员名下。照数摊缴　　

○又谕、前经降旨、令傅恒于阿桂、伊勒图二人内。酌定一人。补授副将军。今阿里衮现在病故。军营无人。阿桂仍著在副将军上行走。其从前移给伊勒图之印。仍交阿桂管理。阿里衮所遗副将军员缺。著伊勒图补授。乌三泰、长青、著授为参赞大臣　　

○谕军机大臣等、据傅恒奏、阿里衮现在病故。所有副将军印信。业经委员送京等语。此时大兵进剿。副将军仅有阿桂一人。恐不敷分路策应。已有旨将副将军印务。交伊勒图管理。所有送京印信。著传谕彰宝、明德、即于沿途截留。派委员弁妥速送至军营。交与伊勒图接收。并传谕傅恒知之　　

○又谕、据傅恒等奏称、率领官兵。占据南江上游。合力攻剿贼寨等语。傅恒所办。甚合机宜。看来现在情形。贼匪新添木寨。甚为强固。我兵并力夹攻。又增铸大炮。谅易克取。此时若已破老官屯。贼必胆裂逃窜。即乘胜前驱。犁庭扫穴。倘贼众全力国守。直至此旨到时。仍在老官屯抗拒。则已相持月余。势难必克。又何能深入阿瓦。况前途瘴疠更甚。我兵恐不能支。自应寻一屯驻处所。或遣人往谕缅匪投诚。或以已获大捷。奉旨彻兵之言。宣示于众。即可筹画旋师。著传谕傅恒等。酌量办理。不可拘执　　

○又谕、据永贵。舒赫德等所奏、查讯雅尔牧场盗马一摺。此案牧场人等。往盗哈萨克马匹。受伤后。反将雅尔牧群。驱往图赖。情殊可恶。巴尔品审讯时。其初或不知情。迨哈萨克人等前来。岂不据实声明。自应彻底根究。乃竟糢糊了事。显系偏袒。著传谕舒赫德、务将巴尔品是否知情。讯问明确。不得豫留地步。为伊开脱之计。倘稍有回护。必将一并治罪　　

○调刑部尚书官保、为户部尚书。以左都御史素尔讷。为刑部尚书。原任吏部尚书托恩多、署左都御史　　

○以工部尚书福隆安、为步军统领。　　

○以故奉恩将军景宁子嵩惠、照例袭爵　　

○丙戌。谕曰、阿里衮果毅公爵。著伊子丰昇额承袭。即授为正黄旗领侍卫内大臣　　

○调镶白旗蒙古都统素尔讷。为镶白旗满洲都统。以绰罗斯郡王罗布扎、为镶白旗蒙古都统。　　

○丁亥。吏部议奏、升任江西巡抚吴绍诗、于灾地应缓漕粮。迟延具奏。应照例革职。得旨、吴绍诗、自简任巡抚以来。于地方政务。未能振作有为。恐久益因循贻误。第念其尚无大过。又系刑部司员出身。于刑名素所谙习。是以加恩用为刑部尚书。嗣因其任内不能察劾属员之案。屡经发觉。是其昏耄无能。已可概见。岂堪复膺剧任。因调为礼部尚书。或尚可勉供职守。昨于南昌等县缓徵漕粮一事。不及早入告。迟至十月杪始行奏闻。全不以民事为重。是以降旨交部议处。灾地收成歉薄。小民岂能复事输将。封疆大吏。如果先事陈奏。朕无不立沛渥恩。以纾民力。乃吴绍诗明知应缓之粮。迁延不办。直待开徵将及一月。始以一奏塞责。是诚何心。现在虽已传谕速予停缓。而该省辗转施行。尚需时日。是急公者纳粮既不免拮据。而疲窘者徒受催科之累。此皆吴绍诗于闾阎生计。漠不关心。有以误之也。吴绍诗近日叠经部议降革。并从宽予以留任。此则玩视民瘼。并非过属因公。宽维复为曲贷。且其年亦衰老。不能复望其改悔奋勉。吴绍诗著照部议革任。昔宋仁宗于吏部选人。一坐失入人罪者。即终身不迁。朕今亦仿其意。以事系民生休戚者。为督抚黜陟。并为明白宣示。俾众皆晓然于其咎实自取。且使凡为司牧者。咸知儆惕　　

○戊子。谕、昨以尚书公阿里衮病故。已降旨察例赐恤。今念阿里衮。虽因遘病溘逝。而现在军营统兵前进。不辞劳瘁。实属为国宣力之人。且前者平定西陲。成劳懋著。阿里衮。著加恩入祀贤良祠。以示酬庸令典　　

