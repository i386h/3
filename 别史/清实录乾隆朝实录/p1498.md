<!-- { "loadSidebar": true } -->
○壬寅却诸王大臣请加上尊号。谕曰诸王大臣等、以巴达克山素勒坦沙投诚。逆贼霍集占授首。准噶尔全局大定。具表奏贺。并请加上尊号。虽援据典章。而朕功成祇惧弥切于怀岂肯崇尚虚文。勉从所请西陲一事。仰赖上苍福祐。宗社鸿庥殊勋速奏。隶版籍者二万余里。治军书者不及五年。载籍以来实罕有伦比。而朕所深用惬心者。乃不在远图之式廓。而在先烈之克成。钦惟皇考付畀朕躬。夙夜勉图继述。矧在早年。备承皇祖眷顾优隆。每遇军国重务。即令面聆圣训筹画。是朕躬之仔肩倍重。而缵绪者亦倍艰。今以数载间运筹决策之劳。克全我两朝挞伐绥遐之略。返衷自问。差可无负燕贻者。当在于是。故非好大喜功之为见也。我皇祖圣德神功。超越万古。戡定殊勋。炳于史册。廷臣请上尊号。尚未允行。乃者关门以西。迄乎大漠。虽通亘古未通之境。究以国家全盛余力及之视当年之事会稍需。刻难中辍者。其缓急轻重固不可同年语矣。然方其罪人未得。朕断不因盈廷畏葸。辄事苟安若逆渠既献馘告功。则国法用申。而军威自无可极。是以富德捷奏。尚请追索鄂斯璊、阿布都海里二人。以绝根株。朕以成事已蒇。即传谕饬止之。固不能惑于筑室之谋。亦岂或蹈夫佳兵之戒。所谓行乎不得不行。止乎其所当止。无成心也兹功成事定。惟钦遵祖宗之成法。益深兢业耳所有王大臣等加上尊号之请。不必行。敬惟辛巳岁。恭逢圣母皇太后七十万寿庆辰。钜典鸿仪。举行伊迩。兹以肤功既奏上慰慈怀。已于长至节宣表称贺。推恩展礼。稠叠便藩其崇上徽称。宜以普天大庆时。敬谨恭拟。再行奏请懿旨。诸王大臣、其明体朕意。　　

○谕军机大臣等、杨应琚奏称、现在大功告成。彻兵在即。除第一起马五千匹。照常解送以资官兵更换乘骑。其二起、三起、则酌量存留备调。及拨补各营缺额等语。解送军营马匹。若已足用即如该督所议。分别办理。或内地采买草豆。未免拮据。而沿途不堪繁费。即送往巴里坤。择水草牧放。以备伊犁等处驻兵屯田。搜捕玛哈沁之用。今该督已奏报起程出关。应与兆惠、舒赫德等相遇自当相度情形。妥协商办。一面具奏。俱著传谕知之。　　

○又谕、此次进兵以来霍集斯伯克抒其所见。随处尽心。协助将军大臣等成功。甚属可嘉。著加恩封为郡王品级。贝子鄂对、前在和阗。甚属奋勉而此次又甚勤劳。著加恩封为贝勒品级。　　

○予追剿玛哈沁阵亡之福建布政使德舒、恤银如例。并授骑都尉世职。　　

○抚恤陕西定边、安定、延川、宜川、榆林、葭州、神木、府谷、怀远等、九州县。本年被旱、被雹、被霜、贫民。并缓徵新旧额赋。　　

○癸卯。上诣皇太后宫问安。　　

○谕、前因甘肃钱价昂贵。传谕湖广、四川、各督抚。于局铸余钱内。酌拨协济。现在大兵凯旋。及一应屯田事务。并民间日用。钱文在所必需。著于四川省每岁协济钱十二万串。湖广省每岁协济钱八万串。按数分起解甘济用。其所需工本物料价值以及水陆运费。各该省俱作正报销。毋庸甘省归还。以节糜费其甘省易钱银两。并著照数报部拨饷。该部遵谕速行。　　

○谕军机大臣等、杨应琚奏、分别办理收降回人一摺。已于摺内批谕矣。现在逆酋巳经授首。回部全定。此等人自可随宜酌量办理。著传谕杨应琚、令将降回等、即于陕甘两省驻防满营。及绿旗营内。酌量分赏官兵等为奴但安插降人宜散而不宜聚。该督其妥协酌派。毋令生事可耳。仍令移会齐凌扎布知之。　　

○又谕曰舒赫德奏称驻防伊犁。应派出满洲、索伦兵四千名。建筑城堡。亦派绿旗兵四千名。所需口粮。由水路造船运送。第一年、派回人三千户。前往屯田。或马匹。或牛驴。亦购办二三千。豫备调用等语。伊犁驻兵屯田一事。原议以来年为始。由近及远。若一时齐集满汉兵丁。及回人踰万。殊觉张皇。颇露作难之意。岂谓若此遂可停其办理乎。伊从前与成衮扎布同剿厄鲁特时。拘泥招降之策。将沙喇斯、玛呼斯等疎脱。以致投入逆回。抗拒大兵。伊系效力赎罪之人。因在阿克苏办事颇属尽心。故加恩复用。看来旧习全未悛改。著传旨申饬。至于屯田伊始。或派兵五百名防守。回人五百户耕作。计所获之粮。足敷食用。再议开扩。其原议驻防官兵四千名。亦拟分驻叶尔羌喀什噶尔、阿克苏等城。就回人交纳粮石。以资养赡。况回部不便久驻我兵。前次亦曾谕及。舒赫德既如此陈奏。著传谕兆惠、富德、杨应琚等、详悉妥议具奏。　　

○又谕、从前副都统多尔济奏、请裁彻由西宁之噶斯、通伊犁之得卜特尔等处、二十三卡。彼时因逆贼等尚在逋逃。稍为留待。今大功既成。著将前项卡座。即行彻回。一切遵照原议办理。　　

○又谕、平定回部。大功告成。北路将军大臣等、同此欢庆。可传谕成衮扎布等、宣示喀尔喀四部落。及杜尔伯特部落知悉。车布登扎布、即计程于十二月二十前后抵京。同赴太平嘉宴。阿拉善王罗布藏多尔济等、从戎颇著劳绩。亦著遍谕所部。并率军前效力已经出痘之人。来京筵宴。　　

○刑部议覆、河南布政使苏崇阿奏、请严惩偷窃衙署贼匪。臣等酌议、除系仓库钱粮。仍照例严行治罪外。若系在署服物。一经拏获。不论初犯、再犯、及赃数多寡。俱照积匪猾贼例。改发云、贵、两广、烟瘴地方充军。如审系三犯、赃至五十两以上。及虽系初犯、赃在一百二十两以上者。除依律拟绞外。俱声明入于秋审情实。从之。　　

○又议覆、苏崇阿奏称、各衙门长随。有求索吓诈得财舞弊者。悉照蠹役诈赃例。一体治罪。并照窃盗例。分别剌字。至官以侵贪被参。管事长随、或事前辞去。或参后潜逃。获日按原犯杖徒。各加二等治罪。虽先未曾到官。亦与到官后逃者罪同。仍追原诈赃银等语。均应如所请。至嗣后大小衙门。收用犯案剌字长随。应交吏部定例议处。从之。　　

○甲辰。上御懋勤殿。勾到朝审情实罪犯。停决斩犯九人。绞犯四人。余十四人、予勾。　　

○谕、浙省杭、嘉、湖、温等属。秋禾偶被偏灾。业经降旨、令照江苏之例。将本年漕粮。不拘一律。红白兼收。以纾民力。但念该省杭属之仁和、钱塘、湖属之乌程、归安、长兴、德清、武康、等处。有应徵乾隆二十年、及二十三年、缓漕正耗米七万一千余石。例应照数徵收本色。若于完纳本年漕粮。并输旧漕。地方米石。不能宽裕。民食未免拮据。著该抚查明此项应徵旧漕。加恩准其改徵折色。用示轸恤民艰至意。该部遵谕速行。　　

○命大计详注不谨浮躁二款实迹。谕、外省大计八法官员。均关澄叙大典。内如贪酷二款。既有实迹。例应特疏题参。另行审结。其年老、有疾罢软无为、才力不及等款。尚属见闻所共知。至不谨、浮躁官员。向来参本内。俱未将其何事不谨。何事浮躁。一一声叙。此内或有公事本属无误。而节目偶尔疎阔。才具尚可有为。而气质不无粗率。此等人员。其材未必不堪造就。上官不能舍短取长。但以意见不甚相洽。遂概登之白简。固属可惜。甚或该员平日本有败检踰闲。而该督抚意存瞻徇。仅予避重就轻。转借此为周旋劣员捷径者。均非整饬官方之意。嗣后三年计典内。如有不谨浮躁等官。俱著确按实迹。详悉登注。不得笼统参劾。以昭慎重。著为令。　　

○又谕曰、开泰、岳钟璜奏、松潘镇总兵杨朝栋、虽年近七十。精力尚健但言论多欠扩充。识力未见坚定。弹压表率不甚相宜现在赴京陛见。其优劣自在圣明洞鉴等语。所奏深为有意取巧督提职司节制各镇。松潘尤近边要缺。该总兵平日果否胜任。早应留心体察。据实奏闻方见实心整顿乃于该总兵进京。亟先为此奏。明系从前瞻徇姑容。已非一日。今当陛见在即。衰庸之态难逃朕鉴。故为合词入告。计图卸责此等伎俩。即朕临御之初。亦未易轻售。况欲尝试于阅事二十余年之后耶。观此、则朕之屡经申谕令提镇等按期入觐。其所裨益。诚非浅鲜。开泰等在督提中。尚属可任之人。何乃竟为此奏。殊不可解。开泰、岳钟璜、著交部严加议处。　　

○谕军机大臣等清馥奏称、伊在楚库尔戈壁内。收服厄鲁特根敦等男妇五十三名口。内根敦等四人。请留巴里坤作为向导。余人交安西提督、归入绿旗兵缺等语。绿旗兵饷。原以养赡内地之人。此等玛哈沁性习叵测。不但占内地额缺。且乘间脱逃。又滋事端著传谕清馥、将人诚实行走出力者。酌量挑补数名。余俱送往肃州。赏官兵为奴。并传谕杨应琚知之。　　

○乙巳。遣官祭先医之神　　

○谕军机大臣等、此次勾到人犯。将达什朗、龚宜谦、缓决。特以上年库车偾事。皆雅尔哈善之罪。此等微末官员。不过听其指使。因将军办理不善。致获罪戾。若雅尔哈善等、果于军务妥协办理。而伊等不能遵奉。则一经参奏。早已在军营正法。以昭炯戒。尚何待解送京师质讯耶。朕办理一切庶务惟以大公至正为怀。毫无偏曲。将此二犯缓决情由。传谕军营官兵知之。　　

○又谕曰清馥奏称、奉到训饬谕旨即领兵七十名。往追玛哈沁等语。清馥系领兵追贼之人。既知踪迹所在。即应亲身前往。乃诿之官兵。是以降旨申饬。伊得旨后。不过以数十人趱行。会合前遣官兵。尽可剿捕逸贼。何必又派多兵。其意特在自卫耳。伊即往追玛哈沁等不返。复何足惜。而我兵七十人。徒劳往还。乃专为保护伊身之计。甚属不堪。清馥、著交部严加议处。此次办给官兵之马驼牲只口粮。俱著落清馥赔补。　　

○又谕曰、努三奏称、阿勒坦和硕岭。在穆素尔、额林哈毕尔噶、两山梁之间。夏令尚有积雪。此时更不可行走。惟伊犁河源路通哈什、崆吉斯、和洛台等山。野兽颇多。贼众或于此藏匿。请与永贵合兵搜捕等语。所见甚是。但永贵似未至穆素尔岭。果如前奏。何未见知会努三。此时伊等应已合兵一处。若能擒贼固善。否则遵旨回京。交舒赫德派出领队大臣侍卫等酌量领兵搜捕。努三所带厄鲁特向导数人。若效力属实。亦著同来。并传谕舒赫德知之。　　

○礼部先期疏请、以十一月二十五日、皇太后圣寿节。照例行礼筵宴。得旨、是。照例行礼。奉皇太后懿旨。今年停止筵宴。　　

○山东巡抚阿尔泰疏报、安邱县、开垦旱地十四顷六十二亩有奇。　　

○丙午。上诣奉先殿、寿皇殿、行礼。　　

