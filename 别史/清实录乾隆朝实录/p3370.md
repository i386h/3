<!-- { "loadSidebar": true } -->
○谕军机大臣等、留京王大臣等奏、京师自入秋以后。阴雨连绵。初四五日两夜。雨势更大。初六日渐止。初七八日、间有云气往来。恐天色尚未能畅晴。是以即于初八日饬令回子祈晴。并据顺天府尹奏、从此畅晴。于农田收获。尚无妨碍等语。京城入秋以来。雨水既多。何以留京王大臣、及该府尹等、均未随时奏闻。直待朕降旨询问。始行具奏。并于初八日方令回子等祈晴。现在天气虽已开霁。而阴雨日久。究恐食物未免价昂。且贫民房屋。亦恐多有坍塌。低洼田亩。不免淹浸。著传谕留京王大臣等、即体察情形。如有需平粜接济之处。即一面奏闻。一面会同都察院、顺天府、妥协办理。再顺天所属秋收。究竟是否不至妨碍。统计共有几分。粮价有无增昂之处。并著蒋赐棨、吴省钦、即行查明据实具奏。勿稍讳饰。寻留京王大臣、及蒋赐棨、吴省钦等奏、秋收不至妨碍。粮价平减。无需平粜接济。报闻。　　

○又谕、昨据刘峨奏、清苑等二十九州县。因河水盛长。低洼地亩。先后被淹。业经传谕该督、确勘妥办。毋稍讳饰。又奉天上年甫被水灾。前据宜兴奏、六月内、每三四日遇雨一次。低洼处所。间有被水。一经晴霁。渐就消退等语。并经谕令嵩椿、宜兴、查明具奏。本年直省夏秋雨水稍多。目下虽已开霁。低洼田禾。究恐不免损伤。况奉天为上年被灾之区。尤不可不豫筹接济。将来查明后、或有需赈恤之处。此时江西各帮。想未过津关。莫若于该省帮船内、酌量截留二三十万石。卸贮北仓。不必再运至通州。在江西粮艘。既可及早起卸、回空受兑。而奉天及直隶等处。倘有需用米石。亦可就近分拨接济。刘峨现在省城、筵宴安南使臣。刘秉恬亦在通、办理收兑事宜。均不能分身到彼。著传谕苏凌阿、于回途之便。即迳赴北仓。将截留各事、妥为经理。如江西各船。有已过津关者。不必拘泥追回。止须尽在后各船米石、起卸存贮备用。将此由五百里各谕令知之。　　

○又谕、昨据宜兴奏、奉天所属地方。六月内雨水稍多。低洼地亩、间有被水之处。业经降旨令嵩椿等、将田禾有无妨碍、查明覆奏矣。穆和蔺、新授奉天府尹。现在想已起程、前赴新任。奉天上年甫被水灾。虽经赈借兼施。恐民力未臻饶裕。今夏雨过多。低洼地亩。复经淹浸。朕心深为廑念。著传谕穆和蔺、于赴任之便。沿途留心察看。低洼积水、曾否全行消退、不致有碍田禾。现在已谕令刘峨等、将江西各帮粮米。截留数万石。存贮北仓。豫备需用。如奉天被灾处所、应行接济。即由海道运往。较为便捷。穆和蔺到彼。即与嵩椿等商酌。先将该处被水地方。逐一查勘。如无需米石接济。即据实具奏。若有应行赈粜之处。亦即详悉查明。酌量数目。迅速奏闻。以便于北仓贮备米石。照数拨运。俾小民口食有资。不致拮据。穆和蔺曾任道府。于一切办灾事宜。自所谙悉。务须详加履勘。妥协办理。毋使一夫失所。将此传谕穆和蔺、并令嵩椿、宜兴知之。　　

○又谕、现因奉天与直隶地方。低洼田亩。间有被淹。恐将来查明赈恤、需用米石。已传谕刘峨、暨仓场侍郎、于江西各帮内、酌量截留米二三十万石。在北仓存贮备用矣。但刘峨与刘秉恬、俱不及分身前往。苏凌阿由江西回京、尚须时日。该处乏员照料督办。和琳于上月三十日、在德州起身。想现距热河不远。著传谕该御史、于何处接奉此旨。即于何处转回。速赴天津北仓。办理截卸诸务。总俟截留事竣。再来行在复命。亦不为迟。此次截留漕米。原为被水地方、将来恐需赈恤。是以豫为筹备。看来直隶被水处所。或可无需动拨。而奉天地方。连年被水。恐赈恤在所必需。现已令新任府尹穆和蔺、顺道查勘。酌量应须接济若干。俟奏明需用时。即由天津海运前往。和琳在北仓办理此事。亦即访询情形。酌量截卸。总期足敷拨用。不必拘定二三十万石之数。至东省拨船。现在既有北仓截卸之事。或不须复用三百只之多。天津距东省不远。并著酌留应用。其余即当飞行停止。较之抵通后再令转回。自为便捷也。将此由五百里谕令知之。　　

○乙未。旌表守正捐躯江苏兴化县民杨永凤妻王氏。　　

○丙申。谕、前据巡漕御史和琳参奏李天培私交湖广通省帮船洒带木植一案。毕沅、惠龄、于审办时。屡怀观望。经朕节降严旨申饬。始据奏称、讯之李天培、供上年福康安曾带信与我。以汉口一带。向为木植会集之区。嘱为代买。并令扎办运送进京。我因福康安是旧上司。心欲见好。自己又可影射多带。若扎簰送京。需用脚价甚大。莫如交粮船带运。可以减省脚费。是我贪图小利、混交洒带等语。并将福康安原书呈出。昨又据福康安奏称、上年曾寄信与李天培。托其购买木植数百根。实无令其派交粮船洒带之事。接奉谕旨。战悚恐惧。无地自容。恳将公爵、红宝石帽顶、双眼花翎、四团龙褂、黄带、紫缰、全行彻回。并将协办大学士、吏部尚书、两广总督、概行革去。从重治罪。仍请罚缴总督养廉等语。李天培、系臬司大员。有奏事之责。如伊能矫矫自持。于福康安嘱令购办时。原可不允代办。或竟据实参奏。朕必嘉其持正。不次超擢。乃伊既意图见好。允为购办。又因有福康安托办木植。可以藉其声势。将自用一千余根之木。一并勒交粮船带运。图占便宜。从中获利。并将原书存留。豫防败露后、以为避卸之地。反覆险诈。实为小人之尤。是此案固由李天培假托声势。牟利营私。而其实总缘福康安向其托办所致。毕沅等、于初交审办时。并不据实陈奏。始则称俟讯有确供、再行奏闻。巧为尝试。继仅于供单内带叙、希图混过。而阿桂在荆州已有所闻。亦未即时奏闻。迨接奉查办谕旨。始在安阳途次、密行奏出。以福康安曾著微劳。求朕不加深究。为爱惜人才起见。现经朕节降严旨询问。据阿桂、毕沅、俱奏于荆门州审案会晤时。即曾谈及此事。是此事阿桂与毕沅、早有见闻。彼时即应参奏。方无愧公正大臣之体。乃竟未据入告。伊二人自以此项木植。系福康安交办。意欲消弭其事。毕沅始终观望。隐跃其词。其瞻顾周旋。已属显而易见。即阿桂之迟迟始奏。亦未必不因朕严旨交查。虑及事难终掩。方补行奏出。在阿桂等欲商消弭之意。不过以福康安、为孝贤皇后之侄。傅恒之子。屡经任使。平定台湾贼匪。曾著微劳。误疑朕欲曲为保全。一经奏出。或至碍难办理。岂知朕从来综理庶务。一秉大公。于诸臣功罪。权衡至当。从不稍存畸重畸轻之见。即如傅恒在日。为朕深加倚畀。久承渥眷。偶有过失。并不稍为宽假。福康安平定台湾。生擒二丑。蒇事完善。朕非不嘉奖其功。但伊既获咎。朕亦岂能置之不问。若因其曾著微劳。遂不加究治。仅将李天培发往伊犁完事。天下之人。不将疑朕于福康安、有所偏徇耶。况福康安既可如此。充其所为。则阿桂、嵇璜、和珅、王杰、俱为大学士。通同一气。又复何事不可为耶。且即欲保全功臣。亦应俟审讯明确、据实奏闻。候朕裁夺。断无臣下等可以意欲消弭、通同颟顸了事之理。阿桂年逾七旬。日依禁近。为大学士领袖班联。资望最深。不应有此。即毕沅久任封疆。于汉大臣中。尚为能事之人。亦不当似此进退无据。朕临御五十余年。信赏必罚。纲纪严明。于满汉大臣。从无偏向。臣下功罪。岂能逃朕洞鉴。即如国泰、王亶望、陈辉祖、郝硕等、骩法营私。无不以次败露。按律严办。福康安虽断不至如王亶望等之赃私狼籍。然既有此交办木植之事。即或隐饰一时。日久终归破露。维时不特福康安获戾更重。即阿桂与毕沅、亦不得不治以赡徇之罪。今幸而朕素怀寅畏。纲纪肃清。虽受恩深重如福康安者。一有过失。立即查出办理。不至酿成大案。而朕之大公至正。亦可以共对天下臣民而无愧。是此事及早发觉。得以秉公办理。悉赖昊苍眷佑。朕于此益加感激敬凛。至此案止论福康安之交办与否。若福康安本无其事。李天培虽属狡诈性成。亦何由假其声势。总由福康安不知避嫌。曾托购办。是以李天培得借见好献勤之举。以遂其牟利肥橐之私。即当治福康安以应得之罪。若现无安南抒诚求觐一事。虽福康安平定台湾。功绩懋著。核其情节。尚不至于革去公爵。其所赏红宝石帽顶、四团龙褂、黄带、紫缰。俱应革除。断不能施恩与留。第念现在阮光显前赴热河瞻觐。阮惠又恳于明年亲自来京祝嘏。倘将福康安所有章服、遽行更换。匪特观瞻不肃。且类于爱憎无定。所关甚钜。所有福康安自请彻回公爵章服等项、及斥革治罪之处。著加恩免其彻回斥革。但福康安受恩深重。乃不能加意谨慎。致蹈愆尤。亦不可无以示儆。福康安、著罚总督养廉三年。仍加罚公俸十年。并带革职留任。用昭惩创。阿桂、毕沅、惠龄、未即据实奏出。固有不是。但此事究系福康安之过。阿桂、毕沅等、俱不过相因而及。朕亦不加深究。一概弗问矣。将此通谕知之。　　

○又谕、本日召见新放安徽学政吴璥。因伊系原任总河吴嗣爵之子。询及河务情形。奏对甚为谙悉。人亦明白晓事。以之补放河道。可期得力。吴璥、著补授河南开归陈许道。其南汝光道员缺。仍著善泰调补。所有安徽学政。著秦潮去。　　

○又谕曰、全德奏、护理江西盐道南昌府知府恒宁、造本年夏季销盐清册。内开四月下半月、销盐一万八千四百九十三引。提取省店卖帐核对。则仅销盐九千九十八引。与该护道册报迥殊。明系因销盐数少。押令虚报捏饰。业经咨会江西巡抚、另行拣员署理。并请将该员、交部严加议处等语。各省盐引疏销。全在盐道督率稽查。况正当清厘盐务之际。尤应实力办理。乃该护道因盐数少销。恐致查诘。辄令该盐店虚报销数。殊属捏饰。恒宁、著交部严加议处。　　

○又谕、今年热河满洲兵、射箭甚好。平日当差。亦俱奋勉。著普行赏给一月钱粮。厄鲁特兵、亦著赏给一月钱粮。以示嘉惠旗民之至意。　　

