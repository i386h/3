<!-- { "loadSidebar": true } -->
○壬申。定西将军尚书阿桂、参赞大臣领侍卫内大臣色布腾巴勒珠尔奏、臣等于初二日。至布朗郭宗。查点满汉各兵。应带火药铅弹军械、及支给十日裹粮。均已齐全。当即分拨第一队五千余名。令海兰察、额森特、普尔普、保宁、带领。于初六日进发。第二队五千余名。臣色布腾巴勒珠尔、率同福康安、乌什哈达、特成额、成德、带领。于初七日进发。第三队五千余名。臣阿桂、率同积福、福珠礼、倭昇额、海禄、带领。于初八日进发。其布朗郭宗、喀尔萨尔、应驻防兵。现令长清派员。照指定地方兵数安设。又自喀尔萨尔至谷噶了口。延绵百余里。中间梭洛柏古等处。臣另于经过时。随地拨兵分驻。并于总兵富绅、六十六、二人内派出一人。统领防驻。又奏、此次分路密进。谷噶等处。未便遽设台站。是以并未通知富勒浑。第令将应需若干站人夫。上紧筹备。俟官兵将次见敌。始令总理大员。遄行安设。至此次满汉兵、均系步行。越险攀高。除各关十日口粮。势难更令多为裹带。现酌以面一斤、抵一日口粮。做成饼饵。携带既便。且可毋庸举火。并于一队中、又分三队。通融携带。使前进锐兵。益为轻利。接踵之兵。亦可遄行接济。定边右副将军广州将军明亮、参赞大臣副都统富德奏、臣等于正月初五日。均抵格藏桥。即于桥北地方藏兵。密施号令。此次屯土兵、共三千八百余名。照所拟道路。先行分派。其河北骆驼沟一路。派兵六千名。富德统领。河南博堵一路。派兵四千名。奎林、三保、统领。俱紧随土兵进攻。内将满兵、及滇黔两省营兵。挑选出色奋勇者二千二百名。督率土兵前进。以六百名、交和隆武、科玛、带领。截取卡卡角。以五百名、交图钦保、拉布东阿、带领。截取马奈。其对河木底、格鲁克古两处。各用二百名。德赫布、噶塔布等、豫备皮船。随土兵前往夹攻。尚余满汉精兵七百名。则以珠尔格德、刘辉祖、带领。为奎林、三保、后援。惟此路进攻。先议从墨垄沟翻山而下。近于初二日大雪封山。不辨路径。因即彻赴格藏桥。作三夜行走。于初七日夜。潜渡河南深嘉布绕出。酌分二路。先抢斯第、博堵、为并夺思觉之计。臣明亮、统兵一千六百名。在河北马奈。进攻迎面贼卡。至何处须兵接济。何处并力向前。仍俟临时酌办。谕军机大臣等、阿桂等奏、在布朗郭宗派兵分队进剿情形。又据明亮等奏、在格藏桥分路拨兵进攻事宜。所办俱极妥协。而阿桂另摺所奏各件。均属实心筹画。又阿桂奏、据王进泰等报称、博罗克守卡将弁。将投出番人斯塔克达尔等、解送大营。是贼番于小路潜出。并非难事。恐其借名投降。暗藏奸计。自当早为防守。若于隘口、见有形迹可疑者。即当立时剿杀。既可多歼贼众。且使贼人知所畏惧。不敢妄图轶出。王进泰、长清等、均当一体妥办　　

○又谕曰、阿桂奏、就现在兵力派拨进剿。自可易于冞入。此后倘得分用之兵。捣虚直入。更可以制其死命等语。前因美诺一带后路兵少。曾谕调荆州驻防兵一千。湖广绿营兵一千。赴美诺等处备用。节据阿桂等奏、各处留防。约计五千余名。是后路之兵。已足敷用。无藉复待集兵。此项二千兵。俱系生力军。若用以攻剿。必当得用。昨据陈辉祖等奏、前项二千兵。已于腊月二十九、正月初二等日、全行出境。计其到川甚速。若将此项兵丁。归于阿桂军营。留为另觅新路、分道进剿之用。自属得济。著传谕文绶、于此项兵丁到省时。即令遄赴布朗郭宗听用。并令阿桂筹画办理。一面奏闻　　

○癸酉。上奉皇太后幸山高水长　　

○谕、朕于二月二十四日启銮。恭谒东陵。所有应行豫备事宜。各该衙门敬谨豫备。　　

○乙亥。谕、据李侍尧覆奏、上林县逆犯陆李能、实系土知州岑宜栋购线获解。并非绿营员弁拏获。并解逊所称参将登泰、有争先杀贼。激励兵众之言。亦未确实等语。可见解逊前此在京所奏。全属捏饰。登泰、业于该督审案附参。交部严加议处矣。解逊、身为提督。在彼统兵督办。岂不知此案逆犯、是土知州岑宜栋查拏获解。乃于朕询问之时。尚敢捏称地方文武协拏。实为深染绿营虚诳积习。解逊、著交部严加议处　　

○谕军机大臣等、据李侍尧查奏、揭阳县贼匪爬城起衅缘由一摺。称该县先有陈阿高等、聚众结盟一案。经巡抚核审。拟以绞候。发回监禁。匪徒林阿裕等、与陈阿高交好。探知罪名已定。起意纠匪。潜谋劫狱纵放。遂乘该署县交卸之际。约期举事。潜匿城外。杀死幼孩。夤夜爬城。闻地保声喊。始行逃逸等语。已于摺内批示。此案皆由陈阿高定拟过轻。致匪徒藉以滋事。旧时律文。原觉未协。现交刑部另行酌定矣。至匪徒林阿裕等、因与陈阿高素相交好。闻其定罪在狱。辄敢纠约匪类。潜谋劫狱纵放。竟敢夤夜爬城。实属目无法纪。情罪甚为可恶。著李侍尧、即速严行审究。将倡首济恶各犯。立时正法示众。以儆凶顽。其陈阿高、既为林阿裕等欲救之人。即与匪党首恶无异。定罪亦应同科。并著该督一面办理。一面奏闻。其余各犯、均须按其情罪。从重定拟具奏。其查明另案之马阿鲁、捏造歌谣。藉母煸惑各情节。亦属不法。并著按律定拟具奏。至地保林喜、原报爬城之贼。为马王氏徒党。虽非确实。但马王氏亦有吃斋骗钱。男女杂沓形迹。事属有因。且林喜一闻犬吠。见有多人爬城。即鸣锣叫喊。匪犯始各惊逸。尚知实力奉公。该督即饬县、予以奖赏。俾众皆劝勉。将此由四百里传谕知之　　

○定边右副将军尚书公丰昇额奏、臣于初八日。带兵抵萨尔赤鄂罗山。即将南面雪山占据。并于孟拜拉山梁等处、分别留兵驻守。初九日。阿桂所遣纳木扎、伊达里、常保住、带兵二千。均已到营。现派分攻要隘。谕军机大臣等、丰昇额奏、占据萨尔赤鄂罗山顶。并纳木扎带兵二千前来。足供会剿。览奏欣慰。丰昇额所占山梁、及经由路径、并纳木扎等由阿桂军营、至凯立叶之路。皆系金川通连要隘。贼人忽不设防。官军如入无人之境。且既占据山梁。从此进攻凯立叶。由上而下。其势甚易。自当迅期得手。是此次所觅进兵捷径。阿桂一路。既甚妥协。其明亮一路。马奈、马尔邦、路颇平坦。亦可易于攻克。较之上年攻剿功噶尔拉、当噶尔拉之路。应不啻事半功倍。惟盼克期奏绩。数日内即得捷音。　　

○丙子。谕、河南巡抚何煟、于地方诸事。俱能实心经理。其帮办河工。亦甚妥协。著加恩授以总督衔。仍管河南巡抚事。以示嘉奖。姚立德、自署河东河道总督以来。承办河工诸务。颇能认真。著即实授　　

○又谕曰、李侍尧查奏揭阳县贼匪、爬城起衅缘由一案。据称该县先有陈阿高等、聚众结盟。经巡抚德保核审。拟以绞候。发回监禁。匪徒林阿裕等、与陈阿高交好。探知罪名已定。起意纠匪。潜谋劫狱纵放。遂乘该署县交卸之际。约期举事。潜匿城外。适遇民人洪阿四、携眷探亲。见而惊散。幼子落后。遂被杀死。匪众夤夜爬城。闻地保声喊。始行逃逸等语。林阿裕等、敢于潜谋劫狱。情罪实为可恶。已交李侍尧即速严审从重定拟矣。此案皆由陈阿高拟罪过轻。匪徒见其久系囹圄。遂尔潜谋滋事。致皆身罹重典。使陈阿高犯案时。即行正法。林阿裕等无隙可乘。转得杜其奸谋。亦即可全其躯命。所谓辟以止辟。用意正复如此。及查核原案。则陈阿高之问拟绞候。尚系德保比例加重。是此条旧定之例。原未允协。夫以歃血订盟。谓不分人数多寡。殊觉颟顸失当。岂以十人内外与多至四五十人者。漫无区别乎。即如陈阿高一案。结盟至四十余人之多。又系该犯起意聚众。且陈阿高、年仅二十二岁。案犯较其年长者尚多。而众皆推之为首。即属匪党巨魁。更非序齿结拜弟兄者可比。自当另定例条。以示创惩。所有陈阿高罪名、已谕令李侍尧、归于林阿裕等案内。从重定拟。至嗣后遇有此等案件、如何另行定例之处。著刑部详细妥议具奏。寻奏、凡异姓人。但有歃血订盟。焚表结拜弟兄者。照谋叛未行律。为首者、拟绞监候。为从、减一等。若聚众至二十人以上。为首者、拟绞立决。为从、发云贵两广极边烟瘴充军。其无歃血盟誓焚表事情。止序齿结拜弟兄。聚众至四十人之多。为首者、拟绞监候。为从、减一等。若年少居首。并非依齿序列。即属匪党巨魁。首犯、拟绞立决。为从、发极边烟瘴充军。如序齿结拜。数在四十人以下、二十人以上。为首者、杖一百。流三千里。不及二十人。杖一百。枷号两个月。为从、各减一等。从之　　

○丁丑。定西将军尚书阿桂、参赞大臣领侍卫内大臣色布腾巴勒珠尔奏、臣等分队起行后。第一队官兵。于初九日。已进谷噶山梁了口下埋伏。初十日攻夺喇穆喇穆之左右山梁、及附近赞巴拉克各山。并将色依谷山占据。现在进攻最高之登古山。惟计攻入贼境。已一百余里。赞巴拉克、喇穆喇穆各处。道路尤多。实须多分兵力。查楸砥运道。将次开通。俟续调防后之川楚兵丁到日。臣即将布朗郭宗、马尔当等处防兵内、抽调二三千名。前来协济。定边右副将军广州将军明亮奏、臣从河北正面。进攻拉绰石卡五座。及迤东山嘴大战碉一座。均于初十日攻克。又据富德报称、由骆驼沟攻取战碉二座。木城一座。大小碉百余座。复约会和隆武、将截取卡卡角之兵。翻山直取马奈。现在并力合攻。其德赫布所领官兵。据报攻克格鲁克古贼寨四十余处。卡卡角对河之木底。亦经陈世庚率领土兵。攻得要隘二处。臣现派兵一千。顺河前往接应。至奎林所攻之斯第、博堵、官兵均由布拉克底一带、用皮船载渡。现已超上山梁。抢得木城二座。谕曰、此次阿桂、明亮等、分路进剿。同时并发。于一二日内。乘贼不备。迅克要隘山梁。抢占木城碉寨。贼众望风奔溃。歼戮甚多。阿桂等悉心调度。动协机宜。而领兵各员。协力进攻。均能所向克捷。著先赏荷包、以示鼓励。仍令该将军等、查明在事出力之将领弁员、同将军、参赞、一并交部议叙。至两路汉兵、屯土兵丁。不避冰雪。攀越山险。夺卡攻碉。无不争先踊跃。实属出力可嘉。著阿桂、明亮、查照伊等应得分例。加赏一月钱粮。以示体恤　　

