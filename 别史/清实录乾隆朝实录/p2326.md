<!-- { "loadSidebar": true } -->
○又谕、昨秋闻川省自用兵以来。正佐各官。员缺久悬。地方公务。多有贻误。曾谕令该督将出差各缺。速委妥员接署。实力整顿毋使丛脞。今闻川省州县委署之员。竟有一人兼摄数篆。有相隔一两县。亦令兼署者。地方各有职司一人而署两县。已不免顾此失彼。若中隔一两县。则地界既不联属。耳目自必难周即有能员。亦属鞭长莫及。倘该督等、虑及节次发川人员已多。恐将来补缺较难。是以未肯奏请拣发。殊属非计。现在需人之际。自应筹令足供任使若谓川省缺少人多。或致壅滞。则大功告竣之后。原可分拨附近省分。通融补用。何必鳃鳃过虑。以致因噎废食。富勒浑、文绶、即速酌量实在情形按照各缺。派员分署。以专责成如现在委署乏员。即据实奏请拣发。以资差委　　

○又谕、据萨哈岱、钟音奏、分给驻防为奴之俄罗斯费约多尔、色尔基、密叶抡库素尔操三犯。先后脱逃。嗣于闽县地方拏获色尔基费约多尔于德化县地方。拏获密叶抡库素尔操、俱已正法一摺。此等脱逃重犯该地方官。即时留心缉获尚属能事著传谕钟音即查此二县获犯之员。若平日居官尚好即奏闻出具考语。送部引见。倘不过循分供职即奏请交部议叙　　

○丁亥上御乾清门听政　　

○御懋勤殿勾到安徽、江苏、江西、情实罪犯。停决安徽斩犯一人绞犯二人江苏斩犯五人绞犯四人。江西斩犯三人。绞犯三人。余一百六人予勾　　

○谕军机大臣等、据李侍尧奏、右翼镇总兵常格、现在病故。请即简员补授。并称一面行委广州协副将朱秋魁、前往署理等语。已降旨将总兵员缺。另行简放矣。至朱秋魁、前经豫保来京引见。看其人仅中平上年冬间。兵部将该员、掣补两广督标中军副将。旋据李侍尧奏、中军为通省标营领袖必得精明熟练之员。方克胜任请将广州协副将赵明调补该部因即行议准。并将朱秋魁、补授广州协副将。是朱秋魁于中军员缺尚且非宜。其于专阃大员。恐更难称职。但该督现委该副将署理右翼镇之缺或一时不得其人。就近暂委。抑或因其尚堪造就。先为试察。著传谕李侍尧即将朱秋魁是否堪胜总兵之处。秉公据实覆奏。寻奏、朱秋魁人尚谨饬。识见稍拘从前臣标中军缺出该员虽系部掣。而中军例系调补。是以请与赵明对调。现在暂署总兵尚可信无贻误。若令专膺方镇。料理恐难裕如报闻。　　

○定边右副将军尚书公丰昇额、参赞大臣副都统舒常奏、绰斯甲布土司。工噶诺尔布病故查土司旧例。均系平日指定嫡出之子。具报袭职今嫡子雍中旺尔结、众心归向可否准其承袭。谕军机大臣等番地旧例既应嫡子袭职。土司在日即行指定则所有绰斯甲布土司之职自应顺其习俗。令雍中旺尔结承袭俾众相安莫若于袭职时。丰昇额传唤雍中旺尔结到营。谕以尔既系工噶诺尔布嫡子且经尔父指定。于例应袭虽尔系金川之甥又系其壻。本将军等已据实奏闻。今奉大皇帝谕旨。以尔父工噶诺尔布、素称恭顺。派兵攻剿。尔必能勉继父志。力图报效。已谕尔承袭土司之职。大皇帝抚驭番夷。惟事开诚布公尔当益知感奋。至恩赏尔父孔雀翎尔父生前。未及戴用今本将军仍差员赍赏以为尔父身后光荣并亦奉旨将赏给尔父之翎。即著尔戴。俾体尔父未竟之心。竭诚宣力以承恩眷至尔父前因有病。未得在营出力令尔兄绰尔甲木灿、代其随征今尔既袭土职且又年富力强理应亲自随营奋勉图报将来平定金川时本将军即据实奏闻大皇帝自必重加恩赏其绰斯甲布官寨诸事尔派头人管理。亦可不致贻误至于绰尔甲木灿则谕以尔年来随营征剿金川。实为出力经本将军具奏蒙大皇帝加赏职衔花翎今土司之职。番俗例袭嫡子而雍中旺尔结又系尔父生前指定。是以照例令其承袭。尔惟努力尽心。倍加勇往。若将金川扫荡即当叙尔功绩。陈奏大皇帝。自有重恩。其善勉之。如此明白宣谕。使其兄弟之心各安。著询问阿桂、番地情形。如此办理是否妥协。如与朕意见相同即一面覆奏一面密札丰昇额照办。丰昇额接奉此旨。俟阿桂覆到后。遵照办理　　

○步军统领衙门奏浙江太平县革生王作甬、控县书黄元桂等、浮收银米。并匿地私徵。请旨办理。得旨、著派刑部侍郎袁守侗、驰驿前往浙江。会同该抚、秉公查审具奏　　

○以候补内阁学士署礼部侍郎索琳、詹事钱载少詹事彭元瑞俱为内阁学士、兼礼部侍郎　　

○以光禄寺卿吴玉纶、为太常寺卿　　

○调正白旗汉军副都统周大儒、为福州副都统。以保定府城守尉福森布、为正白旗汉军副都统　　

○戊子。谕曰、伟善于驻劄巴里坤兵丁携带马匹一案。诡称长额里未曾向伊商及。因令伟善明白回奏。并交部严加议处嗣经该部议奏。请将伟善革职。朕以伟善尚未奏到未即降旨。今观所奏果属取巧伊年力衰老。不胜将军之任著降补伯忠所遣福州副都统员缺。仍著照革职例俟四年无过再行开复。其宁夏将军员缺。著傅良补授　　

○谕军机大臣等此次征剿金川筹办银粮各项只图宽于储备。遂至存积太多实非长策即如温福军营遗失之米。至一万七千余石。银五万余两火药至七万余觔。因由温福庸劣乖张漫无调度。遂至藉寇兵而赍盗粮但攻剿之兵务在乘势冞入。非驻劄军营不须动移者可比自应筹为可进可退迅速遄行。虽军食宜使充裕亦当计及得胜再进时裹带利便。不可转以粮多成累至火药固攻战要需只须略为宽备。足共十日半月之用。仍筹陆续接济则攻具既常有盈余。而进兵亦易于携带。方为妥协。至于军营银两计每月所需。官兵盐菜之项。为数无多自应按月解送营中。支给众兵令其各自存用。即所备临时赏需之项。亦只可酌存数千。以备缓急。设有特旨加赏之事。原可由该督处按数解营。除此数项。军营又有何事别需银两且积存银米过多。不能不派兵看守少则于事无裨多则徒分兵力。此等皆犯行军之忌伊等何竟未见及此现在添兵另筹进剿。所有前此办理未协之处。均当速为更张。著传谕阿桂、丰昇额、明亮、及富勒浑文绶等、彼此妥协酌商。将应支官兵盐菜口粮银米。按月解营散给。火药每半月约计若干觔。由各军营知照该督、如数运送备用。其银两酌存数千缎疋更无庸多积。该督等仍计西路南路及宜喜三处军营相近之内地将银米等项。宽余存贮。以备随时续运其铸炮铜铁各项固为利用要资。但攻得一处。移营进剿尚需将铸成大炮。凿为碎铜。携往另铸。则约计敷铸之外。亦不必多为堆贮。以上并著该将军等同该督立定章程。办理奏覆。其鄂宝所驻之觉木交。现贮银米。并著妥议具奏又据解到自贼脱出之川兵二名交军机大臣讯问。据张得胜供、在簇拉角克守卡。卡内只有兵十名陈学供在功噶尔拉新山梁守卡。卡内只有兵十五名等语卡兵不过十余。无事则徒令旷闲。有事不足御贼实为大错。温福在昔岭时。将万余兵分作千余卡。修筑既令士卒疲劳。分守更复化多为少此乃温福第一失算处。各将军等、皆当引为前车之鉴进兵时切不可复蹈其覆辙　　

○又谕曰期成额等奏称叶尔羌、和阗、接济渥巴锡之粮已经运送哈喇沙尔等语。昨因伊勒图奏、乌什等城。拨运渥巴锡之粮已有盈余即降旨距哈喇沙尔较远之叶尔羌、喀什噶尔和阗、三处应行运往之粮。即行停止。今期成额等因未接奉昨降谕旨。已将叶尔羌和阗应拨九千石粮。全数运往。如令彻回。转致纷烦。著即存贮彼处昨因思渥巴锡、移于珠勒都斯、增设官兵驻防。需用口粮甚多。是以添设绿营兵屯田。今粮既有余或豫备给放兵丁。或将屯田之绿营兵。酌减彻回。著传谕达色、筹办奏闻亦寄知期成额、福森布等知之　　

○调正蓝旗满洲都统裕亲王广禄为镶蓝旗汉军都统。正白旗满洲都统努三、为正蓝旗满洲都统。以大学士舒赫德兼管正白旗满洲都统。塔尔巴哈台领队大臣都尔嘉、为正红旗蒙古副都统　　

○调甘肃西宁镇总兵赵兴宗、为广东右翼镇总兵浙江衢州镇总兵刘鉴为西宁镇总兵。以福建延平城守营副将那兰泰、为衢州镇总兵　　

○己丑。上御懋勤殿。勾到河南、山东、情实罪犯。停决河南斩犯六人。绞犯六人。山东斩犯三人。绞犯三人。余七十人、予勾　　

○谕曰曹瑞、年老不胜都统之任。著原品休致其正红旗汉军都统员缺著安泰补授安泰现有降三级调用处分著改为革职留任　　

○又谕、据西宁奏、商人杨永裕等呈称、现在大兵进剿金川。各商志切同仇末由自效。今长芦商众。情愿捐银六十万两山东商众。情愿捐银三十万两。稍供军营赏赉等语。该商等踊跃急公。情词恳切姑允所请。并著该盐政将各商捐银数目核定等次。即行咨部照例分别议叙原摺。并交户部存核　　

○谕军机大臣等、据阿桂等奏称、此时贼酋虽将僧格桑缚献断不肯萌歇手之心等语。缚献僧格桑一说或将来官兵进攻得胜直压噶拉依、勒乌围等处贼酋势处窘迫。始将僧格桑献出以求免祸尚不可知若就现在情形而论。则断无其事阿桂当切齿贼情狡恶。勿稍游移方为有识至温福木果木军营所失米一万六七千余石。银五万余两火药七万余觔。俱为逆酋所得必已搬回金川。索诺木自应据为己有即或分给众人岂能各遂其欲。此亦如内地贼犯分赃不均必至自相争竞其中或滋衅隙亦未可定若果有此机会。即可乘势设法离间。藉以得手。然此只能伺察其变。随机妥办。并非豫有把渥也此事正办。总当先行收复小金川。一经平定即分路进剿金川。其进兵路径。据奏从凯立叶下攻易于得利等语阅图内、凯立叶在两金川之间。与大板昭相近。若果可另为一路。亦足令贼人照顾不暇。阿桂即当密访确实妥酌而行。若可为进兵正路。阿桂当由此而进若不过为进剿牵制之一路。即将应派何处官兵若干。及应派何人带兵攻剿之处。均行奏闻又赓噶所供游击陈圣矩因被贼围。营中无水。自行放火焚烧。伊父子及兵丁等俱行焚死等语。甚为可悯。著阿桂再行查明奏请交部议恤。至阿桂、惟当努力收复小金川并上紧筹画进剿金川之局。看来小金川之事尚属易办若金川则一时原难把握。但现调满汉官兵声势甚大。贼自难于支御纵使稍稽时日贼亦不能经久相持况军需费用虽多。而现在再拨二三千万。库帑亦尚充盈。朕意惟在剿灭两金川。永除后患断不勒惜多费。阿桂等、务须深体朕意。努力成功以膺茂赏　　

