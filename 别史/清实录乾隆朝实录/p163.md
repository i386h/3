<!-- { "loadSidebar": true } -->
○旌表守正捐躯之山东范县民王忠诲妻侯氏。　　

○准噶尔部人推浑来降。命赏给安插如例。　　

○丙子。直隶河道总督朱藻、顾琮、遵旨奏覆、新建郭家务、减水滚坝。臣等俱亲加测量。大约水至八分外。方可过坝分流。其分洩之引河。现在疏浚深通。引河内所有旧堤车道、垾口、鼠穴、獾洞、搜填坚实。坦坡堤埝。亦俱巩固。断不致有夺河淤淀之患。目今麦汛已过。石景山四月上旬、五月上旬内。各长水五六尺至一二尺不等。均顺流安澜。现又派员防守伏汛。臣朱藻、移驻石景山上游。臣顾琮、暂驻固安南堤工次。并委道员六梧、驻劄金门闸。汛发时。彼此策应。再永定道库贮帑。俱有款项支销。不敷防险。请敕部发银三万两。以为临时抢护之用。得旨。所奏具悉。至请帑一款。已谕部矣。谕户部。朱藻、顾琮、请发帑银三万两。存贮道库。以备河工抢修之用。著该部照数给发。　　

○训饬言事诸臣。谕内阁。前都察院条奏、九卿等验看月官时。有素知其品行端谨。或才具优长者。即填入名单。以为引见时酌调繁简之助。朕批准施行。今刑部郎中王概奏称、此例一行。恐九卿詹事科道中、袒护知交。曲徇戚谊。始以情托。继以贿求。而借端招摇。指名撞骗之弊。俱从此生等语。从来人君敷治。用人为最要。而知人为最难。内而访之九卿。外而问之督抚。此即询四岳、辟四门之义。虽诸臣之中。公私未必一致。将来徇情作弊之事。亦不能保其必无。然经朕觉察。自有国法。不容宽贷。而未事之先。朕则不忍存逆诈亿不信之心。因噎废食。将廷推公举。一概竟置不用也。况自举行以来。九卿验看月官。尚未有填注荐语者。岂有出令未久。又欲遽议更张。朕之令诸臣不时条奏。并许司官、参领等。亦得奏事者。一则欲博采众论。以资治理。一则观其陈奏。可以知其人之识见才具如何。诸臣既奉诏进言。必当有关于国计民生之要务。或朕躬阙失。或政事乖差。据实指陈。朕不难收回成命。今观诸臣所奏。并无谠论嘉谟。不过就目前一二时事。反覆辨论。朝更夕改。从来国家政务。必行之数年、而后可以徐收其效。焉有取必于旦暮间者。即如禁铜一案。议论即不一。而无所适从。若以为当开。则既开禁之后。钱价未必平减。若以为当禁。则从前禁止多年。铜觔之缺少如故。并未见其充盈。今日之言当禁者。何不早言之于开禁之日也。诸臣之条奏。朕多敕交部议。若部臣皆以不行议覆。又似不体朕从善如转圜之意者。依违迁就。姑且准行。则徒事纷更。而无益于政治。朕熟察近日情事如此。因王概条奏。特颁此旨。晓谕诸臣共知之　　

○兵部议准、宁夏将军阿鲁等疏称、委署前锋校。应照西安之例。裁去钱粮一两。每月支给三两。并请喜丧之事。亦照领催前锋之例。喜事给银十两。丧事给银十六两。从之。　　

○甘肃巡抚元展成奏、前奏准兰城兴筑。寓赈于工。二月下旬。春种将毕。三四月间。青黄不接。且甘省麦秋最迟。乘此农隙时。正可以力易食。若待造佑题覆。始行兴工。诚恐缓不济急。又称、兰州应赈灾民。共十五万余口。其老弱残废。不能力作者。止令领赈。现将年力精壮可就力役者。另册登注。每名每日。给银六分。每二十日一更换。使事育有资。均得受惠。下部议行。　　

○丁丑。兵部遵旨议奏、嗣后各督、抚、提、镇、保送年满千总时。务须详加察核。出具切实考语。弓马汉仗。实在可观。及有效力实迹者。方准保送。其虽无劳绩。而汉仗弓马去得。谙练营务者。亦准保送。俱毋庸分别等第。其余平常之员。概不得滥行保送。即咨部开缺注册。又嗣后各省保送年满千总。臣部复行考试。如人才弓马不堪。并无劳绩者。即行驳回。其带领引见之千总内。如蒙特恩发加回本省。并发往别省题补者。各督、抚、提镇遵旨题补。交巡捕营当差者。归于应得之班铨选。其注册者。发回本省。给与马粮一分。随营差操。按伊等引见先后名次。挨次推用。如三年后。未经题补推补者。亦令该督、抚、提、镇、再加甄别。如果弓马营务。不至疎懈。并从前有效力实迹。材尚可用者。仍准留标候补。否则即行咨部注册。令其回籍。得旨。此后引见年满千总之时。著将本省有无题缺。及邻省有无题缺。俱于绿头牌上注明。朕以便降旨。　　

○吏部奏、记名御史人员如何补用之处。请旨。得旨。现在所出满汉御史员缺。著将记名人员。每缺论俸带领三员引见。嗣后御史缺出。俱照此论俸。每缺带领二三人引见。　　

○河南巡抚尹会一遵旨议覆、豫属常平捐监谷石。视州县之大小。定积贮之多寡。如旧贮不敷。准其收捐补足。从前应买应补谷石。亦俱一体收捐增补。毋庸动帑购籴。至生监纳谷。请照户部现行捐例银数。视各该府州县市谷时价。酌中裁定。止许在本省捐纳。不许越境。其盐典商人子弟。准于经营之州县报捐。下部议行。　　

○引见服制未满之吏部员外郎福兴一员。得旨。福兴、记名以御史用。　　

○戊寅。上诣畅春园、问皇太后安。　　

○礼部议准、湖北学政开泰条奏、命题割截。宜行停止。并士子预行填明专经。不准临场填注。从之。　　

○以原任兵部侍郎喀尔吉善、为内阁学士。兼礼部侍郎。　　

○以内阁侍读学士觉罗雅尔哈善、为通政使司通政使。　　

○己卯。大学士鄂尔泰等遵旨议准、苏鲁克总管博泰奏请、商都新旧马厂。添设官员兵丁一疏。商都与达布逊淖尔、俱系马厂地方。嗣因马匹不敷滋息。将商都马匹。移收达布逊淖尔。今商都既行添设新厂。若令旧厂员弁经理。自于牧事有益。应如所请。将浩齐特喀拉沁无业蒙古。分入达布逊淖尔。其商都新厂添设之牧长、牧副。俱于旧厂人内挑补。所有调转员缺。另行简放。至新厂翼长。请以原任总管拉特那暂行署理。俟有成效。再行实授。亦应如所请。从之　　

○刑部山西司郎中德玉奏、旗人犯死罪。非常赦所不原。而家无以次成丁者。亦照民人之例。准其留养。得旨。报可。下部议行。　　

○工部议准、大学士管理浙江总督兼管盐政事嵇曾筠疏言、松江府属浦东、袁浦、青村、下沙头二三场筑塘。挖废灶荡地、八千六百一十亩有奇。应徵正珠等银、八百四十两有奇。请自雍正十三年为始。一概豁免。从之。　　

○庚辰。吏部议奏、湖广道御史陶正靖条奏、孔氏执事官封典。并观礼员数。及量加纪录。不得更有超越。致干铨政。应如所请。从之。　　

○户部议准、调任陕西巡抚崔纪疏言、邠州匠地二十顷一十亩有奇。查系故明时拨给匠户之项。额徵匠价。成例已久。今地亩俱推与民户耕种。悉属山坡硗瘠。与民间下则地无异。请以额徵匠价。通融摊入匠地徵收。则地粮并隐漏。即匠户亦无偏累。从之。　　

○引见兵部主事熊学鹏一员。得旨。熊学鹏、记名以御史用。　　

○辛巳。上诣畅春园、问皇太后安。　　

○户部议准、调任陕西巡抚崔纪疏言、陕西吴堡、米脂、二县。仓谷不敷。请以银代赈。从之。　　

○赈陕西延安、榆林、绥德、三府州属之靖边、定边、安定、神木、府谷、葭州、吴堡米脂、八州县被旱灾民。　　

○是月。两江总督那苏图遵旨覆奏。丹徒镇躧麴坊户。现已严行申禁。此后毋许私造。其已成旧麴。应令地方官查明确数。令速行发卖。得旨。允行。又奏、查镇江槽户。工役不下万余人。若竟除此一业。则恐无生计可图。请将大麴永行严禁。其细麴一项。似可听民照旧躧造。盖大麴全用次麦躧成。各处通用。耗麦最钜。细麴用四分次麦。四分米粞。二分菉豆所成。惟于本地用之。造百花酒。尚不甚多。得旨。此见非也。大凡利民之政。始行之、未有不招怨。而经久乃见其效。惟强有力之人。行之而弗恤众议。则将来感其惠者必多。若禁麴一事。尚属易行而不致滋扰。若稍为观望。则大麴细麴。谁与办之。则目下之禁。亦属徒然。殊非朕本意矣。　　

○安徽巡抚今升刑部侍郎赵国麟奏、前任抚臣程元章、因地方公事繁多。养廉不敷办理。奏请将芜湖、正阳、二关。书役饭食。及一切浮费裁减节存之项。解贮安庆府库。为巡抚衙门办公之用。臣上年恭谒泰陵。长途盘费无出。用印文借动此项二千两。定于养廉内逐渐偿还。今臣升内任。养廉截支。此项未得清补。请于新任内分五年补完。得旨。此系卿余存交库之项。应自己动用者。今经奏明。何以补为。　　

○湖广总督镇国将军宗室德沛奏、臣年五十。尚无子嗣。请以兄子恒质、承继为子。并请随任。得旨。汝年甫五十。尚可望有子。况宗室亦无遣出随任之理。此事或再俟一二年。汝再行请旨。　　

○先是。河南巡抚尹会一得旨。闻近来豫省。盗贼复炽。汝等何不思所以弭之之道耶。至是。覆奏、豫省地居天中。为各省孔道。有外来积匪。冒充过客。行劫后、一经追缉。彼已远扬。有无业穷徒。或系流民。或为乞丐。乘机劫夺。究其赃物。钱不过千。粟不盈石。此二种、皆乡保编查所不及。兵役访拏所不至。惟有严行保甲。更复多方设法。于歇店、则立簿稽查。于关渡、则加意盘诘。营汛墩堡。朝夕守望。壮丁捕役。更番游巡。山僻毋使藏奸。有司不令讳匿。文武员弁。一体谨严。得旨。弭盗安民四字。汝其时时服膺而莫忘。　　

○山东巡抚法敏疏报、德州等二十州县卫。所遗蝻子。俱经扑灭。惟肥城、阳谷、郯城、尚未净尽。得旨。知道了。蝗蝻之萌生。实可以人力胜之。若使滋蔓。则为害不可胜言。而汝等不能辞其责矣。　　

○又奏、各属麴块。已据封贮入官。照例究拟。并限令速售。不得新躧。得旨。既经如此惩创一番。则所封之麴。仍发与本商。令其速售为是。但严禁其新躧可耳。　　

