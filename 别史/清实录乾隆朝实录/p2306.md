<!-- { "loadSidebar": true } -->
○又谕、现在仍须先攻小金川。令阿桂在南路。富德在西路。统兵进剿。收复其地。所有一切机宜。昨已传谕阿桂酌量妥办。并密谕阿桂、除现剿金川三路外。另于河北一带。访觅妥路。攻其无备。今思阿桂在南路。必仍由僧格宗一路进攻。若僧格宗尚能守住。自为便易。即或张玉琦亦已带兵退出。究系轻车熟路。攻取亦较上年省力。但既至僧格宗。必仍俟攻复美诺后。再行收剿底木达等处。恐逆酋僧格桑闻信。豫行窜逸。岂不失此机会。著谕阿桂、于富德到营后。与之讲论明晰。令其由成都驰赴日隆。带兵同海兰察进剿。于攻得资哩后。即带兵往截美卧沟。断绝贼酋归路。或由沃克什、明郭宗前进。或由别斯满一路前进。临时酌量而行。俟富德等截住美卧沟之路。阿桂速侦访逆酋下落。若在美诺。即统兵先剿美诺。若仍在底木达、布朗郭宗。即先剿底木达等处。与富德成夹击之势。方为万妥。今西安驻防兵二千。已于七月十四日至二十一日。全数起程。到营必速。已谕文绶、俟其到省时。南路西路。各分一半。令即驰赴。其各省所调之兵。贵州一千最早。余如湖南、云南、狭、甘、湖北、亦俱可陆续到川。各按两路。分拨前往。阿桂于此各处生力兵到后。约敷两路之用。即通知富德等、同时进兵。总须于今冬。将小金川全行克复。仍分路进剿金川。愈速愈妙。看来两金川气候。冬令尚多晴霁。是以前此攻克巴朗拉、美诺等处。皆于冬底成功。此皆已事之可见者。阿桂务须竭力熟筹妥办。并即豫筹将进剿金川之路。分兵进攻。出其不意。以期克捷　　

○护陕西巡抚布政使毕沅奏、西安满兵一名。原有拴马一匹。应令骑本身马外、另给每一匹马价银十五两。仍代雇长骡五百头。搭运军装。于本月十四日全数起程。得旨嘉奖　　

○戊寅。谕、据阿桂奏、自当噶尔拉军营彻回时。见沿途各险隘。皆有土兵把守接应。查系布拉克底、巴旺、土司。及革布什咱土都司。亦俱添兵前来。较原派之数加多。察看各土司尚知报效。不肯为贼番眩惑等语。各土司如此实力奋勉。甚属可嘉。著阿桂传旨、将布拉克底、巴旺、明正、土司。革布什咱土都司。各赏彩缎八疋。其出力之头人。查明各赏缎二疋。其派出防守之土兵。并照在当噶尔拉军营彻出土兵之例。赏给一月盐菜银两。以示奖励　　

