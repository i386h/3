<!-- { "loadSidebar": true } -->
○又谕。近因直隶、山东、河南、等省。老瓜恶贼。甚为害于地方。屡谕各省设法严拏。以除凶暴。而安良善。今有人奏称、阳信县拏获老瓜贼马佩天、杨开、等二十一名。供称行劫方法。俱系马佩天一人传授。而马佩天又得之于河南祥符县人朱绳武。又有李名旺、吴三毛、等二人。均籍隶祥符。与朱绳武同夥。又有山西阳曲县人赵崇武、并伊侄赵三、俱系积惯老瓜贼等语。朕思此等凶徒。既已流毒于邻省。则本地自必更甚。著雅尔图、喀尔吉善、密行查拏务获。审明从前谋劫各案。从重治罪。如事隔多年。朱绳武等本犯已故。即查其有无子孙。是否为匪。党羽何人。藏匿何处。必须一一究出。务净根株。毋使一名漏网。　　

○丁未。以举行仲春经筵。遣官告祭奉先殿。传心殿。上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官三泰、陈德华、进讲大学诗云乐只君子民之父母民之所好好之民之所恶恶之此之谓民之父母一节、讲毕。上宣御论曰。乐只君子。民之父母。民之所好好之。民之所恶恶之。此之谓民之父母。盖言君子与民相关之切。亦犹父母之爱其子耳。设云民之所好不能自遂。君子从而遂其好焉。民有所恶不能自去。君子从而去其恶焉。是犹视乎民之好恶以为则。父母之谓何。细味诗云民之父母。大学以为民之所好好之。民之所恶恶之。盖其相关之切。有不待民之好民之恶。而君子已同其好恶者。此之谓民之父母也。盍亦观乎父母之于婴孩乎。啼而知其饥焉。笑而知其愉焉。其饥也亦忧之。其愉也亦咻之。岂必待婴孩之自言乎。君子之于民。亦犹是而已矣。故父母之于子。虽竭尽劬劳。初不自谓能尽父母之道。而责报于其子。君子之于民。虽惠鲜怀保。初不自谓能尽君子之职。而责报于其民。夫万民之心。一大君之心也。董子曰。君心正而天下莫不归于正。盖得絜矩之本。讲官暨侍班官跪聆毕。兴。直讲官索柱、梁诗正、进讲易经元者善之长也亨者嘉之会也利者义之和也贞者事之干也一节、讲毕。上宣御论曰。元者善之长也。亨者嘉之会也。利者义之和也。贞者事之干也。天具四德而为春夏秋冬。人体四德而为仁义礼智。然夏秋冬咸统于春。而义礼智实归于仁。故曰元者善之长也。惟其善之长。故亨亦元之亨。利亦元之利。贞亦元之贞。天道一人道。故曰仁也者人也。合而言之道也。苟失其仁。则不可以为人。于义礼智乎何有。故气成形而理成性。苟无其气。不可以成形。苟无其理。不可以成性。而其气其理。总一元为之枢纽。大哉乾元。万物资始。乃统天。夫子盖明示之矣。讲官暨侍班官跪聆毕。大学士张廷玉奏曰。皇上明君民一体之情。阐天人同符之理。尚悉治要。直揭本原。广大精微。发千古所未发。臣等不胜钦服。奏毕。诸臣出就拜位。行二跪六叩礼。礼成。上还宫。赐讲官及侍班官等宴于协和门。　　

○管理荆关税务员外郎西宁奏。荆关税课正项火耗归公。公费不敷。请于一年期满。在赢余项下动支三千两。分款据实报销。得旨、如所请行。　　

○戊申。上诣畅春园、问皇太后安。　　

○幸圆明园。　　

○以通政使邓钟岳、为礼部右侍郎。太常寺卿朱必阶。为大理寺卿。太仆寺卿彭树葵、为宗人府府丞。　　

○以吏部左侍郎蒋溥、充经筵讲官。　　

○己酉。礼部尚书赵国麟、以病乞休。得旨、卿简任秩宗。正资料理。览奏以患病求罢。著在任调治。照旧供职。　　

○吏部议准、理藩院奏称、臣院笔帖式、每旗六缺。考取候补者多。若照例将土默特笔帖式补用。恐致壅滞。且穷苦蒙古。无恒产在京。需次必困。请将归化城保送人员。升授八品空衔笔帖式。回籍行走。并饬该管将军试看。有行走好者。即以应升官与各项效力人。一同拣用。从之。　　

○庚戌。工部议覆江西巡抚陈宏谋奏称。江西郡县。非滨江湖。即环山岭。全赖圩堤闸坝陂塘堰圳。以资防御灌溉。已饬牧令亲勘督修。不得观望后期。敷衍塞责。其本无蓄洩之备。及年久工废者。即督令创修。民力不及者。应准其支盐项充公银。以资要工。虚冒侵蚀者。参革治罪。至称三年之内。著有实效。将各该员保题升用之处。应令该管上司、将该员督率事实、以及并无需索、一并申报。倘有扶同捏饰。及借端需索者。分别参处。从之。　　

○命大学士徐本、刑部侍郎张照、工部侍郎德龄、阅会试回避卷。　　

○辛亥。上诣畅春园问皇太后安。　　

○户部议覆、闽浙总督兼管浙江巡抚宗室德沛奏起运白粮事。查从前丁船。附近水次长运。易滋弊窦。定五年抽换之例。江省久经遵行。惟浙省白粮。节据总漕咨题、请免抽调。臣部议令照例办理。今署抚奏请、漕自为漕。白自为白。免其五年抽查。俾得驾轻就熟。易于遵办。但查漕白各丁。不愿更张。果否确情。而白帮各丁令其长运。果否永无贻误。摺内俱未声叙。应令会同漕督。将该省运白帮船、实在不能抽调情形。及免其抽调无误运白之处。详查具题再议。从之。　　

○壬子。皇后千秋节。奉皇太后懿旨。今年停止行礼筵宴。　　

○癸丑。大学士徐本等进呈阅定回避卷。得旨、此三卷著照所拟取中。交与主考官酌量名次。填写入榜。　　

○甲寅。谕。畿辅近地。上冬少雪。今春虽有得雪之处。而京师一带。未曾沾足。兹当耕种之时。待泽孔殷。而春霖未降。朕心甚为忧惕。著礼部、太常寺、择日敬谨祈祷。以展朕为民请命之忱愫。　　

○又谕。上年浙江杭、湖、二府属之仁、钱、等九州县。田禾被水。民力拮据。其成灾田亩。所有应徵漕粮。朕已降旨。按分蠲免。其蠲剩并歉收田亩。应完米石。部议令于今年照例徵收起运。计此时正民间应行完纳之期矣。朕思田亩即属歉收。所获自然不足。自上秋以至今春。为时已久。即有余粒。业已日食无存。若令按期完纳。势必买米交仓。输将竭蹷。查漕粮早已开兑北上。此米尚可缓期。著将歉收田亩应徵漕粮。并改漕米石。缓至今冬徵收起运。俾闾阎从容输纳。以纾民力。该部即行文该督抚知之。　　

○户部议覆。署闽浙总督策楞奏称。福宁府新设。计应贮谷四万石。仅有仓三十七间。应增建十三间。从之。　　

○刑部等衙门议覆。广西巡抚杨锡绂奏称。逆犯吴金银、主使杀官。拒伤官兵。应凌迟处死。杨老襄、手毙命官五员。逆恶已极。虽伏冥诛。仍应戮尸枭示。应如所请。从之。　　

○乙卯。上诣畅春园、问皇太后安。　　

○遣官祭贤良祠。　　

○谕曰。归化城都统玛尼、著来京候旨。所遗员缺。著吉当阿补授。归化城副都统色克图、既系吉当阿之弟。亦著来京。其所遗员缺。著镶白旗蒙古副都统札木苏调补。札木苏所遗员缺。著色克图补授。　　

○兵部议准、两江总督那苏图、奏请增建海州营营房八十七间。马棚三间。东海营营房十八间。从之。　　

○丙辰。孝昭仁皇后忌辰。遣官祭景陵。　　

○户部议准。山西巡抚喀尔吉善奏请。裁晋省州县之次冲及简僻者、民壮四百四十一名。从之。　　

○工部议准。云南巡抚张允随奏请。浚筑保山县黑龙硐、鲁甸、箐口河、思安县龙硐、李子湾、水塘霸、洒鱼河、等处泉源水闸。于官庄变价银内支销。从之。　　

○兵部则例告成。总裁以下议叙有差。　　

○调原任六安营参将王从绳、来京引见。　　

○丁巳。蠲福建无田浮赋。谕。朕闻福建崇安县。有荒缺田额一千二百五十一顷零。虽载在赋役全书。实系坍缺年久。并无现在可垦之土。雍正七年清查地亩。分别限垦。知县陈同善、不行查核。惟将原额内约举三分之一。捏报可垦田四百一十九顷零。照例限年垦复。雍正十年。知县刘埥。亦照三分之一。捏报垦复田一百三十九顷零。雍正十一年。又捏报垦复田一百五十顷零。共加徵银二千二百三两零。米二百六十石零。此项钱粮。俱系洒派里户代完。实属无田浮赋。朕心轸念。特颁谕旨。按数蠲除。以免小民之累。至从前捏报之历任知县。及失察之上司。理应交部议处。姑念事在恩赦以前。免其察议。　　

○又谕。嗣后鸿胪寺随驾。查取沿途官员职名。不必将查斯海奏派。　　

○户部议准。山西巡抚喀尔吉善奏称。绥远城驻防兵草折银两。于开垦地亩岁徵银内。给四分之一。但口外九月开徵以前。无项可支。难按月给放。又不便借动他款。请统于估项册内。一体拨给。所有额徵草折银一万二千七百两零。饬各属徵报。以抵采买米豆之需。从之。　　

○授庄亲王女为乡君。壻大学士伯鄂尔泰子鄂欣、为乡君额驸。　　

○戊午。遣官祭历代帝王庙。　　

○谕曰、从前廷臣议准张渠买补仓谷一事。以本岁之赢余。为本邑之拨补其他州县不得通融。如岁歉谷价昂贵。不敷采买。准其展限。朕思积谷原以备民间缓急之需。必及时买足。方于蓄储有益。若一概不许通融。而无赢余之州县。或又值岁歉价昂。咨部展限。则仓储必致久悬。非济民利用之道也。嗣后如该州县。当秋成之时。谷价高昂。不能买补。而该处存仓谷石。尚可接济者。照例详请展限。于次年买补。倘谷价既属不敷。而贮仓谷石。又系不足者。准其详明上司。以别州县谷价之赢余。添补采买。为酌盈济虚挹彼注兹之计。该管督抚不时查察。一面办理。一面奏闻。又从前张渠奏请减价粜谷。于成熟之年。每一石照市价核减五分。米贵之年。每一石照市价核减一钱。此盖欲杜奸民贱籴贵粜之弊也。但思寻常出陈易新之际。自应遵此例行。假若荒歉之岁。谷价甚昂。止照例减价一钱。则穷民得米、仍属艰难。不能大沾恩泽。嗣后著该督抚临时酌量情形。将应减若干之处。豫行奏闻请旨。如有奸民贱籴贵粜之弊。严拏究治。目今江南督抚、即同钦差、遵照此旨。一面办理。一面具奏。　　

