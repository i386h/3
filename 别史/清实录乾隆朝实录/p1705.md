<!-- { "loadSidebar": true } -->
○谕各省将军督抚提镇等所辖弁兵除地方办公外不得因私事随带役使所以明职守慎官方也前因都赉升任进京随从弁兵数十人及游击安宛将绿营兵任意差遣等事屡经降旨严行饬禁乃昨因提督王进泰来京陛见询知其随来者仍有粤西千把此甚非是从来官盛任使原为经理一切公务足敷调遣之用是以大员于本属办差及巡查公出弁兵等自可供其驱策即遇赍摺等差事属因公于例亦所不禁至于陛见或升任入京则是本身私事岂无家人长随等可用而犹一一取资于官使伊等往来道途远离职役营伍日就废弛于政体甚有关系著再行传谕各将军督抚提镇等嗣后如有阳奉阴违仍蹈故辙者朕必重治其罪　　

○又谕今日方观承参奏原任知州刘有余因欠租杖责部四海毙命一摺苏昌参奏学政张模滥准呈词违例提审擅作威福一摺该督等据实纠劾所办甚属公正向来乡绅在籍武断横行学臣侵挠地方公事最为吏治民生之害皇考世宗宪皇帝悉心整顿敝俗始得肃清所当永远凛遵以昭法守何得日久渐弛复有滋意妄行目无法纪之事如刘有余以退职闲居之人在家擅用刑杖酷毙人命其豪横骩法岂复情理所有若张模以士子表率乃任性妄受士民词讼批断批结地方有司不得持权殊属乖谬总由向来封疆大吏遇事不免迁就姑容以致积渐因循酿成恶习果能如方观承苏昌屏去瞻顾之私秉公惩创吏治何患不淳民生何忧不厚耶刘有余著拏交刑部严审定拟从重治罪张模著交部严加议处方观承苏昌著交部议叙　　

○谕军机大臣等前以各省衙门有劣幕盘踞把持依倚作奸之事已降旨通行晓谕令各该督抚实力整顿今按察使周景柱来京陛见询据奏称幕友中或有在就馆地方另娶家室出入官署勾通作弊者有布散党与招致本地亲串狼狈为奸非其党恶百计排挤出境者有彼此馈送往来以上司衙门延留多日为荣借声援以图影射者种种恶习不可不严行惩创著各省督抚等严饬所属加意体察遇有此等劣幕即严行查办毋得稍事姑息贻患地方嗣后若有故智不悛潜行盘踞滋弊者经朕访闻或言官纠劾则惟该督抚等是问可于奏事之便再行传谕知之　　

○命翰林院侍读边继祖提督广东学政辛酉。谕曰崔应阶奏、张师载现已病故河东河道总督员缺。著叶存仁补授阿思哈著调补河南巡抚明山著调补广东巡抚明德著调补陕西巡抚辅德著调补江西巡抚。常钧著调补湖北巡抚。其甘肃巡抚印务著总督杨应琚暂行兼署。明山著遵前降阿思哈谕旨即先赴广西署理巡抚事务俟冯钤陛见回任后。再赴广东新任　　

○谕军机大臣等素诚覆奏哈萨克前来叶尔羌贸易一摺内。清语不通素诚系满洲奴仆又在回疆办事理宜勤学清语摺内竟有不成话者皆由素不熟习所致著严加申饬。再各城驻答办事之员俱系满洲大臣一切文移应用清语若清语不熟。致失满洲体制必为回子哈萨克诸部所笑。朕从前屡经降旨训导现在伊犁地方满洲索伦察哈尔厄鲁特回子错处尤当以清语为要著寄信明瑞及驻劄各城大臣黾勉肄习　　

○军机大臣等议奏、臣等酌议由京派护军一千名移驻健锐营等事查八旗护军共一万五千余名请令健锐营大臣会同八旗护军统领每旗选精壮者一百二十五名共一千名移往不必开缺其应学技艺充当差务及应用军器。搬家赏银等项悉照从前派往前锋一体办理其官房交工程处修盖著移驻兵居住。再请于八旗添放参领二员。副参领八委署参领八前锋校二十四查现在应补放人员。健锐营有额外行走之头二等侍卫、副护军参领、委署前锋参领、云骑尉等。共三十员。即著健锐营大臣。将参领侍卫等各对品补放其云骑尉等员以原品补放行走前锋校亦由健锐营副前锋校内每旗补放三员责令管理从之　　

○陕甘总督杨应琚奏臣由巴里坤阅看营伍沿途亲勘各营站俱属妥协惟自沙州至库克沙什地有沙碛恐马力不继于适中之黄墩堡设立腰站今查该处地方俱系洼下与其在黄墩堡设立腰站莫若将库克沙什一台移设土窰子地方道路平坦里数亦属相仿其黄墩堡腰站即可栽汰再自沽水至哈什布拉克约一百数十里俱系戈壁原于适中之红柳硖设立腰站因井水味咸难供汲饮故未安设正站今于红柳硖四十里内访有四道湖甜水。用骡拉运一日可以往还应将红柳硖改为正站报闻　　

○壬戌。谕曰陈宏谋奏营兵获贼恐有到县翻供情弊请令原获营员会质一摺所见实切事理地方文武均有缉匪之责乃州县捕役中之狡狯者平时以豢贼为故智或经弁兵首先躧获。既不利于已而有司等、亦以非获自捕役未免心存畛域辄于送审之时。任其狡展巧为开脱外省积习相沿已非一日若遇翻供之案令州县官移询原获弁兵据实确讯诡计自无可施而营伍缉捕。责成更专于民生殊有裨益。著照所请行　　

○又谕昨赫昇额请将直省州县同名之处。概行更定一摺。因其事无关紧要。已于摺内批示。毋庸置议今石礼嘉奏同名州县。满汉印篆并无分别一切文移往来暨捐监税契路票等项恐有假借影射难以稽核所奏为剔弊志见其言殊为近理国家颁给印信原以昭典守而重关防其中名目相同之处或有巧猾之徒乘间因缘为奸。于吏治实有关系此奏著交九卿详悉定议具奏寻奏各省府州县名相同者。计一百四十余处猝换名目小民相沿日久骤难改称转滋错误其另行改拟处应无庸议从之又谕向来前锋统领获军统领出差左翼者以右翼署理本旗者以次旗署理但如此派署属员等得以豫知未免存观望逢迎之意。嗣后前锋统领护军统领出差其印务不必拘定旗翼。著兵部仍照旧例。将前锋统领护军统领。都统。副都统等职名开列进呈候朕派署　　

○癸亥。上诣畅春园问皇太后安　　

○幸圆明园　　

○工部议准仓场侍郎温福奏称。京城西北诸水。俱于通惠一河宣洩。必须随时保护。务关同知驻劄河西务距通八十里由通至大通桥。又四十里。往来既需时日且通惠。河与北运河同时并顷该同知抢护外河势难兼顾里河查漕运通判驻张家湾距通十二晨事务又简请令专驻通惠河防守险工并将岁修抢修诸工程改令通判经管由通永道核报其庆丰通流二闸闸官及上下汛外委河兵该通判管辖从之　　

○甲子。遣官祭先医之神　　

○故河东河道总督张师载遗疏闻谕曰张师载老成谨慎办理河务宣力有年今患病溘逝殊为轸恻著加恩追赠太子太保所有应得恤典并著该部察例具奏　　

○又谕侍郎四达现在差往浙闽有查办事件著驰驿去其随带司员并著驰驿　　

○谕军机大臣等刑部奏审富尔松阿修理衙署银两违例摊销一案内供出将军福僧格挟嫌参奏并主使把总杜元龙到京不行进摺等情此事殊骇听闻其中情伪必须彻底根究非富尔松阿一面之词所能定谳著传谕杨廷璋等速将杜元龙及案内应质人犯严密确讯务得实情并详悉体访情由始末一面奏闻一面即将杜元龙等各人犯遴选妥员中途详慎防范解交刑部质审原摺一并寄交阅看　　

○旌表守正捐躯之直隶永清县民高体崇妻甯氏　　

○乙丑。上奉皇太后还宫。问皇太后安　　

○丙寅。圣祖仁皇帝忌辰遣官祭景陵　　

○上诣奉先殿、寿皇殿行礼　　

○礼部议奏御史王懿德奏称大兴宛平二县近多本籍稍通文艺人。先应府试旋将府试名售与冒籍人应院考。无凭查核请饬顺天学政嗣后考大兴宛平二县务将朕进卷与府试卷取对笔迹有不符者究治从之　　

○丁卯。上诣皇太后宫问安　　

○故大学士梁诗正遗疏闻谕曰大学士梁诗正老成端重奉职恪勤侍直内廷晋阶纶阁方资简任遽闻溘逝深为轸恤命皇五子前往奠醊并加赠太保入祀贤良祠赏给内库银一千两治丧。念伊子梁敦书尚未到京寓次乏人。著派内务府司官一员前往经理其事。所有应得恤典该部察例具奏　　

○谕军机大臣等、现在西陲平定各该处大臣。更番驻劄。非从前军营可比。嗣后伊犁乌里雅苏台喀什噶尔叶尔羌等处驻劄大臣。有愿带家口者。照各省将军大臣例准其携带如不愿者听　　

○又谕、据旌额理等奏称、特讷格尔盖造营房。臣等派参将衔之吴士胜督率绿旗兵二百四十名于去年十一月起至今年九月止。造成房屋一千三百十四间又以余力修补特讷格尔。及乌噜木齐两处城郭等语。吴士胜督兵造房。甚属奋勉。著加恩补授参将。其兵丁等交旌额理等酌量赏给。以示鼓励　　

○又谕、据傅恒奏、桑寨多尔济寄伊札内。具陈福德在库抡办事情形及应改定事宜据称乌里雅苏台运米一事若声扬办理恐俄罗斯妄生疑惧等语所虑尚是俄罗斯今颇恭顺而我亦无办理伊等之意运米一事著即行停止又称乌里雅苏台毋庸。安设军营。惟移于塔密尔甚有裨益等语此言殊不晓事体现在开拓疆界。尚欲于科布多地方修筑城池安兵屯田何反欲将军营米石移塔密尔耶又称卡外闲空铺面若将喀尔喀兵驻劄适令俄罗斯滋疑不如安设绿营兵数百名等语尤属不合机宜喀尔喀兵与绿营兵有何区别且恰克图系蒙古地自宜安设蒙古兵此语殊有袒护喀尔喀之意至驻劄库抡办事大臣皆朕所特派他人纵加谗毁朕不惟不听且必将谗毁人治罪福德新蒙擢用或尚未洞悉朕心桑寨多尔济深受朕恩福德所为不得不陈然一面之词亦未可信乌尔图那逊现赴库抡不日可到俟其到彼询问如福德实有倨傲等情朕即将福德调回倘桑寨多尔济与之不睦造言陷害则桑寨多尔济罪更难逭矣著传谕桑寨多尔济知之　　

○礼部先期疏请本年冬至应行庆贺礼得旨奉皇太后懿旨本年长至令节王妃命妇著停止行礼　　

○理藩院奏鄂尔多斯之齐旺班珠尔兵借支米石得旨榆林所贮之米虽为兵饷而设向无借与蒙古之例然伊等皆系朕奴仆现届荒旱朕甚悯之著加恩照齐旺班珠尔所请所有贫乏之大口三千二百二十口小口五千九百八十口由榆林所贮米石内每人支给二斗十斗折价银一两俟明年秋熟令将银两交纳该地方官员　　

○钦差副都统侍郎旌额理奏总督杨应琚派员送来挈眷移驻乌噜木齐兵五百二十二户男妇一千七百九十六名口于十月十三日以前陆续到齐臣等随发往特讷格尔令住新造兵房伊等目睹地亩收成生计丰裕皆欣然得所所有应行更换之员弁照例遣回本营报闻旌表守正捐躯之山西平遥县民雷法龙女雷氏　　

○戊辰。工部议奏各省工程从前送部物价成规体例非一江浙闽川四省。一物开一价。余省开绥急二价亦有开平缓急三价者。约计急价增二三成缓价减二三成平则酌缓急之中。但立案久名目繁弊窦即起现在各省城工不过量分先后次第兴修。乃竟有以先修者为急工急价次修者为缓工平价浮销钱粮章程日紊嗣后除江浙闽川止开一价无庸议外请将多开名目者。止准就缓价报销。其平急名色概令芟去若临时果有一二物料偶昂。该督抚于题估册内将此物因何价昂缘由声明由部核定照本年京中工作暂时加价例酌减从之　　

