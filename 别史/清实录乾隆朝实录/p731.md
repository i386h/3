<!-- { "loadSidebar": true } -->
○山西巡抚准泰奏、本月十四日。太原省城。瑞雪盈郊遍野。并据各属陆续禀报得雪。惟永济等十数州县。冬月前得雪甚微。今亦止一二寸。尚在望泽。而麦根土膏滋润。民情已为安慰。得旨、览奏稍慰。既有望泽之处。何为夸大之言。恐汝又存粉饰之见矣。一切应留意也。　　

○川陕总督张广泗奏、署泰宁协副将张兴。驻守马邦山梁。于扎果山梁、粮运要道。并不设兵防御。致被贼番阻截。经臣发兵援应。将贼众击退。已保无虞。又张兴劄营之右山梁。游击陈礼驻守。自恃地势陡窄。设卡坚固。贼番用石炮法。安设木架。以机发石伤人。该游击并不先用枪炮击毁。以致机石齐发。我兵不能抵御。退至山麓劄住。贼番于山梁河口。坚砌石卡。堆集擂石守御。粮运水道。俱被阻塞。臣随差署参将王世泰、前往援救。于曾达对河两岸夹攻。遥呼张兴奋力击贼。讵张兴、陈礼、闭营不出。先与逆贼头人讲和。并出重赀。分散众番。许送官兵过河。致被贼人引至右山梁沟底。俱被杀害。如此昏愦庸懦之将。不能早为觉察。臣罪奚辞。请将臣敕部严加议处。至川中将士、怯懦至此。臣何敢轻言进兵。惟遵旨加调官兵。以为一举扫除之计。得旨、懦将偾事。岂卿所能逆料。然军行之际。赏罚宜明。卿自行检举。亦是。但此时交部。必至外人尽知。益生议论。于事机无益。故且不发。俟成功之后。交部并议。未晚也。　　

○又奏、请加调陕西固原提标兵二千名。即令该标中军参将任举。前往调派统领。西宁镇兵一千名。令大通协副将高雄统领。河州镇兵一千名。令候补参将王恺统领。甘州提标兵五百名。肃州镇兵五百名。凉州镇兵五百名。俱令金塔协副将刘顺统领。延绥镇兵七百五十名。宁夏镇兵七百五十名。俱令潼关协副将铁景祐统领。其应派将备千把等员。俱嘱各提镇酌派。云南兵二千名。令镇雄营参将龙有印统领。贵州兵一千名。令清江协副将唐开中统领。共计派调兵一万名。已咨移各该省督抚、办理起程。约明春三月间。可齐抵军营。其时所铸所请之炮。亦正齐集。凭仗天威兵力。自能克期荡平。得旨、该部知道。　　

○又奏报、咱地土司阿旺劳丁。蛮名丹津罗尔布。有异母弟阿望七立。素不相睦。于十月十二日半夜。夥众劫杀其兄。夺去印信号纸。现在差员往查。相机办理。得旨、川省近来。何多事耶。朕甚追咎前年班滚之案。用非其人。以致酿成外夷轻视之端。卿当益策经猷。计出万全。为一劳永逸之计。勉之。　　

○贵州巡抚孙绍武奏、督臣张允随。任督抚已二十年。老成练达。至于苗疆情形。文武贤否。远在滇省。原未能真知灼见。即如屯堡之设。错杂苗寨中。可杜苗人窥伺。更足济营汛单弱。未可轻议裁并。至古州镇臣宋爱、明白干练。才守兼优。古州同知刘樵、在黔年久。谙悉夷情。近年以来。员弁尽易生手。而督臣以苗疆屯务。系臣从前奉委查办。恐有回护。且见臣论及营伍。似觉侵督臣之权。迨督臣前进都匀等处。巡查已周。方知臣言非妄。并称屯堡极周密妥协。至苗疆营汛。当年因地建设。惟期扼要。间有水土不甚相宜。基址不甚平坦。地势使然。原不能一律。乃苗疆文武。因少不便。辄思图安避险。各逞臆说。混禀督臣。臣知决不可行。辩论颇切。督臣因臣争之甚力。前议亦竟中止。得旨、所言新疆情形、颇是。至称督臣怀疑之处。则是汝过用心耳。督臣并未言及汝与彼不和也。总以国家公事为先。则私心自化。责人不如责己。勉之。　　

○贵州布政使恒文奏、黔省多产铅矿。而矿厂转运铜铅。余利甚多。前督臣张广泗任内。向系上下通融。私相授受。并未奏明充公。迨闻爱必达授贵州藩司之信。始将铜铅各厂余息。奏充开河修城之用。惟是黔省正供无多。公费有限。张广泗、凡遇各项公用。不惜重费。多系捐赀给发。其实所用。即此项之余息也。张广泗在黔多年。一切苗疆吏治民生。料理整顿。日有起色。诚如圣谕、张广泗在黔。过少功多。已在圣明洞鉴中矣。得旨、此系至公之论。目今既定章程。则前此之事。可不必论矣。　　

○是年。旌表孝子。江苏等省、孙夔等十九名。孝妇。程氏等四口。孝义。李升凤等二名。守节合例。八旗满洲、五黑儿等妻索佳氏等一百二十九口。蒙古、保住等妻赵氏等十八口。汉军、蒋士俊等妻王氏等三十二口。奉天等省驻防、苏英额等妻那扎氏等九十四口。顺天等省、曹河等妻周氏等二千一百零六口。夫亡殉节。直隶等省魏克俭等妻王氏等三十一口。未婚守志。江苏等省、朱鋐等聘妻王氏等五十六口。百岁寿民、妇、山东等省王广业等十四名口。各给银建坊如例。　　

○一产三男、直隶等省周自起等九家。　　

○会计天下民谷数。各省通共大小男、妇、一万七千一百八十九万六千七百七十三名口。各省通共存仓米、谷、三千二百七十三万八千四百一十石四斗九升三合三勺　　

大清高宗法天隆运至诚先觉体元立极敷文奋武孝慈神圣纯皇帝实录卷之三百五


	大清高宗法天隆运至诚先觉体元立极敷文奋武孝慈神圣纯皇帝实录卷之三百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十三年。戊辰。春正月。丙戌朔。上诸奉先殿行礼。　　

○诣堂子行礼。　　

○率王以下文武大臣。诣寿康宫。庆贺皇太后。礼成。御太和殿受朝。作乐宣表如仪。　　

○诣。大高殿寿皇殿、行礼。　　

○遣官祭太庙后殿。　　

○丁亥。上诣皇太后宫问安。　　

○定祀典祭器。谕、国家敬天尊祖。礼备乐和。品物具陈。告丰告洁。所以将诚敬。昭典则也。考之前古。笾豆簠簋诸祭器。或用金玉。以示贵重。或用陶匏。以崇质素。各有精义存乎其间。历代相仍。去古寖远。至明洪武时。更定旧章。祭品祭器悉遵古。而祭器则惟存其名。以瓷代之。我朝坛庙。陈设祭品。器亦用瓷。盖沿前明之旧。皇考世宗宪皇帝时。考按经典。范铜为器。颁之阙里。俾为世守。曾宣示廷臣。穆然见古先遗则。朕思坛庙祭品。既遵用古名。则祭器自应悉仿古制。一体更正。以备隆仪。著大学士会同该部。稽核经图。审其名物度数。制作款式。折衷至当。详议绘图以闻。朕将亲为审定。敕所司敬谨制造。用光禋祀。称朕意焉。寻议。凡祭之笾。竹丝编。绢里。髤漆。郊坛纯漆。太庙画文采。豆、豋、簠、簋。郊坛用陶。太庙豆、簠、簋、皆木。髤漆。饰金玉。豋亦用陶。铏、范铜饰金。贮酒以尊。郊坛用陶。太庙春牺尊。夏象尊。秋著尊。冬壶尊。岁暮大祫山尊。均范铜。献以爵。圜丘祈谷常雩方泽用匏。承以檀座。如爵之制。太庙爵用玉。两庑陶。社稷正位玉爵一。陶爵二。配位陶。日月先农先蚕各坛之爵。社稷日月先农先蚕豆、豋、簠、簋、铏、尊。均用陶。前代帝王先师及诸人鬼之祭。豆、及豋、铏、簠、簋、尊、爵、用铜。不加金饰。凡陶必辨色。圜丘祈谷常雩青。方泽黄。日坛赤。月坛白。社稷先农黄。太庙豋用陶。黄质。饰华采。余皆从白。盛帛以篚。竹丝编。髤漆。亦如器之色。铏式大小深广。均仍其旧。载牲以俎。木制。髤丹漆。毛血盘用陶。从其色。皆由内务府办理。从之。　　

○命议世职承袭。谕、国家设立世职官员。所以报功崇德。嘉诚显忠。故我朝定鼎时。所有建功人员。及著有微劳者。量给世职。延及子孙。其中有世袭罔替者。亦有分别等次承袭者。盖因开创之初。各著勤劳。及统御天下。又复平定未靖之区。是以建立官职甚多。若概予世袭罔替。势属难行。是以将顺治九年恩诏以前建立之官。俱定为世袭罔替。恩诏以后建立之官。俱定为分别等次承袭。但其中阵亡人员。皆系为国捐躯效命。非寻常效力得官可比。较之恩诏以前军功建立之官为重。其时虽有先后之分。而报国竭忠。则无二致。况恩诏以前建立官员内。有因阵亡赏给之官。有军功建立之官。亦有因率属来降本身来降赏给之官。又有试功恩赏等官。若将恩诏以后阵亡人员。皆不入于世袭罔替之列。则反不如昔时之寻常来降恩赏等官矣。情亦可悯。近阅八旗所奏承袭官员根由。有原立官之人绝嗣。将官袭与兄弟之子孙。或袭与另支同族者。又有一家建有二官。惟一应袭之人。竟不得拟陪之人者。若不查明妥协办理。则非报功赏官之本意矣。且满洲皆系世仆。赏之以官。亦所以悯恤臣工宣力效劳。以养育其子孙。从前皇考特降谕旨。复查八旗世职内、绝嗣泯灭、未经承袭之骑都尉以上等官、所有应行降等袭职之人、查出为嗣。袭与官爵。朕即位后。又经降旨命查从前未经行查之云骑尉、及缘罪降革未经承袭各官。分别情罪轻重。照前承袭。惟是议袭此项官爵之时。有办理未能尽善。不合加恩本意者。今当太平无事。无复立官之处。如祇论恩诏前后。而不详其功勋之大小。劳绩之轻重。俱分别等次承袭。诚恐日久辈数渐完。不过仅存恩诏以前所立数员而已。非惟不合国家体制。且与伊等生计甚有关系。著交庄亲王。和亲王、平郡王、大学士讷亲、尚书傅恒、班第、公哈达哈、都统旺扎尔、李元亮、除恩诏以前建立官员内阵亡人员、仍准世袭罔替外。将军功赏给、及来降赏给、并试功恩赏等官。如何分别轻重。何者应世袭罔替。何者应降等承袭。其现在八旗世职内。有因绝嗣、袭与另支族人。或官多人少。应如何另定承袭条款。并恩诏后和通呼尔哈淖尔地方、打仗阵亡所立世职。现在承袭世次将尽、与承袭世次已完、业经缴回敕书者。一并查明。其应世袭罔替之处。视其所著劳绩。悉心妥议具奏。如此办定之后。八旗世职。不至渐少。而功勋之子孙。永得爵禄。受恩无疆。即于生计亦甚有赖焉。　　

○戊子。谕、上年江苏潮灾。惟崇明为最重。朕已于例赈之外。又加恩展赈至今年三月。俾小民糊口有资。今思赈毕之后。去麦秋犹有月余。或尚需接济。著该督抚临期查看情形。其有应行加赈之处。即行具摺奏请。该部速行文该督抚知之。　　

○是日起。上以祈谷于上帝。斋戒三日。　　

