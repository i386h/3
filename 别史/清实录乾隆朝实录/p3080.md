<!-- { "loadSidebar": true } -->
○又谕、据阿桂奏、清口东西坝。向来钦定机宜。原视湖水长落尺寸。以定拆收分数。上年九月。萨载收筑坝工时。湖水既见消落。即不应尚留口门三十丈。李奉翰自豫省回江时。志桩存水。祗有二尺四寸。彼时接做坝工。亦不应仍留口门二十丈。以致本年春夏缺雨。淮水未经长发。六月以后。湖水遂涓滴无出。黄水倒灌。运道淤浅。又不随时据实具奏。其因循贻误。咎实难辞。请将萨载、李奉翰、交部严加议处等语。清口向定志桩。原为湖水平常满足之时而设。上年九月以后。湖水既已消落。萨载、李奉翰、先后到彼察看时。即应将清口两坝。酌量倍加收束。豫为蓄水地步。乃并不先事筹及。仍留口门二三十丈。以致清水日弱。黄水倒灌。运道竟成淤浅。又并不据实具奏。直待降旨询问。知无可掩饰。始行入告。是伊等办理不善之咎。实属百喙难辞。萨载、李奉翰、俱著交部严加议处。　　

○又谕。据孙士毅奏、拏获拒捕伤官凶犯、严审定拟一摺。除首犯李章豪、黄迪亮。黄礼亮、业经恭请王命正法外。其余各犯。分别绞斩各罪定拟等语。已批交行在法司核拟速奏矣。广东茭塘地方。向为盗薮。民情凶悍经从前屡次严惩之后。今复敢拒捕伤官。纠众至三四十人之多。实属目无法纪。自应速行严办。俾滨海民人。共知警戒。该抚办理此案。既能迅速查拏。且使案内凶犯。不致一名漏网。伊系文人。不意其竟能如此。可嘉之至。孙士毅、著交部议叙。仍著赏戴花翎。并赏御用大荷包一对。小荷包二对。以示奖励。其在事出力人员。著该抚查明。咨部分别议叙。　　

○谕军机大臣曰、阿桂等奏、会勘洪泽湖淮河情形一摺。据称、旴＜日台＞县境金家岗、至大王庙二十余里。前估引河一道。原为利漕起见。此时高堰志桩。长水三尺一寸。湖水又煞坝闭住。该处河水现有四五尺。重运尽可遄行。毋庸亟筹挑办。至旴＜日台＞以上淮水情形。询据王懿德称、目下临淮关河内水深丈余。即前露淤浅各处。亦已水深四五尺。是淮河现在水势。均属流通。实可无庸大兴工作等语。洪湖自此次筑坝煞住后。高堰水志。日渐增长。重载足敷浮送。金家岗一带。原估引河。自可无须挑办。至洪湖情形。朕于上年南巡经过时。见太平引河。已有淤浅。是其受病已久。今虽将次挑竣。筑坝煞住。究恐未能得力。朕意清口东西两坝。若于回空过竣后。竟行筑住。方能黄水涓滴、不至灌入。但恐未免有碍行旅往来。或较今清口倍加收束。加运河闸座之宽。止留一口门。使经过船只。无碍行走。则口门收束一丈。湖水即可得一丈之益。似于潴蓄机宜。较为有裨。又本年淮水上游被旱。水势甚弱。今临淮关河内水深丈余。此水又系何时所长。并著阿桂查明。一并据实覆奏。　　

○又谕、据闵鹗元奏、江、扬、常、镇、等属。因夏秋以来。雨泽稀少。又农民昕夕车戽。致河道俱有浅阻。现在库戽已停。苏、松、常、镇、各路江湖汇入运河。是以无锡伍牧等处最浅处所。亦得水三四尺。不特回空粮艘。可以遄行。即中等重载货船。亦足资浮送等语。所奏甚迟。前闻无锡一带河水乾涸。恐碍重运回空。屡经降旨询问。该处夏秋之间。河路浅阻。闵鹗元早应据实陈奏。乃并未入告。直至此时、知朕已经询问。事难掩饰。始将情形奏及。则何如不奏之为愈耶。闵鹗元平日尚属留心民事。不应迟延若此。著传旨申饬。至所奏晓谕江苏各属商贩。多赍赀本往江楚贩运。其由上游贩往浙西一带者。毋许拦阻截留。及察看水势情形。确估开挖等语。所办尚是。该抚务悉心筹酌。妥协办理。以慰廑注。将此传谕知之。　　

○补行广西省乾隆四十九年大计。卓异官五员。才力不及官一员。不谨官三中。罢软官一员。浮躁官一员。有疾官二员。年老官三员。议叙处分如例。　　

○是日、驻跸要亭行宫。　　

○丙寅。上御行殿。勾到奉天、陕西、情实罪犯。停决奉天斩犯三人。绞犯六人。陕西斩犯五人。绞犯十二人。余七十人。予勾。　　

○谕、本年考试翰詹。其讲读等官。考列三等者。应以中允、赞善、降补。但该员等本以文理平常。因考降职。若仍以翰林补用。将来再遇考试。恐仍不免于降官。且中允赞善员缺本少。降补之后。得缺亦属无期。转致淹滞。嗣后翰詹等官。凡遇考试应行降补者。俱著对品以部属补用。俾得及时自效。若果能勤奋供职。自可仰邀甄拔。是亦造就人材。量才器使之道。著为令。所有此次接驾之张焘、庄承篯、即著对品以主事改补。　　

○又谕曰、萨载、李奉翰、于清口东西坝。不能及早收束。以致运道浅阻。经阿桂查明□□□□尔□奏。已降旨将萨载、李奉翰、交部严加议处。第思部议不过革任。现在一时任使乏人。亦不即予罢斥。仍可从宽留任。恐伊等益无顾忌。不知儆戒。萨载、李奉翰、办理河务。种种错谬。其过甚大。如运中河已经挑竣。猫儿窝应建闸座。并不迅速赶办。以至山东所放之水。并无拦蓄。一洩无余。重运不敷浮送。又本年雨泽短缺。萨载等于上年前往洪湖查勘时。湖水已经渐弱。即应将清口东西两坝。渐加收束。豫为蓄水地步。若收束十丈。湖水即可得十丈之益。乃并未先事筹办。仍留二十丈之清口。听其散漫下注。至黄水倒灌入运。停沙淤阻。又并未将淤阻情形。据实具奏。直待降旨询问。知不能掩饰。始行陈明。实为因循贻误。又无锡一带。为漕运及商贾经行要路。该处河道乾涸。并不早行奏闻。设法办理。伊等职司地方河务。乃智识昏瞀。漫无主见若此。其咎实百喙难辞。萨载、李奉翰、竟无庸交部议处。著照从前内外大臣降职之例。俱降为三品顶带。以示惩儆而观后效。至闵鹗元于河道虽非专管。但河路乾涸。不特漕艘难行。即往来商旅船只。亦多不便。此独非地方事务。而竟置之不问耶。乃无锡一带。乾涸已久。闵鹗元并未专摺具奏。直至事难掩饰。始于陈奏事件摺内。带叙数语。且所称、农民昕夕车戽。以致浅阻等语。亦属非是。该处农田被旱。戽水灌溉。原所不禁。但灌田固所以为民。济运亦关系紧要。昨据嵇璜奏称、江南佃户遇乾旱年分。戽水灌田。即可向田主折算工价。少纳租银。是佃户固乐于车戽。而地方官不可不为之酌立限制。即如河南卫河、百泉、等处。于济运灌田。俱各定有分数。不使偏畸。该抚身任封圻。乃竟视同膜外亦属咎无可诿。闵鹗元、著交部议处。至该督抚等于此等地方要务。并不据实直陈。其意不过谓奏闻后。恐致朕心焦劳。殊不知朕临御以来。日理万几。于地方水旱雨旸丰歉情形。凡有关于国计民生者。宵旰勤求。五十年如一日。今虽年踰古稀。披览奏章。运筹指示。从不以为烦渎。较前有过之无不及。该督抚等宁不知之。如果随时入告。正可洞悉机宜。得其窾要。我君臣先事畴咨。使民生政务。均有裨益。岂不甚善。又何必过为仰体。匿不上闻。若至地方废弛贻误。始行奏达。转增事后筹画之烦。亦岂朕委任封疆之意。且果如此。将来设有贪官污吏。以及不逞滋事等要务。亦将抑搁而不以入告耶。此番治萨载李奉翰之罪之意。正在此。将此通谕各省督抚、一体凛遵。咸喻朕意。倘从而效尤。则萨载等即其前车之鉴也。　　

○是日、驻跸密云县行宫。　　

○丁卯。调任贵州巡抚永保疎报。湄潭。天柱。二县。乾隆四十九年分。开垦额内外田一百五十亩有奇。　　

○建陕西紫阳县。添设二州垭主簿衙署。从巡抚何裕城诅也。　　

○是日、驻跸南石槽行宫。　　

○戊辰。上诣安佑宫行礼。　　

○幸圆明园。　　

○谕、本年江南清口淤阻。无锡一带。河路乾涸。漕运民船。俱行走阻滞。全德、福海、四德、成善、身为盐政关差织造。驻劄各该处。于彼处情形。均所目击。伊等原有奏事之责。虽地方公事。不得辄行干与。而于该处水旱河路淤浅情形。自应随时据实陈奏。乃清口无锡、俱形淤塞。而全德等漠不关心。并未奏及。岂伊等养尊处优。竟不体朕宵旰勤求之意耶。全德、福海、四德、成善、俱著交内务府严加议处。　　

○己巳。谕军机大臣等、据奎林奏、察哈尔左翼马匹被窃。所有未经就获之哈萨克匪犯。经那旺等先后缉拏。祇有一名尚未弋获。已饬杭和卓缉捕等语。所奏与朕意符合。实属可嘉。嗣后遇有此等事件。当照此办理。著传谕知之。　　

○庚午。河南巡抚毕沅奏、中州为心腹重地。并无险阻可恃。向来额兵最多。节次用兵。未经徵调。技艺生疎。自应挑备战兵以成劲旅。现挑抚标两营、及城守尉驻防满营兵各五百名。南阳、河北、两镇标营兵各二千名。仍檄各营专派弁兵如式训练。得旨、好。为之以实。持之以久可也。　　

○辛未。谕、据吴垣奏、本年湖北江夏、武昌、等州县。民田军屯夏秋被旱成灾内。应行输漕州县。共计有三十余处。自开徵月余。完纳无几。体察情形。民力实为拮据。恳请照四十三年缓徵成案、分别办理等语。著照所请。将成灾较重有漕之江夏、武昌、咸宁、嘉鱼、蒲圻、汉阳、沔阳、黄陂、孝感、荆门、广济、黄梅、应城、随州、江陵、公安、监利、十七州县。本年应完漕粮正耗米石银款等项。缓作三年带徵。成灾较轻有漕之兴国、大冶、崇阳、潜江、天门、黄冈、蕲水、蕲州、罗田。安陆、云梦、应山、石首、松滋、十四州县。本年应完漕粮正耗米石银款等项。缓作两年带徵。至被灾稍轻之通城、及毗连灾区之通山、当阳。又成灾之黄安等州县。所有本年应徵漕粮。并折漕随漕银款。俱著一体缓作两年徵解。其该处屯田分坐灾地应徵等项。亦著一并＜宀十见＞至下年一年带徵。俾军民均得从容输纳。口食益资充裕。以副朕轸念灾黎。无使一夫失所之至意。该部遵谕速行。　　

○又谕、朕披阅本年秋审黄册内。直隶省王明吉、杀死张柱儿一起。核其情节。王明吉被张柱儿揪住发辫。欲行鸡奸。复詈骂拚命。该犯顿起杀机。将张柱儿连戳立毙。刑部以年□山戊不□相同。拒奸无据。将王明吉问拟情实。但死者与凶犯既年俱二十一□山戊不□。又安知非王明吉图奸张柱儿不遂。致死灭口。复因其已死无据。反诬死者图奸。希图避重就轻。亦未可定。著刑部即行咨提该犯到部。详细讯鞫。务得确情。以成信谳。　　

