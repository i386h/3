<!-- { "loadSidebar": true } -->
○又谕曰、兆惠奏、询问向导等云。巴达克山、路远地狭。随逆贼之伯德尔格等、俱系安集延、布哈尔之人。必前往安集延。若果如此。则领兵由鄂坡勒、穆什一路。前往索取等语。所见甚是。贼若果入安集延。兆惠既领兵索取。而富德复行追袭。非为我兵所擒。即为安集延之人缚献矣。又北路擒获噶勒杂特得木齐博勒显、据供哈萨克锡喇、在安集延、布噜特、亦未可定。并著留心访查。适明瑞捉生询问。有喀什噶尔回人。往报逆贼等以大兵信息。此等回人。尚有藏于喀什噶尔者。则叶尔羌亦难保其必无。著兆惠留心盘获。即严行治罪。　　

○又谕、据满泰奏称车布登扎布、派向导等、领哈萨克贸易之人。陆续至乌噜木齐。其头目哈斯伯克等禀云。此次贸易。必须倍得利息。若如上年则不可。而哈萨克之乌穆尔等、又云、伊等系阿布赉所遣。不比哈斯伯克。但上年所得缎疋。甚为纰薄。此次请给以精好者等语。从前车布登扎布、途遇哈萨克人等。即云缎疋不佳。求另定价值。朕已训示努三等矣。今览所奏伊等情词。足见其贪得无餍。若从所请。何所底止。且换易马匹。特以备征战之用。今回部计日荡平。亦何必多此糜费。著传谕满泰等、若贸易人等。仍执前说。即谕云。大皇帝恩赏尔等缎疋。皆出自内府。与商民常用者不同。况以外藩所无之物。许尔等贸易。已属特恩。尔等马匹。即不行贸易。仍可带回。若商人货物。则有往返运送之劳。倘利息有亏。亦难强其再至。此次交易与否。听尔所愿。以此明白晓示。看其情形若何。一面办理。即行奏闻。努三此时尚未转回。范时绶现在前往。著会同办理。　　

○又谕、避暑山庄驻劄之厄鲁特总管等官。俱系新来此地。无力餧养马匹。伊等遇因公会集。无马步行。于体制未合。著交副都统富当阿、于此处官马内。给总管各二匹。副管、参领、佐领、骁骑校、各一匹。　　

○军机大臣等议准、直隶提督吴进义奏称、提属并马兰镇、应交张家口马。请同南路标营、就近在京城交收等语。查提标并马兰镇、距京自七八十里、至四五百里不等。而距张家口、则在千里内外。远交马匹。浮费徒多。应如所请。准在京交收。从之。　　

○又议准、陕甘总督杨应琚奏称、哈密为办理粮饷总汇之区。各处拨运、及防兵口粮。皆取给于此。现又将道员副将等移驻。需用粮石尤多。宜筹备积贮。添建仓廒等语。应如所请。令其委员相度隙地。即照前督臣黄廷桂奏明贮粮四万石。建仓廒五十间。从之。　　

○以署镶白旗满洲副都统德云、为宁夏右翼副都统。　　

○庚辰。秋分。夕月于西郊。遣平郡王庆恒行礼。　　

○辛巳。遣官祭关帝庙。　　

○谕军机大臣等、昨据满泰奏、哈萨克贸易人等。有所得缎疋纰薄之语。在伊等贪得无餍。欲以交易官缎。与前岁赏给阿布赉等缎疋相较。固属妄生冀幸。自当示以节制。但从前议将陕甘缎疋式样。转发江浙织造趱办。或承办之员。因节省工料。以致成色太减。亦所不免。即如各省办解内府缎疋。尚不能一律精好。况于应付边地之用。此亦当留心察核。以杜朘削之弊。且不使过于纰薄。致有累远人。著传谕杨应琚、努三等、即查明贸易缎疋。约有几种。各取一端。送京核验。　　

○又谕曰、舒常奏称、查得叛贼察哈尔丹巴林沁、并无妻子。惟亲兄护军齐旺多尔济、现在军营等语。著传谕兆惠、即将齐旺多尔济、赏给伯克鄂对为奴。令其严加管束。稍有滋事。即听鄂对办理。其丹巴林沁、若尚在霍集占处。著留心查拏。送京治罪。　　

○壬午。遣官祭昭忠祠。　　

○谕军机大臣等、富德等现在追捕逆贼霍集占兄弟。自当计日功成。万一不能即获。则来年所需马匹粮饷。须就近在叶尔羌办理。今阿克苏现无要务。可传谕舒赫德、奉到此旨。即赴叶尔羌办事。阿克苏仅纳世通一人。著德舒前往同办。奏事时、列名于前。其库车事务。著德文办理。并传谕兆惠等知之。　　

○又谕、近据定长范时绶等奏报、哈萨克贸易人等。有马数千匹。来乌噜木齐贸易等语。现在富德等、三队合兵。穷追逆贼。倘未即就擒。则接济马匹。最关紧要。著传谕定长、范时绶、将所易哈萨克马匹。随其所得若干。即送往军营。　　

○礼部议准、御史史茂奏称、大朝之时。百官先于仗外齐集。每多站立参差。又或因随同行礼之外国使臣。衣貌言语各别。趋视拥挤。请各按品级。标示定位等语。查会典及通礼、开载朝仪班位本属严整。但未经标示。每有错综。应如所请。令鸿胪寺照常朝坐班例、于仪仗外。设红漆木牌。先令按名排班。如有踰越者参处。从之。　　

○改江西抚标中军参将为调缺。从巡抚阿思哈请也。　　

○免浙江海宁县、乾隆二十三年潮坍沙地额赋。　　

○赈贷甘肃皋兰、金县、靖远、河州、狄道、渭源、陇西、宁远、伏羌、会宁、安定、漳县、岷州、平凉、崇信、静宁、泾州、灵台、隆德、镇原、庄浪、固原、安化、宁州、合水、环县、山丹、武威、古浪、平番、永昌、中卫、灵州、西宁、碾伯、大通、庄浪同知、盐同知、东乐县丞花马池州同等。四十厅、州、县、卫本年旱灾饥民。　　

○癸未。顺天乡试以顺天府府尹熊学鹏、为监临官。兵部尚书梁诗正为正考官兵部侍郎观保。为副考官。　　

○甲申。谕军机大臣等、努三等奏称、追获扎哈沁之玛哈沁塔尔巴等十九人。供出偷窃乌噜木齐牧群之讷克衣等。因用为向导。穷追入山。贼人弃其马匹妇子。以绳自系。越过高峰官兵等衣履穿透。未能追及。仍遣人各路堵截等语。数年来侵扰台站者。即此等玛哈沁自知罪重。负固深藏。努三等寻踪堵截。殊属奋勉。著传谕定长、清馥、令其分道夹攻。务期弋获。此次阵亡之官兵等、俱照例赏恤。用为向导之都楞、以招降被害。克什蒙克津、负伤脱出。俱可轸念。著酌量赏给银两。　　

○又谕曰、成衮衮布奏称、副都统莫尼扎布等、招降察罕喀巴等处之卓特巴、博硕昆等、五十七户。伊等俱鄂尔楚克部落。原在阿尔台游牧。以皮为赋。应附入乌梁海大臣管辖等语。卓特巴、授为章京。巴彦、授为骁骑校。所属二十九户。归内大臣察达克管辖。博硕昆、授为章京。雅尔里克、授为骁骑校。所属二十八户。归散秩大臣图布慎管辖。余俱如所议行。伊等皆新附之人。务宜留心管束。不可滋生事端。　　

○又谕曰、成衮扎布等奏、据莫尼扎布呈称、察达克等七旗之人。每遇公事差遣。颇知奋勉效力。此次搜捕玛哈沁。虽未全获。而剿杀十余户。招降五十余户。应行鼓励。著加恩赏察达克、图布慎等、缎各四端。莫尼扎布、自备口粮效力。著赏银一百两。所报立功官兵。著成衮扎布等、查明酌赏。阵亡得伤人等、亦照例赏恤。　　

○乙酉。上诣皇太后行宫问安。　　

○大学士等议奏、据将军成衮扎布奏、青滚杂卜属下、乌梁海等。皆系入官纳贡之人。今宰桑鄂诺木、及鄂拓克人等、贫乏乞食。其贡物不能交纳等语。查该宰桑等、既属贫穷。请免本年贡献。但鄂拓克人户。分投各处乞食。恐至离散。应令该将军等、收束安插。得旨、是。交成衮扎布收束办理。　　

○吏部议准、四川总督开泰疏称、松茂道属灌县都江大堰。引灌成都府各属、及眉、邛、二州田亩。建昌道属宁远府南、金沙江北、有大渡河。自冕宁历西昌、盐源、抵会理州之三口。与金沙江合流。支河杂出。开筑堰坝亦多。俱应相机修浚。请该管松茂、建昌、二道。均兼水利衔。换给关防。从之。　　

○以翰林院编修朱佩莲、充日讲起居注官。　　

○丙戌。太宗文皇帝忌辰。遣官祭昭陵。　　

○谕军机大臣等、方观承奏、查办运河漫口情形一摺。内称景州、故城、阜城、一带。虽现多积水。上游已无续至之虞。道路亦通等语。景州一带。为南北孔道。上年因积水淤垫。特加修浚。今该督复称积水渐消。道路已通。则前此长水时。必又被冲淤阻可知。其从前修浚功程若何。并附近被水地亩情形。及作何筹办之处。均应详悉具奏。且通衢要道。偶一发水。即被淤阻。频年徒费补苴。岂永筹经久之策。著传谕该督、令其察看情形。妥协经画。务期一劳永逸。庶于行旅农民。均有裨益。　　

○又谕曰、庄有恭审、拟沈大章造刻逆书一案。现交三法司核拟速奏。但案内所有代送逆书之王安民。既未见逆书。不过听从指使。原拟情罪。尚为允协。至叶国凡一犯。始而沈大章携书至伊家商谋图诈。复代为收藏。后又同至庙中密议。何得竟以审无共谋情事。遂从末减。著交刑部堂官鄂弥达、秦蕙田等、按其情罪。照律从重核拟具奏。　　

○又谕曰、庄有恭审拟沈大章造刻逆书一案。已交三法司核拟速奏。但该犯罪大恶极。若候法司核覆到后。方行正法。转使苟延视息。不得即正典刑。且法司亦断无更有拟议之处。著传谕该抚、一面听候部文。一面先将沈大章、即行凌迟处决。至案内叶国凡一犯。始而沈大章携书至伊家商谋图诈。后复同至庙中密议。按其情形。非仅代为投递之王安民可比。安得竟以不知情一语。概为完结。又该抚审拟沈大章出语内、祇称丧心病狂。种种悖逆。其词亦涉含糊。转非明正刑章之义。该犯逆书中、如兴复宋代。指斥本朝之处。乃其不轨实迹。自应一一指出。使天下明白共晓。已令军机大臣、于勘词内、列入原文。宣付法司。并将叶国凡情罪。令其按律核定矣。一并详悉传谕知之。寻议上。得旨、叶国凡、著即处斩。　　

○又谕曰、阿思哈奏、办运江西谷石一摺。内称该省漕船。较江浙颇为宽大。令旗丁少带货物。腾出余舱。全数搭运抵通等语。所奏自属通融撙节之法。但运丁酌带货物。原以资其用度。若减货搭运榖石。旗丁未免获利稍微。著该督抚等、令于本船应给运费外。再行酌量。按照由江西雇船至淮扬一带所需运脚。减半给与。即以偿其带货之不足。俾得资用充裕。庶为一举两得。将此谕令知之。　　

○又谕曰、满泰奏称、哈萨克之哈斯伯克等四队贸易人等。所到马匹。量给价值。共得一千余匹。交易既竣。照例派兵送至罗克伦。遣回游牧等语。所办尚属妥协。但伊等从前以缎疋平常。争论价值。今岂竟无一语。著将交易时情词。因便奏闻。　　

