<!-- { "loadSidebar": true } -->
○谕军机大臣等、富明安汇奏、应发新疆改发人犯一摺。殊不明晰。据称上年发遣之犯、徐羊子等三十四名。内有曹六、杨小偏、在配脱逃。曹六已获正法。杨小偏尚未就获。其余未准咨会等语。是该省遣犯在配脱逃者。仅止二人。此外既未准咨会。则其无脱逃情事可知。何必又将各犯姓名。罗列开写。复于此内曲折其词。毫无眉目。此固幕宾叙稿不能清晰之鼓。该抚于此等汇奏事件。岂竟不寓目耶。至杨小偏一犯、既未协获。著即饬属上紧缉拏。毋致漏网。将此传谕知之　　

○又谕曰、永贵奏、据阿布赉之子斡里苏勒统禀称、由伊犁起程。经过拜济格特奈曼鄂拓克地方。鄂推古勒之子额哷里、逃往伊犁。恳请发回。似应于斡里苏勒统回剿时。将额哷里交与带回等语。永贵所奏。甚属错谬。厄鲁特、哈萨克、俱朕之臣仆。凡投降之人。理宜安插。岂有因斡里苏勒统一言、即将额哷里发回之理。著传谕永贵、斡里苏勒统由伊犁经过时。即晓谕云。尔等从前所言额哷里之事。查此人现在伊犁。业经安插。似此安插之人。向无发回之例。况厄鲁特系大皇帝臣仆。哈萨克亦系大皇帝臣仆。原无区别。若因鄂推古勒思念其子。欲令骨月团聚。亦当亲身恳求奏请。或大皇帝加恩赏回。亦未可定。今途次顺便言及。于理殊为不合。如此晓谕。方是控制外夷之道。永贵办理边务。宜加果断。若如所奏。一味柔懦。反开伊等骄蹇之渐。伊等宁通晓文义耶。永贵嗣后于一切事务。勿得拘泥。　　

○赐恤正蓝旗满洲剿缅落水淹溺员弁如例　　

○乙未。谕、据明德奏、贵州镇远镇总兵顾起凤、年已衰老。两耳重听。难胜总兵之任等语。顾起凤、著原品休致。所遗镇远镇总兵员缺。著李煦补授　　

○以广东按察使富勒浑、为浙江布政使　　

○以甘肃神木协副将诚泰、为直隶泰宁镇总兵　　

○丙申。上遣侍卫索诺木策凌、赴畅春园、问皇太后安　　

○谕军机大臣等、唐韩愈有送李愿归盘谷序。志乘所载。在怀庆府之济源县。今其地山川形胜若何。李愿贵迹。尚可考否。著阿思哈随便访核。约略绘图具奏。亦不必视为紧要之务。汲汲从事也。可于该抚奏事之便。传谕知之　　

○署正红旗护军统领塔永阿奏、两翼前锋统领、八旗护军统领印信。向听各员携置私宅。嗣后应谨置公署。得旨是。照所请行　　

○以故盛京正蓝旗。奉恩将军阿朗阿子和齐匡鄂。袭爵　　

○以广东南韶连道富松、为广东按察使　　

○戊戌。兵部议准、陕甘总督明山疏称、凉州镇属俄卜岭营游击关防。原颁系阿坝营。西宁镇属巴燕戎格营游击、及抚番通判、各关防。原颁系摆羊戎营、厅。又西宁镇属哈拉库图尔营守备条记。原颁系河拉库托营。并应照依今定子样。改铸颁给。从之　　

○工部议覆、闽浙总督署浙江巡抚崔府阶疏称、海宁县城西石塘工程。经前抚臣永德奏明饬估具题。今勘海宁境内曹将军殿西首鱼鳞石塘十一丈。应行复筑。镇念二汛内鱼鳞缓修塘外坦水一百一十八丈八尺。应修二坦一层。又五十九丈五尺。向无坦水。应添建坦水二层。戴念镇三汛内、应补钉桩木一千六百余根。又西塘曹殿东、应镶柴塘四百七十五丈。估需银、请于司库塘工经费款内动给。应如所题。从之　　

○经略大学士公傅恒奏、湖南途次、遇阿里衮等派员解送、自阿瓦逃出之把总崔执中、乌庆云等前来。臣察讯崔执中等、居阿瓦几及二年。稍知贼情。且通缅语。谨遵前谕、留备驱使。其生擒之博夷撒乌、仍令解京。得旨、知道了。傅显等造船维艰。而阿里衮等餧养马匹。事复欠妥。总须汝速往尽心办理。得毋劳苦否。初十日至盘山。得雨竟日。甚为沾足。朕虽欣悦。念及军营事体。烦懑如故。虽急欲闻汝喜音。复维时尚早　　

○旌表守正捐躯之河南临颍县民冯悦儿妻韦氏　　

○是日、驻跸大新庄行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之八百三十

大清高宗法天隆运至诚先觉体元立极敷文奋武孝慈神圣纯皇帝实录卷之八百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十四年。己丑夏。四月。癸丑朔。享太庙。遣諴亲王允秘恭代行礼　　

○谕军机大臣等、据鄂宁奏、古田县奸民萧日安、制卖布旗。聚匪惑众。及匪党彭朱山、张长等、诓诱民人入夥一案。已于摺内批示。此等奸民。敢于潜匿乡村。制旗造印。纠众人夥。不轨显然。此皆闻有黄教之案。敢于造谋滋事。其情罪甚为可恶。所有现在就获各犯。自应迅速严审。尽法处治。不应拘泥成例。分别首从办理。致奸民无所警畏。著传谕鄂宁、即行审明正法。仍查明乡民所割首级是否实系萧日安。并饬该地方官、严缉余党。务尽根株。毋使稍留余孽。至福州府宋丰绥、一闻该县禀报。即星驰前往擒拏多犯。颇属能事。其查拏会缉各县。亦均为出力。著鄂宁于审明定案之后。即逐一查明在事各员。有应送部引见者。即出具考语给咨送部。有应量予议叙者。查明奏请议叙。以示奖励。著鄂宁就近详晰查办。并将此谕令崔应阶知之　　

○又谕、据崔应阶奏、擒剿黄教情形一摺。已于摺内批示。黄教不过么＜?麻骨＞贼匪。如果上紧擒获。何难就擒。乃官兵剿捕数月。尚听其东西左窜。此皆在事文武官弁、不能合心实力。希图草率了事所致。如所称石森刀砍黄教头足之语。殊不足信。黄教如果身受重伤。焉能远窜。且云因其负痛声喊贼众即复回相护。以致不能生擒。其言更近于支饰。又摺内称、贼欲往大目降劫杀。可见贼匪党羽尚多。若果穷蹙无依。方奔避之不暇。安有余力出外抢劫乎。至贼酋匿迹山林。虽近番界。但闻生番从不容留外人。即熟番亦不敢轻至其地。黄教又何能阑入生番境内。看来贼众。只在生熟诸番夹界间藏槃。果能急蹑严拏。自更无从喙走。皆由文武各员散漫因循。耽延时日。致凶渠久稽显戮。尚复成何事体。总之黄教一日不获。此案一日不了。若此时稍事玩忽。纵其漏网。将来或复煽聚滋事。伊等能任其咎耶。将此著崔应阶、即行檄催叶相德等、迅速搜擒务获。毋再迟缓。并将现在是否实力剿捕之处。查明据实速行奏闻。至吴必达曾否彻回内地。叶相德摺内竟未提及一字。崔应阶奏到之摺。亦未叙及。殊不可解。著崔应阶一并查明具奏。　　

○甲寅。上诣南郊斋宫斋宿　　

○乙卯。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○丙辰。谕曰、高晋参奏、上元县知县蔡薰、于看守不行揭报属员弥补亏空之署颍州府事明福、并不严加防范。以致明福自缢身故。请旨革职。知府刘墉、道员姚成烈、胡纯基、杨魁、按察使暻善、布政使梁图治、俱有承审之责。不能留心体察。一并附参。听候部议。并自请交部严加议处等语。蔡薰管押重犯。并不监禁严防。又不小心看守。致明福在寓乘间自尽。非寻常疎防狱囚可比。蔡薰著革职。发往军台效力赎罪。高晋、梁国治、暻善、姚成烈、胡纯基、杨魁、刘墉、俱著交部严加议处　　

○蠲免湖北孝感、安陆、云梦、应城、应山等、五县。武昌、武左、二卫。德安所。乾隆三十三年旱灾额赋有差　　

○旌表守正捐躯之直隶元城县民徐二牛妻鲍　　

○丁巳。谕、据永瑞等奏、开化镇调驻思茅兵丁张国林、因奸杀命一案。请将约束不严之千把等员交部等语。永瑞等、系统兵驻劄普洱大员。凡有调驻该处兵丁。皆伊等所当约束弹压。乃张国林、敢于军营淫凶杀命。则伊等平日之军纪不饬。诸事废弛可知。岂转得诿为无过。永瑞、五福、并著交部严加议处。至兵丁在营。该管将弁。均有约束之责。亦岂仅止千把末弁。并著查明一并交部议处　　

○以甘肃肃州道王亶望、为山东按察使　　

○戊午。上诣畅春园、问皇太后安　　

○豁免福建出洋遭风漂没兵米二百七十石有奇　　

○己未。谕曰、鄂宁前在云贵总督任内。办理军务俱未妥协。是以降补福建巡抚。以励后效。昨闻户腊撒地方。去年有被缅匪滋扰之事。令阿里衮等查奏。今据奏到、则上年二月。因额勒登额退兵。绕道潜行。致尾随之贼。窜入户腊撒。抢掠滋事。经副将王振元等禀报。鄂宁将此等情形。竟敢匿不上闻。希图隐瞒了事。其获罪甚重岂可复任封疆。鄂宁著革职。赏给三等侍卫衔。发往云南军营。自备资斧。效力赎罪。此系朕格外加恩。鄂宁若尚不知感悔。实力奋勉报效。必当重治其罪。所有福建巡抚员缺。著温福补授。温补未到任之先。著崔应阶兼署巡抚事务。　　

○又谕曰、吴必达办理黄教一案。并不亲督弁兵。上紧剿捕首犯。逡巡玩误。殊负委任。若竟彻回内地。仅照寻常议处。转令其脱身事外。无以示儆。吴必达著革去提督。降补台湾镇总兵。仍革职留任。责令克期擒获贼匪。以观后效。如再不知奋勉。即重治其罪。所有福建提督员缺。即著叶相德补授。驰驿前赴云南军营办事。其提督印务。著崔应阶于所属总兵内。酌选一员奏明署理　　

○又谕、据明德奏、署永昌府知府贺长庚、现报丁忧。但此时正值军务纷烦。该员熟悉边地情形。通省亦更无堪胜此任之员。请照后前西路办理军需、张掖县知县王廷赞之例。将贺长庚仍留原任于军务。实有裨益等语。著照所请。贺长庚仍留永昌知府原任　　

○又谕曰。温福已补授福建巡抚。著福森布前往乌噜木齐驻劄办事。所有提督事务并著兼署　　

