<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十六年。辛丑。七月。丙辰。谕、据李本奏、拏获啯匪夥犯陈正山、钟凤鸣等、审明分别定拟。请敕法司核覆一摺。甚不解事。己于摺内批示矣。此案啯匪聚集多人。由川省潜窜楚黔。持械拒捕。滋扰地方。情罪甚为重大。前已降旨谕令四川、湖广、云、贵、各督抚、于拏获啯匪审明时。凡帮同拒捕之人。俱一面正法。一面奏闻。其余随行未经拒捕者。亦应发伊犁给厄鲁特为奴毋得存姑息将就之见。今李本既经拏获拒捕啯匪。审得实情。自应即请王命、立正典刑。其余各犯。即行从重分别定拟。一并具奏。何待法司核覆。致要犯久稽显戮耶。李本、著交部严加议处。其啯匪陈正山、钟凤鸣、刘贵、三犯。俱著处斩。余仍著该部议奏。　　

○谕军机大臣等、川省啯匪。结夥抢劫。窜逸各省一案。已谕令文绶、亲往太平督办外。朕思此事。湖广、贵州、各省。若不特派大员。专司擒捕。不足以专责成。著即派李国梁、挑选本标精壮兵丁三百名。令奋勇将备带领。亲身督率前往。先由湖北、至贵州、湖南、一带。会同各该省督抚、实力搜捕净尽。毋使一名漏纲。如三省已无贼匪。即往四川交界处所。会同文绶、将川省啯匪一体搜捕。以副朕戢暴安良之至意。将此传谕李国梁、并谕文绶等知之。　　

○又谕、据韩鑅奏、仪封北岸曲家楼分溜情形一摺。内称据河北道朱歧禀报、初五日夜间。仪封汛十堡以东大堤。漫溢二十余丈。是夜风大。水乘风势。自五堡至九堡。又间段漫溢三处。当即亲赴该工查勘。其过水口门、共计四处。宽三四十丈、及七十余丈。深一丈余尺。十堡口门溜势较紧。分溜约有四分等语。该处北岸堤工漫溢。前据该督等奏到、业经降旨。现届秋汛。令其饬属上紧赶筑。加意防护。兹据该督续奏、初五日夜间。又有间段漫溢三处。其十堡口门分溜、约有四分。该处堤工塌卸。其漫水所经。东西分流。俱在运河。关系匪细。现据查勘。虽尚未吸动大溜。但已分溜四分。亟须赶紧催集夫料。星夜堵筑。俾口门不致刷深。则收功尤易。著该督迅即督饬在工员弁。拨运工料。分头抢筑。如果迅速集事。刻日堵筑。所有此次奏请交部之处。仍可邀恩宽免。将此传谕韩鑅、及富勒浑知之。　　

○山西巡抚雅德奏、本月初三日子时、永济县黄水漫衍。淹及城身。辰刻方退。城北沿河五十余村。房屋倒塌。人口淹损。飞调干员。分路散给口粮。并发修赀殓费。酌借耔种。得旨、知道了。目今民情安妥否。究成灾否。　　

○以镶黄旗汉军印务参领范建中、为正红旗汉军副都统。　　

○补行乾隆四十五年贵州军政。卓异官三员。罢软官二员。年老官一员。有疾官一员。分别议叙处分如例。　　

○丁巳。谕、回部郡王品级贝勒霍集斯之爵、例应降袭。但念其住京以来。行走奋勉。今伊病故。未忍遽予降等。仍著其子哈第尔、承袭郡王品级贝勒。　　

○又谕、据惠龄等奏、土尔扈特亲王奇哩布呈称、伊兄策伯克多尔济无嗣。请将伊弟扎萨克台吉阿克萨哈勒之子恭格车凌承继。著照所请行。并赏给公品级一等台吉。　　

○谕军机大臣等、甘省收捐监粮改收折色一案。经阿桂等、查明王亶望任内、改收折色。冒赈开销。上下通同一气。赃私累累。已将王亶望、勒尔谨、王廷赞等、拏问治罪矣。此案情弊。毕沅久任西安。既系邻省。又屡署总督印务。况毕沅明白晓事。非勒尔谨竟如木偶者可比。何以置若罔闻。并不据实参奏。朕不欲因此更兴大狱。试令毕沅抚心自问、此案伊能脱身事外。毫无干涉。公然养尊处优。于心安乎。著传谕毕沅、令其自行议罪。此朕格外加恩。是以如此办理。毕沅应有良心。当自知之。寻奏、臣在陕八年。两署督篆。于王亶望等监粮舞弊一案。并未参奏。获戾甚重。可否恳恩格外矜全。容臣缴银三万两。再于养廉内罚银二万两。以赎前愆。得旨、览。　　

○又谕、据农起题报、歙县故民黄全宝之妻吴氏。因姑逼嫁投塘身死一本。已批交该部议奏矣。此案黄吴氏、自伊夫故后。卖衣葬夫养姑。克守妇道。乃伊姑黄江氏、贪图财礼。欲逼改嫁。以致吴氏闻知。赴坟哭别。投塘身死。是黄江氏与吴氏、姑媳恩义已绝。若仍照例收赎杖罪。殊未允协。著传谕刑部堂官议覆时、黄江氏不准纳赎。按律的决。以归平允。　　

○兵部议覆、湖广总督舒常奏称、武举随营。向例分别千把总拔补。但不豫行考定。临时酌用。易滋弊窦。请于武举三年效力满日。即加考验。或应用千总、把总。先行指定报部。缺出时、按到标先后咨补。并定以千总四缺后、把总六缺后、各用一人。如应用熟习鸟枪武举之把总缺出无人。即以弁兵代。俟下一缺。以武举抵。应如所请。从之。　　

○戊午。谕、据户部奏、各省武职额支名粮款项数目清单。内开两翼翼尉二员、每员额给马粮四名。岁支饷乾银二百十六两。米十四石零。翼尉并不经管三营事务。不应给与名粮。况又有额设养廉银四百两。此项银米。即著裁去。余俟各省督抚查奏到齐之日。交与军机大臣。通行酌核均摊。分别具奏。再降谕旨。　　

○谕军机大臣等、本日据刘墉覆奏、饬属严拏啯匪一摺。内称本年四月、川省重庆府之合州、暨忠州之梁山等县。啯匪聚至百余。滋扰伤人。官□追捕。逃入川北太平县等处。又称湖南省□川黔接壤。各处并无啯匪踪迹。仍严密防范截拏等语。此等匪犯。结党成群。去来踪迹。原无一定。若一省缉拏严紧。则该匪犯等、又复窜入别省。刘墉何得遽称湖南并无啯匪踪迹。著传谕仍严饬各属文武员弁。上紧缉捕。不可稍涉大意。至所称四月内、该匪等于川省重庆之合州、及梁山等县、聚集匪党百余滋扰之处。可见该匪等于四月内、已有抢劫滋事之案。彼时文绶、何以未见具摺奏闻。显系有心讳饰不办。以致窜入别省。皆文绶办理迟延所致。文绶、著再传旨严行申饬。　　

○又谕、据图明阿奏、六月十八九日。秋潮涨发。所属场灶、有被灾略重处所。滨海灶丁屋舍亦有倾圯之处。现飞饬监掣同知、分司、场员等、分路查勘先行抚恤等语。盐政衙门。并无应办要务。所属场灶、既被风潮。图明阿即当亲往详查。何得安居衙署。仅委属员查办。图明阿不应如此。著传旨申饬。仍著将被灾情形。如何亲往查勘办理之处。据实覆奏。寻奏臣遵旨先赴淮北。勘得积水已涸。池井房屋。亦渐修复实不成灾惟该属乃积歉之区今又被潮灶丁更形拮据。请借给修费。并冬月口粮。兼将积欠分作二年带完。报闻。又奏臣随赴淮南。查泰州、通州、二分司所属二十场。多半积潦全消。摊煎如故。惟泰属庙湾一场。被潮最近。地淹屋倒。较各场稍甚。请照淮北缓徵例、以纾灶力。再通州江中老沙新沙、有外来民人在彼佃种者。被灾较重。已据淮南各商义捐赒恤。无庸动项。报闻。　　

○己未。谕、据署兵部尚书德福等条奏、都司以下记名人员扣满二年。升用后。再扣二年。令该督抚出具考语。送部引见一摺此等人员自奉旨记名后兵部向例扣足二年即予升用。再扣二年后遇有应升缺出又复递行升用。似此按年递升。殊觉过骤嗣后参将副将等官记名者。仍照旧例。交军机处办理外。其游击以下人员、交兵部记名者。统限扣足三年。准予升用一次。所有该员记名之处。即行注销。著为令。　　

○谕军机大臣等、据国泰奏、仪封漫溢黄水。分流北注。或由东省之北赵王河、至张秋入运。从大清河归海。或汇入卫河、直达天津之处。均于运道攸关。但未据下流各属禀报。或系不由该两处下注。别经直隶河道下达。亦未可定等语。所奏虽系约略之词。但漫水既分注北流。则直隶河道。自不可不加意防护。现在尚未据袁守侗奏报、或系漫水入运归海。抑或下注之水。尚未流入直隶境内。甚为悬注。著传谕袁守侗、即将直隶运河情形。查明据实覆奏。并严饬沿河各属文武。昼夜小心防范。毋稍疎虞。袁守侗、竟当速往亲身查看。庶呼应灵而集事速。若都无事。再来可也。寻奏、本月十六日。据长垣县禀、豫省仪封堤溢。淹及该县长太集崔庄等。二十余村。又据东明县禀、车家寨等八十余村。亦被淹浸。并冲溢太行堤十余丈。除人口无伤外。房屋禾苗。俱有损坏。臣兼程赴勘。水已渐次消落。即酌量抚恤。并备料物人夫。相机堵筑。得旨、此事未奏。殊属迟慢。又批、若有成灾者。加意抚恤。不可讳饰。　　

