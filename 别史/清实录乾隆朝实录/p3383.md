<!-- { "loadSidebar": true } -->
○又谕、军机大臣议覆、勒保奏审拟海生莲私贩玉石一案。将该犯等从重拟流。行令该督定地发配一摺。所奏是。依议行。此案海生莲、系内地回民。胆敢私买玉石。辗转埋藏。马成保、系明知私玉。因图得银两。代为设法夹带。情节俱刁狡可恶。自应从重定拟。何该督于此等偷买玉石案犯。每存姑息。失之宽纵。辄以杖徒完事耶。勒保、著传旨申饬。　　

○又谕、前经降旨。驻藏大臣等、如有办事乖谬、任意妄行者。每年达赖喇嘛班禅额尔德尼、遣使呈递丹书。不妨将在藏办事大臣、指名参奏。此特因庆麟等、不能善理事务。竟被噶布伦索诺木旺扎勒欺朦。以致诸事错误。始降此旨。今舒濂、普福、均系受朕重恩。伊等尚属晓事。谅不致如庆麟等种种错谬。倘因有此旨。将一切事宜。竟令达赖喇嘛、众噶布伦等、得操权势。动多掣肘。亦非慎重办公之道。著传谕舒濂、普福、嗣后办理庶务。必须酌量情理。如达赖喇嘛所言。合理则行。不合则止。断不可惧其控告。以致诸事畏缩。要之舒濂、普福等、若果持身清正。凡事循理而行。伊等自能畏服也。　　

○甲午。谕军机大臣曰、书麟奏、询之江西各商。并详加访察。恒宁以销盐之数移后作前。事已明白确凿。实无勒令商人垫交盐本。何裕城亦无通同那移作抵情弊等语。移后作前。固无别项情弊。但江西每月额销二万引。每年共应销二十四万引。本年适值闰五月。书麟等除闰计算、通融划补。似属溢额。若连闰计算。势必仍将见绌。昨已有旨将恒宁照所降之级、仍护理盐道事务。俟一年之后。看其能否督销足数。分别加恩治罪。但今年多一闰月。若仅照往年定额销售。转得为该员通那地步。并令连闰按月督销。如能较每年定额多销二万余引则已。倘所销不能如二十六万之数。是仍为短绌。其短绌引课。即照昨降谕旨于该护道、及书麟、何裕城、名下赔交。以示惩儆。将此传谕书麟、并谕何裕城、全德、知之。　　

○乙未。上御依清旷。勾到四川情实罪犯。停决斩犯十二人。绞犯十三人。余七十四人、予勾。　　

○谕、本日勾到四川省秋审人犯。内该督原定缓决、经刑部改入情实者。共有七起。一系朱希商、因向龚大义、索欠无偿。令伊子朱子俸等赶上。将龚大义攒殴。该犯复刃伤龚大义殒命。一系谢起贤、与胡义、俱与冯白氏通奸。适在奸妇家中、邂逅相遇口角、谢起贤用刀叠戳胡义致毙。一系王珑玉、因蒋世裒醉后谩骂。持棍追殴。该犯既用刀戳伤蒋世裒左月□合膊、透过胳肘。又伤其左胁殒命。情近故杀。一系吴秀元、与陶添名索债起衅。陶添名系属徒手。经该犯金刃连戳毙命。一系刘守科、与伊兄刘守均、将徒手之伍世华、逞凶刃毙。一系唐宗位、与夏文名斗殴。于夏文名倒地后。该犯夺取尖担回殴致伤殒命。一系宋二娃、因索欠未还。将年逾七十徒手之廖安元刃毙。核其情节。俱无可缓之理。刑部所改。均为允当。所有朱希商等七犯。业经概行予勾。秋谳大典。自应悉心斟酌。俾无宽纵。今四川省所办秋审。竟失出至七起之多。总督臬司、何漫不经心至此。四川民风好斗。正宜强弗友刚克之地。李世杰念其年老。且办理地方事件。向来尚肯留心认真。著加恩免其议处。至臬司为刑名总汇。乃于罪无可逭之犯。轻纵多起。实属错误。和宁、著交部议处。　　

○户部议准、四川总督李世杰疏称、天全州茶株繁盛。额引不敷配销。请增茶引二千五百张。自乾隆五十四年为始。照例纳课徵税。从之。　　

○丙申。谕、据琳宁等奏、查明珲春被水地方、请接济口粮一摺。珲春连年被水。旗民田地被冲。深为轸念。著交琳宁等、即散给口粮。以资接济。其应交义仓粮石。并上年被灾借给仓谷。俱著豁免。琳宁务须妥协办理。毋使一夫失所。以副朕抚恤旗民之至意。　　

○军机大臣等议覆、乌噜木齐都统尚安奏称、铁厂捐赀遣犯。定例按年每名捐厂费银三十两。满十五年。咨部分别为民回籍。臣因近年捐赀人犯渐少。厂费不敷。奏请不必拘三十两之数。经军机大臣议、一律报满。恐启避多就少之弊。令臣酌定章程。今请除捐银三十两、仍照向定十五年之例办理外。其捐银二十两者、酌加一年。十余两者、酌加二年。统计年满、能始终奋勉。方准回籍。其为奴人犯。祇准为民。不准回籍。应如所奏。从之。　　

○丁酉。上自避暑山庄回銮。　　

○御行殿。勾到广西、广东、情实罪犯。停决广西斩犯四人。绞犯三人。广东斩犯五人。绞犯十一人。余七十九人、予勾。　　

○工部议覆、江南河道总督兰第锡等疏称、邳睢厅、原设经费银二千两。今分为邳北睢南二厅。缺既分设。经费亦宜分支。惟事务繁简不同。宜量加区别。请自乾隆五十四年为始。岁给经费银。睢南厅、一千二百两。邳北厅、八百两。应如所题。从之。　　

○福建学政刘跃云丁母忧。命通政使吉梦熊、提督福建学政。　　

○是日、驻跸喀喇河屯行宫。　　

○戊戌。谕曰、和昇额、著加恩以头等侍卫、授为巴里坤领队大臣。前往更换永安。　　

○工部尚书金简、侍郎韩鑅、会同仓场侍郎苏凌阿、刘秉恬奏、通惠河、朝阳门外护城河、及温榆河、臣等遵旨会勘。均系年久淤积。应行挑浚。其估需工料银。通惠河、二万三千九百三十三两有奇。朝阳门外护城河、一千九百二十五两有奇。温榆河、一万二千七百五十两有奇。动项兴筑。赶于明春二月内告竣。至朝阳门外西岸、改为砌石。现交石道工程处办理。再各闸所有坝座。俱系砌石。惟庆丰闸以西、北岸。通州南门以东护城河、南岸。有木坝各一座。现皆曹□少朽。若照旧仍修木坝。恐难经久。应一律改修石坝。报闻。　　

○是日、驻跸常山峪行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十八


大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。九月。己亥。上御行殿。勾到福建、奉天、情实罪犯。停决福建斩犯八人。绞犯十三人。奉天斩犯三人。绞犯七人。余六十九人、予勾。　　

○谕、礼部侍郎员缺。著刘墉补授。刘墉现出顺天学差。凡遇按试之期。著沈初兼署。　　

○又谕、本日勾到福建省秋审情实人犯。内兵丁郭瑞龙等十六名。因随游击徐璋、出巡洋面。遇盗抢劫。该犯等不能抵御。辄弃兵船军械。各自泅水分逃。按临阵脱逃律问拟斩候。闽省营伍废弛。兵丁等惟知包差庇赌。得受陋规。全不以操巡为事。以致盗劫频闻。即如郭瑞龙等、身充行伍。乃跟随该管游击出哨洋面、遇盗抢劫。非惟不能追捕歼擒。辄弃兵船军械。畏葸逃避。实与临阵退缩者无异。况罗英笈徐璋之死。皆由该犯等畏盗先逃所致。此而不从重办理。其何以靖奸宄而肃戎行。是以本日勾到时。业将郭瑞龙等十六犯。概行予勾。嗣后该省管兵镇将。务宜加意整顿。实力训练。俾兵丁等咸知纪律。痛革积习。若复仍前懦怯。郭瑞龙等、是其前车之鉴。断不能稍从宽宥也。　　

○浙江巡抚觉罗琅玕疏报、青田、云和、二县。乾隆五十三年分、开垦额内田地四十二顷五亩有奇。　　

○是日、驻跸两间房行宫。　　

○庚子。谕曰、刘峨奏、本年直隶被水州县较多。应给驻防兵米。采运稍艰。请即于赏给通仓漕米四十万石内。拨出一万六千五百三十石零。以为驻防兵米等语。著照所请。准其拨给。　　

○谕军机大臣曰、琅玕奏、究出吴晏观贿嘱蔡宝吉顶凶一案。细阅此案。吴晏观因观灯起衅。被宁波人混骂。蔡宝吉、系其帮工。即携取竹竿欲行殴打。经道人徐思旺劝开。宁波人复将灯打毁、并欲上楼寻殴。吴晏观将桌上磁器、向楼下抛掷。并令陈芳观等帮掷。误伤楼下幼孩黄汝玉毙命。维时正当昏夜之际。吴晏观与陈芳观等同掷磁器。何以知为黄汝玉之伤。即系吴晏观所掷。若云陈芳观等帮掷磁器。系吴晏观指使。又属何人供出质证。摺内未据叙及。况黄汝玉误伤身死。其拟抵之人。按律不过绞候。将来秋审亦不至情实。吴晏观又何必贿嘱蔡宝吉、为之顶凶。种种疑窦。琅玕何以未经逐一究诘。难成信谳。著传谕该抚、即提集犯证。将指出各情节。覆加研鞫。务得确供定拟具奏。寻奏、吴晏观在楼。首先抛掷磁器。主使陈芳观等帮掷。有同在楼之吴炎观目击。至黄汝玉之伤。时当昏夜。原不能指定何人。吴晏观恐将先动手者抵命。因贿嘱帮工蔡宝吉顶凶。吴晏观、应拟绞监候。陈芳观、拟杖一百。蔡宝吉、拟杖一百、流三千里。下部议。　　

○户部议覆、闽浙总督觉罗伍拉纳等奏称、戍台班兵。例给眷口银米。近年台湾添设戍守弁兵一千二百一十六名。应得眷口银。于每年例赏四万两内、同旧额戍兵、按名分派、足敷支给。惟眷米难以匀摊。请照旧额戍兵例。每名、月给米一斗。共应添给眷米一千四百五十九石二斗。遇闰之年。加给米一百二十一石六斗。所拨兵内。如福宁镇、向来支给折色者。仍汇入兵饷估拨。其余各营。俱支给本色。再新添戍兵换班往回盘费。游巡弁兵车脚。及革伍病故各兵回籍路费等项。每年约需银一千八百六十六两有奇。请动项开销。应如所奏。从之。　　

○直隶总督刘峨奏、加培堤工。例不在岁修镶埽之内。永定河南岸四工以下至六工。北岸三工十五号以下至六工。各土堤、均经加高培厚。惟头二三工并七八九工。未经估办。本年夏秋间。汛水盛涨。南北岸头工三工。北岸七八九工。叠被汕刷。该处堤身卑薄。须择要加培。共估需银三千六百六十一两。请动项兴筑。报闻。　　

○是日、驻跸要亭行宫。　　

○辛丑。上御行殿。勾到陕西、浙江、情实罪犯。停决陕西斩犯九人。绞犯十二人。浙江绞犯五人。余八十四人、予勾。　　

