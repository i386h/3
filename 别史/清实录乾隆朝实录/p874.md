<!-- { "loadSidebar": true } -->
○山东巡抚准泰奏报、益都县先农坛东地内。禾一茎三穗者一颗。一茎双穗者数颗。又西门外宋臣范仲淹祠旁。禾三茎七穗者一颗。一茎三穗者二颗。一茎双穗者数颗。又城东安定乡民地内。禾一茎三穗者二颗。四茎八穗者一颗。二茎四穗者一颗。軿歧竞秀。符瑞骈臻。实为罕觏。报闻。　　

○陕西巡抚陈宏谋奏、陕省经大兵过后。钱价昂缺。前经奏明开炉试铸。照价酌减在案。自后陆续试铸。易银平价。并于川省运回秋季协济钱内。出易钱二千八百八十串。省城因此市价渐平。惟局钱买者稀少。又须随时酌办。嗣后运回川钱。则搭放兵饷。铸出局钱。则易银平价。倘将来市钱日贱。暂停官钱出易。将铸钱存贮。俟秋冬间如再昂贵。仍酌减出易。一面报部。得旨。此亦办理之一法。知道了。　　

○陕甘总督尹继善奏报、小金川土舍小朗素、行抵西安。于六月初一日染患痘症病故。报闻。　　

○四川总督策楞等奏、遵旨将金川案内。出师带伤官兵。分别造册报部。事关议恤。岂宜浮滥。臣等酌定等次。凡伤在头面胸胁肚腹。有关致命之处。重者列为头等。轻者列为二等。手足带伤。重者列为二等。轻者列为三等。再轻者以次递减。其有两腿两膀。俱带重伤成残废者。亦列入头等。如系石伤。必皮破骨断。有痕迹者。方准入册开造。再远炮中伤。或向敌人放炮焚碉误伤者。照例另列等次。俱按名阅验。分别改正。并通饬各镇协营、一体遵办。加结造送。再本省外尚有陕、甘、云、贵各营官兵。亦未便止据报册查造。已分咨各该省督臣、仿照川省分别造册出结。移送臣等汇案报部。下部知之。　　

○广西巡抚舒辂奏、南太、庆、镇等府属世职土官。常有汉奸潜相往来。放债图利。今查有归顺知州路声闻、先后借给土田州知州岑宜栋银两。经司道揭报题参。应俟审明定拟。并移督提二臣通饬严禁。毋任营员违例放债。务期剔除积弊。土境敉宁。得旨。所办甚是。知道了。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十三


大清高宗法天隆运至诚先觉体元立极敷文奋武孝慈神圣纯皇帝实录卷之三百四十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。秋七月。丁未朔享太庙。遣諴亲王允秘、恭代行礼。　　

○上诣安佑宫行礼。　　

○谕军机大臣等、据尹继善奏称、金川土舍小朗素、行至西安。因痘症身故。已令伊跟役喇嘛等、于六月初五日携柩回川等语。小朗素、在军前颇为出力。朕原欲格外加恩。以示奖励。嗣因该督等料不及此实属失于检点。今已据尹继善料理回川。著传谕策楞等、赏给银二百两。资其诵经修福。其所带跟役喇嘛人等。听其仍回番地。并宣谕各土目。令知朕优恤远夷之意。至该土舍因入内地身死。番民无知。或别有议论。抑或相安无言。该督提留心访察。具摺奏闻。寻奏、蒙赏银两。臣等传集该喇嘛跟役人等。宣布仁恩。各番感激叩谢。现委千总照料送回。即将赏银面交小金川土司泽旺祗领。并饬该千总、一路察访番众情形。俟回另奏。报闻。　　

○戊申。上诣畅春园、问皇太后安。　　

○赏故护军统领哈岱银二百两治丧。　　

○旌表守正捐躯之陕西三原县民李彦学妻刘氏。　　

○己酉。上诣雍和宫行礼。　　

○至静安庄孝贤皇后梓宫前奠酒。　　

○上还宫。　　

○谕、朕此次行围。所有外省督抚提镇等奏摺。著照旧例。自起銮之日为始。俱赍赴在京总理事务王大臣处。加封交内阁、随本呈送行在。候朕批示。随本发回。仍于总理处交付赍摺人祇领。该部即通行传谕知之。　　

○谕军机大臣等、据纳敏奏称、安徽省合肥等二十二州县。俱报被水等语。摺内并未将如何被水。现在田禾有无淹浸。人民有无伤损。于收成大局、有无妨碍之处。详悉具奏。甚属糊涂。著将原摺抄发卫哲治、令其逐一查明。如有实被水灾处所贫民。应行抚恤者。一面遴委干员、妥协速办。一面具摺奏闻。寻奏、各属初报被水情形。一系蛟水陡发。间伤人口。一系淮水漫溢。间坍房屋。一系雨水过大。旋即晴明。水渐消涸。所报被水之处虽多。续因水退。补种晚禾。勘不成灾者大半。其泗州、盱眙、二州县。淮水涨发。洼地间有被淹。以通邑额田计之。不过十分之一二。稍重者亦止三四。其余田地。早晚二禾杂粮等项。有已获者。其尚未收获处。亦可望丰稔。被水贫民。应行抚恤者。现饬妥办。得旨。欣慰览之。　　

○赈恤福建光泽、邵武、二县。本年被水灾民。并缓徵额赋。　　

○庚戌。上诣大高殿行礼。　　

○幸圆明园。　　

○命广东布政使赫庆、来京候旨。以广东按察使吴谦鋕、为广东布政使。以甘肃洮岷道石柱、为广东按察使。　　

○蠲免湖北汉川、潜江、天门、沔阳、江陵、监利、六州县。乾隆十三年、被水灾地。起存驴脚等银、二千四百两有奇。租饷银、六百四十两有奇。南米、三百二十石有奇。又荆州卫、屯饷起存丁粮银、一十二两有奇。　　

○辛亥。故直隶总督那苏图贵疏闻。得旨。那苏图久任封疆。公忠敬慎。茂著劳绩。著加赠太子太保。入祀贤良祠。应得恤典。察例具奏。余著议奏。该部知道。　　

○又谕曰。直隶总督那苏图病故。著派散秩大臣一员。驰驿前往奠醊。伊灵柩到京。准其入城治丧。并赏银一千两。　　

○户部议准、云南巡抚图尔炳阿奏称、滇省临局鼓铸。需用白铅。向于卑块二厂买运。查普马山铅厂。矿砂旺盛。距临局三站。每百斤需脚价银二钱七分。较卑块节省银七钱二分。应自庚午年始。照卑块例、在普马山买铸。从之。　　

○蠲免福建晋江、南安、惠安、同安、龙溪、诏安、台湾凤山、彰化、等九县。乾隆十三年分、晚禾被旱被潮田地。应徵额赋。　　

○壬子。谕曰。直隶总督那苏图、患病溘逝。其所遗员缺。著浙江巡抚方观承补授。方观承员缺。著永贵署理。直隶政务殷繁。亟需大员经理。方观承未到任之先。著协办大学士陈大受、驰驿前往署理。所有吏户二部事务。著大学士来保、暂行兼管。阿克敦病体已愈。著总理在京事务。兼署步军统领。其刑部事务。来保不必兼管。　　

○谕军机大臣等、云南永昌府参革知府刘樵、亏空抽收税银一案。曾经传谕该省督抚。令其速行审结。入于今年秋审。以儆侵贪。今图尔炳阿题称。据刘樵自供。伊子刘天任、曾带银七千两。往贵州回至常德。已进京去等语。夫伊父亏空。而伊子挟赀潜行。竟以国帑视同已物。此种弊端。不可不严行跟究。著传谕刘樵原籍督抚、并刘天任所过地方各督抚。饬属实力缉拏务获。解交滇省追审。倘任其远扬。惟该督抚是问。何省督抚拏获。即著摺奏。　　

○军机大臣议覆、陕甘总督尹继善奏称、前督黄廷桂奏请将准夷交易之事。照前官办。惟令商人领变。以所得余利归公。查交易惟商素习。置办绸缎、变卖皮货等物。俱能筹画。及讲价交换。裒多益寡。通盘计算。方不至大有亏折。若在官承办。不特官与夷锱铢较量。有关体制。而赀本价值。亦必不能如商人之斟酌减省。且所得羡余归公。商人毫无所利。亦非情理。应仍令商办。而官为总摄照看。庶为妥协。又夷人三年内交易两次。一商承办。赀本难于转输。请派两商轮值。至熬茶等年额外交易之事。仍交官办。而以货交商领销。应如所请。从之。　　

○又会同户部议准、原任安徽巡抚纳敏奏称、安省节年民欠钱粮。除奉旨缓徵各州县卫。其余各属。统限一年催输。逾限揭参。役侵银米。勒限催追。逾限拟罪监追。此后如续经查出。将原查官严加议处。役监追治罪。现年钱粮。再有拖欠。即行严参。从之。　　

○大学士会同礼部议奏、嗣后各学臣于录遗定额外。查照节年投卷不到之数。酌取备补若干名。八月初二日投卷既齐。将原额所缺之数。照备取之名。挨次抵补。其抵补不尽者。仍行扣除。不准入场。则与录科原额。无缺无滥。应通行直省学政遵行。并载入学政全书。科场条例。从之。　　

○户部议覆、云南巡抚图尔炳阿奏称、滇省办运京铜。运官应支养廉。除在原定正限内抵通者。准全支外。至守风守水守冻等日。养廉减半。杂费仍按月全支等语。查守冻期内养廉。应令沿途督抚、查无逗遛别情。准减半支给。杂费一体减半。其守风守水日期。例俱不准扣算。所请支给一半养廉之处。毋庸议。又称沿途用过水脚银。令川楚等省督抚、饬各地方官。将运官所雇船只水脚各费。据实确查。登簿盖印。扶同浮开。事发一并查参等语。亦应如所奏行。得旨。依议。　　

○癸丑。上以秋狝木兰奉皇太后自圆明园启銮。　　

○诣皇太后行宫问安。　　

○谕、朕此次巡幸木兰。亲睹田禾颖栗。实为大有之象。但目下未经收获。道旁禾稼。虽严饬随从人等。不许践踏。然犹恐稍有伤损。著加恩照十二年照巡之例。将经过州县地方、本年应徵额赋。蠲免十分之三。著署督陈大受详悉确查。妥协办理。寻奏、照乾隆十二年之例。凡御道附近平坦大路之两旁。各以三里为界。山径地窄。大路之两旁各以二里为界。分晰旗民地亩。查数造册请蠲。再回銮时、秋禾已经刈获。但安营除道。居民一体急公。亦照例一体请蠲。得旨。览。　　

○谕军机大臣等、卫哲治所奏恭送圣驾一摺。向来各省督抚奏摺、从无此体。朕巡幸行围。不在经过地方之内。本不必迎送。则亦毋庸具摺。如果情不容己。则当具摺请安。或备述敬守封圻。不获瞻送行旌之意。亦无不可。乃照恭请圣安之式。突然一语。殊为失体。卫哲治初任封疆。不谙体制。然即此已可见其固陋而不能细心矣。可传谕知之。　　

○以江苏按察使王师、为浙江布政使。陕西潼商道李肖筠、为江苏按察使。　　

○是日。驻跸南石槽。　　

○甲寅。上诣皇太后行宫问安。　　

○是日。驻跸密云县。　　

○乙卯。上诣皇太后行宫问安。　　

