<!-- { "loadSidebar": true } -->
○谕军机大臣等、昨据蒋元益等奏报、京城八月分、米粮价值数目。俱较上月加增。今岁畿辅一带。俱属丰稔。目下正值刈获登场。杂粮入市必多。价值理宜平减。不比上年尚有霸州文安等处。被水薄收。何以市价转增于前。此必有奸商倡议居奇。长价于登场之前。庶不致减价于登场之后。以售其垄断之计。其情甚属可恶。业已谕令英廉等、将在京情形。严行查办。恐近畿地方。类此者亦复不少。著传谕杨廷璋、一体实力察访。如有奸徒齐行增价者。即重治一二。以儆其余。务期市值平减。以裕民食　　

○是日、驻跸安巴究和罗昂阿大营　　

○癸未。上行围　　

○户部议准、广东巡抚钟音疏称、香山县桑枝林、大湾、二湾等、铅山。试采旺盛。应给照充商开采。从之　　

○是日、驻跸乌兰哈达大营　　

○甲申。上行围　　

○谕、前因明德覆奏、汤丹等厂分赔铜觔率据该司议详。照青龙等厂定价。以致大小悬殊。甚属错谬。业将明德交部议处。并令查明定议之该司。系何人任内之事。据实覆奏。今据明德奏到。此案查报应赔数目。系现任布政使钱度办理等语。钱度经朕擢任封疆。屡获罪戾。仅降补云南布政使。已属格外加恩。乃不知实力报效。于应赔铜觔定价一事。并不据实查办。仍敢瞻顾情面。避重就轻。其取巧沽名之恶习。尚不知改。不可不明示惩儆。伊现有经手承办军需之事。若将伊罢斥治罪。转得卸责偷安。但伊系屡经革职留任之员。即再予以革任注册。伊仍视为固然。罔识愧畏。钱度著革去顶带。仍留云南布政使之任。以观后效。倘若不力为悛改。必将伊重治其罪。嗣后屡经革任宽免之员。有似钱度之居心巧伪。市惠徇情者。遇有应严加议处之案。即照钱度此例行　　

○谕军机大臣等、英廉奏、肃宁县武生孔圣宗、呈控伊种郭炌地亩。每年交租二百余两。去年郭炌缘事。地亩入官。忽经该县勒令退出。与生员刘乔龄。承种。止纳租银六十余两。其事甚可骇异。以原佃交租二百余两之产。一经入官。忽另招新佃。改定租银六十余两。轻重悬殊。其中显有情弊。著传谕杨廷璋、即行秉公确讯。将此项田亩。在郭炌手内。原收租银若干。该县因何换佃减租仅收四分之一。及刘乔龄如何夤缘佃种。该县如何袒庇夺田各情节。彻底确查。务使水落石出。毋得稍有含混。此案并非杨廷璋任内之事。即孔圣宗所控。均属实情。亦与杨廷璋无涉。断不必稍为回护。设欲博属员感悦。略存瞻徇之心。致案情或有不尽不实。将来别经发觉。恐伊不能当其咎也。所有郭炌名下、坐落九州县入官地亩租额。并著杨廷璋一并查明。分晰具奏。英廉摺一并寄阅。其原告孔圣宗、即著英廉派役。押交杨廷璋候质。并将此谕。令英廉知之　　

○又谕、据工部奏、川省办运灯竿木等项。已于八月二十一日。行抵天津。因北河洪口淤浅。尚多阻滞。可否俟明春河道疏通时。乘便趱运。或交直隶总督。设法办理。迅速挑通等语。此项灯竿木植。现在尚非需用之时。毋庸急为挽运。著传谕杨廷璋、即派委大员。于天津就近查验。暂行收贮。仍饬该地方官、小心经管。俟明春水长河通时。再行派员。运送抵通。其四川委员。毋庸守候到京交收。俟将木植交该地方官验收后。即著回伊本任。并谕工部堂官知之　　

○又谕曰、宫兆麟奏、审拟兵丁陈日升、殴打水夫尹特福。中途脱逃一案。已批交该部核拟速奏矣。陈日升以解马官兵。因尹特福搬草迟缓。彼此争论。辄起意殴打。因闻水夫已死之传言。复行畏罪脱逃。固属滋事不法但尹特福被殴。尚未致死。且该犯系解马兵丁。与派调随征之兵。途次脱逃者。究属有间。该抚因属奉申饬。心存畏惧。送援引逃兵例。拟以即行正法。转未得情理之平。著传谕刑部堂官、将陈日升改为应斩监候。仍入于本年秋审情实。以昭平允　　

○豁除甘肃宁朔县、本年沙压地、五百五亩有奇额赋　　

○旌表守正捐躯之江西宜春县民胡奇贤妻曾氏　　

○是日、驻跸伊逊河东大营　　

○乙酉。上遣侍卫春宁、赴避暑山庄。皇太后行宫问安　　

○行围　　

○旌表逼嫁捐躯之四川犍为县民胡建盛妻王氏　　

○是日、驻跸塔哩雅图昂阿大营　　

○丙戌。赐扈从王公大臣、及蒙古王公台吉等食　　

○谕军机大臣等、据傅恒奏、七月初四、初八、十一等日。所发奏摺。计算至八月初十日以前。已应陆续发回。今已八月十八日。尚未递回军营。必系沿途台站。迟误接递。至腾越所发文报。俱一一按期收接。并无迟延。是前项奏摺。似系内地耽延。现在飞咨查办等语。军营文报。进兵以后。尤关紧要。今傅恒于七月初四、初八、十一等日、拜发各摺。于十九、二十四、二十六等日、先后递至行在。核计不过十六七日。乃二十五日、二十六日、行在发回之报。计至八月十八日。为期已二十三四日。何以尚未递到军营。且据称腾越所发文报。俱按期接收。则回报之逾期不到。为内地台站迟延无疑。除交兵部按站挨查外。著传谕沿途所过各督抚、即速逐站切实核查。务得因何迟延缘由。据实覆奏。如有应行参究者。即附摺参奏。毋得稍有徇庇　　

○又谕曰、阿桂奏、前至蛮暮。霪雨不止。兵丁擡运船料。每日止行二三十里。后队兵到甚少。移咨严催等语。现在傅恒已渡戛鸠江。阿桂亦抵蛮暮。正值用兵之际。著传谕阿思哈、令将各队满洲索伦绿营并水师兵。催趱速行。至运送船料。亦属紧要。务妥为办理。不可迟误。并传谕傅恒知之　　

○予故礼部尚书董邦达、祭葬如例。谥文恪　　

○是日、驻跸张三营行宫　　

○丁亥。山西巡抚鄂宝疏报、乾隆三十三年、大同府通判、并吉州属乡宁县、开垦官滩山坡旱下地、六顷一十六亩有奇。　　

○赈恤山东东平州、东平所、二处本年被水贫民　　

○是日。驻跸波罗河屯行宫　　

○戊子。谕军机大臣等、昨以七月二十五六两日、发回军营文报。至八月十八日。经略大学士傅恒、尚未接收。降旨沿途各督抚。严查迟误缘由具奏。今复据傅恒奏称、两次所发报匣。俱于八月十九日接到等语。并据军机处查二十五日所发之报。系由五百里递送。其二十六日发回报匣。由六百里驰递。是以两报同时并到。自可无庸再行挨查。但现在大兵进剿。军营往来文报。最关紧要。各督抚等、尤宜督饬驿站文武员弁。务须克期递送。毋得片刻稽迟。致干咎戾。著将此通谕各督抚遵照。并谕傅恒知之　　

○经略大学士公傅恒等奏、近日各头目小心供役。将米石牛双送来。军粮尽可筹办。查邦木纳至猛拱。沿途有南堤、南拱、二河十七日该二处头目三人来见。一名僧节歌。一名僧玛东。一系笼坑野人官。并称闻大兵到来。已在南堤南拱二处。搭有桥梁。因连日大雨。被水冲淹。今闻经略过江。先来迎接。即回去料理等语。臣等量加赏给。即令各回本处。至贼人信息。俟贺洛回日。另行奏闻。得旨、览奏俱悉　　

○予故漕运总督傅显、祭葬如例。谥襄勤　　

○是日、驻跸中关行宫　　

○己丑。上诣皇太后行宫问安　　

○是日、驻跸避暑山庄。至甲午皆如之　　

○庚寅。上诣皇太后行宫问安　　

○谕曰、乌勒登年老有疾。蒙古都统事务无多。著照常管理。其左翼前锋统领。不必兼管。其缺著绵恩补授　　

○又谕、据良卿参奏、承办铜铅之威宁州知州刘标、发运铅觔。短缺百数十万。挨查多无著落。而已领脚价。应办省局铜觔。又复托词稽缓。抗不解交。显有侵欺支饰情弊。刘标著革职拏问。交与该抚、严行审究。务得实情。定拟具奏　　

○谕军机大臣等、据良卿参奏、威宁州知州刘标、办运铅觔缺少之数。并无著落。而已领脚价承办省局铜觔。又复托词延缓显有侵亏抵饰一摺已降旨将刘标革职拏问。交该抚严审究拟矣。黔省办运铅觔。屡经迟缓误期。皆由良卿不实力督办所致。今因节次饬查。始将属员侵欺等弊。查参塞责可见该抚平日于鼓铸要务。全不留心整顿殊属非是。良卿著傅旨严行申饬。至刘标一案。现交该抚严审务须彻底根究讯得确情。毋使稍有遁饰。若该抚尚欲存心袒护。曲为劣员开脱。断难逃朕洞鉴。必将良卿重治其罪。著将此谕令知之　　

○又谕。据高晋覆奏、江宁等属钱粮积欠一摺。内如泰州在下河地面。经朕指示。开放清口以后。下河连岁有收。即海州地方。自修浚六塘河以来。亦无水患。是各该处。并未成灾何以得有如许未完积欠。恐其中实不无官侵役蚀情弊。即使有司尚知畏法。不敢从中染指。而奸胥蠹役。影射侵渔。饱其私橐。仍指为实欠在民。皆势所必有不可不严行查究。著传谕高晋、即速实力确查。务令彻底澄清。以除积弊。如果有胥役人等。侵隐弊混情节即按律重治俾知炯戒。不可稍存姑息　　

○辛卯。吏部奏、各省甄别佐杂。以接准部咨。准其留任之日为始。扣算六年再行甄别。至教职俸满。以前次俸满之日报部注册起。扣满年限办理。彼此未能画一。请嗣后甄别佐杂等官。俱照教职接算俸满之例。一体查办。从之　　

○壬辰。谕军机大臣等、本日内阁进呈湖南省秋审本。经九卿由缓决改入情实者共四起。此内有从前题覆时。经朕察其情节可恶。豫行存记者。有秋谳时。经九卿。核其情罪重大改入者。如夏社开盗葬杀人。杨能章因伊皮奸情。持刀砍杀。复毁尸装点虎伤。龚长贵等、持械斗殴。各毙傅姓一人。冷成一违约私葬。复生疑赶殴。格伤冷李氏殒命。此等皆法难宽宥。其罪状皆显而易见。该抚并不悉心核拟。概行列入缓决。殊属非是。该抚向来办理刑名案件尚知详允何以今年承办谳典。意存宽纵。舛误至四起之多。方世俊著传旨申饬　　

○命兵部右侍郎宋邦绥、知武举。以刑部右侍郎张若溎、为武会试正考官翰林院侍讲学士王杰、为副考官　　

○癸巳。上诣皇太后行宫问安　　

○御依清旷勾到秋审官犯、服制、及云南、贵州、情实罪犯。停决官犯十一人。服制斩犯三十一人。贵州斩犯三人。余三十三人、予勾　　

