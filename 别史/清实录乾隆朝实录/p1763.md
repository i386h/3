<!-- { "loadSidebar": true } -->
○吏部议准、调任山西巡抚和其衷疏称、山西长治县丞。上年移驻西火镇。西火镇巡检。掣回潞城县虹梯关。黎城县吾儿峪巡检。移驻潞城县石城里。应各照移驻屯地方。铸给印信。从之　　

○蠲缓江西德化县。上年被水灾民额赋有差　　

○旌表守正捐躯之河南临漳县民李喜妻张氏　　

○是日、御舟驻跸塘栖　　

○乙丑。上诣皇太后御舟问安　　

○谕、前据福建学政纪昀条奏、敬避庙讳御名一摺。经大学士等、会同礼部议覆。请将偏旁各字。缺笔书写。原属臣子敬谨之意。嗣经武英殿校改书版。推广字类。如率炫等字。亦俱一律缺笔。朕思庙讳御名。偏旁字画。前代如石经刊本。俱系缺笔。自应仿照通行。但祇可令现在临文缮写。及此后续刊书版。知所敬避。若将从前久经刊藏之书。一概追改。未免事涉纷扰。至上中嵌写之字。与本字全无关涉。更可无庸回避。嗣后如遇庙讳御名。应行敬避缺笔之处。仍照旧例遵行外。所有武英殿颁行字样。及纪昀所请改刊经书之处。俱不必行。将此通谕中外知之　　

○谕军机大臣等、李星垣奏、代土田州岑宜栋。进献银两一摺。甚属乖张悖谬。不堪之至。李星垣前此代岑宜栋奏请入觐。已属多事。经朕批示。尚不知悛改。今复为此奏。伊若非得受岑宜栋贿赂。岂肯代伊奏请。不然。则是借此吓。诈巧取。皆不可知。李星垣已于百色封盐案内。降旨革职。著就近交与冯钤。即行拏问。会同李侍尧。严加详鞫。如审有婪赃贿嘱情弊。即一面奏闻。解交刑部重治其罪。即讯无受贿之事。而以苗疆专阃大员。如此举动乖张。亦应解部治罪。李侍尧等、务须彻底根究。毋得稍有宽纵。著将此传谕知之　　

○豁除两淮丰利场。坍没灶地四十八项六十九亩有奇额赋　　

○是日、御舟驻跸石门镇　　

○丙寅。上诣皇太后御舟问安　　

○谕、江西巡抚印务。著明德前往署理。俟新放巡抚到任后。再回江苏本任。其江苏巡抚事务。仍著庄有恭暂行兼管。俟明德回任交代后。再行赴京供职　　

○谕军机大臣等、据桑寨多尔济奏称、哲布尊丹巴呼图克图坐床以来。赛音诺颜部落喇嘛清苏珠克图诺们汗。未来叩谒。亦不遣人前来。令堪布诺们汗尚卓特巴等、差哈勒噶齐喇嘛沙喇布询问。伊托词支吾。复令沙喇布。拜见彼处一小喇嘛。令其询问前世呼图克图之亲随老喇嘛。据云清苏珠克图诺们汗。前曾力言此小喇嘛。系哲布尊丹巴呼图克图之后身。今未得为呼毕勒罕。心存怨忿。或乱人心等语。清苏珠克图诺们汗。叩谒哲布尊丹巴呼图克图与否。在彼无甚关碍。但哲布尊丹巴呼图克图。系喀尔喀等、供养之大喇嘛。从前据西藏吹钟等、以里塘降生属实等因具奏。曾经晓谕四部落。四部落会盟。迎请坐床。今清苏珠克图、推戴彼处一小喇嘛。为呼毕勒罕。且露形迹于沙喇布。倘喀尔喀等、妄生疑虑。于事大有不便。著交将军成衮扎布、派侍卫、台吉、各一员。将清苏珠克图处小喇嘛。护送来京。如尚未出痘。即送至热河。俟朕看视后。再为定夺。将此传谕桑寨多尔济等知之　　

○以甘肃庆阳协副将祖云龙、为湖广镇筸镇总兵　　

○是日、御舟驻跸嘉兴府北教场　　

○丁卯。谕军机大臣等、卞塔海等奏、擒获乌什回人额伊敏。供称驻劄大臣等、从前派出屯田回人。前往伊犁。所购马匹牲只。及采买官粮。均未给价。又将瘦羊四百只。每只令回人缴价四两。此项银两。俱系哈密回人侵蚀。至运送沙枣树科之时。赖和木图拉。克弟谋逆。伊父额色木图拉阻止不从。因在素诚署前放火拆屋。素诚与阿布都拉。杀贼数人。后见贼势愈众。先杀其子。复行自尽。阿布都拉被擒。以女与赖和木图拉之子为妻。始未杀害等语。前据捉生询问。阿布都拉。被回人拘禁。朕尚以阿布都拉。系玉素布之弟。必不肯屈节。今观伊平日纵容所属。侵蚀回人银两。又纳女于赖和木图拉。希图临难苟免。此与叛逆何异。岂可以其为玉素布之弟。遂从宽贷。著传谕明瑞。伊至乌什之日。务将此等情节。查讯明确。若果所传不妄。非独逆回等、当族诛示惩。即阿布都拉。亦当明正典刑。其运送木植。累派回人之处。俱著查明具奏　　

○又谕、据德福奏称、卞塔海等、拏送乌什贼人数名。交萨里讯问等语。卞塔海等、一有俘获。即应研讯情形。乃转送德福。德福又委之萨里。据所供亦无关紧要。何不于军前正法。又烦远送。朕意或趁将军大臣等未至之先。扬我军声。释放伊等回城。令其传说。使贼人内溃。此亦取乌什之一策。卞塔海总未计及。看来伊识见甚小。不过接战数次。即束手无策。徒日望援兵之至。此时倘逆回等、闻风兔脱。又如雅尔哈善之取库车。则伊等罪尤难逭。且办理乌什。亦不必定以克城为急。惟严加防范。俾无从得食。自可计日就擒。俱著传谕知之　　

○大学士管两江总督尹继善等奏、据浙江学政钱维城奏、请敕发御制诗初集。二集。御制文初集。各一部。交直省布政司。照颁发经书例。一体刊行。应如所请。广为刊布。以式士林。得旨、准其刊布。著向武英殿请领　　

○户部议准、大学士管两江总督尹继善等疏称、凤阳、长淮、二卫。坐落寿、凤等州县。暨本卫屯田。前据漕运总督杨锡绂题请。每亩酌议徵津一分。以济漕运。查较别卫屯田。每亩三分六分。以及粮一差一者。所徵犹薄。且有益穷丁。应请如该漕督原议。按亩徵解。给丁办运。从之　　

○旌表守正捐躯之安徽阜阳县民邢连举妻李氏。山西平遥县民张秉恩妻李氏。陕西邠州民袁学聪妻韩氏　　

○是日、御舟驻跸南斗圩　　

○戊辰。上诣皇太后行宫问安　　

○谕、江西巡抚员缺著明山调补。广东巡抚员缺。著王检调补。湖北巡抚员缺。著李因培补授。明山接到谕旨。即赴江西新任。广东巡抚印务。著总督李侍尧暂行兼管。王检现署湖南巡抚。俟图勒炳阿病痊后。再赴广东新任　　

○又谕、食二两钱粮水手头目吕圣林。刘星太等。俱赏给八品顶带。每目仍加赏给钱粮一两　　

○又谕、京城水手网户。著加恩各赏给一月钱粮。江南水手头目等、各赏给一两重银锞两个。水手等著赏给一两重银锞各一个。拉纤河兵。各赏一月钱粮　　

○是日、驻跸苏州府行宫。翼日如之　　

○己巳。谕曰、范时纪著调补仓场侍郎。其工部侍郎员缺。著李宗文调补。礼部侍郎员缺。著程岩调补。仍留直隶学政之任　　

○大学士傅恒等奏、江苏学政李因培奏、宋臣朱长文乐圃书院。文天祥专祠。请敕赐扁额。臣等承旨恭拟呈览。至韩世忠祠庙。乾隆十六年。已恩赐扁额。惟丘垄尚虞薪采。请交地方官修理。得旨、应修理者修理。寻赐朱长文乐圃书院扁。曰道园养素。文天祥祠。曰正气成仁　　

○伊犁将军明瑞等、以伊犁河新筑满洲驻防城。及哈什回人。新筑城工告竣。奏请赐以嘉名。寻定伊犁河驻防城。曰惠远。门。东曰景仁西曰说泽。南曰宣闿北曰来安。哈什回城。曰怀顺　　

○明瑞又奏、前遣观音保。领兵先往乌什应援。二月二十五。闻乌什大臣被害。卞塔海未能即获贼首。臣应领兵前往。除爱隆阿巡边所领兵。一千二百名。观音保赴援兵五百名外。臣派满洲。索伦。察哈尔共兵一千一百余名。与阿奇木伯克公茂萨。领回兵二百名。于闰二月初五起程。又派素尼尔图。往迎爱隆阿。如未起程。不必令哈萨克等闻知。惟密告绰克托。即回伊犁驻劄。又现在官兵渐集恐逆回闻风。逃入布噜特等处。已行文德福。与纳世通。会商堵截。如兵不能分。俟观音保到日商办。报闻　　

○庚午上诣皇太后行宫问安　　

○谕、吏部侍郎员缺著范时绶补授。仍兼镶蓝旗汉军副都统　　

○军机大臣等议奏、前据黑龙江将军富僧阿等奏称、该管兵内。有应代祖父赔还银两。请免息。将本银展季扣还。官员亦照此例。于季俸内。坐扣两月归还新放新挑官兵。遇婚丧赏借银者。不必待下季。即将库贮银动借。当议此事可行。令将库贮银数。敷借与否声明再议。兹据查明黑龙江等处。所收滋生息银。足敷赏借。应如所请。兵丁代扣银两。免息展季扣本。前锋领催。每季扣银四两马甲三两。水手匠役。一两五钱。官员。每季坐扣两月俸银归本新挑新放官兵。应赏借者。即动项借给。报闻　　

○户部议覆四川总督阿尔泰奏称、成都新添移驻官兵。需米较多。购籴维艰。经按察使石嘉礼奏、请将应支口粮。半给折色。半派附省州县。将额徵地丁银。改徵米石运支。奉旨交议。事属可行请如该按察使所奏。改运搭放。并加徵一五耗米。以为运费。其运米。照运金川粮例。每石每站。给价一钱。稍远州县。耗米不敷运脚者。以路近州县。有余耗米拨补又贮米仓廒。除将省城府县。及满城内。共旧仓七十余间量修外。添建三十间。此项兵米责令成都府知府。督同理事同知经理。府经历管看。仓夫斗级。于成都府。及事简州县额设内。酌拨至乾隆十二年。原任副都统卓鼐奏、请动项交成都府属州县。分买米二万石酌放。现既改徵一半米石此项应停止。均应如所请惟运脚。未便以附近州县援运军需例。一律支销应令该督分晰该州县经由水陆程站。妥酌册报再议。从之　　

○又议准、广西巡抚冯钤疏称、粤西庆远府属。河池州响水厂铜矿。开挖有年。地力渐薄。委员查勘近年产铜衰。应封闭。从之　　

○豁除湖南武冈州。上年水冲难垦民屯田一顷六十一亩有奇额赋　　

○是日、驻跸灵岩山行宫　　

○辛未。遣官祭明太祖陵。并遣官至晋臣卞壸、宋臣曹彬、明臣徐达、常遇春李文忠、方孝孺等、及故总督于成龙、傅腊塔等祠墓。拈香奠酒　　

○谕军机大臣等、向来军机大臣。所奉寄信谕旨该督抚等具摺覆奏时。止称接准廷寄。及军机处字寄。并不书写承旨衔名。于体制殊未允协嗣后凡各省督抚等。接准军机大臣。遵旨寄信传谕。有应具摺覆奏者。俱著将寄信内。所开承旨人名。一一开写。不得但称廷寄。及军机处字样。可于奏事之便。传谕各督抚。一体通传应行奏事之各该衙门遵照　　

○是日、驻跸苏州府行宫。翼日如之　　

○壬申。谕军机大臣等、纳世通奏、领兵至乌什。与卞塔海会合攻城。击败贼人等语。看来贼势穷蹙。闻我兵陆续前往。必畏惧潜逃。今卡座防范既严。纵有逃脱者。不过往布噜特等部落。伊等焉敢容留。倘稍有抗违。自可一并办理。至乌什回人所伤官兵。事定后。自当查明优恤。惟素城咎由自取。不得入于请恤之数　　

