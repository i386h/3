<!-- { "loadSidebar": true } -->
○谕军机大臣曰、巴延三等奏、查审沙湾茭塘剧盗供情一摺。据称、连日严讯各犯。供出沙湾之石棋汛水陆弁兵。向有得受盗赃。纵容出入情事。现在严查拏究等语。岂有此理。营汛弁兵。原为查拏盗贼而设。乃竟敢与各盗通同往来。分受赃物。纵容出入。几至藉寇兵而赍盗粮。实属从来未有之事。断难稍为轻贷。著即速严行审究。其得受盗赃。起自何时。及此外有无供资盗用。往来通信之事。一一审明。将坐地得赃之水陆弁兵。即照强盗律定拟。以示惩儆。至该省武职大员。一任兵丁等、与盗贼往来。毫无觉察。营伍至不可问如此。其平日所司何事。现已另降谕旨。将章绅拏问。其管辖沙湾等处之总兵、副、参、游、守等、俱著查明。严行参奏。至凌大头蓉等、竟敢纠集至二百余人。盘踞沙湾等处。恐不止于洋面劫掠。或竟有如前宋之宋江等、纠集党与。横行不法情事。亦未可定。巴延三等、务宜实力根究。彻底严办。毋使该犯等稍有支饰审明后仍遵照前旨一面办理。一面奏闻。毋得迟缓。以致别生事端。其或有误拏误扳之犯。亦即分别办理。一面省释。一面奏明。至此案盗犯。据奏、系派委知府李天培查办。该员朕亦素知其能事。但从前曾经李侍尧保荐。虽不同旗。均系汉军。又与李侍尧同姓。若李天培查办此案。为李侍尧出脱地步。则是自取罪戾。巴延三、李湖、办理此案。尚属认真。若因查询起事年月。稍有瞻顾。亦必不能逃朕洞鉴也。其现在获犯审办缘由。并著迅速具奏　　

○调正白旗汉军副都统惠龄、为镶蓝旗满洲副都统以内阁侍读学士署理藩院右侍郎赛音伯尔格图、为正白旗汉军副都统　　

○壬申。旌表守正捐躯四川乐山县民胡世禄妻古氏　　

○癸酉。遣官祭贤良祠　　

○河东河道总督李奉翰奏、本年河水。较往岁大汛之时。更为旺盛。臣督办考城芝麻庄坝工。正在下埽堵筑间。适河水骤涨。滩地全漫。幸料物人夫有备。各工抢护平稳。漫水已消十分之六。现在堵筑各滩进水沟槽。将坝工克期堵闭。补还五堡原堤。得旨、以手加额览之。俟汝报秋汛平稳时。交部议叙。今萨载丁忧。不得已、仍令汝暂往睢宁。堵筑漫口。将一切防守。备悉告之国泰。兹漫水已消。想幸无事。若此处不可离。则俟国泰到豫。汝再起身速往可也　　

○谕军机大臣等、前令国泰、兼署河东河道总督。并传谕该抚、即日驰赴河南。赶办堵筑事宜。兹据李奉翰奏、本年河水。较往年旺盛。现在加紧堵筑各滩进水沟槽。将坝工克期堵闭。补还原堤各等语。已于李奉翰摺内批示。令其将一切防守事宜。备悉告知国泰。若李奉翰未可即离该处。则俟国泰到豫。再赴睢宁。此时李奉翰、尚在豫省工次。所有睢宁两坝埽工。固关紧要。而豫省黄河。水势旺盛。虽现已消落。其堵筑堤工。亦须加紧办理。著传谕国泰、即速驰往河南。俟李奉翰将该处事宜。面为详悉告知后。李奉翰即日前赴睢宁。办理南河要工。将此由六百里谕令知之　　

○大学士管刑部事务英廉等奏、本年顺天乡试。拏获传递文字之陈七等各犯。现在逐一查审。从严究办。得旨、此案包揽传递。俱陈七一人。乃当监临拏获讯供时。仅据供出徐瀛选一犯。而于入场作弊之薛灏等、匿不供吐。且捏称系场外之吏韶均、代作递进。以致薛灏、储椿年、华振声、方大中等、均于场后闻风逃逸。陈七居心狡诈。情罪甚为可恶。著交英廉等、将陈七严行夹讯。令其供出逃犯籍贯。并将因何不即供出薛灏等之处。逐一审讯明确。从重办理。其在逃之薛灏、储椿年、华振声、方大中等四犯。著一面严行躧缉。一面飞速行知各原籍督抚、查缉务获。解交刑部。按律治罪。毋致幸逃法网　　

○调安徽巡抚闵鹗元、为江苏巡抚。以河南布政使农起、为安徽巡抚。调四川布政使李承邺、为河南布政使。以四川按察使查礼、为四川布政使　　

○甲戌。上自避暑山庄回銮。谒东陵、西陵、　　

○谕、朕此次恭谒两陵。所有沿途经过地方。著加恩蠲免本年地丁钱粮十分之三　　

○又谕、今闻理郡王溘逝。朕心甚为轸念。著遣皇孙绵恩、往奠茶酒　　

○敕谕班禅额尔德尼曰、尔以朕七旬万寿。来京祝嘏。朕询及达赖喇嘛呼毕勒罕学业。尔奏称、呼毕勒罕、年现长成。深明经典。朕闻不胜欣喜。特派大臣呼图克图、赍持金册往封。兹以尔教训呼毕勒罕、学习经典。奉持清戒。广扬释教。使番民蒙福。朕甚嘉焉。故特颁赏币物。尔其祇受。嗣后宜仰体朕心。扶持达赖喇嘛。大兴黄教。为天朝亿万年延洪称庆。特谕　　

○军机大臣等议覆、密云副都统都尔嘉咨称、已故马甲伊福泰之母、及伊妻子、一并送京。请照健锐营例。给与半分钱粮等语。查密云县驻防兵丁。虽非健锐营可比。但系初往驻防。一切未能服习。且该地距京城较近。未便照别省驻防兵丁例办理。请嗣后密云县故兵之妇。有子嗣者。该副都统酌给养育兵缺。仍留彼处。如无子嗣者送京。该旗照例办理。至现在马甲伊福泰之母、及其妻子、业已送京。即由京城该旗安插可也。得旨、此等有子嗣之孀妇。应仍留彼处。将其子挑补养育兵缺。以资养赡。今乃令其回京。殊觉滋扰。都尔嘉、办理甚属错误。著交部察议。余依议。　　

○以广东肇罗道孙嘉乐、为四川按察使　　

○是日驻跸喀喇河屯行宫　　

○乙亥。驻跸常山峪行宫　　

○是月、漕运总督鄂宝等奏、本年重运粮船尾帮。于八月十一日。全数催出临清。至三进各帮。现多行抵津关。得旨、览。今年漕运迟到。究系何故。汝亦不必来。速催回次。毋误明年之运可也　　

○浙江巡抚李质颖奏、诸暨县、山水骤发。淹损民田庐舍。现饬府县查明。先给一月口粮。并予葺屋银两。其应行赈济、及本年钱粮分别缓免之处。另行查办。又萧山、嵊县、新昌、东阳、浦江、义乌、六县、虽被水较轻。亦逐一查明酌办。得旨、应赈恤者。妥协料理。俾受实惠　　

○又奏、仁和、海宁、二州县、一带海塘。目下大汛已过。工程稳固。查西塘调字等号柴塘。前因潮溜湍激。间有矬蛰。现饬备贮料物。俟霜降后。将竹篓赶砌。又前请接建暑字等号柴塘。所有底柴腰柴。已经镶砌签桩。现在加镶面柴。其藏字等号、接建竹篓工程。该处底沙尚高。亦陆续下篓、签钉关桩。八月内俱可完竣。得旨、览。三宝所称涨沙之法。汝等试行否。何总未奏及　　

○湖广总督富勒浑等奏、上年钟祥县民堤。被水溃决。经臣等奏请赏借公项兴修。于本县及下游协济之天门京山、潜江等县、分年徵还。内查天门县、协修堤费银九千八百八十五两。较京山潜江独多。原限二年完纳。民力未免拮据。请展作三年归款。得旨、如所请行。该部知道。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百十三


大清高宗法天隆运至诚先觉体元立极敷文奋武孝慈神圣纯皇帝实录卷之一千一百十四　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。九月。丙子朔。户部等部议覆、吉林将军和隆武奏称、赫哲费雅哈人等、每年进贡貂皮。及颁赏伊等币物。向无收贮库座。不免潮湿朽坏。请于三姓地方。建设库楼三间。应如所请。从之　　

○是日、驻跸两间房行宫　　

○丁丑。谕、从前古北口官兵。祇系该处四品协领管辖。并无大员。故特命热河副都统兼管。今密云县现设有驻防副都统。古北口相距甚近。所有该处官兵。即著密云副都统兼管　　

○又谕、古城系独任之缺。著伊里布调补。乌噜木齐领队大臣、著巴林泰调补。　　

○军机大臣等奏、据革任河东河道总督姚立德、呈请据情代奏。愿于南河、河东、等处。自备资斧。效力赎罪。得旨、姚立德、著发往南河。交与萨载等、以河工同知、差遣委用。效力赎罪　　

○刑部议奏、凡分赏为奴回犯。及军营带来回子。俱令本主呈明各该旗、分别入册。如有转卖他户。及分送亲戚者。亦令受主呈明入册。不得私相辗转易主。违者、将本主均照违令律议处。再比等为奴人犯。伊主应严加管束。如有在外行凶为匪情事。将不行约束之伊主。照例罚俸一年。至回子人等、有设立佐领、骁骑校、属内务府管辖者。有属理藩院管辖者。如回众等在外滋事。其失察之该管官、亦分别议处。从之　　

○是日、驻跸要亭行宫。　　

○戊寅。谕、今夏雨水较多。京城房屋。间有坍损。八旗兵丁。生计不无拮据。著加恩普赏给一月钱粮。以示优赉。该部知道　　

○又谕、今年秋审情实各犯。著停其勾决　　

○以协办大学士吏部尚书嵇璜、为大学士。兵部尚书蔡新、为吏部尚书、协办大学士。调工部尚书周煌、为兵部尚书。以兵部左侍郎周元理、为工部尚书。原任礼部右侍郎沈初、为兵部右侍郎。　　

○是日、驻跸密云县行宫　　

○己卯。谕、前据李奉翰奏、豫省黄河水势叠长。考城芝麻庄、坝门刷深。工程吃紧。该河督等、饬委该地方官、协力抢办。据报险工俱各保护平稳。本日复据李奉翰、杨魁奏、考城五堡外滩芝麻庄坝工。自八月二十二日后。溜势稍缓。随董率在工各员弁。实力赶办。于二十九日。挂缆合龙。堵闭稳实等语。览奏欣慰。此次考城漫口。虽未经掣动大溜。但值此河水陡长。沟槽漫溢之时。该河督等、董率道厅备弁、昼夜赶镶。分坝堵筑。克期合龙。办理尚为迅速。李奉翰、杨魁、均著交部议叙。所有在工文武员弁、并著该河督等查明。一并交部、照例议叙。以示奖励。该部知道　　

