<!-- { "loadSidebar": true } -->
○山东巡抚爱必达奏自夏入秋。德州、东平、宁阳、滋阳、金乡、定陶、钜野乐安昌邑、高密、等十州县。洼地秋禾被淹。得旨、被水之处。在通省中为十分之几。成灾若何速奏以慰朕怀。寻奏近据德州卫、济宁州、济宁卫、邹县汶上、峄县、嘉祥、鱼台、单县、城武曹县、临清卫、寿光、安邱、平度、潍县、等十六州县卫。续报水淹合计通省被水之处。不及十分之一。现已确勘。将被水地亩、应徵新旧钱粮。暂行缓徵。乏食贫民。照例抚恤。其未被水处。高粮小米。次第登场。民情宁怗。得旨、览奏俱悉。有应行抚恤者、尽力妥为之。　　

○山西巡抚明德奏、准兵部咨军机大臣议覆达松阿等奏、将山西省边墙坍塌之处。令地方官兵、以土石筑砌等因。查晋省边墙。向日原系边民、边军、营兵、合力修筑。但未经奏明办理。且无大员督查。不免日久废弛。应请嗣后令文武各官。照旧例督率修筑。并交与大同镇臣暨雁平道每年秋后、会查一次。臣于巡查营伍之时。亲往查验。如不修整。将该管官弁参处。报闻。大学士管陕甘总督黄廷桂奏沙克都尔曼济等一千余户大约七八千人。因值荒歉远来就食。自应加恩赏恤查原办牛二千五百五十余头羊三万七千余只。八月内可抵军营。米面青稞共一万六千余石茶五千八百余封。足敷赏给伊等过春之用得旨、览奏俱悉。　　

○署陕西巡抚卢焯奏、长安、醴泉、兴平、鄠县、大荔、朝邑、华州、华阴、蒲城、潼关厅、安定、邠州、长武、等十三厅州县被水被雹冲坍房屋。淹伤秋禾。均属一隅之灾。应先行抚恤一月口粮。并给银葺屋。俟勘定分数奏请加赈。得旨览奏俱悉。赈恤之事妥协办理。毋致失所又奏州县贤否。详注考语得旨摺留览。州县官人人为之出考语而藩臬道府皆置不问可谓不知领要。则州县之考语。亦不过如大计册而已未可信也。　　

○两广总督杨应琚奏、粤盐行销日广。亟需设法垦辟。查高州府属茂晖场、可开生盐田七百＜土屚＞电茂场可开生盐田六百一十一＜土屚＞。递年就田灌晒。可得生盐十余万包。查明俱系官荒无碍民业。应给予附近民灶、承垦灌晒。俟垦成日计田纳课。得旨允行。　　

○又奏、思恩地处苗疆。仓储最关紧要。郡城向无廒座。将应贮谷四千石。寄贮武缘县仓。节经借拨。应须交纳买补。拟饬该府就近收买存贮。需仓六间。于闲款动支估建。得旨允行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百十九


大清高宗法天隆运至诚先觉体元立极敷文奋武孝慈神圣纯皇帝实录卷之五百二十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子。九月。丙寅朔。上行围。　　

○谕军机大臣等、前因擒拏青滚杂卜、降旨令阿拉善贝子罗布藏多尔济、选兵一二千名。听候调遣。今将军成衮扎布、遵朕谕旨。已带兵前往擒拏逆贼。诸务俱次第办理。所有罗布藏多尔济豫备兵丁。著停其派往。　　

○吏部议覆、两广总督杨应琚等奏称、粤盐行销六省。需盐甚多。向设大使十三员。专司发帑收配、催课、缉私等事。其间有场地辽阔。地＜土屚＞繁多。大使一员、难以兼顾者。则又分栅督收。委员管理。请将归善县之淡水场。分出大洲、＜土敢＞白、二栅。海丰县之石桥场。分出小靖一栅。俱改为盐场实缺。各设大使一员。照例以五年报满。颁给钤记。阳江县之双恩场。香山县之香山场。新安县之归靖场。俱改为委缺。所有原颁钤记。送部查销。其裁缺大使三员。即请改补新设之大洲等三场。至大洲等三场。应徵丁课。按照所辖丁田、核计分徵。其双恩等三场、原设丁课。仍归阳江等县场徵收。均应如所请行。从之。　　

○侍卫诚林等奏、据员外郎永常报称、自第十六台、至第二十二台。俱已派兵接续。其自第二十三台、至二十七台。经贝勒达什丕勒、每台各派兵五名。马十五匹。驰递事务。复据亲王德沁扎布、遣护卫达玛林报称、已将二十八九两台。派兵接续。又闻二十九台、至乌里雅苏台各台站。俱经驻劄乌里雅苏台大臣、委员带兵、按站接续。报闻。　　

○四川总督开泰疏报、灌县、绵竹、汶川、华阳、等四县。开淘盐井。增边引一千张。每岁抽课税银、五百九十两有奇。　　

○浙江巡抚杨廷璋疏报、宁海、太平、青田、遂昌、永嘉、云和、等六县。升科田、地、山、塘、荡、共一百三顷五十八亩有奇。西安县垦田、一十七顷六十四亩有奇。常山、丽水、二县。垦田、地、二十五顷二十六亩有奇。镇海、临海、兰溪、汤溪、西安、常山、丽水、等七县。报垦成熟额外田、地、塘、共二十顷九十亩有奇。　　

○缓浙江安吉州、仁和县、二十年水灾额赋。　　

○是日、驻跸准乌拉岱大营。　　

○丁卯。上诣皇太后行幄问安。　　

○行围。　　

○谕军机大臣等、据德沁扎布等、移咨集福文内称、舒明等已调厄鲁特车凌等兵丁。且有将喀尔喀王公等俱行擒治之语。是以巴勒达尔等、俱回游牧等语。朕前降旨、令将军成衮扎布、调遣车凌、达什达瓦等兵丁齐集军营。原因众喀尔喀等、均为叛贼煽惑。不得不为筹办。今不过擒拏一么＜麻骨＞逃虏。则厄鲁特车凌等兵。不但无庸遣派。并可不令与闻。至擒治喀尔喀王公一语。尤属不经。朕抚驭臣下。纲纪肃清。即一军士赏罚。亦必请旨遵行。喀尔喀王公等、自问并无罪谴。何至即行擒治。此明系伊等擅弃台站卡座。惧罹罪网。故为此饰词以藉口耳。著即晓谕众喀尔喀王公等、现在各处调遣兵丁、尽行彻回。伊等务宜各安游牧。奋勉效力。毋事惊惧。舒明、阿兰泰等、前此办理。殊属未协。已降旨令成衮扎布、查明具奏。现命纳木扎勒、为参赞大臣。舒明等、务宜和衷共济。随同将军成衮扎布、速擒逆贼。毋得稍存退诿。　　

○是日、驻跸敦达乌拉岱大营。　　

○戊辰。上行围。　　

○遣官祭黑龙潭昭灵沛泽龙王之神。玉泉山惠济慈佑龙王之神。　　

○谕军机大臣等、据遣往军营侍卫瑚毕图报称、途中遇喀尔喀等抢夺物件。旋行谕止等语。喀尔喀扎萨克台吉等、俱不为青滚杂卜所惑。仍赴台站卡座效力。而其属下无知人等。尚有肆行抢夺者。此风断不可长。且于伊等生计、亦大有关系。伊等所用布疋茶叶等物。全赖内地商人贩往。今若任其抢夺。不行追还。则商人自必裹足不前。且从此各部落互相效尤。为害滋甚。如准噶尔部落、分裂至此。皆彼此互相抢夺所致。著通行饬禁。并令该扎萨克台吉等、将沿途抢掠贼人。一一查出。从重治罪。以示惩戒。　　

○是日、驻跸布尔噶苏台大营。　　

○己巳。上诣皇太后行幄问安。　　

○行围。　　

○谕军机大臣等、据瑚图灵阿等奏称、已选派察哈尔兵丁一千名、带往军营等语。现在喀尔喀王公等、俱各派兵接续台站。将军成衮扎布、亦即遵旨往擒青滚杂卜。察哈尔兵丁、毋庸调往。著传谕瑚图灵阿等、即令兵丁各回游牧。但念伊等迅速启行。虽行走不过数日。然业经整装前往。不无所费。著加恩将派出兵丁一千名。各赏给钱粮两月。以示优恤。　　

○吏部议奏月选及试用人员。具呈亲老者。仅照本员呈词。恐有假捏。嗣后月选官、由督抚给咨赴选者。令该员于亲供内、开明现存祖父母父母、实在年岁。地方官加结、送部存案。其不由原籍督抚给咨人员。出咨衙门及该员所取同乡京官印结。将现存祖父母、父母、年岁咨部备案。如具呈亲老。臣部查核相符。行查该员原籍。令该地方官加结咨部。准其改补近省。应补时、仍令坐补所掣之缺。并仍发原掣省分委用。如行查时、该督抚转行查核。与原赴选亲供年岁不符。将原详请咨地方官、并出咨衙门、出结同乡京官、分别议处。从之。　　

○定边左副将军哈达哈等奏、据贝子达尔扎等报称、边卡地方。见哈萨克千余人。自巴颜山向西前行等语。臣等即派扎萨克三都布等、带兵六百名。前往奋击。臣等随亦带兵策应。共将哈萨克击败、斩馘百余人。夺其马匹辎重并生擒五人。逐加刑讯。供称、现在带兵迎战。即系阿布赉。其阿睦尔撒纳、霍集伯尔根等、带兵一千名。往寻西路大兵前去。阿睦尔撒纳、自至哈萨克境内、我部落内老成晓事之人。佥谓阿睦尔撒纳、为害四卫拉特。归附大皇帝。今复背叛。窜入我地。是特移祸于哈萨克。若不即行擒献。恐俱不能安生而阿布赉以阿睦尔撒纳、如穷鸟投林。希图免死。不便遽行执献。遂与阿睦尔撒纳商定。令各游牧凑集兵丁。阿布赉先领兵一千、至蒿哈萨拉克山。遥见兵势甚大。心怀畏惧。旋为大兵击败。前此阿布赉知大兵将至。即将游牧远移等语。臣等伏思哈萨克众情犹豫。阿布赉袒护阿逆。堕其奸计。今击败逃窜。阿布赉业已胆破。臣等即行带兵追逐前进。下部知之。　　

○定边右副将军兆惠等奏、前奉旨令于伊犁附近地方、酌量派遣绿旗兵丁屯种。查自巴里坤、至济尔玛台济木萨、乌噜木齐、罗克伦玛纳斯、安济海晶、等处。俱有地亩可资耕种。伊犁附近地方。约有万人耕种地亩。崆吉斯、珠勒都斯等处可种之地亦多。但须豫为筹办。方不误来春耕种之期。现在伊犁有回人三十余名。拟酌增至百人。请敕巴里坤办事大臣、及甘肃抚臣、派出绿旗兵一百名。委员酌带耔种、农具、耕牛、于明年正月内前来。臣等按地分给耕种。俟试看一年。再行办理报闻　　

