<!-- { "loadSidebar": true } -->
○参赞大臣伍岱奏、派往谷噶兵四千名。已令总兵达色等、带领起程。本处所存官兵。自后路孟拜拉、至萨尔赤鄂罗。及拉布山、达尔扎克、莫尔敏、达尔扎克山梁后沟、并新占达尔杂木、班杂尔山梁、均派员带兵。接连驻劄。其凯立叶山峰三卡。臣领兵驻守。三月十二日亥刻。有贼三百余名。来扰班杂尔南边卡座。官兵奋勇击杀。而驻守班杂尔山梁官兵。又由后路攻击。贼即败遁。计杀贼三十余人。至十八日。贼又来扰山兆卡座。卡兵正与相持。前锋平保、领兵接应。贼亦随即奔逃。谕军机大臣等、伍岱将凯立叶一路所余兵丁。分驻防守。并两次击败贼众。甚属可嘉。凯立叶一路。虽暂不能深入然严守地方。实为紧要。如稍不留意。以致失利于贼。于全军声势。关系匪轻。将此传谕伍岱、严饬各处官兵。昼夜严守。如遇贼人攻劫。务须互相救援。痛加歼戮。即贼畏惧不来。亦不可经时坐守。盖我军分路前进。贼众岂有不知。必将凯立叶贼番。拨于将军阿桂等军前救应。伍岱不时派兵攻取。自可以分夺其势。只不可伤损我军耳。至阿桂处消息。尤当时刻探听。如彼处得利。伍岱亦可相机直入。并将此谕阿桂知之。　　

○吏部带领京察王大臣验看之四五品京堂、翰林院侍读学士胡高望等、四十一员引见。得旨、胡高望、董诰、德昌、钱大昕、李汪度、达敏、毛辉祖、奇臣、永信、傅作霖、俱准其一等　　

○乙酉。上诣南郊斋宫斋宿　　

○谕军机大臣等、前此海子南红门外磁各庄等处。生有蝻子。随经福隆安、蒋赐棨、同往查看。业经扑净。嗣闻海子回城门内、三间房两处。亦有蝻子萌动。旋经管理南苑之金简等、前往查捕。兹据奏业已搜扑净尽。因询金简、以昨岁近京一带。并未闻有生蝗之处。何以今春忽有蝻孽潜滋。金简覆奏、以在海子时。曾询之土人。称系旧年九月。收获庄稼后。曾有飞蝗一阵。在此经过。歇落片晌。致有遗孽等语。近畿去秋果有飞蝗。何以未据周元理奏及。或收成以后。无伤禾稼。地方官未经禀报。抑或周元理、因其时无碍田功。遂未据禀入告。著传谕周元理、将上年九月内。何处曾长飞蝗。并因何未奏缘由。即行据实覆奏。再前因磁各庄蝻子窃发。曾传谕周元理、令于所属留心查捕。昨据覆奏、业经派委妥员查办。虽二十八日、近京业已得雨。虫孽或可渐消。但海子内之蝻。仍系雨后所长。未识直隶各属情形。是否相同。著周元理、再行严饬委员。实力确查妥办。亦即据实覆奏。将此由三百里发往。传谕知之。寻奏、查海子邻近地方。上年并无蝻孽。惟九月间、见有飞蝗停落。旋即飞去。彼时因庄稼收获。遂未报官。不料即有遗孽。臣现在严饬各属。加意搜查。倘有萌动。立即扑灭净尽。得旨、知道了。既未成蝗飞去。姑宽此次。以后慎查可也。　　

○丙戌。常雩。祀天于圜丘。上亲诣行礼　　

○诣畅春园、问皇太后安　　

○幸圆明园　　

○丁亥。谕、据陈辉祖奏、襄阳城守营游击长安、于营务漫不经心。配造解川火药。但委备弁经理。该员茫然不晓。转多任意指斥。颠倒错误。又将额兵私带役使。派令跟班。迟即棍责。实属玩违不职。请旨革职等语。朕简用满洲人员、为外省武职者。原因满洲风气诚朴。弓马熟娴。使之训练绿营。示之标准。期挽积习而收实用。今长安、以满洲擢居外任。不但不能实力振作。使营伍改观。转渐染绿旗浮惰气习。玩弛公务。任意妄行。甚属不堪。若仅予革职。未足示儆。长安、著革职。发往伊犁。自备资斧效力赎罪　　

○督理粮饷四川总督富勒浑、浙江布政使郝硕奏、楸砥新路开通。长运滚运之粮。渐次到站。所有玛尔当、至明郭宗各站。即应裁彻。其防驻明郭宗、帛噶尔角克碉一带官兵。由美诺、及沃克什支领。防驻布朗郭宗、至玛尔当一带官兵。由萨拉支领。均属省便。又富勒浑、山西巡抚鄂宝奏、副将军丰昇额。既带兵赴谷噶会剿。所需粮石。应即由梭洛柏古一路供运。其留驻凯立叶官兵已减。需米较少。所有自卓克采、至达尔扎克、各站人夫。均应裁减。俟楸砥粮运充盈。再将凯立叶军粮。并入西路。由梭洛柏古、分运色木多。而腊觉沟、孟拜拉等站。均可裁彻。以归节省。谕军机大臣等、富勒浑等奏、酌停粮运。所办可嘉。军粮既由楸砥新路转运。其玛尔当至明郭宗各站。自不应复设粮台。前已降旨。令富勒浑等、即筹裁彻。今富勒浑所奏、与朕前旨适合。盖其地既非粮运正道所经。即不须多有官兵防护。若仍安设粮台。徒予贼匪以窥伺劫窃之隙。于事转无益而有损。昨冬阿桂不欲于此处安兵设站。想亦是此意。至阿桂会同丰昇额、现在统兵冞入。攻取勒乌围。贼酋等自应合力拒守。未必能复在小金川地方滋事。但富勒浑、长清、不可因此稍涉大意。凡关系军营后路。总须严密固防。设间有零星夹坝。亦必须上紧追剿。方为妥善　　

○予拉科出师伤亡之湖南永州镇总兵扎拉芬、祭葬如例。入祀昭忠祠　　

○戊子。谕、前以晋省绅士、捐助川省军饷银一百十万两。曾降旨令巴延三、查明等差。开单具奏。交部议叙。嗣经该部议奏。俟解银到川之日。再行奏请办理。昨据文绶奏、此项银两。俱经解交川省藩库收贮等语。该省绅士。踊跃抒诚。并能迅速自行解运。甚属急公。著该部查照所捐银数。即行分别议叙。以示嘉奖　　

○定西将军尚书阿桂、参赞大臣领侍卫内大臣色布腾巴勒珠尔奏、臣等接富勒浑摺稿。称拏到小金川贼番。询知此路贼酋。现派头人丹巴沃咱尔等、欲抢明郭宗一带粮台。及翁固达卡座。即派员防范等语。现在官兵分路进攻。贼番断无余力截后。不过令投贼之小金川番人、伺间抢掠。以骇听闻。不知西路大兵。已从楸砥往来。故为此语。丹巴沃咱尔、是金川主谋第一大头人。该贼酋弟兄所不可离者。此时断无转带数十丑徒。窥伺明郭宗之理。但恐该提督等、未悉情形。遇有零匪。即惊恐张皇。纷纷调拨。自行扰乱。使贼得乘机而入。已行知长清等、严饬兵弁巡防。毋稍疎懈。定边右副将军广州将军明亮、参赞大臣副都统富德奏、总兵海明禀称、本月十八、十九日夜间。有贼在僧格宗等处抢掠。当即击散。并请添派防兵。该处绵亘二百余里。岂能密布多兵。如扼其要害。则伊处兵力、已足资防范。海明甫经到营。臣等已将守御机宜。详细指示。谕军机大臣等、阿桂等奏、丹巴添咱尔、系金川主谋第一大头人。该贼酋兄弟所不可离者。此时断无转领有限丑徒。窥伺明郭宗之理等语。与朕昨降谕旨适合。所见实为有识。至所称恐该提督等、未悉情形。偶有零星贼众。即惊恐张皇。纷纷调拨。自行扰乱。使贼人得以乘机而入等语。尤为扼要。此一节。交富勒浑、旺保禄、长清、妥协办理。又明亮奏、僧格宗尚有贼番抢夺。伤毙客民之事。海明欲抽调他处防兵。添驻僧格宗等语。此等夹坝、不过小金川穷番。或贼酋遣其外出。既省贼中养赡之烦。兼为我军后路之扰。实属可恶。各该提镇等、一闻此信。即速追歼。毋使窜逸。若贼番屡受痛惩。自不敢复出滋扰。至各处防守事宜。前曾有旨交阿桂等、酌将零星碉卡之兵。归并扼要地方驻守。不致兵势以分而见少。阿桂等自必遵旨妥筹。各该提镇、惟当静听将军指挥。勿思轻易更调。至贼匪每出、必伤害客民。皆由客民等负戴散行。遂致诲盗。此等地方。既非粮运所经。自不能有官兵在途照应。客民背夫。怯懦之人。一见贼影。即惧而奔逃。转致贼人攫取得利。是此等地方。因有经行而招贼。莫若禁其勿由此路往来。设或必须经过者。亦当今相约合伴而行。并各自为防护。使人数众多。贼自不敢潜出滋扰。富勒浑等、当实力妥为之。至明亮等、前奏官兵攻压思钮等处。和隆武、得有枪伤两处。奎林、背亦受伤。深为系念。明亮等此次奏摺。竟无一语提及。不知两人伤痕。近日曾否向愈。此等出力之领队大臣。乃朕所廑怀勿置者。明亮等何不知善体朕意。著即速覆奏。以慰悬注　　

○己丑。上御勤政殿听政　　

○盛京将军弘晌、副都统额尔德蒙额奏、盛京旧有铜铁大小炮七十九。鸟枪一千三百三十八。炮子六千八百。分贮臣等衙门。其中因潮湿锈朽者。炮三十九。炮子一千八百。鸟枪俱不堪用。查盛京工程需用铜铁。俱动正项采买。请将此项锈朽枪炮等、销化备用。得旨嘉奖　　

○调光禄寺卿德尔泰、为太仆寺卿。以候补侍讲阿肃、为光禄寺卿　　

○予故喀尔喀镇国公恭楚克栋罗布、祭如例　　

○庚寅。豁除江苏清河县、乾隆三十五年。坍没田地七顷八亩额赋　　

○辛卯。上诣畅春园、问皇太后安　　

○幸静宜园驻跸。至甲午皆如之　　

○谕、据熊学鹏奏、审拟贵县民犯李老闷、因行窃败露。与苏观、谋死伊母梁氏。移尸图赖一案。已将李老闷、照例即行凌迟示众。并声明同谋之苏观。律止拟绞监候。但该犯助逆灭伦。非寻常谋杀人加功者可比。请将苏观即行绞决等语。所办甚是。灭伦重犯。为覆载所不容。其寸磔固不宜稍缓。而案内同谋之人。忍助逆子以戕害其亲。彼岂无父母乎。即与枭獍无异。亦当诛不待时。乃向来于此等罪犯。概不立案定拟。故于同谋加功之犯。亦无专条。今于逆恶凶犯。必令明正刑诛。以快人心而申法纪。惟同谋加功者、尚未议及。若仅照寻常谋杀之律。定拟绞候。实不足以蔽辜。此案苏观、始则教令该犯李老闷寻用毒药。继复怂恿助逆。殴毙其母。情罪实为可恶。熊学鹏请改绞决。应如所奏办理。但此等案情。各省或有相类者。亦未可定。若不明立科条。恐援拟参差。未为允协。嗣后如有此等加功之犯。均照此定拟。该部即纂入例款遵行。原摺并交部存案　　

○谕军机大臣等、据熊学鹏、将广西学政范栻署中幕友。开具姓名籍贯具奏一摺。所奏甚是。上年降旨。令各该督抚、留心稽察学臣。如有吝惜廉金。不肯多延幕友。以致办理周章者。即随时据实奏闻。各督抚接奉谕旨。自应查访明确覆奏。方为合理。且督抚于学政幕友。人数籍贯。无难体察而知。乃将及半年。除熊学鹏外。竟未见有奏及者。岂视其事为无关紧要。置之高阁耶。抑欲取悦于学政。意为瞻顾耶。殊不可解。著传谕各督抚、俱著即查明奏闻一次。嗣后仍不时留心稽察。如有惜费误公者。随时入告。毋稍徇隐。将此遇有督抚奏事之便。传谕知之。熊学鹏摺、并钞寄阅看　　

