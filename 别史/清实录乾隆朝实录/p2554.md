<!-- { "loadSidebar": true } -->
○谕军机大臣等、据索诺木策凌等奏、革职参将王希曾。自调赴乌噜木齐。办理屯务。已届三年。历经差委。俱能悉心办理。援照富昆之例奏请。可否准其送部引见一摺。因命军机大臣等。查王希曾等原案。王希曾于广东参将任内。因守备林子彰、请修箭道厅篷。估计银一百二十八两。嗣经署守备何者刚修理。止用银三十八两零。署参将杨春榜。仍照原报浮销。王希曾不行首举。反侵收工料银八十余两。后因杨春榜、忿恨自戕。经李侍尧参奏。革职发往伊犁效力。情罪本重。至富昆原案。因巴里坤游击任内。所管厂马。被遣犯窃取。并伤及兵丁。经总兵存泰参奏。革职发往伊犁。所犯系属因公。情节较轻。从前俞金鳌、将二人同摺保奏时。已有偏向王希曾之意。今索诺木策凌、援照富昆之例。请将王希曾送部引见。竟为俞金鳌所愚。王希曾所犯。系侵收银两入己之员。未便仍留新疆办理屯务。伊系汉军。著令回旗当差。所请送部引见之处。不准行。将此传谕索诺木策凌、俞金鳌知之。　　

○戊申。春分。朝日于东郊。遣平郡王庆恒行礼。　　

○上诣九经三事殿、大行皇太后梓宫前供奠。　　

○谕曰、吏部奏、现在出有湖北督粮道员缺。系简缺。可否即以病痊赴部候补之道员修礼补用。抑仍归部按班铨选等语。修礼于上年引见时。朕见其病尚未痊愈。是以降旨以简缺道员补用。但其患病已久。一时恐未能即行就痊。伊原系内务府当差之人。著仍以内务府对品之缺补用。所有湖北督粮道一缺。仍归部照例按班铨选。　　

○又谕、现因大行皇太后大故。来京穿孝之蒙古王公等。于二月十九日前到京者。著于十九日回去。十九日以后到京者。著于叩谒梓宫后回去。　　

○予故浩齐特扎萨克多罗郡王达什喇布坦致祭如例。　　

○己酉。谕曰、军机大臣等议、内廷妃嫔等。于二十七日释服。其九经三事殿如何分班住宿之处。未经议及。二十七日释服后。大行皇太后梓宫。尚安奉九经三事殿。妃嫔等若各还本宫。于礼制未协。应仍分班轮往往宿。著内务府存记。　　

○军机大臣等议奏、雍正元年。上孝恭仁皇后尊谥。及升祔礼。因随圣祖仁皇帝合祔。共颁诏两次。今恭上大行皇太后尊谥。及升祔太庙。敬照孝惠章皇后之礼。拟于升祔后、统行颁诏一次。得旨、是。　　

○又奏、恭上大行皇太后尊谥。钦天监谨择于三月十六日吉。报可。　　

○庚戌。上诣九经三事殿、大行皇太后梓宫前供奠。　　

○谕、据图思德奏、缅目到关、订期投诚一摺。内称先据总兵吴万年、提臣长清、海禄、各禀札称。得鲁蕴差头目等。致送礼物。并要亲送官人。进表纳贡。复于正月二十四日。得鲁蕴差头目四名。持有缅字禀帖。来至陇川见图思德。据供、小邦蒙大皇帝深恩。将孟矣等全行赦回。我王子感仰天朝厚德。遣得鲁蕴前来、投诚贡象。送还官人。定于二月十五日左右。得鲁蕴亲贡象只。并带同官人交还等语。经图思德面谕、令得鲁蕴亲自进京朝见。不仅施恩赦罪。开关通市。还有格外加恩之处。伊等闻谕喜跃。领命而去。又据阿桂奏、一月十二日。内邱途次。遇图思德四百里驿递奏摺。即遵旨拆看。所奏情节。及译出缅文。较上次所奏近实。办理亦无错误。惟得鲁蕴不必令其亲自来京。及俟阿桂到后、再办开关事宜之谕旨未符。已于摺内批谕。伊果欲亲来。亦系好事。何必阻之。盖缅夷等性多疑惧。伊若不愿来京。原不必强。若如所奏。伊现在等候象只。亲自带同官人送还之语。则是诚心来京朝见。自应准其前来。且应格外加恩。以示奖励。又阿桂所奏缅文内称。将苏尔相等十余人接到阿瓦。得鲁蕴亲自送出。而于杨重英、未经提及。杨重英、系必应索取之人。但不便因一人未到。将苏尔相等、概不接收。仍一面严谕索取送出。毋任稽延。所奏甚是。但此时得鲁蕴已可到关。计阿桂行程到滇。尚须时日。著传谕李侍尧、图思德、于得鲁蕴到关时。如伊情愿来京。即令其将贡象、并送还官人。一齐送京。不可稽迟观望。阻其仰慕之诚。如得鲁蕴不愿来京。伊尚有贡使陪臣。即可令其护送贡物来京。至杨重英、如未经送出。即一面传旨严谕。伊系最关紧要之人。自应首先送出。如不送出。仍不准其开关通市等谕。迅速发往。至阿桂接到此旨、亦即日加紧赶程前进。到滇办理。将此由六百里传谕知之。　　

○又谕、闻安徽霍邱县知县琨玉。在任多有亏空。该员前经卓异进京。起身时自必委员交代。何以未经败露。且该员虽经李质頴保举卓异。而给咨系闵鹗元任内之事。何以交代之际。并未查出。遽行令其赴部。殊不可解。此事若令闵鹗元会办。恐有回护。高晋平日办事秉公。朕所深知。自不致有瞻徇回护。现已派刑部侍郎阿扬阿前来查讯。高晋可即往安徽、会同查办。如有亏空。据实参奏。如实无亏空等事。高晋亦不致冤屈人。作之以罪。据实奏闻可也。将此由四百里传谕高晋、并阿扬阿知之。　　

○辛亥。定首告忤逆发遣律。谕、昨江苏巡抚杨魁题请、将桃源县民孙谋、掌殴伊父孙尚文、并咬落指节。拟以斩决一疏。已批法司核奏矣。查阅本内。孙尚文供、伊子孙谋、平昔不孝。屡次违犯。曾于三十七年九月、禀县枷责等语。彼时办理。实属非是。该犯孙谋忤逆。既经伊父禀县。即应严行惩治。或发烟瘴。或发他省。使伊父得安居守业。岂可仅以枷责从轻发落。此等不孝之徒。所谓下愚不移。何得留于其家。复致日后酿成事端。向来刑部办理呈告忤逆之案。皆按律科罪。即从轻亦拟发遣。前此孙尚文控告伊子时。地方官若照此办理。何至尚留败类。任其回家。肆行狂悖。幸而孙尚文被咬未死。设使因伤致毙。或竟有逆伦之事。则是因一时姑息之心。留此枭獍。使得肆毒于其父母。于伦纪风教。大有关系。所有从前办理此案之府县。实属疎纵。至臬司刑名总汇。巡抚察吏安民。何俱漫不经心若此。著查明一并交部议处。嗣后各省似此首告忤逆之案。俱应照例坐以发遣。著刑部定议具奏。寻奏、嗣后忤逆之案。其父母呈控到官。恳求发遣。及屡次违犯。逆迹显然者。即将伊子发烟瘴地方充军。若系旗人。发往黑龙江。从之。　　

○又谕、上年桂林之母病故时。因军营尚有事件。伊未得来京。今大功告成。俟明亮回至成都后。桂林即著来京守制。再行赴任。桂林起程后。提督事务著舒常暂署。俟桂林回任。再行来京。　　

○谕军机大臣等、据舒常等奏、拏获儹拉地方劫杀盗犯。已将倡首劫杀之铁成、凌迟处死。其泽布止、鱼贯保、勒木甲、奔布止、四犯。亦即正法枭示等语。此案拏获迅速。分别治罪。所办甚是。已于摺内批示矣。至将成支、勒石著勒只、什勺、句添戎、四犯。照情有可原之例。免死发遣。所办非是。金川甫经平定。屯种伊始。安插汉番人等。俱宜使之安堵无恐。方为妥协。乃熟番敢于肆行劫杀。初犯时若不尽法惩治。何以示炯戒而安善良。成支等四犯。自应不分首从。立予骈诛。著即于该犯等犯事地方。正法枭示。嗣后如有似此劫杀重案。俱照此办理。毋得稍存姑息。至案内逸犯阿娄。仍著严缉务获。从重办理。将此由四百里传谕知之。　　

○户部议覆、安徽巡抚闵鹗元奏称、耗羡不敷。借动未归地丁银八万余两。请就款开销。查从前江苏、安徽、虽有议准之案。但概准就款开销。恐借项愈积愈多。非慎重正项钱粮之道。请嗣后耗羡不敷。如江苏安徽等省。遇灾赈急需、及蠲缓之年、养廉役食无出等要务。准其奏明、借动地丁垫发。如实无可补。即行奏交臣部核实。于别省积存耗羡数多者。拨补归款。所有安徽前项。请即照此办理。仍令非有刻不容缓之项。不得滥动地丁。亦不准恃有拨补。并不实徵节用。得旨、所奏是。依议。江苏安徽两省。耗羡既不敷用。原应以此省之有余。补彼省之不足。但临期奏拨。未免办理周章。著该部通盘核算。如何于邻近积存耗羡数多省分。每年酌量奏明、拨解若干。以资接济之处。即行妥议具奏。寻奏、查附近江南之江西省。耗羡积存三十余万两。所有安徽借款银两。请于江西省、照数拨解归还。查安徽省额徵耗羡。于章程册有定各款。尚足敷用。灾赈急需。亦非常年必有之事。若按年拨协。恐积存过多转滋弊窦。请于河南省、拨银六万两。山东省、拨银四万两。交安徽另款留备。遇有急需。题明动用。如有不足。臣部另行筹拨。至江苏耗羡。前因办灾不敷。近年尚无竭蹷情形。应令撙节办理。毋庸另筹。再臣等更有请者。查浙江省耗羡内。有备公银十万两。系自雍正六年为始。于地丁项下。每年划给。续于雍正十一年。因闽省耗银不敷。于前项按年拨协福建二万两。今浙江积有三十余万两。福建积有四十余万两。不但闽省无需拨协。浙江积存。亦足敷数年之用。未便仍照往例。递年以正项划作闲款。除福建拨协。永行停止外。请将浙江备公银。停其划给。俟积存用完。或须接济。该省题明。臣部即照安省例。酌于邻省拨协。从之。　　

○蠲缓江苏安东、阜宁、清河、桃源、萧县、海州、沭阳、淮安、大河、九州县卫。乾隆四十一年成灾五七分。及不成灾之兴化、江宁、二县。额赋有差。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千二十六


大清高宗法天隆运至诚先觉体元立极敷文奋武孝慈神圣纯皇帝实录卷之一千二十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都

尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十二年。丁酉。二月。癸丑。上诣九经三事殿、大行皇太后梓宫前供奠。　　

○谕、大行皇太后大祭后。著四阿哥、六阿哥、八阿哥、十一阿哥、十五阿哥、绵德、绵恩、轮流每日二人。在九经三事殿住宿献奠。其余众阿哥等。俱不必在彼。著照常读书。遇朕亲往献奠日随往。　　

