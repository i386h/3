<!-- { "loadSidebar": true } -->
○又谕、回城现俱平定。应将霍集占等私行徵歛之项。严行禁止。即办事之阿奇木等员。亦应如各省大臣之例。遇缺补授。或缘事革退。则开缺另补。至于霍集占族戚等、所以留住京师。并令伯克霍集斯等、俟彻兵时同来者。因恐伊等若仍居旧地。必妄生希冀。致启衅端。此正所以保全之也。兆惠等此时、宜曲加抚慰。不可稍有漏洩。俟霍集斯到京后。即晓示各城回人。以中外一家。惟知共主。阿奇木伯克、不过办事大员。毋许自称诺颜。私收贡赋。即阿奇木等缺出。亦拣选贤员。或以伊什罕升补。不准世袭。章程既定。则伊等希冀之念自消。庶地方可以宁谧。著因便密谕兆惠、舒赫德、遵照办理。　　

○又谕曰、福禄等奏、详查和阗六城回人。共一万三千一百四十三户。四万一千二百八十六口。较齐凌扎布等原查数目。缺五千四百五十七户。三万一千二百五十七口等语。齐凌扎布等原查数目。本未确实。而后来被围数月。或不免伤损。抑系回人等图贡赋轻减。隐匿脱漏。亦未可定。今若有人首告。自不便颟顸。否则不必究问。著传谕舒赫德等、此时且以停止查办为妥。若日后自行败露。亦无难再办也。　　

○参赞大臣舒赫德奏、新授多伦阿奇木伯克阿布都赉来见。据称、伊兄托克托游牧。即在库尔勒等处。近闻散往罗布诺尔旧属。亦有复回者。但现在乏食人多。来春无力耕作。请为料理等语。臣将此等无食之人。暂于阿克苏留养。俟安插后、再来收取。至伊等春耕耔种不敷。请照本年库车回人例。由官借给。秋后偿还。又喀什噶尔、叶尔羌等处。陆续投来之阿克苏、赛哩木、回人等。俱遣回本处安插。报闻。　　

○命参赞大臣阿里衮、留叶尔羌办事。　　

○以福建漳州镇总兵王无党、为浙江提督。调福建福宁镇总兵任澍、为漳州镇总兵。陕西延绥镇总兵张接天、为福宁镇总兵。以甘肃花马池副将定柱、为延绥镇总兵。　　

○旌表守正捐躯之直隶永年县民李名子妻张氏。河南禹州民化兴南妻霍氏。　　

○乙亥。谕、今岁近京地方。夏前得雨稍迟。旋即甘霖叠沛。大田仍获有收。农民得资日用。近闻京城内外。米粮价值照常。惟麦面豆草各项。未能平减。尚须随时调剂。从前五城平粜麦石。现在余剩存仓者尚多。而接运进京之麦。又有山东五万石。江苏十万石。将次陆续抵通。足供平粜接济。其黑豆一项。各仓存贮。除酌量宽裕留备支放需用外。所有余豆。或准官员承买。或发厂一并平粜。俱有益于民用。至南苑羊草繁庑。向来采刈储备。足敷供用。即量为发出变价。如令该总管等、督率海户。多为收割。俾出售数饶。市直自当日减。著各该衙门、详悉查明数目。其麦豆、仍交五城及原派之侍郎等、督率平粜。草束、交总管内务府、奉宸院、办理。　　

○又谕、甘省山丹县渠坝工程。向系民修。前据该抚吴达善奏、请借帑修筑。照例按年催徵还项。但念该处秋成稍歉。民力未免拮据。所有官借修筑渠坝工程银两。著加恩一并豁免。以示体恤边氓至意。该部遵谕速行。　　

○又谕、前因庄浪土司所属地方。偶被旱灾。曾降旨折借耔种口粮银两。以示抚绥。现在该处谷价。未能平减。所领折银。恐尚不敷买食。著再加恩将应借一月折色。改给本色。即于西宁县仓粮内动拨。令该土民自往领运。至此项借给口粮。例应徵还归款。第念该处连岁歉收。土民生计拮据。著格外加恩。将所借口粮本折银米。一并赏给。免其交还。用昭一视同仁至意。该部遵谕速行。　　

○以原任顺天府府尹程岩、为光禄寺卿。　　

○是日起。上以孟冬享太庙。斋戒三日。　　

○丙子。孝敬宪皇后忌辰。遣官祭泰陵。　　

○谕军机大臣等、兆惠等奏、齐凌扎布、解到降回一万余口。请将伊等分别办理。再往英吉沙尔等语。前谕回众送到时。乌沙克、伯德尔格、塔哩雅沁等回人。必须办理者。特为二贼未获。留之恐滋事端。今既有擒获之信。伊等即怀叵测。亦已绝望。又何必多行杀戮。兆惠等、务宜体察情形。若安插伊等。尚可不致生事。即将伊等同家口、移于安西等处。归并绿旗兵。或不便内移。及恐沿途脱逃生事。又或二贼之信未确。来年仍须进兵。兆惠等、仍遵前旨。酌量办理。　　

○又谕曰、兆惠闻德舒被害之信。令副都统衔阿第木保、领索伦兵五百名。前赴永贵处。听候协剿。前因永贵领兵追剿玛哈沁。曾谕努三会剿。不知曾合队否。计永贵应已获贼竣事。此等索伦兵。既在军前年久。而巴达克山、又将逆贼等献出。即可彻回游牧。如信息未确。则就近暂住库车。以候调遣。　　

○又谕、据陈宏谋奏、吴江、震泽、镇洋、新阳等县、拏获盗犯二十余名。现在审拟会同浙抚具题。免致稽迟等语。已于摺内批谕矣。著再谕令尹继善等、此等积年巨盗。不得照寻常具题案件办理。可即速确勘定拟。由驿递星驰具奏。俾巨盗即正典刑。以昭惩创。至江浙地方。乃腹里近地。竟有夥盗明火执械。似此横行无忌。且自三四月以来。劫案累累。何至今始行发觉。地方各官、平日所司何事。此在拏获邻境盗犯之员。固当议叙示劝。其疎防失察各员。尤不可不严行查参。以为玩盗累民之戒。所有案内前经疎防失察文武员弁。著交与尹继善、杨廷璋等、逐一查明参处。可一并传谕知之。　　

○军机大臣等议覆、定边左副将军成衮扎布等奏称、喀尔喀四部落积歉之余。民力尚多拮据。查自乾隆十八年起。有交喀尔喀等牧放之马、驼、羊。除军需及宽免倒毙外。应赔尚多。又二十年进兵。及擒青滚杂卜。亦有应赔之项。此时西三部落。将二十一年盗窃各牲只。并代偿车臣汗部落之项。赔补尚未足数。恳宽限二三年。似于蒙古等生计有裨。又查此时北路军营。事件无多。台马足用。请嗣后换班之侍卫官员等、停止派取蒙古马匹。专由台站办理。并各予以限制。均应如所请。至所奏布延图之兵暂行驻劄。各部落互相推诿。请饬交副将军盟长、及乌梁海等。照例均管。查布延图驻兵。现在无事。自应裁彻。但副将军车布登扎布、尚在伊犁堵截逃贼。请俟事彻回。从之。　　

○丁丑。谕曰、将军兆惠、富德等、先后奏报大兵追剿逆贼霍集占、布拉呢敦、抵巴达克山界。其部长素勒坦沙告称、遵将军大人谕。邀击二贼。现已枪毙霍集占。生擒布拉呢敦。所差侍卫萨穆坦、俱经目睹。但回部信奉经典。从无自擒族类。转送与人之例。若竟呈献天朝。恐别部落必来滋事。是以求免等语。已传谕兆惠、富德等、令即克期勒兵向索。且晓譬顺逆。以该部落既知归诚内属。理应献贼自效。即以回部旧俗。不自相戕为词。则已不应有生擒枪毙之举。况虑他日诸部之滋事。较此时天朝大兵之压境。其利害尤为明白易晓。如果该部落即日遵谕献出。则肤功自可告竣。而庸懦无识之徒。或以诸城悉定。各部款降。似此茕茕逋贼。何必更事穷追。致滋劳费。殊不知用兵回部。原非朕之本意。当伊犁平定。准噶尔悉入版图。而东西布噜特、左右哈萨克等。无不倾心向化。何有于花门杂种。而必欲为穷兵黩武之事。实以逆贼兄弟。负恩反噬。不得不明正其罪。以彰挞伐。今叶尔羌、喀什噶尔、均就抚绥。设官定赋。其于回部大局。固已全定。独逆贼兄弟。尚未悬首藁街。此皆从前雅尔哈善、玩寇偾事。于攻围库车时。使已投罗网之逆孽。复得远扬。蹉跎辗转。以至今日。实为此事罪魁。自兆惠、富德、统兵以来。扫其巢穴。分路进剿。屡获全胜。独惜富德等、兵至叶什勒库勒诺尔。其时逆贼疲惫已甚。即谓我军马力稍乏。但乘势精选数百骑。紧蹑其后。即可直抵巴达克山。协同捕获。何至该部落得以藉口。此亦因富德等、俘获众多。其气不无稍懈。而明瑞在京时。朕曾谕以临阵须当慎重。遂致误会。未免少为徘徊耳。然此时大军方驻彼地。不过贾其余勇。即可集事。又何所增其劳费。若意在苟且迁就。遽欲贡謀称贺。谓可息事宁人。则朕断断不为也。如前此阿睦尔撒纳、已伏冥诛。并遣大臣验实。因逆尸究未献出。朕即不肯告庙受贺。以为自欺欺人之计。此内外诸臣所共知者。况堂堂大清。兵力全盛。而回部之赋税。屯田之收获。以及沿途贸易。城仓积贮。储胥充裕。不独内地毫无飞挽馈运之劳。而陕甘两省。蠲赈之恩。有加无已。闾阎初不知有军兴徵发。岂汉唐宋明诸代。疲中国之财力。而不能得地尺寸者可比。今统计用兵。不越五年。而西陲万余里。城无不下。众无不降。此实仰荷上苍福佑。得以奏兹伟绩。而人事之因时顺应。尤不可不善以承之也。我满洲风尚。素称淳朴勇往。而承平日久。八旗子弟。多耽安逸。偶遇军旅之事。转致不能娴习。朕于此举。正欲训诲督率之。俾习勤劳而谙韬略。而诸臣中、或犹有狃于小利近功。不知事机之缓急者。古者无事之时。不废训戎讲武。今以法无可逭之逆酋。当功有必成之事会。且可藉以练我杀敌致果之将材。又何所顾虑。而竟为浮论所惑。急图完局。贻笑方来也。不然。则佳兵之诫。朕念之熟矣。岂尚存好大喜功之见。以耀兵威而勤远略耶。著将此宣谕中外知之。　　

○谕军机大臣等、富德等奏称、伊遣往巴达克山之侍卫等回报、逆贼布拉呢敦兄弟。俱被素勒坦沙擒获。霍集占受伤身死。因回人经典。不便呈献。富德仍致书严索。约日起程等语。看来富德从前若直前追剿。久经俘获。乃坐失机会。朕深为追悔。不知富德等、亦知愧悔否。若非伊等前此曾经效力。朕必重治其罪。今既遣人再索。因敕谕素敕坦沙、并赏伊缎疋。由台站发往。将来二贼如仍未献出。则来年进兵。断不可已。必以获贼为竣事。此次厄鲁特侍卫萨穆坦等、行走甚属奋勉。萨穆坦、著加恩授为二等侍卫。素勒坦和卓、额哷木布尔、额色木、俱赏戴孔雀翎。授为三等侍卫。敦多布、既经奖赏蓝翎。即授为蓝翎侍卫。其随去回人等、著富德酌量赏给。以示鼓励。　　

○又谕、朕敕谕巴达克山素勒坦沙、令将逆贼等擒献。倘稍有欺饰延缓。则来年尚须进兵。兆惠不必往英吉沙尔。仍驻兵叶尔羌。查办新降回众。　　

○又谕曰、同德奏、准定长咨称、从巴里坤运耔种等项驼只。已转雇运往乌噜木齐。归途又转运军营衣物。不必送回原处等语。此等运往辟展驼只。皆系官雇商驼。若节次转运。则商民畏难不前。势必更烦官办。且致贻误。即使偶从转雇。亦必视其情愿与否。不可勉强从事。著传谕定长、同德、知之。　　

