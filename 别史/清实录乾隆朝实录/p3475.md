<!-- { "loadSidebar": true } -->
监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。二月。丙午朔。上命皇十五子嘉亲王颙琰祭关帝庙。　　

○谕曰、穆和蔺奏、拏获脱逃遣犯高虎山。审系盗犯免死减等发往黑龙江为奴。在配脱逃。行至浚县地方被获。审明后即恭请王命。将高虎山正法等语。高虎山系发往黑龙江为奴之犯。逃回河南原籍。非经由直隶地方。即系由山东行走沿途州县甚多。难以概行查参。若该省臬司督饬各属。于此等遣犯潜逃过境。严行侦缉。亦不致于疎纵。著该部查明该犯原供。系由何省逃回。即将所过省分按察使。交部议处。嗣后拏获逃遣人犯。审讯系由何省行走。即将沿途所过省分按察使。一并议处。庶各省按察、知有处分。留心缉拏要犯。　　

○丁未。祭先师孔子。遣成亲王永瑆行礼。　　

○谕、据永保奏称、和硕特盟长扎萨克多罗土谢图贝勒德勒克乌巴什病故。所遗贝勒之爵。应令何人承袭。盟长员缺。应请简放等语。德勒克乌巴什所遗贝勒之爵。著伊从弟腾特克承袭。和硕特盟长员缺。著鄂齐尔补授。所遗副盟长员缺。即著腾特克补授。　　

○谕军机大臣等、前据孙士毅等奏、江省各标营战哨船只。请改归巡道一摺。批交部议。兹据吏部议覆。以江宁等厂船政。向系各该道管理。乾隆三年。经原任总督庆复、请归于各府同知通判、就近兼理。迄今五十余年。如果有碍难办理之处。何以迟至今日。始觉佐贰管理未便。应请敕下该督抚、再行确实查明。从前有无贻误之处。并必须更改缘由。详细声覆到日。再行核议等语。各标营战哨船只。最关紧要。孙士毅等奏请交巡道管理。自系因佐贰官职较卑。分管各厂。无所统辖。不若交巡道大员督办。以专责成而昭慎重。但自乾隆三年。由道员改归丞倅之后。已阅五十余年之久。即云江省同知通判等、差务殷繁。往来调派。亦不始于近日。如果碍难办理。何以历任督抚、并不随时酌改。因循至今。或系孙士毅、长麟、到任后。查出丞倅等管理船政。有贻误草率情弊。是以奏请改归巡道。而摺内又未详细声叙。该部自难遽行核准。著传谕孙士毅等、即照吏部所奏。将乾隆三年以后。专管之丞倅等、如何经理不善。必须酌改之处。据实详悉覆奏。再行降旨准行。至此事已阅多年。历任督抚不下数十人。从前即有因循贻误。朕亦不肯概行追究。该督等更无所用其回护也。　　

○戊申。祭大社、大稷、上亲诣行礼。　　

○谕曰、翰林院詹事府应考人员。著于二月初九日。在圆明园正大光明殿考试。　　

○又谕、据正黄旗汉军都统奏称、监生杨朝鹗、于五十三年二月内告假。前赴伊叔试用知州杨浚任所。迄今逾限。屡催未回。将杨朝鹗、并伊叔杨浚、一并参奏等语。杨朝鹗身系旗人。告假前赴伊叔任所。理宜依限回京。杨朝鹗迄今三年。并未回京。任意逗留推诿。明系留恋外任。规避旗下差役。殊属可恶。若不从重办理。何以整饬恶习。杨朝鹗即著革去监生。出旗为民。伊叔杨浚、并未催令杨朝鹗回京。亦属非是。杨浚亦著革职。以示惩儆。　　

○己酉。谕、前因尹壮图奏、督抚藉词赔项。勒派属员仓库遂致亏缺。商民蹙额兴叹节次降旨询问令其据实指出。并著庆成带同前赴直隶山西山东江苏等省盘查。尹壮图目击各省库项丰盈。仓储充足。并无丝毫短缺。而往来数千里内。复见商贾士民。安居乐业。共享昇平。实无地方官滋扰之事。伊又全改其言。自认为愚谬妄谈。其于何处督抚贪黩何处商民嗟怨。总不能指实一事一人。辄以蹙额兴叹之言。诬及百姓。其罪不能再为宽宥。因降旨将尹壮图革职。押带来京治罪并将伊热中干进。恋职忘亲。及种种虚捏妄谬之处。明白通谕矣。兹据庆成押带尹壮图到京。命大学士九卿会同审讯。尹壮图俯首认罪。将希荣卑鄙。饰词谎奏各实情。逐一供吐。大学士九卿、照挟诈欺公、妄生异议律。问拟斩决。在诸臣以尹壮图如此乖谬不敬。忠孝两亏。实堪共愤。自应按律问拟。即不立寘典刑。亦当发遣伊犁。以示惩儆。但朕于臣工功罪是非。必期核实。若伊前摺内、祇以各省多有亏空。奏请盘查。倘所查仓库、果有一二处亏短。必将督抚藩司、及该府州县等、重治其罪。根问亏短之由。严加究办。尚将尹壮图予以奖擢。是以未往盘查之先。大学士九卿等奏请将伊革职治罪。其时朕犹曲加宽宥未尝交部也。今即盘查无缺。所言尽属虚诬。而伊前摺内若无此商民蹙额兴叹之言。亦欲矜全格外。乃尹壮图造作无稽。使小民等受我朝百数十年深仁厚泽。尊亲爱戴之忱。尽行泯没。竟将熙皞之民。诬为朝不谋夕之状。则莠言惑众。其罪实无可解免。虽摺内所指。系下吏怨及督抚。小民怨及牧令。而文理不通。未能分晰。直似居今之世。民不聊生。朕实不受此言。即万民孰无良心。亦不受此言也。此而不加之谴斥。仍令复任原官。不特无以安天下百姓之心。而朕亦转类矫情矣。昔唐太宗之于魏徵。徒以金帛赐赉。沽纳谏之名。原非虚衷听受。试思唐太宗果从谏如流。魏徵果直言无隐。则太宗阙德之事多矣。即纳巢剌王妃时。何不闻魏徵谠言谏阻耶。当时君臣之间。相率为伪。不能相与以诚。而竟能博千载美名。实素所不取。朕办理庶务。一秉大公至正。从不肯饰虚文干誉。而于臣工获罪重轻。处置悉归平允。尹壮图摭拾虚词。妄行渎奏。律以挟诈异议之罪。原难竟予从宽。而造作无稽。污蔑良民。其咎更无可逭。然朕孜孜求治。兢惕为怀。从前彭元瑞呈进古稀颂。赞扬鸿业。朕因作古稀说。有以颂为规之语。今尹壮图逞臆妄言。亦不妨以谤为规。不值遽加之重罪也。尹壮图著加恩免其治罪。以内阁侍读用。仍带革职留任。八年无过。方准开复。并著将朕前后办理此事原委。权衡至当之处。再行通谕知之。　　

○庚戌。以举行仲春经筵。遣官告祭奉先殿、传心殿。　　

○命皇子皇孙从至经筵听讲。　　

○上御文华殿。讲官暨侍班之大学士九卿詹事等。行二跪六叩礼。分班入殿内序立。直讲官四人。出就讲案。行一跪三叩礼。复位。直讲官庆桂、沈初、进讲论语回也闻一以知十赐也闻一以知二二句。讲毕。上宣御论曰。朱子注此。以为一与十、数之始终。一与二、数之相对。回与赐之高下。以是而定。夫既云数矣。则自一而数至十。回将何以历而知至十哉。即二为一之对。则所谓始终、正相对之二也。且善恶高下是非宾主之类。其相对者不可屈指数。是赐亦可称尽知。且与回同矣。予以为十者、上下八方也。其数既合。其理亦备。是回之知。举一而无不知也。夫子示曾子吾道一以贯之。正谓此也。谓回为即始而见终。则尚有见者存焉。盖一以贯之。无所为知而无不知。正可为闻一知十之证。赐之闻一知二。则实自用其知。推测存焉。此夫子之所以与其弗如回也。若以朱注视之。则其所知。亦不过赐之流而已。其去一贯之道远矣。未必似曾子之能闻诸夫子也。讲官暨侍班官跪聆毕。兴。直讲官铁保、金士松、进讲书经大禹谟允执厥中一句。讲毕。上宣御论曰。允执厥中。乃二帝三王所传之心法。心法即治法也。心蕴内而治施外。舍执中无二道也。蔡沈注。以为尧之告舜。但曰允执厥中。盖取论语之言。今尧典内无是语也。然舜之详言人心道心之公私。必当精以察。一以守。亦不见尧典也。舜之语。非尧所授乎。精察一守。即所谓执中也。其下四海困穷。天禄永终。后汉苞氏注。以为穷极四海。天禄所以长终。盖以为吉言矣。而宋朱子注。则以为四海之人困穷。则君禄亦永绝。似以为凶语。而予则以为朱子所注得理。且非凶语也。易曰。其亡其亡。系于苞桑。为人君者。诚念四海民之困穷。法文王之视民如伤。则必思所以济民之困穷。虽不能博施济众。而民之困穷者。究不无少救。亦可保其君禄之善终。即洪范九五福之考终命。岂不善乎。若为君者不思四海之困穷。而自恣其乐。思欲保天禄之永终得乎。因经筵略释经义。故简而言之。以戒万世之为君者。讲官暨侍班官跪聆毕大学士公阿桂、大学士嵇璜、奏曰、皇上本天德以行王道。一以贯之。故于圣学圣治。精切详明。略无纤翳之隔也。臣等幸侍讲筵。恭承圣训。曷胜诚服。奏毕。诸臣出就拜位。行二跪六叩礼。礼成。上御文渊阁。赐茶。还宫、复赐宴于文华殿东庑之本仁殿。　　

○谕军机大臣等、据奎舒奏称、访得去岁抢夺赴藏喇嘛凯木楚克等什物之德尔格部落贼番等姓名。咨行四川总督查办。又抢夺尼雅木错部落牲畜郭罗克等。并咨行查拏等语。去岁奎舒将抢夺凯木楚克等什物贼犯奏请查拏时。朕即降旨、交保宁迅速严缉。保宁接旨后。虽经覆奏。派员访查。而鄂辉自接任以来。有无拏获之处。尚未奏到。今奎舒已将贼匪姓名访获。尤易缉拏总兵张芝元、深知番人性情。著即派张芝元将此等贼犯指名要出从重办理再郭罗克等胆敢夥结数百人抢劫尼雅木错部落牛羊伤人致毙甚属可恶。若不严办。不足示儆。著鄂辉严密查拏。从重办理示众。再蒙古番子。俱赖牛羊生理。乃自己并不加意防守。被劫后又不力为赶拏。但凭报官办理伊得坐获牲畜。亦属不合奎舒请将此项牛羊追出时。一半给与事主。一半入官示罚。所奏亦是。著传谕鄂辉、于追出后遵照办理。　　

