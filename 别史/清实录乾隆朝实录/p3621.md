<!-- { "loadSidebar": true } -->
○陕西巡抚秦承恩奏、宝陕局截至本年四月上卯。局存滇铜并本省略阳厂铜、暨官商运到洋铜。共一十五万九千余觔、均系高铜。其低铜仅三百九十余觔。按之高七低三定例。不敷配铸。应请自下卯起。照上届于原用铜百斤数内。减用铜二斤。加白铅二斤。搭配鼓铸。俟采办滇铜到陕。仍照高七低三旧例办理。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十七


大清高宗法天隆运至诚先觉体元立极敷文奋武孝慈神圣纯皇帝实录卷之一千四百二十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑五月。壬辰朔。直隶总督梁肯堂奏、直隶山东二省漕运河道。壤地相接直省安陵以北。至通州共八百七十余里。每遇漕船起拨。在东省界者。用东省拨船入直省界又须换直省拨船逐段盘卸。既多耽延且易拥挤。应请自孟家湾起至郑家口南首果子口止。共四十八里河道。统归直隶故城县经管。其直隶清河县所辖之孙家园起、至盐店村止。共二十里河道。改归山东临清等州县分管。不须节节起拨。所有挖浅催漕事宜。各按地界经理。毋许推诿惟改隶河道。专为便漕起见。其两岸堤工内村庄。仍令原管州县管辖。得旨、早应如此。即依议行。　　

○癸巳。谕、户工二部议覆、淮宿等关、徵收税课。一年期满。比较五十五年共短少盈余银十二万九千五百余两零。著落该监督照数赔补等语。固属照例办理。第念该关税课。全赖山东河南等处豆货贩运南来。钱粮始能丰旺。上年河南。山东。均有少雨之处。豆收不能丰稔。又半为本地民食所需。以致豆货船只。到关稀少。盈余短绌。尚属实在情形。所有此次淮宿二关短少盈余银十二万九千五百余两零。著该监督赔补四分之一。余著加恩宽免。并免其议处　　

○甲午。孝诚仁皇后忌辰。遣官祭景陵。　　

○授一甲一名进士潘世恩、为翰林院修撰。一甲二名陈云、一甲三名陈希曾、为翰林院编修　　

○以西安协领成明、为杭州副都统。　　

○乙未。谕曰安南国王阮光平。自臣附以来。诚心向化。恭顺可嘉。前年亲自诣京瞻觐。爱戴出于至诚。陛辞时并欲于朕九旬万寿。再赴阙廷称祝。是以叠沛隆施。优加恩赉。交南屏障。倚畀方深。乃前据郭世勋等奏、该国王于上年九月内。在义安溘逝。专遣陪臣。恭赍表贡。赴京告报。当经降旨。赏给银三千两。并御制诔诗一章。著按察使成林、前往祭奠。即传旨封世子阮光缵、为安南国王。以正名分而靖人心。昨据成林奏、四月初八日。行至安南嘉橘地方。阮光缵已率文武大小陪臣。跪接龙亭。于初十日赴昇隆城。传旨锡封阮光缵为安南国王。通国官民。无不欢忭鼓舞。同声感颂。且阮光缵向成林面称、阮光平弥留之际。谕嘱光缵不必归榇义安。即在西湖安葬。以西湖较义安至镇南关。近有十数站。庶几魂魄有知。亦得近依帝阙情词甚为肫切。阅之深堪怜恤。兹据该国陪臣恭赍贡表到京。允宜锡之殊恩。以光泉壤。阮光平著加谥忠纯。并颁赐御制诗一章。著阮光缵将御制诗章并此旨于该国王墓道勒碑。以表其一心恭顺。始终恋阙之诚。用妥忠魂。式昭懋典。　　

○御制诗曰。归藩拭泪别枫宸。回首频称觐九旬。嘱令西湖以身妥。示依北阙志心亲似兹乱命同治命。忍谓外臣诚世臣。藻什七言勒琬□王□(火□又)□。桂疆千载识忠纯。　　

○又谕曰、伍拉纳奏、浙江洋匪登岸肆劫。请将懈玩之代防黄岩镇标右营守备事署千总陈大刚、护游击事守备蔡起发、革职拏问。黄岩镇总兵海通保。严加议处等语。蔡起发前已降旨革职拏问。陈大刚亦著革职拏问。交该督抚严审定拟具奏。海通保著交部严加议处。并著即解任来京。听候部议。所有黄岩镇总兵员缺。著岱德补授。寻议、黄岩镇总兵海通保应照溺职例革职从之　　

○谕军机大臣等、本日召见新选湖北郧阳府知府杨如溎、推升甘肃庆阳府知府蒋勋、朕看此二人。才具均属平庸。知府为方面大员。有表率属员之责。倘才不胜任。必致贻误地方。该二员现已令赴新任。著传谕该督抚等、留心察看。如果不能胜任。即据实具奏。另行简用。毋得稍事姑息。致有贻误。　　

○调镶红旗汉军都统苏凌阿、为正蓝旗满洲都统。以宁夏将军隆兴、为镶红旗汉军都统　　

○丙申。谕曰、陈杰系弃瑕录用之人。由江南提督。调任浙江。原冀其感激奋勉。整顿营伍乃自到任以后。屡获愆尤。此次玉环听石板殿匪徒。輙敢纠众。乘船四只。泊岸登岛。抢夺放火。肆行滋扰。又任其反棹远扬。该处营汛。所司何事。皆由该提督平日不能实力整饬疏防所致前已降旨。令其离任来京。陈杰著照部议革任。以示惩敬。　　

○谕军机大臣曰、成林奏、四月十二日。至阮光平坟茔谕祭。据阮光缵称、伊父蒙此旷典。为古今所罕有。虽糜踵捐躯。未能图报。至所赐诔诗。系御制墨宝。当奉为传国之珍。不敢焚化。谨另录一分焚祭等语。阮光缵年尚幼小。即知小心敬事。殊属可嘉。成林以其感激出于至诚。遂允所请。亦是惟据阮光缵称、本应亲身赴京谢恩。祗以甫经袭爵。未便遽离该国。有陪臣吴廷奉。系阮光平信任之人。令其赴京代谢等语。此亦可不必。阮光平物故后。该国已专遣陪臣赴京告报。现在尚未到京。安南道途遥远。若再遣使前来。未免频劳跋涉。成林现已来京复命。福康安到粤尚须时日。即著陈用敷行知该国王。不必再遣陪臣吴廷奉进京代谢。如此旨到时。吴廷奉业经到关。并令其即于途次转回该国。以示体恤昨因阮光平于弥留之际。嘱咐阮光缵不必归榇义安。即在西湖安葬。得以近依帝阙。情词肫切。已降旨加谥忠纯。并御制诗章。于该国王墓道勒碑。以表其始终恋阙之诚。此旨暨御制诗。俟告报使臣到京后。一并交与敬谨赍回。阮光缵接奉后。俱不必专使来谢。止须具表送交该抚。代为转奏。至阮光缵所称亲自赴京之处。更属不必。安南本系新造之邦。阮光缵又甫经袭爵。其诸弟年俱幼小。一切正资料理。岂可轻离远出。并著陈用敷传知阮光缵。俟十余年后。大皇帝酌量情形。或再降旨准令来京。亦未可定。将此由五百里传谕陈用敷、并谕福康安知之。　　

○又谕、据科布多参赞大臣伍弥乌逊奏、杜尔伯特贝勒齐默特多尔济之护卫赛音查克、于五十七年三月内。赴京领俸。寓在黄寺庙内。将本旗之参领讷默库济尔噶勒踢死。将尸带至南口左近地方。在道旁水沟内。用石掩盖等语。赛音查克、既将本旗参领踢死。将尸移至南口左近地方。尸身暴露。该处自有保甲乡约详报本官。该地方官、岂竟漫无闻见。著传谕梁肯堂、查明此案。该地方官是否呈报缉凶。即据实覆奏。毋得稍存回护。　　

○丁酉。户部议覆、浙江盐政全德疏称、本年癸丑。已届开纲。而旧引积压。尚有一百二十八万余道。有碍新纲地步。请将积引内铳销壬子刚引七十万道。自癸丑纲起。分作五年带销。尚有五十余万道。一二年内可完。查两浙年额。应销引目八十万五千余道令积一百二十八万余道。几逾一年半之额。该盐政系为疏通起见。应照所请办理。但两浙盐务。向系年清年额。从无铳销之案。嗣后不得援以为例。至前项余引。除铳销外。尚有五十余万道。摺内既称一二年内可带销完竣。并胪陈余引既疏新纲必畅等语。该盐政调任浙江。系该省专设盐政之始。一切缉私趱运事宜是其专责。应令将带销年月。勒限呈报。此后倘仍前壅滞。即从重治罪。再查该处既有积引。其历任兼管盐政巡抚。及盐道各官职名。应送部严加议处。从之。　　

○戊戌。内阁、翰林院、带领新进士引见。得旨、新进士一甲三名潘世恩、陈云、陈希曾业经授职外。叶绍楏、张燮、蔡之定、吴云、王麟书、谭光祥、周系英、戴敦元、狄梦松、李师舒、英和、李宗瀚、魏元煜、周麟元、黄洽、吴贻咏、何学林、谢淑元、甘家斌、朱桓著改为翰林院庶吉士、贾澄宋邦英、著分部学习陈秋水、徐国楠、赵佩湘、著以内阁中书用。马学赐、孙锡、殷圻、著以知县即用。戴三锡、唐仲冕、程华国、黄炳奎、郭世谊、俞廷樟、左辅、汪梅鼎、范照藜、朱瑞椿、陈世章、刘敬熙、王绍兰、吴国卿、蒋第、李梴、叶灼、杨学光、巩懿修、著以知县分发。余著归班铨选。　　

○谕军机大臣曰、徵瑞奏、东商运盐、向来雇用民船既糜脚费。又多稽阻。请暂借库项。给商造船盐运。既有船只。民船即不能居奇。运粮运货。尤觉省便。于商民均属有益等语。所奏尚是自应如此办理。又据另片奏、闽广船只。已有扺口者询以沿途曾否遇见＜口英＞咭唎国贡船。尚无确信徵瑞现往大沽地方。及海口一带查看道路及贡件如何拨运先行筹定。即赶回随驾热河等语。＜口英＞咭唎贡船。现在尚无确信。其到后又须查点货物。用船拨运。抵京之期尚早。若该贡使等、于六七月内始到。维时带往热河。与蒙古王公及缅甸贡使等、一体宴赉观剧。较为省便。此事虽经梁肯堂、派令地方文武豫为备办。究不足以资统率。徵瑞驻劄天津。距海口较近。且盐政职系钦差。将来贡使到后。该盐政率同地方官带赴热河。更为妥协。所有料理＜口英＞咭唎贡船一事。著专交与徵瑞承办。此时贡船虽尚无信息。而道路尖宿。及拨运贡物等事。均须豫为筹备。徵瑞不必前来接驾。竟俟西洋贡使到后。再带同前赴热河。伊系内务府人员。于供应外藩差使。较为熟悉。沿途照料。自更周妥也。至徵瑞现既有照应外国贡使之事。观瞻所系。著加恩仍赏戴花翎。该盐政接奉后。惟当遵照妥办。并不必前来谢恩。将此传谕徵瑞、并谕梁肯堂知之。　　

○己亥。上御勤政殿听政。　　

○以太仆寺卿顺海、为太常寺卿。　　

