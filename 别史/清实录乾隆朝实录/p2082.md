<!-- { "loadSidebar": true } -->
○予故太保大学士公傅恒、祭葬如例。谥文忠。癸酉。谕军机大臣等、据户部参奏、宫兆麟前此摺奏、委员刘岱。领解辛卯年下运铅觔。必俟本年八月。方可开行。彼时又值壬辰上运开行之期。势难并举。请将辛卯下运。分年带解。当经议覆准行。今据湖北巡抚咨报、刘岱已于五月运铅、行抵归州。核算程期。尚在宫兆麟具奏之前等语。宫兆麟平日办事。尚能留心。此案何以率行陈奏。舛误若此。殊不可解。著传谕该抚、即行明白回奏　　

○补行江西省、乾隆三十四年大计。罢软官一员。年老官七员。有疾官六员。才力不及官三员。浮躁官二员。分别处分如例　　

○蠲免安徽怀宁、桐城、潜山、太湖、宿松、望江、宣城、南陵、贵池、青阳、铜陵、东流、当涂、芜湖、繁昌、无为、合肥、庐江、巢县、滁州、全椒、来安、和州、含山、建平等、二十五州县、及安庆、宣州、建阳、庐州、四卫、乾隆三十四年分、水灾额赋有差　　

○是月。直隶总督杨廷璋奏、查周家庄等处。各段漫口。因六月十五、六、七、等日。大雨连宵。大清、子牙、南北二运河。四水并涨。汇归三岔河口。由堤顶漫过。竟横决于周家庄等八处。以致漫溢堤工十二段。计长三百一十余丈。但现在尚有露出堤顶者。细察情形。系属平漫过水。因水大激荡汕刷。堤岸间段冲损残缺。工程似易办理。惟张家王甫漫口。因甫经堵筑。即值大雨水涨。致复漫之口。较原漫加宽。现在口门水深一丈五六尺不等。缘下游海河顶阻。水退不能迅速。一俟水势稍落。可以动工。即速软镶堤岸。尽力堵筑。其天津府城外之侯家园等漫溢之处。现所余漫口。止有六七丈。再三四日。即可合龙断流。临壕之水。亦消退尺余。惟南洼一带积水。尚须汛后海河收水。再行启开五闸。以利宣洩。查天津县。因子牙。及各淀河。水势盛涨。以致被淹村庄甚多。饬查被灾轻重。动支义仓谷石。即行散给。坍塌房屋之户。照例分别给予修费。至津属七州县。惟静海。与天津错壤。亦有被淹村庄。坍塌房屋之处。现饬令一体抚恤安顿。得旨、览奏俱悉。一切赈恤事务。妥协实力办理　　

○两江总督高晋、江宁将军容保、署江苏巡抚萨载奏、江宁、京口、两处。驻防官兵。因人民众多。烧烟价贵。设措买柴。甚以为苦。前仪徵县、有入官芦洲。经臣容保。奏恳赏借余息银一万五千两置买。即于官兵俸饷内。分作三年扣还。京口驻防官兵。得有此项芦柴。颇获利益。今臣高晋、臣萨载、查有上元县入官八卦洲芦地。向拨归苏州府普育两堂。近因江阴县。有段山沙洲一段。其租息约与上元。县之八卦洲相等。请即就近拨入苏堂。仍将八卦洲拨还江宁。即照京口之例。准令江宁八旗官兵、公同置买。其应缴地价银。亦即于官兵俸饷内。分作三年扣还。得旨、如所议行　　

○高晋、萨载、又奏、苏郡之齐门、元和塘。东北经常昭境内、分洩入海。以福山、白茆、徐六泾诸河为要干。查福山一河。于乾隆三十二年开浚。现在深通畅洩。毋庸筹议。惟白茆河半就淤垫。亟宜挑挖、以资宣洩。勘得白茆一河。自昭文县小东门、至支塘镇长桥。河面现宽十二三丈、至十七八丈。水深八九尺。至一丈一二尺不等、向来潮水不到。是以深通无淤。其自长桥至岳庙桥。渐次淤塞。以达白茆老闸基。虽有河形。几成平陆。又自老闸基至滚水坝。仅存中洪一线。夏秋霖潦。一时汇集。不独常昭本境泛溢。邻邑均受其害。查雍正五年大挑旧案。河面原宽十二丈。底宽六丈深八尺。迨乾隆十九年。复行小浚。较从前丈尺酌减。口宽六丈。底宽三丈。其未浚之旧河形六丈。伏秋水涨。则积潦成渠。应请照雍正五年旧规。一律开通。并测量地势之高低。自上而下。逐渐加深。计估挑深二三四尺。至一丈五六七尺不等。至徐六泾河。间段淤浅。虽不似白茆河之甚。但同系分洩入海要路。亦宜逐段估挑。一律办理。白茆、徐六泾、二河。向俱设有滚水坝。今悉已坍卸。其石深陷泥中。又因海口离坝不远。潮带泥沙。坝根阻滞。必须连底折除。方无滞碍。中留口门。宽十二丈。为收束潮水关键。其两河应挑段落。臣等分别估计。白茆河、自支塘镇起、至滚水坝止。计长六千五百三十三丈六尺。徐六泾河、自陈荡桥起、至田家坝迤下工尾止。计长五千九百九十一丈。工程紧要。需费稍繁。若待民间鸠集财力。自行兴举。窃恐有稽时日。请照乾隆二十九年开浚三江之例。于藩库存公款项内。先行照数借给。仍分年按亩计数徵还。得旨、如所议行　　

○湖广总督吴达善。湖北巡抚梁国治奏、湖北省。额设常平仓谷一百二十余万石。近年粜赈兼施。缺额谷五十余万石。粜缺之谷。照市价销银六钱五六分。至七钱不等。赈缺之谷。每石例给五钱。现在粜缺未买之谷。止五万余石。而赈缺未买之谷。积至四十八万余石之多。查赈缺之谷。自乾隆七年。部定每石给银五钱。至今几及三十载。谷价情形不同。现饬买补赈缺各州县。每石不得逾五钱六分之数。其开销正项。仍以五钱为率。此外应补银两。即以粜价盈余银一万余两。先行拨补。如有不敷。准其于续收盈余。找拨清款。并请嗣后每逢平粜。核计上年买补原价。于酌减之外。每石盈余银一钱。在小民买食。已比市价较减。而谷价盈余。较前更为核实。不三四年。拨补渐清。仓储可以足额。得旨嘉奖　　

○河南巡抚觉罗永德奏、查勘武陟被水村庄。因山水陡发。水由地面直向南趋。流入黄河。各村内俱有堤埂阻碍。停蓄不流。积至二三四尺不等。房屋田畴。尚无损伤。惟低洼处所。间有被水淹浸。臣相度形势。有袁家马棚地方。可以开沟引水。即饬令赶紧开挖。臣一面驰赴河内寻村决口。查勘该处堤堰。被水冲开五十九丈七尺。河北镇臣邱若龙。已督饬汛弁兵夫。赶筑二十余丈。尚有三十余丈未完。臣即驻工亲自督催。已于七月初二日辰时合龙。报闻。

　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六十五


大清高宗法天隆运至诚先觉体元立极敷文奋武孝慈神圣纯皇帝实录卷之八百六十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十五年。庚寅。八月。甲戌朔。谕、昨已降旨、将被水之顺天府属武清等六县。于八月内普赈一月。以资接济。其霸州、固安、蓟州、及天津府属之天津、静海等、五州县。今年被水亦重。穷民待哺。若待冬月给赈。为期尚远。著加恩。将此五州县被灾村庄。不分极贫次贫。亦均于八月内。先行普赈一月。至九十两月。摘赈极贫。及银米兼赈之处。并照武清等六县。一例办理。该督务须董率属员。实心妥协经理。毋使胥役从中滋弊。副朕轸恤灾黎至意。该部遵谕速行　　

○乙亥。上诣畅春园、问皇太后安　　

○幸圆明园　　

○遣官祭关帝庙　　

○谕军机大臣等、据李侍尧等奏、访获洋盗一摺。已于摺内批示外委谢昌。出洋巡查。适遇匪船拒捕。既督兵放枪伤毙数人。贼船可走逃。兵船即可走追。彼时若奋力急追。何难立时就获。乃竟听其远遁无踪。则该弁之庸怯无能。已可概见。即当查办示儆。不得因其被掷受伤。曲为宽恕。至海口船只出洋。例应稽查验放。今匪船所赍藤牌铁枪叉刀。非商民船只所宜有。出口时。果能实力搜盘。无难立见。乃任其携带应禁军器如许之多。出入自由。毫无忌惮。所为海口之诘禁安在。且该犯等历次出洋行劫。即其自行供出者。已有数案。则其余未经发觉之案。更不知凡几。岂无一二被劫之人。赴地方官控诉。而巡洋兵弁。常时又岂漫无见闻。况首犯陈详胜。不过番禺村民。既纠党多人。历久出洋滋事。岂能不稍露踪迹。何以玩忽养奸。至于如此。该处吏治营务。尚可问乎。著李侍尧逐一详查。将该管各官。严行参处。至该督在粤年久。乃于海洋巨盗出没。并不留心体访。而于疎懈废弛之员弁。亦不极力整饬。岂朕加恩委畀之意。李侍尧。著传旨严行申饬。所有此案已获各犯。著即严审明确。将应行斩决者。一面正法示众。一面奏闻。仍将未获夥盗。速饬各属。勒限严缉务获。毋使一人漏网。至游击降补千总边廷良。购线获犯。并起获刀械种种。匪盗罪案。得以尽行败露。可谓能事。自应示之奖劝。边廷良。著该督即行送部引见。　　

○丙子。遣官祭昭忠祠　　

○谕、湖南布政使员缺。著吴虎炳补授。胡文伯现已革任。著加恩补授广西按察使。仍革职留任。效力赎罪　　

○又谕、本日御史汪献芝、巡视通漕完竣。回京复命。该御史驻劄通州。稽察漕务。近日现有东省运解平粜麦石。仓场侍郎。办理不善。致京仓监督。任听花户等勒掯迟延一案。麦石久不上仓。各船留滞河下。该御史往来巡察。不得委之毫无见闻。何以并不据实参奏。岂专以漕艘为已责。而于别项运麦备粜。遂谓非己事耶。且科道职司言事。汪献芝。即仅以御史在京供职。闻有此等情事。尚当白简纠弹。况在本地查漕。尤属应行劾奏之事。而竟委为漠不关涉。默无一言。又安用此巡漕御史者为。汪献芝、著交部严加议处　　

○又谕曰、永德奏、怀庆府通判吴为墉、于光山县任内。获盗柯之礼等、并未究出行劫明良仁、胡尚连、二案。反将夥同行劫楚省郭世璜之案。认为盗首。复于彭起周、被劫一案。勒令事主报窃。辄将夥盗徐国秀等、杖剌完结。显有情弊。请将吴为墉革审等语。吴为墉著革职。交与该抚、同案内人犯。一并严审定拟具奏　　

