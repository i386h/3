<!-- { "loadSidebar": true } -->
○谕军机大臣等、李侍尧等奏、查办秦璜、恒泰、互相奸奏各款。请旨革审一摺。已明降谕旨、将秦璜革职。交该督抚严行究讯定拟矣。据称、查核右司送到房租册内。有副都统刘沛德、那用旧房租一节。刘沛德告称、到任以来。从无那用银两。及检核堂槁。纸色参差。钤缝印文。油色新旧各半。其为抽换改造无疑。随册亦属新造等语此显系秦璜、因续参房租一事。豫行抽改槁册。以为符证。其居心尤不可问。而协领等扶同擅改。更属逢迎舞弊。均应究明惩治。著李侍尧等、将此款一并秉公审讯具奏。至此案、于九月二十四日、由五百里传谕该督等查办。计该督等应于十月初间奉到。且案内情节。又并无难讯之处。何以迟至十月下旬。始行奏请革职发审。所办甚属迟缓。著传旨申饬　　

○又谕、向来每届岁底。谕令偶被偏灾之各省。查明有无应行加恩之处。于次年新正颁发恩旨。以普春祺。今岁各省年谷顺成。寰宇咸臻丰稔。且报收十分者居多。即甘省间有偏灾数处。通计收成亦在七分以上。现有旨令该督勒尔谨、查明覆奏。此外竟无可再沛恩膏。惟念川省现在军务未竣。用兵之地。一切动用官帑。丝毫不以累民。而挽运遄行。不无稍资民力。今春虽已降旨分别蠲缓。而一年以来。小民又积有微劳。至节次调派之陕、甘、云、贵、湖广、等省官兵。所有经过地方。停宿供亿。虽无派累闾阎。而百姓趋事奉公。亦不免于勤勚。自宜同普恩施。著传谕各该督抚、即将过兵运粮各属内、应作何酌量缓徵之处。迅即查明。务于岁内覆奏。候朕于新正降旨加恩。以示格外优恤之意。此旨著由六百里发往。即令各该督抚、由六百里覆奏　　

○旌表守正捐躯之江苏南汇县民朱福受妻汪氏　　

○壬寅。上御乾清门听政　　

○谕、前因钱鋆、调赴四川军需局办事。其陕西臬篆。需员署理。令该督抚于道员内拣选一员暂署。今据勒尔谨等奏到、委令驿盐道马权署理等语。但马权先因会办秋审失出案内。已经部议降调。所有陕西按察使印务。著粮道王时薰、暂行署理　　

○又谕曰、西安提督哈国兴、现在川省军营。尚属奋勉出力。其长子哈文虎、著该部行文本籍。令其来京引见　　

○癸卯。谕、据文绶奏、暂请开捐以裕军需一摺。所奏大非。已于摺内批饬矣。捐赀入官。本非选举正格。朕御极之初。召见内外臣工。不但捐纳出身之人。即科举出身之人。亦多有言捐纳中可得人材者。因姑试广求。以期克当任使。乃历年来报捐人员。虽不乏尚堪驱策之人。而求其才识超群。体用兼备者。竟未多觏。即今内而部院大臣。外而督抚。其实能为国家办事者。熟为起自赀郎者乎。捐纳事例一开。必致正途滞积。朕实深知其无益。是以降旨永行停止。兹科目铨选甫得疏通。岂可复使纷淆阻窒乎。方今国家当全盛之时。左藏所储。日以充积。乾隆初年。户部银库。止三千三四百万。而今已多至七千八百余万。奚翅计倍而赢。然此并非有加派重徵之事。因平定西陲以来。摘减沿边防守兵马、及酌裁各省驻防汉军粮饷马乾等项。除抵补新疆经费外。每年节省银九十余万两。历今十有余载。岁需出数较少。约积存千有余万。库帑之增。大率因此。忆乾隆二十年以前。内务府存备之项。或因支给不敷。奏拨部帑数十万协用者有之。今亦以岁会溢于旧额。尚将内务府余银、拨贮部库。朕虽不诩俭。而府藏充盈。实为从来所罕有也。每念天地生财。祇有此数。不在上。即在下。与其聚诸无用之地。曷若使民间多得流通。所以遇有灾荒赈恤。曾不惜大费帑金。又两次普蠲天下正赋。俾得藏富于民。方思乘此邦计裕饶。因公多为动用。以益闾阎乐利之庥。岂可转复为培益之说耶。至进剿两金川一事。本属势不得已。因僧格桑、索诺木、二酋。俱系内地土司。敢于狼狈为奸。阻兵抗命。侵扰邻封。若不厚集兵力。扫穴歼渠。日久必贻后患。不可不为一劳永逸之计。用以靖边徼而辑诸蛮。其一切军兴偫备所需。虽多费实无稍靳。今节次拨帑济用。已一千四百万两。而太府之储。未尝少减。且两路大兵。冞入小金川。自可迅奏捷音。即将来攻剿金川。或略延时日。再费二千万两。亦可蒇事。库贮尚在五千万以上。又何虞见绌。文绶顾欲藉军需之名。孳孳言利。将已停捐例复开乎。至所奏请照从前金川之例。每米一石、定价二十五两等语。明系欲为地方官豫开浮冒之端。此更不可为训。外省开捐。包揽收折诸弊。无所底止。即使实报实收。而上司下属。亦皆资其余润。川省各员。办理军需。种种未协。方负罪之不暇。又何必复曲为体恤耶。朕以文绶办事实心。特调任四川总督。冀其襄理军务。于事有益。今乃率为此奏。初不意其识见浅狭。罔识大体。竟至于此。文绶著交部议处。仍将此通谕中外知之　　

○又谕曰、同泰、著来京陛见。再降谕旨。其江南狼山镇总兵员缺。著戴福补授　　

○又谕、前因川省南路军营。食物价值稍昂。站夫负戴远行。仅堪果腹。情殊可悯。曾降旨加恩、照从前进剿金川例。给与回空口粮、以示体恤。今西路官兵。渐逼贼巢。站夫运送军粮。进路益远。其口食亦未免稍艰。著加恩照南路例无论本日次日。分别口内口外。折给回空口粮。俾伊等口食宽裕。自更踊跃赴公。易于集事。并著文绶严饬粮运官员。悉心确核妥办。务令均沾实惠　　

○谕军机大臣等、各省水师总兵。有巡查洋面、训练舟师之责。必须熟谙海洋沙线。通晓会哨巡防。方于水师营伍有益。不可不豫为甄录。以备擢用。江南京口协副将金彪、太湖协副将袁秉诚福建闽安协副将颜鸣皋、广东龙门协副将蓝元枚、俱系历任水师之员。著传谕各该督、确核各该副将年力才具若何。是否能于海疆谙习。如有能堪水师总兵之任者。著即行出具切实考语。送部引见。或此外有将来可备选用者。亦准保送　　

○赈贷甘肃皋兰、红水县丞、渭源、狄道、靖远、陇西、安定、会宁、平凉、华亭、泾州、隆德、镇原、固原、盐茶厅、安化、环县、正宁、宁夏、灵州、平罗、中卫、大通、肃州、王子庄、高台、金县、静宁、平番、巴燕戎格厅、西宁等、三十一厅州县。本年水旱雹灾饥民　　

○甲辰。圣祖仁皇帝忌辰。遣官祭景陵　　

○上诣奉先殿、寿皇殿、行礼　　

○谕曰、阿桂奏、前锋校喜当阿、登色保、于攻夺甲尔木山梁时。奋勇杀贼。著照所请。均赏戴花翎。俟有委署前锋参领缺出。即著喜当阿补授。委署前锋侍卫缺出。即著登色保补授　　

○又谕曰、阿桂奏、云南曲寻协守备国士豪、身先士卒。杀贼夺碉。东川营千总杨大山、挟炮击贼。踰险乘高。虽各得伤。不肯在营调理。实为奋勇出众。国士豪、著赏戴花翎。杨大山、著赏戴蓝翎　　

○军机大臣等议覆、陕甘总督勒尔谨奏称、凉州、庄浪、为西陲要地。向设满兵三千。已全数分拨伊犁、乌噜木齐、请于凉州驻满兵一千。庄浪五百。均由京派拨。其满营官员、照数设立外。更需大员统辖。查西安现有副都统二员。应令一员移驻凉州。均应如所请。从之　　

○乙巳。上诣畅春园、问皇太后安　　

○幸圆明园　　

○谕军机大臣等、前岁闰五月内。猛拱头目兴堂扎、解送贡象到京。恳请仍回猛拱。经兵部给与土司浑觉号纸。其起身时。曾赏给三等侍卫职衔。复令军机处行文该督等、兴堂扎到猛拱后如有来信。饬知沿边土司、速为转报。至该头目出关以后。该督惟于兴堂扎路经永昌时。一为奏闻。距今两载有余。其于何时回抵猛拱。及有无来禀该督总未提及一字。就兴堂扎在京时感激情形而论。若已归巢。断无不即具禀词。祈恳代为奏谢之理。兹经久杳无信息。自系为缅酋所遮。不能返其故土。或中间别有阻滞。皆不可知。彰宝身任总督。边务夷情。乃其专责。见兴堂扎去久无信。即应设法觅人探其踪迹。附便入告。何竟将此事置之度外。漠然无所动念耶。此等紧要事宜。该督全不措意。尚待朕传旨询问。则该督久驻永昌。所办又何事耶。彰宝著传旨申饬。并著将兴堂扎回猛拱后。有无音信。该督曾否觅便探访之处。即行据实明白回奏。至得鲁蕴、近日是否仍在老官屯。及寄去孟矣书信后。有无回音。并著一并覆奏　　

○丙午。谕、本月二十五日。恭逢皇太后万寿庆节。适当长至郊天斋戒之期。礼部奏请于二十二日行庆贺礼。兹朕敬拟先期二日。诣寿安宫侍膳庆祝。著即于二十日起。穿蟒袍。仍照向例穿至二十八日。该部知道　　

○又谕曰、温福之子原任归化城同知勒保、前因审办偷马一案。迟延不结。经该将军等咨参。部议革职。原属咎所应得。今念温福自攻剿路顶宗、兜乌、喀木色尔以来。连次克捷。兹复攻得西北山梁玛觉乌、诸碉卡。现拟攻取明郭宗、进剿美诺贼巢。督率将弁。奋勉宣劳。种种甚合机宜。朕心深为嘉悦。伊子勒保、著加恩以主事用　　

○定边右副将军大学士温福、参赞大臣尚书公丰昇额奏、十一月初四日夜。额森特、由穆拉斯郭山、绕至博尔根山顶。占据大寨。哈国兴、由喀木色尔北山旁。进夺额尔奔木栅。海兰察、自山后进夺贼卡。复夺取玛觉乌大寨。此处甚关紧要。现已添兵驻守。谕军机大臣等、温福等此次进兵分队。占据博尔根山梁。并攻克玛觉乌寨落。取路前进。甚合机宜。但细阅地图。簇拉角克、纳拉觉等处。贼碉林立。与我兵后路相通者甚多。温福等宜善为防范。其进兵则仍应照攻取路顶宗等处、筹办分路。方为有益　　

○又谕曰、温福等奏、攻取路顶宗、喀木色尔时。乌什哈达、及富尔赛等八人。均各奋勉。乌什哈达著升授头等侍卫。其革职留任之案。并著开复。富尔赛、巴达玛、固勒德、岱森保、那萨拉、硕多尔海、楚巴什、博果勒岱、均著授为蓝翎侍卫。以上各员。及其余奋勇出众官兵。有应赏巴图鲁名号者。无论满洲绿营土练。查明挑选二三人。奏请赏给。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百二十


大清高宗法天隆运至诚先觉体元立极敷文奋武孝慈神圣纯皇帝实录卷之九百二十一　　

