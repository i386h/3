<!-- { "loadSidebar": true } -->
○又谕曰、阿桂奏称、办送漠咱帊尔兄弟等来京时。体察阿克苏回人伯克等。稍生疑惧。业经出示安慰等语。所见甚是今仍降旨宣谕著舒赫德等、通行晓示各城。再阿桂奏、遵旨派索伦兵三百名前往乌噜木齐酌于二月初旬起程等语。阿克苏等处索伦兵。既行派出而阿桂等巡查伊犁又必领兵前往。则阿克苏之索伦兵益少现在回人不无疑惧。亦须弹压。著与舒赫德酌议。或调叶尔羌索伦兵二三百名。驻劄阿克苏。或令安泰选索伦兵一百名。由乌噜木齐、前往伊犁。阿桂等、由穆素尔岭与安泰会合。亦甚有益。伊等宜会商妥协。一面办理一面具奏。不必候旨。至阿克苏办事甚要。阿里衮现在起程回京可就便暂驻阿克苏。俟阿桂巡查回日。再行起程。现令新柱往叶尔羌协办。著海明即至阿克苏。阿里衮俟海明到日再行回京。俱著舒赫德、阿桂、酌议具奏。　　

○谕回众人等、昨因乌什回人等。讦告霍集斯父子。苦累部众。侵渔贡赋。经办事大臣等具奏。朕以霍集斯输诚效力。所有过失皆从前陋习若遽行治罪。心有不忍。但仍令其管辖所属。则上下猜嫌。必不能相安无事。即如准噶尔人等。亦因聚歛成讐。上既凌虐。下亦愤恨互相侵噬。以底灭亡。可为明鉴。因将霍集斯父子。优其廪禄。安插京师而各城头目。亦自知所惩创。悛改旧习。但恐愚顽无识之徒因此遂长刁风摭拾已往之事。公行告讦。或伊什罕等图得阿奇木之缺。或所属人等、妄生事端。挟制该管。大干法纪。嗣后有似此者。非但不行办理。仍究明情节。重治其罪断不宽宥。尔等知此。维期上下相安。勤于生业。勉为良善永享昇平尚其敬听。无忽。　　

○己丑。户部议准、云南巡抚刘藻疏称、宁台山铜厂。硐路深远。需费较多加增价值。办铜始能充裕。请照日见汛厂例。每毛铜每百斤。实给价银五两一钱五分从之。　　

○礼部议覆、兵部左侍郎钱汝诚奏称、乡试磨勘则例内、不谙禁例一条。未将字面款式轻重分别概予罚停三科未为平允。请嗣后除直书庙讳、御名、及先师孔子讳者。仍罚停三科外。其行款偶讹。字面违式均照文内疵谬例。罚停会试一科。应如所请。将一应字面款式。详悉分别。纂入则例。其本年题结之顺天等省擡头不合试卷。并请改为罚停一科。从之。　　

○庚寅。谕、户部议驳、庄有恭奏、浙省漕船丁力贫疲、请减船洒运一摺。朕以该抚所奏。似因江西准减漕船。援例具请。而浙省情形。未必与江西相同。是以传谕杨锡绂、令其详悉议奏。今据奏、浙省漕务。疲丁积毙。能实力剔除。行之数年。尚可转疲为殷。若裁减船只。虽亦调剂之法。而非其切要等语。总之经理漕政。惟在地方大吏。留心整顿。除积毙而苏丁困。不徒以议减额船。为洒贴贫丁计也所有该抚请裁漕船一事。著照部议不必行。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百六



大清高宗法天隆运至诚先觉体元立极敷文奋武孝慈神圣纯皇帝实录卷之六百七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。二月。辛卯。遣官祭历代帝王庙。　　

○谕军机大臣等、成衮扎布等奏称、额尔克沙喇、莫尼扎布等、询问被掠脱出之乌梁海等。称系哈萨克之巴鲁克巴图鲁、统众抢掠。未知果否确实。即同察达克、图布慎等、领兵抵哈萨克边界。捉生询问等语。抢掠乌梁海一事。须查询确实。不可轻举妄动即如俄罗斯、讹传哈萨克、统众三万前来。至今毫无影响。固情节可疑。而乌梁海等、又称系巴鲁克巴图鲁。则又是哈萨克、而非俄罗斯矣。朕前谕谓或系俄罗斯。或系哈萨克不出所指四端要于务得实信。今览额尔克沙喇等报文。内称与朕所指俄罗斯、情节相近等语。若稍有附会。或拘泥办理。必至歧误。著传谕额尔克沙喇等知之。昨谕莫尼扎布于查确后。前来奏对。仍著察达克同来。朕既可悉彼处情形而伊等亦得承训示。易于办理。　　

○户部议准、浙江巡抚庄有恭奏称、杭州驻防兵茔地现有改捐义地派拨。惟乍浦驻防。须置民地。请于司库备公银内动给。其地粮豁除。从之。蠲免奉天盛京驿、旧边、句骊河、白旗堡、二道京小黑山、广宁、易路开原噶布拉村、法库、东关、宁远、高桥、小凌河、沙河站、十三山、连山关、严千户屯等十九驿、乾隆二十四年旱灾额赋。并分别加赈。　　

○旌表守正捐躯之河南邓州民王某女王氏。　　

○是日、驻跸大新庄行宫。　　

○壬辰。遣官祭黑龙潭昭灵沛渎龙王之神。玉泉山惠济慈佑龙王之神。　　

○谕朕于本月二十日进宫二十一日由宫启銮谒西陵。　　

○兵部议覆署两江总督江苏巡抚陈宏谋疏称太湖左营简村守备移驻东山改为都司。添设千总二员一员随同都司驻劄。一员分防简村均经奏准。东山本无营署。请添建左营都司、右营千总衙署各一所调回左营兵营房六十间给右营兵营房二十间。应一并添设其简村守备旧署给现设千总驻防。应如所请。从之。　　

○以内阁侍读学士温福、为内阁学士、兼礼部侍郎。　　

○以头等侍卫额勒登额、为正黄旗蒙古副都统。　　

○以故云南广南府土同知侬振裔子毓荣、广西庆远府东兰土州同韦振声弟振馨各袭职。　　

○是日、驻跸三家店行宫。　　

○癸巳。上回銮。诣畅春园、问皇太后安。　　

○幸圆明园。　　

○谕军机大臣等舒赫德奏、阿克苏现有索伦兵二百六十余名又于齐凌扎布所领新索伦兵内、拣选三十余名发往乌噜木齐等语。阿克苏地方紧要今所有索伦兵。既全往乌噜木齐。而阿桂又领兵巡查伊犁。自应派兵防范。乃舒赫德未见奏及若谓伊所驻叶尔羌之兵。不便拨补阿克苏。则甚属错谬。伊系总办各城事务之人自当视同一体不可稍分彼此。至阿桂亦未奏明巡查伊犁。系派何处之兵。而阿克苏以何处兵丁驻劄。自宜办理妥协再乌什虽与阿克苏相近。仍需大员驻劄办事。著舒赫德等酌量办理阿桂亦不得因总理有人。遂生推诿。当与舒赫德和衷商搉。以期集事倘互相推诿。以致贻误。朕不独责备一人也俱著传谕知之。　　

○甲午。清明节。上诣安佑宫行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○谕曰、总兵郝琮奏称、于上年六月内、因履任三年。缮摺奏请陛见拜发时、误将应缴朱批赍进。请交部议处等语。郝琮前缴朱批时。见其并无一摺已属错误可笑。今既摺奏及此。而于陛见之处。转不声明请旨。更属糊涂。郝琮著交部议处。并著调取来京陛见。　　

○谕军机大臣等、阿桂等奏、准永庆呈报、乌什之阿珲伯克等。列款控告霍集斯。并称叶尔羌噶匝纳齐萨里、行走奋勉。若授为乌什之阿奇木。殊属妥协。随示以萨里纵可委用。究系本城之人岂此外无可胜任者。且补授阿奇木。我等尚不敢专擅。尔辈何得荐举等语阿桂所奏晓示回人之处甚是。萨里曾控告霍集斯。若即授为阿奇木。则奸险之徒群以陷人夺缺为得计伊果行走奋勉。应再行酌量加恩。至所奏噶岱默特、可胜阿奇木之任。伊现随将军等来京。俟召见后再降谕旨。　　

○又谕曰、成衮扎布奏、据探信侍卫阿扎喇禀称、扎木禅、多岳特、询问贸易人等。知哈萨克之巴鲁克巴图鲁。抢掠乌梁海又有哈巴木拜属人亦称巴鲁克巴图鲁遇逃走之乌梁海等。掠其马匹牲只等语是抢掠乌梁海。系哈萨克之人无疑。已传谕纳旺、令其见阿布赉时责令拏送巴鲁克巴图鲁。即阿布赉不能擒获。亦即在哈萨克确访其游牧处所。作速奏闻。若带领新派之索伦兵一千名。直入擒拏。自可弋获。著传谕成衮扎布等候旨遵行。　　

○刑部议覆、绥远城右卫副都统素玉奏称右卫系近边冲途旗民杂处。官兵驼马失窃。仅照偷马例治罪。不足示儆。请照偷盗蒙古四项牲畜新例。一二匹、至九匹。分别远近发遣。十匹以上。将首犯拟绞。秋审入于情实。其窃盗之家主。无论闲散兵丁。如有纵容及分赃情事。依律治罪。系官员。咨部查议。又兵丁军器被窃。请分别按律加等治罪。典买军器之人。亦从重办理。均应如所请。嗣后拏获偷盗军器之犯除犯流绞罪者、依律惩办外。其犯该徒杖者照偷窃赃加一等治罪。仍于犯事之处。再加枷号一月。典买军器之人。减本犯罪一等发落。从之　　

○以定边将军。兆惠、总理銮仪卫事。　　

○乙未。上诣畅春园、问皇太后安。　　

○还宫。　　

○谕军机大臣等、齐凌扎布奏称、伊解送之伯德尔格塔哩雅沁、乌沙克回人等、由阿克苏至库尔勒。中间脱逃男丁十六名又在吐鲁番辟展等处落后行走之男妇三十一名口。据素赉璊咨现在拏获二十人。由哈密递解。今解至肃州者共七百九十余名口已交与吴达善等语。此等逃走回人。务期拏获。即于本处正法令回人等观看其已经解送者。亦即于所到之处正法。并传谕自哈密至阿克苏办事大臣等知之。其解至肃州回人。吴达善即遵旨分赏官兵毋令聚集一处。　　

○又谕曰定长等奏、准阿桂咨查霍集斯有留于吐鲁番之人差游击达兴阿、严加看守。安插鲁克察克。又漠咱帊尔、从前差往辟展、购买什物之人亦行文书山纳世通、详查具奏等语。大臣等于应办要务。往往畏难。而此等毫无关系事件。辄琐屑搜求甚觉过当定长即准咨办理。俱未晓事。霍集斯效力军营。尚欲加恩锡爵。其安插京师者。特恐仍居故地。为人所累原以曲示保全。故赏给廪禄务从丰厚。何必羁其属人。查其什物耶且办理此事。当明白晓示。以霍集斯被人告讦大皇帝念功宥罪安插京师即伊存留之人。疑惧逃窜不妨听其所往。而代伊市买之人纵有侵渔亦何必过问。阿桂、定长、俱著传旨申饬仍降旨晓谕回人等。其霍集斯所留之人。可自备资斧来京至所查霍集斯家产。力能自运则已或有不能则官为帮办阿桂等即遵照办理。　　

○丙申上启銮。谒泰陵。　　

