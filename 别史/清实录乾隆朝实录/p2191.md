<!-- { "loadSidebar": true } -->
○谕军机大臣等、据图思德奏、审拟欧韵清婪索苗民一案。已批交该部速议矣。至另摺奏称、李湖前此询出勒索情由。未将该管道员龚学海指参。不免意存回护等语。所奏甚当。此案前据彰宝查奏时。朕即知李湖、必因曾经保留龚学海之故。碍于颜面。不即将案内情节。专摺参奏。当即一面传谕图思德、秉公查审。一面令李湖明白回奏。至李湖奏到。亦仅以曾于巡查营伍摺内。牵连缀及数语为词。其回护之迹。究亦不能自掩。已经节次批谕。今阅图思德之奏。果不出朕所料。李湖历任司道。办事颇为实心。乃朕所深知之人。是以擢用巡抚。即其保留龚学海一节。亦曾降旨嘉予录叙。至欧韵清滋事不法。关系苗疆。虽前此曾著微劳。业已赏衔奖励。岂可因此曲为宽纵。致令扰累苗民。该管官不加究治。原属不合。但其获咎。亦不致甚大。李湖若即据实查办劾参。道厅等亦祇照常议处。与该抚保留颜面无关。何必过为顾虑。此事殊不类李湖平日所为。至今案情毕露。在李湖亦将无以自解。但李湖系朕特加识拔。在巡抚中。尚属得力之人。朕岂肯因一生□月。辄加废斥。而其过失。则不可不令其自知。著将图思德原摺。钞寄李湖阅看。嗣后务宜益知策励。力矢诚悫。以期永远承受朕恩。至龚学海亦朕所稔知。前此已属弃瑕复用。嗣因办理香要一案。颇为能事。特由同知超擢道员。昨岁因公议处。复加恩从宽留任。尤当感激报效。此案龚学海、设有受贿徇庇情弊。非特不能保其功名。即立寘之法。亦不为过。今所得止系失察处分。至重亦不过革职留任而止。但此后亦当引以自戒。著图思德将朕此旨、详悉传谕龚学海。令其益加警惕。实力奋勉。于苗疆一切事宜。妥协经理。毋稍懈忽。若再有瞻徇姑息之事。则罪由自取。不能复为曲贷矣。将此一并详谕知之　　

○又谕曰、色布腾巴勒珠尔系参赞。温福系将军。自应列名于温福之后。伊等到军营。当遵朕训谕。一体和衷办事。不得挟分妄争。致误军务。至丰昇额、昨奏请在军营效力。朕谕以到彼十日。察看情形。即行回京。再伍岱抢夺驿马。于打仗时。又先行退回。假称中石发晕。甚属不堪。本应即行正法。著丰昇额、色布腾巴勒珠尔、到军营时严审。务得确实情形。定拟具奏。如不得实供。即加刑讯。不可稍为姑容。昨伍岱摺奏。即封交丰昇额、色布腾巴勒珠尔、一并审讯　　

○己丑。上诣畅春园、问皇太后安　　

○谕曰、惠世溥著解任来京。该部带领引见。其广西左江镇总兵员缺。著萨郎阿补授　　

○谕军机大臣等、据富勒浑奏、海塘潮水大势。自正月望汛以后。分溜渐逼北面涨沙而行。现在饬属于西口门内外。加紧开沟挖宽。俾经中亹引河。畅行无滞等语。浙省海潮溜水。趋向靡常。朕两次亲临阅视。令将海宁一带柴塘坦水。加意培修。用资防护。至尖山等处涨沙形势。惟令较原勘篓志。按月报闻。验其消长。深知潮汛迁移。乃其嘘吸自然之势。非可以人力相争。施工于无用之地也。迩年渐欲循赴中亹。固为可喜。今复改趋向北。亦其溜逼使然。惟当于北岸塘工。勤加相度修缮。俾无冲啮之虞。濒海田庐。藉其保障。方为切实要务。若开挖引河。虽亦寻常补苴之策。而当溜趋沙激。岂能力挽回澜。正恐挑港凿沙。徒劳无益。况浙潮灵奇。非他处可比。必有神默司其契。岂宜强施人事。妄与争衡。富勒浑止当实力保卫堤塘。以待潮汐之自循旧轨。不必执意急为开沟引溜之计。必欲以人力胜海潮也。将此传谕知之。仍将此后潮势情形。逐月详晰具奏　　

○又谕、上年魏文伟、惠世溥、来京陛见。召对时、魏文伟人甚粗糙。惠世溥语言浮滑。奏对游移。恐其难胜总兵重任。因传谕李侍尧、令其据实覆奏。今据奏到、魏文伟人本粗糙。但久任闽粤将领。水务颇称熟谙。现在办事。尚属认真。容再留心察看。如稍有不知奋勉之处。即据实参奏等语。尚属因才器使之道。自可仍留供职。至惠世溥到任后。并未亲赴教场操演。乃敢在朕前。虚词饰奏。冀以掩盖支吾。是其居心巧伪。岂可复膺专阃之寄。而李侍尧亦欲留其徐为察看。实属非是。著传旨申饬。惠世溥现已降旨。令其解任来京。交部带领引见。仍著李侍尧传谕惠世溥、即将当日因何欺谎陈奏缘由。自行明白回奏　　

○又谕曰、云南厂员朱一深、揭报馈送上司礼物一案。内所开藩司钱度、赃款甚多。案情重大。业据彰宝参奏、已经革任。伊子亦甚多事。所有原籍家产。著高晋、萨载、派员严行查封。其云南任所、及永昌寓所赀财。并著该督彰宝、及署抚李湖、亦即密派妥员。一并查封。均毋任其丝毫隐匿寄顿。将此传谕知之　　

○又谕、据温福奏、伍岱在军营。种种乖张。若仍令其领兵。断然不可。此旨到时。阿桂即代伍岱领兵。将伍岱换至温福队内。如伍岱之意。以为难攻地方。派其攻剿。亦未可知。今派阿桂统兵。阿桂若能攻克其处。伍岱更有何说。再温福、阿桂、将接到索诺木呈禀、及覆谕书稿。一并呈览。阅其所谕索诺木言词。既不严厉。而竟收索诺木之禀。实为错谬。索诺木果不助兵。遣人来营呈禀。尚可收接。今将禀拴于木上。全无恭顺情形。此即系轻视将军。不惟不应接收。即呈禀之人。亦应拘留究办。今转遣人收取。是何意见。岂不为贼所轻耶。前温福等奏、伍岱遣人取僧格桑禀词一事。朕以温福等、并不查核办理。甚属非是。今复收索诺木之禀。更属错谬。著传旨申饬　　

○以云南按察使王太岳、为云南布政使。翰林院侍读学士韦谦恒、为云南按察使　　

○庚寅。谕曰、长清著来京候旨。其贵州镇远镇总兵员缺。著吴抡元补授　　

○谕军机大臣等、昨据李侍尧奏到请修战船一摺。封外写摺二件、并清单字样。及拆出止一摺一单。并无他件。数目不符。此必系发摺时。遗漏封入。但不知所奏系何事件。是否关系紧要。著传谕李侍尧、即行查明补奏。再此件封面年月下。未将日期填注。亦属疎忽。岂封函入告。该督竟委之幕宾。全未寓目乎。李侍尧并著传旨申饬　　

○又谕曰、伊勒图等奏称、据出差侍卫伊桑阿回来告禀、鄂伦布拉克驿站。放粮官员、笔帖式等。往土尔扈特等家饮酒。将伊等妇人。唤至歌唱。借给官粮等情。随密寄信巴彦弼等、令其更换粮员。并将土尔扈特游牧。移驻离驿稍远地方等语。伊勒图所办是。粮员笔帖式等、敢于新附之土尔扈特等处。无耻肆行。又将官粮私借。实属不法。前因副都统满泰。坐办乌噜木齐时。与回妇肆行。朕将满泰在彼处正法。似此妄行微员。更何足惜。著将伊勒图等奏摺。钞寄巴彦弼、明山、阅看。逐款详查。将案内所有人犯俱拏获。派干员防解伊犁。交将军舒赫德等严审。如系实情。一面具奏。一面即在彼处正法。至鄂伦布拉克驿站。系乌噜木齐所属。粮员笔帖式等、如此妄为。巴彦弼、明山、岂无见闻。何以并不参奏。伊等所司何事。著明白回奏。并传谕舒赫德伊勒图等知之　　

○辛卯。孝昭仁皇后忌辰。遣官祭景陵　　

○旌表守正捐躯之江苏安东县民羊康仲聘妻季氏　　

○壬辰。上诣畅春园、问皇太后安　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○谕、据温福等奏称、蓝翎侍卫三达勒、在德尔密地方打仗阵亡。又副都统莽喀察、前因受伤留卧龙关调养。伤发身故等语。副都统莽喀察、从前在巴朗拉奋勉打仗。手腕受鸟枪伤。朕曾降旨、令伊回来。今伤发身故。甚属可悯。再三达勒、此次在德尔密地方。奋勉打仗阵亡。亦属可悯。莽喀察、三达勒、俱著施恩、交该部照阵亡例议恤。　　

○谕军机大臣等、温福等自二月十八日。奏到攻剿情形后。距今十日。尚未见续奏曾否攻克。贼番既恃地窖为藏身之固。枪炮平击。难以施功。若于逼近贼寨对面。或立木架。或筑石台。高出贼寨。架炮自上临击。必可直透地穴。贼众复安能潜匿。此亦因势制宜之道。胜于坐守需时。况垒筑碉卡。乃番人长技。现在随营之沃克什、巴旺、布拉克底、明正等各土练。皆所优为。而石块又山中自有。无须搬运。筑台更非难事。若系初至其地。尚可云迫于时日。今自去岁腊底。即围资哩。计期约已两月。设法筹办。何事不可为。乃仍坐守无策。听贼众之穴处抗拒。实为非计。温福等亦曾见及此否。果何所惮而不为。抑专恃分兵掩击。转置垂破之碉根于不问耶。著传谕温福等、相机妥办。设竟万难措手。即当集兵严围。攻击勿懈。贼众疲于支拒。断不能复事耕作。久之粮食匮乏。必将自溃。即持以半年数月。官兵不过多费粮饷。今又拨银三百万两。解川备军需之用。供给无虑不敷。而贼众困守穴中。渐致饥馁。势必不能久据。是攻隘破碉。捣其巢窟。即稍需时日。亦非难办之事。第恐贼酋窜入金川。便难中辍。现在攻剿情形若何。迅即据实具奏　　

○癸巳。上御勤政殿听政　　

