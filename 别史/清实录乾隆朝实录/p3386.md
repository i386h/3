<!-- { "loadSidebar": true } -->
○河南巡抚梁肯堂奏、安阳县知县阴王□每、派各地保领买麦石、差催滋事。请将阴王□每发往军台效力。谕军机大臣曰、梁肯堂奏、定拟安阳令阴王□每、违例派买仓谷、差催滋事一摺。阴王□每应得罪名。亦祇可如该抚所拟办理。但摺内上年五月间、因麦价平减。饬令各州县采买麦石。该县阴王□每照依时价、给发各地保等、令其购买。嗣因阴雨连绵。至六月内麦价渐昂。不敷采买。地保等情愿缴还银两。免交麦石。该县以领价在前。不准呈缴。差催滋事等语。采买麦石。原应趁粮价平减之时。赶早购办。数日内即可买竣。乃该县于奉文后、五月内并不及时采买。至六月粮价渐增。以致原给价值、不敷采办。是该县发价迟延。实属办理不善。著传谕该抚、嗣后采买仓谷。务宜严饬所属。于粮价平减之时。立即发给。以便赶买。不得任其滋弊。除将原摺交部议奏外。将此传谕知之。　　

○又谕、据巴忠奏称、巴勒布贡使。于十二月初十日前后到京。尚觉从容。巴忠由川省驰驿。意欲加紧行走。比巴勒布先到数日等语。此可不必。巴勒布来使。现有成德带领。并有通事之人。巴忠先来。亦无紧要事件。何必趱程行走。况巴忠既欲迅速前来。必致额外扰动驿站。此乃巴忠思念家室。故借端具奏。著传谕巴忠、令伊按站行走。毋庸加紧驰驿。以致徒劳邮传也。　　

○前任广东巡抚图萨布疏报、广州、肇庆、二府属。乾隆五十三年分、开垦额外荒地四顷六十六亩有奇。　　

○是日起。上以孟冬享太庙。斋戒三日。　　

○辛亥。谕军机大臣曰、毕沅奏、查勘荆州万城堤坝各工、并窖金洲刷塌情形一摺。览奏欣慰。窖金洲老磡、渐次刷动。又有杨林洲石矶、挑溜得力。北岸堤塍。自足资巩固。将来江溜能走中泓、顺轨东趋。固属甚善。但阅图内窖金洲之西南、有大溜一股、分向南行。恐日久大溜全往南趋。南岸堤工、又致著重。该处堤垸之内。必有民田庐舍。所关并重。不可不豫为留意。著传谕毕沅、务宜随时留心察看。如大溜有直趋南岸之势。即宜设法妥办。不可专注意于北。以致南岸稍有顶冲受险也。　　

○御书荆州万城堤江神庙扁曰、恬流普卫。　　

○户部奏、江苏通州灶户翟起麟、呈控南北灶新淤沙地。被民人元新成等、混称民地冒升。抚宪业经具题。嗣经常镇道勘明该地实系灶业。抚宪因恐咨部与前题不符。复饬议详。司道无所适从。悬案莫结等情。请交两江总督审办。得旨、此案著派伊龄阿、姜晟、驰驿前往。秉公审拟具奏。　　

○以内大臣舒常、为左都御史。　　

○以翰林院侍读学士法式善、侍讲学士马启泰、赞善李尧栋、充日讲起居注官。编修罗修源、署日讲起居注官。　　

○调镶红旗蒙古都统明亮、为镶红旗汉军都统。以回部郡王品级贝勒哈第尔、为镶红旗蒙古都统。　　

○壬子。孝敬宪皇后忌辰。遣官祭泰陵。　　

○谕、昨毕沅奏、湖北汉黄德道孟钰、才不胜任。请以同知降补等语。已照所请交部矣。因思孟钰系部员出身。其外放道府。必有人保送。兹据军机大臣查奏、该员系三十五年、经刑部堂官、保送简缺知府等语。六部郎中截取知府。该堂官于保送繁缺之员。尚知慎重。如有才具平常者。引见时。朕亦即予驳改。其保送简缺者。该堂官往往视为无甚紧要。又可为属员外任地步。向来未免率行姑息保送。此大不可。知府为方面大员。无论繁简。皆有表率属员之责。所谓有民人焉。有社稷焉。即使缺分事简。亦岂可以才不胜任者。滥竽贻误。嗣后六部堂官。于俸满郎中截取时。其有才具平常者。即当留部当差。虽简缺亦不得率行保送。倘该堂官仍前滥保。引见请训时。经朕驳改。及外放后、该督抚奏请降补者。惟保送之该堂官是问。　　

○是月。直隶总督刘峨奏、清苑等四十余州县水灾。应领赈银。向系易钱散给。恐市价增贵。查宝直局、每年额铸钱。除搭放兵饷等项外。岁约余钱八千七百余贯。近年市价平减。未经出易。共积钱十七万五千五百余贯。今灾赈需钱。应即在局钱内、出易十二万贯。赈银一钱。折钱一百。仍在应拨赈银项下、扣还成本十二万两。造入鼓铸案内报销。得旨嘉奖。　　

○两江总督书麟、江苏巡抚闵鹗元奏、崇明县、孤悬海澨。应买大黄。由本县起票。准于镇洋县之刘河镇购买。买回出口时。责令松太道海关验放。得旨、妥实为之。　　

○漕运总督管干珍覆奏、明岁漕运。臣等现在赶办。豫省兑漕后。不必拘定临清守冻。务乘河冰未合以前。多趱数站。东省帮船。不得拘春兑春开旧例。勒限十月内、以次受兑。冰泮后、一律遄行。约计明岁三月十七日以前。豫东漕船。必已过津抵坝。得旨嘉奖。　　

○江南河道总督兰第锡、江宁布政使康基田奏、正河下游。近来日报长水。口门水势擡高。分归正河。东注益速。计坝工合龙时。全河复故。尚易为力。批、不可为满言。慎重为之。又批、览奏稍慰。伫待佳音。　　

○安徽巡抚陈用敷奏、宿州等处被水。请先借给一月口粮。得旨、即行赏给。　　

○安徽在籍原任户部尚书曹文埴奏、来年恭逢万寿。臣应进京庆祝。蒙垂念臣母年高。倘不能远离。即在籍望阙行礼。窃臣母精力甚健。观现在情形。臣来年尽可进京。得旨、若能来。朕诚喜。但不可稍涉勉强。当体朕心。　　

○署江南提督寿春镇总兵王柄奏、浙省现严拏健跳大门洋劫盗。恐窜入江省。饬员于各海口、堵截擒拏。得旨、实力为之。毋久而懈。绿旗恶习不堪。应留心。　　

○调任浙江温州镇总兵韩正国奏、蒙恩调补处州镇。俟谢斌到温、即交代起程。批、此虽事简处。一切亦当勉力。不可为绿营之虚诈。　　

○湖广总督毕沅奏、汉江两次暴涨。致滨临汉水之荆门、潜江、江陵、监利、四属。低洼田垸。间段被淹。荆门州地势较高。涸出之区。可望薄收。其潜江、江陵、监利、三属。被水各垸。并屯坐军丁。生计不无拮据。请先抚恤一月口粮。并请将该三属被淹民卫、同荆门州带淹民卫、本年应徵漕粮各项。及带徵各年钱粮。概行缓徵。再目下汉水业已归槽。尽力疏消。尚可补种宿麦。得旨、览奏稍慰。一切妥为之。　　

○协办大学士公两广总督福康安覆奏、闽省副将马龙、福兰泰、俱堪胜总兵。报闻。　　

○广东巡抚郭世勋奏、粤东为海疆要地。任重事繁。臣惟当奋勉办理。得旨、汝有何说。一切勉为之。期之以久而毋懈可也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百三十九


大清高宗法天隆运至诚先觉体元立极敷文奋武孝慈神圣纯皇帝实录卷之一千三百四十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十四年。己酉。冬。十月。癸丑朔。日食。　　

○享太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵。端慧皇太子园寝。　　

○颁乾隆五十五年时宪书。　　

○顺天府行乡饮酒礼。　　

○谕、乌尔图纳逊、现交部严加议处。难以留任。所遗察哈尔都统员缺。著保泰补授。其科布多参赞大臣员缺。著伍弥乌逊调补。伍弥乌逊由彼即赴科布多。保泰交代后。再赴新任。　　

○甲寅。上御乾清门听政。　　

○谕、前因各省乡试中式人数较多。若等候各举子齐集京师。已届会试之期。是以将乡试覆试之例停止。但思各省乡试。俱系本省诸生应考。尚不至滋生弊端。顺天为五方辐辏之区。其应试之人。又系俊秀监生居多。未免良莠杂处。现据顺天府查奏万治庭顶名中式。并经步军统领衙门拏获该犯。审出联号代倩情事。看来顺天乡试榜发后。不可不覆加严试。以核真才而清弊窦。所有顺天中式举人。著即于此科为始。举行覆试。其有托故不到者。仍照旧例办理。　　

○又谕曰、谢墉、吴玉纶、前于学政任内。声名狼籍。谢墉业经降授为编修。而吴玉纶仍以四品京堂开列。不足以示惩儆而昭平允。吴玉纶、亦著降补检讨。在武英殿修书处效力行走。　　

○乙卯。上御懋勤殿。勾到江西、安徽、情实罪犯。停决江西斩犯九人。绞犯八人。安徽斩犯八人。绞犯八人。余六十三人予勾。　　

○谕、前因梁肯堂奏。安阳、临漳二邑。偶被水灾。业经降旨。抚恤一月口粮。以资接济。并令该抚将应行抚恤蠲缓事宜。详悉查明。妥协办理。兹据梁肯堂奏、安阳、临漳、偶被偏灾麦秋虽尚有收。但当积歉之后。若将本年漕粮一例徵收。小民未免拮据等语。著加恩将安阳、临漳二县。本年应徵米麦豆三项。缓至乾隆五十五年麦后徵收。以纾民力。所有被淹之慕村、钱庄等处。应行缓徵麦豆。并著照所请。准其于未被水各户应徵粟米内。照例改徵。以示轸念灾黎至意。该部遵谕速行。　　

○又谕、据内务府议奏、请粜与打牲人等口粮四千余石。以资接济。所粜银两。于明年秋季饷银内坐扣等语。本年六月。雨水较多。松花江、舒兰河、水溢打牲乌拉等。所种田地被冲。理宜接济。现在所需口粮。即照所请粜与。并著加恩赏给一半。其应扣一半银两。自明年秋季为始。分三年坐扣。以示体恤。　　

○以侍讲学士李潢、为内阁学士兼礼部侍郎。　　

○以镶黄旗满洲副都统佛住、为乌里雅苏台参赞大臣。　　

