<!-- { "loadSidebar": true } -->
○又谕、尹继善所奏审拟延安营兵丁聚众不法一案。是该督好名市恩之念。全未悛改。不止失之宽纵而已。陕省为西陲要地。在在设有重镇。兵丁张广等、乃敢以制办军装细故。辄行聚众鼓噪。垒塞守备衙署。刁悍不法。至此已极。若不严加惩创。何足以示炯戒。前曾传谕黄廷桂、令其从严查办。此正辟以止辟之义。今尹继善仅将为首之张广、正训、二犯。拟以立决。其余俱依为从例、递减其罪。岂于此等悍卒。尚存姑息以邀称誉耶。尹继善系屡次获咎之人。经朕加恩宽宥。每事谆切训诲。以为伊必感激奋勉。湔除积习。而不谓其仍然故态也。且如参将高时农、向兵丁下跪央求。庸劣不堪。既已另疏题参。解部治罪。而其摺内、乃牵入伊母年老卧病、意图息事等语。伊母年老卧病。与伊之庸劣不堪。有何关涉。其纰谬无理。甚不可解。岂尹继善转以此而取其能孝乎。若不亟思痛加悛改。则伊将来获罪之处。朕不能料其作何究竟矣。此案已饬交该部、俟题本到日。从重改拟。传谕知之。　　

○又谕、据王进泰奏、查看沁城、无庸添驻防兵一摺。前据绰尔多奏、请于哈密、并三堡、河源小堡、等处。抽拨防兵。添驻沁城。经军机大臣议、令该督、提、确按情形。妥议具奏。今据称沁城系贸易夷人经由之地。无故添设兵丁。恐转启猜疑等语。增兵防戍。原为先事绸缪之计。若稍涉张扬。到启外夷疑衅。转非绥靖边疆之本意。况绰尔多所议抽拨防兵之处。俱系哈密要隘。自未可轻为并彻。有顾此失彼之虞。王进泰此奏。看来尚属妥协。可将此传谕尹继善、王进泰、知之。　　

○又谕、王进泰奏称、哈密贝子玉素布、本年奏请陛见。倘准噶尔稍有声息。该处恐统领无人等语。已降旨玉素布、令其今岁不必来京。可传谕王进泰知之。　　

○丁未。上诣黑龙潭祈雨。　　

○福建巡抚陈宏谋奏、建宁县在籍知州徐时作、捐祀田五顷七十二亩。学田十亩。请循例立案。并载入县志。下部议。寻议、徐时作捐置义田。与雍正十年、内阁学士张照、雍正十一年、直督李卫、捐田立案入志之例相符。应如所请。从之。　　

○戊申。谕军机大臣等、内务府奏据苏州织造安宁、呈请饬发图拉之子常泰到苏。清交未完银两一摺。图拉交盘案内。既有未清款项。安宁从前。即应将常泰留苏。核对明白。据实奏闻。不应任其回京。乃既令常泰回京。又不具奏。竟自行咨内务府关取。殊属不合。著传旨申饬。但伊即称图拉尚有未清银两。必需常泰到苏。著令常泰往苏核对。仍令安宁将如何办理之处。据实具奏。　　

○户部奏、查中江税务。遇更换之期。例由盛京五部司员内拣派。所有本处、及由京补放人员、俱可拣拟正陪。今两次所拟。俱系本处人员。恐遂相沿为例。应行文该将军等、嗣后年满更换。于本处、及由京补放人员、各拣一员。拟定正陪。送部引见。报闻。　　

○以福建福州将军标副将项朝选、为云南曲寻镇总兵。　　

○巳酉。上诣畅春园、问皇太后安。　　

○户部议奏、查得向例上三旗满洲。有不安分为匪者。发往拉林阿勒楚喀耕地。至另设档案、如开户家人、并王公佐领下随田民人、及高丽人。一概援照发往。似无区别。嗣后请将八旗另记档人为匪者。停遣拉林。即照民人例发遣办理。从之。　　

○和硕庄亲王。允禄等覆奏、八旗世袭官员。清语骑射。该旗自应随时教习。其考验引见之处。亦应酌定章程。以示鼓励。查各员内、有兼管参领、佐领、印务章京事务者。俱系简放人员。其幼官、亦设有两翼官学。平时教习。均毋庸议。请嗣后年逾六十以上者。扣除不入引见。余由值年旗、于秋间带领引见。倘平时屡加教导。仍复技艺生疎者。临时参奏。另请拣选承袭。此次引见承袭后。每值军政年分。交派出之王大臣、照例考验。请著为例。得旨、依议。如秋间引见时。仍有不娴骑射者。惟该都统是问。　　

○甘肃巡抚鄂乐舜疏报、灵州垦地四千五十七亩。　　

○庚戌。户部议覆、署湖南巡抚范时绶等疏称、酌议郴桂二州矿厂章程。一、厂务饬该管知州监督。道员总理。一切抽课起运起销。委佐贰等官经理。以一年期满更替。一、矿厂设有委员。应添建厂房。于抽收砂课项下动支。报部核销。一、各厂砂课。并实贮之铜铅锡。由该委员监收支放。一年期满。听该管道员盘查册报。一、各矿派员专管。仍令该管道员、给连三印票。一客贩收执。一在厂备案。一解司稽核。其砂课并铜铅锡登放各簿。亦钤道印。一、铜铅锡砂色。责令委员、严督商人、于估砂时。据实分别高下。照例抽课造报。一、焦源河口。添设卡一。卡员一。所有卡房。并官役薪费。统于增建厂房案内、造报核销。应如所请。从之。　　

○兵部议覆、直隶总督方观承奏称、蔺沟、南石槽、密云县、要亭子、蟠龙山、涿州南关等、六处。烟郊、白涧、桃花寺、隆福寺、黄新庄、半壁店、秋澜、梁格庄等、八处。看守行宫员弁。应准其于督、提、二标、天津、泰宁、二镇、所属各营内把总缺出。于本营外委、拔用九缺之后。将该弁考拔一缺。以示鼓励。应如所请。从之。　　

○辛亥。户部议准、福建巡抚陈宏谋疏称、各年由台配载兵米。船被风击、米没无存者。应予豁免。从之。　　

○壬子。上诣畅春园、问皇太后安。　　

○命湖广总督永常、护军统领努三、驰驿前往安西。并颁给钦差大臣关防。　　

○癸丑。上御勤政殿听政。　　

○谕、今日朕御门理事。编修周于礼、误随起居注官登阶站立。胜保恰与联接。即应指饬下阶。乃朕向伊降旨。而伊仍茫然不解。辄行匆遽前跪。周于礼系边省新进翰林。未谙仪制。胜保以满洲讲官。愦愦若此。岂于侍从仪节。全未谙习耶。周于礼免其议处。著将胜保交部察议。　　

○以翰林院侍读学士觉罗奉宽、为詹事府詹事。　　

○甲寅。谕军机大臣等、内阁学士钱维城奏、浙省萧山等县之江海塘等工。请复民间岁输修理之例一摺。所见颇是。塘工关系民生。从前悉令改归官修。原属轸念民劳之意。但事经动帑官办。即未免辗转迁延。其工费稍钜者。固不便取足闾阎。如遇小有坍损、应行培补之处。需费本属无多。自不若酌从民便。听其自为修补。俾得随时办理。较为有益。若将此通行各省。恐启轻用民力之渐。且滋物议。其浙省既有旧例可循。著将原摺钞寄雅尔哈善、令其仿照斟酌行之。寻奏、绍兴所属山阴、会稽、萧山、上虞、余姚等、五县。沿海一带土塘。旧系民间按亩捐输修补。乾隆元年。准部行文、遇应修段落。官于存公项下、动支办理。臣体察民情。所有五县土塘。除工大费繁。另行酌办外。其每岁小有坍损之处。仍听民修为便。报闻。　　

○定太岁坛祈雨乐章。大学士等议奏、查乾隆十七年。经礼部奏、祈雨告坛。自乾隆七年、始增用乐。与一应祇告不作乐之例。似未画一。请停止。今面奉谕旨、祭礼用乐。以导和气而格神祗。乃事神之礼。与斋戒彻悬。自致诚恪。其义各异。且乐足以宣通阴阳之气。祈雨致祭。仍以用乐为是。请饬礼部、嗣后祈雨祭坛。遵用乐。再查乾隆七年、议定祈雨仪注。太岁坛所用。乃岁祭通用乐章。与祈泽之义无涉。应交乐部、另行撰拟。载入会典。得旨、是。寻撰进乐章六奏。迎神、奏需丰之章。初献、奏宜丰之章。亚献、奏进丰之章。终献、奏协丰之章。彻馔、奏应丰之章。送神、奏洽丰之章。　　

○乙卯。上诣畅春园、问皇太后安。　　

○是月。盛京刑部侍郎吴达善奏、盛京五部京察。向于吏部题覆到时。并不宣示。除卓荐察劾人员外。其余等第优劣。该员等皆未周知。似不足以昭激劝。请嗣后部覆到日。会同各部。将考察过人员。按册唱名宣示。得旨、著照所请行。　　

○直隶总督方观承奏、天津、静海、沧州、盐山、等县。近日俱有蝻孽生发。臣亲至津属捕蝗处所查看。并严饬各县。上紧焚扑。自可不留余孽。再生蝻之地。掘土察验。二寸以下。即属潮润。麦苗不致受伤。日来得有阵雨。田禾颇受凉润之益。得旨、目下乃最要之时。朕日夜焦思。此奏不无粉饰。至蝻蝗事。更应上紧督率。其一切绸缪。亦应豫为留心也。　　

○江苏巡抚庄有恭奏、据淮安府知府赵酉禀称、淮民习于游惰。不知纺织为何事。因募织工、并备织具、设局教民学习。淮关监督高恒、闻即捐款、于板闸添设一局。各道厅、于清河添设一局。绅衿耆庶、亦皆鼓舞。有自募纺人、在家学习者。再查淮属可种木棉。而民不知点种之法。该府购买棉子、募匠率山阳农民。分头试种。将来结实。亦可资衣食大约淮泗以南。病在不俭。淮泗以北。病在不勤。今将该府所定纺织规条。钞发徐海各府州。饬令遵照办理。得旨、甚好。　　

○闽浙总督喀尔吉善等奏、淡水同知禀称、所属大浪泵港。竖有红布旗、上写周裔孙郭四字。及统领淡八社壮番民等字样。根究实系民人刘和林、因图利起见。欲夺郭腾琚所充通事。遂制旗插竖。以冀陷害。兹刘和林业经拏获。不致惊扰地方。得旨、是应重处。不应姑息者也。　　

○又奏、逆犯蔡荣祖案内从犯叶笔、于收禁府监后。越狱在逃。旋经平和县、派兵带同该犯家长叶景廉、于铜壶山洞内擒获。查该犯原依叛案牵连人犯例。拟遣乌喇。乃收禁未遣。复行越狱。应加重定拟斩决。俟奉到谕旨、即于漳州本地正法。得旨、应如是办理。　　

○福建巡抚陈宏谋等奏、闽省命案。起于械斗者居多。揆其所以纠斗之由。多因有事告官。不即公为审断。且案犯抵罪。止问下手之人。而主谋者率多漏网。臣等严督地方官。遇事速审速结。不许拖延。如有械案。必究出主谋纠约之人。按例定拟。并查有家室者。佥妻发遣。俾有所牵制。查乾隆十三年奏准、三年之内。地方如无械案。将族正、约正、从优奖励。今应实力奉行。果能积年安静。其族正、房长、官为给扁示奖。倘平日不能劝导。临事坐视。又不报官。即照例一体连坐。得旨、总在汝等实力整饬。所谓有治人无治法也。　　

○云贵总督硕色奏、开化镇府禀报、有附近夷民传布印帖之事。当将首犯李士明、杨天才等拏获。并搜出木印模、及布印帖伪牌等件。讯称交趾地方。有漫棍猺人。传帖招人、帮他攻打交趾。臣思猺人即有招人情事。而内外疆界攸分。岂能传至内地。供词未为确据。旋据禀获得过伪劄人犯数十名。并起获枪刀器械。实属聚众不法。其首从各犯。已拏获八九十名。分别定拟。得旨、好。　　

