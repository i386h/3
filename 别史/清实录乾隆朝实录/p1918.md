<!-- { "loadSidebar": true } -->
○谕曰、阿思哈奏、各省每年秋审。请照京师按册覆谳之例。停其提犯到省一摺。所见甚是。而其中尚有计议未尽周当之处。盖此等罪犯。所有案情。久经督抚臬司等。确核详定。及秋审届期。亦不过循用故事。就招册分别情实、缓决、可矜、三项。而在省过堂时。亦从不闻有声屈平反之事。徒令囚徒辗转提解。纷扰疎虞。种种不免。自应酌议停止。以省具文。第各属成案颇繁。研究务宜详慎。若概免提解。而执法之司。惟知抱牍从事。于貌稽辞听之义。犹属未协。朕意从古按部录囚。原有旧典。在督抚统辖全省。臬司亦刑名总汇。势难亲临州县。一一按问。至本管道府。职司既专。而分辖地方。又不甚辽远。若令于每年秋审之前。巡历所属。逐案悉心审勘。其情罪允符。毫无疑义者。自可汇册具申上司。闲遇有狱成未孚。临时呼冤之犯。亦祗什伯中之一二。仍应据实另缮招册。将本案犯证。一并解送司院。覆讯定拟。是于减除陋例之中。兼寓慎重祥刑之意。立法庶为尽善。至道府录报各册。无论情罪与原案有无异同。俱令加结备案。以杜徇庇属员。及有心翻驳诸弊。于责成尤有专属。其应如何酌定条例。并本年秋审。可否即照新例办理。俱著该部详议速奏。寻议。各省道员所辖州县。多者三四十处。远者千有余里。若必待临期遍历。转恐草率从事。查道员本有每年巡历地方之责。应令皆以冬季为期。于所属定案应入秋审人犯。率同知府。就各州县研讯覆勘。其定案在巡历以后。应行续入者。仍令该道于秋审前。就案按临审勘。均加结申送督抚臬查核。闲有情罪未协。临时呼冤之犯。讯非捏词翻异者。即另缮招册。将本犯解送司院覆审。傥有事本冤抑。而徇庇属员。不为辨明。及案无可疑。而有心翻异者。听督抚参处。督抚不加稽核。别经发觉。一并议处。本管道员。或另有委办要件。不能分身亲历者。听督抚酌派粮盐各道。或别属事简道员。代行审录。各省直隶州知州。及并无知府统辖之厅员。并照知府办理。惟直隶州本州案件。该知州即系承审之员。应听本管道员覆勘。再查每年各省秋审。多在三四月。各州县人犯。有在一两月前。豫行提解者。此时已届三月。请通行各省。如本年人犯。已经起解。仍照向例办理外。其未经起解者。即令遵照新例办理。从之　　

○又谕曰、将军公明瑞、夙秉忠诚。历著勋绩。昨命统兵进剿缅匪。明瑞、身先士卒。屡挫贼锋。乃以悬军冞入。而额勒登额等。有心逗遛。后援不继。因于猛腊地方。保护诸军。身留殿后。冲冒矢石。以致受伤身殒。已降旨加恩优恤。并入祀昭忠祠。以酬忠荩。从前驻藏大臣傅清。拉布敦。锄凶死事。曾敕建双忠祠。秩在祀典。兹明瑞。勤事捐躯。战烈尤堪嘉尚。著循前例。于京师特建专祠。举行岁祀。其先后阵亡之都统扎拉丰阿、护军统领观音保、总兵李全、王玉廷、均予入祠从祀。用慰忠魂。所有应锡祠名。及建祠事宜。各衙门察例具奏。寻建祠于地安门外。赐名曰旌勇　　

○又谕曰、侍郎珠鲁讷、以参赞大臣。驻劄木邦。策应军营。因索柱、领兵赴天生桥。遇贼退回。并弃锡箔桥梁不守。以致贼匪尾入。滋扰木邦。珠鲁讷。悉力拒守御战。相持经十余日。寻以所统兵丁。俱系绿营。懦怯成习。见旁近小营失火。纷纷溃散。珠鲁讷独力不支。即于营内自尽。虽与临阵捐躯者。相去一闲。其情亦属可悯。所有应行优恤之处。该部察例具奏。至总兵胡大猷。前此不能坚守葫芦隘口。曾降旨革职。今既随同珠鲁讷。堵御贼匪阵亡。前愆可无追论。著加恩仍给还总兵原衔。以昭平允　　

○又谕、前派京兵六千。索伦吉林兵三千。分队前往云南。今思同时进发。未免拥挤。著先遣京兵前往。其索伦吉林兵。明年再行起程。前所派之领队侍卫。为数既多。著交领侍卫内大臣等。将派出之侍卫。另行带领引见。多者裁彻　　

○谕军机大臣等、朕连次降旨。令挑选察哈尔八旗额鲁特兵丁。豫备调往云南。复令安泰来京。今已暂止进兵。除安泰仍遵前旨。即行来京外。其所派总管、及兵丁。且不必前来。俱著各在原游牧处驻劄。候朕临期降旨　　

○河南巡抚阿思哈奏、此次赴滇官兵八千名。共四十起。闲二日行走。约需四个月。方能过竣。现在束装前诣首站。照料弹压。得旨好。知道了。总以不累民为要。勉之　　

○以西安副都统扎隆阿、正红旗汉军副都统玉主、对调　　

○旌表守正捐躯之江西都昌县民王道商妻陈氏　　

○是月。河东河道总督嵇璜奏、泇河厅属刘昌庄通湖水口一道。原宽二十八丈。分洩彭口山河异涨。以达微山湖。伏秋汛发。口门刷宽。湖河相连。有碍粮船纤缆。每年筑坝架桥。不能经久。请于水口中闲。设两空减水石闸一座。上架桥梁。两头接修土堤。报闻　　

○又奏、各厅塘长河内挑工告竣。随开南旺大坝。汶水南北分流。铺灌闸塘。以待新运。查向来铺水时。柳林以北。开关家大闸。放南旺湖水。以助北行。柳林以南。开安居斗门。放马场湖水。以助南行。今岁汶水较旺。运河水足。关家大闸。安居斗门。均可毋庸开放。使上游储水。以俟重运经临。至下游之微山湖。自去冬堵闸蓄水。现存水一丈一尺五寸。较奏定水志。尚多五寸。灌输实为充裕。报闻　　

○又奏、东平州属戴庙三空桥。系宣洩汶水由盐河归海正路。前经奏改三空为五空。落低三尺。伏秋汛内洩水。已较往年加倍。惟查桥下支河归入盐河之处。河身浅窄。尾闾高仰。计长一千八百余丈。未经挑挖。恐五空桥洩下之水。支河不能容纳。即致旁溢民田。现在拨夫兴挑。务期宽深。以资畅洩。得旨、临奏俱悉　　

○调任山西巡抚彰宝奏、赏恤兵丁红白银两。向须营员查明。结报上司。批准后。方得给发。缓不济急。仍复指项称贷。利息不赀。查红白之事。队伍两邻。共见共闻。而赏项亦有成规。不能捏报冒滥。应将赏恤银两。随饷按月发交贮库。遇兵丁实有红白事件。该管员弁查明。速即就近照数给发。报闻。

大清高宗法天隆运至诚先觉体元立极敷文奋武孝慈神圣纯皇帝实录卷之八百五　　

大清高宗法天隆运至诚先觉体元立极敷文奋武孝慈神圣纯皇帝实录卷之八百六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理史部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十三年。戊子。三月己丑朔。谕、朕惟关帝历代尊崇。逮经国朝。尤昭灵贶。前于顺治九年。敕封忠义神武关圣大帝。至康熙雍正年间。复爵晋所生。泽延世裔典礼备极优隆。朕式展明禋。以神原谥壮缪。未孚定论。爰饬礼官。易谥神勇。是皆考行定名。俾彰义烈。若夫灵威默相。屡荷嘉庥宜备懿称益昭美报。可加封忠义神武灵佑关圣大帝。其官建祠宇。秩在祀典者。并依新号。敬谨设立神牌以申崇奉　　

○又谕曰、额勒登额获罪甚大孥戮不足蔽辜。著将额勒登额之妻。即行发往伊犁。赏给额鲁特为奴　　

○又谕曰、保宁著授为领队大臣。前往云南军营　　

○谕军机大臣等征剿缅匪。今岁暂止进兵。伊犁将军阿桂、可不必趱行前来。著仍在伊犁驻劄办事候朕再行降旨阿桂既不前来。著伊勒图。仍在喀什噶尔。额敏和卓。仍在叶尔羌办事　　

○军机大臣等议覆、河南巡抚阿思哈奏称、河南拨补荆州驻防马四千匹。已备二千六百四十六匹。酌筹分别妥办等语。查荆州驻防拨解云南马。业经奉旨。令未起程者。加意餧养。听候调拨。是此项马。在荆州既暂缓运解则豫省毋庸急为拨补况现在西安驻防马。经由豫省。已须设站支应且续派赴滇京兵。又将抵豫。若以拨补荆州马匹。参杂行走。诚未免办理周章。应俟京兵喧后。先拨二千匹。缓程解送荆州。以补去年缺额其续拨二千匹。俟荆州解滇后。再行陆续解往至所称拨补荆州马。尚缺一千三百五十四匹。查臣等前议河南缺额马。令直隶拨补今直隶亦办军需。应俟差竣后。再将应补豫省马。从容滚运。如尚有短少。该省距口甚近。亦无难随时购买。得旨、依议速行　　

○以正黄旗满洲副都统鄂忻、为工部侍郎　　

○以原任湖北巡抚范时绶、为正白旗汉军都统。内阁学士塔永阿、为正白旗蒙古副都统。副都统衔乌三泰、为正白旗满洲副都统。喀什噶尔办事大臣伊勒图、为正白旗护军统领。正红旗汉军副都统扎隆阿、兼正黄旗护军统领。镶红旗汉军副都统富廉、兼镶蓝旗护军统领　　

○豁除浙江江山县、水冲成河田。地三顷十六亩有奇额赋　　

○庚寅。以甘肃按察使蔡鸿业、为甘肃布政使。甘肃肃州道宋弼、为甘肃按察使　　

○予故盛京将军新柱、谥勤肃。阵亡总兵王玉廷谥勤义。并祭葬如例　　

○补行直隶省、乾隆三十二年军政卓异官三员年老官二员。分别议叙处分如例　　

○辛卯。上诣畅春园、问皇太后安　　

○军机大臣等议覆、升任云南巡抚鄂宁奏京兵乘骑马匹。酌筹办理一摺。查滇省军务所需马匹。前经该抚奏请京兵到滇。以一百名为一起则每站豫备之马。已可节省一半。今复据奏、自平彝到省七站。省城到永昌二十三站需马甚多。办理尚难充裕。请每名于省城先给马一匹。跟役一匹。乘骑长行直赴永昌。其不敷驮载马。于拨解购办马骡内照给等语。应如所请。惟是陕西、荆州、四川、贵州、广东、广西、各省解滇马。业经奉旨将解送在途者从容行走。未解者。存留候拨。应令该抚将现在到滇之马。即留省城餧养。俟京兵到省。给与乘骑。至各省绿营兵。将来或需调拨。俟奉谕旨。臣等行知派出兵丁省分。令将骑驮马。自行办备充足。带赴永昌。得旨、依议速行　　

