<!-- { "loadSidebar": true } -->
○署江西巡抚阿思哈奏、江省军屯。先经奏请立限清查。今查出税漏及新生之丁。四万二千三百余名。私行典卖屯田。四百五十余顷。其脱漏奸丁。现调各丁家谱及保甲门牌册。互相参考。尚易查办。惟典卖屯田。情形不一。即议以取赎。亦须地方官亲为料理。方归实济。现将典卖地亩。逐一酌办。取赎归军。其民人久佃屯田。率经百十余年及数十余年不等。应仍令原人佃种。酌加余租。给军济运。至荒屯一项。所在皆有。如赣州一府。多至五百余顷。皆系山头地角。难以开垦。现在彻底清查。宽其已往。尽令地主自首。在军者归军垦报。在民者增租给丁。此次清理之后。即为定制。得旨、惟在据实妥办。勉之。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百八十五


大清高宗法天隆运至诚先觉体元立极敷文奋武孝慈神圣纯皇帝实录卷之五百八十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年己卯。五月。庚辰朔。谕军机大臣等、回部将次竣事。应照平定伊犁之例。绘画舆图。明安图、傅作霖、著赏银二百两。西洋人高慎思、吁请同行。亦赏银二百两。二等侍卫什长乌林泰、乾清门行走蓝翎侍卫德保、赏银各一百两。德保仍授为三等侍卫。整装驰驿前往。　　

○吏部议奏、江苏长洲县童生曹永楷。贿嘱书吏高世华。包揽传递。考取案首应将失察之长洲县知县刘若洙。照例罚俸一年。总督尹继善、巡抚陈宏谋、学政李因培。不行参处。请照例分别降罚。得旨、吏部议覆长洲县知县刘若洙失察传递一案。以该学政李因培既经查出。不行参处。仅行文记过。至奏闻之时。又不将行文记过之处声明。止称移咨督抚。应照含糊具题例。降一级留任。自应照例办理。但该学政虽词涉含糊。此案究系由伊奏闻。今尹继善、陈宏谋、均不过议以罚俸。而李因培转议以降级留任。似觉处分稍重。不知者将谓部臣有上下其手者矣。李因培亦著照尹继善、陈宏谋、所得处分罚俸九个月。如有纪录。亦准抵销。　　

○奉恩将军纳延乞休。以其子达福、袭职。　　

○奉恩将军保纲故。以其嗣子博尔和、袭职。　　

○辛巳。上诣畅春园、问皇太后安。　　

○谕、前因陕西与甘肃毗连之各厅州县。年来亦有承办军需差务。小民踊跃急公。深堪轸念。特降旨该督。令其查明奏闻。今据吴达善将办差各属分晰查奏前来。所有出力最多之潼关、华阴、华州、渭南、临潼、咸宁、长安、咸阳、醴泉、兴平、乾州、永寿、邠州、长武、府谷神木、葭州、怀远、榆林、定边、靖边、等二十一厅州县。本年额徵地丁银粮。著加恩普免十分之三。其同官、高陵、泾阳、三原、富平、盩厔、鄠县、蓝田、耀州、大荔、蒲城、澄城、韩城、白水、郃阳、朝邑、凤翔、岐山、宝鸡、扶风、陇州、汧阳、麟游、郿县、三水、淳化、武功、等二十七州县。本年额徵地丁银粮。加恩普免十分之二。南郑、褒城、宁羌、沔县、城固、洋县、西乡、略阳、凤县、商州、商南、雒南、镇安、山阳、鄜州、洛川、中部、等十七州县。本年额徵地丁银粮。加恩普免十分之一。以示一体优恤。加惠黎元至意。该部遵谕速行。　　

○刑部议覆、署湖北巡抚庄有恭奏称、徒配人犯、及自内部外省解回管束者。原解地方。业将年貌开载。中途仍有顶替情事。询系贿差顶替。将佥差之员。照失察衙役犯赃例。分别议处。如止于失察。照失察例罚俸一年。转解之员。照不行详查例。罚俸六个月。如原文内未经开载。将原解之员。照违令公罪律。罚俸九月。混行接解之地方官。照疎忽例。罚俸三月。应如所奏从之。　　

○总督管甘肃巡抚吴达善奏、巴里坤一路台站。自今春改设山南以来。两路俱会哈密迤西。而哈密、辟展、两处。均有运贮粮石。其由辟展至托克三、哈喇沙尔、库车、阿克苏、等处。俱设粮台。兼有收获屯粮。请自五月后。不必由巴里坤办运。径从哈密、辟展、等处拨运。其辟展至阿克苏。各就近分台拨运。更按各地情形。在百里以内者。令各台兵。按月自赴粮台。或屯所。随便支取。其自托克三、及乌噜木齐以东。地尚平坦。酌雇商车分送。自哈喇沙尔、至阿克苏。合计所需粮数。每月不过数十石。应即于各粮台现有驼只内。每月量拨二三十只。即可运送一次。沿途分给。需驼无多。自可通融办理。报闻。　　

○调福建汀州镇总兵李勋、为贵州古州镇总兵。以福建台湾北路协副将编柱、为汀州镇总兵。　　

○壬午。孝诚仁皇后忌辰。遣官祭景陵。　　

○参赞大臣舒赫德奏、臣等议定各城回人粮马价值。均因其所愿。回众无不踊跃。并行文乌什、库车、等处一体办理。现购买回人马一百匹。驼九十只。派官兵百名。运送枪炮军器。于四月十一日自阿克苏起程往和阗。至和阗甫经安集应及时耕作。臣与永贵等会商。携带银两缎布。以备奖赏。谕军机大臣等、前谕舒赫德同霍集斯前往和阗。特为堵截逆贼霍集占等逃逸。今富德已从和阗进兵。阿克苏亦属要地。仍令驻劄办事。曾屡降谕旨。今业经前往。接得此旨。即将官兵等、及运往军需。交与富德办理。仍轻骑转回阿克苏。亦传谕兆惠等知之。　　

○癸未。谕、前经降旨。令方观承将本年先到漕粮。截留四十万石。存贮天津以备赈粜之需。现今雨泽未敷。近京州县。粮价稍昂。民食恐未能充裕。著再截留漕粮二十万石。于景州以北。至天津一带水次州县。酌量分贮。以资接济。该部即遵谕行。　　

○谕军机大臣等、近京地方。雨泽愆期。粮价尚未平减。闻景州一带。更觉昂贵。现已降旨。令将运过德州之漕粮。再行截留二十万石。酌贮水次州县。以资接济。现在京城内外及通州等处。设厂平粜。市价未至腾踊。著传谕方观承、酌勘各该处情形。如果粮价过昂。即可动项减粜。或用仓储谷石。或用截拨漕米。照时价酌减。以平市价。该督其董率属员。妥协经理。务使米谷流通。民食不致拮据。至截留之法。仍照北仓之例。则船轻易进。一举两得。　　

○又谕、据胡宝瑔奏称、准方观承咨、酌留天津等处麦石。令将豫省麦价运费查明知会。再将直省运脚。核定成本。酌减出粜等语。方观承所办非是。平粜粮石。原以接济民食。自应就发粜地方市价。量为酌减。不致奸商买囤。如市价与官价减至相等。则官价又可酌减。以次使市价平至如常而止。未可于采买拨运之处。核算成本脚费。以定减粜价值。若如此拘牵办理。无论由各府州县运至水次。水陆远近不齐。脚价定非一律。且使采买粮石于价值平贱之处。即以此贱价为减粜之准。则或于市价贵贱大相悬殊。势必至囤户奸牙。骫法牟利。纷纷争买。以为将来居奇之地。则官难为继。于民食毫无裨益。若必计较成本。不令亏折。则各省漕粮运费。每石核计六七两不等。此时拨运出粜。亦可与市价相较量耶。总之现在酌留豫麦二万石。分拨天津等处充粜。祇宜就各该地方时价酌减。俾民间买食宽裕。不致拮据。毋使市侩藉以囤积。此乃平粜本意。正不必以成本运脚。鳃鳃过计。转于便民裕食之道。致有拘碍也。可将此传谕知之。　　

○又谕、据钟音奏、陕省河渠一摺。内称龙洞渠岁修。业经另摺具奏等语。检阅本日该抚奏摺。并无此件。今军机大臣始查出从前奏报动支公项摺内。有岁修泾阳县龙洞渠。估需工料。照例动支一款。如果即系此摺。自应声明从前业经奏过。分晰声明。方可一目了然。乃以另摺具奏为词。而同日之内。并无另奏之摺。此等细事。朕岂能一一为之记忆。殊属牵混。陈奏之体。务在明切。钟音岂未知之耶。著传旨申饬。　　

○又谕曰、兆惠等奏称、前询问霍集斯、据云乌什虽有通喀什噶尔之路。而地险多石。水泉不足。往叶尔羌渡河亦难。今伊已抵富德军营。应行文令其就近询问等语。乌什一路。行走既难。富德仍即自和阗进兵。防御喀喇土伯特等要隘。朕详察霍集斯情形。似以擒获霍集占等后。回酋无出其右者。意在总统回部。曾密谕兆惠等、留心防范。但霍集斯虽不可信。从前曾擒献达瓦齐。此次纳降。又随将军等在叶尔羌效力。若骤行究治。回人未免惊疑。著再密谕兆惠等、霍集斯此时如情形叵测。不得姑息从事。或不过恃功率意。即暂示包容。事竣后同伊来京。照达瓦齐之例安置。亦属妥协。兆惠等宜加意慎密。以合机宜。　　

○引见京察一等礼部郎中素敏等、四十二员。得旨、素敏、李本璋、素赫琛、灵泰、书世图、良卿、广福、明安、梁永年、书隆阿、纳坤、福盛额、兴海、柏琨、福勒贺、李本、素章阿、多隆武、龚同、长舒、兴安、索柱、积昌、诚泰、西蒙额、甘运筹、德善、觉罗法明、瑭琦、觉罗阿永阿、四达、宋越、李嵩、闵鹗元、蔡鸿业、海龄、海成、松禄、蔡观澜、陶其愫、吕光亨、隆广、俱准其一等。加一级。　　

○旌表守正捐躯之山东博平县民高德成妻王氏。　　

○甲申。上诣畅春园、问皇太后安。　　

