<!-- { "loadSidebar": true } -->
○又谕曰、阿桂等奏、官兵由达思里山腿拏栅、业已下至河沿。将科思果木、与雅玛朋寨落截断。贼人不能往来接应。可立时攻克。至贼人当此窘迫之际。尚敢潜出侵扰。实属可恨。幸官兵防守甚严。歼贼甚多。稍足使蚁众知警。但侵劫营卡。乃逆贼鬼蜮长技。各路军营。俱不可不实力防守。并须随时侦察。勿稍疎懈。　　

○吏部议准、浙江巡抚三宝奏称、请将衢州府属西安县县丞、移驻梓树潭。处州府属丽水县县丞、移驻碧湖。以资弹压。均改为在外拣调之缺。应如所请。从之。　　

○奉天府府丞李绶奏、奉天沈阳书院。向未颁有书籍。坊肆亦少藏书。请将书院充公盈余银五百两。购买士子应读各书。存贮书院。以资生徒讲贯。得旨嘉奖。　　

○以湖南衡州协副将曹顺、为甘肃肃州镇总兵。　　

○丁亥。上御紫光阁、阅中式武举骑射。　　

○谕军机大臣曰图思德奏、整欠土目召教、景海土目刁别、遣使目四名。解献象牙犀角。并具禀恳求代为申悃。其应否遣员伴送进京、请旨遵行等语整欠、景海、两土司。前曾两次投诚。且经定期六年一贡。是该土司等久归服属。自当与内地土司相仿。何以图思德摺内。尚称其为外夷土目。并指为缅匪夷目。殊不可解。或该土司等、名为内附。仍与缅匪往来朋比。不免心怀两端。或自投顺以后。专心内向。不复与缅匪相通。并著图思德查明具奏。至该土司等既知依期纳贡。并欲令使目瞻仰天颜。自不妨准其来京朝贡。俾知天朝威德。益切畏怀。至革职道员唐扆衡、在滇年久。熟悉边地夷情。其参革原案。亦非必不可宽之罪。其人似尚堪驱策。著传谕图思德、或即派唐扆衡、伴送该使目来京。候朕量加录用。若唐扆衡现有经手应办事件。难以遽离。图思德即另派妥员。伴送使目进京亦可。将此由三百里传谕知之。仍即逐一查明覆奏。　　

○又谕、前因车里土司刁维屏、弃职悖逃一案。孙尔桂、系专辖总兵。是以将伊革职。勒限缉拏。嗣因逾限未获。并将伊革任。留滇自效。迄今已逾二年。其革退以后。未知其办事情形若何。若不过寻常循分行走。即无足深惜。倘能自知愧励。实心奋勉。犹不至终于废弃。该员在武职中。尚属可用之材。其革职之案。亦非必不可原之罪。著传谕图思德、将孙尔桂近日在普洱办事如何之处。即速查明。据实覆奏。候朕另降谕旨。寻奏、孙尔桂、近日颇知愧励。办事尚能奋勉。报闻。　　

○戊子。上御紫光阁、阅中式武举技勇。　　

○谕军机大臣曰、韦谦恒奏、查缴违禁书籍摺内。称该省现将缴到禁书。封固发还书坊。俟奉旨后、在外销毁等语。所办实属乖谬。已于摺内批抹。各省查办违禁之书。屡经传谕。令各督抚检出解京。并经朕亲行检阅。分别查销。从无在外销毁者。两年以来。俱如此办理。韦谦恒岂不闻知。即如韦谦恒之意。将书封固候旨。亦应封存署内。静候批示遵行。乃竟将原书发还书局。实无此情理。幸而黔省人心椎鲁。或未必有潜留传播之事。若在江浙等省闻有应毁之书。必且以为新奇可喜。妄行偷看甚或私行钞存。辗转传写。皆所不免。是因查销应禁之书。转多流传底本。成何事体。韦谦恒、即系江南人。宁于此等事。亦未计及。且韦谦恒于苏墧一案。既不能察劾于前。又不知请罪于后。其办事已属大错。今收查遗书一事。乃读书人本分所应为。何亦茫然不知轻重若此。看来韦谦恒、竟是一糊涂不晓事之人。岂尚堪封疆重任耶。韦谦恒、著传旨严行申饬。并令其自行明白回奏。　　

○又谕、前据阿桂等、奏到投出金川番人供词。均称闻索诺木、莎罗奔兄弟。及头人丹巴沃咱尔等相商。若大兵打到噶喇依时。算来无路可逃。惟有聚集大碉内。放火一齐烧死等语。此言断不可信。贼众狡狯异常。每为诳言欺饰。况番人性情。与蒙古相似。以经典有自戕之人。永远堕落。是以不肯轻生。非若山东逆匪王伦。情急自焚者可比。伊等诡称一齐烧死之言。安知非故为扬布。使官军闻之。不为防截。伊等于攻围窘急之际。焚烧空寨。以掩饰耳目。因得乘间、易服脱逃。势所必至。从前班滚烧毁空碉之事。乃贼番等所习闻。自必踵其鬼蜮伎俩。阿桂等、于班滚之事。素所深悉。自不致为其所愚。其余副将军参赞等、亦当深以前事为戒。于攻破噶喇依时。务将逆酋索诺木、莎罗奔兄弟。及阿青、阿仓、并有名助恶头人。如丹巴沃咱尔等。一一生擒。槛车解京。献俘诛磔。以申天讨而快人心。设或见贼巢有焚碉之事。尤须各路堵截严密。遇有轶出之众。无论何项服色番人。均即擒获。逆酋等自无从漏网。凡我将士。有能擒获贼酋贼目者。必格外优赏。倘有疎纵。罪亦非轻。各宜凛遵毋忽。又前阅投番供词。闻有百姓私议。若头人肯将土司投献。不但头人可以邀恩免罪。即我辈百姓。亦得生全等语。可见番众之心渐散。或可随时设法诱谕。若头人中、有能缚献逆酋兄弟。及助恶之丹巴沃咱尔等来献者。不但免其抗拒之罪。并当奏闻大皇帝。逾格加恩。如此晓谕。或稍有益。亦未可定。但正办、总当相机尽力进攻。以期迅速蒇事耳。将此随军报之便。谕令知之。　　

○己丑。上御太和殿传胪。赐中式武举一甲王懋赏、彭朝龙、德成、三人。武进士及第。二甲何异兰等四人。武进士出身。三甲马为锦等四十一人。同武进士出身。　　

○谕、令岁畿南一带。因七月间雨水稍多。低洼村庄。间被淹浸。现据该督查明题报成灾之保定文安等四十七州、县、厅。照例抚恤赈济。并将此次被灾较重之霸州、永清、新城、雄县、安州、新安等六州县。先于九十两月。摘出赈给。贫民已可不致失所。第念此等摘赈各户。尤系灾黎中穷乏之民。惟是大赈定期。须在十一月。今年孟冬。适当置闰。此等贫民。于摘赈完毕以后。距大赈尚需待哺一月。未免糊口无资。深为轸念。著加恩将灾重之霸州等六州县。应得大赈。即于闰十月开放。俾得接济无缺。该督务饬所属。实心妥办以副朕加惠穷黎至意。该部遵谕速行。　　

○谕军机大臣等、据户部议覆、周元理题报霸州等五十二州、县、厅、被灾赈恤一本。已依议速行。并另降旨。将应加摘赈六州县大赈之期。改至闰十月开赈。俾极次灾黎。均得早沾渥泽。至本内将喀喇河屯水冲沙压地亩。一体列入。未免漫无区别。口外山田宽广。所种庄稼。大半皆在高坡。其濒临溪河之地。大率皆瘠薄。遇山水冲压。为数亦属无多。非口内被水村庄可比。本年应办之处。何亦随同畿辅九州县、一体具题耶。且如乾隆三十五六等年、热河等处被水较重。朕即特发帑金派令大臣、前往赈恤并不待地方官之查核。即此可见口外各厅之不应入于常例题办矣。著传谕周元理、嗣后口外地方田亩。有被水冲沙压者。祇须照例妥办毋庸增入赈济案内题达。将此谕令知之。　　

○加赈直隶衡水、严镇、富国、丰财、芦台等五县、场。本年水灾贫户。并蠲缓额赋有差。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百九十二




大清高宗法天隆运至诚先觉体元立极敷文奋武孝慈神圣纯皇帝实录卷之九百九十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年。乙未。十月。庚寅。谕、向例派员巡盛京、黑龙江、吉林、三处。由都察院衙门、奏派科道。其归化城游牧二处。由吏部向各衙门、查取通晓蒙古言语人员。请旨派往。同一奏派巡察。而或由都察院。或由吏部。办理殊未画一。嗣后此五处差务。总归都察院衙门奏派。其应需通习蒙古言语之员。即著都察院行文咨取。再三年请派巡察之例。尚觉太近。嗣后著于五年奏派一次。不必再行请旨。著为令。此次盛京等处巡察。著于丁酉年奏派。　　

○又谕曰、僧保、身为副都统。该处存留蒙古逃犯甚多。未能查出实属无用。不胜副都统之职。僧保、著交部严加议处。其黑龙江副都统、著雅郎阿调补。　　

○谕军机大臣等、据龙承祖奏、伊族侄龙凤祥、于上年运铜来京。曾寄交银五百八十两。为凑补捐复之用。嗣因补放江苏按察使后将原银转交通州知州龙舜琴收存。今龙凤祥、既有未清铜觔之案。此项银两。应请敕顺天府、行文该州龙舜琴、提解户部贮库等语。所奏甚是。已交顺天府就近办理矣。至运员龙凤祥、因捏报捞获铜觔一案。经户部参奏。并请行文滇省、及江西原籍。确查该员踪迹。迎提根究。旋据海成奏、准咨已经两月。该员并未回籍。现在沿途查截等语。龙凤祥、系滇省试用知县。自应回滇候补。或因已经降调。亦应回江西原籍。不应在他处逗留。此案尚非大罪。亦不至有中途逃避之事。著传谕沿途各督抚、即速饬属严查龙凤祥下落。派员押解来京。交户部查讯确核具奏。将此由四百里谕令知之。　　

○蠲免甘肃皋兰、狄道、金县、安定、会宁、抚彝、山丹、东乐、古浪、平番、宁夏、中卫、西宁、大通、肃州、河州、高台等十七州、县、厅、乾隆三十九年、水、雹、霜灾、额赋有差。　　

○豁除抚彝、宁夏、中卫等厅、县、坍没田地七十六顷三十六亩有奇额赋。　　

○辛卯。上诣雍和宫行礼。驻跸。　　

○谕、昨因三和、从前办理布达拉庙工程草率。将伊子员外郎苏第察、承袭之云骑尉。一并革退。但念三和勤慎素著。且效力多年。若将伊世袭之官。即行革去。朕心不忍。著加恩将伊云骑尉世职。仍令苏第察承袭。　　

○旌表守正捐躯之广东顺德县民何华静妻潘氏。　　

○壬辰。上至静安庄。视令懿皇贵妃金棺、奉移胜水峪启行。上命皇十五子颙琰恭送。于是月二十六日。奉安孝贤皇后陵寝。上还宫。　　

