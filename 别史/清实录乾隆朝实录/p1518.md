<!-- { "loadSidebar": true } -->
○山西巡抚鄂弼奏晋省上年灾区。粮价昂贵。请照各属市价。大加酌减其价在四两以上者。每米一仓石、酌减三钱。三两以上者。减二钱五分。二两以上者。减二钱。通饬各属开仓碾粜。及出粜豫米各厂。均照减价画一平粜。每人每日。买米不得过三升道府稽查监粜臣仍严行察访。得旨、好。尽心料理查弊为要勉之。　　

○湖南巡抚冯钤议准、布政使许松佶奏称、凤凰营通判。驻劄镇筸。土地瘠苦。苗猺杂出。词讼皆归审办。又有兵民交涉事件。较永绥、乾州、两厅为倍繁。其额设养廉五百两。不敷办公。永州府同知。原定苗疆难缺。增给养廉银一百两。今已将苗疆难字样删除。应即以所增养廉银酌减。拨补凤凰厅通判。得旨、如所议行。　　

○又议准、按察使严有禧奏称、民苗结亲。原系例禁嗣经前督臣迈柱奏准、永顺一府、及永绥、绥宁各苗。俱令与内地兵民结姻其乾、凤、二厅并靖州、通道等处。仍照例禁止。查苗峝僻处深山。服饰风俗。究与民人有别。其情愿婚姻者。大率游手无赖之民。利其产业。而苗性贪得财礼。藉其力作。久之情意不投。每滋讼狱且恐奸民藉口姻亲。出入苗地。勾结成衅应请概行禁止。其现在已婚已娶者。饬令娶回不许赘居苗寨。如奉禁后。仍有违例结亲、及无故擅入苗地者。按例治罪。失察之地方官照例参处。得旨、如所议行。　　

○四川总督开泰议覆按察使顾济美奏称、川省啯噜匪类。为害闾阎。性惯流荡。其事犯充徒者。每乘间逃脱。或在配滋事。应令解至配所。即以应徒年限。系带铁杆示众。限满果能悛改。由地方官具结详请释放。如限内仍有不法之处。即徒满亦不准释放。统俟革心敛迹。再行停止。毋庸豫计三年。得旨、如所议行。　　

○云南巡抚刘藻议覆、原任布政使傅靖奏称、运铜各员。回滇报销。原令一月内造册申报粮道。但未定有逾限参处之例。不免任意稽延应于正协运官回省日。勒限一月申报。如迟参处至粮道覆核移司。亦应定限一月。如有逾延。统于报销册内声明。听部议处。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百七


大清高宗法天隆运至诚先觉体元立极敷文奋武孝慈神圣纯皇帝实录卷之六百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。三月。丙午朔上御太和殿受朝。凯旋将军兆惠、富德率从征各官、行庆贺礼王公百官俱行礼。　　

○丁未。上御乾清门听政。　　

○谕军机大臣等阿桂奏称伊犁河以南。有地名海努克与固勒扎相隔一日程途水土沃衍。请于此处先行屯种相其形势。分立村庄等语所办甚是。俱依议行。果能实心奋勉。次第办理。则屯田一事。当录伊经始之功也。至村庄居住回人。需兵防护。非寻常屯田处所可比。必固其堡寨。勤其瞭望。庶藏匿之玛哈沁、及哈萨克等不敢滋事至所奏起程以前。派回人修理穆素尔岭道路。及将来安设台站行知舒赫德酌办等语从前准噶尔、与回人往来。俱由穆素尔岭一路今既屯田伊犁自应时加修理。其酌派回人、及安设台站。俱传谕舒赫德知之。　　

○又谕曰、安泰等奏、屯田以渐开扩。直通伊犁自乌噜木齐、至罗克伦。择水土饶裕之地。立四村庄每庄屯兵八百余名。委游击一员。都司一员。分派杂职等、督课耕种等语。所见甚是。可即勉力善为经理。至设立村庄。尤宜防范盗贼。不可轻忽。所奏官兵四五千人。间有疾病。乞赏给医士及药材等语著传谕吴达善、于甘肃选良医二名。并各种药材。送至乌噜木齐备用。　　

○礼部议覆福建学政汪廷玙奏称童生入学。系进身之始。取进试卷。例不解部。恐考官以意见去取童生以揣摩幸进。请照生员试卷解送十名例。将取进文童前十卷一体送部磨勘。查各学额进试卷。仅解十名恐取列中后之卷。仍有滥竽充数。应令全数解部。其有命题怪僻。文体疵谬等弊。照例指参。从之。　　

○以太常寺卿程严、为内阁学士、兼礼部侍郎。　　

○命原任河南巡抚图勒炳阿驻劄库车办事。　　

○蠲缓安徽怀宁、桐城、潜山、太湖、宿松、望江、婺源、虹县、灵璧、泗州、盱眙、天长、五河、滁州、建平等十五州县、并泗州、滁州、二卫、乾隆二十四年、水灾虫灾额赋。分别赈恤。　　

○戊申。上幸丰泽园。御大幄次赐将军兆惠、富德及诸将士、并新附回部贝勒品级贝子鄂对等宴。王公大臣皆与。次第赐酒。赏将军及随征将士等、银币有差。　　

○掌四川道监察御史朱嵇奏、殿试阅卷。皆系钦派大臣。日久不无懈弛请仿内场监试例。于阅卷日。派王公大臣。及科道官员监试。至阅卷大臣拟定十名后。请即将十人带领引见仍于次日传胪。得旨、所奏确当。如所请行。　　

○己酉。刑部议准浙江布政使明山奏称赌博案内。出具牌骰之人每称买自过路拾自道遗难免避重就轻之弊应于拏获后向各犯追究赌具来历如不据实供出。即将案内出有赌具之人。照贩买为从例。杖一百。徒三年。又开场窝赌。甚至积日累月。两邻岂无知觉应令据实出首。狥隐者照不应重律。杖八十。得财者照窃盗计赃从重论。从之。　　

○绥远城建威将军公恒禄议覆右卫副都统素玉奏称、兵丁红白事件恩赏银两。前因右卫资生银不敷。祇赏给现兵之祖父母父母本身妻室、及子女初次嫁娶等八件。其兵丁续娶及继妻病故、并无子嗣之孀妇病故、又曾经出兵因疾革退之兵丁。其本身妻室病故、及子女嫁娶等项。均未经赏给今右卫资生银。除节年分赏、及归还藩库一万两外。现存余本息银一万二千五百余两。已属充足。请照京师、绥远城例。一体照原食钱粮赏给。应如所请。从之。　　

○以镶白旗蒙古副都统温布为呼伦贝尔总管正白旗蒙古副都统由屯为额外总管遇缺即补。　　

○旌表守正捐躯之河南宁陵县民袁某女袁氏。　　

○庚戌。命查奏官兵亲属阵亡人数谕军机大臣等军营效力有功及阵亡官兵等俱据奏节次敕部叙恤。至父子兄弟祖孙三人内、有二人阵亡者。即未著有劳绩而情尤可悯自应格外加恩。著将军兆惠等、陆续查奏。　　

○优恤阵亡官兵奴仆等。谕军机大臣等军营效力有功及阵亡官兵朕皆分别加恩叙恤。至官兵奴仆阵亡。均属为国捐躯自当加恩议恤。著查明交部。若官员奴仆阵亡。将伊子弟、准其开户为民。如系兵丁奴仆。著酌赏伊主身价亦准其为民即照阵亡例议恤其昭忠祠祭祀。列名于兵丁之次。以示优奖。　　

○又谕曰、安泰等奏称哈萨克阿布勒巴木比特、阿布赉等遣呼图拜阿塔赉等至乌噜木齐恭进马匹。并求入觐。谨将奏章封进等语看来哈萨克等。恭顺有加著降敕奖谕。俟纳旺抵乌噜木齐。安泰即令其同往。仍传谕来使云。已代尔等奏请入觐。恩旨派侍卫萨木坦护送来京。沿途行走亦不必过急。一日约百里以外。并传谕黑龙江将军绰勒多前所派索伦兵一千。若尚未派出即行停止或业已整装。亦令其在该处候旨。并传谕成衮扎布等知之。　　

○赐哈萨克阿布勒巴木比特阿布赉阿布勒比斯哈巴木拜等敕书曰、去岁尔等哈萨克之人。抢掠乌梁海。我将军大臣等。即欲兴师问罪。朕因尔阿布赉等归诚已久。须询问确实。续因尔等贸易之人告称抢掠乌梁海。系尔处之巴鲁克巴图鲁。则与尔等无涉。但尔等受朕深恩若力能擒献巴鲁克巴图鲁更见悃诚特遣侍卫纳旺传谕。尚在中途。尔等已遣使贡马并求入觐或尔等知乌梁海被掠之事悚惧祈请以昭恭顺朕益鉴尔等诚意。尔等但遵旨、将抢掠乌梁海等所获。察出送还。即巴鲁克巴图鲁亦尚可知恩曲宥嗣后惟约束所部以安生业至尔等所奏。遵旨与布噜特和好。而去年贸易人等。为所掠夺等语但尔等外藩使人来京朕皆面谕以和辑邻部。将来布噜特入觐。必更加训谕。务使守法安生。不致互相戕贼。尔等来使已命侍卫等护送来京。至日自加恩赏今以降敕。赐缎各四端。尔等其祇受敬悉。　　

○礼部题、和嘉和硕公主。下嫁和硕额驸福隆安。其筵宴、请照淑慎和硕公主、及和敬固伦公主之例。得旨、嗣后固伦公主著筵宴二次。和硕公主。著筵宴一次。并载入会典。著为例。　　

○兵部奏、平定回部凯旋之索伦、吉林、察哈尔兵。请照金川凯旋例于德胜门外住歇一日得旨、所奏是。伊等俱系军前效力之人。今凯旋回去。若不令其来京。即由彼前往。稍觉未协。著照该部所奏各队兵丁到京之日。著内务府总管。同朕所派之御前行走大臣侍卫等。监赐饭食。稍为休憩。再令其回往各该处。　　

○军机大臣等议覆建威将军公恒禄奏称、绥远城驻防额兵三千二百名内。有年幼残疾者四百名。应改为养育兵。逾岁者四百名改为步兵于城内进班巡哨即以二千四百名作为定额。查设城安兵之初。参驻家选兵粮饷照右卫酌减前锋领催月支三两。马甲二两。俱给五分口粮。今家选兵尽归绿旗所遗缺、系由京师满营内遣往。而原有之兵均系另户防守其差操巡守。与右卫无异。应请将步兵、养育兵、粮饷酌减每月各给饷银一两五钱步兵给四分口粮养育兵给三分口粮。俱照部定粮价折给。其额兵二千四百名。应照右卫例。各添饷银一两。前锋领催。月给四两马甲三两。仍给五分口粮至步兵、养育兵、红白恩赏银。亦应减于马甲照匠役例赏给应扣正项展限减半坐扣并于佐领内拣选二员。委为步军协领。防御骁骑校内、拣选八员。委为步军章京。责令管束。至驻防原额马驼应照现改兵数。将拴养马八百匹。驼二百只变价。并库存银三千二百两。交司作正项贮库均应如所请。从之。　　

○辛亥。皇太后还宫。　　

○上耕耤。诣先农坛行礼。更服至耤田所躬耕三推复加一推御观耕台。命裕亲王广禄、平郡王。庆恒宁郡王弘晈、各五推。吏部右侍郎五福、户部左侍郎吉庆、礼部尚书陈德华、兵部左侍郎钱汝诚刑部左侍郎王际华、署工部右侍郎恩丕、左副都御史赫庆、通政使孙灏、大理寺卿七达色、各九推毕。顺天府府尹、率农夫终亩。赏赉耆老农夫如例。　　

○诣皇太后宫问安。　　

