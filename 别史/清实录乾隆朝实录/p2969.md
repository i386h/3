<!-- { "loadSidebar": true } -->
○又谕、据姚良奏、静宜园碧云寺之泉。自上年十二月以后。竟无来水。现将山石拆开。淤泥渣土。全行出净。究不能得水等语。所奏殊无是理。碧云泉水。自前明以来。源源不竭。且旧有砌筑沟槽。以及寺内僧房。俱接引此水。以资灌溉。此系有源之水。与玉泉趵突泉相同。从来未至枯竭。此时或来源不能旺发。泉源细微。尚属事之所有。断无竟成乾涸之理。自系伊等办理不善。见水源甚微。即称不能得水。或因该处附近泉水上游。开挖煤窰洩水。以致泉水不能接续而至。俱未可定。著传谕绵恩、会同金简、前赴该处。带领营汛园庭官员人等。细加履勘。其泉口淤塞。究系何故。并将如何疏浚流通之处。即行据实酌办奏闻。再交姚良遵照办理。　　

○兵部议准、河南巡抚何裕城奏称、阳武、封邱、考城、三汛。向系开封、归德、二营管辖。今各该县已改隶卫辉、怀庆、二府。其汛弁亦应改拨移驻。请将河北镇左营清化汛把总。移驻阳武。作为王禄营协防。该营守备专汛。左营游击兼辖。其开封营马守兵十一名。仍留阳武。拨归镇标左营。卫辉营新乡汛把总、移驻封邱。作为封邱汛驻防。卫辉营外委、移驻新乡、作为获嘉汛协防。该汛把总专汛。均令卫辉营参将兼辖。其开封营马守兵二十二名。仍留封邱。拨归卫辉营。又卫辉营外委一员。移驻考城。作为封邱汛协防。于该营存城兵内、抽拨马守兵十二名移驻。其开封营原设封邱汛千总。彻回本营。原设阳武县外委、改驻陈留。作为开封营协防。杞县千总专汛。开封营游击、兼辖。从之。　　

○旌表守正捐躯山西马邑县民王相妻贾氏。　　

○是日、御舟驻跸政成桥大营。　　

○庚寅。谕军机大臣等、前于渡黄之日。见云势俱往西北。曾降旨询问刘峨、明兴、何裕城、该三省曾否续得雨泽。各府州属。是否一律均沾。令其据实覆奏。昨刘峨已奏。宣化府各属。曾得雨一二寸、至三五寸不等。前何裕城奏。开封得有雨雪。自二三寸、至四五寸不等。山东较直隶河南为近。何以明兴尚未覆奏。岂不知朕念切雨旸。时深廑注耶。著再传谕明兴。即将该省曾否续霈甘膏。各属是否同沾。及麦苗长发情形。迅速由驿驰奏。寻奏、二十一二等日。据德州、平原、禹城、、各州县报。沾有微雨。不成分寸。现在望雨正殷。臣督率虔祷。务祈速霈甘霖。报闻。　　

○又谕、前郝硕迎赴行在接驾。经朕召见。该抚于本省地方事务。一无建白。其属员贤否。亦仅于朕询及时。塞责登答。无所可否。旋因该省尚有逆书之案。令其回任。伊即于众中送驾。嘿然而去。郝硕系封疆大吏。如此举动。于地方事务。自有废弛。著传旨申饬。本不值赏给诗章。特以此次随行各督抚。俱曾制诗颁赏。所赐郝硕之诗。亦一例书就。朕之诗翰。未便存而不论。是以仍行赏给。该抚宜自知分量。不可以幸邀宠锡。自矜得意。嗣后办理公事。应倍加勉励。实力振作。倘仍似前番举动。以致地方有废弛之处。恐该抚获咎滋深也。将此谕令知之。御制诗一并发往。　　

○以故阿巴噶扎萨克多罗郡王鼐布坦常忠子衮布扎布袭爵。　　

○是日、御舟驻跸十里亭大营。　　

○辛卯。遣官祭周泰伯祠。先贤言子祠。宋臣范仲淹祠。韩世忠祠。故大学士蒋溥墓。巡抚汤斌祠。张伯行祠。总河陈鹏年祠。　　

○谕、据海禄奏称、乌噜木齐满官内。多有懦弱年老之人。请将操演兵丁不按队伍之佐领阿达布等五员。革职。并请于乌噜木齐、古城、巴里坤、吐鲁番、共派兵五百名。交妥干领队大臣协领等。照伊犁每年秋间在哈什地方行围之例。沿山寻择水草地方。前往伊犁。学习行营射猎之事。数年一换。其历练者换回。即就近率领演习训练。未经学习之人。庶可鼓舞奋发。胥归精锐等语。海禄此奏可嘉。伊既为乌噜木齐都统。所有该处驻防满洲兵丁。自应如此严加训练。苟存姑息之见。邀名市誉。不肯实力操练。久之。兵丁技艺。必致废弛。成何事体。海禄感激朕恩。能如此奋勉尽职。使兵丁等日见强盛。所办甚是。非甫经到任。博取虚名者可比。伊系由兵丁。擢至大员。在乌噜木齐地方未久。即能实力妥协经理。而各省将军、副都统等。何竟不能似此留心办理。加意训练耶。除将海禄原摺。发交现随行在之将军万福、长清、保宁等、阅看外。各省将军大臣等。多系勋旧后裔。乃竟不如海禄。岂不可愧乎。训练兵丁之道。各省与新疆情形。虽有不同。而管理满兵将军大臣等。要当因地制宜。实心训练。著将海禄摺奏。钞录一通。行知各省驻防将军大臣、及新疆大臣等。令其各按地方情形。将所管兵丁。一体留心训练。务使精锐。至向来乌噜木齐地方。操练兵丁。废弛至于此极。明亮本系糊涂无能。固不足论。至奎林非他人可比。伊久历戎行。岂操练兵丁之事。竟未谙习耶。看来奎林在乌噜木齐时。不过专务沽名。果能如海禄善为料理。该处兵丁。何至如此。是其随众塞责。情尤可恶。实辜负朕恩。奎林著严行申饬。并将海禄此摺。钞寄阅看。奎林知愧与否。令其自矢天良。明白回奏。　　

○以礼部右侍郎庄存与、为会试知贡举。大学士蔡新、礼部尚书德保、为正考官。兵部左侍郎纪昀、工部左侍郎胡高望、为副考官。　　

○是日、驻跸苏州府行宫。翼日如之。　　

○壬辰。豁免湖北江夏、兴国、通山、大冶、沔阳、麻城、钟祥、京山、荆门、当阳、安陆、云梦、应城、江陵、监利、远安、宜城、嘉鱼、汉阳、黄坡等二十州县。武左、沔阳、荆州、荆左等四卫。乾隆三十年至四十四年。出借民欠无著谷十五万二千八百五十石有奇。银六千七十五两有奇。　　

○以故喀尔喀赛因诺颜部一等台吉车布登子固木扎布袭职。　　

○癸巳。祭先蚕之神。遣妃行礼。　　

○谕、据福康安、舒常奏、酌议粤省洋行应行事宜摺。已批交原议大臣议奏矣。摺内所称洋商备物。应交监督代为呈进一条。仍与前议盐行无异。断不可行。洋行与夷人交易货物。不过微未商人。自不得越分呈进贡物。即伊等获利丰厚。亦应藏富于民。俾商力益得宽裕。昨因福康安等奏。盐商豫备贡物。交督臣代进。事属非体。已降旨明切晓谕。并令留京办事王大臣议驳。所有本日奏到洋行备物代进之处。事同一例。并著一并议驳。　　

○又谕、前据许祖京奏、审拟王元珍、用刀背殴伤事主胡有桐一案。先据该府州县等问拟发遣。该司改拟斩候。经部驳饬。遵照改正。并自请交部议处。兹据吏部会同刑部、照例议以降一级调用。固属分所应得。但许祖京、将此案自行改议失当之处。据实奏明。并不推诿回护。尚属得体。许祖京、著加恩免其降调。　　

○谕军机大臣等、据佛喜保奏、查办各省漕船旗丁行月米石。及润耗加增各款。请敕交仓场侍郎等、实力严查。其各省帮卫。有无包揽侵扣、及馈送陋规情节。请敕交漕臣查禁。并称余米不准变卖等语。旗丁若盗卖正供。自应按例严办。至此项余米。每年到通后。皆降旨准其变卖。即沿途或有因剥浅等项。一时需用。先将余米售卖应付。亦属情理所有。原可不必深究。看来佛喜保查办一切漕务。不免意存搜索。是因见前任巡漕毓奇。擢用总漕。该御史急于见长。遂不免有希冀升擢之意。殊不知毓奇彼时。正值山东运河一切事宜。筹办妥协。且量其材具可用。是以擢为总漕。况毓奇办理漕务。未尝不严。若后之司事者。更复意存刻核。致令各省旗丁。手足无措。岂朕办理庶务。期于适中。不为已甚之意耶。至各省卫帮。如有包揽侵扣、及馈送陋规情弊。该总漕自应实力查禁。其摺内所奏各条。除就近传询仓场侍郎蒋赐棨外。并著传谕该总漕。悉心体察。逐条酌量。是否可行之处。据实具奏。将此由四百里谕令知之。佛喜保摺、并著钞寄阅看。寻奏、润耗加增各款。例由各粮道先发一半。交殷实头伍给丁。所余一半。由臣衙门于过淮时。按名发给。应通饬各员弁。严查克扣侵渔之弊。至余米向准售卖。若必颗米不许擅动。转恐一时缺乏。无项可用。丁力易疲。惟令运员查明需用定数许粜。既可杜偷卖之弊。仍不使贫丁受累。报闻。　　

○又谕、据刘墉、德保奏、辟雍工程一摺。内称、据该监督等呈、现在刨出之土。多系沙性。除将堪用土方抵用外。尚需添买黄土五百八方。又应出运沙土九百五十五方。运至安定门北城根平垫。二共需银三千九百六十五两等语。所奏甚属非是。殿脚地基。固应坚筑。但河内既有刨出之土。亦何至不堪筑打。转欲将刨出土方。运至城根平垫。另买黄土添用。往返运送。徒滋糜费。且将来打土入地。不能再为刨看。最易作弊。况京城各处工程。俱筑地基。从未见有添买土方之事。自系该监督等、因德成奉差在外。即藉词出运添买。为开销运价地步。总未能绝弊。而刘墉等、不俟德成回京、商酌办理。即行据呈具奏。自系为其所愚。刘墉、于工程本未谙悉。朕自不加责备。至德保、原属无用之人。其于工程。自更懵然罔觉。更不足责。此事著添派金简、将此项土方。切实查勘。如该监督等果有藉词开销情弊。即行据实参奏。俟德成回京后。此项工程。即责成伊二人办理。将此传谕金简、并谕刘墉、德保、德成、知之。　　

○是日、驻跸灵岩行宫。翼日如之。　　

○甲午。山东巡抚明兴奏、山东上年秋禾收成。虽八分有余。此时青黄不接。粮价昂贵。民食拮据。请照例平粜。每石酌减价银。自五分至二钱五分不等。其贫农需借口粮者。照例借给。再东省惟登莱青三府。雨水调匀。济南、泰安、武定、沂州、四府。雨雪虽未深透。尚无碍田功。其兖州、曹州、东昌、济宁、临清等、五府州属。雨雪稀少。将来一得透雨。即须赶种秋禾。并请查明地在三十亩以下无力之户。再借耔种银每亩五分。以资耕作。得旨、如所议速行。　　

○乙未。上诣苏州府文庙行礼。　　

○遣官祭历代帝王庙。　　

○铸给四川新疆管屯同知佐杂各官关防。从调任成都将军特成额请也。　　

○豁免江西吉安帮粮船乾隆四十八年、遭风漂没额粮、一千七十六石有奇。　　

○予故贵州提督敖成祭葬如例。谥勇悫。　　

○旌表守正被戕山东邹县民杨明子媳刘氏。　　

○以巡捕中营副将苏灵、为甘肃凉州镇总兵。甘肃安西协副将双喜、为西宁镇总兵。　　

○是日、驻跸苏州府行宫。　　

○丙申。孝贤皇后忌辰。遣官祭陵寝。　　

