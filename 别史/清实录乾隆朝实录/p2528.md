<!-- { "loadSidebar": true } -->
○癸卯。军机大臣等议覆、凉州副都统长额里奏称、凉州庄浪新驻官兵。残废孤寡者。尚无养赡。请于各佐领下。裁马甲五缺。改为养育兵十五缺。以资养赡。所裁马甲。俟出缺后、陆续裁汰。再凉州庄浪驻兵。余丁虽多。皆未成丁。以至步甲匠役缺出。俱不得人。请于各佐领下。暂裁步甲五缺。数年后余丁成立。请旨挑补足额。均应如所请。从之。　　

○又议覆、署伊犁将军索诺木策凌奏称、哈萨克、布噜特、来投之厄鲁特等。如伊犁、塔尔巴哈台等处、实有伊等亲属者。准其安插。若因地方丰饶来投者。概不准收等语。查向例俱相沿收受。今骤然不收。伊等无处栖身。势将行窃。酌议仍令照旧收受安插。如有在该处肆窃行凶。及诱携哈萨克、布噜特子女等情。查明严办。得旨、依议速行。　　

○甲辰。遣官祭黑龙潭昭灵沛泽龙王之神。玉泉山惠济慈佑龙王之神。　　

○土尔扈特郡王策伯克多尔济等入觐。　　

○以告休广西上林县土知县黄宪子九如、袭职。　　

○乙巳。谕曰、候补知府曾承谟、前因馈送富德金两案内革职。并经文绶审明定拟。俟伊将节年经手钱粮报销事竣。发往北路军台。效力赎罪。该督自属照例办理。但念曾承谟、究因富德向其勒索。不能抗违。始行馈送金两。其罪在富德、而不在曾承谟著交该部、将曾承谟调取来京引见。再降谕旨。　　

○谕军机大臣等、前经降旨。令明亮将两金川四境。所有各土司地界。远近次序。逐一确查。按准方向。绘为总图贴说进呈。至该处现已设镇安营。驻兵控守。其规制亦俱详备。著传谕明亮、即于图内地方。注明何处设立总兵副将。何处安营。分驻参将都司等官。及何处驻兵若干之处。一并详加贴说进呈。俾该处情形。一览了然。将此由四百里传谕知之。　　

○大学士舒赫德等奏、查明驾衣霉迹缘由。请将江宁识造基厚、交内务府议处。得旨、此项驾衣。经英廉、金简等、会同工部堂官、及西宁、勘验。其定为三等者。虽霉迹较多。并非大片霉污。尚堪备用。自系工部原奏、过于苛求。基厚、毋庸交内务府议处。其驳下之三等衣片。亦毋庸另行制造。但基厚派员解送时。将箱封锁。不令委员沿途抖晾。究属办理不善。著即将驳为三等之衣片六百四十二件。不准开销。以示惩儆。并令该织造、嗣后解送驾衣。不必封锁。务令委员小心启看随时抖晾。勿致霉黕。　　

○丙午。遣官祭关帝庙。　　

○谕曰、程景伊、带领引见事竣。著即回京。不必随往木兰。所有行在吏部事务。著福隆安兼署。　　

○丁未。祭先师孔子遣大学士舒赫德行礼。　　

○戊申。太宗文皇帝忌辰。遣官祭昭陵。　　

○谕曰、乌里雅苏台将军瑚图灵阿、身体臃肿现在又复患病。遇事不能行走。应将伊换回拉旺多尔济、系固伦额驸。犹朕子也。伊亦颇可造就。将伊授为将军。更换瑚图灵阿。必能胜任。但此缺系定边将军。非喀尔喀副将军可比。今若以拉旺多尔济补放。伊祖、伊父、伊叔、皆曾任此将军。恐无知之人。视若伊家世袭之缺。巴林王巴图、才具好。人奋勉。著授为定边左副将军。前往更换瑚图灵阿。再伊犁将军。较乌里雅苏台尤为紧要。伊勒图办事固好。但眼素近视。马上不甚利便。操练彼处兵丁。最为紧要。拉旺多尔济、材技优长。著授为伊犁参赞大臣。随同将军伊勒图学事。其操练兵丁一事。专令管理。俟学习二三年。朕仍令其回京。将来伊勒图年迈。朕必召其来京。彼时自可授拉旺多尔济为伊犁将军矣。朕如此办理。想来众必心服。巴图且不必速往。俟木兰行围事毕。回游牧治装。再行前往。巴图治装后到任。瑚图灵阿年前尽可到来。并不迟误。伊若情愿携眷。听其带往。拉旺多尔济、暂且不必前往伊犁。俟行围事毕。回京后治装前往。亦听其擕眷。　　

○己酉。秋分。夕月于西郊。遣固山贝子永硕行礼。　　

○庚戌。太祖高皇帝忌辰。遣官祭福陵。　　

○军机大臣等议覆、安西提督俞金鳌奏称、沙州接壤青海。虽属要区。究不比安西路当孔道。差务繁多。请将原设沙州副将、都司、移调安西。即将安西参将、守备、原额兵数、移调沙州等语。应如所请。惟查安西、沙州、距乌噜木齐二千余里。各属弁兵考验。未免稽延。今请除哈密以西各协营。仍归乌噜木齐提督统辖外。其安西、沙州、两处协营。俱改隶肃州镇。归于甘肃提督统辖。则控驭得力。营制较为联络。又据称、巴里坤迤西、至玛纳斯、幅＜巾员＞二千里。酌设墩塘等语。但应于何处安设。何处安兵若干。作何稽查控驭。应令该提督、会同该总督、都统、就近酌量情形议奏。得旨、所议是。所有巴里坤迤西一带、添设墩塘各事宜。著伊勒图、于回任之便勘明。会同勒尔谨、核议具奏。　　

○浙江巡抚三宝疏报、嵊县、常山、开化、三县。乾隆四十年分、开垦田五顷五十九亩有奇。　　

○辛亥。上奉皇太后幸卷阿胜境。侍早晚膳。　　

○赐扈从王公大臣、蒙古王公台吉、土尔扈特郡王等食。　　

○谕曰、大学士舒赫德、于九月初间。即应赴热河行在。办理秋审勾到事宜。至时、著添派英廉、留京办事。　　

○谕军机大臣等、据三宝奏报、仁和、海宁、二州县。海塘工程沙水情形一摺。并照例绘图贴说进呈。据称、时值秋汛。潮水稍旺。南岸河庄、岩峰、两山之北。阴沙逐渐袤延涨起。以致水势直向北趋等语。潮势既向北趋。则老盐仓一带塘工。最关紧要。潮信迁移无定。固非人力所能强为。而塘岸抵御潮头。不可不尽人事以为防卫。其华家衖、及镇海塔各处。俱值回溜顶冲。尤为险要。所有一切塘工。务须上紧镶筑坚固。以资保障。仍著将何时修补完竣。及现在沙水情形。迅速覆奏。将此传谕三宝知之。寻奏、遵勘本年潮汛坍卸各工。自华家衖东白字号起。至华家衖西伏字号止。镶修柴工三百丈。业于七月二十六日完工。嗣因华家衖之西护沙。又经潮刷低七十余丈。所有新修柴塘。其未经水临塘脚者。尚有六十余丈。惟恐溜势上提。应再豫为镶修。随于伏字号起。至道字号止。又接修二百丈。业经开工。不日完竣。其东塘镇海塔至四里桥。现在涨沙仍长九百余丈。又四里桥至陈文港一带。现在阴沙已露。计长一千九百余丈。与镇海塔迤东、陈文港迤西老沙。俱已联络。保护塘工。大为有益。报闻。　　

○巡视通州漕务御史索兴阿奏、漕政以米色为先。签验以抵淮为准。欲察米色之高抵。总在过淮之验放。请敕漕臣、眼同弁兵。逐船比对。务期一律纯洁。方准过淮。倘有搀杂低潮。一面奏闻。一面责令收漕监兑各官、及时赔补。庶米色无不齐之虑。过淮后、弁兵等亦不致藉词原兑米色平常。敢于作奸舞弊。下部议。寻议、查各省兑运粮务。除山东、河南、帮船。例不过淮外。其江苏、安徽、浙江、江西、湖广等省。均系过淮盘验。但近年来、米色不能一律纯洁。自应如所奏。严加查办。惟查漕员责任。各有专司。处分自应区别。安徽、江西、湖广等省、监兑官。例在水次验兑。并不押帮赴淮。倘中途霉暗搀和。止应将在帮各员参处追赔。江苏、浙江、即以监兑之员押运抵通。应与督押领运等官、一体查办。如过淮之时。米色不纯。即将该管道府、及监兑押运各员弁、严参追赔。过淮以后。如有以霉暗之米交仓。则系弁丁等、不能勤加风晾所致。专将该帮员弁、参处追赔。再各省吏胥。或因此次整顿。将民间完纳好米。故意勒掯。不即兑收。该管上司、立即揭报严参。从重治罪。请敕交有漕省分各督抚、严行访查。明示晓谕。从之。　　

○壬子。万寿节。遣官祭太庙后殿。　　

○遣官祭福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。　　

○遣官祭显佑宫。东岳庙。城隍庙。　　

○上诣皇太后行宫行礼。　　

○御澹泊敬诚殿。扈从王公大臣官员、蒙古王公台吉、土尔扈特郡王等、行庆贺礼。　　

○奉皇太后幸卷阿胜境。侍早晚膳。至甲寅皆如之。　　

○赐扈从王公大臣、蒙古王公台吉、土尔扈特郡王等宴。至甲寅皆如之。　　

○癸丑。吏部议覆、贵州巡抚裴宗锡奏称、外省官员。大衔借补小缺者。例照原衔升转。遇有因公降调。亦照原衔议处。惟因才力不及、浮躁、大计劾参议降。尚未另著专条。致与因公处分无别。近见吏部议处六法官内、才力不及之河南开封府巡检饶晋垲一员。例应降二级调用。该员系县丞借补巡检。县丞降调二级。尚有正九品官可补。以县丞借补巡检。犹且才力不足。则较巡检优品之缺。复安望其胜任。由此类推。如同一辙。至居官浮躁。例降三级调用。贬其官、正以抑其性。设在借补任内、照原衔递降。亦觉有名无实。请嗣后大衔借补小缺之员。如系计参才力不及、浮躁、两项。应降调者。无论何项原衔。概照现任品级议处等语。查计参六法人员。自应与随时参处者、分别办理。但大衔借补小缺。品级各有等差。不可不分晰查办。应请嗣后大计劾参才力不及浮躁等员内。有大衔借补小缺者。除原衔正九品本无二级可降。从八品本无三级可降。仍照例革职。及原衔系正七品借补正八品。即照现任议降。尚有余级可补者。亦照现任所降之级补用外。至原衔内有级可降。而现任无二三级可降者。悉照现缺议以革职。止于原衔内、除应降之级。给以所余职衔休致。不准补用。从之。　　

○甲寅。吏部议奏、嗣后丞倅以下、及州县等官。遇有患病、题请解任乞休者。令该督抚、即将该员现任之缺、有无承办紧要经手事件。于疏内详晰声叙。其无前项情节。臣部仍照旧例开缺。附入汇题。如有承办紧要经手事件。臣部一面开缺。一面于本内声明。仍将可否准其回籍之处。照道府例、两议请旨。倘有规避捏饰诸弊。及该督抚徇庇。不将实在情节声叙。察出、即照例严行核议。从之。　　

