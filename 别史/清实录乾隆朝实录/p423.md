<!-- { "loadSidebar": true } -->
○王大臣等议奏、前议拨满洲兵一千名。往拉林、阿勒楚喀、耕种。所有办理起程。建造房屋、仓廪、垦荒、积谷、设立虚职骁骑校、乡长、管辖。已酌定六款。交钦派之侍郎三和、副都统巴灵阿等、前往办理。今三和、巴灵阿、会同该将军鄂弥达、酌议应办事件。二年内可结。所有移驻之满洲等。俟九年秋季。令其起程。并胪列七条具奏。一、请将此一千满洲。分为左右十六村。就各庄分给地亩。每村凿井四眼。再共建官署二十一间。副都统、住房三十六间。地十二顷。协领、住房十八间。地八顷。满兵住房五千间。即拨白都讷、三姓、二处兵三百名营造。派协领一员。章京九员监修。其匠役工食银、照伊屯地方兵房之例。每间银三两三钱。一、建造之木料。即令派出之白都讷、三姓、兵丁等。于本年十月间。在拉林河源处砍伐。明年河冰融化。即顺流运致。茅草、亦于拉林河口附近处割取。至伐木及建造各员弁。每人月给盐菜银二两。兵丁等日给盐菜银三分。一、给与满洲地亩。前经王大臣议、遣吉林闲散余丁。与驿站壮丁等开垦。吉林等处余丁。多年幼不能耕种。驿站壮丁。各有差使。请派吉林乌拉兵八百名。阿勒楚喀兵二百名。驿站夫五百名开垦。日给口粮盐菜银四分。并择熟悉耕作之吉林官五员。领催三十名。官员月给盐菜银二两。领催日给盐菜银三分。一、垦地兵丁站夫等一千五百名。应采买耕牛一千五百头。额外采买一百头。疲病补给。请自本年十二月初一日买起。至明年正月三十日止。照例每头价银七两。日饲草二捆。料一升。用时加料三升。俱照时价采买。每牛三头为一具。共计五百具。初年可开田一千二百顷。次年仍耕成熟地亩。每具止用牛二头。计剩牛六百头。再派六百人加垦。约得五百顷。俟移驻之满洲到时。每人按所垦地亩匀给。并与耕牛。其余地亩。随力开垦。一、移驻之满洲。既归入阿勒楚喀八旗。每旗补委虚职骁骑校一员。每庄补放七品乡长一员。请给虚职骁骑校地各五顷。乡长地各四顷。过三年后。遇有本旗骁骑校缺出。将虚职骁骑校、与本处领催等。一体补放。虚职骁骑校缺出。于七品乡长内拣放。乡长缺出。于移驻之满洲内拣放。此一千人内。如有情愿当差者。亦过三年后。俟各佐领下披甲人缺出。与彼处闲散幼丁、一体挑取。一、养牛五百具。初年可得谷四五万石。下年耕种熟田。又可得谷八九万石。再六百人加垦。约可得谷二万石。请照吉林乌拉永宁仓例。建仓一百二十六间。一、移驻之满洲。如遇红白事。未免拮据。请动吉林库银一万两。交殷实才能官员。每月生息一分五厘。俟移驻满洲到时。本利并交副都统生息。照吉林等处例赏给。其赏余银。遇年谷丰登。一时不能粜卖。即照时价籴谷贮仓。以备荒歉。均应如所请。从之。　　

○壬戌。谕、今年畿辅地方。秋成丰稔。米粮饶裕。正当撙节爱养。以备将来之用。朕闻私开烧锅者颇多。盖愚民无知。止贪目前小利。而不计日后之匮乏。著署督史贻直、严饬所属。实力禁止。毋得视为具文。其他省丰收地方。该督抚应一体遵行。　　

○加赈山东胶州、平度、兰山、郯城、安化、诸城、昌邑、潍县、高密、德州卫、等十州县卫、水灾饥民。并借给耔种。缓徵旧欠钱粮。其本年应徵钱粮。各按被灾分数。分年带徵。　　

○旌表守正捐躯之山西省阳曲县民宋发富妻刘氏。　　

○癸亥。赈甘肃狄道州、皋兰县、西宁县、雹灾饥民。并赈狄道州、通渭县、水灾饥民。　　

○准噶尔部人特霍通、寨音察克、来降。命赏给安插如例。　　

○甲子。上诣皇太后宫问安。　　

○遣官祭先医之神。　　

○命邻省敦拯恤。以佐转输。谕、天时有雨旸。地土有高下。而年岁之丰歉因之。以天下之大。疆域之殊。歉于此者或丰于彼。全赖有无相通。缓急共济。在朝廷之采买拨协。固自有变通之权宜。断无有于米谷短少之处。而强人以粜卖者、若有收之地。商贾辐辏。聚集既多。价值自减。则穷黎易于得食。此邻省之相周。与国家赈恤之典。相济为用者也。我皇考与朕。俱曾屡颁遏籴之禁。惟是地方官民、识见未广。偏私未化。虽不敢显行遏籴之事。靡不隐图自便之私。群相禁约。有司又从而偏袒之。遂视邻省为秦越矣。用是再颁谕旨。著各省督抚、各行劝导所属官民。毋执畛域之见。务敦拯恤之情。俾商贩流通。裒多益寡。以救一时之困厄。将来本地或值歉收。又何尝不于邻省是赖。并将此晓谕官民共知之。　　

○吏部议准、山东巡抚晏斯盛奏称、诸城县南龙湾巡检。已奉文裁并信阳镇巡检兼管。应请换给南信司海口巡检司印信。从之。　　

○准噶尔部人三都布、卓特巴、托克托木、达赉、来降。命赏给安插如例。　　

○乙丑。大学士等遵旨议奏、和硕庄亲王允禄等奏称、仰蒙圣鉴。以丹陛大乐。本朝虽有乐章。而音节未经考定。全不相符。特命臣等酌量更改。钦定乐章。与音节相比。定期于今岁冬至日举行。但查向来廷臣三跪九叩头时。并于赞叩之后。廷臣首俛而下。则丹陛乐作。九叩毕。则乐止。为时太迫。乐难终阕。伏思礼行乐奏。自必趋进趋退。协其珩璜之节。申其肃敬之心。庶礼与乐相比附。乐与礼相终始。向例惟于叩头时用乐。实属无义可寻。请于赞礼排班声止之后。乐作。赞退之后。廷臣趋至仗末之时。乐止。乐凡五节。以一节为趋进。三节为三跪九叩头。一节为趋退。如有进表宣表礼仪。则于第一节乐阕、廷臣已跪之后。进表宣表毕。乐再作。如此、则行礼迟速。易于与乐相应。应如所请。豫令乐部演习。即于今岁冬至举行。并行文在京各衙门遵照。从之。　　

○大学士等议奏、办理耗羡一事。曾奉谕旨、命九卿、翰林、科道、及外省各督抚等、直抒所见陈奏。今据陆续覆到。查诸臣所奏。俱称耗羡归公。法制尽善。不可复行更张。众议佥同。其间有一二异议者。皆系不揣事势。不量出入。但执偏见。断难施行之论。伏思耗羡一项。由来已久。弊窦渐生。世宗宪皇帝俯允臣工所请。定火耗归公之例。将州县一切陋习。皆为革除。惟将各该省旧存火耗。提解司库。为各官养廉、及地方公事之用。从此上官无勒索之弊。州县无科派之端。而小民乃无重耗之累。盖以天下之财。为天下之用。于国家毫无所私。诚为法良意美。可以久远遵行。应勿庸轻改旧章。至总督高斌、孙嘉淦等、俱请耗羡通贮藩库。令督抚察核。仍复年终报部之例。查各省动用存公银。款项繁多。若未悉情形。概行饬驳。势必掣肘。若竟听其任意费用。则侵滥之弊。无从剔除。惟送部查核。庶诸弊可厘。应如所请行。得旨、钱粮之有耗羡。盖经国理民。事势之必不能已者。未归公以前。耗羡无定制。有司之贤者。兢兢守法。不敢踰闲。不肖者。视为应得之项。尽入私囊。一遇公事。或强民输纳。或按亩派捐。滥取横徵。无所底止。且州县以上官员。养廉无出。于是收受属员之规礼节礼。以资日用。而上官下属之间。时有交际。州县有所藉口。恣其贪婪。上官瞻徇而不敢过问。甚至以馈遗之多寡。为黜陟之等差。吏治民生。均受其弊。我皇考俯允臣工之请。定耗羡归公之法。就该省旧收火耗之数。归于藩司。酌给大小官员养廉。有余则为地方公事之用。小民止各循其旧有之常。有轻减。无加益也。而办公有资。捐派不行。有司之贤者。固无所用其矫廉。而不肖者亦不能肆其贪取。此爱养黎元。整饬官方之至意。并非为国用计。为此举也。且以本地之出产。供本地之用度。国家并无所利于其间。然通天下计之。耗羡敷用之处。不过二三省。其余不足之处。仍拨正供以补之。此则臣民未必尽知者。此十数年中办理耗羡之梗概也。朕御极以来。颇有言其不便者。朕思古人云。琴瑟不调甚者。则解而更张之。此事若宜变通。何可固执。是以留心体察。并于今年廷试。以此策问诸生。乃诸生奏对。不过敷衍成文。全无当于实事。旋降旨询问九卿翰林科道、并各省督抚等。今据诸臣回奏。大抵皆以为章程一定。官民久已相安。不宜复议更易。众论佥同。其中偶有条陈一二事者。不过旁枝末节。无关于耗羡归公之本务也。朕再四思维。耗羡在下。则州县所入既丰。可以任意挥霍。上司养廉无出。可以收纳馈遗。至于假公以济私。上行而下傚。又不待言矣。则向日朕所闻者。未必不出于愿耗羡之在下、以济其私者之口。传曰、作法于凉。其弊犹贪。作法于贪。弊将若之何。朕日以廉洁训勉臣工。今若轻更现行之例。不且导之使贪。重负我皇考惠民课吏之盛心乎。此事当从众议。仍由旧章。特颁谕旨。俾中外臣民知之。余著照大学士等所议行。　　

○吏部尚书公讷亲奏、前据两淮盐政准泰、所称两淮盐务道一缺。系于雍正十一年添设。乾隆六年复裁。但添设既已数年。章程已定。旋经裁缺。一切委办诸务。未免稍费周章。虽分隶常镇、淮扬、徐、三道兼辖。而常镇道、遥隔江南。淮扬、徐、二道。兼司河工。伊等既各有专司。盐务并非职掌。呼应不灵。现在淮、扬、海、一带地方场灶。俱系淮扬道所属。其通州地方场灶。亦与该道所属毗连。请将盐务道所有统辖各属缉私火伏。及盐义仓盐场河道各事宜。俱责成淮扬道管理。青山头专营守备。三江营陆路守备。及各营弁兵。并原设巡役二百名。俱听钤束。并于该道敕书内、添设管理盐务事宜。从之。　　

○户部议准、漕运总督顾琮奏称、各省漕白粮到淮。臣即亲往。督同参、游、大员。逐船签量。及严查受贿勒索诸弊。嗣缘粮艘盛行之际。参、游、不敷委用。每年春初。檄调附近卫备数员来淮。协同签盘。节年循行无误。今给事中陆尹耀奏言、嗣后应檄调附近卫备。兼委同城文员协同漕标营将。秉公签验。互相纠举。分别议处议叙。立法未为不善。第文员与武职。既同住淮城。今若于办漕时。互相纠举。其平居和好者。不无徇私。其意见不合者。难免挟嫌诋诬。似未便定以议处议叙之条。应请嗣后、责令淮安府粮捕通判。并参、游、都、守、及檄调之卫备。分头查验签盘。倘米数稍未得实。即另委臣标中军副将覆签。臣再加核实。如有弊、即行指参。从之。　　

