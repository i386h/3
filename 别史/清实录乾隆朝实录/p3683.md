<!-- { "loadSidebar": true } -->
○谕军机大臣等、据留京王大臣等奏、十九日密雨沾濡。二十日业经大晴。现在天色凉爽。不至再有连阴等语。京师近日以来。仰荷天恩。业经晴定。欣慰之余。弥深敬慎。至摺内又称日内天气。倘又复蒸热。或有酿雨之势。即当祈晴等语。殊为多虑不诚。已于摺内用朱笔抹出。京师此时晴象已定。自属最好。乃转鳃鳃过虑。复有酿雨之言。宁不知朕现在雨水稍多。宵旰焦劳。无时或释。而故为此骇听之语。以致朕愁耶。看来此奏。自系八阿哥金简之意。欲以此见其虑事周密。不自知其所言之失当。而八阿哥向来遇事用心过细。此一节。必系八阿哥主意居其大半。亦未可定。是否如此。附便覆奏。并著将田禾是否长成饱绽。积水消涸。并无妨碍情形。一并覆奏。以慰廑注。寻奏、前奏系臣等公同商酌。实属拘泥过计。现在田禾饱绽。积水渐消。大田并无妨碍。得旨、览奏稍慰。　　

○调镶蓝旗蒙古副都统德楞泰、为正白旗满洲副都统。　　

○戊申。谕曰、尚安、著改名宜绵。　　

○谕军机大臣曰、贡楚克扎布奏、杜尔伯特汗玛克苏尔扎布等。游牧狭小。应将卡座展宽。请亲往查勘等语。伊等生齿日繁。游牧较狭。似宜展宽。然未知果否有益。该处亦系乌里雅苏台将军所辖。著传谕恒瑞、令其前赴科布多。会同贡楚克扎布、到彼查勘。其卡座应展宽与否。于蒙古等有无裨益之处。据实具奏。并令便道巡查。　　

○以署正蓝旗蒙古副都统硕云保、为镶蓝旗蒙古副都统。　　

○己酉。上御卷阿胜境。赐扈从王公大臣、及蒙古王贝勒贝子公额驸台吉等食。至癸丑皆如之。　　

○谕、据书麟、兰第锡奏、江南境黄河水势盛涨。丰汛四堡曲家庄地方。于六月二十七日。堤口过水三十余丈。赶紧堵筑。现已断流等语。此事先据该河督等奏到。曲家庄漫口过水。于十日内抢堵完固。业经颁发藏香。令于河神庙敬谨祀谢。并著将在工出力之文武员弁。俟秋汛安澜后。一并交部议叙。兹据该河督等所奏之摺。因系差员赍递。是以奏到在后。今披阅所奏情形。曲家庄过水时。幸未吸动大溜。又阅图内漫水二处。幸系回溜。是以水势不致甚猛。维时淮徐道康基田、适在萧汛督抢埽工。随即驰往。先行裹护。并连夜集夫。在滩面圈筑越堰。绕过缺口。复将该河督等到工查看。于六堡滩内。就旧有土坝。盘筑草坝。赶紧堵筑。得以儹办完竣。是此事深得康基田之力。若非伊先行赶到圈筑越堰。恐漫口更致塌宽。难以施力。康基田于抵工后。即连夜集夫圈堰。绕过缺口。次第施工。办理甚属可嘉。今运河道罗煐、永定河道乔人杰、均因办理堵筑宣洩事宜。赏给按察使衔。康基田尤应加以恩奖。亦著赏给按察使职衔。用示鼓励。至该河督等于滩水漫堤。未能先事防护。原有应得之咎。姑念抢护出力。克期堵合。不忍再行治罪。所请交部严加议处。俱著加恩宽免。其该管文武员弁应得处分。亦著一体从宽。免其交部。该河督等倍当益加奋勉。督率工员。实力巡防。务期堤埽工程。益臻巩固。以副委任。　　

○留京办事王大臣议覆、大学士伯和珅等奏称、八旗设立马圈。餧养马匹。原以备扈从行宫之用。但常时在圈。易致折膘。请分给各旗官员拴养。既可乘骑当差。调习壮健。出围较为得力。空出马圈闲地。盖造房间。给与穷苦兵丁居住等语。应如所请。惟是八旗蒙古佐领、官员无多。不敷分领。应添交护军前锋等营官兵拴养调习。仍令该管大臣、参领、佐领等。不时查察办理。每年与八旗骁骑营、及各营旧有马匹。存留二成。余令出青交围。如遇东巡南巡等差。需马较多。届期由火器、健锐、二营添拨。至改造兵房。惟用城内空出圈地。将现存各旗购买草豆、及广储司存贮节省餧马银二项。共一万八千余两。酌量改造。旧房修补。无用马棚木料。拆毁变价。每间照例给银五十三两。拣员督办。保固十年。城外空出马圈地。或令变价。或租赁民居。交该旗都统办理。得旨、蒙古旗员较少。不敷分养此项马匹。著添给前锋护军等营。妥为餧养。倘有亏损等事。惟前锋统领、护军统领等是问。余依议。　　

○庚戌。谕、据惠龄奏、经过直隶保定正定一带。察看地方情形一摺。内称、本月十六日。行至正定府。是夜大雨倾注。滹沱河水增长。已及堤根。当即督同地方官。亲临堤上。赶雇人夫。加紧抢护。水未泛溢。庐舍毫无浸损。其离城稍远村庄。谕令该府县督同亲查。均无妨碍。民情安怗。至前途或有应行查办之处。即当随时妥办等语。览奏幸慰之极。向来督抚于经过地方。遇有被水等事。往往以非所统辖。置之度外。殊非急公恤民之道。现在功令严明。奉差大员。均能体朕如伤在抱之意。不分畛域。一体督同妥办。即如此次卫辉固关地方被水。经松筠、宜绵、在彼经过。即行督率地方官。妥为抚恤。前经降旨。将松筠、宜绵、交部从优议叙。今惠龄于路过正定时。适值滹沱河水涨发下注。因梁肯堂现赴固关。即督同地方官。集夫抢护。饬赴村庄确查。民情得以宁怗。所办实属可嘉。惠龄亦著交部从优议叙。以示优奖。　　

○谕军机大臣等、据惠龄奏、行至正定一带。沿途阻水。行走迟速难定。诚恐有误入闱监临之事等语。本年乡试。八月初间。即应办理监临事宜。惠龄沿途阻水。恐未能克期到彼。藩司汪新、现赴荆州防汛。所有应办监临事宜。即著毕沅入闱办理。至覆试一事。须在九月初间榜发以后。彼时惠龄早已抵楚。即著办理覆试。如此一转移间。监临覆试。俱有大员专办。自可不至贻误也。将此传谕毕沅、并谕惠龄知之。　　

○又谕曰、穆和蔺奏、武陟县附近漫口之樊村民堰。河势生湾。顶冲迎溜。现在增高培厚。并加镶防风。添筑里戗。以资捍卫等语。所办甚是。又称、漫口下游故道。淤高数尺。复开挖引渠一道等语。该处故道淤高。水滩下注。该抚等于下游开挖引渠。畅其去路。并将淤断之处。节节疏通。办理均属妥协。此时开放引渠。全河仍归故道。漫口断流。皆仰赖河神锡佑。得以安稳合龙。特发去藏香二十炷。交穆和蔺、于河神庙敬谨祀谢供奉。以答灵贶。所有在工儹办出力之府厅等员。并著查明咨部议叙。用示奖励。其堵筑堰工。仍督饬工员。加土追压。益致坚实。该抚现已前赴河内修武一带。催放抚恤口粮。坍房修费。务须悉心查核。饬属妥办。俾小民均沾实惠。并著将各属积水未经消涸之处。一律设法疏消。妥为经理。以副委任。将此传谕知之。　　

○辛亥。谕曰、蒋兆奎奏、勘明代州并所属地方被水情形。分别办理一摺。据称代州、五台、繁峙、三处。因大雨连绵。山水陡发。多有冲塌房屋。损伤人口。已按例捐廉给予赏恤。其被淹地亩。秋收失望。请先行抚恤一月口粮。再行勘明灾分轻重。分别加赈题豁等语。代州五台繁峙三处。被有水灾。田庐多被淹浸。人口致有损伤。前据该抚奏到。业经降旨加恩。令将赏恤银两。均按例加两倍赏给。蒋兆奎尚未接奉前旨。是以未经遵办。著该抚即行详悉查明。均加两倍。补给赏恤。俾小民益为充裕。不致失所。至该州县地亩被水淹刷。难望有秋。殊为可悯。其乏食贫民。著即先行赏给一月折色口粮。听其自行买食。以资接济。所有被淹地亩。应豁粮赋。若俟该抚照例题达。未免有稽时日。著即加恩。将代州及所属之繁峙五台三州县被水处所。本年应纳秋粮。概行豁免。以纾民力。仍著蒋兆奎、即先行出示晓谕。俾各安居复业。仍速勘明灾分户口。分别加赈。及酌借耔种口粮等事。实力抚恤。其固关以外平定州所属地方。已早经有旨。令蒋兆奎确查妥办。一体按例加两倍给予赏恤。该抚惟当遵照前旨。实心经理。俾小民均沾实惠。以副朕轸念灾区、优加恩恤至意。　　

○吏部奏、江苏巡抚奇丰额、于巴宁阿交结商人。并不据实参奏。请旨革职。得旨、此案书麟已革职来京。候部定罪。奇丰额厥罪维均。但书麟在总督任内有年。于地方要务。并未整饬一事。且伊兼管盐务。其咎较重。奇丰额系巡抚。专管地方事件。尚可从宽。姑念一时乏人。奇丰额、著加恩改为革职从宽留任。令其带罪图功。俟八年无过。方准开复。　　

○刑部议覆、陕甘总督勒保奏称、纠众诵经回犯马恒、马源等十名。请发往黑龙江。给索伦等为奴。得旨、此等人犯发往。索伦等自不入教。该处回民甚多。难保无煽惑情事。著交明亮等严行管束。倘有引诱回众入教之事。即行审明正法。以示惩儆。　　

○壬子。谕、本日刑部等衙门。将乳母徐许氏压扪幼孩身死一案。问拟绞候。固属照例办理。已照签发下矣。但似此乳经压死幼孩之案。如讯系所乳幼孩之外。别有子嗣。而压扪致死。又实出于无心。自应照旧问拟。临时尚可免勾。若其家祇此幼孩一线。别无他子。此等蠢愚乳母。不知小心抚养。竟至扪压身死。甚且挟嫌怀怨。有心致毙。以致其家因此绝嗣。不可不分别核办。嗣后凡遇此等案件。若乳母压死之幼孩。讯系独子。以致其家绝嗣。即使出于无心。亦应入于秋审情实办理。以昭平允。　　

○谕军机大臣等、据内务府衙门覆奏、遵化州应交五十八年分租银钱文。及五十六七两年所欠租钱三百余串。屡催未解。该州惟以原佃潜逃。租额过重。招佃无人申覆等语。此项租银。俱系供支陵寝。及修理行宫墙垣桥座之用。自应依限完解。不得迟延挂欠。乃遵化州应交租银。及园租京钱。经该衙门屡次严催。仍拖欠未交。并以租额过重。招佃无人。藉词搪塞。实属玩忽。梁肯堂此时虽在查办灾务。但此项租息银两。亦关紧要。岂可即置不问。一任该州延宕。著该督即严饬该州、将应交租银欠项。照例如数作速赔补。克期完解。以充公用。若再支吾延宕。必将该州及该督、一并治罪。所有此项园地。并著委员确勘。是否实在荒芜。及租额过重。应行酌减之处。据实具奏。毋得稍有含混。致干咎戾。再此次梁肯堂办理灾赈。已据奏请拨帑四十万两备用。该省被水州县。业经降旨。将本年应纳秋粮。概行豁免。此外未经被水州县。自仍可一律有收。小民乡里。本有相通之义。彼此原可通融赒济。其被水灾黎。更当不至失所。现在各该州县灾分户口。谅已查勘明确。得有眉目。著该督约略计算。实在需用若干。请领帑项是否足用。即行据实先行具奏。并著将该省本年收成。除被水各州县外。均匀牵算。实在约有几分之处。一并查明覆奏。以慰廑注。将此谕令知之。　　

