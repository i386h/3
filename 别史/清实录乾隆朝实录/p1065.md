<!-- { "loadSidebar": true } -->
○又谕、捏造孙嘉淦奏稿也犯。系有心传播逆词。摇惑人心。为王法所不容。该督抚一见传稿。即行追究。自属应办之事。若但经具摺密奏而未宣布。朕尚可自为裁酌。即不令查办。亦未可知。乃业由外省查办。远近彰著之事。如此而尚谓可不必办理。则凡命盗等案。牵连难结者。举不必办理矣。且所追究者。皆经传看。或钞录传播。伊等身为大清国赤子。见此等逆词。不稍动心发指。而称为新闻。不问事之有无。乐为传录。此皆幸灾乐祸。不安本分之流。既各有证有据。有给有收。并非流言无根。腹诽道谤。系风捕影。驱良民而加之罪也。其辗转根寻。自必到案。方可辨其虚实。且根寻首犯。非从传看之人。逐层追究。何由得其实在来历。势必终成疑案。若以提解为株累。则凡命盗案由牵涉之犯。概不必提解。案情何由而得。且更有深虑者。外省督抚。牵于积习。并不实心经理。一切草率。惟图完案。久而愈迷。不得已乃命在京大臣审办。尹继善来京。随同审办。伊始知从前在外之剌谬。江南、江西、所办如此。他省亦大概可知。伪稿之案如此。他事亦更可知。此案之诬谤朕躬。全属虚捏。原不辩而自明。但关系风俗人心者甚大。非不知首先捏撰之人。狡狯百出。办理本自不易。然竟畏难中止。则无由正人心而维风俗。且外省督抚。养尊处优。牢不可破之恶习。无所惩戒。何由更改。既明知其办理背谬。而复为姑容。国家任用封疆大臣。安用有此。外省吏治。尚可问乎。若但谓一切报罢。遂为息事宁人。则朕自御极以来。即可高居端拱。耽乐深宫。又何事十七年焦心劳思。朝夕孜孜。君臣交儆。岂至此日而反改前度耶。昨御史书成、并不知大义所在。已降旨斥革示惩。伊身为言官。尚不能备悉原委。远方传说。更难保其必无浮议。因再行明白宣谕中外知之。　　

○谕军机大臣等、高斌所奏洪泽湖工。现在办理实在情形一摺。内称风暴损船。与湖堰工程。全无干涉。淮扬道李奇龄、接连混禀。实属荒谬等语。并将该道另摺参奏、请交部议处。此事前因庄有恭奏报摺内。将停修工程。被风汕掣。与船只之击损。皆因停修所致者。恐系工员因停修之后。无可开销。借端禀报。以为将来复行岁修之地。故令高斌详悉查勘。留心体察。而高斌前此覆奏摺内。又似含糊其词。以为既经停修之工。该道李奇龄、即不当混行禀报。是以复令据实确查。今既先后查明。所有高盱二厅属汕掣石土等工。有在停修之内者。有不在停修之内者。而停修工程。亦有并未汕掣者。是不独船只之损坏。与工程之汕掣无涉。而汕掣之与停修。亦属无涉。其前此之接连混禀。早已在朕洞鉴之中矣。然既据实查明。亦毋庸复将该道参奏议处。惟于现在汕掣工程。分别应赔应修。督率上紧趱办。以资捍御可耳。著传谕高斌知之。　　

○丁未。谕军机大臣等、据鄂容安奏、现在查办传钞伪稿各犯情形一摺。内称逐一严鞫。不肯稍为放松。再请将发落之例。稍为变通。嗣后如两案并发。则照例从重科断。如一案先行发觉。照例治罪。若再经别案供出。仍行分别枷责等语。查拏捏造伪稿正犯。必须逐层根究。其但经传钞之犯。分别发落。自是从前办理结案之法。并非成例。所有先经发落各案。原不必一一重问。如其现在供出人犯。即使从前已经发落。仍当详悉推求。即令变通科罪。亦不过办理之一端。俱在枝叶纠缠。于实在根查正犯要领之处。毫无干涉。总之此案全在查出捏造正犯为主。其余皆属枝叶。该抚所奏。尚未得寻源探本、切实根求之道。可传谕鄂容安知之。　　

○戊申。上诣皇太后宫问安。　　

○谕、盛京刑部侍郎富森、著来京补授内阁学士。其员缺、著吴达善调补。所遗礼部侍郎员缺。著苏章阿补授。世臣不宜盛京兵部侍郎之任。著补授内阁学士。其员缺。著卞塔海补授。　　

○工部议覆、大学士管江南河道总督高斌奏称、外河厅属吴城缕堤。经洪湖水涨。冲刷残缺。应于旧筑砖工迤下。接建一千二百二十丈。应如所请。得旨、依议速行。　　

○己酉。谕军机大臣等、胡宝瑔参奏万泉县知县张文灿、办理卫有参传钞伪稿一案。昏愦藐玩。其平日居官浮滑。庇纵吏胥。声名甚是平常。先行另疏题参等语。该令张文灿、于伪稿重案。全不实心查审。以致误听捏词。延搁日久。复一味欺朦诿卸。非加参革。无以示惩。至于具疏题参。自应将平日居官庸劣之处列入。不必概行声叙。该抚所办。甚属得体。著传谕知之。至卫有参一案。现在作何追究。著即详奏。　　

○又谕、据庄有恭奏称、参将孙鼎元传钞伪稿一案。逐层递究至桐城县民人张清。现在密咨提拏审究等语。各省查办此案。多就现获人犯。委员审讯。得有交替之人。即发落完结。希图了案。以致案犯辗转供扳。转迷正线。迁延时日。首犯未能就获。朕今日召见军机大臣、及督臣尹继善。询问此摺情节。据尹继善奏称、此案臣在江南时。已递究至仪徵等处。尚未归案等语。外省归案意见。最足误事。即如江省查办伪稿之案。因头绪纷繁。审理不易。多欲归并完结。督抚既存此见。则承审之员。顺从意旨。将就完案。所以稽迟错误。至今未得根柢。尹继善所奏尚未归案之语。岂非积习横据于胸中所流露者耶。庄有恭所奏。虽称逐层根究有人。朕实未能深信其必无颟顸了事之见。可传谕庄有恭、令其悉心研究。实力查追。不得专委属员。草率迁就。终归无著。总之办理此案。惟应向上根究。得其所由来。方可渐追渐近。至转给传钞。则支分派别。获犯虽多。徒滋纷扰。将此一并谕令知之。　　

○又谕、各省查办传钞伪稿之案。为日已久。未有端绪。前经降旨、令军机大臣通查各案。传谕各该督抚等、作速根究查拏。阅今又已半载。该督抚节次查办。自必逐层究出有人。于此案根株。似宜渐近。从此实力推求。溯流穷源。庶得首先捏造正犯。以彰国宪。倘仅视为通行故事。止求上下手接递有人。草率并案。必致愈久愈迷。即如江西承审施奕度、郭庚为、等案。朦混未清。以致附会牵连。不胜扰累。而于实在根据。转无著落。他省若尽如此。则平日所倚赖封疆大臣者何在。若或有此等情弊。亦断不能逃朕洞鉴。著再于各督抚奏事之便。通行传谕。令其各行严速追究。一面即将现在如何办理之处。详悉据实奏闻。　　

○又谕、据泰宁镇总兵那亲、参奏头等侍卫伊特讷、纵容雇工人于蜘蛛山前放鹰。请交部严加议处一摺。陵寝重地。理宜肃清。但山前相距尚远且满洲奴仆。射猎亦非不法之事。该镇已将架鹰之雇工人照例治罪。是以示惩。伊特讷不必交部议处。可传谕那亲知之。　　

○辛亥。孝庄文皇后忌辰。遣官祭昭西陵。　　

○上诣奉先殿、寿皇殿行礼。　　

○诣皇太后宫问安。　　

○谕据刑部查奏、奉天省老格被勒身死、究出盗情一案。其中命盗情迹。均有未甚明确之处。盛京刑部侍郎富森已补授内阁学士。著将案犯、即速押带来京。令刑部堂官、会同富森、及奉天府府尹鄂宝、秉公详悉审明具奏。　　

○壬子。谕、伪稿一案。皆由各省办理不善。至今未有端绪。若于发觉之初。即行实力根追。详慎研究。正犯自可早得。何至旷日持久。徒滋株累。盖外省陋习。督抚养尊处优。一切委之属吏。而承审各官。亦不过据供录报。甚至惟事刑求。牵率附会。一经确按。则全无实际。此来历之所以愈致迷惑也。在伪撰首逆。诪张诞妄。固属法所不容。然使弋获到案。审讯明确。或可别有裁夺。从前皇考时。如曾静张熙之徒。既明知为正犯。不妨法外施仁。然使有逆书而付之不理、可乎。此案自硕色一面奏闻。一面咨拏根究。既已延乃数省。迟至经年。断无骤然中止之理。他如传钞各犯。原非安分之人。里巷流传。本自应明知为诬谤而共愤。亦即有无从辨真伪而同詉。此朕教化未孚。愧用以怜。正犯一得。则其余皆可置之不问矣。近因江南、江西、所办案情不实。牵入无辜。故令军机大臣提犯来京。会同详鞫。亦以省扰累耳。昨据巡抚鄂容安奏、江省审结传钞各案。多有朦混供认、巧为移接之处。欲按其传钞次数。逐案予以应得之罪。莠民诡避。亦所不免。然此在根寻正犯。毋取波及旁枝。各督抚其尚发尔天良。湔彼旧习。若仍听属员草率迁就。惟于一二传钞之人。辗转追求。而实在根源。转归无著。尹继善鄂昌之前车具在。可不深以为戒乎。著再通行晓谕知之。　　

○又谕、朕命刑部查奏命盗等案。因赃证情迹未明、监候待质者。共五十七案。内康熙年间一案。雍正年间十一案。而自乾隆元年至十七年、统计己未入秋审者。积至四十五案。虽年远之案。渐消渐少。近者则积而见多。然使于办理之初。即能详慎研究。务在得情。则监候之案。何至如此。即此亦可见近来办事诸臣。不如从前之实心振作矣。此非使无辜之人。久系囹圄。即使应辟重犯。久稽显戮。而犴狴之中。淹禁多人。亦非所宜。皆因承审各官。不能实力查办。又或刑部司员。以有遵驳改正议叙之例。多寻罅漏。外省无以登答。转成疑案。一经题明监候待质。即束置高阁。而接任之员。又非本任之事。率多因循。非明慎用刑而不留狱之意。著刑部将此沉案。速行清理。嗣后内外问刑衙门。于一切命盗重案。各宜留心迅速查办。应缉拏者、上紧缉拏。应定拟者、即行定拟。勿致尘案日积。若本非难结之案。承审各官。不能审出实情。惟以监候待质、为迁延时日之计。且藉得邀免处分。希冀录叙。该堂官督抚察出。即严行参处。此亦清理庶狱之一法。可通行晓谕知之。　　

○谕军机大臣等、原任河南布政使富勒赫。前据调任巡抚陈宏谋、奏其才力不及。而蒋炳于属员贤否摺内。则但称该司居心醇正。办事勤慎。富勒赫究竟能胜藩司之任与否。著再询问蒋炳。至按察使秦炌。据蒋炳称其办事明晰。但秦炌似亦非才具出色之人。臬司为刑名总汇。责任綦重。蒋炳应留心体察。可一并传谕知之。　　

