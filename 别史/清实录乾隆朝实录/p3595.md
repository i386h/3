<!-- { "loadSidebar": true } -->
○壬子。谕曰、秦承恩奏、陕西咸宁等州县。秋禾被旱成灾。现在督饬所属。散放正赈。至西安府属之蓝田、同州府属之大荔等五县。秋收亦祇六分、及六分以上。民食不无拮据等语。该省咸宁等州县。被灾较重地方。业经蠲赈兼施。令该抚查明实力抚恤。其收成稍歉州县。虽经酌借耔种口粮。究恐民力拮据。自应量为调剂。以示体恤。所有秋收祇及六分、及六分以上、西安府属之蓝田、同州府属之大荔、澄城、郃阳、白水等五县。俱系附近灾区处所。本年未完钱粮。著加恩缓至来年麦熟后徵收。俾民力益臻宽裕。以副朕轸念民艰至意该部即遵谕行。　　

○又谕、前因驻藏大臣。尚乏帮办之员。朕以成德、前于鄂辉、巴忠、许银说和一事。伊尚欲带兵进剿。其后此扶同之咎。尚有一线可原。曾经降旨、令福康安体察情形。将成德可否帮办藏务之处。据实覆奏。今思鄂辉、业已降旨革职。应行质审。且伊现在患病。藏中正当整顿之际。事务繁多。和琳亦不可无帮办之员。应即令成德在藏。随同和琳协理一切。　　

○又谕曰、福康安此次办理廓尔喀事务。甚属奋勉。宜加懋奖。福康安、著授为领侍卫内大臣。其内大臣员缺。著阿克东阿调补。福康安未到以前。及赴广东总督任时。领侍卫内大臣。仍著阿克东阿署理。再福康安家。福隆安曾为额驸。例有护卫官。今已裁彻。福康安到总督任时。虽有营弁跟随。不足示宠。著加恩照王公名下亲军校之例。赏给六品顶戴蓝翎三缺。听其于得力家人内给戴。傅玉年已及迈著令休致。其所遗内大臣员缺。著明亮补授。　　

○谕军机大臣曰、福康安等奏称、行抵前藏。将善后章程大意。告知达赖喇嘛。察看达赖喇嘛、感戴出于至诚。一切惟命是听。断不敢稍形格碍等语。朕节次所示条款内。如严禁达赖喇嘛左右近侍亲族。及噶布伦等。干与滋事。并发去金奔巴瓶。签掣呼毕勒罕各款。皆系保护黄教。去彼世袭嘱托私弊。达赖喇嘛、自当一一遵奉。此系极好机会。皆赖上天所赐。福康安等、当趁此将藏中积习湔除。一切事权。俱归驻藏大臣管理。俾经久无弊。永靖边隅。方为妥善。又据奏、达赖喇嘛告称、此次官兵进剿廓尔喀。收复边境。卫藏得以宁辑。实深欢感。即日专差喇嘛赴京。进表谢恩等语。前据福康安等奏、班禅额尔德尼、感激朕恩。恳请差人赴京。赍进表贡。今达赖喇嘛、亦有此请。自可与班禅额尔德尼所遣喇嘛。一同来京。计此旨到日。福康安恐已在前藏起程著传谕和琳、于班禅额尔德尼贡使到前藏时。即令与达赖喇嘛所遣之人。一同赴京。不必分作两起。亦不必多派喇嘛。祇须前后藏各差堪布一人。赍送表贡。沿途行走。较为便捷。再向来藏内出呼毕勒罕。俱令拉穆吹忠、降神附体指明地方人家寻觅。其所指呼毕勒罕。不止一人。找寻之人、各将所出呼毕勒罕生年、及伊父母姓名。一一记明。复令拉穆吹忠、降神祷问。指定真呼毕勒罕。积习相沿。由来已久。朕思其事近于荒唐。不足凭信。拉穆吹忠、往往受人嘱托。假托神言。任意妄指。而藏中人等、因其迹涉神异。多为所愚。殊属可笑。此等拉穆吹忠。即系内地师巫。多以邪术惑人耳目。闻拉穆吹忠降神时。舞刀自扎。身体无害。是以人皆信之。此等幻术。原属常有。但即使其法果真。在佛教中已最为下乘。若使虚假。则更不值一噱。其妄诞不经。岂可仍前信奉。福康安等、现在整饬藏务。正应趁此破其积弊。莫若在藏即令拉穆吹忠。各将其法试演。如用刀自扎等项。果能有验。则藏中相沿日久。亦姑听之。若福康安亲加面试。其法不灵。即当将吹忠降神、荒唐不可信之处。对众晓谕。俾僧俗人等共知其妄。勿为所愚。嗣后出呼毕勒罕。竟可禁止吹忠降神。将所生年月相仿数人之名。专用金奔巴瓶。令达赖喇嘛掣签指定。以昭公允。再此次福康安统兵进剿廓尔喀。如能直抵阳布。将拉特纳巴都尔、巴都尔萨野。悉数生擒。解京献俘。其土宇分给附近各部落。克奏肤功。该处系边外荒徼。非如金川等可比。福康安果能捣穴擒渠。厥功甚大。前代功臣。原有身非宗室。晋封王爵之例。朕本拟俟红旗递到。加封王爵。以昭异数。今因廓尔喀畏罪投诚。十分恭顺。而藏内又复气候早凉。恐为雪阻。福康安等、遂传旨受降。班师蒇事。是以止将福康安赏给世职。海兰察原有公爵。晋封一等。不克副朕初愿。然由今思之。似此受降蒇功。未始非上天嘉佑我君臣之意。盖福康安系孝贤皇后之侄。大学士傅恒之子。如果能成钜功。或可晋封王爵。在朕止以其勋劳甚大。用示酬庸。而天下无识之徒。或谬议朕厚于后族。破格施恩。传之后世。亦且以为口实。几与汉唐之宠任外戚者无异。朕将何以自解。而福康安父子兄弟。多登显秩。福康安又荷王封。富察氏一门太盛。于伊家亦属无益。但福康安既成大功。朕又不得不加以殊恩。转觉两难。兹如此竣事。诸臻完善。朕既免加恩后族之嫌。福康安亦无盛满难居之虑。虽不克副朕初愿。而计虑及此。较之荡平廓尔喀地方。倍为欣慰也。惟是福康安此次跋涉险阻。备尝艰苦。且调度有方。使廓尔喀震慑威棱。诚心向化。可期永靖边隅。仅予世职。尚不足以酬劳勚。除已明降谕旨、将福康安授为领侍卫内大臣。俟福康安回京赴两广总督任时。仍令阿克东阿署理外。但念福康安之兄福隆安。因尚公主。例有护卫等官职。自公主薨后。福隆安又已身故。其例得护卫翎顶。俱经裁彻。福康安将来在总督任内。仅有千把等官跟随。不足以示宠异。业已降旨照王公名下亲军校之例。赏给六品顶带蓝翎三缺。令福康安于伊得力家人内。酌量给戴。用昭格外加恩。优眷劳臣至意。　　

○癸丑。谕军机大臣等、据庆成奏、西北一带关口。自九月下旬以来。携眷外出之民。日渐稀少。惟出山海关者。依然络绎。现在责成该关副都统、及临榆县分别查验等语。京南河南等府。偶被旱歉。曾经降旨。凡有出关觅食贫民。毋许拦阻。原为轸恤灾黎起见。山海关外盛京等处。虽旗民杂处。而地广土肥。贫民携眷出口者。自可藉资口食。即人数较多。断不致滋生事端。又何必查验禁止耶。即如该提督奏、责成副都统、及临榆县查验。除实在贫民。方许出口其别府州县民人。概行禁止。亦属有名无实。贫民出口者甚多。岂能一一查询。即使向其盘诘。伊等亦何难自认为灾区之人。该副都统等又何从为之办别。是该提督所奏。不但无益。且恐转滋扰累。况灾民等早经出口。明春麦收有望。此时正思回籍。即欲设法饬禁。亦已无及。所奏断不可行。将此传谕知之。　　

○甲寅。上幸瀛台。　　

○谕曰、仓场衙门奏、本年直隶、河南二省。共截漕七十万石。抵坝米数较少。请将应扣银两。暂缓一年等语。要直隶畿南一带。暨豫省河北三府。因旱歉收。经朕先事绸缪。降旨多截漕粮。特颁部帑。使贫黎果腹。民力宽裕。稍释朕轸念灾区至意。今该仓场此奏、自以本年抵坝米数较少。脚价不敷支用。不乐多截漕米。以重天庾。然朕自临御以来。每遇地方水旱偏灾。无不先期咨询。蠲缓并施。而截留漕米。接济灾区。不下数十次。从不稍存靳惜。此天下臣民所共见者。地方大吏。更当激发天良。实力稽察。俾穷黎均受实惠。仰副朕怀。方为不负委任。所有仓场原摺。著该部议奏。　　

○又谕、各省常平社仓。系仿照周官荒政而设。原以备水旱偏灾。粜借放赈之用。乃各省督抚。每年俱汇奏仓库无亏。而遇有偏＜衤祲-礻＞歉收。并未据奏闻动拨仓谷以济饥民。即如本年直隶畿南一带。因旱歉收。经朕降旨询问梁肯堂。何不将仓贮谷石。就近先行动拨。据该督奏、各该处额贮谷石。除连年出借耔种、及本年平粜外。所存无多。不敷散赈等语。可见各省仓储。并不能足数收贮。此皆由不肖官吏。平日任意侵那亏缺。甚或借出陈易新为名。勒卖勒买。短价克扣。其弊不一而足。以古人之良法。转供贪墨之侵渔。而该督抚等、并不实力稽察。惟以盘查无亏。一奏了事。以致各省仓储。俱不免有名无实。备荒之义安在乎。该督抚等、向来因循怠玩。此后务当认真整饬。实力稽查。使仓谷丰盈。以期有备无患。若再仍前玩忽。任令州县侵那短缺。将来朕出其不意。特派大臣前往抽盘。一经查出参奏。恐督抚不能当此重戾。若因有此旨。复任地方官借词采买。有勒派短价情弊。必将该上司、及州县一并从重治罪。决不宽贷。勿谓教之不早也。　　

○又谕曰、徵瑞前在苏州织造任内。浮滥开销。张大其事。业经内务府议以革职。固属咎有应得。已降旨令其来京候旨矣。第念该织造、不过开支任意。浮滥取好。尚无侵冒等大弊。今同德现在丁忧。所有江宁织造事务。需人接办。徵瑞著加恩赏给员外郎衔。前往署理江宁织造。此时徵瑞想已起程在途。不拘行至何处地方。接奉此旨。即速前往接署。俟同德回京。百日期满到任后。再降谕旨。　　

○豁免遭风沉溺云南运京铜十一万八千七百七十三斤有奇。　　

○乙卯。谕曰、刑部核议安徽省民人徐惟川、戳死徐友举、徐友良二命。改题具奏一案。已照所拟。将徐惟川斩决矣。此等杀死一家二命之案。情罪甚重。该抚于审明定拟后。自应专摺具奏。乃仅照寻常命案具题。使重犯有稽显戮。殊未允协。嗣后各省督抚、除寻常命案、仍照例具题外。如有杀死一家二命以上重案。俱著专摺具奏。以昭慎重。　　

○湖北巡抚福宁疏报、建始县劝垦地二顷十二亩有奇。　　

○丙辰。谕军机大臣曰、梁肯堂奏、据承德府知府庆章禀称、建昌县民人孙振环。呈控平泉县生员宋勋臣。诈称伊叔孙芳准入学诗文。系伊代作。肆行讹诈等情而宋勋臣先已将代倩许银情事。在县出首。现在委员提犯来省。俟梁肯堂查赈事竣。回至保定时。审明定拟等语。此案如果孙芳准、曾倩宋勋臣代倩诗文。许给银两。大干法纪。自应严加审讯。俾无遁饰。现据该督将人犯提省。自必由京城经过。著传谕梁肯堂、即饬委员。将案内应讯犯证。截留送京。交军机大臣、会同刑部、严审定拟具奏。　　

○以散秩大臣宗室庆怡、为归化城副都统。　　

○丁巳。上幸瀛台。　　

