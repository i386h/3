<!-- { "loadSidebar": true } -->
○丙寅。谕、据雅德等奏审明图财毙命回犯斯拉木拜即行正法一摺。所办尚是。回犯斯拉木拜、将所劫之物。＜扌嶲＞往伊舅岳勒达什家内。岳勒达什即能报明该管阿奇木伯克。沙雅豁布。迨沙雅豁布讯出实情。亦即呈报。俱属可嘉。著交明兴等、赏给沙雅豁布叶尔羗库内大缎一匹。回民岳勒达什银二十两。以示鼓励。　　

○谕军机大臣曰、景安奏、有山东人赵秃、投递文书。称系兵部差官钱治平、奉差查拏刘之协。访闻该犯改名心三力。追至山东缉拏。于曹州府地方。得见刘之协。为邪教党与所困。差人至河南考城县报知等语。当交兵部传询钱治平。据称、在兵部当差。投递来往文报。从未出京。兵部车驾司、及捷报处。俱有照票可查等语。钱治平既在京中。则投递文书者。其为假捏无疑。此项文书。据赵秃供称。系曹县大寨集开店之高良士给与。祗须将高良士拏到究讯。无难得其来踪。或系高良士与焦有玉等向有夙嫌。故捏造文书。将焦有玉等姓名砌入。牵连拖累。亦未可定。但恐钱治平现在京中。高良士等见无质证。不即供吐确情。若俟往返查询。又未免有需时日。现派侍郎台布、带同钱治平。前赴曹州考城一带。会同景安、玉德、面加讯问。如高良士等认识钱治平。则该犯为钱治平差往无疑。若不认识。则虚捏无难立见。更可易于完结。将此传谕景安、玉德、并谕梁肯堂、蒋兆奎、秦承恩知之。并著查明焦有玉等家中。是否窝匪凑钱。及大名东明等县。有无学习邪教情事。速行覆奏。　　

○命礼部侍郎周兴岱、在南书房行走。　　

○加封广东雷州府雷神为康济宣威布德之神。御书匾曰茂时育物。从升任巡抚朱圭请也。　　

○丁卯。上幸瀛台。　　

○己巳。上御乾清门听政。　　

○谕、明年举行千叟宴。所有官员。仍照上次之例。年至六十以上。俱准入宴。　　

○又谕、本日将吏部失防粮船被劫、参革留缉、嗣于限内全获盗犯。题请开复之原任济宁州知州王毂一员。带领引见。虽属照例办理。但此等革职留缉拏获盗犯之员。亦有区别。即如前日朱圭奏、革职总兵陆廷柱家丁协拏盗犯一案。陆廷柱并未亲身前往。仍在寓安坐。仅委之微贱家丁。随同缉盗。及拏获盗犯。该员转得坐享其功。尚复何所示惩。嗣后地方疎防文武革职留缉之员。如实系自知愧悔。亲身前往协同地方捕盗之人。购线躧踪。于限内将盗犯亲行拏获者。自应照例准其开复。若系在省寓安坐。并未亲往缉拏。如陆廷柱之耽于安逸者。不但无功。而且有过。或该员并未自行获盗。经别州县陆续全行拏获。而督抚意存袒护。作为该员协缉。遂得滥邀开复。亦非澄叙官方之道。除王毂一员、暂行扣除引见。交该抚查明该员是否亲身躧缉。拏获多犯之处。据实咨部核议外。至此等协缉人员。应如何分别准其开复全任。或酌与降调别用之处。并著该部详议具奏。以昭核实而示劝惩。　　

○旌表守正捐躯广东香山县民妇黎郭氏女黎氏。　　

○庚午。上幸瀛台。　　

○谕曰、魁伦等奏、审明现在闽省各员。亏缺仓库各项。分别治罪一摺。将亏缺数逾一万两以上之李堂等十名、拟斩监候。内秦为干、李廷彩二员、平日声名狼籍。请补入情重。其余亏空一千两以上各员。以次递减等因。所办殊属徇情宽纵。已交军机大臣、会同该部核拟速奏矣。福建地方近年以来。自督抚司道、以及各府州县通同一气。分肥饱槖。玩法营私。以致通省仓库钱粮。亏空累累。盗风日炽。甚至人命重案。藐法徇情。殊出情理之外。伍拉纳、浦霖等、身为督抚。废弛婪索。罪固难逭。然皆由此等劣员怂恿迎合。上下勾通。遂至明目张胆。毫无忌惮。是伍拉纳浦霖等之罹重辟。实缘不肖州县等酿成。若转使之幸邀末减。又何以肃吏治而儆官邪。从前王亶望等、在甘肃地方捏灾冒赈。婪索多赃。然其罪不过侵蚀监粮。而于地方仓库。尚不至任意亏空。一经查出。立将王亶望等、明正典刑。伊等之子发往伊犁示儆。今闽省仓库。至于无处不缺。民生吏治。玩愒废弛。更不可问。是王亶望之罪。止于侵盗。而伍拉纳浦霖等、藐法侵贪。废弛玩误。竟至害政殃民。较之王亶望情节尤重。此朕用人失当。未经及早觉查。当引以为愧。本日据魁伦等奏、查明伊辙布委系因病身故。所奏皆系虚言。亦不值再加追究。但伊辙布身为藩司。与库吏周经、串通侵帑。竟得于途次病毙。实属幸逃显戮。而钱受椿任性乖张。逢迎需索。于械斗重案。刁掯勒索。拖毙多命。尤为罪不容诛。是以谕令该署督等、将该犯解京。本欲尽法惩治。今魁伦等未接续降谕旨。已将钱受椿在闽省正法。亦属幸免。但伊二人如此贪污不法。败检踰闲。亦岂可令其子嗣仍得安坐家居。将来或可夤缘作官。是宜照前此王亶望等之例。业降谕旨。将伍拉纳、浦霖、伊辙布、钱受椿之子。概行发往伊犁。充当苦差。用昭炯戒。此案本由魁伦参奏、自系该署督以业经发觉。不肯结怨于众。欲思从轻完结。以致定拟宽纵。殊负委任。魁伦著交部严加议处。姚棻甫经获篆。随同具奏。亦有不是。著交部议处。总之朕于臣下功罪。一秉大公至正。不为已甚。而似此昧良太甚者。又不得不去其已甚。各督抚等、惟当各矢天良。倍加儆惕。以伍拉纳、浦霖等为前车之鉴。慎勿蹈其覆辙。所有办理缘由。著再通谕中外知之。　　

○谕军机大臣曰、孙士毅奏、查明廓尔喀军需案内里民未完津贴银两一摺。内称、各士民等、情愿以口内安居乐业之人。帮贴口外人夫。系为乡谊起见等语。此奏不实。口外汉蛮人夫。原有例给口粮工价。各士民等谊敦桑梓。于官给雇费外。情愿出银津贴。安得有如此良民。但津贴银两。如果出自士民乐输。自必克期完缴。以与民矣。何以日久悬欠至八十九万余两之多。且从来办理金川廓尔喀军需。核算不下万万帑金。丝毫不以累及闾阎。尚何藉里民等出银帮助。况里民等当军兴之际。如系分应派办之事。即当亲出已力前往。若无需伊等出力之处。即不得藉端勒派分文。何致复有津贴名色。明系不肖地方官吏等、将此项雇价。私行侵蚀肥槖。又假名津贴。向民间科派银两。遂至日久悬欠。而孙士毅为其所愚。据以入奏。殊不足信。除民欠摊赔银两。俟孙士毅查明应赔各员。分股开单奏到。再行核办外。著传谕孙士毅、详细访查此项津贴银两。究系如何勒派。地方官有无侵蚀雇价。复行科敛之处。据实登答。无任属员蒙混。至另片奏称、散秩大臣衔屯守备穆塔尔、随征苗匪。在军营患病。遣令回屯。在资阳县身故等语。穆塔尔由军营遣回。在途病故。殊属可惜。著加恩赏给银一百两。料理丧事。至穆尔塔有无子弟。应如何酌量加恩。以示体恤之处。著孙士毅查明具奏。　　

○又谕、据魁伦等奏、筹酌通省情形。采买米石一摺。办理甚当。台湾虽向称三熟。内地米谷。藉资该处接济。但必须俟粮价平减时。方可就该处采买。今魁伦等奏、现在台湾粮价。虽较漳泉稍减。而比之台湾常时。粮价已属过昂。若即于彼采买。恐该处粮价骤增。转于商贩有碍。断不可行。即内地上游各府粮价平减。亦不可收买太早。致妨民食。魁伦等务须随时揣度情形。悉心斟酌。如果台湾粮价平减。即就近采买。若该处米价过昂。于来春在上游福宁等处、查明粮价最减之区。酌量买运。以资接济。俾各处民食。均属裕如。毋致支绌。方为。妥善。又据覆奏、库吏周经、业已正法。其案内书吏罗嘉信、既目击伊辙布那用银两。代补周经拖欠。并未力阻。自应按律定拟。已据该署督等、将该犯从重发往新疆为奴。即著照所拟完结。　　

○又谕曰、玉德奏、外委王再门、带领兵船巡缉洋面。日久未回。现委镇道等、差弁驾船、赴各岛屿寻查等语。王再门管驾船只。出洋巡哨。于十月十八日出北茶口。至今未回。或系遭风漂至外洋。或因风信不顺、暂收何处鸟屿。著传谕该抚、速行查明。王再门、如果有遭风漂没情事。即据实奏明交部照阵亡例议恤。但国家恩施至渥。该弁等如果巡缉认真。一遇有遭风事故。虽非阵亡。亦照此例。加恩予以优恤。凡属水师弁员。皆当倍加感奋。不避危险。实力巡查。著沿海各督抚。即将此旨遍行晓谕。俾各知所勉励。以收实效而励戎行。　　

○又谕曰、张诚基奏安省收缴小钱。可以依限净尽一摺。张诚基护理安徽抚篆。甫经数月。递称收缴可期净尽。言之何易。现在各省虽均设法查缴。而市间小钱。仍不免充斥。此必由水陆通衢夹带所致。著传谕该护抚、务须随时随地。设法收缴。以期小钱一律净尽。即将来回至江苏本任。亦须实力查缴。无论何处。总宜留心。不可日久因循。致有疎懈。　　

○壬申。谕、昨巡视东城御史、及本日步军统领衙门奏、拏获偷铜贼犯均已交该部严审定拟矣。向来官铜被窃。解员例有处分。而一经到部。该员及管押家丁人等、又须听候传讯。部中胥吏。转得便宜。而解员未免需费畏累。是以偷窃之后。往往私自赔补。不肯即行禀报。以致日久贼犯无踪。致稽捕获。每次运京铜铅。不下数十万斤。分起运送。该解员所带家丁无多。岂能往来照料。嗣后遇有偷窃铜铅之案该解员务当立时报明。以便交步军统领衙门、五城、顺天府、迅速严拏。获犯之后。刑部止须向贼犯严切研鞫定拟。不必传讯该员、及家丁人等、以免守候。至铜铅攸关帑项。既有窃失。自应著落解员赔补。其失察处分。尚属可原。并著加恩宽免。以示朕洞悉下情。体恤周详至意。　　

○陕甘总督宜绵覆奏、遵查皋兰固原二处。系督提标营弁兵驻劄之所。皋兰仅存粮二千余石。固原仅存四千余石。实不敷用。现在粮价平减。核诸奏定价值有减无增。请于皋兰买补五万石。固原买三万石。即可收用。无庸多买。下部知之。　　

○癸酉。上幸瀛台。　　

○甲戌。谕曰、福康安、和琳、奏提镇副将各员。分别酌请升补留任一摺。此次苗匪滋事。该镇将等随同福康安、和琳、带兵打仗。尚为奋勇出力。自应酌量加恩。著照所请。刘惠准其补授。镇远镇总兵。珠隆阿虽已闻讣丁忧。但现当军务吃紧之时。自当仍留云南提督之任。俟大功告竣。再降谕旨。王格与花连布儿女姻亲。例应回避。著调补云南楚雄协副将。所遗贵州都匀协副将员缺。即著兴保调补。　　

○又谕、据福康安等奏、成都协领炯固哩、在军营呕血身故。炯固哩前在军营。屡次出力。此次又复遇事奋勉。以致呕血身故。殊属可悯。著加恩赏银一百两治丧。仍交部照例议恤。　　

