<!-- { "loadSidebar": true } -->
○己亥。谕、据福康安奏、鄂尔多斯贝勒栋罗布色棱之游牧。与内地相近。毗连沿河一带居民纳粮地亩、互相争讼一案。恳请另派道员。会同驻劄宁夏之理藩院章京与栋罗布色棱之蒙古官员。一同查办等语。此项地亩。因黄河改道。致起争端。若派大臣一员。会同该贝勒当面。清查即可明晰。著派赛音伯尔格图、携带福康安原摺。驰驿前往。带领该处章京地方官等。会同贝勒栋罗布色棱。亲往详查。秉公定拟具奏。以服蒙古民人之心。　　

○庚子上幸圆明园。　　

○谕、原任巡抚李湖、历任封疆有年前在广东巡抚任内。办理地方事务。甚为出力。今伊子李采服阕。来京谢恩。著加恩以内阁中书用。　　

○辛丑。谕军机大臣等、据孙士毅奏、查拏传习西洋教之西安人曾学孔。供称、实有修建天主堂。延访西洋人传教之事等语。前据毕沅奏、西安天主堂。自饬禁后。旧存房屋。惟刘义长赁居屋内。将供有十字架之房屋两间。略为粘补裱糊。此外并无另建天主堂。何以与曾学孔在广东所供情节。不符。著传谕毕沅、仍行详细查明。据实具奏。至曾学孔之父曾伟。已于陕省拏获解京其蔡伯多禄、及谢禄茂、为此案要犯。现在尚未弋获。仍著孙士毅、饬属严密查缉。毋致日久远扬。将此由四百里各传谕知之。　　

○谕军机大臣等、据福禄奏称、伊犁之厄鲁特。置买土尔扈特男妇十二名口脱逃。该总管硕通、给与路引。遣厄鲁特佐领特古斯们都、领兵二十名。往策凌纳木扎勒游牧追捕策凌纳木扎勒、遣佐领博多辉于托里满山拏获十一名口交特古斯们都带回。余仍饬令严拏外请嗣后遇有似此缉逃事件均令将军给与路引等语。福禄所见尚是。伊犁总管硕通。既因厄鲁特所买家奴脱逃遣人往捕自应由将军给与路引今硕通私给路引。遣佐领赴策凌纳木扎勒游牧。伊勒图自无不知。何以竟不奏闻。若硕通私往他处。滋生事端伊勒图亦将推为不知而不奏耶。著传谕伊勒图、嗣后伊犁厄鲁特游牧。再有追捕逃人事件。伊勒图须豫给印照存贮一面呈报将军一面追捕。　　

○又谕、据保成等奏、抚慰众布噜特事宜。所办殊属过当。布噜特人等、不足重轻。其来附者量予施恩赏给顶戴。尚属可行。至未来会集之布噜特比等。何必唤来赏给顶戴。伊等于游牧内迁徙一二站。亦可听其自便。设向内移徙。侵占喀什噶尔边卡界内。自须驱逐。如于伊等本游牧内迁徙。亦必管理。宁不虑自此多事耶。倘布噜特等心怀疑惧更复成何事体。著传谕保成、嗣后遇此不足轻重事件无须过事张皇。至布噜特、于本游牧内有迁移者更不必管理。并传谕伊勒图、海禄等知之。　　

○又谕、据雅满泰奏称、本年朝觐之喀什噶尔噶匝纳齐伯克莫罗尔咱、来至库车。于伊所雇回民韩德车内。搜出阿克苏居住之名唤伊斯迈勒之回民、寄与库车回民马起蛟。即伊提勒、书札经卷将马起蛟、一并解送福康安处审办等语。雅满泰虽应严拏携带私玉。若将年班朝觐回部伯克行李。一概搜查。则属非是年班朝觐回部伯克。夹带些须什物来京售卖。有何不可。著传谕海禄晓示回部。伯克等云。昨将此次雅满泰。搜查回部伯克行李之事。奏闻大皇帝。蒙大皇帝降旨。申斥搜查之非。尔等遇年班朝觐。稍携什物进京售卖。亦听。以此等语晓谕。庶可以杜其疑。再新疆地方贸易回民有如马明心之兴起邪教、念经惑众者自应搜查似此经卷。皆回民俗习之经。若一经搜获即将回部伯克头目。尽行查办。不特使回部心生疑惧。亦殊非朕柔徕回部至意。嗣后惟当留心访查马明心亲眷。及伊门徒马姓回民外。再不得于回民内如此纷纷查办。今雅满泰既将拏获回民马起蛟等。暨经卷、解送福康安。即传谕福康安。俟解到讯问如无别项情弊。即发往烟瘴。如再有马明心近族。须留心防范。毋使偷越边隘并著福康安、将此旨晓示年班朝觐伯克等知之。　　

○壬寅。以故固山贝子弘昽子永芝袭爵。　　

○癸卯谕、据恒山保奏古北口协领达蒙阿呈报、值班之骁骑校灵什泰。盘获遣犯刘大受。即令领催扎拉丰阿。都隆阿、拏交署把总杨敏成。会同讯问。并不将该犯解送请将达蒙阿、交部严加议处等语。昨据李国梁奏遣犯刘大受。系看关之满洲营领催扎拉丰阿。及绿营兵丁公同拏获。李国梁意在取和关会旗员遂称公同拏获。若如恒山保所奏、刘大受、系领催盘获。而该协领转将该犯解送提督。似非情理所有。或该犯本系旗兵盘获。为绿营攘夺居功。该协领不即时禀报副都统。则其迟延之咎。自所应得。然亦不至交部严加议处。但该犯究系何人首先查获。著传谕恒山保、李国梁、秉公查明据实具奏毋得回护。　　

○甲辰。上幸皇长孙绵德第。视皇元孙载锡。　　

○还宫。　　

○谕军机大臣等、据保泰等奏、浙江漕船。于杨村、河西务一带冻阻等语。迩日朕驻跸圆明园。见河道稍有冰凌。尚未凝冻坚实。而杨村、河西务一带。在京城之南。天气自较和暖。何以运河早行冻阻。或系该旗丁等乐于停泊。或竟系该处冻阻难行。著传谕保泰等、即行驰赴该处。详悉查明。可否随凿随行。据实覆奏。总之回空漕艘趱行一程。则近南一程。得尺则尺。不可因河道间有薄冻即株守河干。以致逗留不进。若实有难于牵挽之处。亦即查明具奏。不可因有此旨。稍存回护也。将此传谕保泰蒋赐棨、并谕阿那布知之。　　

○乙巳。上御懋勤殿。勾到直隶情实罪犯。停决斩犯三人。绞犯十六人余六十人、予勾。　　

○谕本日勾到直隶省内、刑部由缓决改入情实者三起。如邢三行窃。临时拒捕。金八、本系窃犯复刃伤看守之人。高珩负欠。连扎债主毙命。细核案情。均属凶横可恶。必应列入情实。刑部所改。皆是。是以本日勾到。已将邢三等三犯。概行予勾。乃刘峨办理秋审时。率行问拟缓决。殊属错误。秋谳大典。自应悉心研究。务协情法之平。刘峨曾任州县臬司。何于此等情罪显然重案。竟定拟错误若此。刘峨、著传旨申饬。　　

○以浙江粮道王廷燮。为湖北按察使。　　

○豁除直隶延庆州本年水冲沙压地十五顷八十二亩有奇额赋。　　

○丙午。谕、据都尔嘉奏称、审拟拏获偷挖人薓盗犯王世新、曾娶赫哲之女雅郎伊为妻。已生一女。请将王世新发往烟瘴地方。枷号两个月。杖责发落。将其妻雅郎伊、并三岁之女、赏给有劳绩之兵为奴等语。所办殊轻。且未周到。偷挖人薓盗犯王世新。擅敢违例娶赫哲之女为妻。任意挖薓。已经数冬甚属可恶。若发至烟瘴地方。始行枷号。则无以示惩著将王世新、即在吉林乌拉枷号一年。以示儆戒。俟满限日再发烟瘴。其妻雅郎伊并三岁之女著照都尔嘉所奏赏给有劳绩之兵为奴外。至进官貂赫哲西贝钩、任意将伊女雅郎伊、给与偷薓人犯王世新为妻。不得谓为无罪。著交都尔嘉、将赫哲西贝钩另行议罪具奏。　　

○丁未。旌表守正捐躯江苏砀山县民王凤山妻徐氏、河南汲县民郭建东妻徐氏。　　

○戊申。上御乾清门听政。　　

○谕、前据恒山保奏、古北口协领达蒙阿呈报、值班之骁骑校灵什泰、盘获遣犯刘大受。即令领催拏。交把总杨敏成。会同讯问。并不将该犯解送请将达蒙阿交部严加议处等语。朕以遣犯刘大受。先据李国梁奏、绿营兵丁与领催公同拏获。而恒山保又奏专系领催盘获。该协领转将人犯解送提督。似非情理。所参亦觉过当。是以降旨令将何人首先获犯之处。据实具奏。嗣据李国梁。恒山保先后覆奏十七日刘大受进口时经领催扎拉丰阿、兵丁孟承泰等、见该犯面、有剌字。盘住拏获。送至协领达蒙阿、讯供禀报。李国梁。近在同城。将该犯提至署内。面讯无异。即行奏闻。恒山保因人犯先解送协领讯供。该协领达蒙阿。直至李国梁具奏后始行禀报是以参奏等语。地方遇有脱逃人犯。原应不分满汉。协力查拏。此案遣犯刘大受进口时。经领催与兵丁盘获。送交协领处李国梁。系提督大员。近在古北口。自应就近提讯。即行奏闻。若李国梁以人犯既已解交。满营。伊竟置之不问。则关口重地。又安用此大员在彼驻劄。至达蒙阿。经李国梁向取人犯。即将刘大受解往提署。讯明解部。以致未经解送副都统提督大员。近询贼犯。协领达蒙阿、若据而不予成何事体。该员既已禀报副都统。尚有何过。其所请严加议处之处。著加恩宽免此事总因恒山保、以所奏落后。恐干处分。是以将协领参奏。所见小矣。朕于诸臣功过。一秉大公至正。从不稍存偏倚之见。嗣后古北口地方。遇有此等逃遣人犯。当无分畛域。协力查拏。设营员盘获。即报明提督审讯具奏。如系旗员盘获。即报明该管副都统审讯具奏。如系旗营会同拏获。即先就近呈报提督。会衔具奏。亦无不可。总之期于获犯。勿使漏网。不可彼此耽延推诿。致滋疏纵也。将此通谕知之。　　

○又谕、据福康安奏、静宁、隆德、一带。瘟疫盛行。静宁州病毙犯属。五百四十余名口隆德县病毙犯属。二百余名口等语。逆回罪恶贯盈。其妇女幼孩。本应概予骈诛。经朕法外施仁。宽其一线。免死发遣。兹复因疫病毙已伏冥诛。亦其孽由自作。罪所应得。但瘟疫既已盛行。则静宁、隆德一带良民。亦必有沾染疾病者。该督曾否设法施药疗治。并如何量予拊循之处。朕心深为廑念。著福康安饬属详查。妥为办理。以副朕轸恤良民至意。此旨速由六百里驰谕福康安知之。又静宁隆德、以东。毗连陕西。该省是否亦有沾染瘟疫之处。并著传谕毕沅、查明据实具奏。勿得讳饰。寻毕沅奏、陕西接递犯属、病故者六十余名。皆系在甘省染疾。中途病毙。至陕西一省年丰民乐。并无传染。得旨、览奏稍慰。　　

○又谕曰、福康安奏、秦州回民密尚德等。潜谋从逆私制刀矛。运往伏羌一案。有铁匠牛花等、打造铲刀裁刀均系皮匠所用刮刀。与本地寻常刮刀较长。信为口外刮皮所用。不知即系兵器等语。口外蒙古番众。原赖牲畜度日。在在皆以熟皮售贩从未闻有向内地专买刮刀之事。而甘省向来因循。不加稽查。以致民间藉口。混行制造刮刀。逆贼遂从此影射。私制军器。不可不严行防范。著传谕福康安、饬属严行查禁。如有先经打造者。不准出口。仍严饬地方官。出示晓谕。铺户亦不得私行卖给蒙古番回人等。如敢违例打造售卖。即照私行打造军器。按律办理。　　

○己酉。上御懋勤殿、勾到朝审情实罪犯。停决官犯、斩犯九人。绞犯十人。常犯、斩犯十四人。绞犯十六人。余十五人、予勾。　　

