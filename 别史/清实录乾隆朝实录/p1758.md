<!-- { "loadSidebar": true } -->

○以故云南姚州土州同高禹治子配忝、袭职　　

○是日、驻跸永安庄大营　　

○庚辰。上诣皇太后行宫问安　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○谕军机大臣等、明瑞等奏称。伊犁屯田回人。所用牲只颇多。请交成衮扎布等、从乌里雅苏台。购办孳生牛一千余只。乘今秋草茂时解送等语。著传谕成衮扎布等、乌里雅苏台、如现有牛只。即照数拨送。或有不足。则喀尔喀四部落。来年应交马二千余匹。著照从前改折孳生牛只。解送伊犁。并传谕明瑞等知之　　

○又谕曰、明瑞等奏称、塔尔巴哈台边界居住之哈萨克多罗特拜、库图什、颇能抒诚效力。现又查出察哈尔、及回人呈献。似应加以赏赉等语。多罗特拜、著加恩赏给四品顶、孔雀翎。库图什、赏给六品顶、蓝翎。以示鼓励　　

○是日、驻跸万松山行宫　　

○辛巳。上诣皇太后行幄问安　　

○遣官祭关帝庙　　

○是日、驻跸孟家泉大营　　

○壬午。上诣皇太后行宫问安　　

○遣官祭昭忠祠　　

○谕军机大臣等、初五日驻跸山东孟家泉地方。向晚浓阴密布。霡霂宵零。至郯城尤为沾足。约计三寸有余。沿途土膏含润。麦垄青葱。揽辔之余。深用欣慰。因念直隶密迩山左。云气所周。雨势自应普遍。著传谕方观承、将是日曾否得雨。寸分若何。即速查明奏报。以慰廑念。寻奏、正月二十六、七、等日。京城一带、得雪三寸。保定省城微雪。顺义、密云、平谷、蓟州、永平、宣化、遵化、等属。均得雪二三寸不等。现在麦苗露青。根土尚润。初四。五。两日。未经得雨。得旨。迩日此间时雨沾霈。北望浓云密布。不知可曾被泽否　　

○河南巡抚阿思哈奏、前因河阴县知县、典史、二缺。裁归荥泽。先据张淑慎等、呈请免并。臣批裁汰官役。原为便民。毋得借词虚耸。讵陈起忠等。以荥泽差繁。煽惑聚众。敛钱抗官。闭城罢市。现经布政使佛德等。督缉各犯。获解来省研讯。得旨、究汝失于周防耳。又批、既有此。则早当惩治警众。岂有批回了事之理。朕固谓汝柔懦不解事。何如　　

○是日、驻跸郯子花园行宫　　

○癸未。上诣皇太后行幄问安　　

○谕、朕恭奉皇太后安舆。四巡江浙。启銮之前。已特颁恩旨。将该二省积年缓贷未完银粮。全行豁免。兹当入疆伊始。宜敷恺泽。以昭盛典。所有江南、浙江、水陆经过地方。本年额赋。俱著加恩蠲免十分之三。该督抚等。其率属实力妥办。称朕观民行庆至意。该部遵谕即行　　

○是日、驻跸龙泉庄大营　　

○甲申。上诣皇太后行宫问安　　

○遣官祭先医之神　　

○遣官祭河渎。淮渎之神。并遣官至故河道总督勒辅等合祠。拈香奠酒　　

○谕、朕恭奉皇太后安舆。巡幸江浙。翠华所至。恺泽覃敷。而优恤高年。推恩宜渥。著将江南、浙江、二省男妇。年七十以上者。俱照从前恩诏之例。一体赏给。以示恩赉　　

○又谕、藩臬两司。俱有奏事之责。属降谕旨甚明。乃历来藩司。不过摭拾寻常事件。以为敷陈。司臬者。亦祇更请一二律例。即敕部议行议驳。俱于实政无裨。至附奏年岁晴雨情形。又多仿照督抚所报。依样葫芦。而于地方紧要政务。从未见专摺入告。此岂朕委令得用奏牍意耶。即如近日豫省河阴县士民。因归并荥泽。聚众罢市一案。值阿思哈来行在迎銮。该省藩臬。虽亦一面具禀。一面亲往获犯究审。但既可禀知该抚。何不可据实奏闻。巡抚因公出境。两司同驻会城。通省之事。责在伊等。岂有遇此等重案。犹必待巡抚据禀具奏乎。虽封疆大吏。随时陈奏。两司固不便搀越。然使皆心存顾忌。无论事之大小。概不敢自发一言。倘督抚中、或有败检骩法之事。势必将瞻徇隐忍。甘于欺朦而不顾。所关更复不小。且藩臬为二三品大员。尤非道府等可比。今日之两司。安知不即为他日之督抚。朕所欺待于伊等者甚厚。而顾可深自暴弃。负简畀之任耶。嗣后藩臬等。遇地方紧要事件。有应陈奏者。即具摺奏闻。倘仍观望因循。及仅以空言塞责。必惩其不率以示警。若因有此旨。辄复逞私挟诈。以行其倾轧督抚之技。则是自干重戾。更难逃朕洞鉴。再从前保举堪胜知府。皆以督抚为政。藩臬两司。均不与闻。是督抚各举所知。安保无徇一人之私、以淆荐牍者。亦不可不防其流弊。将来再有应行保举时。并著藩臬会同参核。以昭公慎。或所举非人。两司亦不得辞其咎也。将此通行传谕知之　　

○谕军机大臣等、和其衷奏、逆犯胡中藻之子胡得玉、供词与从前原案。情节迥不相符一摺。已密谕该部议奏矣。此案当日江西查拏犯属时。称伊一子已亡。一孙尚幼。今胡得玉所供。兄弟原有五人。其次兄胡友、顶替长兄胡论洙解京身故。尚有二人。不知逃避何处等语。与从前查办原案。大相悬殊。其中情弊。不可不彻底根究。著将原摺钞寄辅德、令其详悉查明的确情由。据实速奏。可将此密谕辅德知之。寻奏。查胡得玉所供尤义烈、左义、巩磻溪、俱无其人。志胡中藻之弟中藩、妻兄丁开健、并出户之老仆万联贵等。佥称中藻并无名友、名得玉之子。复查胡氏家谱。中藻妻丁氏。生长子论洙、名下注明生庚。二子论淮、名下注幼殁。继妻徐氏生三子论泗、名下无注。供称徐氏并未生子。系属望丁。豫拟论泗一名载入者。论洙系生员。于十八年身故。有学册可凭。乾隆二十年。中藻犯事解京。并无并解伊子论洙案据。是胡友顶替之事。应属子虚。又遍查该族草谱、及中藻中式朱卷齿录、并僧道斋醮簿。止载长子论洙。其胡得玉所供胡友、并查出之论淮、论泗、等名。均无登记。论淮佥供生未一岁即死。论泗虽供望丁拟载。但谱内既有此名。或即得玉。或实属望丁。尚难悬拟。应将胡中藩、丁开健、万联贵等。解部质审。得旨。此事必陕省原问有不妥处。亦将是摺钞交部询问矣　　

○吏部议覆、江西按察使廖瑛奏称、各省府、州、县、官。遇一切承审获咎、及失察瞻徇、因公挂误等案。向例咨参后、并不离任。恐启侵渔等弊。请嗣后先由各督抚、查明例得处分。除罚俸、降级留任。并降级有级抵销者。仍照旧例外。其降级、革职、应离任者。题咨时、即委员署印。清查仓库。听候部文到日。分别办理。查承审错误。情节不同。瞻徇失察。因公挂误。事有轻重。降、革、尚须酌议。未便概令离任。应俟部议降革奉旨后。部咨到日。即委员接任。惟钱粮、盗案、限满应降革、无级抵销者。该督抚于查参日。先令离任。俟部议奉旨后开缺。从之　　

○江西巡抚辅德奏、按察使廖瑛、查办参革吉南赣道素章阿、私扣赣关税银一案。不实力推究。且代支饰。请革职质审。得旨、廖瑛著革职。下部知之　　

○是日、驻跸顺河集行宫　　

○乙酉。上诣皇太后行幄问安　　

○谕、宿迁一带地方。滨河沮洳。土瘠贫民。从前巡幸所经。每深轸念。兹入疆咨省。见闾阎气象。较前颇觉宽舒。揽辔之余。深用欣慰。昨已降旨。免经过州县额赋十分之三。因念陆路经行。一切洒道清尘。较水程倍为勤勚。虽按名给值。丝毫不以累民。而百姓踊跃赴公。瞻依恐后。其情尤堪嘉悦。著加恩、将现在经过之宿迁、桃源、清河、暨回銮时所过之铜山等四县。本年应地丁银两。蠲免十分之五。该督抚其率属实心经理。俾盖藏益资饶裕。元气大复。共乐恬熙。以副朕加惠爱养之至意。该部遵谕速行　　

○以河南河北道吴虎炳、为江西按察使　　

○是日、驻跸林家庄大营　　

○丙戌。皇后千秋令节。停止行礼筵宴　　

○赐扈从王公大臣。并江南大小官员等食　　

○谕、此次南巡。所有江浙二省。派出办差兵丁。著赏给两月钱粮。以示恩赉　　

○是日、驻跸陈家庄行宫　　

○丁亥。孝康章皇后忌辰。遣官祭孝陵　　

○上诣皇太后行幄问安　　

○谕、南巡回銮时。皇太后御舟。仍由水路进京。朕亦舟行至德州登陆。而江、广、粮艘。亦俱以次北上。东省运河。一切收蓄调剂事宜。正须早为经理。淮徐道李清时、前任运河道。于山东河务。素为熟悉。去岁秋冬间。因运河水势。略觉微弱。曾谕令往济宁一带。协同商办。此次著仍派李清时、随总漕杨锡绂、前往山东。会同总河李宏、将河湖诸务。妥协办理。事竣仍回本任　　

○是日、驻跸徐家渡大营　　

○戊子。上至河岸、祭河神　　

○奉皇太后渡河　　

○诣皇太后御舟问安　　

○阅清口东坝。木龙。惠济闸　　

○谕、朕巡幸江浙。所有该二省办差文武各官。任内罚俸住俸降级之案。俱著加恩准其开复。其无此等参罚案件者。著各加一级　　

○又谕、据杨应琚奏、兴汉镇总兵金梁、现丁父忧。该员驻劄伊犁。有承办经理事务。请暂停开缺等语。金梁在伊犁。实为出力得用之人。著赏给伊家银五百两。令伊弟料理丧事。并照该督所请。令其在任守制。仍留伊犁。不必开缺　　

○又谕曰、銮仪使明亮、著回京整装。随阿桂前往伊犁。学习办事　　

○户部议准、四川总督阿尔泰疏称、江油县木通溪、和合洞、等处铁矿。试采颇旺。应准商开采。照珙县上罗基例。十分抽二。税铁变价。自本年为始。徵贮司库。按年报部。拨充兵饷。从之　　

○又议准、调任云南布政使永泰奏称、大小各官。品分正从。俸无异同。正品官。遇降俸一级处分。照从品仍食原俸。请嗣后凡正品官、降俸一级处分。均照降俸二级。折半扣缴。其降一级留任处分。亦照此例扣支。从之　　

○刑部等部议准、湖北按察使雷畅奏称、州县离任。例将一切案件。造册交代。但未分已结未结。恐办理歧误。请嗣后无论正署。离任时。将一切已结案卷册交。未结各案。分开事由。注明月日。册交接任官。限一月查对。册申府核。加结转详。又承审盗案。例限十个月完结。州县官恃期宽。不即审办。致凶犯稽诛。请嗣后无论首夥。缉获几名。赃证确凿者。概照命案例、六个月完结。赃证未确者。据实声详该管上司。核明咨部。准以十个月完结。续获盗犯。到官在州县分限外。不能并案解审者。扣限四个月审结。从之　　

○又议覆、河南布政使佛德奏称、州县官于民间词讼。近有滥批乡约、地保等、处覆者。恐索诈滋累。请严禁。查定例州县官、遇重大事件。滥批乡约、地保、查覆者。降三级调用。惟词讼细事。例准批查。但不据覆核断。即批委乡约、地保、处结者。嗣后请照将事务交不应交之人例。罚俸一年。从之　　

