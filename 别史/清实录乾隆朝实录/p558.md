<!-- { "loadSidebar": true } -->
○谕、朕今年木兰行围。由多伦诺尔。进张家口回京。程途较远。与往年不同。所有此次扈从之侍卫、章京、官员、兵丁、拜唐阿等。著仍照初次行围之例。特加恩赏。　　

○又谕、讷亲协办大学士事务。不必兼管户部尚书、銮仪卫事。其銮仪卫掌卫事员缺。著哈达哈补授。　　

○壬辰。谕、六年木兰行围。除随往之拜唐阿人等外。所有侍卫、章京、官员、兵丁等。曾派王大臣看射布把。分别等第赏赉。本年木兰行围。所有派出之侍卫、章京、官员、兵丁。仍著照六年之例。令射布把。定拟等第。奏请赏赉。所有应派看射布把之王大臣、御前侍卫。著领侍卫内大臣。查明向例。呈进名单。请旨点派。　　

○大学士等议覆、詹事李绂奏。八旗丁口。不得食饷者多。而畿辅五百里内。皆旗人所得居住。请自巡捕三营。督提二标。天津、宣化、马兰、易州、等镇。所辖马步兵。遇绿旗缺出。将附近旗丁顶补。补至十名。设一领催。五十名、设一骁骑校。三百名、设一防守尉。查驻防与绿旗。营制本属不同。但旗人所资养赡。惟在钱粮一项。而绿旗兵额。系汉军旗分者本少。自宜酌为变通。除直隶督提各标营。分防散处。毋庸顶补外。应如所请。嗣后巡捕三营民人兵丁。每出二缺。令汉军壮丁。兵丁子弟。另记档案。开户人等。四项间补。此内如系汉军所出缺。仍以汉军壮丁充补。马兰、泰宁、二镇。令该督提、将附近各标营。按照兵额多寡。酌量分别若干缺。令二镇兵丁。遇缺间补。凡调补及别项缺出。亦照巡捕三营办理。其应补兵缺之汉军壮丁。兵部行文该旗。选年力壮健。弓马熟习者送部。俟该镇报有十缺。照旗分派员送往。每名给盘费银十两。其无营房者。每名给价。盖房二间。均于八旗公产地价内动支。至此项改补绿旗兵缺。俱有提镇将弁管辖。无庸添设领催、骁骑校、防守尉。从之。　　

○癸巳。增广西同知通判及州县各官养廉。谕、广西地处边远。闻各官养廉。有不敷用者。盖缘酌议之初。皆就各地方余润之多寡。以定数目。是以参差不等。其不足之员。应思变通之法。以济其艰窘。上年朕特降谕旨。令那苏图、托庸、将州县以及同知通判各官。秉公确查。何员应增若干。并将何项银两。酌拨万金给与。逐一妥议具奏。今据那苏图、托庸奏称。臣等率同司道。细核通省同知通判州县等官。除原拨养廉耗羡。已足敷用。或经管盐务等项。现有余润。并未缺少者。均毋庸增给外。其余四十九缺。按其事务之繁简。地方之冲僻。拟增养廉四百两者二缺。增三百两者九缺。增二百两者二十七缺。增一百两者十一缺。共需万金之数。查粤省盐务项下额徵西税银两。系属正项。可以动拨。谨缮清单进呈等语。著照那苏图、托庸、所议之数。从本年为始。即行增给。俾各员等用度宽舒。洁已奉公。以副朕体恤臣工之至意。原单并发。该部即遵谕行。　　

○谕军机大臣等、广西左江镇总兵杨刚奏摺。及朕朱批。可俱钞录、寄与那苏图阅看。其奏请陛见之处。语气游移。或是惟恐来京陛见耶。其平日办事如何。俱著那苏图据实回奏。　　

○户部议准、浙江巡抚常安疏称。浙属上年被水。请将成灾之仁和、钱塘、海宁、富阳、余杭、新城、于潜、昌化、安吉、归安、乌程、长兴、德清、武康、山阴、会稽、萧山、诸暨、余姚、上虞、兰溪、西安、龙游、常山、开化、建德、淳安、遂安、桐庐、分水、三十州县。应完乾隆九年钱粮。分别蠲免。其勘不成灾之金华、汤溪、二县。及仁和、钱清、曹娥、金山、石堰、五场。湖州、衢州、严州、三所。应完地赋场课。统请缓徵。得旨、依议速行。　　

○缓徵广东茂名、化州、吴川、罗定、四州县、乾隆九年虫灾额赋。　　

○甲午。上诣畅春园、问皇太后安。　　

○军机大臣议覆、两广总督那苏图奏称。交阯莫姓之婿。有岑敬康者。易名莫康武。冒为莫敬光子。潜入交阯境内。煽动夷官。攻夺太平高原等处。与黎夷日寻干戈。请遴遣大员。召黎维祎、莫康武。至镇南关宣谕。令其息兵。窃思黎莫构衅。揣其事势。遣使到彼。未必一呼而至。即令畏威而来。受命而去。夷性狡猾。保无朝盟夕弃。昔汉武时。东粤相攻。使汲黯往视。至吴而还。报曰、粤人相攻固其俗。不足以辱天子使者。此言甚合治体。所请遣使宣谕。事不可行。应令该督那苏图。仍遵前旨。转饬沿边文武员弁。各就地方形势。加意防范。毋令侵扰边界。报可。　　

○乙未。上诣畅春园、问皇太后安。　　

○谕曰。大学士史贻直、陈世倌、协办大学士事务吏部尚书刘于义、礼部尚书来保、直隶总督高斌、云南总督张允随、贵州总督张广泗、皆才品优长。分猷中外。谨慎素著。宣力多年。史贻直、陈世倌、来保、高斌、俱著加太子太保。刘于义、张允随、张广泗、俱著加太子少保。以昭恩眷。　　

○兵部议准、署两江总督尹继善疏称。赣榆县汛地二十一处。沭阳县汛地一十九处。兵俱赁庙居住。请每汛各添盖营房。马兵添建马棚。工料银在司库耗羡项内动支。从之。　　

○丁酉。谕曰。原任松潘总兵邵铨。朕曾降旨。令其来京。以内地总兵补用。今据川陕总督庆复奏称。松潘镇中营游击张允敬揭报。邵铨任内。营私取利。款迹种种。应行质审等语。邵铨著解任候审。不必来京。俟审案清楚之后。应否来京。著该督请旨。　　

○总理三陵事务多罗贝勒允祜议覆、孝陵副总管常禄奏、请于赞礼郎内。每部拣选能办事者二员。题升主事。帮办本部事务。查赞礼郎额设无多。若于该员内。拣选能办事之人。甚属难得。且向无题升主事例。应择通晓清汉文字。能学办部务者。每部各一员。令其在部学习。按、俸推升。报闻。　　

○吏部议准、江西学政金德瑛奏、定例学臣出案发落后。将县府考卷申解。为时稍迟。文气笔迹。皆可摹拟抽换。请嗣后于院试招覆日。即令提调官解送。与取卷一同磨对。从之。　　

○工部议准、协办大学士事务、前署直隶总督刘于义疏称。北运河杨家厅、王甫汛、张家庄、等处。堤坝工程。系大溜顶冲。甚属危险。请添建草坝。帮培子埝。从之。　　

○豁直隶蔚县贾家湾、乾隆九年水冲地赋。　　

○戊戌。遣官祭黑龙潭昭灵沛泽龙王之神。　　

○谕军机大臣等。朕前降旨。宽免各关米麦税银。所以纾商力而平粮价。实普惠民生之至意也。又恐盈余减少。户部稽核过严。是以降旨。惟令该抚就近查奏。无非欲得其实情耳。乃历年以来。朕留心体察。自降旨免税以后。所报盈余。无不短少者。故上年又复降旨。训谕各督抚等。务期核实办理。不得视为具文。近日以来。各省所报米粮过关之数。日见其多。而税课交官之数。日见其少。即如临清关、七年免过米麦税一万七千二百九十余两。八年即免过米麦税四万七千三百余两。淮安关、七年免过米豆税十九万三千四百余两。八年即免过米豆税二十五万六千八百余两。浒墅关、乾隆七年、一年免过米豆税二十一万二千余两。八年分四个月。即免过米豆税九万六百九十余两。再临清关、六年缺额八千四百余两。七年即缺额一万五千二百六十余两。由闸、七年缺额一万一百五十余两。其他关口。大率类此。夫年岁即有不齐。而每年过关米粮。其多寡之数。大约不甚悬殊。若果过关米豆。递年有加。则彼处米豆价。即应大平。何以各督抚所奏粮价摺中。又未有较往年大平之处。况米豆免税之条。并非先免何项。续又增免何项。又非于米豆之外。添免别项。税银何以逐年递减如此。其中委曲。实有可疑。该管官员。即无染指。其所委吏胥人等。未必一无透漏。以致米税虽蠲。米价未减。而商民未受其益。税课日见有亏。朕特恩蠲免。不惜百万之多。岂惜此区区盈余。加之计较。特以惠不及商与民。则政为徒善。且恐渐启侵隐之端。转使臣工罹于罪谴。则甚非朕恤商惠民之本意矣。各该督抚等。其善体朕心。毋错会朕意。务遵前旨。核实办理。仍将所以递年减少之故。明白奏闻。勿事隐饰。　　

○山西巡抚阿里衮议覆、调任山西布政使严瑞龙条奏、归化城命盗案件。如重犯专系蒙古。或蒙民同为凶盗。均罹重辟。俱令同知招解归绥道、由都统审定、移臬司详抚具题。其不与民人交涉之案。由同知解道、会同都统覆审报部。下部议行。　　

○江西巡抚塞楞额疏报、靖安、上高、宜春、分宜、萍乡、万载、吉水、万安、临川、上饶、玉山、铅山、建昌、大庾、袁州、等县卫、乾隆八年分、开垦地一十三顷三十六亩有奇。　　

○准噶尔部人朋苏克、率属来降。命赏给安插如例。　　

○己亥。御史李慎修奏、北方民俗。便于用钱。现在廷臣议定条款。未免苛急烦碎。请悉与蠲除。听民自便。得旨、李慎修此奏。不无所见。著大学士九卿议奏。但摺中所云。诸大臣所议。苛急烦碎等语。甚非立言之体。诸大臣办理钱法一事。李慎修容或不知。朕则无不知。且在朝之大臣与百执事。宜亦无不知者。亦可谓竭智尽虑于其间。若各部大臣。皆似此任事急公。乃朕所嘉悦。求之而弗可得者也。苐大臣所用。不过司员。此中贤否不一。加以市井近利之徒。巧诈百出。以数人之智力。敌千万人之智力。是以有所不能。而交易之事。原应听民之便非可以法禁之绳之者。此朕平心静气之论。即令如此办理。亦朕之失于斟酌而已。谓诸大臣奉行不善。朕亦不能为之讳。而李慎修草野新进。直谓之曰苛急烦碎。试问此数人所办理。有所入已乎。有为国家钱粮起见之意乎。以此诋毁大臣。甚非靖共尔位之意。李慎修著严饬行。　　

○河南巡抚硕色疏报、禹州、济源、二州县。乾隆八年分、开垦荒地二十七亩有奇。　　

○庚子。上诣畅春园、问皇太后安。　　

