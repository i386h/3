<!-- { "loadSidebar": true } -->
○谕总理事务王大臣、今年伏秋交会之际。南方雨多、水势甚大。朕深为黄运海塘等处工程系念。昨据江南河道总督高斌摺奏、时过白露、黄运湖河各处工程、在在保护平稳。且毛城铺北岸、于六月间、有天开引河一道。不费人力、自然化验为平。人民莫不欢忭等语。又据大学士嵇曾筠摺奏、今年伏秋、海塘水势虽大。因先期修整坦水、建筑土戗、得以护卫平安。且江海形势、渐向南趋。海宁东西两塘、日夕涨沙、将来易于施工。比较上年情形、已不啻迳庭之别等语。又据河东总河白钟山摺奏、秋汛已过、河东两省、南北两岸、一切埽坝工程、均属稳固等语。南北河工。与浙江海塘。关系国计民生、最为紧要。且当朕即位元年、仰荷神明默佑。数处重大工程、俱各循流顺轨、共庆安澜。朕心不胜感庆。理宜虔修祀典。以答神贶。所有应行礼仪、该部察例具奏。此三处总理之大臣、督率有方。在事各员、殚心防护。俱属可嘉。著分别议叙具奏。　　

○减浙江严州屯粮。谕、朕闻浙省屯粮、向来每石徵银一两。因军丁等输纳维艰、于康熙年间特恩减免。改徵银五钱五厘。计算每亩徵银八分有零。彼时惟严州一所、遗漏开报、未经查明减免。每亩仍徵银二钱一分五厘。查杭州前右二卫屯田、与严所地方、相距咫尺。每亩止徵银一钱二分八厘零。而严所地土、比通省较薄、赋额则比通省较重。实属偏枯。所当酌量变通。使一体均沾恩泽者。为此特颁谕旨、将严所屯粮、循照杭州前右二卫科则徵收。以纾军力。其应豁减银两若干、著大学士嵇曾筠、确查报部、永著为例。　　

○定浙盐增觔改引之法。谕、浙江滨海、地皆斥卤。向来盐价甚贱。居民称便。十余年来、盐价增长。近则加至二三倍不等。夫以小民日用必须之物。而昂贵若此、朕心深以为忧。即中外之人、亦无不知两浙盐贵之为累者。朕屡次切谕大学士嵇曾筠、令其悉心经理。乃数月以来、虽据奏报盐价渐平。然较之十数年前、仍属昂贵。朕再四图维、并留心咨访、盐价之贵、固在于场盐少产。亦由于商本艰难。惟有使商人盐觔充裕、则盐价自然平减。今酌定增觔改引之法。将杭、嘉、绍、三所引盐、循照两淮旧额、每引加增盐五十斤。连包索共重三百三十五斤。至松江一所、原属滨海产盐之区。向因额设季引九万余道、分别上中下三则、徵收正课公费银、五万四千余两。遂使近场州县、多有盐贵之苦。今循照沿海温台等处之例、改行票引九万余道。每引给盐四百斤。令商人设店住卖。如此增觔改引、一为变通。则商本宽裕、转输便易。商人不受减价之累。百姓多受减价之益。大学士嵇曾筠、再为多方调剂、加意体恤。庶可复还十数年之原价、以便民用。著该部行文大学士嵇曾筠、遵照谕旨办理。　　

○谕、朕因八旗兵丁、寒苦者多。再四思维、特命借给官库银两。俾伊等营运有资、不忧匮乏。伊等自应仰体朕心。诸凡撙节、以为久远之计。乃闻领银到手、滥行花费、不知爱惜。而市肆贸易之人、惟利是图、将绸缎衣服等项、增长价值以巧取之。独不思兵民商买、原属一体。兵丁用度宽余、则百货流通。商人可获自然之利。是国家加恩于兵丁、未尝无益于商贾也。何得昧其天良。背公平之义、而为刻薄之举。使穷苦兵丁、暗中受其剥削。获利几何、已干为富不仁之戒。纵国法不便遽加、亦当各自猛省。著顺天府、五城、通行晓谕商人。并令八旗大臣等、教训兵丁、咸使闻知。　　

○谕理藩院、喀喇沁王伊达木札卜等旗所属之人、耕种地亩、今年收成歉薄。应如何施恩散赈之处。著总理事务王大臣、会同该衙门、查例议奏。寻议、应遣侍卫一员、理藩院司官一员、驰驿前往。于各旗存仓谷石、及忒卜克阿拜等处耕种所收谷内、动支散赈。倘不敷用、仍需谷石若干、照依时价算银、由户部关领、照数赏给。得旨、依议。著阿兰泰去。　　

○工部覆准、总督仓场户部右侍郎宗室塞尔赫等奏、请于京仓各处、添建廒九十三座。从之。　　

○丙戌。谕八旗大臣、近因八旗生齿日繁。朕特加恩、命大臣等核议、赏借官员兵丁俸禄钱粮。俾于生计有益。汝等务将该管官兵、加意晓谕。此项赏银、不可妄费。务须撙节、以期生计长有裨益。倘任意奢侈、数日间即荡费无余。将来仍在伊等钱粮内坐扣。每月所余无几、生计愈至不敷。仍难免于窘迫。汝等不可苟且塞责、必须恳切开导。俾伊等各知勉励。无负朕加恩体恤至意。　　

○礼部奏世宗宪皇帝梓宫发引仪注。得旨、是。依议。奏内议称奉移梓宫发引时、朕随行出寰宇尊亲牌楼门、跪于街南。恭候梓宫过后、朕乘舆出西直门、由别路前往恭候。至于梓宫到泰陵三孔桥、更换小轝时。朕先至隆恩门内恭候。到陵后安奉梓宫之次日、祭毕即行回京等语。雍和宫奉移梓宫之日、朕不忍于城内乘舆前往。应步行送梓宫出城后、再乘舆由别路前往。以便跪接。至三孔桥更换、小轝时、朕仍在傍跪候。不必先至隆恩门。梓宫到陵之次日、祭毕即回、朕心实为不安。朕欲在彼居住数日、以申哀恋之忱。著总理事务王大臣议奏。十月初九日、行奉移梓宫礼。告祭毕、朕即在雍和宫居住、恭候梓宫发引。寻议、臣等谨按前代帝王、亲送梓宫者少、无成宪可稽。礼曰、既葬、反而卒哭。又曰、既反哭、主人与有司视虞牲。有司以几筵舍奠于墓左。反。日中而虞。是安奉既毕、原无复行居住之文。恭查雍正元年三月二十七日、世宗宪皇帝亲送圣祖仁皇帝梓宫至山陵。屡降谕旨、欲于奉安后在陵居住数日。群臣再三陈请、伏蒙俞允、于四月初三日祭毕回銮。臣等恭请皇上遵照世宗宪皇帝典礼、于次日祭后回銮。实属允协。得旨、王大臣援引礼经、及皇考所行成例具奏。朕谨遵此礼行。　　

○遣官祭贤良祠。　　

○丁亥。谕大学士鄂尔泰、张廷玉、前闻云南地方、今春雨泽短少。后据尹继善等奏报、渐次得雨。以朕看来、仍是不足之象。迄今两月有余、未见尹继善张允随奏事。滇省雨泽沾足与否。夏田收成如何。朕俱未闻知。甚为系念。似此关系民生切要之事、何得视为泛常。假若地方收成歉薄、亦当悉心筹画速行奏闻。早为料理。总之皇考时诸臣奏事太密。将不应陈奏之事、频频渎奏。今日则将应奏之事、亦不陈奏。似此怠忽、将致懈弛。岂朕所望于封疆大吏者。尔等可寄信询问之。　　

○解兵部尚书通智任。以奉天将军那苏图、为兵部尚书。调宁古塔将军博第、为奉天将军。以前锋统领吉党阿、为宁古塔将军。护军统领瑚林、为前锋统领。　　

○命礼部尚书任兰枝、工部侍郎张廷瑑、左副都御史索柱、内阁学士刘统勋、阅顺天乡试回避子弟试卷。　　

○青州将军阿里衮、缘事降级、调来引见。　　

○赈陕西府谷、神木、二县、雹灾饥民。并缓徵本年分额赋有差。　　

○戊子。上诣皇太后宫问安。　　

○准噶尔部人恭格敦多卜来降。赏给安插如例。　　

○己丑。上诣雍和宫梓宫前供奠。　　

○增满洲官卷中额三名。　　

○总理事务王大臣议覆、大学士朱轼条陈盐务各款。穷乏灶户、或有借贷商本。而于买盐给价则权衡子母、加倍扣克。穷灶诚属难堪。应令各该督抚盐政、转饬该管官、于掣盐时、公同酌定价值。无许扣克短少。务使穷灶得沾利益。至灶户售私、律有明条。各该督抚盐政。遇拏获私贩、必根究其买自何地。卖自何人。无使私盐透漏。以肃鹾政。又商人认引行盐、自宜老成富厚之人充当。至初本有余、而花销败落、仍然充商者。将来势必有误引课。自应斥革。而豪强霸占、并私相售卖、无藉之辈、尤应严禁。但各处商人甚多、若必一时甄别稽查、不无纷扰。应令各该管盐督抚盐政、晓谕众商。如有前项情弊、许其自退、免其治罪。倘仍隐匿不报、或被该管官察出、旁人首告。严拏按律究治。其盐价酌定中平、毋得过为增减、致累商民。至盐觔经过地方、盘验挂号陋规、久经严禁。如有借端需索者、该商据实首告。审实题参。按赃治罪。其经过地方盘验、所以稽查夹带私盐之弊。仍令严饬沿边地方各官、随到随验。如有藉词留难。即行指名题参。倘该督抚等失于觉察、一并交部议处。从之。　　

○刑部议准、山东按察使黄叔琳奏、请嗣后相验、遇本县印官公出、即请邻县印官代验。或邻县辽远、方许派委佐贰代验。其代验之员、必系同知、通判、州同、州判、县丞等官。毋得滥派杂职。从之。　　

○赈江南江宁苏松等属溧水、江浦、长洲、华亭、等二十四州县、水灾饥民。并缓徵本年分额赋有差。　　

○庚寅。赈贷湖北潜江、荆门、等五州县、沔阳、荆洲、等四卫、水灾饥民。　　

○辛卯。以玉牒告成。赐总裁平郡王福彭、大学士鄂尔泰、张廷玉、副总裁大学士尹泰、吏部右侍郎阿山、礼部左侍郎木和林、及提调纂修等官、银币有差。　　

○是月。福敏奏、族孙应令回避。得旨、知道了。但卿秉公无私、朕所素知。无庸回避也。　　

○长芦巡盐御史三保奏、请动用公费银两、修理天津三岔河之望海寺、以资镇奠。得旨、好。修理须整齐。即再费一二千金、亦未为不可。工成时、具摺奏来、朕写给扁额。　　

○直隶总督李卫覆奏勘过河道、大概情形。得旨、河工朕未曾阅视、何能悬定。仍不外于卿奏所云因势利导随时制宜耳。所奏知道了。妥协为之。　　

○漕运总督补熙奏、请酌给武举名粮。得旨、此事徒滋纷扰、而究无益于武备。且虚糜帑饷。系不应行者。　　

○署江苏巡抚顾琮等奏、请调补道员、兼管关务、得旨、翁藻人虽明干、办事去得。但心地实在处、朕未深悉。钱谷之任、保其操守始终不易乎。但汝等既公同奏请、俟题到有旨。仍须留心详察。不可因保题而有所或庇也。　　

○大学士总理浙江海塘管理总督嵇曾筠奏、感激训诲。敬陈愚悃。得旨、朕之训谕、原系泛论为臣之道。并非谓卿有避劳怨之事也。所奏知道了。　　

○署江西按察使凌燽奏、用药迷人未死、而止得其财者。请照强盗例、将为从之人、量予末减。得旨、此事徒滋纷更、而究无益于明刑弼教之实。不便交部也。　　

○又奏、敬陈江省民俗情形。及现办事宜。得旨、览。勉力为之。汝等外省大员之能称职与否、断难逃朕之照察。总在日后还朕一是字。不在片摺之奏、谓可了事也。　　

