<!-- { "loadSidebar": true } -->
○谕军机大臣等、前据董天弼奏、从木坪之尧碛地方。顺山而下。中隔一河。即系达木巴宗。若由捷径前进。易于攻破。一面带兵五百名。星速起程。一面飞商阿尔泰等语。此摺于九月十五日奏到。距今又将十日。尚未据将进兵以后情形奏闻。其与阿尔泰相商之处。作何办理。亦未据阿尔泰等奏到。殊不可解。计该提督进兵之程。日以五十里为率。旬日当行五百里。即以三十里为率。亦可行三百里。小金川疆界。并非甚广。岂有行三五百里。尚不能直抵贼巢之理。是董天弼前奏、仍不免沿绿营积习。以空言塞责。而阿尔泰又视董天弼之进攻与否。不以为意。遂置之不论耳。岂知朕于此事。宵旰廑念。自闻董天弼得路进兵之说。即日计其行程。盼其信息。伊等何总不知仰体朕意。随时奏报乎。行兵之事。大小悉系机宜。计日计程。虽若细务。而实为军营要领。非此不能得先后缓急之宜。筹克敌制胜之策。朕前此办理金川。及平定准部。回城。诸务。悉皆详为指画。钜细不遗。用能克期奏绩。阿尔泰、董天弼、何皆视军旅若泛常。于进兵情形。并不随时入告。以待朕之揆机遥度。得所禀承乎。看来阿尔泰等、于攻剿小金川一事。并未通盘筹画。布置得宜。即董天弼之间道进攻。亦不过击其一隅。实未尝计及全局。如此安能有济。著传谕阿尔泰、董天弼、仍将现在进兵实在情形。迅速覆奏　　

○壬戌。吏部议覆、御史高朴奏称、州县拏获邻盗。希图恩擢。转得脱卸本境盗案处分。请嗣后将拏获邻盗各员。查无本境盗案未获者。仍奏送引见。如本境尚有逸盗未获。只照例议叙。应如所请。从之　　

○癸亥。谕、工部满洲堂官。现在无人在京办事。所有工部侍郎事务。著迈拉逊暂行兼署　　

○又谕曰、伍纳玺已派往乌里雅苏台办事。所有光禄寺事务。著德成兼管。钦天监事务。著迈拉逊兼管。德成现亦出差。其光禄寺事务。并著迈拉逊暂行兼管　　

○又谕、据李待尧等奏、前因雷琼镇总兵林吕韬、身死情形未确。奏请另行访察。今查审得林吕韬、实因幕友蔡俊、与雷琼道署幕友、同骗得朱把总银两。恐碍功名。遂持刀自扎。次夜复投井殒命。雷琼道王锦、于幕友撞骗得贼。既漫无觉察。而于总兵大员。自戕身故。又复捏饰具禀。琼州府知府孙琦、琼山县知县李玉树、通同朦匿。游击王□□容、扶同讳饰。均请旨革职。提犯一并审究等语。王锦、孙琦、李玉树、王□□容、俱著革职。交与该督抚、提集案内有名人犯。一并严审定拟具奏　　

○户部奏、请将续编告成漕运全书二十四本。颁发仓场总漕各衙门。从之　　

○工部议准。广东巡抚德保奏称、嘉应州属大禾坪铅山。原报山头宽广之处。今开时际、宝兴、二垄。获砂有效。堪以采挖。请照例银铅并抽。从之　　

○以三等侍卫舒常、署镶蓝旗满洲副都统。头等侍卫百灵阿、署镶黄旗蒙古副都统　　

○旌表守正捐躯之江西湖口县民方云来妻沈氏　　

○甲子。孝慈高皇后忌辰。遣官祭福陵　　

○户部议准、湖南布政使吴虎炳奏称、本省钱法。向不禁止古钱。趋利小人。徒借前代名目。私铸私贩。故小钱之弊。久未净除。请将古钱照收买小钱每觔给制钱百文之例。一体严禁。并予勒限。从之　　

○乙丑。礼部议准。奉天府府丞吴绶诏奏称、学制员额。与应试人数。宜随时裒益持平。复州学额八名。额多人少。盖平、广宁、二县。每学二名。额少人多。请将复州照辽阳、宁远、二州之例。定为五名。所余三名。拨增盖平、广宁、各一名。仍余一名。归入奏天府学。从之　　

○丙寅。孝敬宪皇后忌辰。遣官祭泰陵　　

○谕军机大臣等、据桂林奏、山西境内。六百里文报往来。尚照寻常事件。令马夫投递。难免贻误。似应按照直隶之例。每站遴委把总、外委、专司驰递。数站内、派千总记载稽查。请饬下鄂宝、详加筹办。川陕一带。应请一并饬知等语。川省现有应办军务。文报往来。最关紧要。其由六百里。及加紧驰递者。尤不宜稍有延缓。而向来递到阿尔泰奏摺。多不能按所限期日。业交兵部沿途勘查。今据桂林所奏。则是山西省于紧要文报。仅委之各站马夫。毋怪乎屡次递送之稽迟也。又十三十五等日、传谕桂林谕旨。俱系随阿尔泰报。由六百里加紧发往。令沿途探听投递。乃桂林于甘桃驿见号簿已登。而其至灵石县。尚未接到。该侍郎系驰驿赴川。所由之路。即系文报往来孔道。何至中途当面错过。则沿途驿站之漫不经心。已可概见。鄂宝身为巡抚。明知川省办理文报。络绎往来。乃于所属驿站。并不先事整饬。仍听各州县照常赍送。任意因循。所司何事。著传谕鄂宝、即行令其明白回奏。桂林摺并钞寄。嗣后遇有川省文报。务选派千把总等官。专司递送。按站交投。仍派大员不时巡站稽查。毋任文武员弁怠玩延误。其经由之陕西、及四川本省各驿站。并著一体妥协办理。以期迅速。将此并谕阿尔泰、勒尔谨。知之　　

○丁卯。上诣皇太后行宫问安　　

○谕曰、德福前在阿克苏办事。曾获罪谴。经朕弃瑕录用。数年之内。由臬司简任巡抚。因其尚知实力奋勉。复加恩擢用总督。乃甫至四川。即意存自满。全不似向年之实心任事。且敢逞其乖谬之见。借滇省事宜。欲以讽谕罢小金川之事。夫小金川番酋僧格桑。去年秋间。与沃克什土司构衅侵扰。经阿尔泰前往晓谕。僧格桑即遵守约束。敛迹归巢。彼时以番蛮互相讎杀。乃其常事。且既已遵谕退回。原可无庸再办。曾未半年。而僧格桑复敢乘间攻围沃克什。且及明正土司。此岂可复以口舌化导。若不用兵剿擒。使番众稍知惩儆。何以申威令而靖边隅。乃阿尔泰办理此事。毫无定见。惟图迁就完局。因令德福即赴川督之任。协同妥办。冀其经画得宜。克期集事。孰意德福尚未接印。即生畏事之心。希欲阻挠军务。妄奏取巧。深负朕委任之恩。著革去总督。赏给三等侍卫。以己力前往伊犁。听候差委。所有四川总督员缺。著文绶补授。其陕西巡抚员缺。著勒尔谨补授　　

○又谕曰、永德办事拘谨。于要缺不甚相宜。著调补广西巡抚。所有湖南巡抚员缺。著梁国治调补。其湖北巡抚员缺。著陈浑祖调补　　

○谕军机大臣等、文绶已授为四川总督。伊所办哈密羊只皮袄完毕。竟无所事。四川现在办理小金川贼匪。甚为紧要。文绶接奉此旨。即稍有未完事件。亦尽交彼处大臣办理。即赴新任。一切事务。悉心妥办。不必前来请训　　

○又谕、昨因阿尔泰等、办理小金川贼匪。全无措置。已令温福前往。但温福如带兵按程缓行。必致耽延时日。著温福将所领之兵。交常保住带领后去。伊即轻骑赶赴。妥协办理　　

○又谕、前据高晋等奏称、黄河南岸陈家道口。坐蛰堤身之处。难以施工。拟于仲家庄老坝。下埽堵筑。并开挑引河。由蒋沟归入正治。一面督催料物。于九月初九日开工等语。所办颇合形势。已批令上紧赶办。迄今已及两旬。现在工程办有几成。未据高晋等续奏。今日何煟奏、南河需船运料。业于开封、归德、二府。觅雇大船三百十二只。均于九月十五六等日、委员押送徐州。并续据咨称、再需雇船二三百只。亦飞饬上游郑州等处。如数续雇送往等语。船只既多。运料自当倍速。但自豫省运至江南。亦需时日。前据高晋等奏、淮安所属料物。可以先运。自必陆续运到工所。该处自开工以来。作何上紧赶办。口门尚余若干丈。水势深浅若何。约计何时可以合龙之处。尚未见奏到。深为廑念。著传谕高晋等、即将现在办工情形若何。迅速据实奏闻。并督饬克期堵筑。毋稍延缓。寻奏、陈家道口漫工。自九月初九日挑挖引河。二十四日完竣。二十六日开放。引溜甚畅。坝台工程。核计已有七分。十四内可合龙。得旨、惟俟合龙奏到。方释怀耳。既有漫出。不致成灾乎　　

○又谕、土尔扈特安插游牧一切事务。恐巴里坤总兵存泰。难以办理。著吴达善察看。倘不胜任。即于该省满洲总兵内。保举一员更换　　

○四川松潘镇总兵福昌奏、八月初七日、臣与提臣分路进兵。于初八日至邓仍地方。贼人已有防守。因从巴朗拉北山绕越。夺贼卡三座。正在进攻巴朗拉正碉。准提臣札令彻回。现在提臣改由木坪一路进兵。令臣严守要隘候信。臣统率官兵。不能夺寨。且愚昧未及陈奏。请交部治罪。得旨、已有旨了。谕军机大臣等、据福昌覆奏、八月初八日领兵至邓仍。十三日夺获贼卡三座。十四日攻打巴朗拉正面碉房。官兵微有伤损。随彻回山神沟口防守。从前未及奏闻。请交部治罪等语。办理小金川一事。阿尔泰等毫无措置。种种不合机宜。其应得罪谴者。不独福昌一人。福昌此时且不必交部。看其将来如何奋勉自效。以图立功抵罪。统俟军务告竣。再行核定。另降谕旨。至其摺内所称情形。总属不成事体。即如董天弼福昌等、一路进兵之事。阿尔泰竟若置之度外。惟将董天弼于德尔密攻夺碉卡之处。附有摺片。其退至山神沟、及复由尧碛进兵。并福昌攻打巴朗拉诸事。均未据奏及。阿尔泰以大学士兼管总督。现在统理军务。提镇分路进攻。距其驻兵之地。并不甚远。谅无不逐一具报。自当随时据以上闻。乃阿尔泰于董天弼一路续进兵粮。既不即为筹办接济。并该提镇等节次进攻情形。亦视同隔膜。不为奏及。则其于军务边情。全未通盘筹画。更可想见。而董天弼由尧碛进兵之摺。于九月十五日奏到后。迄今又已半月。亦未见其将如何进攻。行至何地。有无剿击之处。续行奏闻。是仍沿绿营虚浮积习。未必实能有济。看来阿尔泰等、于小金川一事。惟图迁就完局。始终茫无定见。即其初云慑以兵威。亦不过空言塞责。及朕屡次降旨询促。始行办及。是以所调兵练。俱系陆续零星凑集。并未将分路夹击。需兵若干。及调派将领。作何分进。各紧要机宜。统为熟计。徒尔东遮西掩。支绌时形。安能中其窾要。似此敷衍迁延。非惟于事无益。且恐为贼番所轻。知伊等庸懦无能。益复不知畏惮。其至兵练等或稍有挫失。更属不成事体。前已谕令温福、统兵赴川督办。兹复另降谕旨。促其先行兼程赴川。阿尔泰等、此时转不必轻率进攻。惟当派兵堵守小金川要隘。毋使贼酋外逸。俟温福到后。筹画调度。一举集事。方为妥协。此旨仍由六百里加紧发往。著阿尔泰等。即将现在两路办理情形。迅速奏闻。若果大有剿杀。朝夕可得贼巢。则不必拘泥此旨。即当鼓勇速进。并谕温福、桂林、知之　　

