<!-- { "loadSidebar": true } -->
○乙巳。谕、据王亶望等奏、请裁浙省商籍学额一摺。虽应交部议。但思浙省商籍。与长芦、山东。情形不同。该省人文本盛。应试人多。本地之人。借商籍登进者。十居七八。其中人才辈出。颇有用至大僚者。是浙省商籍。即仁钱士子进身之一途。朕所素知。若一旦。全行裁汰。名为严核商籍童生。实则暗减杭城学额。寒畯不免有向隅之叹。况商籍之所以清厘者。原因该省地方官。或私令子弟至亲。冒名入籍。以冀幸进。实为积弊。不可不严查究治。此外如实系冒滥者。有犯必惩。其余则不必因噎废食。豫申厉禁。朕从不为已甚之事。何必独于此加严。以抑士气乎。且浙省商籍学额。相沿已久。向亦未闻其有弊。竟可毋事更张。朕以为浙省商籍学额。竟可仍旧办理。但令该抚等、随时查察勿使有幸滥等弊足矣。著九卿一并议奏。以为何如　　

○又谕曰、萨载参奏、广西桂林府通判欧阳鈀、护送安南国贡使。自京回国。先据该员在芜湖禀称、贡使船户。夹带私盐。经芜湖道委验属虚。该员即恳请免查完案。嗣又会同守备积广、具禀称、贩私被获。曾经画供存据。私盐倾入江中。及接据积广清字禀帖。查前禀、系欧阳鈀捏名联衔。并据司道等诘讯船户。系该委员挟折价不遂之嫌。捏词混禀。请旨革审等语。欧阳鈀、著革职。沿途截拏。押解江宁。交与萨载、提集案内犯证。严审定拟具奏。积广、亦著解任赴江质讯　　

○谕军机大臣等、据王亶望等奏、请裁汰商籍学额。已批交该部矣。继看伊等另摺、呈请于来春南巡时。特降恩纶。将裁去商籍五十名之额。即在于杭府、仁、钱、三学。酌广额数。以为定例等语。虽属调剂之见。但浙省商籍。即仁钱士子进身之一途。与长芦、山东、由别省寄籍者回异。若全行裁汰。则寒畯少一登进之阶。即或于明岁加恩广额。是旋裁旋复。几同朝三暮四之权术。朕所不屑为也。况今距南巡时。尚有半载。士子不知将来广额之恩。止知现在减额之事。能保无寒畯向隅。生心觖望乎。若该抚等早露消息。是市恩也。且江浙事同一例。南巡降旨。必不能厚此而薄彼。亦复难以措词。若因浙江而并广江南。又属不成事体。是以特降谕旨。欲将浙省商籍学额。照旧办理。较伊等所请。不动声色。尤为妥善。将此谕令三宝等知之。所请加恩另摺。仍著发还。　　

○又谕、据萨载参奏、广西桂林府通判欧阳鈀、已降旨革职拏问矣。欧阳鈀护送贡使。由水路而回。行程未能迅速。此时想尚在中途。著传谕经过各省督抚。沿途查探欧阳鈀行至何处。即将其拏问。派员解赴江南审讯。另派妥员。接护安南贡使前行。其守备积广、虽无不合。亦须到案质讯。亦令解任前往质证。谕其毋庸畏惧。沿途即令其会同解员。小心管押欧阳鈀、前赴江宁。毋致疎虞。将此由五百里传谕各督抚知之　　

○丙午。谕军机大臣曰、萨载奏、审拟凤阳县民人张万青、在步军统领衙门。呈控户书韩载扬等、侵蚀赈济银两一摺。已批交该部议奏矣。至摺内。该督仅将该署县附参。其赈项议令照数赔补。不足蔽辜。著传谕萨载、饬令沈宁仁、照未报扣除银米之数。加十倍罚赔。并将该员即行革职。以示儆戒。至萨载从前办事。尚属认真。是以授为两江总督。乃莅任未几。于审办天长县知县高见龙、故纵逆犯程树榴一案。即意存姑息。并不按律问拟。已属舛误当经敕部改拟。传旨严饬。今此案又将署令沈宁仁、仅以附参议赔了事。尤属大谬。看来萨载自为总督。专以沽名为事。深负朕委任之恩。伊从前若如此好名干誉。岂肯畀以两江重寄耶。萨载、著传旨严行申饬。将此由五百里传谕知之　　

○丁未。上御卷阿胜境。赐扈从王公大臣、蒙古王公台吉等食　　

○蠲免安徽凤阳、当涂、临淮、定远、旴＜日台＞、全椒等县。乾隆四十三年分。水旱成灾学田、八十五顷四十三亩有奇额赋　　

○旌表守正捐躯安徽宿州民林怀玉妻张氏　　

○戊申。上御卷阿胜境。赐扈从王公大臣、蒙古王公台吉等食　　

○谕、所有四库全书欠课分校各员。其记过三次者。固应交部察议。即记过一二次者。亦已欠交字数至一二十万。此等非校阅书籍错误可比。若亦免其积算。则此次汇奏后。转得以不及三次。幸免处分。必至渐生懈怠。非所以严课程。著将记过一二次各员。交该处存记。于下次汇奏时。一并积算。每次俱照此办理　　

○又谕、明岁班禅额尔德尼入觐。据哲哩木盟长齐默特多尔济等奏称、情愿帮马二千匹。驼二百只。再喀尔喀四部落亦情愿帮助马驼等语。盖因班禅额尔德尼、不由伊等境内行走。各愿出其马驼。稍申敬意俱属可行。即欲叩见班禅额尔德尼、亦足见伊等敬奉之意。著交该院、通行班禅额尔德尼自西藏前来经由之邻近盟长。以及内外扎萨克等。于班禅额尔德尼来时。有各申敬意。情愿帮助马驼者。均听其便　　

○谕军机大臣等、据杨景素奏、永定河水势。自入伏以来。长水自三尺九寸。暨二尺余不等。连底水均未至六尺。未几旋即消落。现在底水仅深二尺七寸。并二尺三寸不等。大溜均由中泓行走等语。永定河水势消落。各工自可无虞。但永定河、即桑乾河发源。山西今岁伏秋大汛。仅止长水三尺有余。自系上游雨水短少所致。前据富纲奏称、陕西各属。六月下旬。盼泽甚殷。该省与陕西境壤毗连。巴延三、自七月初、奏报雨泽以来。未据续奏。现在有无望雨之处。及秋禾情形如何。著传谕巴延三、即行查明。迅速覆奏。将此由五百里谕令知之。寻奏、山西通省。入秋以来。甘澍应时。并无需雨之处。秋禾杂粮。不日可获。至朔平府、系桑乾河发源。臣前赴该处阅兵。亦见雨水沾足。得旨、欣慰览之　　

○户部议覆、山东巡抚国泰奏称、博兴县上年二麦失收。市谷每石、价一两六钱二分民苦食贵。所有乾隆四十三年。平粜仓谷一千六百余石。请照时价。每石减银四钱二分核销。查平粜原以便民。第减价过多。难保官吏无粜多报少。及囤户串买等弊。向例即遇时价一两三钱。至一两五六钱以上者。亦不得减过三钱。如果再须酌减。亦当奏闻请旨。请敕各直省遵办。该县少粜价银。著追报部。从之　　

○己酉。谕军机大臣等、据阿桂等奏、本月二十日得雨。至二十二日早方晴。河水渐有增长之势。拟再停一二日。即可开放引河等语。览奏稍慰。已于摺内批示。此次引河。地势本顺。又加以挑水坝之逼溜。顺黄坝之兜溜。阿桂等所办。已极慎重周详。现亦无可指示之处。俟引河开放后。应详悉绘图。随摺呈览。此时惟伫俟佳音耳。将此由六百里加紧传谕知之　　

○又谕、据李质颖奏、接准安南国来咨。该国有匪犯黄文桐、聚众扰累。现在发兵剿捕。恐该犯与其党目徒众。窜入内地。恳请一并截拏。准依往例、发回究处。现已檄饬沿边守口文武员弁。一体查拏。如有该国匪徒。窜入内地。即行截拏禀报。提讯明确。由驿具奏。俟奉到谕旨后。再行发回该国等语所奏殊不晓事。安南久经臣服本朝最为恭顺。并无可疑应办之处。非若从前准噶尔之敢于叛逆。屡次留我逃人。应须筹办者可比。该抚既接到该国王咨请截拏黄文桐等之文。自应先行移覆。仍速严饬沿边文武实力查拏。有何不得主意。必须奏请指示。方行咨覆。如此往返稽延。阅时太久。安南不能即得回文。必致心生疑畏。转似天朝有意留其逆匪。故为羁迟。难免其不傍徨顾虑。殊失开诚布公。抚驭外邦之道。李质颖简任封疆。已经数年。何全然不达事理。差谬若此。著传旨申饬。至黄文桐、如果薙发改装。窜入内地。固当立刻擒获。即其匪党、有逃进边界潜匿者。亦当实力盘诘拘拏。查讯明确。发回安南。但须遵照前旨。一面将盘获匪犯缘由。咨明该国王。一面派委明干大员。押犯至安南边境。俟该国王具咨、派员到边接收。再行询问确实。令其领回。切不可轻率妄发。致黄文桐等匪党。假装安南土目领收。转堕奸人诡计。不可不加详慎。该督抚惟当深体朕意。妥协办理。此时桂林、想已回粤东。务须饬属上紧妥办。至广西与安南边界尤近。李世杰更须加意查拏。毋得视为泛常缉埔。再前据李侍尧奏、于开化府属地方。盘获由安南窜入内地侬民田老刀等十八名。提解讯明。分别办理所办甚是。云南广西。同系安南边境。何以云南业已盘获有人。广西则至今未获一犯。而李质颖摺内。并称内地民人。尚未据该国清查送到。亦属未协。并著桂林、李世杰、一并实力查办。内地民人。潜往安南。实属不成事体。前此安南逃回矿徒。盈千累百。籍隶两广者居多。此时仍有内地民人。在彼居聚。皆由各边隘、不能切实稽查。致奸民得以随时偷越。虽屡经饬谕。仍然视为具文。并著该督抚等、设法严查考核。毋得视为具文。致干咎戾。其从前逸出之犯。一经盘拏。讯明何年出边。即查明是年守口员弁。照例参处外。该督抚亦当予以处分。如已故之吴虎炳。自可毋庸置议。其现任及升调之人。并著附摺声明。请交部严加议处。庶知儆凛。将此由五百里发往。并谕李侍尧知之。寻桂林、李世杰、先后覆奏、奉谕严饬文武员弁。加意巡查。至内地民人偷越。自系边隘疎防所致。现查讯守口各员。照例参处。报闻　　

○以广东惠州协副将刘峻德、为高州镇总兵　　

○庚戌。上御卷阿胜境。赐扈从王公大臣、蒙古王公台吉等食　　

○江苏巡抚杨魁疏报、乾隆四十三年分。常州府靖江县、新坍田二顷五十亩有奇。新涨田二顷十亩有奇　　

○辛亥。盛京将军福康安奏、内务府会计司所属大粮庄头八十三名。每年交粮二万四千余石。除给各项口粮外。余粮一分入仓。一分入窖。各额贮一万石。以备拨用。查存仓者。每年支放。出陈易新。其存窖者。分贮各庄头住处。如有霉烂。著落赔补。并无出陈易新之例。殊难经久。请于新粮入窖时。将旧粮减价出粜。年年抽换。以免陈因之患。得旨嘉奖　　

○是月。署江南河道总督李奉翰奏、湖河水势递消。外河北岸王营减坝。此时本应堵闭。惟查盐河闸坝。夏秋启放。以济盐柴船只。冬春蓄水济漕。每年一启一闭。需费浩繁。今岁河水充裕。一切船只。即从王营减坝出入。盐河闸坝。毋庸启闭。节省较多。现淮北引盐。左营荡柴。正当趱运。减坝缓俟冬间堵闭。实属两益。至高宝邵伯诸湖水。归江甚畅。下河民地。可望丰收。得旨、欣慰览之　　

