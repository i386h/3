<!-- { "loadSidebar": true } -->
○钦差侍郎裘曰修等奏、查得山东应行疏浚之处。兖州为要。曹州次之。其故皆原于微山一湖。积水不消。以致宣通无路。相度地势。惟伊家河形势最顺。臣等勘议兴工。将原估十丈河头。再行展宽数丈。并日赶办。总期于十一月上旬完竣。将来此河告成。微湖积水建瓴而下。则济宁、金乡、鱼台、滕县、峄县、以及江南之丰、沛、二邑。普行涸出。即伏秋盛涨。不致壅阏。臣等再详求原委。水消之后。更有应办者。在兖府言之。鱼台县有旧运河一道。在今运河之西。沦入湖中。几及二载。查此河故道、界微湖西面。上接济宁之牛头河。金乡之涞河、柳林河。由沛县安家口斗虎店。至铜山县之玉皇庙。出茶城十字河。至荆山桥。入邳州之彭家河归运。若微湖稍退之后。疏通此河。并牛头河、涞河、柳林河、一并挑浚。在下游言之。则直接茶城河头。脉络贯通。在上游言之。则济宁、金乡、各州县之水。皆有去路矣。又泗河发源陪尾山。经曲阜、滋阳、邹县、入济宁州境。自姚安庄以下。河身愈下愈窄。至张家桥等处。不及四分之一。淤阻泛溢。迄今未消。又白马河自邹县入济宁。中段之董家口。与泗河相接。泗河旁溢。漫入白马合流。愈致淤塞。请于二水并将河尾挑浚。各行故道。则两河分流。消纳亦易矣。至商河系泗水分支。向有金口闸。建涵洞二座。由涵洞穿入府城。至济宁东关之杨家坝。一出天井闸入运。一会洸水入马场湖。今涵洞淤垫。来路既壅滞。杨家坝又用土堵筑。去路复隔断。每岁有暴涨之虞。若将涵洞改建减水闸一座。杨家坝亦改建石闸一座。用板启闭。则上下通流。且有节宣之制。洸河会流入马场湖之处。每多旁溢。查自济宁之兴文镇以下。旧有河形。一半入运。一半入马场湖。年久淤塞。应请挑浚。则两河交治矣。至曹州府、则应分二道言之。西南一道。自豫省之延津、滑县、封邱、直隶之长垣、东明、等处。坡水漫溢而来。明代建筑顺堤河。使顺轨东流。由曹、单、等县。入江南丰沛境。以达于微湖。自微湖水涨。此河不能下达。以致每岁为灾。此亦应办之工也。东北一道。则曹、濮、范、郓、寿张、阳谷、上承＜氵菐＞州、定陶、各坡河之水。俱从沙河、赵王河、二处入运。由东岸之三空桥、五空桥、及平水闸。洩入大清河归海。而坝底过高。宣洩不及。直督臣方观承、前抚臣鹤年、奏请于八里庙添建滚水坝一座。奉旨俱放低、放为七尺。以便过水。应钦遵办理。总使平槽之水。济运有余。而泛涨之时。消减亦易。则曹州东面一带水患可除矣。向来入运之水。无所宣洩。泛溢于上。则濮州、范县、朝城、莘县、阳谷、寿张、等处。先受其患。泛溢于下。则钜野、嘉祥、济宁、金乡、鱼台、诸县。亦为所波及。今沙赵二河既治。则水从东入大清河归海。不复从钜野以下。南灌金济。亦止火息薪之一术。至东省地势。安山以南。东高西下。安山以北。则西高东下。东堤之外。势皆顺利。无虞倒漾。若马颊、徒骇、四女寺、哨马营、等处。皆为东洩入海之路。前后奉旨遣员分导。诸水皆有所归。东省数千里。从此可免积潦之患。再查沂沭二水。皆为干河。沭水至江南。经沭阳县入海。山东境内。尚属安流。沂河正支入江南之骆马湖。旁支从卢口入运。顷因入运太多。臣等议于卢口建坝。不使多洩。以疏运河水势。今闻沂河入骆马湖之正支。多有淤阻。恐夏秋水涨之时。兰山、郯城、易致泛溢。臣等仍咨明江省。将沂河入骆马湖之正支。再行疏通。增入下江水道工程案内办理。得旨、览奏俱悉。朕正虑及沂州府属。每被水灾。摺内有疏通骆马湖之语。宜速行妥协相度。　　

○又奏、查宿州上承豫省。及下江萧砀诸水。又洪河受毛城铺减洩之黄水。来源甚多。臣等查濉河冲出之南北两段。既经估挑。其上段正身。地居中央。并加开浚。三河并行。分途下畅。不致汇为巨浸。拟于三河相连之处。于南北两头。各建石闸一座。如遇黄水下注时。尽闭二闸俾专走中央。既过后启放。洩清水以刷黄淤。清黄均有所受。可减淤垫之患。再此河正当驿路。北面旧有七孔石桥。以备骤涨之水。今量为展宽。南面添建石桥一座。以垂久远。至符离集、向设浮桥。因淤垫日久。河形全失。应请复旧制。上下驿路。一体修整。以通往来。又宿州旧有运粮沟二道。约四十余里。大半淤阻。一律疏浚。并于护城堤添建石闸一座。以时启闭。由浍入淮米粮船只。均可直达宿城。民田积涝。由此分洩。俱有利赖得旨、刷淤非弃之河外也。仍归洪湖而已。总不若前谕之为得。但朕非固执己见。尔等善思之。若得一不入湖而自入海之策。则甚善。妥协办理可也。　　

○又奏、查颍属地势。北高南下。河道沟渠。均以淮河为归宿。而达之洪泽湖。积年上下淤阻。遂有漫溢。今豫省上游河道疏浚。安省应一体办理。查亳州之两河口。上承豫省之安家溜、怀家溜、急三道河。上连鹿邑。下达宋汤河。太和县之茨河、明河、皆与鹿邑接壤。又商邱县之大沙河。西接毫境之武家河。亳州之淝河。上承鹿境之清水河。凡属两省毗连河道。俱宜挑浚淤沙。增培堤岸。臣等谨悉心酌议。克期兴工。得旨、览。其接豫省之河。自应较豫省量加宽。方可容受也。　　

○钦差侍郎梦麟等奏、查洪湖水势。原以清口为经由故道。至山盱五滚坝。亦属洪湖宣洩之路。而以江海为归。现将归江归海诸河。赶紧办理。务使节节通深。惟是淮水盛涨。全赖堰盱一带石工捍御。本年猝被风暴多有冲缺。现在勘估补修。从前卑矮石工之上。镶以柴工。名曰马鞍。势难经久。风浪掣卸。徒滋糜费。请改砌砖工。从前大堤之上。间筑子堰。约阑湖浪。本年风暴。子堰处所、保护无虞。著有成效。应请一律补筑。得旨、及早宣洩。疏通去路、乃要务。保护堤工。终属下策。尔等宜知之。　　

○江南副总河嵇璜奏、高邮南关、连逻、二坝。常年开放。必须坝下河道宽深。遂其就下之性。如高邮之官河。北澄子河。南澄子河。应加挑浚。以导两坝过水之路。至运河西岸。宝应湖下之小新河、庙基港。蒋家坝下之金钗涧。高邮湖下之越河、王家港。俱应量加疏挑。庶冬春水小时。得以递相灌输。腾空湖面。多留山盱五坝过水之地。请敕督臣尹继善等、汇入急工案内办理。得旨、朕今年南巡时。所见正与此同。此时最要之策。无有过于此者。又批、甚好。具见留心。应妥速为之。　　

○闽浙总督杨应琚奏、臣奉谕旨赴浙。查办海关贸易事宜。伏查粤省现有洋行二十六家。遇有番人贸易。无不力图招致。办理维谨。并无嫌隙。惟番商希图避重就轻。收泊宁波。就近交易。便宜良多。若不设法限制。势必渐皆舍粤趋浙。再四筹度。不便听其两省贸易。现议浙关税则。照粤关酌增。该番商无利可图。必归粤省。庶稽查较为严密。得旨、所见甚是。本意原在令其不来浙省而已。非为加钱粮起见也。且来浙者多则广东洋商失利。而百姓生计亦属有碍也。　　

○四川总督开泰奏、川省旧开矿厂。向系藩司兼管。其新开荣经县吕家沟等厂。经前督臣策楞、奏委川北道周琬、专司其事。该员旋由臬司升授藩司。历任皆兼厂务。其应归何衙门专管之处。未经明定章程。兹周琬升授贵州巡抚。布政使徐垣、业经到任。所有新旧各处矿厂。应请统归藩司总理。以昭画一。至各厂距省遥远。地方官以为无关考成。未免泛视。应责成各该道府直隶州。督率各州县。不时稽察。有侵隐透漏、扰累商民情事。立即揭报。倘扶同不报。一并严参。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百四十九


大清高宗法天隆运至诚先觉体元立极敷文奋武孝慈神圣纯皇帝实录卷之五百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十二年。丁丑。十一月。己丑朔。谕、朕令刑部查奏、直隶审题富山故杀七十、迟延一案。该犯于乾隆十七年六月、患噤口痢。岂有至二十年二月始行病痊之理。而病痊后又患血症。直至二十一年二月、方行题结。明系各承审官。因循耽误。屡过限期。饰词捏报。怠玩至此。大非慎重刑名之道。将此案承审审转迟延之该督及司道有司等。交部严加议处。案犯报病。不得过三月。该部去岁虽定有成例。现在如有逾限者。该部即应查参。其在未定例以前之案。如迟至二年者。俱照此案议处。看来直隶既有此怠缓积习。谅必不止一案。而各省似此者。亦复不少。著该部于半月内、通行查明具奏。嗣后每年秋审时。并著九卿该部、留心查看。有捏报犯人患病。以致迟延案件者。即为举出。该部即行参奏若九卿及该部不能举出。尚待朕阅册查问。则责有攸归矣　　

○谕军机大臣等览兆惠、雅尔哈善等奏摺。现在军营办理情形。总以明春进兵为要。著成衮扎布等、遵旨来京。至办理沙喇斯玛呼斯贼众已命阿里衮哈宁阿等。陆续前往。惟扎哈沁巴哈曼集等。叛逃之后乘隙抢掠台站。据雅尔哈善等奏。捉生询问。知巴哈曼集、为得木齐哈勒拜所败。逃入乌勒郭苏山内之沙扎海地方等语。虽未可全信。而贼众究属潜匿。台站终有疎虞。今雅尔哈善已派端济布前往。著传谕成衮扎布、将哈宁阿调回令其协助端济布。若前行已远即于济尔哈朗军营。派兵一二百名发往。倘端济布等。未能剿灭贼众。则成衮扎布等、起程来京。沿途搜剿。以清台路。又叛逃之珲齐、额琳沁达瓦等。已谕富德归途之便。就近搜剿。并传谕哈宁阿等知之。　　

○庚寅。上诣皇太后宫问安。　　

○谕军机大臣等、据雅尔哈善奏称、巴哈曼集属人藏匿乌勒郭苏山。有逃往阿尔台之信。此事容亦有之。伊等或投俄罗斯或合乌梁海。均未可定。可传谕车布登扎布、纳木扎勒等。即行文科布多军营。速交唐喀禄等令其沿途侦探。协同剿杀。其车木楚克扎布、所办乌梁海情形若何。作速奏闻。　　

