<!-- { "loadSidebar": true } -->
○乙卯。谕曰、普尔普所遗正白旗护军统领员缺。著阿尔萨朗调补。其所遗员缺。著德勒格楞贵补授。　　

○谕军机大臣等、本日披阅刑部会题云南巡抚谭尚忠、参奏前宾川州知州陶棻、短缺承变官项一本。贴黄内称、应如该抚所题。陶棻合依挪移库银五千两以下。已于限内全完。应照例免罪。而于该抚所题不准开复之处。未经叙入。转似该部出语。殊属含混。嗣后该部、于本内贴黄情节。务须声叙明晰。毋得稍有遗漏。　　

○又谕曰、富纲奏、南掌国王。遣贡使赴京。叩祝万寿。并进来年例贡。于三月初十日。入内地土司界。四月中旬。可抵省城。缅甸贡使。亦于三月十七日。自腾越州起程。约于四月初间到省。令该贡使等分起行走。务于七月二十一二日。前抵热河等语。本年为朕八旬寿辰。外藩属国。俱各纳贡祝厘。今改于七月十四日筵宴。已令军机大臣行知该督等。令缅甸贡使。于七月十一日至热河。南掌贡使。于七月十二日至热河。移前不过十余日该贡使等于四月中自滇起程。计至七月初旬。尚三月有余。尽可从容行走。沿途略觉趱行。亦不至过于劳顿也。　　

○是日、御舟驻跸杨家园。　　

○丙辰。常雩。祀天于圜丘。遣仪郡王永璇恭代行礼。　　

○谕军机大臣等、本日据康基田奏称、将擅出文结之训导陈尚志、及任凭教授李略、离任赴试。并不究办之知府张华甫、提省严究。虽别无受贿情弊。但陈尚志瞻顾同官。徇情出结。张华甫于李略起程。并未禁止。显违定例。除李略一犯。应听刑部审拟外。请将陈尚志、张华甫、照违制律。均问拟杖徒等语。已批交该部议奏矣。李略前经刑部审讯。据供伊父李鳌、年逾八十。本不愿远离应试。因伊父再三逼令进京。不及请咨。是以恳求陈尚志出结赴考。如果迫于父命。其情似尚可原。今据康基田摺称、陈尚志供、李略系藉词患病行迟。赴省路远。因恳陈尚志通融出结。则是李略显属有心违例。并非伊父催逼。不及请咨所致。李略在刑部所供。明系因无人质对托词亲老。希图宽减。未便以心存行孝。援亲老之例。准其收赎。将此传谕刑部堂官。并谕康基田知之。　　

○又谕、据毕沅等奏、汉阳县知县张瑢禀称、在汉镇盘获形迹可疑之王士虎、马三、张进忠、三犯。讯出纠夥行劫各案。正在提犯严鞫。适康基田将盗犯鲁玉等、供出逸盗马老、王三、张三等、咨会协缉。查明即系王士虎三犯。现在切实根究。从重定拟等语。毕沅、惠龄自莅任楚省以来。一切惟事模棱。于地方应办要件。并无认真办理之处。此次拏获江面夥劫之王士虎各犯。即督同臬司。严加推鞫。究出叠次行劫。并讯明与安徽获犯同案。毕沅等办理此事。可云差强人意。至知县张瑢、留心侦缉。尚为能事。著给咨送部引见。其供出未获各逸犯。并著该督等严饬沿江员弁。速行躧缉。务期弋获。毋致始勤终怠。　　

○调镶红旗蒙古副都统德勒格楞贵、为正白旗满洲副都统。以刑部右侍郎玉德、兼镶红旗蒙古副都统。　　

○是日、御舟驻跸湖洋庄。　　

○丁巳。上策马至天津府城海神庙行礼。　　

○安南国使臣黎伯珰等、于道旁瞻觐。　　

○谕、据尚安奏、广西北流县知县耿毓孝、因相验遗漏伤痕。尸子叠控不休。该员拷打毙命。捏报病故。拟流改发乌噜木齐。到配巳十五年。应照例安插内地。若已到内地。遇有恩赦。应由该省督抚奏请释回。兹耿毓孝、因病未能起解。可否照已经起解在途会赦之例。准其省释等语。所奏实属错谬。凡拟流改发新疆之犯。新疆年满。仍照原拟流罪。定地安插。今耿毓孝因相验不实。转将尸子拷毙。捏报病故。实属酷虐。即遇恩诏。定例不准减等。乃尚安藉称年及七旬。衰病难以起解。代为声请。明系欲博宽厚之名。违例具奏。尚安不应沽名若此。著传旨申饬。仍交部严加议处。　　

○谕军机大臣等、本日据绵恩奏、派令番役。将陈倚道投递揭帖之家人张贵、并帮同送书之江西举人王晓、拏获到案。据王晓供称、陈倚道曾向伊从学。上年王晓会试后回家。道经时堡司衙门。陈倚道留住过年。告知该州书吏假印重徵。禀过府州。通详巡抚。未见审办。因王晓今年会试。交与文书。携带进京。令张贵投递等语。陈倚道揭报该州假印舞弊情节。既有描摹串票可据。自非无因。王晓系陈倚道业师。因赴京会试。知此事本省未经审办。将陈倚道揭部文书。顺带进京。交张贵投递。尚无不合。著传谕绵恩、即将举人王晓、家人张贵、一并省释。毋庸置议。　　

○又谕、向闻浙省地方官。徵收漕粮。多有浮收加耗之弊。从前王亶望任内。纵容劣员收粮浮冒。苦累小民。王亶望治罪之后。大加整饬。始得稍清积弊。近闻该省收漕弊窦。渐已如前。琅玕才具中平。为人老实。不能真认稽察。顾学潮虽尚知谨饬。硁硁自守。又闻其不能约束伊子。藩司大员。若仅不能约束属吏。尚可推之耳目不周。如竟不能约束亲子。则失之溺爱。更难望其整饬地方。该省收漕情弊。自必须切实严查。以肃漕政而清积习。伍拉纳近在邻省。浙江本其所属。平日必有风闻。著传谕该督、即将现在浙省收漕。是否实有浮收情弊。密行查明。迅速据实具奏。顷据伍拉纳奏称、徐嗣曾自京回任后。应赴浙省阅兵。并著该督于阅兵之便。亲至浙省。密加体访。如得有确据。即行参奏办理。伍拉纳果能秉公察办。究出情弊。尚可宽其失察之咎。倘敢瞻狥回护。代人掩饰。将来别经发觉。即将伍拉纳一并加倍治罪。恐该督不能当此重戾也。　　

○又谕、据穆和蔺奏雨水情形。及粮价平减一摺。已批欣慰览之。及阅单内所开开封、归德、彰德、卫辉、怀庆、河南、南阳、汝宁、陈州、许州、光州等属。均于三月二十、二十一、二十五等日。祇得雨一二寸。惟祥符县于二十八九日。得雨四寸。可见该省各府州属。尚未得有透雨。昨因该抚奏报得雨、未能深透、恐将来实有成灾处所。业经降旨。令该抚留心察看。不可讳饰。随时据实具奏矣。今据奏各属得雨。俱属稀少。望雨情形。已可概见。穆和蔺尚称二麦得此甘澍滋培。可望有秋等语。似此意存讳饰虽现在各属粮价。均属平减。但麦穗结实之时。亟需甘泽优沾。以资充足。麦收可望丰稔。粮价方不致增昂。即大田播种。亦正资时雨优渥。土膏滋润。莳插始有裨益。著传谕穆和蔺、即查明现在缺雨情形。麦收是否歉薄。并于大田有无妨碍之处。据实覆奏。以慰廑念。　　

○旌表守正捐躯直隶景州民杜五妻李氏。湖北沔阳州民卢么女卢氏。　　

○是日、驻跸柳墅行宫至已未皆如之。　　

○戊午。赐扈从王公大臣、及安南国陪臣等食。　　

○敕谕安南国王阮光平曰、惟尔向化输诚。倾心内属。爰效虔恭之悃。屡修贡献之仪。肫款可嘉。文词克茂。兹因朕御赐诗章。并将己酉年例贡。留抵下次正贡。具表遣使陈谢。兼进方物。值时巡于春令。礼成岱宗阙里而还。欣叩觐于行庐。跸旋津淀瀛堧之际。既欢迎于鹢首。复瞻拜于马前。用是赉以文绮。以广乐。俾得睹环海之殷繁。与行营之整肃。今者使臣回国。特赐王锦紀彩纻等物。以昭优眷。国王情殷祝嘏。计已诹吉遵途。喜相见之匪遥。益承恩于靡既。纶音载锡。巽命爰申。特谕。　　

○河南巡抚穆和蔺奏、豫省永城县境内。向有减水沟一道。上承砀山、虞城、夏邑等处坡水。下达濉河。因上年黄水漫溢。现多淤垫。又有申堤一道。系前明嘉靖年间建筑。藉以护卫城池。均关紧要。应请借帑兴修。再减水沟下游。江南萧县境之夏家桥、康家闸一带。俱有淤垫。现咨江省一律挑估。得旨允行。　　

○己未。谕曰、大学士嵇璜、系雍正庚戌科进士。服官有年。精神矍铄。兹当庚戌会试。巳届周甲之期。与新进士先后同年。实系人文盛事。著照从前史贻直之例。重与恩荣筵宴。以为艺林佳话。　　

○御赐诗曰、木天希遇两恩荣。戍茂前庚逮后庚。祖节昔同唐真杲。身阶今似汉韦平。可知袭庆缘修德。所喜力行不务名。黄阁重逢锡褒什。丝纶盛事纪皇清。　　

○又谕、前经礼部奏、内阁中书一项。据吏部咨称、现在候补者。仅有七员。自本年至下届癸丑科。三年之内。恐不敷用。请照例于会试落卷内。录取三十名等语。向例录取中书。系于会试揭晓后。将未经中式墨卷。送入内帘。交主考阅取。朕思移送落卷时。折阅弥封。查对红号。恐有漏洩情弊。而考官阅看墨卷。笔迹亦易于认识。且其时会闱已经彻棘。复行甄录中书。尤非慎重关防之道。向来定例本未周密。况中式进士。引见归班者。十年方能铨选知县。而落第者录取中书。转可即日得官。补缺后、六年俸满。又可内用主事。外用同知。比县令阶级转大。实未平允。著将落卷内录取中书、及学正学录之例。即行停止。俟带领覆试合式之新进士引见后。除已经录用之庶吉士、部属、即用知县外。其余归班进士。再交吏部按照甲第名次。通行带领引见。俟朕记名二三十人。以中书录用。不记名者。仍行归班。如此则考官无从滋弊。而归班进士。添一录用之途。实属两有裨益。所有本年会试落卷。如未经挑取。竟可毋庸办理。即已经录取。亦可不必。嗣后如挑取学正学录。亦照此办理。　　

○谕军机大臣等、本年朕八旬寿辰。各省文武大员。情殷祝厘。前已经朕派定。所有豫省派出之梁肯堂、现已升任直隶总督。川省派出之王站住、亦因病解任。该省督抚藩臬内。自当另派一员。令其届期来京。著即传谕新调豫抚穆和蔺、新授四川藩司和宁、前来叩祝。其河南巡抚印务。著穆和蔺于起程时。交景安护理。四川布政司印务。著孙士毅于和宁赴京时。委员接署。朕于七月二十三日。自热河起程旋跸。伊二人均于二十九日以前到京。随班祝嘏。并可面聆训示也。　　

○予浙江宁海营出洋捕盗遭风淹毙之守备董秉玉、赏恤如例。　　

○旌表守正捐躯直隶束鹿县民梁志汉妻王氏。　　

