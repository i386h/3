<!-- { "loadSidebar": true } -->
○命纂剿捕临清逆贼纪略。谕、今秋山东寿张县逆匪王伦、以邪教煽诱愚顽、滋扰不法一案。奸民敢作不靖。自取灭亡。原属不成事体。然非简派八旗劲旅。并命大学士舒赫德等、前往统率董理。岂能未逾月而蒇事。其间运筹决胜。指示机宜。及斟酌劝惩之要。皆有非臣下所能窥及者。此事虽不过如内地擒缉巨盗。非边徼用兵成功者可比。固无方略之足言。而自始及终。办理此案原委。亦不可不详悉宣示。俾众共晓。著交军机大臣。辑成剿捕临清逆贼纪略一编。进呈阅定。刊刻颁行。至原任山东学政李中简、前在东省。见闻自属真切。亦著派为纂修。令其随同编校　　

○乙酉。孝惠章皇后忌辰。遣官祭孝东陵　　

○谕军机大臣等。据兵部参奏良乡县坐台把总、送到贵州玉屏县传牌内。准云南昆明县、转传云贵总督、饬将十一月十四拜发奏摺夹板一副。兵部公文一角。著令八百里台马沿途赶回等因。请将违例擅用台马之总督图思德、交部议处等语。所奏甚是。著将兵部原摺暂存。俟查明覆奏到日再办。此事甚堪骇异。外省奏事。例不得擅用台马。即遇紧要公事。及关军务者。亦不过六百里加紧而止。乃图思德、辄填用八百里火牌。实属违例乖谬。且奏摺既经拜发。即摺内或有讹错。不妨续奏声明更正。岂可将已拜之摺。复行追回。看来伊所发之摺。必系彰宝案内事件。后探知派有钦差前往查办。故尔亟亟赶回。其中必别有缘由。著传谕袁守侗、前往图思德处、询其赶回之摺。系属何事。令将原摺立时交出。阅过后。仍交伊封奏。并询其因何急须赶回情节。覆加密访。迅速据实奏覆。毋得稍涉瞻徇。致干咎戾。并著传谕图思德、将赶回之摺。所奏何事。及因何赶回之处。即据实明白回奏。仍将原摺、立时交袁守侗阅过。速行进呈。如图思德、稍有捏饰作伪情事。断难逃朕洞鉴。则是伊自速重戾矣。将此一并谕令知之　　

○刑部等衙门疏称、审拟张正举、捉奸毙命一案。得旨、三法司审拟张正举、因捉奸砍死杜应国、及亲姊廖张氏身死一疏。细阅案情。张正举、系廖张氏胞弟。例得捉奸之人。若于奸所将奸夫伊姊杀死。则系义忿所激。尚可原情减免。今张正举、于砍死杜应国后。嘱令廖张氏、假喊强奸。希图卸罪。继因张氏不允。怒其不肯护庇。辄持刀立毙其命。情同故杀。即以卑幼殴大功姊死之条。问拟斩决。亦不为枉。但廖张氏犯奸。实有确据。其擅杀究系捉奸。张正举、著改为应斩监候。秋后处决。以昭平允　　

○吏部右侍郎吴绍诗、以老乞休。允之　　

○丙戌。谕军机大臣等、据高晋、裴宗锡奏、怀宁县拏获卖新闻之杨世荣、起获字单刻板。内系伪造平定东省逆案上谕、及淮安被水情形一摺。所奏尚是已于摺内批示。但阅该犯杨世荣供、因见江宁许姓刻字店内。有代王添顺书坊刻板九块。询系平定东省逆匪之事。该犯亦思刊刻渔利。商同胡老八、摘写编造。刊刷卖钱等语。是此案发觉。虽在安徽之怀宁县。而首先编造刊印。则始自江宁刻字店之许姓、代王添顺刻板九块。致该犯杨世荣等、踵思摘写。刊刻卖钱。是江宁之许姓、及王添顺、实为此案罪魁。著高晋即将刻字店之许姓、及王添顺、并同编之胡老八、拘拏到案。严讯起意编造付刻。始自何人。务得确实供据。先将许姓、王添顺、派委妥员。严行管押解京。交军机大臣、会同刑部、严审重究。毋致兔脱。其供出编造之犯。并著缉获录供。一并解京质讯。其江宁许姓店内、原刻板九块。所叙何语。亦不可不彻底根究。并著高晋、即派诚干大员、前往该店。将板九块、立时起出。验明封固。亦即解京备核。至此案杨世荣、系在安省就获。而王添顺令许姓书坊刊刻。则系江宁省城之事。高晋虽驻河工、董办堵筑诸务。省会重地。岂有不交在城司道等官、及伊中军、家人、留心查察。何竟听其售卖日久。毫无见闻。直至传播安省。始经该处地方官盘获。高晋所司何事。以久任封疆。不应疎略若此。甚属非是。高晋、著传旨严行申饬。其所交查拏紧要各犯。务须上紧严拏。毋任漏网。如再不认真查办。则其取罪尤重。必不能复为曲贷也。将此传谕高晋、并令裴宗锡知之　　

○又谕、现获之杨世荣、自应照妖言惑众例。从重问拟。其供出同编造之胡老八、亦系案内要犯。除谕高晋、在江宁等处严拏外。并著裴宗锡、速饬安省各属、上紧缉拏务获。派委妥员。严行管押。解京审办。至此案系在安庆地方。经怀宁县知县盘获。该抚自应一面录供奏闻。一面知照总督、协拏要犯。并案查办。方为正理。至高晋、现在淮徐一带、办理河务。此事并非伊所办。乃摺内会衔合奏。殊属非是。高晋必不知此事。已另降旨申饬。督抚办理地方公务。于常行案件。例得联衔入告。至遇关系紧要之事。即当各就所办。迅速直陈。今裴宗锡摺内、列入高晋之名。不过因此事首先编造刊刻。系在江宁。恐先行奏闻。未免于总督有碍。故以此为取和之意。以此类推。设或总督有不公不法之事。巡抚亦必不敢据实上闻。封疆大吏、岂宜如此意存瞻顾耶。裴宗锡、著传旨严行申饬。此旨并著寄与高晋阅看　　

○命大学士李侍尧、在紫禁城内骑马。并赐黑狐端罩　　

○以头等侍卫德保、为正蓝旗满洲副都统。冠军使明善、为镶红旗汉军副都统　　

○丁亥。上诣皇太后宫问安　　

○幸瀛台　　

○戊子。谕、和郡王绵伦薨逝。伊虽无子嗣。现有亲弟二人。按兄终弟及之例。应得袭爵。著宗人府于绵偱、绵倬除服后。带领引见。候朕简定。至向来王等袭爵。惟军功勋旧诸王。例应世袭罔替。此外如怡贤亲王之公忠体国。经皇考特恩。有世袭罔替之旨。亦应遵守勿替。其余恩封诸王。袭爵时、例应以次递降。盖承恩封爵。宜有亲疎之别。若不限以等差。则国家延祚奕世。王爵愈积愈多。既不免于冗滥。且与勋劳世及者。无所区分。亦非所以昭奖劝。此展亲之恩。不得不示之节制也。即如和勤亲王永璧、袭爵时、已应降袭郡王。朕念其为和恭亲王嫡长子。朕之亲侄。不忍降封。是以仍袭亲王。迨至绵伦、则不得不递减为郡王矣。今继绵伦袭爵者。于例应降封贝勒。但朕究念其为和恭亲王之孙。且绵伦袭爵未久。即婴疾早逝。弗克长享藩封。殊为可悯。今若照例改为贝勒。则是和恭亲王薨后。未五年而王爵已失。于心实有所不忍。此次仍著加恩袭封郡王。将来再遇应袭时。即照例递行降袭。又念诸王递降之例。自贝勒贝子公以下、至奉恩将军、不过六七传。即至奉恩将军世袭罔替。朕心仍有所不忍。嗣后著加恩、凡亲王以次递降者。至镇国公而止。郡王以次递降者。至辅国公而止。其公爵、均著世袭罔替。俾我大清国亿万斯年。亲王郡王之子子孙孙。均得永延世泽。恪守恩封。以称朕笃厚宗亲至意。著为令　　

○吏部议覆、编修励守谦等借欠不还、并御史范宜宾等审讯草率。请分别议处。得旨、励守谦、学问本属平常。亦非办书馆必不可少之人。著照部议革职。富尔敏、与范宜宾、同城办事。漫不经心。扶同率结。亦著照部议、降二级调用。至纪昀不能约束伊子、致令借欠生事。固属咎有应得。但其学问尚优。为四库全书处得力之人。著从宽改为降三级留任。仍令在馆办里总纂事务。张若溎、于范宜宾等审断未协之处。既经查出。并不即行参奏。实属不合。但询无瞻徇嘱托情弊。著从宽改为革职留任　　

○旌表守正捐躯之河南西华县民誗天来女誗氏　　

○己丑。谕军机大臣等、据图思德奏、巡查关隘、探得边外信息缘由一摺。已于摺内批示矣。前据兵部奏、该署督用八百里传牌、赶回奏摺。恐未必即系此件。业经传谕图思德、令将所奏究属何事。何以亟须赶回缘由。明白回奏。并即将赶回原摺、交袁守侗看过。一并驰封进呈。该署督务须据实奏出。倘稍有讳饰作伪。则更自取重戾矣。至所奏总兵吴万年禀称。缅匪欲恳求纳贡投诚。恐难凭信等语。所见尚是。缅酋狡诈百端。前此屡求输诚纳贡。迄无信息。则其诡词诳说。实不足信。将来如缅匪差人到关探信。即应将来人拘拏严讯若仅系进贡叩关。不送还内地之人。该督亦应明白晓谕。以尔缅甸、本为天朝服属土司。久同臣仆。又何投诚之可言。即贡献象只方物。我天朝何物不有。岂以尔等贡献为事。尔知悔罪输诚。将从前拘留之官员杨重英、苏尔相等、及兵丁人等。尽数送出。方见尔诚心感悔本部院为尔据情奏闻大皇帝。或可冀鉴尔忱悃。仰邀恩准。此后尔等夷民往来。即可照前贸易。永享太平乐利。若不将所留内地之人送还。徒尔狡语投诚。虽贡象亦属无益。尔等鬼蜮伎俩。断难施逞。本部院亦必不为尔所愚。率行代奏。总之尔等、如果欲求降。非送还内地官人不可。若一年不还。即一年不彻兵开关。甚至十年、二十年、亦然。以天朝力量。办此蕞尔蛮陬。何不可待之有。岂肯因阅时稍久。遂尔轻宥耶。如此明白宣谕。缅匪自知畏惧。仍饬在防镇将。操演严防。毋稍疎懈。悉遵前旨妥协办理。将此一并谕令知之　　

○又谕曰、阿桂等所攻甲尔纳一处。为进剿得式梯、噶尔丹寺路所必经。贼匪自必悉力拒守。攻之颇为不易。其得式梯、噶尔丹寺两处。谅亦相同。但形势均属自上压下。尚无难设法攻取。且有大炮轰摧。尤可望其迅行得手。惟是大兵罙入。功在垂成。一切倍宜慎重。固不可过于宽缓。使贼匪得以负固稽诛。亦不可冒昧轻进。致有小挫贻误。阿桂等、惟当斟酌妥行。又据奏、绰窝斯甲到军营。即令至卡前晓谕众番。似觉心动。是绰窝斯甲、尚知顺逆。诚心内向。至其密告亲戚。谋将土司擒献之言。虽有赓噶等在旁监视。未识曾否闻其密语。如所言果系如此。尚属意图报效。阿桂或再察其在营举动安妥。不妨赏给蓝翎金顶。以并示奖励。不必复交成都安插　　

○吏部等部议覆、内阁学士嵩贵奏、乡会试定有回避。立法最严。其余考取满汉中书、助教、笔帖式、恩监生、繙译生员、并贡监考职、以及各学教习等项。阅卷官子弟族人、及有服姻亲。向无回避之条。请照乡会试例。一体回避。应如所请。阅卷大臣、监试御史、及随同阅卷之员、一经入场。所有应行回避之子弟宗族姻亲。俱令本官自行开出。知会承办衙门、并监试御史、于名册内扣除。一概不准与试。如不自行开出因而中式。将考官及本生等。分别议处黜革。从之　　

○豁除江苏常熟县、乾隆三十四年分。冲塌民田四十顷八十三亩有奇额赋　　

○旌表守正捐躯之直隶卢龙县民罗廷桂妻张氏　　

