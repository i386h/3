<!-- { "loadSidebar": true } -->
○壬申。谕、今年夕月坛。旧例系遣官之年。但朕即吉之后。一切祭祀典礼。初次举行。朕皆欲躬亲。以展诚敬。八月初十日夕月坛。朕亲诣行礼。　　

○又谕、据总督李卫奏称、直隶被水地方。已分别轻重赈恤安插。悉心经理。惟沧州漫口二处。淹浸为多。若不速行堵御。则秋田既伤。明春麦又失望。此处堤工、原属天津同知杨灏所管。伊尚谙练河务。近因辖属太远。将沧州、南皮、二处运河。分归新设之通判陈韶兼理。该员未悉河务。而杨灏遂乘机推卸于知州陆福宜、通判陈韶、至今尚未议动何项银两。办料兴工。臣一面飞调杨灏、回工协办。一面飞咨河臣。早为定议。抢筑完固。其余各处漫溢民埝。小处已多堵筑。尚有工程稍大者。可否量给口粮银两。助其工作等语。沧州漫口二处。田庐受伤。此时堵筑兴修。不容刻缓。乃该管河员等、互相推卸。以致迟误工程。甚属不合。著总督李卫、河臣朱藻、顾琮、查明分别题参。交部议处。至民埝工程。虽旧例系民间自行修补。朕念两年以来。地方叠经水患。民力艰难。其工程稍大之处。著该督等、委员确查。赏给银米。即寓兴工代赈之意。俾穷民力作糊口。而残缺堤埝。亦得速行告竣。该可即传谕该督等知之。　　

○监察御史五禄顺奏、考取缮本生监。分派各部院。缮写清本。于部务亦得练习。但三年期满。咨送吏部注册。回旗需次候补。旷闲日久。势必将素所熟练者。渐至生疎。而屡次更换。未免候补人多壅滞。请嗣后缮本生监、期满仍留部院行走。俟得缺后。再以考取之人。陆续顶补。得旨。如所请行。　　

○考选奉天等处官员军政。有疾官一员。年老官十六员。其曾经出兵效力。著有军功者。给与全俸半俸如例。　　

○癸酉。上诣畅春园问皇太后安。　　

○甲戌。谕曰。贵州总督张广泗摺奏、湖广运往接济黔省米石。请存贮新疆等处。此事著办理军机大臣等密议具奏。朕看张广泗办理苗疆军务。甚合机宜。即区画善后之策。亦属妥协。但其意中似以折冲御寇为重。而以抚绥休养为轻。殊不知休养在于无事之日。较之经理于有事之时。关系更大。盖国家以民为本。民以食为天。平时则豫筹积贮。歉岁则多方赈恤。使小民乐业安居。不致流离失所。此息事之先务。即弭变之本图。封疆大吏、所最当留心者。即如黔省运米一事。有水路可通之处。则当舟运。如必从陆路者。亦当相度地势。开辟道途。以省挽运之力。庶于地方民生。大有裨益。可一并谕张广泗知之。　　

○又谕、朕前降旨令各省副将、参将、未经引见者。轮流来京引见。并令该督抚提镇、将伊等操守办事。及操练营伍如何之处。于本人来京时。具摺奏闻。但所奏之摺。与引见之员。往往不能一时同到。难于稽查。嗣后于具摺之外。将该员送部时。即将所出看语。叙于咨文内。兵部于引见之日。注于该员名下。以便观览。　　

○缓徵山东德州卫、本年雹灾新旧钱粮。并乾隆二年、被水停徵之齐河、临邑、等三十二州县、东昌等四卫、其本年新粮。亦缓至秋后徵收。　　

○调四川川北镇总兵官高钰、为山东兖州镇总兵官。起原任总兵官周一德、为四川川北镇总兵官。　　

○乙亥。免山东长山、宁阳、汶上、曹县、钜野、观城、福山、高密、益都、临淄、寿光、临胊、等十二县、雍正八年、被水冲决田地、无徵银一千三百一十三两有奇。并乾隆元二年、未完银两。悉行豁除。　　

○丙子。上诣畅春园问皇太后安。奉皇太后幸圆明园。　　

○翁牛特扎萨克多罗都楞郡王齐旺、贝勒额勒德卜鄂齐尔、故。赐祭如例。　　

○旌表守正捐躯江苏邳州民吴伯平妻、高氏。　　

○丁丑。上诣畅春园问皇太后安。　　

○谕、江南地方。今年五月。雨泽短少。六月虽经得雨。未能沾足。朕心甚为忧虑。已屡降谕旨。令该督抚豫为筹画。悉心经理。今思冬月即徵收漕粮之期。田亩既苦歉收。则官粮难以输纳。著该督抚出未暂停徵收。将是否成灾、及成灾分数。逐一确查。其成灾者。自应照例题请豁免。即不成灾之处。收成既薄。需米孔殷。亦应照雍正十二年之例。每米一石。折银一两徵收。计算此时米价。在小民办纳。已省一半之费。而地方多留米谷。于民食又大有裨益。该部可即速行文。谕江南督抚知之。　　

○直隶河道总督朱藻遵旨议奏、东西淀河。添设垡船疏浚淀中河道。虽非治永定河本务。但淀河为浑流达津之路。下流疏通。则永定河可免哽咽之虞。于河务实者裨益。今东淀应设垡船二百只。现已造成。西淀应设垡船一百只。尚未造完。请将已成船只。先行分发两淀。安设试用。得旨允行。　　

○大学士尹泰、再以年老不胜机务。具疏恳辞。命以原官致仕。　　

○戊寅。礼部议准、刑部郎中柴鹤山奏称、科场慎重关防。一族之人。虽服制稍减。而亲谊尚存。或考官阅文。将本族之人取中。未免有涉嫌疑。请嗣后内帘官子弟、及本族之人。仍照旧例。概令回避。从之。　　

○刑部郎中石柱奏、向例旗人犯军流等罪者。止以枷责完结。自雍正四年定例。汉军暨辛者库包衣佐领旗鼓佐领人等、犯军流者。俱按所犯编发各省地方。嗣于乾隆二年。改汉军发遣之例。仍以枷责完结。辛者库包依佐领旗鼓佐领人等、与汉军同属旗人。亦请遵照旧例。画一办理。得旨。允行。　　

○参领王廷臣奏、京城九门。南之崇文、宣武、北之安定、德胜、东之东直、西之阜成、等门。向未修有石路。每遇阴雨泥泞。行走维艰。请增修石路。以惠行旅。再外城广渠门、至广宁门、东西十余里。系商货丛集之要路。亦应增修联络。得旨。修理石路。著交常明。　　

○己卯。谕、朕于八月十九日。亲诣泰陵行礼。当此禾苗在地之时。向导官员。平治营盘基址。不必太早。可于起行之先数日前往。所有驻跸之地。不过略加收拾。止令洁净。毋庸过为修整。其有妨民地田禾之处。前已降旨赏给价值。即著该督李卫委员确估。会同向导统领照数给发。其所需银两。在内库支领。不必动地方钱粮。　　

○大学士等议覆、通政使雅尔哈善奏称、旧例呈进本章。不合式者。由内阁交通政司驳回。月底汇奏嗣于雍正二年停止。陈奏事件。既经驳回。自应汇奏。以存慎重。请嗣后驳本仍按季汇摺奏闻。至内外官一切章奏。宜将事情剀切抒陈。明白简当。其恭谢陈情等本。亦期于能达情愫而止。不得滥用浮词。铺叙颂扬套语。应如所请。从之。　　

○户部议准、江西巡抚岳浚奏称、赣县、宁都、二县俱有本色兵米。请将宁都县升科正副漕粮二石四斗七升。徵解赣县抵作兵米。即于赣县兵米内扣解。抵作宁都县升科漕粮嗣后陆续升增。一例改拨抵补所有耗米。亦照例扣解。从之。　　

○兵部奏请、江宁等处驻防弁兵。休致革退者。向有外省留养之例。嗣因在外滋事。勒令归旗。但旗人生齿日繁。若将外省驻防之人。复令来京。势不能概行养赡。请嗣后驻防各处之休致革退弁兵等。如彼处有可倚赖者。仍准在外留养。其在京休致革退之弁兵等。有子弟在外居官披甲者。亦准出外就养。至八旗各佐领下。现在壮丁充裕。足敷补用。请将外省壮丁。回京顶甲之处停止。再绿旗官员。所有应行题参咨参之处。亦照品级。分别办理。得旨。在京休致革退官兵等。不准令往外省就养。余依议。　　

○庚辰。吏部议覆、户部郎中董启祚奏称、官员密奏事件。请交内廷大臣查办一摺。查密摺言事。必须涤除欺罔。据实敷陈。如有挟诈行私等弊。自不可不豫为防维。请嗣后密奏事件。发交内外大臣、查审查议。倘有挟私妄奏。即照例分别议处。得旨。允行。　　

○户部议准、松江提督南天祥奏称、下江狼山淮扬等营、支放兵米。冬春多给本色。夏秋多给折色。兵丁食贵。端由于此。请倒换支给。每年夏秋二季。概给本色。冬春二季。概支折色。从之。　　

○兵部议准、两江总督那苏图咨称、武职军政。乃激扬大典。如有贤能之员。或因身在服中。不得入于卓荐。未免屈抑。请嗣后应行卓异人员。服制未满者。准其一体卓异。服满日照例升用。从之。　　

○工部议准、直隶河道总督朱藻奏请、永定河、额设河兵二千名。前经裁汰一千四百名。现存河兵六百名。南北两岸、共十八汛。每遇汛期抢护。未能敷用。请于裁汰河兵内。酌添六百名。连现存河兵、共一千二百名。分派各汛。在工力作。再南岸原设千总一员。专管兵丁。把总一员。分管下七工汛地。北岸原设千总一员。分管上七工汛地。兼管兵丁。其把总一员。拨令专管石景山汛。今河兵既已酌增。请将分防石景山汛把总掣回。仍归北岸。专管上七工汛地。其北岸千总、专管兵丁。至石景山汛、添设千总一员守护。从之。　　

○前任都察院左都御史马尔泰参奏、原任陕西总督刘于义、徇庇属员。糜费军需。请革职治罪。内阁学士岱奇、内阁侍读学士阿兰泰、不能查明弊窦。请一并议处。得旨。该部核拟具奏。刘于义著革职。交部治罪。岱奇等交部查议具奏。　　

○赈陕西咸宁、镇安、二县、本年水灾饥民。　　

○以户部左侍郎喀尔吉善、协办步军统领事务。　　

○是月、直隶总督李卫奏、唐县、固安、雄县、霸州、博野、肃宁、满城、新城、完县、沧州、青县、蓟州、唐山、任县、南和、平乡、河间、蠡县、永平、保定、鸡泽、高阳、等二十二州县。因近日绵雨连旬。洼地被涝。其续生蝻子之固安等州县、现在设法消除。亦能减少分数。得旨。朕正为雨水过多。倍切忧虑。览奏情形俱悉。其被水处所。当加意赈恤。至蝗蝻何尚有如许之多。此皆地方有司、奉行不力。与察查不周之所致耳。卿其加意料理。至近日天气渐次晴霁。朕心稍慰。但须多晴数日方佳也。　　

○又奏、直属年景情形。并查办赈恤事。得旨。所奏俱悉目今天高气爽。无霖雨之忧矣。高地禾稼。尚属可望。想差胜于去年也。至赈恤之道。以速为贵。又不可因速而有冒滥不周之处。但今年汝所料理一切。总不如往时。目下精神如何。殊廑朕念也。　　

○又奏、秋后雨水过多。各处地气潮湿。皇上展谒泰陵大礼。请缓至霜降后举行。得旨。朕旨已定。必当躬往。即营盘稍有潮湿。朕不怪也。　　

