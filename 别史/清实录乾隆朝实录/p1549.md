<!-- { "loadSidebar": true } -->
○谕、刑部秋审情实招册内。有案犯定谳时。已逾该省热审之期。而九卿秋审、即提入本年册内请勾者。此虽该犯情罪重大。法无可缓。用速宪典。以示创惩。但朕详阅招册。见其中情罪等差。尚有应行区别者。如一人连毙二三命、暨妖言惑众、传习符咒。并官员侵渔帑项、勒歛民财之类。非残忍已极。即有关于民俗官坊。自不得不早正典刑。以昭炯戒。然亦应于秋审时。该部将此等案件、另开罪犯情单奏明。至寻常谋故等案。虽情节本无可缓。而定案期限。适在秋审后。此亦时会偶值。自可令其幸延一年之生。何必亟亟为也。将使天下好名无识之徒。不揆本末。转疑法司亟议勾当。未免意存刻核。甚无谓也。即如前此按察使阿永阿奏、因奸谋杀本夫条内。有奸夫应按律斩候者。恐定谳时已过秋审。请令刑部即行归入本年秋审情实一节。该部亦已议准。此等谋杀之案。若系奸夫起意。则奸夫已按律斩决。无庸更俟秋审。若起意本由奸妇。则奸妇亦已凌迟。其奸夫自不妨照例监候。如虑其迟至下年或遇停勾。益致稽戮。则该部原有停勾年分。将重犯另请正法之例。亦可无庸置议。朕办理庶政。从不豫存成见。其应速行正法之犯。令其具奏入于秋审。固非有意从严。其可以不必速办之案。令其仍照往例。亦非有意从宽。惟斟酌情理。期适当于协中之治而已。将此通行传谕知之。　　

○又谕曰、熊学鹏、著调补刑部侍郎。仍署理兵部侍郎。兵部侍郎员缺。著谢溶生调补。仍留江西学政任。　　

○又谕、前因挖薓人夫。肆行鬨闹。副都统巴岱、不能办理。乃反为所胁。给票遣往。怯懦之至。断不可容。是以将巴岱正法。萨喇善身为将军。当闻信时、即应将巴岱严参。并应亲往查拏众犯。迅速办理。乃彼时既未亲往。及朕传谕申饬。亦未前往。仍以访拏罪人。解到吉林审讯等语具奏。殊堪骇异。看来萨喇善、竟似天夺其魄。福泽尽矣。著革去将军、发往伊犁。效力赎罪。吉林将军员缺。著恒禄补授。所遗建威将军员缺。著如松补授。　　

○己卯。上御依清旷。勾到奉天、陕西、湖广、情实罪犯。停决湖广绞犯一人。余六十五人、予勾。　　

○庚辰。旌表守正被戕之四川邻水县民邱洪绪女邱氏。守正捐躯之河南封邱县民王钜女王氏。　　

○辛巳。御史朱嵇奏、请严禁收漕积弊。查仓廒设斛、斗、升。所以分别户之大小。粮之多寡。惟恐浮收升合。今则置斛不用。虽数十石百石者。概以斗量。取其为数广而狼籍多。斗取其平。定例刷以木板。今则多用尖斗。一邑之中。有米万石者、数万石者。以斛斗之弊。积其零星之数。不啻大半过之。于是官吏交通。约其浮收米数。已足正额。遂闭廒不收。包揽纳米之人。又将未完人户。大半以银折米。富户幸其简便。小户苦其守候。是以私折之价。倍于市价。至于暗开斛角。密宽斗面。浮冒尤甚。诸弊皆风闻所及。请饬有漕省分督抚严察。得旨、摺内所称置斛尖斗诸弊。或实有之。然则有漕省分督抚、诚何为者。至折银一弊。实属骇闻。然不可漫以风闻加诸各省。著朱嵇据实指参。余著该部速议具奏。寻朱嵇覆奏、收漕折银一弊。实由置斛尖斗而生。盖恐浮收过多。发卖为难。臣原摺所云包揽纳米之人。即折银之薮也。其弊皆由揽户串通吏役。交粮者利其简便。或银或钱。一付揽户。足不履仓而得完米票。臣习知江浙多有此弊。近闻有漕州县、大半若斯。至该州县侵蚀。未得确据。无由指参。得旨、该部速议具奏。　　

○谕军机大臣等、御史朱嵇摺奏、各省收漕。有暗开斛角。密宽斗面。且或置斗不用。专以斗量。又零尖浮收。至所收已经足额。即令各户折价等语。已饬部速议。并令该御史指参矣。徵收漕粮。向多积弊。屡经降旨厘剔。渐就肃清。如该御史所奏置斛用尖斗诸弊。或系该上司查察未周。以致不肖州县、乘机舞弊。亦不能保其必无。然各督抚并未见查参一二。至兑漕封仓之后。复行折价。尤属骇闻。如果有之。则营私蠹民。莫此为甚。该督抚自当严参治罪。以示创惩。岂得漫无觉察耶。现在正届收漕之候。著传谕有漕省分督抚、速即留心访查。据实具奏。寻山东巡抚阿尔泰、河南巡抚胡宝瑔、湖北巡抚周琬、浙江巡抚庄有恭、均奏访查收漕州县、实无各项弊端。俱报闻。江苏巡抚陈宏谋奏、访有署丹阳县知县四格、遇米多大户。徵收时、私索外加五升。书役复索钱文。现参发审在案。余俱守法无弊。得旨、览奏俱悉。调任江西巡抚胡宝瑔奏、江西漕务。臣莅任时、已经收竣。悉心体访。尚无积弊。得旨、览奏俱悉。湖南巡抚冯钤奏、开斛宽斗浮收折收诸弊。除饬道府确查外。复密差亲信人役。潜扮花户。买粮上仓。并赴各州县暗访。实无其事。得旨、览奏俱悉。又批、似此作用。可偶为而不可登纸笔也。　　

○壬午。调广东布政使宋邦绥、为山西布政使。以福建按察使史奕昂、为广东布政使。广西苍梧道富明安、为福建按察使。　　

○癸未。上御依清旷。勾到浙江、江西、安徽、江苏、情实罪犯。停决浙江斩犯一人。余九十人、予勾。　　

○谕军机大臣等、据阿桂等奏称、明岁遣绿旗兵丁、前往伊犁屯田。应调派大员管辖。乌噜木齐、有达启、金梁、同管屯田。请将金梁分派伊犁等语。乌噜木齐、虽亦有屯田事务。但事已就绪。不比伊犁初次办理。且金梁素系兼管哈萨克贸易事。哈萨克现闻伊犁屯田。必驱牲只前往。可传谕安泰、明岁遣兵丁往伊犁时。即令金梁管领。并传谕阿桂知之。　　

○甲申。上御万树园幄次。赐扈从王公大臣、及蒙古王公台吉、扎萨克王公台吉、杜尔伯特亲王车凌乌巴什、回部郡王霍集斯等宴。　　

○乙酉。上奉皇太后自避暑山庄回銮。　　

○诣皇太后行宫问安。　　

○谕军机大臣等、据舒赫德奏、叶尔羌、哈喇沙尔、英吉沙尔、各驻防马兵。除卡座牧厂差遣外。所余无几。未便调赴伊犁。现与阿桂札商、拟酌遣三百名前往。著即照所请行。至所奏叶尔羌各城兵米无缺。惟所交腾格钱文。不敷支放。该地虽系新定之区。现在安静无事。即如近日迈喇木等变乱。数百兵即行剿尽。可见驻兵无须太多。各城所交钱文支放不敷。恐亦十欠其三耳。若将该地兵裁三留七。则驻兵千名处。尚余七百名。所差无多。自足敷用。盖此时伊犁未驻大兵。该地自当略驻兵丁。以现有之兵。食彼处所交之粮。将来派往伊犁。并可就近移拨。若伊犁大兵驻定后。叶尔羌等处、均属边徼。既有办事官员。应酌量兵丁数名。其余应遣往伊犁者、即行遣往。应彻回者、即行彻回。不惟不费内地之力。而伊犁驻兵。亦无庸另筹矣。再叶尔羌等处、哈密、吐鲁番回子。酌留数人。敷通事之用足矣。余亦著彻回。总之办理边疆事宜。不可糜费内地财力。即伊犁驻兵后。亦祇可食彼处所获之粮。无须拨运。祇拨解银两。方为长久之计。朕意如此。可传谕舒赫德、照此办理。并传谕阿桂知之。　　

○是日、驻跸喀喇河屯行宫。　　

○丙戌。兵部议覆、闽浙总督杨廷璋奏称、台湾北路左营林圯埔、地方偏僻。请添设塘汛。于盐水港汛内、拨外委一员驻劄。于石榴班汛内、拨兵十名。估建营房。应如所请。从之。　　

○抚恤安徽宿州、凤阳、怀远、虹县、灵璧、凤台、泗州、盱眙、天长、五河、及凤阳、长淮、泗州、三卫等、十三州县卫。本年被水灾民。并予缓徵。　　

○是日、驻跸常山峪行宫。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百二十二


大清高宗法天隆运至诚先觉体元立极敷文奋武孝慈神圣纯皇帝实录卷之六百二十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十五年。庚辰。十月。丁亥。月食。　　

○上御行殿。勾到河南、山东、情实罪犯。停决河南绞犯一人。山东斩犯五人。绞犯二人。余七十七人、予勾。　　

○谕军机大臣等、刑部议覆、庄有恭具题参革已故句容令周应宿、应追代赔盗劫库银、无力请豁一本。原题内代赔字样。殊属错谬。库贮系县令专责。既经被劫。该员方有疎防之罪。其所失银两。自属分内应赔。所谓代赔者、原指属员无力完款。各该上司代为分缴而言。若以盗劫而谓之代赔。将代盗赔乎。向来应追款项。如实系无力。原有时格外加恩。量予豁免。至此案银两。所谓典守者不得辞其责。非寻常欠项可比。地方官取具甘结。详请题豁。竟称代赔。虽系外吏相沿故套。然似为之抱屈矣。此事未可遽信。已有旨不准宽免。并将此传谕庄有恭、令其确查据实奏闻。　　

○又谕曰、张师载奏、查勘微山湖水摺内。有济宁州沿湖民田、共涸出三四百顷等语。所奏殊不明晰。今岁江南高宝一带、间有被水处所。而济宁等处、并未闻被淹。该督所奏涸出地亩。系前此疏浚微山湖、伊家河、等处河道时、消涸未尽之地耶。抑系今岁新淹之地耶。从前兴修水利后。阿尔泰、陆续奏涸出二三千顷。如此时又续有涸出。固伊等宣洩得宜之明效。实可嘉矣。若系今岁新淹地亩。则该督抚何以并未豫行奏闻。且现今所涸。祇有此数。则未涸者必尚多。究竟被淹处所。共有若干。成灾与否。摺内亦未奏及。此等事为地方民生所系。岂得不早为详悉入告耶。著传谕张师载、阿尔泰、令其将此项地亩。究系何时被淹。共有若干之处。作速查明据实具奏。　　

○户部议覆、御史朱嵇奏、漕粮浮收改斛等毙。向俱定有科条。但日久法弛。州县官复蹈故习。自应严禁。请行令漕督、并该督抚等查察。有情毙者指参。未经查出之该管道府、参处。不行参奏、别经发觉。将该督抚等严加议处。从之。　　

