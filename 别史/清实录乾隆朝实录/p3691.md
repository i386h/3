<!-- { "loadSidebar": true } -->
○又谕、川省拏获邪教一案。据福康安、秦承恩究讯。竟倡自湖北襄阳。及竹溪地方。毕沅系该省总督。平日岂竟毫无闻见。乃所管地方。有此等邪教。该督既未查明具奏。且川省委员。前赴竹溪。查拏案内陈金玉等要犯。而该犯等夥党。至有夺犯伤毙差役之事。川省已据委员禀报。经福康安具摺奏到。岂毕沅于所属有此等重案。近在境内。转无闻知。该省地方官。亦岂有不行禀报之理。竟未奏闻。是何意见。况四川、陕西、俱经咨明湖北会同搜缉。而毕沅至今竟无一字奏及。则该督所司何事。又安用此封疆大吏为耶。著传旨严行申饬。　　

○又谕曰、秦承恩奏、拏获邪教各犯提省严讯一摺。此案昨据福康安奏到。案内各犯。转相传授。牵连陕西、湖北、河南各省。同恶相济。而所编合同经内。并有开弓射箭到长安。违悖不经。及牛八为朱字之语。是非谋叛而何。今秦承恩于访闻后。即经先后拏获萧贵、张大用等七十余名。是被其煽惑之人。为数必多。秦承恩即当速行迎赴前途。亲加严讯。督率擒拏。庶可免意外疎脱之虞。即如川省委员。在湖北拏获陈金玉一犯。尚被抢夺。何况匪犯如许多人。岂可不加意防范。乃秦承恩尚安居省城。令将所获各犯。提解来省审讯。尤属不知缓急轻重。著再传旨严行申饬。姑念案内要犯。当经拏获多人。是以仅行交部严加议处。倘现获人犯防范稍疎。致有一人逃逸。必当重治其罪。秦承恩惟应迅速亲加严究。此外如尚有究出夥党。即行督饬官弁。跟踪躧缉。按名弋获。务使毋留遗孽。以期稍赎前愆。至陕西藩司阿精阿、已擢授刑部侍郎。该员系刑部司员出身。谙习审案。现在该省有邪教重案。臬司姚学瑛、不过照常供职之员。未必能办理得当。此案即著阿精阿、在彼帮同秦承恩严切审讯。逐加根究。俟案犯全行拏获。审办完竣。阿精阿再行来京供职。其案内拏获人犯。陕省已有七十余名。将来各省究出查拏人数。自必更众。若俱拟以骈首。未免为数过多。将来审明定案时。自应将首犯按律凌迟。其传教惑众要犯。亦应问拟斩决。其余为从之犯。当分别发往黑龙江等处。给索伦达呼尔为奴。以示惩儆。至此案昨据福康安奏、讯据获犯王友学等供词。其教似倡自河南。今据秦承恩奏、提讯萧贵供、系襄阳县人。来至陕省种地。于五十七年回至襄阳。见伊妻弟樊学鸣、称有同县人宋之清、传习西天大乘教。该犯听信。遂在襄阳传习经卷。五十八年复至陕省。转传萧正杰等语。是此案邪教。看来竟系湖北省匪徒倡立。转相传授。不可不于楚省实力查办。昨已有旨专交毕沅、令其亲赴竹溪县浑屯沟地方。将逸犯王大烈、陈金玉、及夺犯伤差之各犯。严拏务获。今襄阳地方。既有宋之清传习邪教。则该处尤为匪犯藏匿之薮。必须彻底究办。竟著责成毕沅、于竹溪县拏获逸犯后。即亲赴襄阳。将宋之清、樊学鸣、及此外转相传教各犯。逐一密访严拏。务尽根株。毋使一名漏网。如有供出人犯。即按名跟缉。从严办理。毋使稍有不实不尽。其川省拏获之韩陇、胡胖子、二名。并著福康安迅速严鞫。先行录供具奏。福宁已调任河南。著于接奉昨旨后。迅即驰赴登封县无影山。将该犯供出之牛八又名朱红桃一犯。及所称弥勒佛转世现生无影山张家各情节。切实根究。设法查拏。速行就获严办。再此案事关邪教。牵连数省。必得福康安亲身督率。归案总办。著福康安自行酌量。或至河南提犯究讯。或竟赴襄阳。亲加提审。统俟全案办竣。再由该处前赴云南。道路亦不为纡远。但案犯人数较众。若全行提解。恐中途或有疎虞。福康安应酌量案情。将各省获犯内。有必应提同质究之要犯。摘提数名。俾案情不致遗漏。人数亦不至过多。更为妥善。福康安等、惟当一体迅速查拏。将首要各犯。及传教夥党。搜捕净尽。严行究办。以绝根株而示惩创。方为不负委任。再此案倡立邪教。首犯究系何人。本日秦承恩摺内所称襄阳县宋之清、祇系传习邪教之人。即福康安昨日所奏究出之陈金玉等。亦祇系传教要犯。总非倡立邪教首犯。是否首犯即系名朱红桃之牛八、抑另有首先倡教之人。未据究出。并著福康安、秦承恩等。提集现获各犯。切实根究。务将首犯究明。严拏务获。毋任稍有遁饰。又秦承恩奏拏获邪教案犯。系由总兵皂君保、咨会访拏。是皂君保尚属留心。并著秦承恩、将此案是否实系该总兵访拏破案之处。据实具奏。将此再由六百里加紧各传谕知之。　　

○是日。驻跸常山峪行宫。　　

○丙子。谕、此次自热河回銮。经过黄土坎、青石梁一带。遇雨泥泞。所有刮泥兵丁。著加恩每名各赏银一两。以示体恤。　　

○又谕曰、镶白旗汉军都统员缺。著松筠补授。仍令庆桂署理。　　

○直隶总督梁肯堂奏、冲失炮位。陆续全获。验明系年久无用铁炮。应销毁存营。改作军器。报闻。　　

○暂署四川总督大学士孙士毅奏、犍为县新开盐井十三处。设煎锅二十六口。请照下则锅例。每口榷课银二两。本年起徵。从之。　　

○是日。驻跸两间房行宫。　　

○丁丑。世宗宪皇帝忌辰。遣官祭泰陵。　　

○谕、本年直隶地方。因河流涨发。各州县被水较多。前已叠沛恩施。优加抚恤。蠲免秋粮。其河间、天津、二府属。节年未完带徵缓徵银粮。已降旨先行豁免。并令梁肯堂、将此外被水较重地方。节年带缓银粮各数。查明覆奏。兹据户部议奏、该省通州等三十三州县。本年虽被水较重。业蒙加倍赈恤。此项带徵缓徵银粮。均系应完正赋。节年递缓。已属成施。所有未完银、八十一万五千五百余两。谷、六十三石零。豆、六百五十九石零。酌请豁免一半等语。固属核实办理。第念通州等三十三州县被水较重。秋成失望。现在积水虽消。可期无误播种秋麦。而小民生计究觉拮据。若将节年带缓银粮。仅予豁免一半。恐仍不免以官欠未清。心存顾虑。未得遂其含哺之乐。所有通州等三十三州县未完银、八十一万五千五百余两。谷、六十三石八斗零。豆、六百五十九石五斗零。俱著加恩全行豁免。该督务当督饬所属。实心办理。毋任吏胥藉端侵扣。务使利泽及民。以副朕轸恤灾区、加恩稠渥至意。　　

○又谕、据蕴端多尔济等奏、土谢图汗敏珠尔多尔济病故等语。敏珠尔多尔济病危。伊父车登多尔济、不暇顾恋其子。前来瞻觐。未回游牧。敏珠尔多尔济、即已溘逝。殊堪悯恻。已派佛尔卿额往奠。著加恩赏银五百两。以作善事。车登多尔济自获罪以来。倍矢肫诚。朕深嘉悦。所有敏珠尔多尔济汗爵。仍令车登多尔济补授。向例豫行保举蒙古王公子嗣。先令报明理藩院具题。此次令其自择一人。保举请旨。毋庸报明理藩院。且伊尚未出痘。本年不必来京谢恩。俟明年朕驻跸热河时。再行前来。以示体恤。寻奏、遵旨保举臣第四子鄂依托卜多尔济、第五子朋楚克多尔济二人。恭候钦定。得旨、鄂依托卜多尔济、著授为台吉。　　

○谕军机大臣曰、梁肯堂奏、查勘各属被水轻重情形一摺。内称东光、青县、被灾较重之处。业经查明抚恤。银米兼放。沧州情形较轻。应请将孤苦贫民。于九十两月。一体摘赈。接至大赈之期等语。沧州被水情形。虽属较轻。无需先行抚恤但该处贫民。究难待至大赈。今该督于九十两月办理摘赈。使鳏寡孤独之民。得资安顿。所办是。又奏称、河间至景州一带。大道多已间段涸出。惟漫地积水。尚有三四尺等语。现已白露节后。水势自应日就消落。该督务须迅饬所属。将积水设法全消。俾地亩早行涸尽。即使涸复之处。有不及播种秋麦者。亦必令毋误赶种春麦之期。方于民食有济。将此传谕知之。　　

○又谕、前据李奉翰等奏、拆展江南丰北厅等处坝工一摺。当经发交阿桂韩鑅阅看。并令各抒所见。据实覆奏。今据阿桂等奏称、汛水长发。出槽漫滩。冲刷沟形。河水消落。堤根积水。不能洩入大河。更防其顺堤生溜。汕刷堤根。是以筑做土格土坝。拦截跨压。用资保护。向来河工均系如此办法。揣江省河臣之意。或因王平庄新堵工程紧要。若大溜直趋王平庄挑水坝。不免顶冲吃重。故于上游马良第五坝。接长做出。既以护曲家庄堤工坐蛰旧险。且挑溜向南以缓其势。俾大溜顺至王平庄。再挑向北趋。可期得力。但坝工未免太长。恐致与水争地。实为过当等语。著传谕苏凌阿等。将江境马良等坝。节年接筑加长实在情形。与阿桂等所奏是否相同。抑更有互异之处。据实覆奏。但各坝旧时俱有原定丈尺。如马良坝原长一百五十丈。今加长至三百六十丈。杨家坝原议酌留二百丈。今加长至三百四十五丈。而蒋家坝竟长至一千余丈之多。就使因该处堤工渐形著重。随时调剂变通。亦不应加增数百丈至千余丈之多。致令壅遏河流。上游漫溢。且似此逐年接筑。何所底止。节降谕旨甚明。著传谕苏凌阿等。务宜详慎履勘。将各坝应留应减之处。秉公核定。妥议具奏。俾上下游地方河务各员。协力修防。以期工固澜安。毋得稍分畛域。方为不负委任。阿桂等摺。著钞寄阅看。　　

