<!-- { "loadSidebar": true } -->
○谕军机大臣等、昨据阿桂等奏开放王家庄引河。初甚畅顺。半日以后。河水顿落。引河口门一带。仍复停淤等因一摺。深为可惜。阿桂等、现在一面挑浚引河之淤。一面赶筑坝工逼溜。亦只可如此办理。舍此更无良法。已谕阿桂等、悉心熟筹。迅速妥办矣。黄河漫口之事。所经已多。速或一两月。迟亦不过三四月。无不堵筑合龙。从无似此次之经年未成者。朕因此烦懑异常。悬念无时或释。今开放引河。又成虚望。览奏徊徨。竟夕不能成寐。因思汛水未经加长大溜自必稍平。既不能助势畅达引河。则十六堡漫口之水。应亦不似从前之汹涌。今引河既不足恃。自仍以堵筑漫口为急。但十六堡口门跌有深坎。难以施工。自应即就现做坝工之处。速为堵筑。前据阿桂等奏、挑水坝已做成二百丈。北岸之顺黄坝。亦做有四十丈。即系恐河水不能甚长。设法豫办。以期有成等语。所筹甚当。莫若即将顺黄坝。迅速接筑加长。步步镶培厚实。俟与南岸之挑水坝、相离不远。即可相机设法合龙。目今新料已收。足供应用。计无有出于此者。未识阿桂等主见如何与朕意相合否。著传谕询问。令其即速妥酌奏覆。豫省黄河。漫已经年。滔滔不止。长此安穷。总之漫口一日不堵。民患即一日不息。朕心亦一日不宁。今年漫水下游各州县。幸河流不甚泛滥。田庐未致大受灾伤。实赖上天嘉佑然岂能保其长久如是。思之深为可虑。且黄河未能即归故道。则由江南入海之路。已失其常。殊属不成事体。而浑流旁溢。变黄为淮。以达洪泽。今岁南河。宣洩清水。已大不易。幸值来水尚小。犹可以人事经营。若日久黄河沙性。淤及洪湖。再遇水大之年。湖必不能容纳。虽人力亦无所施。清水溢流。其伤并不止下河一带。所关甚大。思之益复可惧。是仪封漫口。不独为豫省急图。实为全河关键。阿桂等不可不善体朕意。熟思妥计。速使河循旧轨。弭患卫民。以副廑念。将此由六百里加紧传谕知之。并将迩日情形若何。即由驿迅速覆奏　　

○丙辰。上御卷阿胜境。赐扈从王公大臣、蒙古王公台吉、土尔扈特贝子等食　　

○兵部议覆、署陕甘总督陕西巡抚毕沅奏称、查乌噜木齐、凉州、西宁、肃州、固原、巴里坤等镇协营兵。操演鸟枪铅丸。俱动项制办。惟甘肃提标。宁夏镇标。及红德等营。系各兵自备。近因奏请颁发枪靶式样。勤加演习需用更多该营兵、非征剿金川、即系新疆彻回。所关粮饷除扣借制衣装路费外。力难自备。请一体动项制办。应如所奏。报部核销。从之　　

○丁巳。祭先师孔子。遣协办大学士英廉行礼　　

○杜尔伯特扎萨克台吉伯拜等入觐。上御卷阿胜境。召见。赐食。并赐扈从王公大臣、蒙古王公台吉、土尔扈特贝子等食　　

○谕军机大臣等、据恒瑞等奏、西藏各庙熬茶大锅。及塔上成造飞檐。均需铜觔。照依乾隆二十三年、三十八年之例。派人给与路票。前往云南中甸地方。采买废铜一万三千斤。行文总督李侍尧。据覆称、现在中甸地方。并无废铜。且各废铜觔缺少。严禁私卖。未便令西藏采买。致藉端偷漏。所有来人。不便令其入境等语。李侍尧所办。未免过当。西藏需用铜觔。告之驻藏大臣。查照向例。行文滇省。并给与所派之人路引。赴滇采买。事属可行。且从前既经买过两次。今所买不过一万余觔。为数有限。又系废铜。并无关碍。李侍尧即因查禁私铜起见。止须严饬地方官。实力稽查。毋使偷漏官铜。若伊等从商人购买。不但废铜在所不禁。即商人等以余铜转售。亦无庸遏禁。至其价之轻重。地方官并不必过问。倘来人因索价过重。不成交易而回。亦可听之。乃李侍尧将藏内原文驳回。又不准其来人入境。一如待外国非我所属之例。殊属不成事体。况达赖喇嘛班禅额尔德尼、向来恭敬。若将赴滇买铜缘由。告恳恒瑞等、先行奏闻。朕必降旨。准将官铜卖给。以示体恤。李侍尧办事。素称明练。何竟见不及此。且该督即欲如此办理。亦应据实入奏。何以并未奏及。殊不类平日所为。著传谕李侍尧、即遵照妥办。并即详悉覆奏。将此由五百里传谕知之　　

○顺天乡试。以刑部尚书兼管府尹事胡季堂、为监临官。兵部尚书蔡新、为正考官。礼部右侍郎达椿、为副考官　　

○以故喀尔喀多罗郡王车木楚克扎布子贡楚克扎布、袭爵　　

○戊午。祭大社大稷。遣豫亲王修龄、恭代行礼　　

○上御卷阿胜境。赐扈从王公大臣、蒙古王公台吉、土尔扈特贝子、杜尔伯特扎萨克台吉等食　　

○礼部会同九卿议、浙江巡抚王亶望等奏、请裁浙省商籍学额一摺。查杭府、仁、钱、二县。向为人文渊薮。商籍学额。实为仁钱士子进身一途。况该省商学。向拨杭府仁钱三学。凡廪增出贡中式。即占仁钱之额。诚如谕旨。与长芦山东。由别省寄籍者不同。未便议裁。应遵旨照旧办理。其现在行盐。及商人子弟。一并收考。仍饬该抚学政。随时稽察。勿滋顶冒影射等弊。至商籍各生。既附杭府仁钱三学。即与民籍无异。乡试散入民卷。无庸另编卤字号。从之　　

○己未。上御卷阿胜境。赐扈从王公大臣、蒙古王公台吉、土尔扈特贝子、杜尔伯特扎萨克台吉等食　　

○遣官祭昭忠祠　　

○军机大臣等议覆、西安将军伍弥泰、陕甘总督勒尔谨等奏称、移驻伊犁眷兵。及汉军出旗。改驻京兵各事宜。一、移驻兵三千。分两年派往。现初次一千五百由甘省河西各标营。就近先派。于七月至九月、分起前进。毋误春耕。一、弁兵眷口。除游击都司守备。自行料理外。千把外委兵丁。每口每百里。给盘费一钱二分。小口减半。每三名给车一两。一、汉军马兵二千。原有左右翼官房四千间。请将北城右翼兵房。给本年移驻京兵。其南城左翼衙署兵房。估价卖给出旗官兵。房价、于改补绿营俸饷内。官分四季、兵分八季扣还。一、出旗汉军。有拨补别营。愿携眷同往者。请量给盘费。及穷苦闲散。迁徙他往。按户赏给赀本。一、移驻兵一千五百。应马步各半。今汉军八旗马兵、共二千二十四名。步兵、仅三百八名。请即择马兵中家计稍可者。令补步甲。余于明岁。一并改补绿营。一、各营派出带领移驻眷兵之游击都司守备千把总等缺。即将出旗汉军之协领防御骁骑校等按品改补。一、汉军各有自立马匹。请给价留厂。即拨给派出京兵。一、阵亡兵家属。及食一两钱粮之鳏寡孤独。请各给守粮一分。均应如所奏。谕、此项官兵。认买兵房衙署。议令按季坐扣缴价。固属照例办理。但汉军官员。改补绿营。所得廉俸较优。自应作四季坐扣。至兵丁改补后。所领饷银有限。若坐扣缴价。于伊等生计。未免拮据。所有兵丁认买房间。著即加恩赏给居住。毋庸扣饷。以示体恤。其应派京兵。著留京王大臣。会同该旗。详慎挑选。奏闻发往。余依议　　

○直隶总督杨景素奏、永定河北三工六号、南三工十五号以下。河身仅宽八九十丈。到一百五十丈。与上下游宽四五百丈者逈异。形势至此一束。水难畅洩。拟于北三工四号至十号、展筑新北堤九百三十五丈。再将十号至十五号旧北堤。加帮培筑。南三工十五号至十八号旧越堤。十八号至二十一号旧南堤。亦分别加高培厚。其南北临河旧堤二道。酌量废去。则河身均在四百丈外。一律宽展。不致与水争地。不但上游免致出险。且可省附近险工抢修之费。现饬确估兴工。得旨允行。下部知之　　

○庚申。太宗文皇帝忌辰。遣官祭昭陵　　

○谕曰、徐嗣曾、著调补云南按察使。其安徽按察使员缺。著汪圻调补。徐嗣曾现署云南布政使事务。俟新任藩司福明安、到任后。再接臬司之印任事。汪圻再赴安徽新任　　

○又谕、户部议打箭炉徵收税银。比较上三届。均属短少。应照亏短最多之数赔补。数年来核办各关应赔款项。俱系如此。何以文绶、遽请酌中赔补。致启向后递行短绌。避多就少之弊。殊属非是。文绶之意。不过欲令该监督少赔千余金。以图知感。封疆大臣。岂宜如此存心。文绶既有此奏。即著照伊酌中所定之二千七百二十二两零。令监督满禄赔补。其比较不足银一千五十三两零。著文绶五倍罚出。以为市恩邀誉者戒　　

○兵部等部议覆、护广西巡抚按察使哈靖阿奏称、粤西水乡偏僻。差使无多。向无驿马。所有全省站船。及站夫水手等项。设驿盐道一员管理。兼巡桂林、平乐、梧州、郁林等府州。今各省驿传。奉谕改归巡道分管。以臬司总其成。请将粤西驿务。敕令该道、与左江、右江、二道。各按分巡地方管理。每月应付勘合。接递本章。及工食夫粮等事。州县呈道移臬。汇详督抚。至一切驿站奏销。详缴印花。俱归臬司汇办。即拨驿盐道书吏二名。以供书算。工食照旧。其驿站支剩银两。州县径解藩司。无庸另设臬司银库。改铸广西提刑按察使兼管驿传事务印信。均应如所奏。从之　　

○辛酉。户部议覆、江苏布政使吴坛奏称、凡捐纳官生贡监。全以执照为凭。若由寄籍改归原籍。其初捐时、弊止冒籍。犹属可原。乃近年改籍者。辄以出继归宗为词。全改姓名三代。核之原照。竟属两人。假冒顶充。何所底止。请照乾隆二十八年例。将原照注销。应如所奏。除实有应改情节。无关弊窦者。准其声明换照外。概将原照注销。至冒籍捐监。前准顺天府奏、限一年呈首。今于六月满限。而呈请换照者尚多。若即不准改归。仍听滥行占籍。并恐尚有未及呈报者。闻风隐匿。日久更难核查。请展限一年。饬各督抚通行晓谕。本处具地方官保结。在京具同乡官印结。报部移查改归。如实系无籍可归。照例、寄籍二十年。准令入籍。再俟一年限满停止。从之　　

○壬戌。太祖高皇帝忌辰。遣官祭福陵　　

○兵部议覆、吉林将军和隆武奏称、三姓地方。办理薓务。请拨吉林备用银一千五百两。借给无力刨夫接济。于秋间交薓时完纳。再三姓公中佐领缺出。因该处向无防御。例以骁骑校拣补。嗣后请将三姓骁骑校。与别城防御。一体拣补。其骁骑校。并请准补别城防御。遇各城佐领缺。一同拣补。以杜瞻徇。再每年收纳官薓后。内务府止将吉林、宁古塔、官员议叙。其各城给放薓票人员。并无劝惩。以致疎怠不力。请将三姓、伯都讷、阿勒楚喀等处。照原定正票余票之数。多放者分别议叙。短放者议处。均应如所奏。惟三姓骁骑校。既准补各城防御。其佐领缺。应将各城防御拣补本处骁骑校。毋庸一体入选。从之　　

