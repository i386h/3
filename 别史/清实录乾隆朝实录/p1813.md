<!-- { "loadSidebar": true } -->
○谕军机大臣等刘藻奏二月十二。十三等日。攻剿猛笼葫芦口连破贼营数处及得猛笼土城木寨十余座。跟查贼踪。潜走猛歇现在进兵追攻等语。小小克捷尚无当于攻剿大局此时杨应琚计已到滇。一切机宜。自能妥协筹办现在既连破贼营数处。贼匪潜逃即宜乘势鼓勇直前岛其巢穴以期净扫根株。况调集之兵多至七千余人。军声甚壮。尤当励其锐气迅奏肤功断不可惑于瘴盛之说。必待秋冬再举。以致迁延时日。坐失事机。至莽匪现已窜匿。务当悉力穷追不容劾缓。而凶渠所在。尤当蹑迹追擒毋任漏网但摺内既称贼踪潜走猛歇。为整欠之门户。从此即可直捣整欠贼巢又称总兵华封与参将哈国兴。由猛混攻破贼营之后。直达猛遮猛阿莽匪闻风遁据孟艮以为巢穴等语。似莽匪贼巢不止一处。抑系贼踪潜匿处所。传闻未真不可不侦逻得实毋轻信诡词致有疎纵或当督兵分路追剿或扼其要隘并力歼擒著传谕杨应琚就彼处情形。详悉深筹克期报捷刘藻摺并钞寄杨应琚阅看寻奏、前督臣刘藻在滇九载于边情未悉心访查以致遇事茫无调度。查烟瘴有无轻重原不尽同非概地皆然已饬两路军营乘此兵威直捣巢穴不许藉口瘴发。再查孟艮整欠贼首原系两路勾结至九龙江会合孟艮系召散占据。整欠系素领散撰贼巢得旨览奏俱悉又谕曰、伍弥泰等奏、乌噜木齐遣犯太多兵丁甚少不敷管辖请将遣犯暂停发往等语所奏殊属姑息此等遣犯。身获重罪免死发往自应安分屯田若怙恶不悛。仍行滋事或有脱逃者即行正法示众该管大员。果能如此刚决犯人等安得不知儆惧况既知循分耕作则愈多愈善有何不便之处。伍弥泰著传旨申饬　　

○又谕据成衮扎布奏去岁因雪大灾疫官马驼额外倒毙者甚多现在彼处马四千二百余匹驼一千八百余只需用无多请解送马厂备用等语在伊意中。谓彼处马匹驼只甚多遇有倒毙属下人等赔补未免苦累现今马厂马驼。尽足敷用毋庸解送但彼处倒毙既多如照例即令赔偿。伊等未免竭蹙著加恩将本年应赔马驼俱展限一年以纾其力　　

○又谕、据成衮扎布奏自哈沙图腰站至第二十九台。此五台地方因需大马驼倒毙者多管辖喀尔喀驿站公达锡。台吉旺扎勒。巴拜塔旺阿扎喇等未请添补协济。因将该游牧人等牲只。尽数供应差务。除将本年应给钱粮业经豫行支给外。应否加恩之处请旨哈沙图等五台。因雪大成灾达锡等于各游牧出备牲只。急公行走。甚属可悯著加恩将辅国公达锡升授镇国公。四等台吉旺扎勒巴拜塔旺阿扎喇等俱授为三等台吉己卯谕据舒赫德奏、讯问和其衷。代段成功弥补亏空一案供出伊前赴热河陛见时系段成功代雇骡脚又带信令买皮张。共用银九百八十两回任后先给还四百八十两。段成功临起身赴任时。又找还银五百两等语前因段成功亏空。何以各上司竟无一人举发其事甚至和其衷给银代为凑补早知其平日必有交结馈遗之事。今据供认情节果不出朕所料和其衷身为巡抚。乃令属员代办骡脚皮张等项。其罪已无可逭且恐所供尚有未尽之处。而其收受段成功馈送更有不止于是者和其衷平素为人颇近深刻。若非与属员有交结之事岂肯为其垫银弥补。且又岂不知滥举匪人之处分有限而不据实参劾。转为之委曲周旋乎。又据和其衷供段成功平日与通省州县俱有交接其自行央恳帮助之处。藩司知府俱属知情又向刘墉面催两次据称现在严催弥补等语。则是段成功弥补亏空。文绶。刘墉显系通同掩饰。其是否授意各属帮补及平时有无收受段成功馈遗之事均须彻底。根究和其衷身任巡抚乃于保举之员。有受赇情事。所系于吏治官常者甚大。文绶系藩司大员刘墉系专管知府。竟尔串通一气弥缝欺庇如此。上下和同舞弊充其伎俩将何事不可为。和其衷。已经舒赫德委员解往山西段成功。亦据江苏起解赴晋对质之自自应水落石出但此等情节重大。恐四达。彰宝未能根究底里。著传谕四达等于和其衷解到时。先行严鞫确情。一面奏闻。一面即著四达押带和其衷段成功分别解京候审。文绶。刘墉。并著分别解京审讯至案内有必须质证要犯。著四达等酌量解京。其干连应讯之人及帮银各州县即著彰宝就近查审。分别究拟。至文绶前已降旨革职。尚谓其咎止于失察。是以加恩赏给郎中衔。前往库车办事。今既有此情节不可复为宽贷已另降旨将伊革去职衔矣刘墉系大臣之子。若与段成功有馈送情事尤为罪不容诛。四达等倘因此稍有瞻徇断难逃朕洞鉴谅伊等亦不敢为他人任咎也。舒赫德原摺。及和其衷亲供著钞寄阅看将此传谕四达。彰宝知之又谕、据舒赫德奏审讯段成功亏空银两敛凑垫补一案。布政使文绶亦属知情等语。从前朕于此案。以文绶尚无明知垫补情弊。故但革去布政使。赏给郎中职衔。遣往库车更换鄂宝。今据奏、文绶或系授意属员。迎合和其衷。或系另有别情。均未可定著革去郎中职衔交四达彰宝。一并审明具奏。　　

○庚辰。孝贤皇后忌辰。遣官祭陵寝　　

○吏部议覆、署两广总督杨廷璋等奏、广东新宁县属之大澳环山滨海商渔船聚泊。颇有贼匪藏托。乘间出洋行劫应如所请。以驻劄二十里外那骨堡地方县丞移驻大澳以广海寨营管理大澳之水陆各汛。移归春江协兼辖。俱可就近弹压盘诘从之　　

○辛巳。上诣畅春园、问皇太后安　　

○祭先蚕之神。遣妃恭代皇后行礼　　

○癸未。谕曰、弘晌。著前往库车更换鄂宝　　

○旌表守正捐躯之河南宝丰县民雷汛妻张氏　　

○甲申。上诣畅春园、问皇太后安　　

○还宫　　

○旌表守正捐躯之广东开平县民司徒泰信妻关氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之七百五十六


大清高宗法天隆运至诚先觉体元立极敷文奋武孝慈神圣纯皇帝实录卷之七百五十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十一年丙戌三月。乙酉谕曰、固原总兵四十六著前往叶尔羌更换江腾龙　　

○又谕、据额尔景额等奏、从前叶尔羌每银一两。换普尔钱一百文。自去秋有喀什噶尔阿克苏。和阗等处商人携带货物。赴叶尔羌贸易。并不购买别物。带钱而回者甚多故自冬季起。钱价渐昂每两仅换普尔钱七八十文。现在动用叶尔羌库存钱文。每两合普尔钱九十丈。祇换给官兵不准奸商窃换。以平市价等语著传谕额尔景额。嗣后如有似此故昂钱价。牟利匪徒。必须严密查拏从重治罪其货物查明入官。以示惩儆并著通行传谕伊犁各回城将军大臣等。一体遵行。毋得姑息　　

○谕军机大臣等。前据四达等奏段成功亏空弥补各情由。镗宜禄曾经接署阳曲县事。自必知详细。请咨提质讯昨据舒赫德奏到。现在委员将镗宜禄讯供解晋质审各等语。镗宜禄前经接署阳曲县印务。于段成功亏空之处。知之必真自应详加讯鞫且镗宜禄亦曾经和其衷保举堪胜知府其任内有无似。段成功交结馈遗之事。并著四达。一并严行查究将此传谕知之　　

○命兵部尚书托庸。在紫禁城内骑马　　

○丙戌。谕曰、弘晌所遗镶白旗护军统领员缺。著扎拉丰阿署理。镶黄旗蒙古副都统员缺。著永德署理。弘晌所署常岳之镶蓝旗蒙古副都统事务。著永庆署理　　

○又谕、据明瑞永贵等奏查乌什地亩。足供六千户人耕种除从前分给回众外。现在屯田绿营兵一千名。每名分给二十一亩。余地尚多请派阿克苏无力回人二百户。赛哩木。拜城。贫乏回人二三十户。借给耕具牲只耔种迁往乌什屯田等语乌什地亩甚多。合计已拨之数。尚不及半。即就近由阿克苏赛哩木。拜城。迁无业回人往种。亦不过二百余户。与其将如许田地任其荒芜不若招人耕种。虽未便由内地纷纷拨往而喀什噶尔叶尔羌等处。亦有似阿克苏等处无业回人。其中必有愿往者。若派往耕种伊等既得生计。地亩又不至抛荒两有裨益著传谕明瑞。永贵等。悉心办理。并行文各回城大臣等。查明各处无业回人。交伯克头目。谕知此内有愿往者即量给耕具牲只。酌借耔种其如何筹办起程。及每户给地若干。按亩徵租之处。妥议具奏　　

○丁亥。上耕耤。诣先农坛行礼。更服。至耤田所。躬耕三推。复加一推御观耕台。命裕亲王广禄諴亲王允秘。信郡王德昭。各五推。吏部右侍郎旌额理。户部右侍郎高恒。礼部左侍郎刘星炜。兵部右侍郎钟音。刑部左侍郎钱维城工部右侍郎程景伊。左都御史罗源汉。通政使孙灏。大理寺卿申甫。各九推毕顺天府府尹率农夫终亩。赏赉耆老农夫如例　　

