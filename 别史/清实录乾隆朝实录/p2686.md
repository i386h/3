<!-- { "loadSidebar": true } -->
○又谕曰、吏部议、山西、陕西、甘肃、三省。滥给高朴家人银两之驿站各员降调。现已加恩、照部议所降之级。从宽留任矣。驿站官员。滥给银两。予以实降。固属应得之罪。因此三省员数过多。特从宽典。第念同案之直隶省、应议各员。业经降调。是人数过多者。得以邀恩格外。而人数少者。不免向隅。非朕办理庶务、从不肯屈人之本意。所有前此直隶议处一案。除臬司达尔吉善。因其平日办事。本无足取。是以革任。俟其到京时。原欲酌用。著该部带领引见。其余降调各员。并著加恩、照部议所降之级。从宽留任。如已出缺离任者。仍著发往该省。交该督、遇有相当之缺补用　　

○又谕、上年湖北被灾处所较多。藩库存银一百一十四万余两。俱因赈恤动用。并借动封贮银、三十五万两。业经降旨、于浙省拨银七十万两。部库拨银六十万两。解往该省。止敷正赈加赈之需。即归还封贮原款。为数亦未为充裕。著再于部库、拨银一百万两。解交该省司库存贮。以资储备　　

○谕军机大臣等、昨据阿桂等奏、另筹引河坝工一摺。自应如此迅速办理。已于摺内批示发往。现在所挑引河。既不能得引溜之益。自不可不改弦更张。今阿桂等、酌拟新挑引河。即系朕前此朱笔标示之处。经伊等亲往履勘而定。自必确有所见。谅非迎合朕旨。应即上紧兴工。但既已择地另挑。非宽深不能得力。必须开挑极宽。庶可掣动大溜。其河底、尤须挑挖深通。使成建瓴之势。方为有益。至所筑之拦黄坝。更当培筑宽厚。由西南向东北。令挑溜逼向引河。不可复似从前之单薄。致有闪挫。即所费浮于原估之数。亦不靳惜。阿桂等自不复存省费之见。总之此次施工。果能一举集事。所费归于实济。虽多亦不为过。若如高晋等、原办之引河。屡引不就。徒成虚掷。岂非因欲省费。而转成妄费乎。阿桂等当善体朕意。妥速筹办。以慰悬注。至该处河工诸事。仅据伊等屡次奏到图摺。未能悉其实在情形。袁守侗自开工至今。皆所目击。其见闻自必真切。今阿桂在工董办。袁守侗现无专办之事。著即速驰驿来京。朕得以面询一切。且伊母亦已高年。袁守侗并可因便省视。公私俱属有益。俟其到京住数日后。再令前往。朕既得面为讲论。即袁守侗、亦更得安心办事矣。此旨著由六百里加紧发往。袁守侗奉到此旨。即日起程。阿桂等仍将新挑之引河。于何日兴工。拟办宽深丈尺若何。即行由驿覆奏　　

○壬戌。谕军机大臣曰、阿桂等覆奏、顺堤河拦黄坝情形一摺。已于摺内批示。今引河既移向十堡施工。其顺堤旧有之拦黄坝。原可无庸置议。至现在新挑引河。实为全河关键。必须挑挖极宽极深。方能得引溜之益。据奏、已于二月初一日兴工。计共十二段。派员分头赶办等语。自可期迅速集事。至筹办新坝。亦据奏、现已挖槽。填压柴土。盘做两岸坝台。陆续接筑等语。自应上紧赶办。阅昨日进到图样。此次所办之拦黄坝。名为筑坝。其实即系移堵口之工于此。仍须进埽合龙。工程最为著重。所有坝身。务须帮镶宽厚。以次接筑坚固。方能得力。至口门收小时。溜势必紧。自不能不仍用兜袖之法。其两袖头、尤须较坝身更加宽厚。始能抵御急溜。不虞冲激。庶可藉回溜收功。但必须俟引河挑成。先放引河掣动大溜。然后将坝工合龙。方为万全之策。仍著将新筑坝工。详晰绘图贴说。并将现办坝身丈尺。较旧宽厚若干。及两袖头拟加厚若干。一并开明具奏。至该处实在情形。究非纸上空言所能尽晓。昨已有旨、令袁守侗即行驰驿来京。俟其到京。面加询问。方能深悉耳。将此由六百里传谕知之。仍即由驿覆奏　　

○礼部题、朝鲜国王李算、遣使表贺万寿、冬至、元旦、三大节。及进岁贡方物。赏赉如例。停止筵宴　　

○癸亥。左都御史迈拉逊、以疾乞解任。得旨、迈拉逊著原品休致　　

○予故喀尔喀扎萨克多罗郡王车木楚克扎布祭如例　　

○甲子。遣官祭先医之神　　

○谕曰、迈拉孙所遗镶蓝旗满洲都统员缺。著永贵补授。永贵未到京以前。著弘畅暂署　　

○谕军机大臣曰、永和等奏、修建须弥福寿之庙。所需匠役。现有数千之多。并运用物料夫役。亦复不少。日食米石。在所必需。当此青黄不接之时。米价未免稍昂。请于承德府常平仓、所存谷内动用二万石。粜给夫匠人等支食。仍于工价内。扣除谷价。交地方官、俟秋成平贱之际。如数买谷补额等语。庙工夫役众多。米价不无昂贵。自应设法通融办理。但常平谷石。原为地方储备调剂之用。亦当留其有余。况从前办理普陀守乘庙工程。止借用宫仓谷一万石。此次即欲暂借动常平仓谷。亦祇可借用一万石。照上届妥协出粜。仍令该地方官。俟米价平贱时。即照数买补归款。将此一并传谕知之　　

○又谕、据索诺木策凌奏称、接奉谕旨、令将额敏和卓、所管莽噶里克属下回民彻出。另设阿奇木伯克管理。查从前莽噶里克所管回民。编入额敏和卓佐领者。仅十九户。余俱移驻伊犁。将此十九户彻出。另设伯克。不成部落。请并入素赉璊所管回户内。作为素赉璊属下。安插鲁布沁。其余回众。全行彻出。仍住吐鲁番、烈木沁、辟展、托克逊、哈喇和卓等处。酌设伯克管束。再吐鲁番系居中之地。田肥水足。请建城、拨满兵驻防。裁辟展大臣、请旨另放领队大臣一员。骈劄吐鲁番等语。朕以吐鲁番等处。为通乌噜木齐扼要之区。彼处回民众多。若令素赉璊管领。延及世世。所领回民益多。非经久之计。素赉璊现既获咎。应乘此时整顿。故特降谕旨。令将前在瓜州随额敏和卓、后复派往本游牧旧属人。仍留与素赉璊管理。其余莽噶里克、旧领人地。悉彻出。照布固尔、库车等处例。另设伯克管理。今阅索诺木策凌所奏。莽噶里克旧管回人。祇十九户、归额敏和卓管束。彻出另设伯克。不成部落。请并入素赉璊所管回户安插。查素赉璊现管回户。虽非莽噶里克属回。然系节次施恩。著额敏和卓管领者。并非素赉璊正项属人。即彻出分拨。亦无不可。但未审回民果否情愿。于伊等生计、果否有益。永贵此时。谅已至辟展。著传谕永贵、会同索诺木策凌、详悉筹议具奏。再素赉璊现已到京。命军机大臣等、另行拟办矣。朕意欲留彼在京。不行遣回。至吐鲁番建城驻兵。裁辟展大臣。设领队大臣。驻劄吐鲁番。尚非今日急务。均著传谕永贵、与索诺木策凌、一并熟筹。定议奏闻　　

○吏部议覆、山西巡抚觉罗巴延三奏称、山西按察使李承邺、奏请铸给吏目、典史、印信。并将现用条记之汾州、平阳、两府通判。由部补给关防。奉旨交议。查汾州、平阳、通判。向因与知府同城。未请给关防。但均有专管屯粮事务。仅用司颁条记。未昭慎重。应如李承邺所请、各补给部颁关防。吏目、典史、管监狱而兼缉捕。印官公出。紧要事、代用文稿。亦应部颁钤记。查汾州、平阳、通判。该抚既称专管屯粮事务。应如所奏、各给部颁关防。至吏目、典史、既有司颁条记。足昭信守。无庸部颁钤记。从之　　

○乙丑。遣官祭关帝庙　　

○丙寅。孝康章皇后忌辰。遣官祭孝陵　　

○谕、据陈辉祖奏、现在豫省堤工重务。需员差委。即将来每岁修防疏洩。其稽察厘剔。既不便令同官久任之员。致多瞻徇。而地方要件。亦有随时查办之事。必得妥干之员。以资遴委。因初莅豫省。属员均系甫经识面之人。若奏请拣发。亦恐人地生疎。恳请将现任湖北同知永庆、陈嘉谟、陈文纬、通判归朝煦、知县李之骏、发往豫省等语。督抚奏调隔省官员。屡经降旨饬禁。但豫省现有堵筑漫工。急需干员差委。非寻常奏调者可比。所有陈辉祖、请调豫省之永庆等五员。俱准其发往差委。遇缺酌补。嗣后不得援以为例。该部知道。寻大学士暂署湖广总督三宝等奏、武昌府同知永庆。系附省首厅。汉阳府同知陈嘉谟。承办事繁。均难骤易生手。请仍留湖北。得旨、如所请行　　

○又谕曰、文绶奏、查审荣县奸民。散照惑众一案。将首夥各要犯。先行分别正法一摺。应交该部核拟具奏。据称、严讯首犯韩培元等。曾于乾隆三十五年。在荣县地方。商同县民龚海等。雕刻伪印。钤盖黄绫。填写职官。散照骗钱。至三十六年。因众人生疑。随经毁照止息等语。韩培元等、先在荣县惑众不法。已越两年。以致众疑。是无人不知也。该县知县千把等。并不查拏究治。其该管之知府守备等。漫无觉察。实难辞咎。且其时正当金川生事。尤应一切留心镇静。若云正印皆办军需。亦当有署理之员。该督既经审出实情。即应将是年该管专管之文武员弁。查明参处。何以文绶并未办及。殊属疎纵。本应予以议处。但前该督一闻禀报。立即亲往查拏获犯。讯出造谋纠夥各实情。颇为妥速。曾降旨将文绶照例议叙。今文绶不将前案文武官查参。殊属非是。其功过止可相抵。无庸复予议叙。并著传谕、严行申饬。其余此案在事道府以下各员。仍遵前旨议叙。所有三十五、六、两年分。失察管辖各员。并著文绶、速行查明参奏　　

○兵部奏、贵州古州镇总兵乌大经、以操演该镇标、并各协营鸟枪兵。中靶不及分数。奏请将将备千把各员。送部议处。并自请交部议处。得旨、校核鸟枪兵丁。中靶不及分数之案。若由总督、提督、查参者。该管总兵。自应照例议处。此案系乌大经、自行校阅。据实具奏。并自请交部。其诚实不尚属可嘉。并无可罪之处。若亦予以处分。则此后谁肯直陈。甚或捏饰幸免。不又归于有名无实耶。乌大经、毋庸议处。嗣后有似此自行查奏者。俱著照此案办理　　

○丁卯。遣官祭昭忠祠　　

○戊辰。谕、豫省自上年麦收歉薄。节经降旨、将开封等府、州、县、钱粮仓谷。分别缓徵。并将乾隆四十五年、豫省应行轮免之钱粮。即改于四十三年蠲免。嗣因仪封、考城、一带。黄河漫口。被灾较重。轸念灾黎。截漕发帑。赈恤抚绥。新春又加恩展赈。自可不致失所。第念目今、已届开徵之期。而仪考漫口屡冲。不免复有被淹之处。其麦收不无歉薄。即未经被灾地方。亦有出夫办料之事。小民踊跃急公。均属可嘉。著再加恩、将该省应徵乾隆四十四年分、地丁钱粮。无论已未被灾地方。概行缓至本年秋收后开徵。以纾民力。该抚务督率所属。妥协办理。务使穷檐均沾恺泽。副朕加惠无已至意。该部遵谕速行　　

