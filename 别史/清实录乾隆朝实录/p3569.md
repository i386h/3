<!-- { "loadSidebar": true } -->
○军机大臣议覆、浙江巡抚福崧等奏、审拟林凤鸣等帮同民人在洋争夺网地一案。得旨、林乔俞启明、岳逊刚、邱廷元、赵得荣、王宗显、孙行仁、七犯。俱著即处绞。至浙省营伍。废弛已久。林凤鸣、李廷翰、身为将备。方当率兵卫民。乃敢贪图得贿。帮争网地。并施放鸟枪击打民人。此与洋盗何异。竟失众武弁之颜。若不严加惩创。其何以儆贪黩而肃戎行林凤鸣、李廷翰、虽已正法。并著将伊二人之子查明。发往伊犁给兵丁为奴。用昭炯戒。至该抚及提镇等。有管辖营伍之责。今所属将备。竟有贪贿帮争放枪滋事之案。非寻常失察可比。福崧、马瑀俱著交部严加议处。陈杰系弃瑕录用之人。屡经获咎。此次林凤鸣前往巡洋。又系该提督所派。该弁辄藉差滋事。其平日不能管束已可概见。陈杰著革去翎顶仍带革职留任。八年无过。方准开复。此八年之内止准其支领一半养廉。以为专阃大员。不能约束弁兵者戒。　　

○以编修施杓、为陕西乡试正考官。侍讲学士罗修源、为副考官。礼部左侍郎铁保、为江南乡试正考官。内阁学士李潢、为副考官。　　

○癸巳。谕、前降谕旨。截漕六十万石。分拨直隶河南二省。豫备缺雨各府属接济之用。并派令刘秉恬、梁肯堂、前赴该二省交界处所。就近商同酌拨。续又增赏直省米十万石。令于北仓内拨给。梁肯堂因有地方应办事件。先回保定。刘秉恬往来临清一带。现赴北仓调度拨运。办理均为妥协。著交部议叙。　　

○又谕曰、翁方纲奏、科试情形一摺。内称、考试士子经解默经时。却于坊间所删经题内出题。其有未读全经者。概不录取等语。五经为圣贤垂教之书士子有志进取。竟有未经全读者。可见士习之荒疎卑靡。翁方纲身任学政。自应认真董率。俾承学之士。全读经义。身体而力行之。方不负训迪之责。如诗书内不祥讳用语句。不便出题。乃后世过于回避之陋习。朕所不取。兹公然竟有删去者。岂不可鄙。是亦学术式微之一大证也。经籍俱经孔子删定。岂容后人更复妄有删节。今该学政明知坊间删经之不可、而不能去。不过调停其间。且相沿陋习。形之奏章。若为定例者然。殊属非是。著传旨申饬。盖各省坊间射利之徒。往往于经书内。避去不祥讳用语句。擅行删节。标写拟题。以为习场屋者揣摩之具。而躁进之士子。遂以为捷径秘传。最为恶习。山东一省如此。各省当亦不免。而各督抚学臣。知而不言。则更翁方纲之不如矣。朕甚愧之。此事于士风大有关系。不可不明为查禁。著通谕各督抚及学政等。务须实心查察。严行禁止。俾士各通经。文风振作。其应如何立法查禁。以端士习之处。著军机大臣会同礼部妥议具奏。　　

○谕军机大臣曰、蒋赐棨等奏、京城得雨一摺。内称、大兴、宛平、二县、得雨三寸等语。前据梁肯堂奏、顺天府属宁河县。久晴无雨。禾苗受旱。是宁河县自春徂夏。总未沾泽。旱象已成。小民自不免艰食。何以蒋赐棨等并未奏及。直隶省已截留漕粮。放米赈济。该县自可一律均沾。且距京不远。现在五城设厂煮赈。该处贫民。亦可就食京城。自当不致失所。著传谕蒋赐棨等。即将宁河被旱。曾否归入灾赈案给赈。及该县民人。是否赴京领赈。口食有资之处。查明据实具奏。以慰廑注。　　

○甲午。谕、浙江署守备林凤鸣等、贪图得贿。帮争网地。放枪滋事一案。昨经福崧等审明定拟具奏。已将林凤鸣李廷翰等四犯。即行正法示众。林乔、俞启明、岳逊刚等七犯。一并正法矣。国家设立弁兵。原以稽查奸宄。卫护民生。海洋重地。如渔户民人等。私相械斗忿争。该将备等闻信。自应率兵前往查拏。送交地方官办理。其有不服拘拏。临时逞凶拒捕者。无论彼此曲直。但经抗拒。即放枪击打。致有伤毙。于该弁兵亦无不合。今林凤鸣因贪图民人韩廷杰贿嘱。辄敢乘巡洋之便。邀同署游击李廷翰前往。帮争网地。施放火药铅弹。击打平民。兵丁岳逊刚等。明知林凤鸣等。贪图贿赂。辄行听从放枪吓制。似此藐法营私。竟与洋盗无异。实有靦众武弁之颜。若不严加惩创。其何以昭法纪而肃戎行。是以将林凤鸣、李廷翰、立行正法。并查明伊子。发往伊犁给兵丁为奴。其听从放枪之兵丁岳逊刚等。概予缳首。盖此事于营伍地方。均大有关系。不得不从重办理。用垂炯戒。但恐武弁等知识愚昧。惟利是图。不知法禁森严。复罹重辟。不可不申明纪律。以儆将来。著各省提镇。将此旨、及办理此案原降谕旨。一并敬谨钞录。入于交代。转相诫谕。并刊刻悬挂。俾将弁兵丁等。共知触目警心毋蹈林凤鸣等覆辙。以副朕整饬戎政。谆切训谕之至意。　　

○乙未。谕军机大臣等、本年直隶、河南、山东、三省。雨泽均属短少。陕西入伏以后。亦觉望泽。山西与直隶陕西等省。境壤毗连。前据长麟奏、平阳、潞安等、六府。夏间雨水稀少。于六月初六七八等日。始得透雨。但粮价不免昂贵。恳请平粜。已依议速行。兹直隶、河南、缺雨州县。业据陆续奏报得雨。本日据秦承恩奏、陕省于六月十五日复得透雨。未稔山西平阳各府属。于初七八日得雨之后。曾否续被甘霖。大田情形若何。近日粮价能否逐渐平减。著长麟即详悉查明据实具奏。将此谕令知之。　　

○又谕、前因福崧急于起程前来陛见。曾经降旨饬谕。以地方事务。如果有必须面行陈奏者。亦可具摺奏闻。何必为此仆仆。转置地方于不问。今福崧回任后。奏到各摺。不过系海塘沙水。及浙省粮价。并沿途雨水情形。其摺内所称、河间、德州、一带。尚未得雨之处。朕早经知悉。又何待福崧入告。可见该抚并无紧要事件。必须面奏。又何必急于起程。其前次摺内所称依恋之词。并非出于至诚。殊为不实。著再传旨申饬。　　

○旌表守正捐躯直隶束鹿县民曹维城女曹氏。四川卭州民陶万益妻王氏。　　

○丙申。谕、前因京南诸府雨水短少。二麦歉收。贫民赴京觅食者多。令于五城展煮粥赈。俾资糊口。但念本年直隶被旱地方稍广。各处贫民。闻设粥厂。自必纷纷就食。人众既恐致拥挤。而相距路远者。或不免向隅。著加恩照乾隆二十七年之例。于五城例设各厂外。在离城三四十里镇集处所。添设五厂。照旧定章程。一体妥办并增派满汉科道各五员。著留京办事王大臣拣选派出。不必送来引见。会同现任五城御史。督率司坊官。悉心经理。至就食人数既多。所有每日额支米石。恐不敷用。并著加恩每厂每日各加米一石。其中人数不齐。或将在城之赢余。协济在乡之不足。著都察院堂官等。善为酌剂。仍不时轮往稽察。毋任胥吏侵扣滋弊。俾赴食者均沾实惠。以副朕轸念穷黎。有加无己至意。　　

○又谕、现因京南被旱地方。无业贫民。就京觅食者较多。特令五城添设粥厂煮赈。朕现在驻跸热河。恐口内贫民。出口至此者必多。自应特沛恩施。俾得均沾恺泽。著承德府道府等。酌量设厂。拨米煮赈。使乏食民人。得资口食。并著实力稽查。妥协经理。务使均沾实惠。以副朕轸念民依。有加无己至意。　　

○又谕、现在京城添设粥厂煮赈。事颇繁重。都察院堂官。须轮往稽查。舒常、著即回京董理。留京王大臣。亦著留心详悉督察。　　

○又谕曰、富纲等奏请敕赐厂神封号一摺。近年各厂办获铜觔。较每年额数。多至四百余万。自属山灵呈瑞。理宜列在祀典。锡之封号。用答神庥。著封为裕源兴宝矿脉龙神。并著该督抚、于厂地相度处所。建设总庙。春秋致祭。并交该部载入祀典。其大小各厂。听其自行立祠。其神牌祠额。即照所定封号。一律缮写。　　

○丁酉。谕、前次官军攻克济咙时。所有兵丁。业经降旨。赏给一月钱粮。本日又据福康安奏、攻克协布噜贼寨。将弁兵丁等。俱各不辞劳瘁。奋勇出力等语。除福康安、海兰察等、及带兵之巴图鲁侍卫章京。业经分别赏赉外。所有此次打仗兵丁。著加恩赏给一月钱粮。以示鼓励。　　

○又谕曰、福康安等奏、道员林俊、在后藏趱催军粮。将乌拉价值。雇觅商民。设法运送。现已起运二千一百余石。林俊趱运军粮。不辞劳瘁。殊属奋勉。著加恩赏给按察使职衔。又和琳奏、松茂道倭什布、派办台站塘汛。及运送军粮军火等项。俱能遵照限期。驾驭番民。并无贻误。实为细心晓事等语。倭什布、亦著加恩赏戴花翎。以示奖励。　　

○谕军机大臣等、京城粥厂。现在远来领赈者。竟有二万余人。热河地方。贫民出口觅食者。亦复不少。此等就食之人。俱系京南一带贫民。该省早经。截漕办赈。而乏业贫民。转纷纷或赴京、或出口、分投觅食。则该督所办何事。况京城粥厂。每日放赈。截至明岁春间。需米不过一万余石。而直省截漕至五十万石之多。岂复虞其不给。当此贫民待哺嗷嗷。自应即时赈济。岂得拘泥成例。待至九月始行散赈。此数月内。枵腹灾黎。将何所得食耶。梁肯堂以防汛为名。驻劄长安城。其养尊处优。与在保定无异。试思永定河流顺轨。又有永定河道在彼。有何要工。必须该督在彼久驻。转置地方赈务于不办。何不知轻重缓急若此。著传旨申饬。并著该督速赴河间景州一带。实力严查妥办。毋使一夫失所。此事该督既经贻误于前。若再不亲身督察。实力稽查。一任道府州县等、草率从事。致有冒克。一经查出。则该督获咎。非止于革职留任己也。慎之。慎之。再冯光熊奏、经过新城定兴一带。询问该道府等、据称、雨泽不缺。补种荍麦等项。可冀薄收等语。保定府属。虽节经得雨。但为时已迟。即补种荍麦等项。亦恐未必有收。并著梁肯堂、将该处所种荍麦。是否尚可收成之处。查明据实由五百里覆奏。毋得讳饰干咎。将此由五百里传谕知之。　　

