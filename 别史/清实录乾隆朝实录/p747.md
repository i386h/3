<!-- { "loadSidebar": true } -->
○又谕、山东被灾之处。前已屡次加恩。朕东巡时。复令再行加赈。并念邹滕以南。荒歉更重。已谕令阿里衮亲身前往。速行散给。俾得资以糊口。近闻该处尚在查办。未经给发。古人赈荒如拯溺救焚。今灾民嗷嗷待哺。岂可稍延时日。著传谕巡抚阿里衮。令其督率所属。即行作速办理。务使灾黎早沾实惠。毋致失所。　　

○丙午。谕礼部。皇后富察氏。德钟勋族。教秉名宗。作配朕躬。二十二年。正位中宫。一十三载。逮事皇考。克尽孝忱。上奉圣母。深蒙慈爱。问安兰殿。极愉婉以承欢。敷化椒涂。佐忧勤而出治。性符坤顺。宫廷肃敬慎之仪。德懋恒贞。图史协贤明之颂。覃宽仁以逮下。崇节俭以禔躬。此宫中府中所习知。亦亿人兆人所共仰者。兹于乾隆十三年三月十一日崩逝。眷惟内佐。久藉赞襄。追念懿规。良深痛悼。宜加称谥。昭茂典于千秋。永著徽音。播遗芬于奕禩。从来知臣者莫如君。知子者莫如父。则知妻者莫如夫。朕昨赋皇后挽诗。有圣慈深忆孝。宫壸尽称贤之句。思惟孝贤二字之嘉名。实该皇后一生之淑德。应谥为孝贤皇后。所有应行典礼。尔部照例奏闻。　　

○又谕曰。阿哥之师傅谙达。所以诱掖训诲。教阿哥以孝道礼仪者。今遇此大事。大阿哥竟茫然无措。于孝道礼仪。未克尽处甚多。此等事、谓必阅历而后能行可乎。此皆师傅谙达。平时并未尽心教导之所致也。伊等深负朕倚用之恩。阿哥经朕训饬外。和亲王、来保、鄂容安、著各罚食俸三年。其余师傅谙达。著各罚俸一年。张廷玉、梁诗正、俱非专师。著免其罚俸。　　

○又谕、向来外省有资送流民之例。盖因地方小有旱涝。而愚民轻去其乡。以致抛弃室庐。荒芜田亩。是以国家施恩格外。酌道路之远近。计人口之大小。派遣官役。护送还家。使复故业。用意良厚。然至饥馑洊臻。本处米粮。实已乏绝。而邻封尚可觅食。不得不扶携奔走。苟延性命。此等嗷嗷待哺之氓。若必驱还故里。岂能坐以待毙。势又将顾而之他。南北东西。辗转资送。在邻省既不胜其烦劳。而于灾民转益流离失所。廷臣中尝有以此入告者。朕思灾轻之地。不可令其抛弃失业。自当照例资送。倘遇积歉之年。本处无以糊口。转徙他乡。或倚托亲旧以济其乏。或佣工种佃以食其力。且其中极无倚赖者。国家复有留养之例。是惟在地方官悯其流移之苦。无分畛域。随宜安插。俟灾氛平复。土地可耕。然后使回故里。劳徕安集。加意抚绥。亦未始非权宜之道。惟在权其轻重。相其缓急。斟酌办理。未可执一而论。山东去年被灾甚重。朕屡次加恩赈恤。发帑截漕。费已不赀。而尚不免流移。若近省督抚。仍复拘例。饬令资送。实于灾民无益。应令地方有司。就所至之境。酌量妥办。如有亲旧可依者。听其自为谋食。其或无所倚靠。即为抚留。设法安插。不必拘定成例。嗣后凡有灾重之区。饥氓外出。为督抚者。俱当体朕痌瘝一体之意。善为安辑。俾令得所依归。该部可即行文各督抚等知之。　　

○谕军机大臣等、山东此番被灾甚重。朕巡幸时。目击民艰。时萦宵旰。从前虽屡沛恩施。仍不免于饥困。所望者麦秋之丰稔耳。乃至今未见雨泽沾足之奏。尤觉焦劳。闻麦田此时即令得雨。亦只可有二三分收成。目今赈务。尚可延至四月。但秋收为时尚早。若不急为查办。灾黎其何所赖。可传谕大学士讷亲。令其于回京时沿途查看一路现在情形。地方官吏散赈是否及时。饥民是否得沾实惠。一一指示阿里衮。令其督率属员。实力奉行。向后一切赈恤借粜之事。俱与阿里衮熟察细商。务令妥协查办。其赈粜所需。从前阿里衮曾请另开捐款。朕因川省军需。甫开新例。未经允行。看来此时不得不为权宜之计。其应收本色折色。何者于时事有济。且非推广其途。酌减其数。官生亦未必踊跃从事。可令大学士讷亲。酌量分别条例数目妥议。交阿里衮令其具奏以闻。　　

○又谕、东省此次荒歉。非比寻常。邹滕以南。小民之艰苦尤甚。拯救之方。刻不容缓。前已令阿里衮即速亲身前往查办。未知伊于何日从济南起程。查看情形何若。虽云救荒无良策。然地方官尽得一分心。民受一分之惠。灾黎得一日赈。即度一日之命。可传谕阿里衮。督所属有司。悉心实力妥办。不得听属员朦蔽。稍有粉饰。至麦田目下望泽甚殷。尚未得报雨之信。巴雅尔在彼求雨。曾否应验。京师连日浓阴。彼处曾否得雨。深为系念。倘使春熟又复失望。则灾黎何以糊口。豫备之道。不可不为熟筹。朕思从前阿里衮曾请开捐。其时因川省有运粮之例。是以未允。今东省帑藏仓储。已屡行拨用。即截漕留饷。为数已多。亦难为继。权宜之计。惟有开捐。但必须广其途。减其数。令官生自运本色。赴东交纳。庶不至于有名无实。可传谕阿里衮。令其将赈恤之事。及如何酌定捐款之处。于大学士讷亲经由东省之便。悉心商办。妥议速奏。　　

○丁未。以奉移大行皇后梓宫。行启奠礼。上亲临举哀。　　

○谕、朕因山东被灾甚重。日夜焦劳。沟壑流离之惨。曾经目睹。饥渴之怀。切切于心。现今雨泽未降。二麦又已过期。即使得雨。收成亦必歉薄。拯救之方。不可不急为豫备。朕已传谕该抚阿里衮。令其熟筹长策。以资民食。因思就近接济。惟邻封是赖。与东省连界之直隶、河南、安徽、江苏、等省。今岁雨泽调匀。春花畅茂。麦收均可有望。著各该督抚酌看本省情形。目下二麦虽未发场。而储蓄亦已有备。即将存仓积贮谷麦。作速动拨。委员运赴东省。以备赈恤之用。俟秋成后。照数买补。其运脚准其照例核销。该督抚等、即将拨运实数。具摺奏闻。运到之日。巡抚阿里衮一面奏闻。一面照例散给。其民间余粟。无论米豆杂粮。广为招集。以便购买协济。古称救荒如救焚拯溺。早一日。得一日之济。各该督抚等。其曲体朕怀。共以拯患恤灾为急。不可稍存此疆彼界之分。以副痌瘝一体至意。　　

○又谕、东省被灾甚重。目今雨泽又复愆期。饥民待哺甚殷。不可不急为拯恤。巡抚阿里衮现在查办。但一人之精力。恐有未周。著大学士高斌、左都御史刘统勋、率同科道四员。速赴东省。详悉查察被灾州县散赈情形。并向后应如何广为赈恤安顿。毋令流离失所之处。悉心筹画。一面奏闻。一面会同该抚。妥协办理。浙省参案。现有大学士讷亲查审。高斌著即由浙省速赴山东。其科道四员。即行具名请旨。随刘统勋一同驰驿前往。　　

○都察院开具科道名签。请派往山东办赈。得旨。给事中同宁、马宏琦、御史赵青藜、著随往山东查办赈务。御史沈廷芳、现在济宁巡漕。亦著随同查办。其济宁巡漕事务。即著巡视淮安漕船之给事中钟衡、一并接办。　　

○又谕、东省上年被水成灾。目下又复望雨。朕心轸念。一切抚绥事宜。已谆切传谕该抚。加意筹画。又特命大学士高斌、左都御史刘统勋、速赴该省。会同该抚悉心办理。大学士讷亲、于浙省回程之便。道经山东。令其将地方情形。留心查察。有应商办者。与高斌等商酌办理。具摺奏闻。　　

○又谕、山东被灾州县颇多。一切赈务。料理需人。著吏部于候补候选州县及佐杂内。会同军机大臣。各拣选五六员。速行发往。交与巡抚阿里衮等差遣委用。现在地方官员。如有不能称职者。即令该抚于发往人员内。酌量题请更调。　　

○谕军机大臣等、奉天暂开海禁、运粮接济天津静海二县一案。前经军机大臣等定议。令那苏图核定五六万石数目。咨明该将军等稽查办理。如实不敷用。再行咨商该将军等。酌量加运。今据达勒当阿奏称、商贩闻开海禁。争买米石待运。以致谷价加倍昂贵。今酌量准买五六万石接济直隶外。仍出示严禁海运等语。看此情形。是海运一开。即不免于偷贩。自应即行禁止。但据奏五六万石之数。未知于天津、静海、二处。果足敷用否。前据达勒当阿覆称、若再议增加。尚可运二万石。可传谕那苏图。令其将五六万石果否足用、及应行咨商加运之处。查明据实奏闻。再目下麦秋有望。将来足资接济。自可不必仍须海运。其现在情形如何。令该督一并详悉具奏。寻奏、现在天津等处粮价。虽未能平。而不致甚昂者。因有奉天粮石之望。是以有粮之家。不留余蓄。若闻禁海运。现又拨协山东仓贮。价必骤长。应令奉天将军酌量。如稍可通融。务买足八万之数。得旨、另有旨谕。　　

○戊申。上至长春宫大行皇后梓宫前再奠酒。　　

○谕军机大臣等、阿里衮自朕回銮以后。连次具摺奏请朕安。固出悃忱。但伊回东时。朕念该省灾民困苦。谕令即速亲身前往灾重地方察勘。今伊请安摺到。其一切地方情形。作何抚绥之处。及曾否得雨。俱未奏及。朕心深为悬念。可传谕阿里衮。不必屡次专摺请安。惟当留心灾赈事务。若能督率属员。办理妥协。俾灾民不致失所。朕心藉以少慰。则胜请安多矣。　　

○谕、据调任四川按察使郑远奏称、伊年近七旬。精力渐衰。川省边陲要区。请来京请训等语。郑远年力将迈。看来难以远赴川省。著准其来京陛见。酌量改补近地。其四川按察使员缺。即著宋厚补授。　　

○会试繙译举人。命刑部尚书阿克敦、吏部右侍郎德通、理藩院尚书那延泰、内阁侍读学士苏章阿、为主考官。　　

○己酉。奉移大行皇后梓宫于观德殿。上亲临送举哀。　　

○颁大行皇后崩逝敕谕于直省。遣官赍敕谕讣闻于朝鲜国、及内扎萨克、众喀尔喀、哈密、青海、等处。　　

○谕、山东兴修沂河两岸堤埝工程。该部议照以工代赈之例。土方工价。准给一半。乃系向来成例。自应照此给发。惟是东省被灾甚重。其民情之艰窘。实非他处可比。若拘常例给发。恐赴工之民。仍不足以糊口。著加恩将此项土方工价。按数全给。俾其食用有资。该部即遵谕行。　　

○庚戌。上至观德殿大行皇后梓宫前再奠酒。　　

○谕曰。调任广东潮州镇总兵官胡贵。前于江南苏松水师任内。以废弛营伍革职。从宽留任。数载以来。能加意训练。上年崇明被灾。弹压亦属有方。其革职留任之案。著加恩准其开复。　　

○又谕曰。马兰镇总兵官布兰泰。丁母忧已满百日。布兰泰年来在彼办理诸事。尚属谨慎。陵寝地方。向系素服办事。布兰泰著仍回原任。署理总兵官事务。俟二十七月满后。再行实授。　　

