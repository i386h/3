<!-- { "loadSidebar": true } -->
○又议覆、陕西布政使慧中条奏、一、边境文风日盛。请将陕西木字号榆林等十学乡试士子。隔科分合。以一科与通省士子合试。凭文取中。不必编列木字号。一科仍列木字。取中一名。一、陕省科举。今定四千二十名。较前试卷既少。请将内帘诗经六房、裁二员。外帘受卷、誊录、对读、三所、各裁一员。供给官、减二员。均应如所请。从之。　　

○是日、驻跸任邱县五里铺。　　

○甲子。上诣皇太后行幄问安。　　

○遣官祭先医之神。　　

○遣官祭黑龙潭昭灵沛泽龙王之神。　　

○谕曰。原任福建漳州镇总兵哈攀龙。著即速驰驿前往大金川军营。听总督张广泗酌量委用。川陕二省。若有总兵缺出。即令伊署理。　　

○又谕、上年直属。被水成灾。天津等十五州县厅。业已加恩赈济。小民不致乏食。但念天津、静海、文安、大城、霸州、永清、武清、庆云、津军厅、等处。被灾较重。目下停赈将届。麦秋尚远。恐不足以资接济。其河间、任邱、南皮、青县、沧州、宝坻、六州县。因被灾较轻。业已停赈。贫民未免拮据。今朕巡幸所及。庆惠宜施。著加恩将此十五州县厅、再行加赈一月。俾得普沾惠泽。所需米石。令该督于北仓存贮漕粮内动拨。该部即遵谕行。　　

○又谕、朕此次巡幸。经过地方。目睹麦苖长发。出土青葱。春畴有望。其随从人等。虽经派出大臣管束。不许践踏。诚恐人众。稽察稍有未周。仍不免于蹂躏。著随来之满汉科道。沿途一体查察。毋致有妨农务。　　

○是日、驻跸河间府。　　

○乙丑。孝康章皇后忌辰。遗官祭孝陵。　　

○上诣皇太后行幄问安。　　

○谕军机大臣等、贵州节省铜铅余息。每年约可获银二万余两。乾隆十一年。据总督张广泗奏明、留充本省开河修城之用。经军机大臣覆准在案。此项银两。原不始于今日。黔省僻在边远。大概经费不敷。遇有地方公务。想来多于此内捐给。是以从前未经报出。此亦该省通融办理之处。朕思地方公项。止有此数。盈于此者绌于彼。今既将铜铅余息。奏明归公。一切公用。势必别无所出。黔省为苗疆要地。修葺赏号等事。在所不废。如此办理。不知将来遇有地方公事。尚可不致妨碍否。张广泗奏明之后。现在作何筹办。可传谕孙绍武。令其查明覆奏。于伊奏事之便寄去。　　

○行在兵部议奏。东省安设马匹。据巡抚阿里衮奏称、各衙门随营人等。需马二百三十余匹。应照直隶之例。另备马七百五十匹。分三班应付。计不敷马四百五十匹。又仪仗校尉等骑马一百七十六匹。亦应分班应付。共需马五百二十八匹。除将减彻正站马一百五十匹应用外。尚不敷马三百七十八匹。共应雇马八百二十八匹。约需银五千一百余两等语。查东省安设正站。原议每站马九十匹。臣部以不便与直省互异。令照例每正站增马十匹。今既需雇觅。此项站马。应仍照原议。不必增添。通计省马一百七十匹。再仪仗校尉。不过随营豫备。与请轿校尉不同。应将仪仗校尉减一班。于适中地方、分作两班豫备更换。计省马一百七十六匹。此外不敷。准其雇觅。所需银、于驿站项下并建旷内动支。至所称每马一匹。连夫每日给银二钱五分。应量为裁减。得旨。依议速行。　　

○是日、驻跸卢家庄。　　

○丙寅。谕曰。大学士高斌等、今奏常安从乾隆八年起。每年两次点换盐政承差。共婪收银八千余两。又察出原参款外、每遇盐政承差缺出。新役顶补。共婪取银一千七百余两。俱经各承差及把总王英供吐明确等语。已命大学士公讷亲前往覆审。则此奏亦可毋庸置议。但常安败检贪劣。既已昭著。著革职。听讷亲等严审定议。该部知道。　　

○又谕、向来盐政衙门。有赢余闲款银两。存留运库。为各项帮贴杂费之用。昔年皇祖巡幸。遇有赏赉及办差之需。多于此内动给。后因雍正年间。巡幸未举。遂将此项奏明归公。今朕此次东巡。扈从人等。俱各谨遵约束。安静无扰。伊等出差。虽赏给盘费俸饷马匹。亦不至于拮据。但既扈从勤劳。而又安静奉法。宜加恩赉。此次随来之王公大臣暨官员兵丁拜唐阿等。俱著加恩赏赉。所需银两。即于长芦盐库存留公项银内动给。其应作何分别等第之处。著总理行营王大臣等议奏。嗣后每年、令两淮盐政解银十万两。长芦盐政解银五万两。交内务府。以备此等行幸赏赐之用。　　

○钦差大学士高斌议奏、查天津西沽起。至桃花口止。原为自津通京大道。先后建筑叠道十余里。以资捍御。亦便行旅。尚有桃花寺迤北至桃花口一段未筑。今据那苏图议请于此处加筑叠道三百丈。及加帮填补旧工、并补筑堤尾三丈。遵旨踏看。实属有益。应请兴工。报闻。　　

○是日、驻跸阜城县。　　

○丁卯。上诣皇太后行幄问安。　　

○谕曰。原任工部尚书魏廷珍。向以老病乞休。朕因其凡事因循好誉。不肯奋勉供职。设令辞老荣归。优游林下。何以警后来之旅进旅退者。故降旨革职。今朕东巡。伊来接驾。念其年已八旬。向曾受皇祖培养拔擢之恩。且数年家居。尚属安静。著加恩给还原职。以示朕眷念旧臣之意。　　

○又谕、朕巡行直隶山东。所有承办差务各官。宜一体加恩。著督抚查明经过地方之办差文武员弁。凡有参处罚俸降级等案。俱准予开复。其无此等参罚案件者。咨部各加一级。　　

○户部议奏、浙江巡抚顾琮奏请淳安、遂安、寿昌、三县。查无被灾之田。并予缓徵。与例不符。应无庸议。得旨。淳安等三县缓徵漕粮之处。照该抚所请行。　　

○是日、驻跸景州七里铺。翼日如之。　　

○戊辰。赐扈从王公大臣、及直隶总督宴。　　

○谕、此次东巡。经过直隶山东地方。各营汛兵丁。有派出办差者。著该督抚查明。赏给两月饷银。以昭恩赉。　　

○又谕曰。山西巡抚准泰覆奏、口外耕种官地民人贾汉辅等窝娼开赌一案。据称总管五十八。并不遵照题定蒙古内地交涉定例。行文该管官会审。又将民人男妇。拏赴蒙古地方。擅动刑拷。移提不给。一任属员违例滋事。且被告诈赃累累等语。此案著准泰遴委大员。提齐各犯。秉公查审。务得实情。毋致稍有瞻徇。五十八等、如挟私违例。袒庇属员。即据实题参。　　

○又谕曰。正红旗察哈尔总管五十八。著来京候旨。其员缺、著上驷院卿多尔济补授。　　

○又谕、上年山东被水成灾。已屡次加恩赈恤。小民不致乏食。但念东省被灾州县既多。将来尚需接济。一切动用仓粮。俱应豫为筹补。今朕巡幸所经。痌瘝在念。著再加恩。截留南漕六十万石。以补各属仓储、及将来借粜之用。其应于何处截留。作何分贮运送。令阿里衮会同那苏图酌议具奏。该部即遵谕行。　　

○谕军机大臣等、准泰奏民人贾汉辅一案。内有不遵照题定蒙汉定例之语。蒙古汉人。同属臣民。即有分别名色之处。亦应称蒙古内地。乃称为蒙汉。甚属纰缪。著传谕申饬之。　　

○己巳。上诣皇太后行幄问安。　　

○谕、朕因山东上年歉收。降旨截留该省漕粮以备赈粜。向例减运旗丁。支给月粮一半。以为苫盖养赡之用。若俟部覆后。始行给发。未免迟缓。今朕巡幸东省。轸念旗丁资用拮据。著加恩于例外再赏给一成。即于月粮银米内。就近给发。俾得俯仰有资。该部即遵谕行。　　

○又谕曰。原任按察使衔辰沅靖道王柔。著带原衔前往大金川军营。听总督张广泗酌量委用。遇有道员缺出。即行题补。　　

○又谕、朕东巡。躬诣阙里。致祭先师。颜曾思孟四贤。作配殿庭。虽从与享。但闻其故里各有专庙。应分遣大臣。恭奉香帛。前往祭献。以展诚敬。朕向在书斋。曾制四贤赞。景仰之忱。积有日矣。其勒石庙中。致朕崇重先贤之意。　　

○复圣颜子赞曰。贫也者吾不知其所恶。寿也者吾不知其所慕。德以润身。孰谓其贫。心以传道。孰谓难老。箪瓢陋巷。至乐不移。仰高钻坚。三月无违。夫子有言。克已成性。用致其功。允成复圣。宗圣曾子赞曰。宣圣辙环。在陈兴叹。孰是中行。授兹一贯。曾子孜孜。惟圣依归。唯而不疑。以鲁得之。会友辅仁。任重道远。十传释经。超商轶偃。念彼先子。沂水春风。渊源益粹。笃实舂容。临深履薄。得正以终。三千虽多。独得其宗。述圣子思赞曰。天地储精。川岳萃灵。是生仲尼。玉振金声。世德作求。孝思维则。师曾传孟。诚身是力。眷兹后学。示我中庸。位天育物。致和致中。夫子道法。尧舜文武。绍乃家声。述乃文祖。亚圣孟子赞曰。战国春秋。又异其世。陷溺人心。岂惟功利。时君争雄。处士横议。为我兼爱。簧鼓树帜。鲁连高风。陈仲廉士。所谓英贤。不过若是。于此有人。入孝出弟。一发千钧。道脉永系。能不动心。知言养气。治世之略。尧舜仁义。爱君泽民。惓惓余意。欲入孔门。非孟何自。孟丁其难。颜丁其易。语默故殊。道无二致。卓哉亚圣。功在天地。　　

○又谕、上古圣皇。神灵天亶。道法渊源所自。曲阜为少昊金天氏旧都。有陵在焉。朕东巡所历。瞻眺松楸。情殷仰止。宜躬亲祀事。祗荐馨香。以展诚敬。　　

○是日、驻跸德州七里庄。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百八


大清高宗法天隆运至诚先觉体元立极敷文奋武孝慈神圣纯皇帝实录卷之三百九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾性十三年。戊辰。二月。庚午。上诣皇太后行幄问安。　　

○谕、上年东省收成歉薄。朕加意抚绥。叠颁渥泽。蠲除赈恤。至再至三。今舆跸亲临。恩膏宜沛。所有经过山东州县内、去岁被灾地方。应行赈济之处。著该抚于现经加赈之外。再行查明。酌量加赈。其余州县内有应行接济者。亦著该抚查明。酌量借粜。该部遵谕速行。　　

○又谕曰。原任翰林院编修王检。前因考居下等。休致在籍。今赴行在接驾。朕试以诗赋。觉比从前学业稍进。是其家居能知过而改。留意向学矣。著加恩以原官赴京供职。　　

