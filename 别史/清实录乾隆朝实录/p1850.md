<!-- { "loadSidebar": true } -->
○大学士管云贵总督杨应琚、云南巡抚汤聘、提督李时升奏、据总兵朱仑报称。缅匪自楞木溃败。大兵复乘势追剿。二次共杀贼六千余人。当有伊领兵头目莽聂眇遮来营。恳请罢兵归顺。并呈献金镯红呢花布等物。臣以匪酋猛毒狡诈。恐阳言纳款。阴图益兵再举。仍饬朱仑加意防剿。旋据报。该酋加调匪众。不下二三万。由僻径越至土司边界焚掠经我兵迎击。于十二月初六七等日。杀贼千余人。又于十一十二等日。斩获贼首三百二十余级。时铜壁关大弄种、二弄种、及止丹各野人。均奋勇出力。杀贼千余人。又于十六日。朱仑。刘德成。分路抄杀。共斩贼首三百四十余级。计前后剿杀。已几及万人。我兵惟游击马成龙。力战阵亡。查缅甸原系边南大国密箐崇山。阻江为险。水土恶劣。瘴疠时行。若欲直捣巢穴。恐旷日持久。得不偿失。如猛毒果倾心凛惧。愿效臣服。似即可宥其前愆。酌与自新之路。得旨、另有旨谕。谕军机大臣等。据杨应琚等奏、节次剿杀缅匪。几及万人。现在缅目等恳请罢兵归顺。并称若欲直捣巢穴。转恐旷日持久。得不偿失。似可宥其已往之愆等语。所奏似未协机宜。该督既奏节次剿杀缅匪。多至万人。我兵现在奋勇直前。军威大振。缅匪望风慑伏。使果系确切情形。则实有可乘之会。正当厚集兵力。因势□入。不难迅奏肤功。何以复称地险瘴多。转欲将就了事。正恐该督等。祇据领兵将弁呈报。不无绿营旧习。虚张粉饰之弊。其前后所报剿杀克捷之处。俱未尽可信。而缅匪负嵎凭险。势难遽与争锋。果尔。亦当将该处实情奏明。候朕酌夺。西师一事。运筹决胜。一切皆断自朕衷。但从前准夷回部。地势人情。皆所洞悉。故得随宜指示。督令直前鼓勇耳。今缅匪地隔边隅。势难遥度。而绿旗兵之力。又非满兵可比。若该督奏报稍有未实。其何以筹画奏绩耶。故此事原令该督相机酌办。朕亦并无成见。前此屡降谕旨甚明。该督既身任其事。休戚谊同一体。更无庸稍涉虚浮。犹之一家之事。彼此分理。而仰家长为主持。又何所疑虑而不以实告耶。前遣侍卫福灵安、带领御医。往视杨应琚病势。计此时将抵永昌。福灵安本系侍卫。出兵之事。职所应为。且前此平定回部时。曾随军营有年。军务素所谙习。若已离永昌。则亦可以不必。若尚在永昌。著就近驰往军前。详悉体察。如现有可乘之势。不过一月半月。可以得彼处要害城池。福灵安即不妨同往统兵进剿。如该处势难筹办。伊即可一面据实详悉入奏。一面回京。朕亦得知徼外确情。以定进止。至福灵安此行。与该处进兵。本属两事。杨应琚系公忠体国大臣。所见素为正大。谅必不因有此旨。稍存观望推诿也。又杨廷璋另摺所奏、先示之威信。豫为陈说之处。想杨应琚前此业经办及。如尚未筹画到此。则杨廷璋到永昌后。二人不妨从长面商。妥协行之。至杨应琚现在病势日渐向愈。精神亦渐能复旧。即可无需助理。杨廷璋到后。恐一省两督。调度事宜。不能无丝毫同异。在该督等均膺重寄。彼此必不稍存意见。但恐属员等。不免窥测疑揣。或致无所适从。于事转属无益。况两广事务。亦属紧要。杨廷璋接到谕旨后。可即仍回粤东。杨应琚于进剿缅匪一事。始终经理。责成既专。自更易于集事。若杨应琚尚宜调摄数日。杨廷璋即再住数日帮办。亦无不可。再现在进剿事宜。及杨应琚病体。刻廑朕怀。此次奏报。殊觉迟滞。嗣后如遇打仗得胜紧要事件。不拘三日五日。俱当随时加紧驰奏。即军营寻常光景。及该督就愈情状。亦当十日一奏。以纾远念。发去孔雀翎五枝。蓝翎十枝。交与该督。察看实在出力将弁。酌量赏戴。用示鼓励。著将此传谕杨应琚。杨廷璋。及福灵安知之　　

○丙子。上诣大高殿行礼　　

○奉皇太后居长春仙馆。诣安佑宫行礼　　

○辛圆明园　　

○丁丑。两江总督高晋、江南河道总督李宏、两淮盐政普福奏、扬州通泰运盐河。全藉运河为来源。由金湾闸下注。经由芒稻河。旧设十闸。常川开放。遇水小之年。即在芒稻闸迤东筑坝。以资停蓄。旋因每年兴筑费多。议准停止煞坝。祇令口门下板。相机蓄洩。惟芒稻闸之上。董家、廖家、石羊等沟。近年一律落低。每遇冬春水小。虽经闭板。而水势已从上游各沟归江。通泰河四百余里。竟无来源。即再加挑深。无水可蓄。嗣后除水势尚足济运之年。照旧议毋庸筑坝外。如遇冬春枯涸。请仍于芒稻闸迤东。煞坝蓄水。俟汛水长发。即全行开拆。其经费归商捐办。得旨、甚妥。如所议行　　

○戊寅。上奉皇太后幸山高水长。至甲申皆如之　　

○己卯。上奉皇太后幸同乐园。侍早晚膳。至壬辰皆如之　　

○御奉三无私殿。赐皇子诸王等宴　　

○庚辰。上诣安佑宫行礼　　

○御正大光明殿。赐朝正外藩等宴。召科尔沁和硕亲王固伦额驸色布腾巴勒珠尔、多罗郡王和硕额驸齐默特多尔济、多罗冰图郡王喇特纳扎木素、乌珠穆沁和硕车臣亲王朋苏克喇布坦、敖汉多罗郡王喇什喇布坦、固山贝子固山额驸垂济扎勒、鄂尔多斯郡王品级多罗贝勒栋罗布扎木素、固山贝子丹巴达尔济、巴林辅国公和硕额驸德勒克、喀尔喀和硕亲王成衮扎布、诺尔布扎布、多罗郡王德木楚克、厄鲁特和硕亲王多罗额驸罗布藏多尔济、绰罗斯多罗郡王罗布扎、回子贝勒品级阿奇木伯克鄂对等、至御座前。赐酒成礼　　

○谕军机大臣等。据鄂宁奏、已革知州张宏燧。于管理铅厂内。两次赴司捏领脚价银两。赫昇额并不详明指驳。以致张宏燧亏空银九千余两。又张宏燧于署常德府任内。请借武陵县城工银一万两。赫昇额又私行批发。致张宏燧于库项内。亏空银七千余两。请交与湖广总督定长。归案审拟等语。赫昇额、身任藩司乃膜视帑项。于劣员请给银两。并不查明详报。辄敢私行给发。以致侵亏盈万之多。殊堪骇异。赫昇额所有湖北赀财。著该督严行查封。毋使稍有隐匿寄顿。可将此传谕知之。

大清高宗法天隆运至诚先觉体元立极敷文奋武孝慈神圣纯皇帝实录卷之七百七十六　　

大清高宗法天隆运至诚先觉体元立极敷文奋武孝慈神圣纯皇帝实录卷之七百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十二年。丁亥。正月。辛巳。上御正大光明殿。赐大学士尚书等宴　　

○谕曰、期成额、定长奏、审讯知府李拔。所禀买金贿托各情。不察虚实。辄行禀告。请交部严加议处。并讯出张宏燧。代熊学骥买金。及张何衢等探信各情由。请分别办理等语。李拔原禀。祗系密送宫兆麟。经宫麟呈出始行逐一研究。并非径向期成额等捏词诬控。是其所禀虽不尽实。转不必以此加罪。其张何衢。吴世贤之探听。亦属外省常有之事。均无庸交部。熊学骥令属员买金。并短发价银。实属有罪。著革职。交部核议具奏　　

○谕军机大臣等、期成额等、查审冯其柘弥补亏空一案。分别拟罪之处。已批三法司核拟具奏矣。此案李因培。赫昇额。授意属员。以致辗转那移。巧为弥补。实出情理之外。巡抚为封疆大臣。藩司系钱粮总汇。一省之整饬稽查。惟于抚藩是寄。仍伊等竟敢上下扶同。徇情朦蔽。充其伎俩将何事不可为。是伊等之罪。实在于有心欺罔。较之监守自盗。更为重大。今期成额等。以赫昇额依侵盗钱粮一千两以上律。问拟斩候。于情罪既不相符。而牵引侵盗钱粮律文。转似故为周内。亦不足以服赫昇额之心。赫昇额。不必就此案完结。李因培前已降旨拏解湖北质审。俟解到后。与赫昇额质对明确。即照此旨定拟。再行具奏。并将谕旨叙入摺内。可传谕期成额。定长知之　　

○壬午。谕、据期成额等、查审冯其柘亏空至二万余两之多。李因培授意张宏燧。代为弥缝报少。及赫昇额令属员帮同弥补一案。骩法营私。实出情理之外。州县亏空。本有应得之罪。若私自通同帮补。既使劣员幸逃法网。且必复贻累他人。效尤侵蚀。弊将无所底止。深可痛恨。上年山西段成功。亏帑累累。各属帮银填补。业经大加惩创。不料未及一年。湖南复有此案。可见外间上下扶同之习。固结不解。各省皆然。吏治尚可问乎。从前州县侵亏那掩之弊。锢习相沿。经皇考御极。严加整顿。始得肃清。朕方谓谨守成规。即可臻大法小廉之治。而刑罚世轻世重。张弛互用。道亦宜然。不意近年藐法欺朦之案。屡惩屡犯。此未必非因朕三十年来。水弱易玩所致。如此。则不得不力为整饬。朕亦非不能振纲饬纪者也。督抚为封疆大臣。藩司为钱粮总汇。一省之察吏纠贪。乃其专责。如遇属员侵亏帑项。据实参劾。则属员自必共知顾忌。何难使诸弊澄清。况督抚等。皆朕所简畀。深加倚任之人。亦何忍不共励天良。力持公正。而乃专事弥缝。通同徇隐。甘蹈欺罔重罪而不辞。是使朕竟无一可信之大臣。亦伊等不能承受朕恩。享安静无事之福也。试思督抚膺高爵厚禄。待之不为不优。而幸际昇平。并无折冲宣力之事。宴然坐享丰盈。其稍可自效者。不过正己率属。共矢洁清。乃尚不思殚竭丹诚。秉公尽职。又安用此督抚为也。现在已经发觉之案如此。则各省之匿而未发者。大略相同。非朕之必欲逆诈亿不信。实伊等甘于自欺。致不见信于朕耳。此等贪黩欺朦之辈。天道昭彰。无不自然败露。随时严治。未尝不可肃国典而儆官邪。然与其犯而后惩。莫若先为明切申戒。著传谕各督抚。即就所辖属员内。通行查察。将有无亏空。据实保奏。计伊等此次覆奏。亦未必遽肯和盘托出。即如前此查覆首邑赔垫一事。明知其未可尽信。朕惟将各摺批交该部。以待将来证验。此次各省所奏。实与不实。朕仍姑不深究。奏牍既陈。祸福惟听其自取。将来或别经犯案。惟于覆奏之该督抚是问。无谓朕言之不豫也。嗣后并著于年终。将属员有无亏空之处。汇奏一次。以重责成。著为令。并将此通谕中外知之　　

