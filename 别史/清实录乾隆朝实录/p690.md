<!-- { "loadSidebar": true } -->
○户部议覆、福建巡抚陈大受、条奏台郡积贮事宜。一、台湾从前额徵供粟。除支台澎兵粮。岁有流存。嗣因内地每年拨运平粜兵眷米谷。台仓日见其虚等语。查台属额徵供粟十六万九千余石。从前止给台澎兵米九万余石。余粟七万余石。积存台仓。共有数十万石。历任督抚题准、发价采买。拨运内地平粜、及兵米、每年十余万石以致积存不敷。现在应运还内地兵粮三十四万九千余石。请分作五年。每年带运七万石。今该抚奏称台仓已经告匮。每年带运七万石之议。请停止。应如所奏、将前项发价未买等项谷石、照数运补内地仓储外。余请停止拨运。一、筹备积储、以清厘款项为首务。查台米支给班兵眷米数内、有福宁建宁、汀州、三镇。延、邵二协。烽火门、枫岭、桐山、三营米、三千五百六十石有奇。抵粟七千一百二十石有奇。向拨福州府、厅、县、支给本色。各营不能运回。即在省城变价。经前督臣郝玉麟题准、每石折银九钱。应请将此项眷米折银。改动正项。于估饷册内造报支销。一、台属积贮额四十万石。查上年委员采买粟、十万七千余石。已饬存台仓。又台属额存官民捐谷、并社谷、赎谷、潮谷、共四万八千余石。又本年应徵供粟、并带徵旧欠除支给台澎兵粟外。可余七万八千余石。汇同上年流存粟、七万六千余石。再将上年委员未买粟九万二千余石。俟本年秋成后买足。共符四十万石之额。一、现在停运本年内地兵粟七万八千余石。请先于各属仓谷内碾支、另筹归补。查闽省加捐监谷八十八万余石。现已报捐过半。请将本年内地全额兵眷粟、八万二千余石。一并照数收捐补足。此番清理之后。台郡额徵供粟。均为支给内外兵粮之需。年清年款。不得仍前压欠。至积贮四十万石。应准其每年供粟未开徵之先即于此内碾支兵粮。秋成徵粟归还。递年出陈易新。以免久贮浥变之虞。再平粜亦宜撙节。除大歉不拘外。其余不得过一万石。随时买补。一、台地海道险阻。运送不敢整船装载。俱于商船搭运。每船一百石、多至二三百石而止。如内地急需。必须豫筹。嗣后视台谷价平之年。动帑采买。价昂则停。均应如所奏行。从之。　　

○丁丑。命定守令久任例。谕、从来亲民莫切于县令。而知府表率一郡。职任尤重。欲望其政平讼理。易俗移风。非久于其任不可。汉宣帝诏曰。太守吏民之本也。数改易则下不安。民知其将久。不可欺罔。乃服从其教化。诚至言也。朕临御以来。念保安元元守令最要。曾向直省督抚、屡降谕旨。但未定有成例。俾得遵循。是以未见实效。即如州县中、才具稍优者。督抚或奏请调繁。或题补升用。知府则荐擢监司。在督抚为官择人。练达之员。试有成效。驾轻就熟。自较初任为可观。究之缺有繁简。职守则一。繁地固须能员。简邑独无民人社稷之寄乎。知府贤则属县各修其职。监司体制虽隆。而所职不过分巡转核。或专司盐粮。转不若知府之专有责成。与属县较为亲切。今以能胜繁剧之知府、擢任监司。反若置之闲地。不得尽展才猷。且此题升题调者。不过干办敏捷。一时见长。未必皆古所谓悃愊无华。日计不足、月计有余、循良之选也。即果系循卓。人地相宜。而此地得一良吏。即彼地失一良牧。孰非赤子。熟不当善为抚字。而顾数数更易乎。况能员既得优加升调。则热中躁进之员。惟事逢迎上司。要结取誉。以祈速化。又安望其留心实政。尽父母斯民之道也。但荣进之念。人情不免。若非定有成规。示以奖励。则岁月淹久。必致自隳志气。而吏民无识。亦谓其不为上司所物色。或启疲玩之习。不足以鼓舞人才。振起治术。汉时守令。治行优异。辄以玺书勉励。增秩赐金。宠以车服。有爵至关内侯者。两汉循良。冠越唐宋。今或仿其意而行之。守令实能为地方兴起教化。劝课农桑。兴利祛弊。发奸摘伏。阜安闾里者。定以年限。或予以纪录。或加级。或加衔食俸。仍留原任。在恬静自守者。既得从容展布、以收绩效。即躁进之人。亦知格于成例。不致视一官为传舍。并可潜消奔竞陋习。于吏治人心。不无裨益。嗣后直省守令。除特旨擢用、及该地方情形、不得不奏请调用者。许其酌量声明保奏外。其如何酌定年限。示以优叙。俾可久于其任之处。著大学士会同九卿详议具奏。寻议、定例繁简互调。原为酌量人地起见。今各省督抚多有因调一缺。将数缺递行转调。借调补之虚名。为趋避之捷径。殊非久任安民之道。伏查雍正六年、九卿议覆广西巡抚金鉷条奏。将各省道、府同知、通判、州、县、各缺。分别冲繁疲难除道府请旨补授。其同知以下四项三项相兼者。于现任属员内、拣选调补原恐初任之员。贻误地方。是以分别办理。雍正十二年、直隶总督李卫奏称、从前所定繁简未确。奉旨令各省督抚详查据实具题。经各督抚更正。有将选缺改为要缺者。亦有将要缺改归部选者。乾隆七年、奉旨各省道府同知通判州县等缺。从前督抚办理时。不过据属员开报。以致繁简之间。多不的确。著吏部行文各省督抚。将从前所定各缺、悉心妥议。务期名实相称。亦经遵照酌定在案。近年来、各省仍有陆续奏改者。是同一地方。同一职守。繁简前后互异。更改不一。总之督抚酌留要缺。在外题补。本为鼓舞人材。但所留之缺。既不切当。又多迁就。徒启属员觊觎。今若仍照雍正六年以前部选例。悉行裁改。未免骤觉更张应再通行各该督抚。将现定应题应调各缺。详核更正。造册奏报。其直隶州知州一项。向不归部选。未便酌定。但知府内之冲繁疲难者。今亦请旨补放。直隶州知州各缺。应一并分别酌定。统俟各省覆齐。臣等再将更定各缺。作何补用。并如何酌定年限、示以优叙之处。一并详议请旨。从之。　　

○谕军机大臣等。闽浙总督喀尔吉善奏、闽省兵丁。好动恶静。声气连结。骤加惩创。恐滋事端。其奏追缴鸟枪摺内、又称闽省习染己深。急则易生事端等语。闽省兵民。习尚强悍。喀尔吉善身任封疆。应加意整顿教导。先事禁约。逆折其邪心。潜移其积习。乃一则曰恐滋事端。再则曰易生事端。殊不可为训。奏摺虽系密封。而幕宾传写。安保其必无洩漏。况喀尔吉善于入告之词。尚沾沾以此为说。则其平日、亦必以此训饬所属员弁。或转相传播。或窥探意旨。阖省兵民。将谓大宪如此猜嫌防范。转生疑惧之心。是欲息事而因以滋事。非所谓孚以威信。镇静弹压之道也。喀尔吉善因曾奉有谕旨。今身履其地。亲见兵民习尚。实属骄悍。不得不虑及于此。是以屡形章奏。要之瞻顾适足以酿奸。而疑虑不足以服众。可传谕喀尔吉善、随时体悉朕训。开诚化导。宽严互济。渐次整顿。绥靖海疆。但喀尔吉善屡言恐生事端。或者地方情形。另有见闻。应为先事豫防者乎。令其速行奏闻。仍著时时留心体察。但不必先存惟恐生事之成见于胸中。则观听易惑。转多挂碍耳。寻奏、闽省习气骄悍。兵民人等、聚众抗官、放火械斗、拆屋劫商、诸案累累。又有前抚臣周学健奏垦海岛竿塘之事。正在议详。该处绅士。公然据为己业。遍处糊帖布告。必须伊等批字、始准招佃招渔。现在严行查究。兵民绅士、积习如此。亟宜立法挽回。但论通省大局。则旧染既久。变化尚待从容。整顿须有次第。情节如是。不敢不据实奏闻。得旨。览奏俱悉。所见是矣。勿始勤而终怠可矣。又批、绅士风气。尤属可恶。查其名姓奏闻。　　

○戊寅。上诣畅春园问皇太后安。　　

○谕、朕览吏部奏议国琏一本、祗就伊自陈本内之词。议以才力不及降调。前日察议孙嘉淦、亦照伊自陈之本。议以休致。此虽因袭成案。而朕以为不然。盖孙嘉淦前因总督任内不能称职。有罪革退。后复加恩用为副都御史。自履此任。始则识见迂琐。摭拾条陈。继则因循保位。一言不发。而且年老衰迈。不胜风宪之任。国琏前任国子监祭酒时。闻有簠簋不饬之处。是不胜师表之职。因其劣迹未彰。光禄寺系事简衙门。故行调用为光禄卿。乃属员盗窃库银。毫无觉察。且性情偏执。并不和衷办事。是以本年京察时。将伊二人察议。所谓察议者。察其过而议之也。若其无过。则亦不必议矣。吏部职掌铨衡。进退人才。是其专职。今用人一途。既己拘于例矣。而当京察大典。正宜激浊扬清。如其祗就自陈之词、以定去留。谁则不能。且黠者开巧。为隐饰之端。此本著发还。另议具奏。　　

○大学士等议覆、大学士公庆复条奏固原善后事宜。一、平凉为陕甘咽喉。静宁乃六盘扼塞。均宜重兵控制。请移提标两营。一添驻平凉。其原驻游击。改为守备。仍领原兵、专管城汛。隶移驻之游击管辖。一移驻静宁。其原驻之千总。彻回固原城守营。该州另设一千总专管城汛。平静两营、仍属提督统辖。合之仍为五营。查固原提标。共设前后左右中五营。固原地方狭小。而驻兵五千余名。庆复所请自属因地制宜。至分防之两营弁兵。挈眷迁移。作何料理。官署兵房。作何建置。摺内俱未奏及。应令新任督臣张广泗、于到任后酌定规条。请旨办理。一、提督驻劄处、多有道员同城。当年移兵固原之时。未将道员一并移驻。请将平庆巡道移驻固原。再加兵备衔。兵民皆可管辖等语。应如所请。令新任总督张广泗、归入移兵案内。一并具题。一、从前西路出兵。召募新兵。现在陕甘各标营。皆已裁补无几。惟固原因循尚有千人。此辈既无恒业。欲补则无缺。欲裁则无名。臣到固原时。曾面交将弁时加操验。即为清厘等语、查陕甘二省。自雍正七年用兵以来。节次召募新兵二万四千六百余名。嗣后陆续调拨裁补。统计不下二万三四千名。何以固原提标。尚有未裁新兵千人自系办理因循所致。既经大学士庆复、面交该将弁时加操验。即为清厘。应令该管大员加意查办。从之。　　

