<!-- { "loadSidebar": true } -->
○又谕。军机大臣等、会同该部议覆黄廷桂、会勘临黄、临运、二坝一摺。朕已降旨依议。黄廷桂应照驳查事例。悉心查明。据实覆奏。至此事朕按图详察始末情形。总由从前高斌办理错误。姑无论前明。即自本朝建筑竹络坝以来。淮徐粮道。通行已久。自添筑二坝。而竹络坝转成无用。究之竹络一坝。实已足资宣洩。无庸添设。幸而六年以后。连年截漕。两帮未经出运。是以其弊未显。迁延至今。设使六七两年。即行重运。亦断不能如高斌所奏、随机启闭。从坝口入运矣。至此时始云今非昔比。其不能掩饰。已可概见。前此河溜通行。可引以济运。可藉以刷沙。所以数十年无碍。今忽添此二坝。阻滞过甚。河底日积。河身日高。黄水之高于清水。五尺有余。其明验也。不特高斌之说不可行。即黄廷桂由竹络坝入苏家闸之议。亦不可行。其意在使河身纡曲。而不知黄流不利于纡曲。纡曲则益加淤滞。其失亦略相等。但高斌已误于前。此时即追咎其既往。亦无补于将来。自应筹善后之策。以为补偏救弊之法。著传谕黄廷桂。悉心筹度。或遇截漕之时。将淮徐二帮船只、多为截留。或仍令其由杨家庄入运。此二帮、本由黄河顺流而下。所增程途无几。酌量稍加工费。似无不可。务期熟筹妥协。无稍存调停迁就之见。方为永远可行。军机处所奏说帖。著一并封交黄廷桂。令其遵旨查明妥议。另行具摺奏闻。寻奏、二坝之设。诚属无益有害。所有淮徐两帮漕船。自应遵旨、嗣后如遇截留。即多为停截。如起运之年。即由杨家庄转口入运。计多程站八日。每船酌给工费银四两。在粮道余平银内支给。再中河运道。本乏来源。春间骆马湖乾。惟藉东省上流闸河之水济运。倘上流水小。则引黄水接济。虽连年运河水足。无需挹注。但竹络坝支河。既已断绝。设偶值上游雨少。清水微细。作何济运。以及黄河或遇异涨。将竹络坝作何堵防之处。统听河臣临时相机办理。得旨。著高斌明白回奏。该部知道。　　

○是日。驻跸色哷昂阿。　　

○丙戌。上诣皇太后行幄问安。　　

○行围于呼鲁苏台。　　

○是日。驻跸都呼岱昂阿。　　

○丁亥。太祖高皇帝忌辰。遣官祭福陵。　　

○行围于岳乐。　　

○是日。驻跸巴颜沟。至己丑皆如之。　　

○戊子。秋分。夕月于西郊。遣履亲王允祹行礼。　　

○行围于英图。　　

○赐扈从王公大臣、蒙古王公等宴。　　

○户部议准、福建巡抚潘思榘疏称、澎湖孤悬海岛。不产米谷。请于诸罗县仓、拨潮谷二千石。运澎仓贮。青黄不接之时酌量碾粜。粜价、仍发诸罗县照数买补。运费、令该县先行垫给。于粜价内扣还。从之。　　

○兵部议覆、户部奏请、嗣后除世职官员补放外任。仍照例准将余俸留京外。其不兼世职之外任旗员。俸禄留京之处停止。所有未完欠项。统于任所应得俸银、按数扣贮报部。若该员有在京子侄亲族、情愿代扣者。仍准按限代扣完结。从之。　　

○己丑万寿节。遣官祭太庙后殿。　　

○遣官祭福陵。昭陵。昭西陵。孝陵。孝东陵。景陵。泰陵。　　

○遣官祭显佑宫。东岳庙。城隍庙。　　

○上诣皇太后行幄行礼。　　

○御行幄扈从王公大臣官员、及蒙古王公台吉等、行庆贺礼。　　

○赐扈从王公大臣、蒙古王公台吉等宴。　　

○庚寅驻跸诺郭台色钦。翼日如之。　　

○辛卯。上诣皇太后行幄问安。　　

○行围于珠尔。　　

○赐扈从王公大臣、蒙古王公等宴。　　

○吏部议准、山西学政德保奏、士子最重经学。而本经尤重。请于岁科正考之日。除有能诵习御纂诸经者。另期发问外。仍摘本经一段。开明起止。默写卷末。如错落多者。生员不准前列。童生不准入泮。又科场对读用五等青生。前经浙江学政彭启丰条奏、以五等青生、不敷所用。请兼用四等武生。而四等文生、因其一体入场乡试。故不在对读之列。但四等文生。如果科举录遗有名。自宜一体入场乡试。若录遗无名。正宜送场对读。以示薄惩。况四等文生。虽文理荒谬。然校对字句。自当远胜武生。如四等文生、五等青生、俱不敷用。仍以四等武生补足。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之三百四十六


大清高宗法天隆运至诚先觉体元立极敷文奋武孝慈神圣纯皇帝实录卷之三百四十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十四年。己巳。八月。壬辰。上行围于巴颜木敦。　　

○遣官祭黑龙潭昭灵沛泽龙王之神。　　

○谕军机大臣等、据开泰奏称、参革永昌府知府刘樵之子刘天任。已经拏获解滇等语。刘樵侵帑误工。又纵伊子携带银两潜行。甚属不法。应行严究。据供、已于古州修城。及滇楚还债。用去无存。而本年二月内。刘天任又在户部捐纳知县。即用银三千八百八十两。则其所携云南之银七千两进京之说。已有明证。尚云修城还债用去。其为谎供无疑。刘天任著革去职衔。传谕开泰、令其再于武陵县原籍、严行查勘。勿令稍有隐匿。并传谕张允随、图尔炳阿、务将刘樵、并伊子刘天任、严加审讯。根究追拟。向来外任审案。因曾经现任。多不加刑。刘樵父子、情罪可恶。非寻常侵亏可比。著严行夹讯。倘稍有瞻徇遗漏之处。惟该督抚是问。　　

○是日。驻跸鄂尔楚克哈达。　　

○癸巳。上诣皇太后行幄问安。　　

○行围于珠尔罕乌里雅苏达巴汉。　　

○是日。驻跸英图昂阿。　　

○甲午。上诣皇太后行幄问安。　　

○行围于德尔吉。　　

○谕、西宁镇总兵员缺紧要。高琦似未谙练边情。新任贵州威宁镇总兵刘顺、在甘年久。熟悉边地情形。著调补西宁镇总兵。其威宁镇总兵员缺。著浙江衢州镇总兵李琨调补。李琨员缺。著高琦前往署理。俟伊服满补授。　　

○又谕、上年调赴金川兵丁。其借支办理行装银两。例应扣还。朕念其长途跋涉。未免拮据。业于恩诏内、将该兵等已至军营者。全行恩免。其起程而中途彻回者。亦宽免一半。今思未经起程之兵。既已奉派。虽无行旅之劳。其制装安家等用。亦不无耗费。若借支之项。照例全数扣抵。想复拮据。著加恩将未经起程兵丁、从前借支银两、宽免十分之三。以示优恤。该部即遵谕行。　　

○以江南河标中营副将葛世雄、为福建福宁镇总兵。　　

○是日。驻跸扎克丹鄂佛罗。翼日如之。　　

○乙未。上诣皇太后行幄问安。　　

○行围于达颜德尔吉。　　

○大学士等议准、广西巡抚舒辂、奏添铸钱各事宜。一、原议每炉铸正铜铅锡六百斤为一卯。今增添搭配。每炉以正铜铅锡一千斤为一卯。每月三卯。设炉二十座。每年可铸钱九万六千串。请将原减八炉。照旧开设。同现开之十二炉。共二十炉。即可敷铸。一、添铸所需白铅。委员前赴常德。截买黔铅。除去运汉水脚。镕化火工。每百斤定价银三两四钱八分一厘零。运回供铸。据实报销。一、铸出钱、请照向例搭放俸饷钱六万二千串。并除岁需工料局费钱一万三千六百八十串外。余存钱二万三百十八千零。照湖北之例。于钱价昂贵时。随宜酌办。以平市价。从之。　　

○丙申。上诣皇太后行幄问安。　　

○行围于锡克尔。　　

○是日。驻跸伊逊萨勒巴尔昂阿。　　

○丁酉。上行围于乌蓝哈达。　　

○是日。驻跸伊逊乌蓝哈达。　　

○戊戌。上诣皇太后行幄问安。　　

○行围于图们索和图。　　

○遣官祭关帝庙。　　

○谕、从前朕曾降旨。令各省督抚提督。于所属副将内、保举堪胜总兵之员。经各督抚等。陆续保奏。朕调来引见。人皆平常。并无杰出之才。朕于其中简擢数员。亦祇将就录用。总兵为将领之统率。必须才具出众。乃能胜任。今遇有缺出。一时难得其人。著该督抚提督等。再于所属副将内、择其实在堪胜总兵者。各保二三人。倘副将内乏人。即于参将内拣择亦可。该督等不得以中平之人。滥膺兹选。亦不得因朕有此旨。遂委之无人。以图规避。务须实心遴择。据实保举。具摺奏闻。送部引见。俟朕酌量简用。　　

○谕军机大臣等、内务府所奏、武英殿前桥东河岸工程一摺。据移咨工部。准部覆、应该处具奏等语。在专管内务府大臣。或拘于部例。今内务府工部俱系三和管理。其辗转咨查。明系推诿。况桥岸些须粘补。并非大工。内府现有工程。只应带便修理。不必另行估计。且物料俱系行文取用。所费不过工匠价值。乃估至一千三四百金。三和一任司员滥估。并不详加查核。殊非实心任事之道。其所估坛庙工程一摺。已估至三十余万两。尚云倘有不敷。再行请领。明属豫留地步。三和自升授尚书以后。办理诸事。较前判然如出两人。直是福薄不能承受。著传旨严行申饬。所有工程。另行查估奏闻。　　

○是日。驻跸波罗默林。翼日如之。　　

○己亥。世宗宪皇帝忌辰。遣官祭泰陵。　　

○上行围于们都阿噜。　　

○谕、班第现在出差。其前锋统领事务。著都统阿岱署理。　　

○庚子。上诣皇太后行幄问安。　　

○行围于阿济格赳。　　

○谕、朕于明岁春巡畿辅。行举水围。其霸州一带道路。著向导努三、同内大臣特库、由波罗河屯前往。会同署总督陈大受、详悉查明具奏。　　

○又谕、向导努三等、查勘霸州一带水围经过道路。著工部尚书三和、一同前往。　　

○又谕曰、河南巡抚鄂容安、参奏开归道沈青崖、于官兵过豫之时。委赴台站。毫无奋勉。且乖张多事。至地方公事。及所管河务。漫不经心。今夏归陈所属州县、雨水过多。委令查勘。并不亲行。种种溺职。请旨革职等语。鄂容安据实参奏。甚为公当。沈青崖前于陕西粮道任内。曾犯重辟。复经加恩擢用。稍有人心。理应感激报效。乃膜视地方。隳废职守。一至于此。仅拟革职。不足蔽辜。沈青崖著革职。发往军台效力。以为不职者戒。　　

