<!-- { "loadSidebar": true } -->
○驻藏副都统索拜奏、郡王颇罗鼐、告臣等云。准噶尔来使第巴喇嘛、吹纳木喀等、于起行前一日。过我辞别。据吹纳木喀云。自今以往。我台吉噶尔丹策零。于大皇帝前。永矢恭顺。阐扬黄教。不但兵戈永息。群生亦皆乐业。不知如何能得结信于大皇帝。可以永久不渝。我答以大皇帝包容四海。以天地为心。与日月并明。中外并无歧视。诸部之人。悉皆一体同仁。即如尔等至藏熬茶。大皇帝格外加恩。赏给马驼路费。俾极充裕。尔等将还。又加恩赐。尔熬茶之事。得以完善者。悉由尔台吉于大皇帝前。恭顺有加。诚心恳请之所致也。闻尔台吉素奉黄教。自今以后。惟有恭敬释迦佛。常如临之在上。虔心供奉。事大皇帝恭谨弥笃。一切悉遵谕旨训诲。必得厚福。我土伯特、虽为黄教藏地。前此初无如此蕃盛。唐古忒人、亦从无此安乐。后因大皇帝广阐黄教。休养众生。是以自五世达赖喇嘛、班禅额尔德尼、至我颇罗鼐。悉予印授封。叠荷隆恩。有加无巳。人物愈加庶富。此蒙古唐古忒人所共知者。尔归、将我言告知尔台吉噶尔丹策零。是否任其自择。吹纳木喀等、皆以为然。彼又云。前闻入藏人言。此地唐古忒人。不能乘马。兵械亦不完备。今我至喀喇乌苏时。尔子扎萨克台吉珠密纳木扎尔。率兵迎接将军侍郎。观尔地之人。乘骑兵械。亦甚可观。我答以此乃兴黄教之地。素不以武备为事。因尔前台吉起兵袭藏。我唐古忒始重武备。悉加意练习。且大皇帝加恩。令我统辖藏事。我悉力简阅甲兵。缮治器械。他部即以兵犯我边圉者。亦久已有备。蒙古唐古忒兵。藉大皇帝天威。足资抵御等语。吹纳木喀等、唯唯而退。奏入。得旨。颇罗鼐与夷使答应言语。极为得体。此皆伊平日感朕厚恩。实心报效。是以所言皆合朕意。实属可嘉。著传谕颇罗鼐知之。　　

○是日、驻跸新衙门。翌日亦如之。　　

○辛亥。谕、上年御史沈廷芳、条奏行营事件。颠倒谬妄。金溶。保奏孙嘉淦。袒护师门。二人身居言路。显挟私心。不得不加处分。以示惩儆。是以降旨分别降革。谅伊等此时。亦自知愧悔矣。朕以广开言路为心。于诸言官。宁可待之以宽。沈廷芳、金溶、俱著复还原官。遇缺补用。以观后效。　　

○以调回北路军营参赞大臣塔尔玛善、为镶黄旗蒙古副都统。　　

○以故青海扎萨克补国公策凌第三子、达什扎布、袭爵。　　

○壬子。上诣皇太后行宫、问安。　　

○大学士等议覆、直隶总督高斌奏称、古北口外零星余地。请仍听民耕种。臣等前议、该处本非民地。若听民人占种。则旗地转多侵碍。且有地民人。轻去乡。反致抛荒故业。如无业之人。听其出口。则五方聚处。旗民交杂。易滋事端。再热河地方。原驻满兵二千名。若将此项民地。分给旗人耕种。则兵粮充裕。尚可添拨驻防。于边防更为周密。是以令该督查明定议。请旨办理。今该督详查、喀喇河屯厅所辖之白马关、潮河川、热河厅所辖之张三营、白马川、四旗所辖之波罗河屯各汛内。凡有平坦可耕之区。悉系旗地。间有民人新垦者。俱系旗圈余地。自雍正十年奉旨、听民认垦输粮。从此民人安立家室。悉成土著。如一旦拨给旗人。恐民糊口无资。难于别处安置。且系零星段落。计地二千九百余顷。而地段有十万四千余段。散布山巅溪曲。即分给旗人。亦不能自种。是旗人未受得地之益。而民人先有失业之累。应如所请。将喀喇河屯等处地亩。仍听民人照旧耕种。但古北口外。边防所系。尤宜慎重稽查。应令该督转饬该管各员。留心约朿。实力严查。无许无藉游民。藉口垦地滋事。从之。　　

○兵部议覆、甘肃巡抚黄廷桂疏称、大通卫守备衙署。驻劄向阳堡。该处并无城郭防汛。仓库监狱。均关紧要。查附近之白塔营。既有城垣。又有都司驻劄。请将守备移驻白塔营。不惟仓库监狱严谨。即番民纳粮诉讼亦便。应如所请。从之。　　

○予故江南副都统兼骑都尉七神保、致祭如例。　　

○旌表守正捐躯之直隶盐山县民张得财妻、邵氏　　

○是日、驻跸南衙门。　　

○癸丑。上诣皇太后行宫、问安。　　

○诣永慕寺行礼。　　

○谕军机大臣等、张若霭一摺。朕已交讷亲带去查办。但讷亲归途始到山东。为时尚迟。可照原摺钞录一封。密寄与喀尔吉善。令其留心访察。若易于办理。便可早结。若不能即结。则俟讷亲到彼会同妥办可也。寻据山东巡抚喀尔吉善奏、奉到密寄原摺。有登州府属海阳县。私立央央教名色。得自传闻。现在留心密访。一得确实。即行拏究。得旨。览。　　

○大学士等议覆、御史史积琦奏请、敕令州县。化导乡人。各省立有规条。似无庸议。得旨。牖民正俗之要。虽屡经朕谕。不啻再三。而各省督抚。实力奉行者鲜。其去取属员。不过以听断明、应对给者为能。如该御史所指者实有之。若概以屡奉上谕。立有规条。无庸再议为辞。则颓波日下。民不知礼义。所系诚非小也。其令各省督抚。将历年所奉教养百姓之事。现今如何奉行。并行之有无成效之处。悉心条对后。大学士九卿再行详议以闻。　　

○是日、驻跸旧衙门。翌日亦如之。　　

○甲寅。上诣元灵宫瞻礼。　　

○遣官祭先医之神。　　

○乙卯。上奉皇太后还宫。　　

○春分。朝日于东郊。遣諴亲王允秘、恭代行礼。　　

○工部议覆、甘肃巡抚黄廷桂疏称、秦州罗峪河、发源于州治西北之凤凰山。东流至周家磨。绕城而过。汇入汐河。从无水患。嗣州民因利目前取水之便。将周家磨河流故道。建坝堵塞。引归西流。由罗峪河桥下。南入汐河。不能畅洩。以致屡受冲淹。又城南之吕二沟。向于南岸修筑长堤。开浚小河。引水东流。至城东关对面之南。汇入汐河。嗣因废河为地。将旧堤掘开。直冲汐河。以致州城东西两面受冲。请将周家磨新开河。筑坝堵塞。使河流仍归故道。并于坝上建龙王庙一间。复于坝之上流。疏浚旧小渠。引水济用。建大小木桥。上盖卷棚。以济行旅。其吕二沟缺口。照旧筑坝堵塞。使沟水仍由小河东流。均应如所请。从之。　　

○予故原品休致领侍卫内大臣萨穆哈、祭葬如例。谥勤恪。　　

○是日起、上以祭社稷坛。斋戒三日。　　

○丙辰。谕曰、给事中陈大玠奏、许容捏款诬陷谢世济。以致民怨沸腾。许容身为大臣。敢肆其欺罔。罪既无逃于刑书。位何堪列于寮采。伏乞收回成命。另简贤员。庶欺罔知儆。而于封疆有益等语。邹一桂所奏亦同。朕因湖北巡抚员缺。一时不得其人。许容久历久任。颇能办事。是以宥过。令其署理。以观后效。今陈大玠既如此陈奏。其言亦是。许容不必署理湖北巡抚印务。晏斯盛著仍留原任。户部侍郎员缺。著汪由敦。调补。兵部侍郎员缺。候朕另降谕旨。向曾用赵宏恩、石麟、皆以言官纠论而罢。夫人材难得。岂可一弃终不复用。若果新进之人。师师济济。朕亦何乐于必用已罢之人。用人之难。外臣何由得知。其出于不得已者。往往类此。然言官各抒巳见。陈奏朕前。乃其职掌。今陈大玠、邹一桂、两人所奏相合。显有商谋扶同之处。且近日有旨。金溶、沈廷芳、著仍以御史用。独非弃而复用者乎。言官何无论列者。此风亦不可长。但朕既不用许容。此中情事。姑不究问。莫谓朕终不知也。将此并谕诸臣知之。　　

○管理三陵事务、奉恩辅国公禄庆奏、从前总理陵寝贝勒大臣等。遇有庆贺事件。悉赴京请安。每致事务无人照管。嗣后请分为两班赴京。庶事件不致贻误。得旨。好。知道了。　　

○蠲免安徽桐城、宣城、南陵、铜陵、繁昌、无为、庐江、临淮、建平等、九州县。并无为州归卫田地。上年水灾额赋有差。　　

○丁巳。祭先师孔子。上亲诣行礼。　　

○谕、上年江南淮徐所属歉收之州县。朕已谕令该督抚悉心体察。抚绥安辑。不使穷黎失所。但闻海州、赣榆、二州县。地瘠民贫。又当积歉之后其艰窘之状。较之他处为甚。计赈济之期。正二月便当停止。此时去麦熟尚远。民食艰难。朕心轸念。著于原议之外。将极贫者加赈四十日。次贫者加赈三十日。以恤穷困。又闻盐城、铜山、沭阳、三县。其情形较海、赣、为轻。而较他处则稍重。停赈之后。亦应量为筹济。著该督抚商酌速办。寻据两淮盐政准泰奏、淮安分司所属。莞渎、临洪、兴庄、等场。上年被旱灶户。系素不产盐之地。惟以耕种为业。请照海、赣二州县民户。一体将极贫者加赈四十日。次贫者加赈三十日。得旨。著照所请行。该部知道。　　

○又谕、朕闻闽省地方。因循废弛之习。不独有司为然。武职各官尤甚。衙门兵役。均有缉捕查拏之责。文职衙门之壮捕。岂能如营汛兵丁之众多。遇有大夥枭贩。武职弁兵。自应首先擒捕。方不至于兔脱。乃上年十月内。晋江县枭贩庄胡三等。持械押护私盐二百余担。兵役拦截擒拏。竟被杀伤兵丁。将器械夺去。又十一月内。长乐县江田地方。枭贩陈德赐等、八十余人。哨捕向前擒拏。反被剥衣捆打。巡兵继至。见枭贩势众。不敢擒拏。尽被走脱。其余十数人及数人一起之私枭。在地方肆行者甚多。而弁兵捕获者甚少。朕所闻如此。盐枭既敢抗玩。则其他聚众不法等事。一任其疎纵可知。著总督那苏图、巡抚周学健、加意整顿。体国家设兵卫民之意。大破从前积习。严饬弁兵。缉奸禁暴。以靖地方。倘或仍蹈前辙。将允兵严加处分。毋得姑容。寻据那苏图等奏、沿海贩私奸民。处处都有。至大夥私枭。聚众至八九十人。及百余人之多。兵捕四路查缉。势力涣散。猝然相遇。众寡不敌。上前擒捕。转致损伤。欲清枭贩之源。当思捕缉之法。查各枭私挑。往来出没。定有经由之要隘要津。能于津隘处所。酌拨兵役。并力游巡。枭贩或知敛迹。但沿海产盐之处。地界辽阔。津隘颇多。非各处汛防之谙练员弁。不能熟悉。现在除庄胡三、陈德赐等多人。俱已拏获外。复移行提镇协营司道等。确核妥办。并饬令查保甲以防窝顿。严场灶以杜私售。得旨。知道了。诸事皆当如此上紧料理。方合。　　

○戊午。祭大社、大稷。上亲诣行礼。　　

○诣皇太后宫、问安。　　

○御史胡宝瑔奏、特命大臣前往河南等省。查看营伍。该将弁等一闻此信。惟图掩饰一时。其修理戎器。刻期垫补。不无借派扣抵之累。请敕下该部。行文各督抚提镇。严饬营弁。毋得临时派累。事后坐扣。倘容隐徇庇。将该管上司一并议处。得旨。著照所请行。该部知道。　　

○己未。孝康章皇后忌辰。遣官祭孝陵。　　
