<!-- { "loadSidebar": true } -->
○己亥。兵部议覆、两广总督鄂弥达、疏称粤东疆域辽阔。水陆营汛散处。非数月半年可以遍及。提督统辖全省。一经出巡。必致有妨公事。应将广东提督、不拘限期次第出巡之处停止。其各镇总兵、每年止于九十两月。出巡所属营伍一次。应如所请。从之。　　

○大学士尹泰、老病乞休。得旨。卿才品优长。老成夙望。虽年登大耋。而纶扉重地。倚毗正殷。著照旧供职。不必以老病求罢。该部知道。大清高宗法天隆运至诚先觉体元立极敷文奋武孝慈神圣纯皇帝实录卷之五十四


大清高宗法天隆运至诚先觉体元立极敷文奋武孝慈神圣纯皇帝实录卷之五十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文

华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆二年。丁巳。十月。庚子。予军前病故之副都统职衔额外参领翟三、祭葬如例。　　

○以病解归化城副都统敦巴职。寻以正黄旗蒙古副都统拉萨礼、为归化城副都统。　　

○追夺冒报军功、原任领侍卫内大臣兼头等侯马兰泰等封典。　　

○辛丑。上诣皇太后宫问安。　　

○谕总理事务王大臣。据尚书尹继善奏称、从前奉旨陆续命往云南试用副将。花天立、董芳、李之栋、李梅、李逢春等五员。以副参试用缪宏一员。查云南副将。止有四缺。而本省参将。又多属屡经出师、著有劳绩之员。未免缺少人多。难于位置。董芳曾任云南。于风土颇称熟悉。李梅为人朴实。现署云南城守营参将事务。缪宏才具干练。此三员仍应留滇试用。其花天立、李之栋、李逢春等、三员。于滇省不甚相宜。且得缺无期。不免守候之苦。应奏闻请旨等语。董芳、李梅、缪宏、著照尹继善所请。留滇试用。遇有相当之缺。酌量题补。花天立著来京引见。李之栋、李逢春、著命往湖广。交与总督德沛以副将试用。　　

○壬寅。谕总理事务王大臣。太原满洲官兵。前于雍正九年。移驻宁夏。其家口有多支口粮银米。现于各名下分年坐扣。朕思该官兵等、皆藉月饷养赡。现今太原米价昂贵。若将从前多支之项坐扣。伊等日用未免艰难。著将太原满洲官兵未扣银米。悉行豁免。俾得从容度日。以示朕加惠戎行之至意。　　

○户部议覆、大学士管浙江总督嵇曾筠、疏报仁和场、钱塘仓、灶地。上年八月间。被潮冲卸四千七百八十亩零。计缺课税银二百五十二两零。请自乾隆元年为始。停其徵收。应如所请。从之。　　

○蠲免甘肃会宁县、本年旱灾额赋。　　

○赈恤长芦续报东光县、被水灶户。　　

○旌表守正捐躯之山东钜野县民徐小车妻、高氏。　　

○癸卯。上诣奉先殿、阅视工程。　　

○赈恤山东齐河等二十八州县卫、被水军民。福建诏安县、被旱灾民。　　

○旌表守正捐躯之河南舞阳县民范小起妻、辛氏。　　

○甲辰。命水师毋轻调陆路。谕总理事务王大臣。从来用人之道。在于因材器使。方可以收得人之效。至于武职官员。其所关更为紧要。盖武职有水师陆路之分。非但服官之后。职掌不同。自本身生长之乡。与从幼食粮之始。其目之所见。身之所习。即有逈然各异者。夫水师之用。非船不行。其在江湖内地。已有风波之险。及至海洋巨浸。则茫茫无际。必能先知风云之变幻。岛屿之向背。沙线之顺逆。而后胸有成竹。可以履险如夷。雍正十一年六月内。曾奉皇考圣谕云。武弁中熟习水性之人。甚为难得。每见督抚提臣中。有将熟习水师人员。题请补用陆路者。此皆未经周详筹算之故。著通行传谕。嗣后细加体察。若在水师中为平常之员。而长于陆路者。准其调补陆路。若系长于水师之员。则应留于水师题补。不可因陆路一时需人。轻为改易。以致用违其长。若从前有似此误用者。可查明题请改调。向后部中推升之缺。亦著声明请旨。我皇考谕旨。至圣至明。所当永远遵奉者。近见各省题补武弁。又有如从前之弊。该督抚提臣、于各属武弁内。详查奏闻请旨。若陆路弁员内、有通晓水师者。亦著奏闻以水师调补。使之益加练习。如此则海疆可得有用之才。而戎行亦收器使之益矣。　　

○又谕、前据孙国玺、石麟、奏称、晋省被灾州县。恳请银米兼赈。朕以赈济之道。在于发粟。若以银分给。恐官吏易生弊端。难于查察。应详酌地方情形。如果邻邑米多易运。仍令拨给谷石。以济民食。若粮少运难。著暂行银米兼赈之法。已于本月初十日降旨。谕孙国玺、石麟矣。今据孙国玺、石麟、奏称、晋省数州县。今年被旱。乃一隅偏灾。方今收获已毕。所在村庄市集。皆有粟米杂粮贩卖。贫民咸称杂粮之价较减。而食之易饱。情愿半折领银。俾得兼买搀和。更可节省。至于散赈之法。现委道员督率办理。不敢有侵蚀冒销之弊。查晋省仓储。虽敷拨用。然乘此杂粮凑集之时。散银籴买。而留有余之储。于明年青黄不接之时。为借粜之用。于小民实有裨益等语。孙国玺、石麟、身在晋省。目睹地方情形。既称银米兼赈。于穷民有益。即照所奏行。但拯灾恤困。乃国家第一要务。倘司其事者。经理不善。查察不周。或致不肖官吏。侵蚀中饱。使恩泽不能下逮。则钦差大臣。该省巡抚。难辞其咎。朕必严加处分。　　

○命赏黔省拨新疆兵移家路费。谕曰。据贵州总督张广泗奏称、黔省新疆内地各标营。添设兵丁。现据拨补安设。兵丁家口。应即令搬移前往。所需搬移之费。请照从前拨往古州清江兵丁、搬移家口之例。每站每大口、给银一钱。口粮米八合三勺。每小口、给银五分。口粮米四合一勺五抄。又妇女幼孩。每口给夫一名。其夫役雇价。请照军需雇夫之例。每名每站给银八分。支给雇募。不许地方官稍有亏短。俾兵民均得沾恩等语。黔省兵丁。数年以来。踊跃奉公。颇为效力。此番新疆内地。拨补各兵。有搬移家口者。所需口粮路费人夫各项。俱著照张广泗所奏。动帑给发。俾各兵家口路费有资。不至匮乏。再朕思拨补新疆兵丁。其搬移家口。较之内地兵丁。更为艰苦。应于给与银粮夫役之外。特沛格外之恩。令其从容宽裕。以资日用。张广泗查明新疆前后所设兵丁。有未经搬移家口者。令于家口到日。每兵一名。赏给一季口粮。免其扣还。再借给两季饷银。分作八季、陆续坐扣还项。其内地搬移家口之兵丁。既有一番迁移。亦必需安顿之费。每兵一名。准借给一季饷银。分作四季扣还。张广泗即转饬各标营。通行晓谕。俾各均沾实惠。以副朕加惠兵丁之至意。　　

○调正黄旗满洲副都统吉三、为正红旗满洲副都统。正红旗满洲副都统阿兰泰、为正黄旗满洲副都统。　　

○乙巳。上御乾清门听政。　　

○诣皇太后宫问安。　　

○户部议覆、江西巡抚岳浚疏称、遵旨密议、南昌府属南昌、新建、丰城、进贤、宁州、奉新、靖安等、七州县。应减浮粮一项。先经雍正元年、减免一半。尚存浮粮银七万五千五百四十九两零。再请酌减一半。银三万七千七百七十四两零。于乾隆三年为始。按则逐一扣除。应如所请。从之。　　

○大学士管浙江总督嵇曾筠疏报、海宁县建筑石塘工竣。下部知之。　　

○蠲免江南高淳县、本年虫灾额赋。桃源、宿迁、睢宁、三县。淤地未完银粮。　　

○调户部左侍郎赵殿最、为吏部右侍郎。　　

○以詹事府少詹事陈德华、为詹事府詹事。　　

○以翰林院侍读学士吴应枚、侍讲学士邹升恒、俱充日讲起居注官。　　

○予故江苏巡抚邵基、祭葬如例。　　

○丙午。谕总理事务王大臣。据驻防哈密提督樊廷奏称、本年蔡巴什湖、屯种地亩。经管之官弁兵丁等。人人黾勉。不敢少懈。天时人事。两收其效。计算收成分数。自十一分、以至五十三分不等。均称丰稔等语。口外驻防兵丁等。于屯垦事务。加意经理。收获丰足。甚属可嘉。其各官弁兵丁人等。俱著交部照例议叙。以示奖励。　　

○免江苏徐州府属铜、沛、萧、砀、四县。民欠未完银两。　　

○丁未。上诣寿皇殿行礼。　　

○准噶尔部人策凌古尔巴纳、来降。命赏给安插如例。　　

○赈贷黑龙江、被水灾户口粮。　　

○戊申。修奉先殿告成。上亲诣致祭行礼。　　

○己酉。上诣皇太后宫问安。　　

○兵部议准、广东按察使王恕、疏请崖州营参将守备等官。照烟瘴文职例二年报满。更换升用。从之。　　

○旌表守正捐躯之河南长葛县民王大用女王氏。　　

○湖北巡抚杨永斌疏报、湖北新辟鹤峰、长乐、二州县。成熟田、地、山、共八百三十七顷二十一亩有奇。　　

○庚戌。命清理马厂牧放事宜。谕曰。国家马政。最关紧要。必平时牧养蕃息。斯缓急可以备用。从来用兵之时。需用马匹。俱发帑采买。为数甚多。且诸王等俱有进献之马。近年彻兵之后。此项马匹。未见著落。即云每年有倒毙者。亦每百匹中。不过数匹而已。其应存之马。作何辨理清楚。亦未据详悉妥议。夫牧养马匹。必须经理得宜。俾孳生蕃庶。日见其多。方为有益。然以无事之时。而频年饲养。不特糜费钱粮。且恐畜养过多。草料腾贵。于兵民均有未便。是在今日而筹议马政。须不糜费国帑。而孳生蕃盛。乃为策之善者。其应如何分设厂地牧放。俾永久有益之处。著总理事务王大臣、议政大臣、会同八旗大臣、该部、详查妥议具奏。至于京师亦需用马匹。而厂地多在口外。未免离京稍远。即如本年八月间。朕欲躬诣泰陵。即据兵部奏请、将京城八旗出厂马匹内。调回应用。夫以口外马匹。调至京城。用后仍须发回。则往返之间。马匹已致疲乏。又岂能济一时之用乎。附近京师。如密云热河诸处。有可安设马厂者。亦宜酌议安设。则调用更属近便。王大臣等、可一并议奏。　　

○户部议覆、山西巡抚觉罗石麟疏报、山西兴县、临县、永宁州、临晋县、荣河县、被旱灾地。遵旨分别平粜、缓徵、蠲免、各事宜。得旨、依议速行。　　

○礼部先期疏请、皇上躬诣泰陵。行释服礼。得旨、是、依议。　　

