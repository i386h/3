<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之五百十


大清高宗法天隆运至诚先觉体元立极敷文奋武孝慈神圣纯皇帝实录卷之五百十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十一年。丙子四月癸丑。上御勤政殿听政。　　

○谕、上年浙省偶被偏灾、收成歉薄。所有应徵地丁钱粮。业已加恩蠲缓其例不缓徵各户。亦经降旨、缓至蚕收麦熟后完纳。但念该省被灾亦重。现在米价未平。小民生计。专赖蚕麦以资接济。若新旧并输。则贫黎口食。仍恐未免拮据。著再加恩。将该省缓徵各属乾隆二十年分地丁钱粮。一并缓至本年秋成后开徵。俾得从容完纳。以纾民力。该部即遵谕行。　　

○又谕、现在西路军营。策楞、玉保等、办理诸事。乖张错误。种种不合机宜。无以宣威荒服。著大学士忠勇公傅恒、驰驿即赴额林哈毕尔噶一带。整理军务。令众台吉等齐集会盟。事竣即速回京。　　

○又谕曰、大学士公傅恒、现今命往军营。其到京以前。所有吏部事务。著刑部尚书鄂弥达、暂行兼管。　　

○谕军机大臣等、朕因策楞等所办事宜。种种乖谬。是以命大学士公傅恒前往。整饬军务。策楞、玉保、著拏解来京治罪。策楞之子特通额、著革职。交达勒当阿军前效力。扎拉丰阿、身为副将军。一筹莫展。本应一体治罪。姑念伊未经更事。且系蒙古。著革去郡王加恩给贝子品级。来京候旨。并谕鄂勒哲依哈萨克锡喇、吞图布、恩克博罗特等。今因将军大臣办事错谬。革职拏问。伊等生长准噶尔地方。熟悉厄鲁特、哈萨克情形。理应奋勉效力。乃遣使哈萨克一事。并不实心商办。彼此推诿。伊等俱不能无罪。但念新降之人。姑从宽免。嗣后如能感恩图报。奋力赎罪。仍当加以厚恩。倘稍存退诿。亦不姑贷。　　

○又谕曰、乌勒登系获罪之人。经朕遣往军营。稍著劳绩。加恩赏给副都统衔。伊当感激朕恩。诸事奋勉。乃于阿逆窜入哈萨克并未穷追。坐令兔脱。罪何可逭。乌勒登著即于彼处正法。　　

○定西将军策楞等奏、据回人总管阿底斯等告称、布拉呢敦、霍集占等、向与叶尔羌喀什噶尔有隙。现将回人并我等妻子。移往库车、赛哩木、济木萨、一带居住。若遣使招抚。自必投诚。移至吐鲁番等语。查回人素受准夷役使。今舍伊犁而去。必不愿回。应即派员同阿底斯等前往招抚。令伊等移住吐鲁番。报闻。　　

○命授公明瑞、副都统衔。前往西路军营办事。　　

○以故襄勤伯鄂容安子鄂津、袭爵。　　

○命礼部左侍郎徐以烜、充经筵讲官。　　

○甲寅。孝端文皇后忌辰。遣官祭昭陵。　　

○谕军机大臣等朕因西路领兵大臣策楞等、办理乖谬。特命大学士公傅恒、前往经理。并拏问策楞等治罪。其北路专任哈达哈等、协力擒拏阿逆。迅奏肤功。今日哈达哈等、奏到办理乌梁海一摺。尚未合宜。乌梁海等反覆无常。全不可信。现在有逃窜情形。明系豫闻风声。欲随阿逆遁去。必须速行剿灭。哈达哈勿少迟疑。即行办理收其牲只。以益兵力。方足以示惩儆。倘阿逆煽同哈萨克威胁乌梁海等。潜为构衅。因而擒掠察达克等游牧。则并旧日收服之乌梁海。皆为摇动。不若早为殄灭。庶可以杜后患。再伊等现已进兵二千名。尚余兵若干。哈达哈即同青滚杂卜、迅速前往。现在牧草发生。务多带领兵丁二三千名。陆续进发。以壮军威。著哈达哈等一面办理。一面即速行奏闻。　　

○又谕曰、参赞大臣富德、领兵擒拏唐古忒。甚属奋勉。此时谅已擒获。即或窜逸。亦非阿逆可比。毋庸再为追逐。富德著即来京。面聆谕旨。再往军营。　　

○又谕、现有旨命大学士公傅恒、前赴西路军营。一路遄行甚速。自肃州至巴里坤一带。需用马驼甚关紧要。著传谕黄廷桂、酌在沿途适中之地。于寻常驿站外。不拘何项即速先期豫备。　　

○礼部议覆、广东巡抚鹤年疏称、罗定一州二县。距肇庆府治水陆程六百余里。若赴府棚考试。士子往返不易。且印官远赴提调。亦需时日。应如所请。嗣后罗定州及所属东安、西宁、二县生童。仍归州治原棚考试。从之。　　

○命户部尚书阿里衮、暂在军机处行走。　　

○旌表守正捐躯之河南永城县民盛四妻孙氏。　　

○乙卯。上奉皇太后幸万方安和侍膳。皇太后还畅春园。　　

○丙辰上诣畅春园、问皇太后安。　　

○谕、上年因浙省各属雨水过多。曾降旨应徵漕粮。不论红白米□山粳。准其一体收兑。此项米石。既不能如向年一律纯洁。恐交仓收贮。难以经久。著仓场侍郎、将该省各帮漕米。于验收后。悉行另仓存贮。本年俸禄甲米。即先尽此项搭放。　　

○谕军机大臣等、据黄廷桂奏、遵旨拏解萨喇勒一摺。内称、达什达瓦人众。现在巴里坤。已札知兆惠等密为防范。其拏解萨喇勒之信。万勿洩漏等语。萨喇勒获罪拏解。达什达瓦人众。不能保其一无听闻。伊所称勿令宰桑等闻知一语。乃诡词要挟。正伊狡狯。自取罪戾处也。此事正当明白宣示。谕以萨喇勒获罪情节。与伊等部众无涉。自不致惊疑。前已将此旨传谕兆惠令其以此意晓谕萨喇勒之兄布林。此时谅已接到宣谕。如兆惠来京行速。未及宣谕。即著黄廷桂、前往军营时晓谕布林。令照旧安辑部众。往所指阿尔台等处游牧。示以大信若如该督所奏。欲因此令远徙他处。转以示怯生疑。如此、则步步瞻顾掣肘矣。何以申国宪、整军律耶。盖未拏解之前。不可不密。既经拏解。则当宣播罪状。使众共知。令人人畏服。黄廷桂此事。所见未中机要。可将此传谕知之。　　

○户部议准、前署陕西巡抚台柱疏称、朝邑县涨出黄河滩地。现种地二百六十六顷三十亩零。垦成地一百四十顷三十亩零。初垦地一百六十顷九十亩零。应自本年为始。分年徵谷。从之。　　

○以编修戈涛、为云南乡试正考官。御史杨方立、为副考官。编修汤先甲、为贵州乡试正考官。编修王启绪、为副考官。　　

○予江南河工防险溺故之督标游击孙品、荫恤如例。　　

○缓徵江南上元、句容、六合、常熟、武进、无锡、江阴、靖江、丹徒、丹阳、阜宁、江都、太仓镇洋、等十四州县。乾隆二十年被灾芦田蠲剩课银。及节年旧欠。并勘不成灾之句容常熟、武进、无锡、江阴、靖江、丹徒、江都、通州、等九州县芦课。均予缓徵。　　

○京察本年满汉各官。年老有疾者四员。才力不及者一员。分别处分如例。　　

○丁巳。谕曰、策楞等统兵追捕逆贼阿睦尔撒纳、既已直抵伊犁。相距甚近。乃不振我军威。疾驰前进。以擒贼为事。一接玉保札致。即回驻伊犁。而玉保虽追至库陇癸岭。仅获一额琳沁而返。其额琳沁属下之人。仍皆相随叛贼以去。由此观之。若使策楞、玉保等、早能奋勇协力。急行追捕。则叛贼断不致远扬。即玉保当额琳沁就缚时。更能取其属下马驼。以济我师行之用。竭力穷追。尚亦不难掩获。即使失之意外。其所擒戮。必不止一老迈之额琳沁而已也。此何等重务。而乃辗转延缓。坐失事机。前已明降谕旨。宣示中外矣。夫以叛贼伏处近地。尚且交臂失之。今已窜入哈萨克境内。其去已远。即遣使传谕哈萨克。其缚献与否。举未可知。是应慑以兵威。晓以大义。而先遴选勇敢将弁。将命以往。或庶几耳。而策楞等奏称、恐哈萨克羁留我使。致开衅端。欲遣哈萨克之俘留于厄鲁特者。令其前往。如此措置。岂不亵朝命而贻笑于诸厄鲁特耶。庸懦之人将有以策楞等为晓事。不知事在人为。今未遣一人。未发一兵。是所谓自画自弃耳。即以国家经费言之。雍正年间。两路用兵。费帑至七千万。今未至二千万也。而府藏充盈。较前转多。且朕并未因用兵。加徵赋税。克减兵饷。而赈恤更较往时为过优。何至策楞等为国惜费耶。此不过以恇怯思家之心。托为忠良为国之言耳。如是、则人谁不能。国家何赖有是臣乎。是以特命大学士忠勇公傅恒、驰驿前往。将伊等拏问治罪。并至额林哈毕尔噶一带。令众台吉等齐集会盟。以宣布威信。整饬军务。兹以傅恒起程后二日。据策楞等奏称、奉到朕三月初七日训饬之旨。已自知罪戾。畏惧惶恐。即日率领官兵。调集各台吉人马。直压哈萨克边境。勒令擒献。如叛贼逃往布噜特。即至布噜特索取等语。是伊等既已厉兵罙入。比傅恒到军营时。策楞等进兵。已一月有余。断无复行追还之理。所欲会盟之台吉宰桑等任事之人。又复随往军前。正在用兵之际。亦未便齐集会盟。大学士傅恒、亦无庸前赴。即回京赞理机务。策楞等军前。现有达勒当阿同往。一切机宜。自应商酌而行。或因有此一番惩儆。策楞等知所奋勉。叛贼得以就擒。亦未可定。此亦视伊二人之福命矣。即如马匹一项。现奏称、就各鄂拓克凑集二千五百余匹。则前此亦并非无马。直以畏怯不欲办理耳近据富德奏到、追杀叛贼唐古忒。至塞伯苏台地方。遇哈萨克一千余众。我军以索伦兵三百余。直前冲突。悉皆溃散。斩三百余级。所获军械牲只甚多。此亦可见哈萨克本非劲旅。策楞等畏怯自误。是以望而却步耳。总之叛贼之逸。实由于策楞、玉保、二人。既已误之于前。罪无可逭。今知畏罪。思欲奋勉。姑留一线。予以自赎之路。视此番效力如何再降谕旨朕用人行政。不存丝毫成见。如伊等果能擒贼奏功。尚可相抵。但恐伊等初念迫于畏惧。转念又复游移。后力不能自振。则朕虽曲加宽宥。亦不能也。将此通行宣谕知之。　　

