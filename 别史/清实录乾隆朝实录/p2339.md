<!-- { "loadSidebar": true } -->
○谕军机大臣等、阿桂驻在美诺、已经一月。若俟朕批摺回时。已四十余日。距所拟岁底岁初克期合剿之说。正当其时。阿桂各项部署。谅应就绪。务即酌派妥协。与丰昇额、明亮、订期会剿。仍将进兵日期。迅速奏闻。至阿桂所拟谷噶、凯立叶、及马柰、马尔邦、两路进兵。若此时早事声张。贼得以豫为防堵。殊属非计。如欲赴马柰一路。应令奎林、或富德、统兵径往当噶尔拉进攻。使贼信我兵仍由原路进剿。力为堵御。我兵潜赴马柰等处。出其不意。自可易于得手。其欲赴谷噶等处者。亦当于功噶尔拉山梁。派兵攻剿。以缀贼番全势。而我兵乃潜由大板昭、直取谷噶、凯立叶两路。亦使贼番猝不及备。如此、方合用兵指东击西。奇正虚实并用之道。阿桂熟于军务。当妥酌实力为之。伫听捷音。又据奏、小金川全境。必有能事之大员。始堪督率。富勒浑、王进泰二人。均属小心谨慎。然过慎则葸。此论颇为近理。前此原以二人身任督提。地方乃其专责。且呼应亦灵。是以派令后路照料今阿桂所奏如此。则二人自不足恃。据称、云南提督长清、练习军务。熟悉边情。于紧要之路。酌令长清往驻等语。长清留驻美诺等处。自为有益。已有旨令富勒浑等、诸事与之虚衷商酌。勿稍存畛域之见。并著阿桂转谕长清。一切当引为己任。勿以现有督提在彼。稍存推诿。仍将办理情形。具摺奏闻。至美诺既有长清。已为足恃。成果虽有腿疾。然带兵谙习。实为得力之人。阿桂若由凯立叶进兵。则三杂谷后路。宜有接应。当令成果带兵一二千。在三杂谷驻守。可即妥酌行之。又据丰昇额等奏、于党坝一路进兵之说。尚属未定。前因党坝一路。难于径进。丰昇额竟可不必前往。即速将俄坡一路。躧访明确。俟阿桂扎会师期。克日进剿　　

○又谕曰、郝硕、刘秉恬奏、省局雇派人夫二千名。前赴美诺、无庸停止一摺。所办甚是。已于摺内批示并降旨传谕富勒浑遵照办理矣。军营需夫甚急。则已经雇拨在途者。自不当复为停止。郝硕等所见固属妥协。第朕察其词气。亦露有与富勒浑不甚相和之意。诸臣同办一事。总期和衷商搉。以期有济。朕亦惟择其言之是者行之。从不稍有偏向。若伊等彼此稍存意见。于要务即难保其无误。殊非所以体朕委任之意。著传谕郝硕、刘秉恬、遇公事有应与富勒浑商办者。仍须互相虚心筹酌。期于办公有益。不得因此次之事。稍存私见。以致办理参差。致滋贻误　　

○又谕、据郝硕、刘秉恬奏、先准文绶札称、因西路粮石虽裕。夫力不敷。饬令军需局赶雇夫二千名。前往美诺。并经白瀛告称、现已有一百名到营者。近又见富勒浑摺稿内称、此项雇派人夫。徒滋纷扰糜费。已移咨文绶、饬令停止。但后路人夫。尚虑不能敷用。若将二千名停止。保无贻误。且已俱领过雇价。日给口粮。一时亦难追出。现复行知文绶、富勒浑、无庸停止等语。所奏甚是。军营后路旧存之夫。既多抽拨各处。则正资续雇以济急需。况既已接踵在途。岂可又令中道遣散。而雇价口粮。并皆领给即令停止。其势亦断无从追缴。若以上年所雇之夫到站多不齐全是以恐蹈前辙不知事在人为。岂得因前此办理不善此次遂因噎废食置之不办乎。看来富勒浑与郝硕、刘秉恬、意见不能相合。朕已洞鉴及之。但就此事而论。则郝硕等不令停止之说。实为妥协而富勒浑未免过于拘泥。自应照郝硕等所奏办理。大臣等承办军营重务期在和衷商搉。有裨国是。不可稍涉偏见。此次富勒浑所办。不但与郝硕、刘秉恬、显有参差。并恐与文绶亦未能和协若率是以往必致有误军储。殊非朕委任之意富勒浑、著传旨申饬。嗣后务须事事平心和气。彼此熟筹。以期妥善。倘再稍存意见。致误要务。恐该督不能任其咎也。至富勒浑、于军旅之事。原所未娴。朕以其身任总督。内外诸事皆所综理。是以令同王进泰、防守后路。以资接应。今又另降谕旨。添派长清、在彼协同驻守。富勒浑诸事与之虚心商酌。协力妥办不得稍存畛域及略涉推诿亦不得因此次之事。稍存私见将此谕令富勒浑知之　　

○又谕、据郝硕、刘秉恬参奏、闻沃克什焚烧粮四五百石。该处粮员张世渌、隐匿不报。请革职著落赔补等因一摺。已明降谕旨。将该员革职。交富勒浑严讯矣至沃克什、系富勒浑驻劄之所。现在官兵收复美诺筹剿金川。沃克什、乃粮石贮备转运之地。自应小心防范。何至焚烧粮数百石之多。该督即应迅速查明失火缘由。据实严参。因何并未奏办。著富勒浑即速明白回奏。寻奏、粮台失火。断难隐匿。诚恐胥役人等搬运那移。自当详细盘查。于十二月初八日。查明确数。已将该粮员张世渌参奏。著落赔补。得旨、这所奏情节。该部严察议奏　　

○署湖广总督湖北巡抚陈辉祖奏、两湖各标协营器技。鸟枪与弓箭各居十之四。刀牌等项十之二。查鸟枪一项演放既壮声威临阵尤资利用。旧制枪箭相等。未免枪少箭多。请于南北两省。各添一千六百二十杆。于弓箭兵内、挑出能施放者。令其领执演习。仍令各食战守原粮。每杆工料一两二钱。共需银四千余两。借项添制。从之　　

○旌表守正被戕之奉天广宁县民王廷实妻李氏。江苏丰县民许章女许氏　　

○丁酉。谕、据何煟奏、河南布政使张镇、年逾七旬。近患脾泄。精神委顿。医治未能即痊。请解任调理等语。张镇、著以原品休致。令其回籍调治。河南布政使员缺。著颜希深补授。颜希深现在四川军营、办理粮饷。所有河南布政使印务。著荣柱暂行署理　　

○旌表守正捐躯之河南封邱县民王江妻程氏　　

○戊戌。谕曰、李侍尧奏、据两广盐埠商人吴青岳等呈称、近值大兵进剿金川。荡平在迩。商等远居岭表。志切同仇。敬请捐银二十万两。代解军营。以抒蚁悃等语。办理金川军务以来。一切军需动用。俱拨解部库银两原无藉乎助捐。前以淮浙等商、情切急公。曾允所请。今两广商人、一例爱戴抒忱。亦姑俯从所请。著李侍尧、查明各商捐数多寡。呈报该部。一体照乐善好施之例议叙。原摺交户部核存。　　

○又谕、据陈辉祖奏、湖北按察使刘秉愉、感中风邪。精神惝恍。察看病势非旦夕可痊。请解任回籍调理等语。刘秉愉著准其解任回籍调治。湖北按察使员缺。著杨仲兴补授　　

○又谕曰、常福著派往和阗、更换暻善。所遗乍浦副都统员缺。著勒克补授　　

○谕军机大臣等、张镇、现已降旨、以原品休致。令其回籍调理。其河南布政使员缺。令颜希深补授。颜希深现在四川军营办理粮饷。所有藩司印务。已谕令荣柱暂行署理。但颜希深、尚未能即赴新任。而藩臬两司。为钱谷刑名总汇。荣柱一人。恐难以兼顾裕如。著传谕何煟酌量情形。将按察使印务。选派妥干道员。奏明递行署理。将此谕令知之　　

○又谕、据阿桂奏、所定谷噶、凯立叶、及马柰、马尔邦、两路分进之说。两将军相隔太远。中间声息难通。而后路又无策应。种种未协机宜。看来各路之中。马柰马尔邦一路。在布拉克底、巴旺地面。该土司、既系诚心出力自可望易于得手。第恐明亮处兵力稍单。不能不仗重兵接济。方可乘胜冞入。莫若令阿桂驻兵僧格宗。以壮声援。一闻明亮处得有便易。即刻移兵前往继进。自为有益。况现在进兵之初。尤须布置妥协。贼人始无从揣测。如功噶尔拉、当噶尔拉两路。系今岁进攻之地。必须仍派兵往彼。照前攻打。贼人方不致生疑。其当噶尔拉一带。系奎林熟路。应令其领兵二千。前往攻剿。至功噶尔拉一带。则令富德领兵二千。前往攻剿。伊于带兵打仗之事。究为谙习。此两处在我虽用为牵缀。当使贼人视为正兵。先在军营传播。俾贼众共闻悉力拒守。然后潜派精兵。令明亮带往马奈、马尔邦一路。攻其无备。其谷噶、凯立叶一路。则令额森特、带兵二千前往。以资出奇之用。阿桂则统领众兵。驻劄僧格宗、以为南路声援。并令色布腾巴勒珠尔、统兵驻布朗郭宗等处。为西路策应。如此、则掎角之势自成。军声壮盛。贼众既不敢轻视后路。潜出滋事。再奎林、富德、前往当噶尔拉、功噶尔拉两路。并非令其专意在彼攻剿。如度为可进则进。如势尚不能。则竟不如诱贼出而邀我之后。我兵还而截剿。得以多歼贼众。或并乘其败溃。追过险要。竟有所得。尤为极好机会。奎林、富德、当努力妥为之。再阿桂、所请择日进兵。计阿桂现在尚驻美诺。此旨到后。亦当及进兵之期。此月二十七、二十八。皆系吉日。阿桂可择而用之。伫听捷音　　

○己亥。上御太和殿视朝。文武升转各官谢恩　　

○谕、据绰克托等奏称、乌什种地兵丁。每人收获细粮十九石有奇。请将官员议叙。兵丁给赏等语。著照所请。将副将陈圣谟等交部议叙。兵丁等、赏给一月盐菜银两　　

○又谕、据段秀林奏、原籍陕西榆林、并无寸土。无家可归。而先后在浙服官四十余年。坟墓房屋。现俱在浙。恳恩俯准入籍宁波府鄞县等语。段秀林、准其入籍浙江。该部知道　　

○谕军机大臣等、丰昇额等奏、俄坡不便进兵。自以仍由党坝为是。但闻该处穆尔津冈一带。路颇险仄。从前岳钟琪、在彼攻剿。未能寸进。似其地亦非可长驱径进者。且丰昇额现带之兵。仅有三千三百。即新调之湖广兵续到。亦不过二千。兵力未厚。又无继进之兵。在后策应即使得有碉卡。亦断不宜深入。至舒常近在宜喜。牵缀贼势。断不可移动。此外更无可为丰昇额声援之用。因念丰昇额为人诚实。坚毅之力。颇有家风。而料事制胜。则不逮其祖。是以所到之处。不虑其退却。而虑其轻进。今丰昇额前赴党坝。探访路径。静候阿桂知会师期。按日而计。亦正当此月下旬。昨谕阿桂以二十七、八、皆吉日。可以进兵。阿桂酌定后。即速通知丰昇额、按期同进。著传谕丰昇额进兵后。或竟攻得险隘。只宜于该处山梁驻兵防守。切勿冒昧冞入。致贼人抄袭我后　　

