<!-- { "loadSidebar": true } -->
○谕军机大臣等、据额勒登额奏、现在遵旨。于热河等处挑选满洲蒙古兵一千名。移驻伊犁。查此项兵丁。除另记档案外。共有一千三百名。若于此内挑出一千名。所余俱非出色之兵。再从京师派来补缺兵丁。于随围事宜。亦未熟练。每年巡幸之时。外藩部落。咸来瞻仰。殊有关系。似未可以此项兵丁。豫备差使。查另记档案兵丁六百零四名。在旗年久。诸事熟习。请于此内一体拣选派往。经军机大臣议。此项另记档案兵丁。系已经出旗之人。毋庸拣选。但派往伊犁。俾伊等世世受恩。自当踊跃从事。请降旨额勒登额。详议酌办。其管领之协领。佐领。骁骑校等官。悉照凉州。庄浪。移驻兵丁之例派往。此项兵丁。四月间始能起程。计到乌噜木齐时。天气已寒。查凉州、庄浪、头起兵丁。于春季起程。遗有房屋可以居住。请令热河兵丁。到彼暂行歇息。俟明年起程。仍行知嵩椿。将由西安往驻凉州、庄浪、兵丁。暂行停止等语。此项另记档案兵丁。久应出旗为民。朕怜其生计艰难。加恩仍令食粮。俟出缺后裁汰。今如所议。于伊等生计。颇有禆益。但其中不愿派往者。未必无人。著舒赫德、新柱、前往热河。详细询问。愿往者即行派出。其或不愿远行。即令出旗为民。不必勉强　　

○两淮盐政高恒奏、汉口卖商挟制拖欠。以致扬商亏本。嗣后卖商侵蚀滥赊。行店拖欠。请俱责成盐道。如经扬商控告。照例究处。又江夏、汉阳、二县。向分别大中小盐铺。发给印票。令商人减价售卖。名为公盐。而卖商仍以贵价转售。应将印票公盐名色。晓谕革除。得旨、所办甚好　　

○又奏、淮商向于汉口设立公所。公举一二人。专司支解应酬等事。名为匣商。并不经管行销事宜。如养廉生息。楚省则由卖商于售盐价内。扣交匣商。以致迟延侵欠。贻累商本。至盐务应酬。沿滥日甚。查养廉各项。盐道尽可承办。应酬例应裁减。现与督臣李侍尧商酌。将一切支解款日。俱交盐道办理。裁去匣商。彻其公所。得旨、甚好　　

○湖广总督李待尧、两淮盐政高恒奏、楚省盐价章程。臣高恒赴楚。公同体察。缘淮商成本。各纲既不相同。既一纲亦不能画一。如癸未。纲每引实需成本。加以余息三钱。计每包卖银二钱三分一厘。应即照此定为限制。现在各商浮滥费用。详加厘别。从此成本轻一分。卖价自减一分。嗣后汉口卖价。总以淮盐成本为准。请以甲申纲为始。每纲于纲首盐船开江之日。查取商人成本余息。核定每包应卖银若干。移明楚省。饬商遵照。得旨、如所议行。余有旨谕。谕军机大臣等、朕前谕高恒赴楚面同李侍尧会议盐务事宜。今据奏到。所办甚属充协。已于摺内批示如所议行。从前湖广行盐之弊。总由不按淮商成本。折衷定价。是以汉口卖商。从中意为低昂。甚至擡价赊欠侵吞。种种作奸。而扬商窎远阻碍。遂不得不受其挟制。今高恒遵旨前往。李侍尧与之协力清厘。将成本核定。加以余息。明立限制。情理皆得其平。鹾政可以永行无弊。且彻去匣商。节减糜费。则商力裕而民食益充。若非朕深究弊源。以会商为两省通气之法。安能得其要领若此。不但该商民等当为欢忻感切。该督该盐政公同筹办。益当踊跃倍常。溢于言表。今览所奏。似不过就事完事。初不以积弊有年。始得洞中窾要为喜。岂该督等彼此成见未化。仅藉此调停了局。抑以前此两两相持。迄无定夺。尚不足为盐法之累耶。著传谕李侍尧、商恒、令其详悉覆奏。再长芦盐政。原有每年自赴山东严查道库。体察商精之例。楚省距维扬。虽较山东稍远。然究属该盐政统辖之区。现在一经亲行。已有明验嗣后该盐政或酌量于一二年中。亲往巡视一次之处。著一并令其定议奏开。候朕降旨。寻李侍尧奏、上年奉旨饬高恒赴楚会商。询明现在成本。加以余息。酌中定价。从此商力日裕。成本日轻。卖价平减。皆由睿虑周详。无微不至。乃臣等于从前办理未当。经奉昆遵照妥办缘由。并未切实奏明。实属草率。非敢稍存成见。得旨、览。此奏甚明矣。高恒奏、盐法两两相持。商民并累。幸蒙圣恩教导。与督臣李侍尧协力清厘。得以永行无弊。至盐臣赴楚巡视年限。查楚省距扬稍远。请嗣后二年一次。奏明前往。如二年内有必须查办会商之处。随时奏请。得旨、知道了。不必定年限。于应去之时请旨可也　　

○以广东督标中军副将顾鋐、为湖南永州镇总兵　　

○癸酒。调熊岳副都统书通阿、为三姓副都统。以原任福州将军福增格、为熊岳副都统　　

○甲戌。谕、据吴达善奏、云南江川通海、宁州、河西、建水等五州县。去岁十一月内。均有地震之处。现已照例分勘抚恤等语。江川等州县。此次地震。压捐房屋较多。民力未免拮据。著将应行赈恤之项。加倍散给。所有五州县应纳条公银两。及江川、河西、二县拨运兵米等项。并加恩概予蠲免。该督抚等务董率属员。实力奉行。务俾灾黎均沾实惠。毋令胥吏侵蚀中饱。以副朕体恤边氓至意。该部遵谕。速行　　

○以直隶河间协副将马建学。为河南河北镇总兵　　

○乙亥。军机大臣等奏、据盛京将军舍图肯等奏称、遵旨于盛京锡伯兵内。挑选一千名。挈眷移驻伊犁。应照索伦兵丁之例。派员管理。请选防御。骁骑校。各十员。带领出彰武台。由台站前往。仍请交理藩院派笔帖式。领催。各二员。送至乌里雅苏台。至官员兵丁应领俸饷。约须银十万两。就近于盛京户部支领。再每起另添派协领。城守尉。各一。章京四。前锋一百。照看约束。送至边门等语。臣等酌议从前索伦。察哈尔兵。移驻伊犁。派有总管。协领大员。直送至该处。今舍图肯所奏选派官员送至边门。并未计及长途护送之人。应令派协领。城守尉。各一员。送至伊犁。其章京。前锋。不必派出。官员兵丁俸饷。准其照例办理。从之　　

○丙子。谕、前次记名副都统人员内。除已经录用外。其余不甚得人。著交与满洲大学士。领侍卫内大臣、尚书、满洲蒙古汉军都统。照依工次保举例。不论旗分品第。惟视能胜副都统之任者。各保举一员。再此次保举人员带领引见时。将旧记名人员。一并带领引见　　

○又谕、礼部奏、朝鲜国王李昑咨贡使李炟等坐车进京。议请治罪一摺。具见该国王敬事之忱。第前降谕旨。钦差前往该国。停止肩舆。本为满洲大臣素娴鞍马。不得循袭养安陋套。致失观瞻。若该国进贡陪臣。自沿土俗坐车。原可各随其便。不在例禁之内。所有李炟等、俱著加恩免其治罪。嗣后该国陪臣进京。仍准坐车。其李炟等呈请停给在馆饩廪之处。仍着照例给与。礼部可行文该国王知之　　

○谕军机大臣等、杨应琚奏、凉庄官兵起程。办理车价银两一摺。既请将节省银两。弥补从前长支核减之项。俟至伊犁后。于兵饷内扣还。又请赏给完公。免其坐扣。而于前减应扣之项。实在若干。与节省之数。是否相抵。究竟应抵应免之处。俱未明晰。著传谕杨应琚。令其详查确议。覆奏到日。候朕再降谕旨　　

○丁丑。兵部左侍郎王际华奏、近见各部旗歠处事件。往往先送原奏。其应议职名。必待吏兵二部咨取。始行开送。迨该部题奏奉旨。已在参处数月之后。请嗣后无论案情大小。即将应参职名。列入原奏摺内。无庸一事重办。其关系历任处分。当时未能确查者。仍于钞送原奏后。定限十日查送。又各部会议外省案件。其出本向无定限。或迟至一二月后具题。恐此中有关涉实降实革各员。难免无书吏撞骗招摇等弊。请嗣后于会稿日。该部即查明应议各员。有无加级抵销。其应实降实革者。于会齐三日内具题。仍将出本日期。交科道稽查。得旨、所奏是。如所议行　　

○戊寅。谕、昨将由屯以副都统职衔调补呼伦贝尔总管。呼伦贝尔地方。毗连俄罗斯。甚有关系。必得汉仗好。谙悉事务之人。方于地方有益。因瑚尔起不及由屯。始将伊调补。并非因由屯不胜副都统之任。调补总管也。况齐齐哈尔副都统。不过随将军办事。呼伦贝尔总管。一切事务。俱系一人专办。较逼都统更为紧要。著传谕由屯。加意奋勉。俄罗斯现在安静。若伊等有越境滋事等情。由屯即认真办理。毋事姑息　　

○己卯。谕军机大臣等、今日召见常钧。询及陕甘二省地方情形。据奏、督臣远驻肃州。距西安窎远。凡遇考验弁兵诸务。往返动逾两月。其所属有司。且有经年不能识面者。揆之控制事宜。均多未便。其言甚切事理。朕意陕甘总督驻劄肃州。原因前此办理军需。不得不就近调遣。今大功久已告成。而巴里坤。乌噜木齐等处屯田章程。亦经大定。现在更无紧要事件。必须在肃督办。若准其道里适均之地。将总督移驻萧州抚署。则东至省城。西至甘肃。程途约略相等。一切官方吏治。皆可居中统摄。无庸更设巡抚。规制实为允协。其安西缘边屯政。即有应行勘验者。每隔一二年出巡一次。自不患鞭长莫及。至督标所辖五营。向驻西安。自当画一改正。或将固原提督回驻西安。即将督标旧辖。改归提标。所遗提标。将凉州总兵移驻固原管辖其凉州镇标。则拨督标中军副将一员统率。并兰州抚标。一体改为督标管辖。似此调剂。则一举而数善皆备。再西安省城。近居腹地。况有满洲官兵驻防。其督标议改提标。弁兵或可酌量裁减。以归实用。并著传谕杨应琚。令其通盘筹画。详议覆奏。候朕降旨。其中如有一二隔碍难行之处。亦即据实奏闻。不必勉强　　

○礼部题、朝鲜国王李昑、遣使表贺万寿、冬至、元旦、三大节。及进岁贡方物。赏赉筵宴如例　　

○庚辰。上诣长春仙馆、问皇太后安。奉皇太后居畅春园　　

○谕、据舒赫德等奏称、热河现在食饷之另记档案兵丁。不愿前往伊犁者。共七十七户。现将伊等出旗为民之处。交玛瑺办理等语。此等人为民后复思入旗。皆未可定。从前镶蓝旗蒙古。有复行入旗假冒食饷之事。将该管大臣官员等。从重治罪。兵丁俱行发遣。今此项出旗为民之人。系不愿前往伊犁者。更与寻常情愿为民之人不同。若复行入旗。一经查出。将该管大臣官员等。从重治罪外。必将伊等正法。断不姑贷。将此谕玛瑺晓示伊等。仍令留心防范稽查　　

○辛巳。上诣畅春园、问皇太后安　　

○还宫　　

○谕曰、御前侍卫、乾清门侍卫。年过六旬者。著不必帮轿　　

○壬午。封扎萨克贝子敦多布多尔济弟佛保、为辅国公　　

