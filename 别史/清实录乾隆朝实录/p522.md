<!-- { "loadSidebar": true } -->
○户部议覆、广州将军兼管粤海关税务策楞奏、支销经费各事宜。一、通关经制书吏共十一名。应留七名。裁四名。其各书吏原定火食银三千九百两。裁一千三百二十两。改为各总口七处。派委稽收税项。各旗员养廉。余仍报解。一、修理税馆巡船、及各口神诞戏供三项。乾隆六年以前。该抚册报、多者至二千六百余两。经部行令核减。苐粤省滨海。风信靡常。税馆巡船。年内两三次修理。倘因部驳。任其倒坏。日久需费转多。请嗣后、每项以二百两为率。每年共核定银六百两。一、该关需用心红纸张等项。向来每年支银自一千九百、至七百余两不等。请嗣后心红纸张。以三百两为率。修理衙署。以二百两为率。洋船神戏。以二百两为率。每年共核定银七百两。一、赍摺公用。各关本无开支之例。请永行停止外。至丈量夷船。往来船只饭银。及季报领册路费。原属必不可少。请丈量盘费。每次给银三两。季报领册。一年酌定银三百两。一、凡遇被风难商。由地方官通详海关。动支给发。未免无可稽查。请将给过数目。先行报部。年满汇册送核。至赏给夷船牛酒麦面等银。每船以三十两为率。一各口徵收担规。银色高低不一。请嗣后倾销色银番钱。俱照实在所收平色。扣除折耗。汇为一册报销。一、并封平余、漏税罚科、员役截旷、三项请照闽海关之例。另款收贮充公。余银另列报解。以上各条。均应如所请办理。至奏称粤海关所辖口岸、大小七十处。其差委书吏家人巡役等、盘费颇繁。每年支银一千两为定额。查前任广抚王安国疏称、琼州等六大口。又有小口四十三处。此外并无私行新添。今该将军又称系七十处。数目不符。又奏称船货到口。凡则例不载者。即属应免之项不得比照则例。概徵规银。以为商民苦累。但各口设立比例清册。该商自可按则输税。其如何苦累商民处。合行详细声明。至请各小口、一如正税口岸。给发商民亲填印簿。以杜官吏侵渔需索等弊。统俟口岸数目确报后。再行定议办理。从之。　　

○又覆云南总督张允随奏称、滇黔两省。办理京铜。皆由滇省之威宁州转运。嗣经将东川至永宁道路开修。两路分运铜觔。每年四百四十余万斤。后又加运一百八十九万斤。威宁一路。实运三百一十六万余觔。加以办运黔省黑白铅四百七十余万斤。雇运艰难。日见迟误。请于板蚌百色一路。官买牛马。设站分运。并将黔省月亮岩、铅觔。停止炉民私销。概归官买。全由贵阳运至京局。再于水次相离不远处。查有铅矿。即行采买解京。庶东、威、两路。可免壅挤。应如所请。将月亮岩铅觔。概归官买。全由贵阳转运。以分东。威、铜铅并运之劳。再查现开金沙江、将滇省铜觔。改由水运。每年可省陆运之半。则威宁及昭通两路。余出马匹。办运自见敷裕又据滇黔两省督抚。请增脚价。每站一钱二分九厘零。则该处马匹。亦可雇募敷用。至请板蚌百色一路。安设台站。需费浩繁。且广南烟瘴最盛。夫役牛马。恐致倒毙。未便准行。自后如有迟误。应将威宁、永宁、及委驻承运各员参处。经过之地。该员亦协同雇募船马。迟延者一例查参。得旨。是。依议行。　　

○左佥都御史嵇璜奏、直省河间、天津等处。现估修城垣。举行水利。以工代赈。加惠穷黎。请谕督臣、转饬地方承修各官。凡诸工力。应取无业穷民。散给工价。务必亲临查验。勿任奸蠹侵蚀冒销。得旨。著照所请行。　　

○贵州道御史孙灏奏、科场首防夹带。搜检务严。查顺天乡闱。人数太多。往往点名至四五更。不得竣事。致使不肖之徒。乘入夜觉察之疎。反得任意怀挟。请敕监试诸臣。于三场点名之日。将贡院一应事宜。黎明赶办完竣。即会同特点之大臣。在点名处所。唱名散卷。公同查察。务使搜检严密。夹带廓清。得旨。著照所请行。　　

○陕西固原提督李质粹、丁父忧。以凉州镇总兵段起贤、署理印务。　　

○以故喀尔喀扎萨克辅国公策噜布弟、多岳特多尔济、袭爵。　　

○己亥。谕、科场大典。为人才所由出。关系甚重。我皇考加意整饬。今科场之弊。虽觉渐清。而因循日久。外场弊窦多端。尚有不可枚举者。即如怀挟一事。倩人代作文字。夹带入场。主司凭文取中。无从知非已出。侥幸弋获。相习成风。则是读书作文。皆可不用。立身行已。皆可不问。何以名为士子。何由。得见真才。而国家宾兴钜典。竟成虚设矣。朕已严饬所司。于今年科场。实力稽查。毋得虚应故事。而凡为士子者。亦宜返心自省。以读书之本业。进身之阶梯。而不务研求于平日。惟思窜取于他人。诡诈潜藏。行同盗贼。此等之人。尚何望其莅官分职。为国为民。清夜自思。得不深自愧赧乎。至于内帘职司文字。虽暗通关节之弊。近日未有所闻。然衡鉴罕能精当。文风未见振起。且专意头场。而不重后场。头场之中。又专意四书。而不重经文。夫设科之始。定有经义、论表、判策者。经所以考其根柢。论所以试其识见。表所以觇其淹洽。判所以观其断制。策所以验其经济。事事皆切于士人之实用。而不可偏废。夫然后明通淹雅之儒。经纶干济之士。庶几出于科目之中。为国家臂指之用也。今表文率多雷同。竟为南北通病。在北人于声律素所未协。尚应稍宽其限。令得加意习学。至于南人、本属易能。而不肯尽力。剿袭相沿。岂可任其暴弃。自今以后。司文衡者。务思设立三场之本意于经义、表、判、策、论。逐一详加校阅。以定去取。毋得轩轾其间。俾侥幸之徒。无从获售。若尚积习相沿。倘经九卿磨勘。或科道指参。或被朕查出。将主司与房官。从重议处。如是、则虽未能奏效于旦夕。而数科之后。趋向自定。实学共勉。真才可得。于国家设科取士之事。庶有裨益矣。将此永著为例。　　

○又谕、科场为国家抡才大典。关系綦重。向来外场弊窦多端。士子怀挟文字入场。希图弋获。此等无耻之习。一日不除。则真才何由得出。今年顺天乡试。朕已降旨。严饬所司。实力稽查。闻外省夹带之风。亦复间有。不可不严行禁止。著各省监临提调等官。于点名时、严加搜检。片纸只字。不许携带入场。务使弊绝风清。毋得虚应故事。至于主司衡文。向来专重四书文字。而忽于经义后场。其实经文所以考其学。后场所以验其用。各有深意。无容轩轾其间。嗣后主司、应将三场文字。悉行尽心阅看。就优劣以定去取。毋得草率从事。该部遵谕速行。　　

○钦差尚书公讷亲奏、遵旨查阅外省营伍。将河南省之河北镇标。河南抚标。南阳镇标。江南省之寿春镇标。安庆抚标。江宁督标。苏州抚标。松江提标。苏松水师镇标。京口将军标。狼山镇标。淮安漕标。清江河标。山东省之河东河标。兖州镇标。登州镇标。山东抚标。以次阅看。三省共一十七标。除器械完整、技艺未甚生疏外。其弓马鸟枪。生疏最甚省。莫如河南南阳镇标。连环每队九人。施放亦多断续。苏松水师镇标。抢风折舟□戕。全在头舵水手。兵丁专司枪炮弓箭。水操时、见其冲敌对阵之船只。进退参差。往来间断。全与阵势不合。皆由二镇该管大员。不能勤加训练所致。应请分别察议。东省漕河三标。虽有催漕趱运之事。然亦防守地方。与专司桩埽之河兵不同。弓马技艺。亦应操演纯熟。再京口将军标。驻防八旗汉军。自应循照八旗骑射架势。敕该将军训练。至各省兵丁弓力。能挽五六力以上者。不过十之二三。其余多系二三四力。未免过于软弱。无资实用。亦应习挽五力以上。方为适中。又各省标营送阅兵丁。江南提标。竟有衰老者。余亦多半老弱。至墩拨防兵。每汛不过二三十人。皆有巡缉差防之责。不应参用老弱。有妨差缉。绿营兵丁。原取汉仗。召募时、亦应挑选壮健。庶于体制相合。再督抚提镇。统司训练。其教导指授。全在将弁得人。今阅各营员弁。步马箭多有生疎。衰老者固然。即少壮者亦不免。应饬令将从前著有劳绩。精力尚堪驱策。与年壮弓马平常、犹可造就者。酌量或调兼营。或补简缺。其精力衰惫。及年壮不能造就之员。详加甄别。再、各营步兵枪手。所戴之盔。有铁盔者。有棉盔加钉铁梁锡梁者。亦有竟用棉帽。不似盔式者。在营阵尤不壮观。应更换画一。其汛铺了楼。大路尚属完整。至偏僻小路。亦应一律修理。得旨。如所请行。该部知道。　　

○又奏、各省满洲驻防兵丁情形。查江宁驻防兵、系顺治二年设。德州、系顺治十一年设。河南、系康熙五十九年设。青州、系雍正十年设。伏思满兵驻防。原以威镇地方。为绿营表率。如遇缓急。即资调遣。技艺自应娴熟。现查阅各省满兵。虽比绿营稍优。而较之满洲旧技。殊多废弛。除将阅过河南、江宁青州、等处。缮写清单呈览外。所有德州员弁。技艺均属生疎。骑射尤劣。鸟枪兵、计其著牌人数。十仅得五。而中牌次数。亦仅十三。施放连环。亦未娴熟。请将该将军副都统等、一并交部察议。再查河南满兵。向无大员专管。请交该城守尉。勤加教训。五年一次。出派大臣考验。其江宁、青州、满兵阵式。与京师操演不同。请饬该部、将火器营阵式条规。咨行该将军大臣等、画一操演。得旨。如所请行。该部知道。　　

○庚子。谕、国家承平日久。各省营伍。日就废弛。朕早已知之。并非因嵇璜之奏。始遣尚书公讷亲前往查阅。亦非因讷亲此番查奏。而后谕令整理也。现今据奏各处情形。大概甲仗旗帜。尚属鲜明。而鸟枪骑射。各种技艺。则皆属平常。盖该管大臣。闻朕命讷亲查阅。无不仓猝屏当。然器械可以猝办于临时。而技艺则向来生疎。一时骤难熟练。其间情事显然。该管大臣、平日所司何事。而轻视武备若此乎。本宜概行从重议处。但人数众多。祇将甚属废弛者。交部议处外。为此特降谕旨。严行申饬。该将军督抚提镇等。各宜痛改旧习。勤加训练。俾士皆精锐。戎行改观。务期平时可资捍卫。有事可以折冲御侮。孔子曰、不戒视成谓之暴。今朕与以三年之限。著兵部请旨。远省地方。亦必差员查阅。其就近省分。已经阅过者。有无整顿。亦必再行考验。该管大臣等、皆朕信任之人。于职分所在。未能办理。以致营伍废弛。负朕委任之意。岂不可愧。此次派往查看之讷亲、及将来所遣之人。俱系朕亲信简用者。自必据实陈奏。断不肯代为容隐。倘此番训谕之后。尚不知自勉。仍复因循怠忽。视为具文。或经朕访闻。或被钦差查出。则旷职之咎。朕不能为该大臣等宽也。著通行晓谕知之。　　

