<!-- { "loadSidebar": true } -->
○又遵旨议覆、御史周祖荣奏、永定河改由故道。所有近河村落。不无漫溢。请敕查水道所经。必应迁徙者若干村。先择不受水患之地。酌给迁费等语。查自放河以来。严饬各官履勘。据报涿州、良乡、永清、新城、雄县、固安、霸州、等州县。其中近河村落。有无庸筑埝防护者。有宜筑一面者。有宜筑两面三面者。俱已劝谕居民。自行修筑。并无必应迁移之处。缘此地历年过水。民皆聚居高处。间有散居低处者。令止在本村那移。地方官量加资助亦无庸给与迁费、别行安插也。又称豫防淹没地亩。查明存案。将来拨补、或给价之处。尤属难行。盖浑水经由。若止漫流平过。则地皆淤肥。即可种获。如改流顶冲之处。必须随时防护。即有冲坍。亦必待事后查勘。所奏均无庸议。总之民情难静而易动。现在河流顺轨。民情安静。一切善后之图。惟当周详慎重。以安百姓之身家。不可张大其事。骤惊愚民之耳目。得旨、所谓民情难静而易动。实为政之要。然思患豫防。不动声色。而措泰山之安者。亦必先有以得其要。而后可无为而治也。况数十年未经行之故道。壮与幼未目睹之事。而可保其无少虞乎。故朕谓必明年伏秋无事。方可谓之成功者、此也。卿其加之意焉。　　

○吏部尚书署两江总督杨超曾奏、今秋徐、海、偏灾。特旨将应纳粟米、改徵折色。惟查赣榆一县。向系民折官办。本年定价、每石徵银一两。自九月开徵。民间已陆续完纳。较现奉部价。每石多完银二钱五分。请将各该户多完银两。如本年尚有未完。即抵作未完之数。如无未完。即抵作次年应完之数。再徐、海、二属。乾隆三四年、折漕、缓糟。于未奉旨缓徵时。多有完纳者。亦请作次年分徵之数。得旨、著照所请行。该部知道。　　

○河南巡抚雅尔图奏、豫省窃劫频闻。节经分委员弁访拏。并饬属力行保甲。现在稍知歛迹。请立坐捕之法。令各属按村庄之大小多少。酌定捕役名数。以方二十里内外为率。责其巡缉。如一季内并无窃劫失事者酌赏。一有失事。先责坐捕。勒限查拏。如有讳纵等情。从重究拟。再向来捕役外。又有副役。徒滋扰累。今应尽革归农。其现设坐捕。必选干练及有室家者。自明岁始。将奏明充赏之盐当规礼。按名均派。俾得专心缉务。得旨、有治人。无治法。总在汝尽心竭力而为之聇。　　

○署甘肃提督王廷极奏、河西一提五镇。自军兴以来。兵丁制办军装。接济粮饷。陆续共借支银二十四万五千余两。内除连年和还。尚欠银四万九千九百九十余两。查此项借欠。以本兵之所借。扣之本兵。固属当然。但本兵一有事故。穷卒妻拏。万无完理。势必令该管官代赔。难保无顶替名粮。代还扣项者。且兵丁中、老弱不行挑退。新募尚未汰完。皆因借项未清。不得不暂时姑容也。仰恳特颁谕旨、概予豁免。得旨、知道了。尚有全省应扣之项。朕一并加恩豁免也。　　

○广西巡抚方显、以奉到恩颁圣祖仁皇帝避暑山庄法帖。御选唐宋文醇。及屡荷垂询微疾。具摺谢恩。并陈苗疆甫定。抱病任事。现在赶办要件。将抚篆交藩司代理。恳准回籍调治。得旨、寻常之事。既有人代理。汝可即在任加意调理。务期速痊。以慰朕念。至苗疆紧要事件。汝仍应与谭行义和衷共理为是。　　

○广西提督谭行义奏、忻城土司地方、积贼蓝明星等。恃险为巢。纠党杀掳。甚至越境肆劫。皆由从前各官。以土司地方失事。无关轻重。又将土官钤束。不许擅动土兵。致成积孽。当遣将弁等督兵前往、勒擒务获。如再抗违。即加剿绝。得旨、好趁此兵力。正宜办理。但不可苟且了事耳。　　

○云南总督公庆复奏、臣前议开金沙江通川河摺内。请于明春、用簰试运铜觔。经军机大臣等、覆令从缓酌办。奉旨依议、在案。查前议、原因滇铜陆运艰难起见。曾委员砍木扎筏。装载石块。于江滩试行数次。果能安稳。已拟奏明办理水运。兹奉到谕旨。断不敢固执己见。请俟明春、再行试运定议。又现在沿江险滩旱灞。酌设站船。接运川省米盐、以济匠食。兼于回空船内、装载铜觔。按站递交。先可收水运节省之效。得旨、朕实为此事廑念。览奏、大慰朕怀矣。非卿一力承当。而且经理得宜。其孰能之。　　

○又奏、东川府汤丹铜厂。于乾隆二年停炉。现在工费浩繁。请酌设炉二十座。岁可铸青钱七万余串。就近拨用。较之省、临、二局。可节运费。奏入、报闻。　　

○署贵州总督张允随等奏、都匀妖匪黎阿兰在逃。累差员弁缉拏。近避至冷水关。经该千总获解到省。现饬司研审谋为不轨实情。依律定拟。得旨、好。如此留心缉拏奸匪。不为五日京兆之想。实为可嘉也。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百三十一　　


大清高宗法天隆运至诚先觉体元立极敷文奋武孝慈神圣纯皇帝实录卷之一百三十二　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。十二月。丁酉朔。户部议准、浙江巡抚卢焯疏称、钱塘江两亹沙地、九百三十顷五十一亩。前议界山阴、界海宁者。各归所属分办。现勘无山邑所辖。请将应徵租银五千五百七十八两零。悉归海宁县收解。从之。　　

○戊戌。谕、闽浙总督德沛、屡任封疆。操守廉洁。伊既一介不取。而因公事犒赏之处。又复繁多。所得养廉。不能敷用。以致京中逋负。不能清还。且弃旧有之产业。朕心深为轸念。此等清官、应格外加恩。以风有位。著将福建藩库银、就近赏给一万两。示朕嘉奖之意。　　

○户部议覆、湖北巡抚张渠疏称、楚省钱价昂贵。私铸充斥。现在骤难禁止。请采买滇铜、开炉鼓铸。俟官钱充足。收买小钱添铸等语。查楚省至滇。较别省为近便。应令该抚、将每年铸钱若干。需铜若干、咨商云南督抚。妥议办理。得旨、依议速行。　　

○礼部议准、闽浙总督宗室德沛疏称、德化县学、额进武童八名。现在应试人多。请照文童额数、取进十二名。从之　　

○湖北巡抚张渠故。以直隶布政使范璨、为湖北巡抚。以革职吏部尚书刘于义、署直隶布政使。　　

○己亥。上诣皇太后宫问安。　　

○庚子。吏部议覆、御史陆尹耀奏、请严京官滥交之禁。应如所请、除亲友及同朝者。仍照常庆吊外。其有交结富室大户。希图肥润等事。照不谨例革职。从之。　　

○户部议准、两广总督马尔泰疏称、恭城、昭平、二县。额编本折银米。向系平乐府通判经徵。但小民赴府路远。完纳维艰。请归各该县就近徵收。从之。　　

○兵部议覆、两广总督马尔泰疏称、横州猺獞杂处。于雍正十年、议将左江镇标弁兵移驻。现在该镇、额兵不满三千。不宜再行抽拨等语。查该州、在宁浔适中。四至均属内地。原防弁兵。尽敷守御。应如所请。将左江镇标、前营游击一员。千总一员。外委二员。兵一百六十五名。均无庸移驻。从之。　　

○辛丑。上御乾清门听政。　　

○户部议覆、升任漕运总督托时奏请、匀派两湖押运通判盘费银两。查原定盘费。湖南二百八十四两。湖北七百两。多寡本属不均。应如所奏、于湖北押运盘费内、拨给湖南二百七两八钱。从之。　　

○刑部议准直隶总督孙嘉淦疏请、疏通州外监房六间。分设东路厅。该厅司狱、应裁。其狱务归通州吏目管理。从之。　　

○起复左副都御史刘永澄、为原官。　　

○壬寅。孝惠章皇后忌辰。遣官祭孝东陵。　　

○钦差大臣贵州总督张广泗奏、楚粤苗猺。自官兵会搜大箐。逆苗等分窜各寨。现已查明凶犯。陆续擒拏。楚省之莫宜峒、江头、等寨。从前逆党。尚有未经搜获者。因续发官兵功剿。各寨凛詟兵威。缚献多人。其长安堡之老寨、江平、各寨。分路搜捕。逆犯先后就擒。至城步、绥宁、两县之大洲、龚家田、等处设法围拏。其知名首恶张老四、沈老辰、等。全行俘获。又寨头一寨。除为首之杨克茂、李在吴等。已经擒获外。余逆亦查缉净尽。粤省之平坝、龙塘、各寨。前此虽经攻毁。未足蔽辜。现复严行围剿。斩获甚多。独车、寨坝、补省、等寨。抗拒官兵。庇凶不献。均已痛加歼除。又龙胜一路各寨。附逆苗猺。并行发兵惩剿。其余各路投抚之众。酌量安插。散归本寨。誓为良民。现在军务全竣。大兵即拟分起彻旋。但苗疆初定。不便空虚。尚应酌留官兵贴防。楚省留兵三千名。粤省留兵三千一百名。分布驻劄。选派文武大员、统领管辖。并酌定两省形势。各设一协。楚省添兵九百余名。粤省添兵一千六百名。俟募足新兵后。贴防官兵。即陆续减彻。得旨、楚粤苗猺不法。朕特简张广泗、前往办理。伊任事以来调度有方。三月之内。克奏肤功。甚属可嘉。张广泗、著交部议叙具奏、寻议、照前叙剿除黔苗之例。准加三级。从之。　　

○以少詹事周学健、为内阁学士、兼礼部侍郎。　　

○以侍读余栋、充日讲起居注官。　　

○旌表逼嫁捐躯之直隶定兴县民李国成聘妻王氏。退婚捐躯之直隶容城县民李师舜聘妻刘氏。　　

○蠲免安庆宣城、宣州、二县卫本年雹灾钱粮。　　

○癸卯。上诣皇太后宫问安。　　

○谕、据川陕总督尹继善、奏报韩良卿病故。甘肃提督员缺。甚为紧要。李绳武久驻边外。朕心轸念。著调补甘肃提督。伊熟谙边情。办事干练。倘口外有应行料理之事。仍可就近调度。至安西一带。虽现在无事。亦不可无大员统辖。永常才具强干。人亦持重。著以都统衔前往办理。李绳武俟交代清楚后。再赴甘肃之任。永常应备军装。著照例赏给。　　

○又谕、韩良卿久任边陲。勤劳颇著。今伊身故。尹继善等、已捐资助其归榇。但伊家计艰难。朕心轸念。著赏银一千两。示朕格外加恩之意。　　

