<!-- { "loadSidebar": true } -->
○刑部议覆。左侍郎张照奏称。遣犯妻子。应分别查办。一、发遣黑龙江、宁古塔、当差之犯。例应佥妻。及奉旨佥妻子者。同本犯覊管。妻女子孙、系情愿随往者。于佥解文内注明。免滥行覊管。本犯身故。妻子愿抱骨回籍。即给照报部存案。从前各案。未经分晰注明者。详查改正。奏明宽免。一、配所生长子孙。本犯在日。有欲于近地耕种贸易者。准呈明该管衙门。量给假限。逾限不回。查明究治。配所生女。或许嫁他处。或寄养与人。不得查禁。一、赏旗为奴人犯。子孙前往省视。赴该管衙门报名。回日呈明。给票放行。如旗主刁留计陷。照存养良家男女为奴婢。杖一百律、治罪。应如所请。从之。　　

○甲戌。以广西苍梧道储龙光、为河南按察使。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百六十二


大清高宗法天隆运至诚先觉体元立极敷文奋武孝慈神圣纯皇帝实录卷之一百六十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆七年。壬戍。三月。乙亥。谕。数月以来。雨泽稀少。朕宵旰靡宁。虔诚祈祷。虽得微雨。未为沾足。从前因天时亢旱。曾降旨清理刑狱。今著刑部将在部各案内。有牵连待质者。及轻罪内情有可原者。或应省释。或应末减。会同都察院大理寺。悉心详查妥议具奏。至于直隶、山东、江南、三省。目下雨旸不均。亦著照此例行。嗣后各省如遇灾眚之年。著该督抚将清理刑狱之处。奏闻请旨。　　

○丙子。谕军机大臣等。朕览王安国奏报广东各府米价一摺。内开琼州府正月米价。上米、每石价银一两一钱。至一两九钱。中米、每石价银一两。至一两八钱六分。下米、每石价银八钱四分。至一两八钱二分。朕思米粮时价。固有不同。但一月之内。相隔时日无多。不应贵贱悬殊至此。此奏甚属错谬。可寄信询问之。　　

○大学士等奏。据郎中董启祚等、查看胜水峪。地傍祖陵。土色细润。自属吉壤。请俟谒陵时阅视。得旨。万年吉地。定于胜水峪。一应工料等物。该部照例办理。至动土兴工日期。俟朕谒陵之便。亲临阅视。再降谕旨。　　

○又议奏。县令亲民之官。岂可以年力衰迈之人。滥膺民社。请饬下九卿。嗣后验看月官。有龙钟者。即注明请旨。到任后、并令督抚试看。从之。　　

○丁丑。上诣恩佑寺行礼。　　

○诣畅春园、问皇太后安。　　

○戊寅。上幸山高水长。演耕。　　

○诣刘猛将军庙行礼。　　

○谕。闻五旗王公宗室等属下包衣佐领人内。竟有不得钱粮。其主不能养赡者甚多。伊等皆系从龙入关旧家子弟。累世效力。听其穷乏。甚属可悯。前经皇考谕。将上三旗包衣佐领下人等。分附汉军旗分。令其披甲。现在八旗满洲蒙古。自加恩增设护军、马甲、养育兵、额缺以来。另户闲散。皆得钱粮。缺丁之佐领。遇马甲拜唐阿缺出。不得其人。且以家奴充补。若由包衣佐领下人内挑补。伊等生计既裕。而该旗亦得好兵。著王公等将包衣佐领下无钱粮者。查明正身。咨行本旗满洲蒙古都统。有马甲拜唐阿缺。秉公挑补。至充补马甲拜唐阿后。不准开除本佐领。若题补护卫。及欲调别项差使者。听之。　　

○以原任安徽布政使晏斯盛、为山东巡抚。　　

○吏部议奏。汉军归并汉缺。其贡监应一体考取主簿、吏目、职衔。愿改降者。准以吏目、巡检、典史用。其选法。主簿、吏目、于四选一升后用一人。巡检、未入流、于在京书办、一应一捐后用一人。改降者。不准递行告降。从之。　　

○户部议准。前署浙江巡抚宗室德沛奏称、杭州前右二卫。额设盐捕各三十名。该属地方。业于盐政衙门。另派兵役分巡。二卫盐捕。实属冗设。应行裁汰。其工食银两。归运充饷。从之。　　

○兵部议准。江南总督那苏图奏称、上海一县两营。弁兵过多。请截黄浦营都司、把总、外委把总、各一员。兵一百名。留千把总、外委千把、各一员。兵一百六十名。哨船九只。听提督右营游击派拨巡查。改为水师。拣员题补。又所裁弁兵。抽存把总外委各一员。兵六十名。发柘林营。以资巡防。要汛益昭严密。从之。　　

○已卯。兵部议覆。顺天府尹蒋炳奏称、川陕总督尹继善奏。查核兵籍。以期新兵速补。祇严将来之顶充。未议前此之混冒。祗汰新兵之衰疲。未议旧兵之姑容。应令各省督抚提镇。严饬标协营汛。确查兵丁子弟。年力倘无合式者。缺出募补。旧兵年力已衰者。汰去另募。应如所请。但曾经出师者。酌量留操。余不得仍前朦混。从之。　　

○庚辰。谕曰。御史丛洞奏称、请停修理热河一带行宫。以节帑金而昭圣德等语。夫热河等处行宫。乃当年皇祖巡幸驻跸之所。雍正年间。皇考未经出口行围。是以各处行宫。皆置之闲旷。然亦未尝不略为缮补。以免倾圯。今朕仰承祖制。欲举临边讲武之礼。旧日所有行宫。酌加修葺。此亦事理之不得不然者。我朝土木之工甚少。偶有兴作。亦皆不烦编户之差徭。不动司农之经费。断不至于劳民伤财。为盛德之累。但念人主一心。于土木上多一分。即于政治上减一分。此理甚明。乃朕时时用以省察者。修葺不比营造。虽难尽废。其工作有可缓者。著该管官此时缓之。丛洞身为言官。有见即行陈奏。意亦可嘉。所奏知道了。　　

○大学士等奏。革职侍郎方苞、奉旨在三礼馆效力赎罪。分纂周礼已竣。年老患病。可否准其回籍调治。得旨。赏给翰林院侍讲品级顶带。准其回籍。　　

○予故礼部尚书原任苏州巡抚张伯行、入祀江宁贤良祠。　　

○免江苏上元、丹徒、阜宁、淮安、等县卫。乾隆六年分、被水额赋有差。　　

○辛已。谕和硕庄亲王允禄。今考定乐章。以旋相为宫之法。用之郊庙朝会。钜典攸关。其登歌下管各工。必肄业有素。方免临期舛误。此事非可猝就。但及今亦当次第办理。太常寺乐舞生、每月在神乐观演乐。虽有定例。再当于春秋二季。令赴掌仪司演习。王悉心考察。如有不协之处。即为训导。俾律吕均谐。用昭诚敬。至礼部和声署乐工。皆民间屠沽之辈。即加教训。岂易通晓。伊等在署当差。徒误其衣食生理。朕意须令掌仪司人员承应。方能妥协。俟乐章既定之后。将和声署乐工。作何裁汰。并朝会日期。如何令掌仪司率领所属人员承应之处。王会同三泰详悉定议具奏。　　

○命督抚广济俭岁民食。谕。各省常平仓谷。每年存七粜三。原为出陈易新。亦使青黄不接之时。民间得以接济。当寻常无事之际。自然循例办理。若遭值荒歉。谷价昂贵。小民难于谋食。而仍复存七粜三。则闾阎得谷几何。大非国家发粟平粜之本意矣。嗣后凡遇岁歉米贵之年。著该督抚即饬地方官多出仓储。减价平粜。务期有济民食。毋得拘泥成例。著该部即行文各省督抚知之。　　

○吏部议覆。山西巡抚喀尔吉善奏称。口外归化、绥远、二城。应照内地之例。凡巡道、同知、协理等官。承办案件。有应查取职名者。均归巡抚。以一体制。毋庸将军查处。应如所请。从之。　　

○兵部遵旨议奏。直隶营缺。将沿边满员谙营务者调补。该省应行开列副将四缺。归部推参游都守七十三缺。七分用绿旗。三分满员。如副将第一缺出。用满员。二三绿旗。四满员。五六绿旗。七满员。八九十绿旗。余如之。均由该督拣题。所遗边缺。将在京旗员补。至参游都守、内调未题补者。接算从前边俸。扣满五年。送部引见。分发各省。遇缺即补。若调补内地之副将。系谙练营员。总兵缺出。即与绿旗一体论俸开列。从之。　　

○又奏。云、贵、川、陕、军务已竣。沿边营员。道远任重。应请行文该省督抚提镇。仍照例预保。以备要缺之用。从之。　　

○准噶尔台吉噶尔丹策零、遣使臣吹纳木喀等奏。进表。并贡方物。请赴藏熬茶者、由噶斯。至京贸易者、由归化城。往多巴、西宁、贸易者、走噶斯之南。乞勿限定年分。至巡视科布多、请如前降旨。每年遣人前往。奏入、报闻。　　

○壬午。上诣畅春园、问皇太后安。　　

○谕军机大臣等。朕看带兵驻劄哈密之提督永常。办事情形。竟不深晓准噶尔性情。大有轻视之意。凡事视为易则难。视为难则易。必思其难以图其易。方克于事有成而无悔。准噶尔人等。性本狡诈。非我所属喀尔喀、厄鲁特、蒙古等可比。不可轻视。尔等将此情节。详悉指示。扎寄永常。令其凡事谨慎留心。　　

○又谕。览夷使吹纳木喀。赍至噶尔丹策零奏章。意甚狡诈。朕断不因言辞触怒。遽尔兴兵。亦不可不密为整备。著移知两路军营大臣。令伊等加意防范。其奏内情形。并详悉寄知。　　

○吏部奏。镶白旗满洲鄂尔和。承袭之云骑尉世职。定例准袭一次。今袭次已完。无庸给与敕书。得旨。鄂尔和所袭之官。著加恩再袭三次。　　

○工部议覆。直隶总督高斌奏称。滹沱河溜北趋。正定府城西南隅。旧有斜角头堤。已被冲去。城南一带危急。前督臣孙嘉淦所请开挑引河。拦河筑霸。费钜功难。现有镶垫埽工。止可护厓。不能挑溜。拟于斜角头堤迤下。北岸迎溜处。加筑顺流挑水柴土坝五座。各宽五丈。长十丈至二十丈不等。料物夫工。估银四千两。于水未发时告竣。河溜自将南趋。北岸可免冲塌。应如所请。从之。　　

○以镶黄旗前锋参领常在、为景陵总管。　　

○癸未。以故四川土百户白马朗结之子工却单。瓦述更平东撒土百户登朱之弟纳龙交。贵州湖耳司副土官杨应昌之弟杨应态。袭职。　　

