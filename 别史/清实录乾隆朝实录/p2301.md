<!-- { "loadSidebar": true } -->
○甲子。谕、据彰宝等筹议汤丹等四厂清厘积欠一摺。事属可行。前因该督抚等、请将汤丹等厂欠项。在于应领工本内。每百斤扣银五钱。经户部议驳。因谕彰宝等另筹妥议具奏。今据称、新旧各厂出产。通盘核算。无虑额铜缺少。请以余铜一分。听厂民通商自售。仍将多办铜觔。官为收买。于东川加卯带铸。既可将余息弥补积欠。而月给工本。多放钱文。以供厂用。于炉民生计。益得宽纾。自属调剂之善法。均著照所请行。该督抚务饬各厂员、悉心经理妥办。并令该道府等、实力稽查。毋任影射滋弊。其官局加卯带铸事宜。仍著彰宝等、详悉妥议具奏　　

○谕军机大臣等、长青曾在军营带兵。于军务尚为谙习。现在滇省防边。无甚应办之事。而新调滇兵二千。即须起程赴川。著长青驰驿遄行。赶及在途之兵。带赴打箭炉一路。听候将军等派用　　

○又谕、现在所派京兵。头起于七月初七日起程。约计按站行走。极迟亦在八月初一二可抵西安。此后各起接续前进。且有吉林等兵三千。随后继发。昨降旨所调之西安驻防兵二千。该将军等奉到谕旨。自即料理起程。计本月十三四日内。头起即可遄行。分起续进。算至八月初。祇能行走十分之七。其时京兵已接踵到陕。并进既有所不能。又未便令京兵屯住守候。不可不豫为筹画。著将军福僧阿、及护抚毕沅、公同酌量。或可于驻防兵起内。每起量为添搭数十名。俾京兵将到之先。该处驻防兵已俱全数启行。不致羁滞。固为甚善。倘以栈内路狭。势难多添人数。则京兵不能留待。而驻防兵在本地家居。尚不妨稍缓时日。自应先尽京兵、及吉林等兵过竣后。再行接续前进。庶沿途不致拥挤。应付亦较便易　　

○以户部尚书舒赫德为大学士。调礼部尚书阿桂、为户部尚书。以署兵部尚书永贵、为礼部尚书。仍署户部事务。理藩院尚书素尔讷、兼署礼部尚书。　　

○以固伦额驸色布腾巴勒珠尔、为正黄旗领侍卫内大臣　　

○调镶白旗满洲副都统富德、为镶白旗蒙古副都统　　

○乙丑。上奉皇太后幸卷阿胜境、侍早晚膳　　

○谕军机大臣等、现在军营之事。惟接济阿桂。最为紧要。前已谕令富勒浑、博清额等、带兵往迎阿桂。复谕丰昇额等、速往阿桂处接应。伊等奉到谕旨。自即遵照速行。如到彼时。阿桂业已整兵击贼而出。自属最好。若尚未即出。自应速筹策应。但两处之兵。若同路并进。未免拥挤。且恐贼番闻我应援。设碉守拒。则攻剿又需时日。必须分两路而行。方能迅速。一自章谷至达乌等处进兵。一自章谷经巴旺、布拉克底、深嘉布等处进兵。务期迅抵阿桂军营。阿桂即可酌量情形。不拘何路。两面夹攻。乘势冲出。方为万妥。或伊等到章谷时。酌看情形。除深嘉布一路之外。或更有便捷之径。即可取道遄往。不必拘泥此旨。惟在临时妥酌行之。至丰昇额等两路进兵。又当分前后两队。丰昇额等带兵前行。福康安带兵续进为一路。博清额、成德、带兵前行。富勒浑、普尔普、带兵续进为一路。则军声既壮。且各有后援。更为得力。又前派伊犁厄鲁特兵一千。令成果带往军营。今复添派索诺木策凌、及车布登扎布、一并前往。将此传谕阿桂、丰昇额、舒常、富勒浑、博清额知之　　

○又谕、现在添派健锐火器营兵。及吉林、黑龙江、并西安驻防兵。加以陕、甘、云、贵、湖广、绿营兵。通计一万七千余人。厚集兵力。于今冬另筹进剿。以期迅奏肤功。但兵数既添。需粮亦增于昔。目今官兵接续赴川。一到即需支应。不可不早为筹备。川省产米素裕。且连年丰稔。购办非难。惟递运各路军营。任负既藉多夫。脚值亦滋繁费。虽已豫拨部库。及各省协济银一千万两。宽备军需用项。均经起解在途。以次抵川。计足供明年春夏之用。即尚需续拨。亦易为力。第长途转运。跋涉稍艰。自伊等奏请招商帮运以来。虽可佐官运之所不及。然间有领价而未经运到之粮。似立法尚未为尽善。因思乾隆十三年办理金川时。范毓馪、王镗辈。曾有助饷加衔之事。今或可仿其意而酌用之。如晋省殷实之户颇多。若有情切急公。愿赴川省运粮者。听其各备赀本。前往雇夫自运。俟运到军营后。官为查收。按数计值。奏明交部议叙。视其粮石运价之多少。或给职衔加级。或予班次就铨。必多踊跃乐从者。以富民有余之赀。济粮运不劳之费。似为两便。著富勒浑、文绶、悉心筹酌。如其事属可行。即一面妥议覆奏。一面移咨巴延三、令其不动声色。饬属询问殷实之家。有愿往运粮自效。具名移咨川省。听其自办。不得官为勉强。亦不得稍涉张皇。并严禁胥役藉端勒索。总期于事有益。而于民无扰　　

○又谕曰、毕沅奏办京兵驮载。豫备长行骡四千头。直送成都。可省站夫数万名。办理极为妥便。至所称栈道内。恐京兵跟役等、或有不爱惜骡头。任意驰骤。以致倒毙之处。所虑亦是。昨已降旨领兵官员等、严饬各兵。毋许骚扰驿站。苦累夫马。今复传旨带兵大臣等、晓谕京兵及黑龙江兵。沿途严管跟役。倘有任性损毙骡头、及殴打骡夫之事。带兵官查出。即于该处正法示众。并著传谕毕沅、严饬各站官员。小心照管。如有此等不遵约束。混行滋扰者。该站员立时禀报带兵之员。查明正法。其入川以后。并著文绶、一体严饬查办。毋得稍有姑息容隐　　

○调浙江提督段秀林、为古北口提督。以浙江处州镇总兵李杰龙、为浙江提督　　

○丙寅。谕军机大臣等、傅玉奏称、齐齐哈尔城南第三台等处。生有蝗蝻。伊等带领官兵。已经扑灭。俱未进田地等语。东三省从未起蝗。今年骤起蝗蝻。若不极力除灭。其蝻子遗入地中。来年必至复生。于禾稼大有妨碍。著传谕傅玉等、所有齐齐哈尔附近起蝗之处。务须率领官员兵丁。尽力扑除。其蝻子亦必搜除净尽。不可稍留余孽　　

○又谕、蜀中产米素多。常时商贩搬运外省。原所不禁。昨岁周煌面奏、请留川米以备军需。朕初未允行。嗣因湖广江浙等省。一律丰收。毋庸仰给上游接济。曾谕令文绶、豫为禁约。续经该督将近省需米之地。严禁外出。其米多价平之处。暂听流通。分别奏明办理。是以军营粮石。购备充余。今又添派满汉兵一万八千。需米更增于昔。而湖广江南各省。今岁秋成。均为丰稔。著传谕富勒浑、文绶、仍照上年所办。严禁川米出境。妥酌办理。仍将筹办情形覆奏。寻奏、外省贩运川省米粮。概由川江。经重夔一带。顺流而下。如由夔州一带买米、逆流而上。运至成都。不特涉险稽程。亦复多糜运脚。是以上年至今。派办军粮。西南两路。均系派令附近省城各属、动碾仓谷。并就地买米起运。其远处州县。发给价值。亦令赴近省产米之地买运。以省脚价。今岁西成丰稔。新谷自多。再于沿江要口。严禁出境。则米石无从偷漏。自足以供采买。至捐纳贡监。应纳本色。臣等拟令在潼、顺、重、夔、叙、泸、等处。买运交官。其成都、嘉定、雅州、资、绵、卭、眉、等处近省之地。概不准其购买。俟捐数充盈。足供拨运。无须采办官米。如其时米价尚平。不致有妨民食。仍听各捐户就便买交。得旨嘉奖　　

○又谕、湖广与四川境壤相接。若派兵前往。较为近便。著派荆州驻防兵一千。即令绰和诺带领。由打箭炉一路。前赴川省军营。所有料理一应起程事宜。著传谕陈辉祖、妥为备办。俾官兵迅速遄行。并知会文绶、于入川后。饬属一体妥速办理　　

○丁卯。孝懿仁皇后忌辰。遣官祭景陵　　

