<!-- { "loadSidebar": true } -->
○大学士鄂尔泰等议覆、署直隶总督史贻直奏称、永定河拥挟沙泥。所至辄成淤垫。下壅上决。势常相因。向于南北两岸。分建滚水草坝。俾汛涨一至。即能减洩疏消。既免溃漫之虞。兼可匀减泥沙。于河身下口。均有裨益。应于上年添建之双营等坝外。南岸之清凉寺、张仙务、二处。添建三合土滚坝二。北岸之五道口。添建草坝一。于汛前竣工。使伏秋之汛涨。多洩一分。则下注之泥沙。亦即匀减一分。河身惟行正溜。余水悉令旁溢。即系从前故道任其散漫。不加迫束之意。而坝外皆有自然之引河。重绕之堤障。于民田庐舍。全无损碍。应如所请。从之。　　

○辛丑。停青海番民马贡。谕大学士等。据管理青海夷情副都统宗室莽古赉奏。玉树族百户楚瑚鲁台吉之子达什策令、禀称所属番人米拉等二十五户。被郭罗克贼番抢夺马牛牲畜。糊口无资。所有应纳马贡。求暂免二三年。俟元气稍复。照例输纳等语。番民寒苦。深可悯恻。所有每年应纳马贡。著宽免五年。　　

○户部议准、山东巡抚晏斯盛疏称、济宁州修筑蜀山、马场、二湖堤身。圈占有粮地三十顷二十五亩有奇。请自乾隆七年为始。豁其额赋。并动项酌给地价。从之。　　

○又议准、广西巡抚杨锡绂疏称、雍正九年。象州报垦下则荒旱地塘十顷四十六亩零。勘系硗瘠。请照桑麻地税升输。从之。　　

○缓江苏续报上年水灾之盐城、高邮、泰州、甘泉、兴化、宝应、赣榆、扬州、八州县卫、乾隆五六两年、以前旧欠漕项银米。　　

○旌表守正被戕之江苏桃源县民黄自珍妻、颜氏。　　

○壬寅。上诣畅春园、问皇太后安。　　

○举行乾隆七年分大计、奉天有疾官二员。不谨官一员。年老官四员。江南河员、年老官二员。有疾官一员。浮躁官一员。河南不谨官一员。年老官二员。有疾官一员。河南河员、浮躁官一员。山东河员、才力不及官一员。山西不谨官三员。年老官一员。有疾官一员。才力不及官三员。浮躁官二员。广东不谨官四员。罢软官二员。年老官四员。有疾官一员。才力不及官三员。浮躁官四员。广西不谨官二员。罢软官一员。浮躁官一员。才力不及官四员。年老官二员。有疾官一员。云南不谨官三员。年老官七员。有疾官二员。才力不及官二员。浮躁官一员。贪酷官一员。贵州不谨官二员。年老官一员。有疾官一员。才力不及官三员。分别处分如例。　　

○调正黄旗汉军副都统巴尔品、为正黄旗满洲副都统。以镶蓝旗汉军参领王廷臣、为正黄旗汉军副都统。正红旗满州副都统拉布敦、赴军营。以护军参领雅图、为正红旗满洲副都统。　　

○癸卯。命举宣谕化导使。谕大学士等。朕君临天下。爱养黎元。拯灾恤困。夙夜孜孜。惟思去其颠危。登之衽席。并望风俗茂美。人心淳朴。各葆天良。以召和气。夫然而朕责始尽。朕心始慰。上年上下江夏秋被水。朕恫瘝念切。蠲赈频施。特命大臣前往。会同该督抚等。加意抚绥。又令兴修水利。整理河防。救目前之灾荒。弭将来之水患。所费帑金。以千百万计。而仓廪漕储。远近接济。凡有关于民食者。莫不移缓就急。养欲给求。所以体上天仁爱之心。尽父母斯民之道。亦既殚宵旰之经营矣。为士庶者。当知国家恩恤。已逾常格。务各安其本业。共劝勉为驯良。始无负朝廷勤恤民隐之至意。乃闻各属灾民。其实知感恩。静待给赈者固多。而无知愚氓。有以查赈稍迟。聚众强求者。且有并未迟缓。已得赈粮。仍随众扳号。希心分外者。更有狡猾之徒。本籍赈过。即携眷逃荒。复赴邻境留养。及至下月。又奔回本籍领赈者。甚而本非无业贫民。串通胥吏。混入赈册。或依藉声势。冒滥与赈。种种情弊。层出不穷。且沿途呼索。男女混杂。喧哗悍泼。罔顾廉耻。而各属生监。藉有贫生一体赈恤之例。即家非贫窭。亦冀邀恩。所求不遂。即从中生事。煽惑阻挠。身列衣冠。恬不知检。士习民风。浇漓若此。其有关于人心风俗。实非浅鲜。夫蠲除赈贷。原属国家之恩泽。各属灾民。平时不知为未雨绸缪之计。及遇荒歉。复不思刻苦营生。竟若仰食公家。可忘俭岁。甚且不以荒歉为可忧。而以荒歉为可幸。恃特沛之恩膏。启无穷之希冀。本计不敦。骄风日炽。势将何所底止。习俗之漓。莫此为甚。朕思德惟善政。政在养民。而厚生犹宜正德。安集之后。化导为先。其地方有司。虽有教民之责。而刑名钱谷。政务殷繁。难以遍及。即学政教职。衡文课士。亦不能兼理民事。必特设专员。巡行整饬。实心化导。方有裨益。著大学士等于翰林科道内。拣选品行端谨。通晓民事者四员。授为宣谕化导使。驰驿前往江南。以二员整理下江之淮、徐、扬、海、四府州。以二员整理上江之凤、颍、泗、三府州。令其亲历各属乡城。计其道理。巡行一遍。周而复始。所至之地。传齐绅衿士庶。宣讲圣谕广训。反复开导。使知骄诈之习。不难惩之以法。念此无知之辈。皆属赤子。朕心有所不忍。务在感发其天良。鼓动其廉耻。俾明于大义。务本安分。则革其顽惰。而薄俗可以还淳。倘如此开导。而犹有怙过不悛者。即加之以罪。夫复何辞。奉差官员。毋得视为具文。虚应故事。其仪制文移。悉照各省学政之例。给与钦差官员关防。道府以下。凡有关于宣谕化导者。听其节制。其余一切地方事务。不得干预。以专责成。倘地方有司。恃有宣谕化导使。遂自怠其教民之职。准宣谕化导使、会同该督抚题参。　　

○以翰林院侍讲邓时敏、刑科给事中倪国琏、为上江凤、颍、泗、三府州宣谕化导使。以编修涂逢震、山东道监察御史徐以升、为下江淮、徐、扬、海、四府州宣谕化导使。　　

○予故云南楚雄镇总兵柳时昌、祭葬如例。　　

○豁湖北襄阳、宜城、枣阳、谷城、四县冲坍民屯地共三十七顷一十二亩有奇。额赋。　　

○除云南省嵩明、沾益、平彝、路南、江川、思茅、永平、姚州、顺宁、景东、蒙化、丽江、蒙自、等府州县捏报开垦。及冲压民屯地、共三百七十四顷六十五亩有奇。并改蒙自县误报上中二则开垦民田、一十三顷六十亩零。为下则额赋。　　

○甲辰。谕曰。銮仪卫衙门。到处扈从。为朕切近随行之员。向无养廉。其銮仪使二人。著将伊本衙门滋生银。每年赏给二百两。　　

○吏部议处江苏学政内阁学士刘藻、于高邮州劣生朱恺士、宝应县劣生刘炯等、聚众冒赈一案。平时不能化导。应照例降三级调用。因病回籍原任内阁学士刘师恕、不能约束族弟刘炯。致于委员查灾之时。挟制冒赈。应照例革职。从之。　　

○户部议准、调任福建巡抚刘于义疏称、前抚臣王恕、遵旨查革私添口岸。有馆头等一十八处小口。部议再行确查。今查闽海一关。延袤二千余里。港汊繁多。皆可湾泊偷越。其馆头等口。原系专司稽查。于商民无累。请照旧存留。从之。　　

○乙巳。遣官祭贤良祠。　　

○谕。向来山西巡抚。兼管提督事务。刘于义、办理政务为有余。而整饬营伍。非其所长。著归化城将军补熙、暂行兼管。　　

○大学士鄂尔泰等议覆、高斌、周学健、会奏。朱子所辑小学一书。始自蒙养为立教之本。继以明伦为行道之实。终以敬身为自修之要。于世教民心。甚有裨补。请将内廷所藏小学善本。颁行直省刊布。并于宣讲圣谕广训之后。切谕绅衿耆老广为传告。俾生其慕善畏恶之心。革其顽惰刁诈之习于灾属民人尤为有益。至童生府县试。即请将小学与孝经。一体命题。试论一道。院考覆试。亦试小学孝经论一篇等语查学院覆试。用孝经小学论。原系现行之例。但近来学臣。或有不以小学命题者。或有视为具文者。嗣后应令学政于覆试论。务用小学命题。凡府县试。亦令于覆试时。用小学命题。作论一篇。必通晓明顺者。方许录送学臣考试。饬部令各直省通行。再查小学刊布甚广。所请内廷刊颁之处。毋庸议。从之。　　

○前护理山西巡抚印务布政使严瑞龙疏报、平阳府属之吉州。大同府属之丰州卫、镇宁所。朔平府属之宁朔卫、怀远所。乾隆六年分。共开垦民田荒旱地四十一顷一十五亩有奇。　　

○以副都御史彭启丰、为内阁学士。兼礼部侍郎。　　

○副都御史刘永澄、以病请解任。允之。　　

○以宗人府府丞彭树葵、大理寺卿赵大鲸、俱为副都御史。　　

○命国子监祭酒开泰、提督江苏学政。　　

○浙江衢州镇总兵康华龄、以年老不胜任。命来京候旨。　　

○命陕西固原提督永常、回安西驻劄。以陕西肃州总兵豆斌、为固原提督。调西宁总兵许仕盛、为肃州总兵以永昌协副将张世伟为西宁总兵　　

○蠲湖北襄阳、枣阳、宜城、武昌襄阳卫五州县卫、上年水灾应徵额赋分别借贷抚恤如例。并缓汉川、沔阳、天门、三州县未完乾隆六年分带徵旧欠银两　　

○缓山东金乡、鱼台、济宁、邹县、滕县、峄县六属上年水灾应徵漕米黑豆有差。　　

○蠲山东西由场上年水灾灶地应徵额赋有差　　

○丙午皇后千秋令节。奉皇太后懿旨。停止行礼筵宴　　

○谕据闽浙总督那苏图奏称闽省幅员辽阔。户口殷繁。积贮最为紧要。从前议定各府厅州县收捐监谷。共一百六万四千石。每石价银六钱。及五钱四分。监生一名。捐谷二百石。及一百八十石不等。与户部收银一百八两之例相符。计开捐已逾三载。而报捐之谷。仅三十九万石零。盖因谷价昂贵。与原定银数。大相悬殊。是以从事者甚少。查康熙五十二年。闽省捐监。每名止收谷一百二十石。未及三年。捐谷至百余万石。至今尚受其益。合无恳请将闽省捐监一名。收谷一百二十石。每石定价九钱。以符户部一百八两之数。其余廪增附生捐监者。均一例分别办理。所有福建生俊在户部各省报捐之例。停止一年。俟捐有成数。再行酌议等语。闽省地方。山海交错。产谷无多。转运不易。不得不于平时豫筹储蓄之道。著照该督那苏图所请。捐监一名。收谷一百二十石。每石定价九钱。其廪增附生。照此分别办理。所有该省生俊在户部各省报捐之例。著停止一年。俟捐有成数。该督抚奏闻请旨。　　

