<!-- { "loadSidebar": true } -->
○命中外搜辑古今群书。谕、朕稽古右文。聿资治理。几余典学。日有孜孜。因思策府缥缃。载籍极博。其钜者羽翼经训。垂范方来。固足称千秋法鉴。即在识小之徒。专门撰述。细及名物象数。兼综条贯。各自成家。亦莫不有所发明。可为游艺养心之一助。是以御极之初。即诏中外搜访遗书。并命儒臣、校勘十三经、二十一史、遍布黉宫。嘉惠后学。复开馆、纂修纲目三编、通鉴辑览、及三通诸书。凡艺林承学之士。所当户诵家弦者。既已荟萃略备。第念读书固在得其要领。而多识前言往行以畜其德。惟搜罗益广。则研讨愈精。如康熙年间。所修图书集成全部。兼收并录。极方策之大观。引用诸编。率属因类取裁。势不能悉载全文。使阅者沿流溯源。一一徵其来处。今内府藏书插架。不为不富。然古今来著作之手。无虑数千百家。或逸在名山。未登柱史。正宜及时采集。汇送京师。以彰千古同文之盛。其令直省督抚、会同学政等。通饬所属。加意购访。除坊肆所售举业时文。及民间无用之族谱、尺牍、屏幛、寿言等类。又其人本无实学。不过嫁名驰骛。编刻酬唱诗文。琐碎无当者。均无庸采取外。其历代流传旧书。内有阐明性学治法。关系世道人心者。自当首先购觅。至若发挥传注。考核典章。旁暨九流百家之言。有裨实用者。亦应备为甄择。又如历代名人。洎本朝士林宿望。向有诗文专集。及近时沉潜经史。原本风雅。如顾栋高、陈祖范、任启运、沉德潜辈。亦各著成编。并非剿说卮言可比。均应概行查明。在坊肆者、或量为给价。家藏者、或官为装印。其有未经镌刊。祇系钞本存留者。不妨缮录副本。仍将原书给还。并严饬所属。一切善为经理。毋使吏胥藉端滋扰。但各省搜辑之书。卷帙必多。若不加之鉴别。悉令呈送。烦复皆所不免。著该督抚等、先将各书叙列目录。注系某朝某人所著。书中要指何在。简明开载。具摺奏闻。候汇齐后。令廷臣检核。有堪备阅者。再开单行知取进。庶几副在石渠。用储乙览。从此四库七略。益昭美备。称朕意焉　　

○辛丑。祈谷于上帝。上亲诣行礼　　

○谕、本年轮蠲奉天等省地丁银两。其米豆一项。例不在应蠲之内。但念奉天省地丁钱粮。向来银粮并徵。其额徵米豆。即属任土正供。自当普予加恩。俾得共乐殷宁。益兆仓箱之庆。著将奉、锦、二府。乾隆三十七年、应徵米豆。一体蠲免。以广惠泽。该部即遵谕行　　

○又谕、本年轮届浙江省、普免地丁钱粮。该省温、台、二府所属玉环厅。每岁额徵租谷、一万一千八百五十余石。又海宁县天涨沙地。应纳租银一千二百二十余两。向例不在蠲免之内。第思此项租谷租银。原并出于田亩徵输。与阖省地丁无异。自当一视同仁。俾得并免输将。以安作息。著加恩、将此二项应徵银谷。一体蠲免。副朕爱养群黎至意。该部即遵谕行　　

○又谕、朕嘉惠苍黎。降旨普蠲正赋。山西一省。应在本年轮免。该省所属各府州、有额徵本色米豆谷麦一项。系供满汉官兵粮饷之用。例不蠲免。但念此项本色。原属计亩输将。与地丁钱粮。事同一律。今应纳地丁。均经蠲免。其额徵本色。虽关兵糈支给。未便概予蠲除。而同属授产编氓。亦应令其均沾恺泽。著加恩、将太原、平阳、潞安、宁武、泽州、蒲州、六府。辽、沁、平、忻、代、保、解、绛、八州。及归化城各协理通判所属。乾隆三十七年、应徵本色。俱酌免十分之三。其大同、朔平、二府。地处边瘠。著全行蠲免。俾得广被恩膏。益裕盈宁之庆。该部即遵谕行　　

○壬寅。上奉皇太后幸重华宫侍宴　　

○谕、户部奏驳、护山西巡抚朱圭咨、请将清水河厅米石。改徵折色。及和林格尔等处交租地亩。太仆寺厂地银米。未便一体并蠲一摺。固系按例核议。第念该省、今年轮应普免地丁钱粮。内地民人。均得沾蠲除之惠。其该省额徵本色米豆等项。亦已特降谕旨。分别蠲免。而口外应纳地租。独令供输。未免向隅可悯。所有清水河厅米折银两。上届普免时。尚未改徵。曾与太原等府、州、应徵本色。一体蠲免十分之三。今虽改徵折色。未便全蠲。著加恩、仍照旧例。蠲免十分之三。其和林格尔等处。新垦起科之地较多。应输折色银两。按田纳赋。究与内地地丁无异。自当一体全蠲。至太仆寺牧厂地亩。本折分徵者。其折色著照地丁之例。予以全蠲。其本色著照上届恩免之例。亦蠲十分之三。俾边外贫黎。得以普沾恺泽。共乐丰盈。该部即遵谕行　　

○又谕、据周元理奏、三座塔监督长春、私设税局。书役人等、扰累索诈。请饬理藩院派员前往会审。监督长春、先行解任等语。此案现经理藩院具奏。请将长春革职。其扰累之书役等。令热河道、解送来京。交刑部、会同理藩院审讯。至该督摺内所称、书办洪三等、索诈酒铺银两一案。自应一并研讯。明确定拟。著周元理、即行转饬明山保、将此案有名人犯。一并解京会审　　

○谕军机大臣等、据诺穆亲奏、盘获僧人悟能等三人。讯系湖南武冈州人。与楚省咨开逆犯严金龙父子等、年貌相同。现派兵役押解楚省质讯等语。诺穆亲所办甚好。已于摺内批示矣。严金龙一犯。罪大恶极。急宜速正宪典。以快人心。前据富明安摺奏、有审讯现犯、供称严金龙想逃往云南之语。今滇省盘获僧人悟能。年岁面貌。及眉稍黑痣。适与严金龙相合。其徒年貌。亦与伊子严贵珍相似。而僧人衣帽。皆系新制。随行之人。又适系何姓。种种形迹。均大有可疑。不可不严加鞫讯。该抚既经解送楚省。该处现有就获案犯。质证之下。无难立辨。著传谕富明安、于该犯等解到时。即行详悉审讯。如实系首恶正犯。一面即行正法。一面具摺奏闻。毋任稍稽显戮。此等案犯。关系紧要。断不可容其支饰狡供。幸逃法网。若承审各官。惧罹缉犯处分。希图迁就完案。附会成狱。转使真正逆犯。得以远扬逭死。将来别经发觉。则惟该督是问。诺穆亲摺。并著钞寄阅看　　

○又谕曰、桂林奏、现抽调各隘官兵。克期进剿。俱合机宜。惟所称若获僧格桑。陕甘之兵。即行檄止。以省往来之劳。尚于此事全局。未能通盘核计。查原调之陕甘兵三千。业经书明阿等、带往西路。其王万邦、所带黔兵二千。已于十二月二十六日到成都。即日驰赴约咱一带。是两路继进策应之兵。均已不少。现办小金川之事。自无虞不敷。但官兵尚未进抵美诺。僧格桑之能否迅即就擒。尚难豫料。或僧格桑窜入金川。而索诺木之遵谕缚献与否。亦未可定。即僧格桑立就成擒。而索诺木所占革布什咱之地。必当令其尽行退还。不敢再犯。方为完局。是善后事宜。关系尤为紧要。亦须厚集兵力。以壮声势。岂宜遽议彻兵。朕实不欲为黩武穷兵之事。但此次用兵。所调不下二万余名。所费亦不为少。朕不肯靳惜费用。此温福、桂林、所深知者。若经理不善。致此次军旅徒劳。将来仍贻后患。朕断不肯为迁就苟完之计。除飞谕汪腾龙所带之兵。不必彻回。仍即前赴川省军营备用外。著传谕温福、桂林、仍遵朕前次所降之旨。于平定小金川后。相度善地。设镇驻兵。方为一劳永逸。温福等、纵不能计及数十年百余年久长之策。若十余年亦不能令其怗服。即系伊等此次经理不善所致。将来索诺木、或复有蠢动。惟温福、桂林、是问　　

○四川总督桂林等奏、僧格宗、距贼巢不远。为赴美诺必由之路。贼层列坚碉。占据要隘。臣等现分兵截取卡了。一经得手。即筹剿此处。至前绘地图。祇就贼紧要处黏签。兹复详绘呈览。再喇嘛寺西南两面。俱悬崖峭壁。寺傍东向墨尔多山。经该酋封禁。应饬官兵伐木纵火。辟清山境。寺北山后间道。险仄难行。距甲木十余里。中隔郭松寨。现在巴朗拉、达木巴宗等处。俱经攻获。虽南路兵力未裕。贼当窘迫。谅不能为掩袭计。因与宋元俊等筹画。密抽附近各隘兵。克期进剿。得旨、所见俱合机宜。伫俟佳音。当乘机速入。擒获逆贼也　　

○又奏、分路进剿小金川。粮驿均关紧要。从前虽设员弁。兵增、则策应倍难。应专拣大员分管。巴朗拉一路。令知府江权、驻卧龙关总办。甲金达一路。令建昌道白瀛、驻木坪总办。约咱一路。令按察使李世杰、驻打箭炉总办。得旨嘉奖　　

○癸卯。世祖章皇帝忌辰。遣官祭孝陵　　

○上诣皇太后宫问安　　

○谕曰、杨廷璋久任封疆。老成历练。前因其年逾八旬。畿辅事务殷繁。恐未能钜细周到。是以用为刑部尚书。见其精力尚未颓迈。于部务自可从容经理。乃于去冬偶感风痰。遽闻溘逝。深堪轸惜。著加恩晋赠太子太保。所有应得恤典。著该部察例具奏。　　

○以漕运总督崔应阶、为刑部尚书。江南河库道嘉谟、署漕运总督　　

○甲辰。享太庙。遣裕亲王广禄恭代行礼　　

○遣官祭太岁之神　　

○上御紫光阁。赐蒙古王公台吉、及回部郡王等宴　　

○召大学士及内廷翰林等茶宴。以耕织图联句　　

○谕、向来各省营伍。巡阅整饬。乃总督专责。滇省营制。既较他处为繁。且绿营积习委靡。尤须勤加训练。但近年来总督彰宝、承办边务。不能常驻省城。提督、总兵、亦均有差务公出。其各营弁兵等、因无大员阅视操演。驯致废弛。甚有关系。嗣后如该督驻劄永昌。及提督、总兵、驻防关隘。所有各标协营官兵。即著巡抚、于上下半年。随便代为巡查考核。从严甄别。如有应行参劾者。即咨明该督、会同具奏。其省城督标、及城守营。更为切近。亦即代为董率训练。庶于营务有裨。该部即遵谕行　　

○乙巳。谕曰、诺穆亲著来京陛见。云南巡抚员缺。著李湖前往署理。其贵州巡抚印务。著图思德暂行护理　　

○又谕曰、温福等分遣官兵。三路夹击。破碉杀贼殊属可嘉。温福等将此次打仗奋勉。并受伤阵亡之满洲、绿营、官兵及瓦寺、木坪、土司。一并查明。造册送部议叙议恤　　

