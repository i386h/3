<!-- { "loadSidebar": true } -->
○通政使刘吴龙奏、各部院衙门。来往文移。例有注销总册。所以查迟误。防遗失也。惟臣衙门、直省恭进本章。仅有随本批文一纸。其间迟误遗失。无由稽考。且督抚提镇。一遇升调交代之际。倘有不法书吏提塘。营私作弊。将紧要本章。藏匿沉搁。俱未可定。应请嗣后直省督、抚、提、镇。无论升任现任。务将题奏过本章。按四季造册。开明数目年月。咨内阁通政司查核。下部议行。　　

○调兵部右侍郎二格、为工部右侍郎。　　

○庚子。上诣畅春园、问皇太后安。　　

○工部议准、湖广总督宗室德沛疏题、湖南改设永定县治。应建县署。请以千总旧署改造。并裁汰巡检衙署。为新设训导衙署。其典史衙署。即于县署内建造。从之。　　

○广州将军阿尔赛奏、请以生息余银。赏给旗兵。制补军装器械。得旨允行。　　

○以编修张湄、为云南乡试正考官。礼部员外郎葛德润、为副考官。编修阮学浚、为贵州乡试正考官。刑部主事朱发、为副考官。　　

○辛丑。谕、前因近京雨泽愆期。米价昂贵。朕令多设官厂。减价出粜。以济民食。遂有奸商潘七等、巧为囤积。垄断居奇。经步军统领衙门、拏获惩儆。今幸甘雨普降。米价渐平。但恐前私自囤积。今畏罪不敢发粜者。尚不乏人。著步军统领衙门、五城御史、及顺天府、出示晓谕。许伊等及时粜卖。以赎前愆。若有米数过多。运粜需时者。许其于该管衙门。呈明存案。限以日期。照巿价发卖。完日报查。不许番甲人等、借端滋扰。倘再怙过不悛。仍怀观望。将来发觉之日。照潘七等一体治罪。　　

○谕户部。怀远、武平、二卫。所徵屯粮。前据该督等奏请、将怀远卫军田、照民田一例起科。武平卫减去加增银两。交总理事务王大臣议奏。据王大臣等奏称、该督抚所报民屯等田。徵收数目不符。行令详确查明。另行奏报减除。该督抚等、理应将通省军民田粮。细加确查实有过重之处。方可具奏请免。今此二卫屯粮。尔部奏称该省各州县归卫屯粮。实有较重于此者。则该督等并未确查各属科则之高下。草率奏请。殊属错误。但此项粮额。为数无多。且朕已降旨准其减免。尔部即行文该督那苏图等遵照。仍饬行该督抚等、嗣后不得仍前渎奏。滥请减除。　　

○大学士鄂尔泰等议奏、大学士仍管川陕总督查郎阿疏言、陕省有新兵之标营。凡额兵事故缺出。先尽本兵子弟顶补。如无可补。始以新兵拔补。至新兵拔补事故缺出。即停其召募。其有分发彻回勇健营兵丁之营分。与新兵相间轮补。但马兵缺出。本兵子弟汉仗弓马可观。准其顶补。或弓马不及。在步兵内拔补。步兵遗缺。以故兵之子弟顶补。倘该兵子弟年幼。步粮遗缺。在守兵内拔补。守兵粮缺。以该兵之子弟顶补。其步兵缺出。仍用该子弟。如子弟年幼。亦照马兵之例、以守兵次第顶补。其守兵缺出。亦用该兵之子弟顶补。如无子弟者。即以新守兵拔补。如无新守兵者。另行召募。至抚标守兵缺出。该兵又无子弟。应照前议裁扣。应如所请。从之。　　

○以理藩院左侍郎班第。为兵部右侍郎。仍署工部侍郎。鸿胪寺卿勒尔森、为理藩院左侍郎。理藩院郎中玉保、为理藩院右侍郎。　　

○陕西学政修撰周□雨□(村□豆)□、患病解任。以翰林院侍读嵩寿、提督陕西学政。　　

○旌表守正捐躯之江苏山阳县民黄士连女黄氏。　　

○壬寅。谕大学士九卿等。今日御史李贤经、具摺条奏事件。其间颂扬之辞甚多。如德尚宽仁。政从简易。广开言路。纳谏如流等语。朕临御以来。虽夙夜孜孜。勤求治理。而一切敷施措置。岂能悉协于中。抚己扪心。实难自信。时时省惕。今见台臣极口称扬。益重朕之愧也。且朕之行事。其是非得失。当听天下后世之公论。尤不在进献之谀词。从前已降旨训饬。今李贤经又蹈此习。特再晓谕。俾众知之。至其条奏内称天下之事。繁则扰。扰则劳。劳则倦。应请嗣后在内各部院。在外各直省。所办一切琐屑细务。不必尽烦睿览。其无益于治道。或有伤于治体者。请内会九卿。外饬督抚。公同酌议。可裁减者裁减。宜禁革者禁革。如果事关重大。方请断自上裁。所谓劳于求贤。逸于任人等语。从来为政之体。自应总揽大纲。不规细务。然而因时制宜。亦有不可以概论者。昔我皇考即位之初。庶务纷繁。有不得不兼综整理之势。是以雍正四五年以前。殚心竭虑。日昃不遑。其精勤劳瘁之心。实从古帝王所罕有。朕承百度惟贞之后。率由旧章。遵循惟谨。较之皇考之时。已觉前任其劳。而今享其逸矣。然此亦当时会之适然耳。若使目前有应行办理整顿之事。如皇考当日之情形。则朕心亦必黾勉效法。竭蹷靡宁。讵敢图旦夕之暇豫乎。朕此时之宣猷布政。斟酌缓急。权衡轻重。固不敢废弛而丛脞。亦不致琐屑而纷更。此朕心可以自信者。若如李贤经所奏。将诸事委之臣僚。而朕高居九重之上。端拱无为。则废弛丛脞之弊。必不能免。不但心有未安。即揆之于理。亦断乎其不可也。况朕春秋方富。年力正强。乃励精图治之始。凡节劳省事之说。尤不当陈于今日也。又条奏内称、地土不增。税粮如故。经费之数。亦应调停。在官吏、则职业不加于昔。而双俸已倍于前。在太仓、则输纳不益于前。而赈粜几倍于旧。源少易穷。后将焉继等语。此奏甚属错谬。朕之加赏官僚双俸者。原非博惠下之美名。冀人之感颂也。盖以厚其养赡。方可固其廉耻。冀臣下自知兴廉兴义。恪共乃职之意。倘俸禄既增。而仍有贪污受贿。不守官箴者。朕必按律治罪。不稍宽假。此正澄清吏治之一端。不必于臣工养廉之典。较此多寡之数也。至于太仓之粟。现有三年之蓄。不为不裕。况国家储积。以备不虞。所谓不虞者。正谓年岁荒歉。黎民艰食。以此平粜、散赈。惠济闾阎。俾不至于饥馁。若此时而不用仓谷。又于何处用之。岂有太平无事之时。而必专指兵革之属、以为不虞之备乎。又条奏内称、进退人材之际。当严邪正之辨。必须权衡在己。兼采众论。使好善恶恶、轻重长短不齐之限量。一一中乎当然之则。无少差谬等语。虞书曰。知人则哲。惟帝其难之。盖为治之道。莫难于用人。而用人之道。莫难于分别邪正。自古人君。断无有知其为邪而用之。知其为正而斥之之理。惟是隐微难明。疑似难辨。以致举错不当。用舍失宜。其办别之法。欲采舆论。而舆论每不可凭。欲加密访。而密访又不可信。若立科条以为鉴别进退之标准。则所立之法。即为百弊之所丛生矣。此实难之又难。有莫可名言者。又条奏内称、各省军政所荐。或号令严明。弓马娴熟。或持己廉洁。谙练营伍。不过此数事。求其洞晓韬略。谋勇兼长。深得士心。若吴之孙膑、齐之穰苴、魏之吴起者。其人不多见。请于本京设韬略之科。广为收罗等语。夫所谓弓马娴熟。营伍谙练等事。尚系实而可见者。至于韬略运于一心。其神明变化之妙。全在当机猝应。平居无事之日。何从试验而知之。若设韬略之科。采其议论。便加录用。不过如目前试士之策论。半属纸上空谈。何以定将才之优劣乎。况孙膑、穰苴、吴起、数人。乃不世出之才。即求之史册中。亦不多得。而李贤经乃于近今武途中、援以为比。不亦大相迳庭耶。朕见伊条奏。就一时所见。指出数事。以朕意宣示。但伊所奏款项甚多。其中不无可采者。著大学士会同九卿阅看定拟具奏。寻议、考绩之典。三年举行。遵行已久。况卓异之外。又有行取保举各途。如有实心爱民之员。各省督抚自可循例保荐。正不必又定以岁擢一二人之例。徒事纷更。各省督、抚、提、镇。皆由特旨简拔。所属员弁、倘有废弛滋事。冒功构衅。自必加意查察参处。即大臣升转加衔。官弁保举议处。现在俱有成例。均不必再行更张。边境仓储。原属紧要。但查先经户部议覆大理寺卿汪漋摺奏。直隶各省州县。酌量地方之大小。户口之多寡。分别加倍积贮。以备不时之需。其应买谷若干。应动何项银两。以及作何采买贮仓之处。俱已行令各督抚妥议经画。至所称镇守之兵。必谅其性习土宜。以便人情。则直隶、山西、川、陕、以及云、贵、沿边等省。俱系于土著内。召募充伍。即现在调遣兵丁。北路换班。西路驻防者。俱于附近营分派拨。并无南北易地。不便人情之处。且有定例赏军功、给粮饷、养家口、尽足以示鼓励。何必另立勋格。若夫边关墙垣屯堡。各该督、抚、提、镇、久经相度建造修葺。紧要地方。皆有大员弹压。按汛防守。各有专责。何至有互相推诿之事。所有该御史所奏。均无庸议。从之。　　

○吏部奏请转刑部右侍郎岱奇、为左侍郎。以新授之钟保、为右侍郎。　　

○引见步军统领衙门员外郎准泰等、二员。得旨。明德、记名以御史用。　　

○直隶总督李卫疏报、霸昌、通永、二道。并永平、保定、河间、正定、天津、宣化、六府。及直隶易州各属。开垦二年分水旱田地一百六十二顷有奇。　　

○癸卯。兵部议准、两广总督鄂弥达疏言、广西各标协营兵丁。除移驻设复外。共添新兵二千七百五十名。请仍留各标协营防守差操。从之。　　

○先是。川省南称族番民谷禄、旺素克、等。交纳贡马银两。被郭罗克贼番劫杀。刑部议令川督、转饬松潘镇臣遴员往捕。至是。大学士仍管川陕总督查郎阿疏称、本年十二月内。获夥盗坎架、及独各拆卜、二名。独各拆卜、于取供后病故。尚有厄零奇素、等。二十一人。俱系生番。远遁无踪。盖因口外与内地不同。且番人性情。反覆靡常。劫杀事所恒有。若照内地律例。绳之以法。不惟彼此怀仇。辗转报复。且恐各生疑惧。致滋事端。今此案盗犯。虽止获二名。而所劫银两马牛等物。业经照数追赔给主。应请嗣后有犯。悉照夷例罚服完结。部议如所请。嗣后郭罗克番人与汉人、争斗抢夺等事。仍照例科断。其番人与番人、有命盗等案。俱照番例完结。从之。　　

○引见户部员外郎纳拉善等、三十员。得旨。纳拉善、赫赫、博尔和、台柱、福德、关保、黄澍、姜顺龙、记名以御史用。　　

○甲辰。上诣畅春园、问皇太后安。　　

