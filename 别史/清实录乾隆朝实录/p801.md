<!-- { "loadSidebar": true } -->
○谕、大金川用兵一事。两易寒暑。尚无成绩。贼酋僻处穷山。本属么么小丑。但即命名观之。莎罗奔者。番语为诸酋之长。是其意虽未显称名号。而夜郎自大。抗拒天朝。并吞番众。蓄志已非一日。前春侵扰霍耳章古毛牛等处。切近炉地。纪山仓猝发兵。逆酋虽归巢窜伏。而未经惩创。势复鸱张。因命兴师致讨。该督庆复办理瞻对一役。草率了事。所奏班滚烧毙之处。朕洞悉其疏谬。当为批示。岂可复诿以军务。因思张广泗从前经理苗疆。熟于戎旅。调为总统。伊又先经奏请从戎。初到军营。亦有急公任事之意。但以二万余人。派定十路进攻。势分力薄。即已非计。又奏称、冬月可以克捷。届期罔效。则易为次年春夏。再易为次年秋冬。迨至副将张兴阵亡。失机难掩。则又称兵力单少。朕复允调滇黔陕甘劲卒万人。意谓一举而肤功可奏。惟善后事宜。所关更重。因命大学士讷亲、前往经略。讵料张广泗漫无成功。又因讷亲至彼。輙怀观望。即先是凡所陈奏。亦悉浮游闪烁。于张兴、马良柱之事。动輙诿过于下。朕已微窥其意。及讷亲奏至。与朕所见相符。又称其偏徇黔省将弁高宗瑾。里庇失律千总。信用贼酋姻党良尔吉、汉奸王秋。军中消息。贼輙先得。一闻讷亲奉朕旨有按法当诛良尔吉之言。而张广泗代剖甚力。后于腊岭贼番喊降时。在军营大臣。曾闻良尔吉有怨望实情。称不知已之下落何如。焉能顾汝。而王秋亦复称病避归美诺。则是张广泗始终回护。情节显然。且密露军机于贼党矣。张广泗从前奏称、庆复误信土目汪结。堕其术中。而伊之任用良尔吉、王秋、如出一辙。何以明知而故蹈之耶。且伊于二人。若止用人之误。犹为可恕。至以军情相告。骩法而曲庇之。其居心如此。又安望有犁庭扫穴之期耶。至讷亲素未莅师。摧锋陷阵之事。实非所长。但张广泗调集大兵。布置经年当有成算。计经略抵营之日。正当告捷之时。便可筹办善后事宜。并物色班滚。致之阙下。此朕命往本意。在讷亲自所优为。初不料讷亲至军营。于彼处情形。既未谙悉。将吏人等。方且心怀观望。群待经略之指挥。而伊并无奇谋异算。以竦动众心。且身图安逸。并未亲临行阵。士气因以懈弛。不思廷臣中平日受恩深重者。孰如讷亲。其应感激图报者。孰如讷亲。虽朕因伊身素羸弱。屡次降旨。令伊随时将息。此在朕体恤之道则然。然以满洲大臣。当此戎马倥偬之际。孰不同仇共愤。剪此朝食。而讷亲因有此旨。輙安坐帐中。不亲临行阵。朕犹待之数月。及见所奏。动称兵士向碉放枪。伊自帐中望见火光。是从未督军奋勇矣。于理可乎。即谓大臣动关国体。恐有意外之虞。纵不可亲冒矢石。独不可临阵指挥。使士心踊跃乎。况意外之虞。又未然之事。抑何示怯若此耶。及经朕严加饬谕。始前往督战。果夺碉据险。设早能如是。其克捷又岂仅此乎。且自古岂有开关延敌。坐获全胜之理。可见前此实由伊等顿兵不进。不能勇往出力。而非坚碉之必不可克也。讷亲既旷日持久。了无成绩。朕不得已。欲召之回京。又恐于命往颜面攸关。屡次传谕询问。且宽其期以待捷音。诚使得朕此旨而奋不顾身。则自闰七月以至于今。尚可有所剿洗以盖此羞也。且独不思将在外。君命有所不受。今命伊前往者何意。办理者何事。回京将何以报命。而乃一闻召入之旨。如获更生。并不请命留驻以待事竣。惟以入觐得以将实在情形陈奏。明岁再往军营为词。不知军营有何必面奏之情形。又有何朕尚未悉之事宜。仆仆来往。有是政体乎。大臣躬膺重寄。岂宜若是乎。满洲大臣。身当军旅。又岂曾有是乎。至傅尔丹、班第等、同在军中。自列名请安而外。军中事宜。从无一事奏及。因降旨询问。而讷亲即以傅尔丹等覆奏之词。叙入摺内。批阅之下。不知孰为傅尔丹之言。孰为讷亲之言。朕思西北两路用兵。大臣等习气。惟以摺奏相倾轧。讷亲亲见其事。以此为戒。故不令傅尔丹等纷纷陈奏。后降旨询问。而讷亲并未覆奏。傅尔丹等、至今亦始终默无一语。岂讷亲竟未向伊等傅谕此旨耶。夫不使众人之鼓舌摇唇可也。而同事之人。漫不集思广益。不使陈一谋。建一议。而已又无奇谋异策。可以服众。此何心也。若恐他人揭其所短。制之使不入告。此在他人或虑及此。在讷亲则不必也。伊在军中。有何事畏人攻讦。而必不使人陈奏乎。且军务非比其他。能制胜、则虽欲暴其短而不能。不胜、则人人指摘。欲掩之亦不得也。廷臣中孰有能于朕前萋斐他人者乎。自朕临御至今。又孰有受人摇惑者乎。此在大臣等皆不可存此心。而讷亲尤不可存此心。若谓朕历次饬谕。或由军机大臣中。有与讷亲不相能者。且有觊觎而倾陷之者。于朕前有所浸润。则是伊等能排挤讷亲。安知将来又无人能排挤伊者乎。即讷亲自思数年以来。曾有为讷亲所排挤而朕不能觉察者乎。且朕于讷亲到军时。亦至两月之久。见其漫无建立。始降旨督饬。而前后陈奏自相矛盾之处。不可枚举。在讷亲平日。岂非办事勤敏。为国家竭力宣猷之大臣。即朕命往之始。实欲委以筹善后。而非属之统兵进剿。即不以张广泗之老师糜饷。移其责于讷亲。而讷亲以第一受恩之人。诚不料其舛谬若此。今若按法以绳。人将谓讷亲平时宣力如此。尚不能免。何以示劝。若委曲含容。人又将谓前此庆复之草率朦混。后此张广泗之迟延错谬。朕则知之。而于讷亲则不知。何以示惩。二者朕必居一于此。然朕诚不能辞过。朕亦实为抱惭。今观金川穷寇。以国家全胜之力。何患不捷。今年不捷。不妨待之来年。即班滚亦釜底游魂。不足介意。惟是大臣如讷亲。其受恩非他人比。乃此次奉命经略。诸事错误。一至于此殊出意外。实难于措置。是以特召庄亲王、来保、史贻直、阿克敦、舒赫德、及军机大臣等、面降此旨。著讷亲、张广泗、明白回奏。大金川军务。朕已谕班第、傅尔丹、岳钟琪、协心办理。经略印信。讷亲即行缴还。　　

○谕军机大臣等、据大学士讷亲等奏报、进攻阿利山左首一碉情形。拣派扑碉之兵三百四十人。内有四十名首先奋勇俱已扑至碉楼。有跃上碉楼者。有进入碉内者。因贼人守御甚严。枪石交加而退。朕思我兵既已扑入碉内。正有可乘之机。祗缘后兵不能接应。以致未经克获。但从前瞻对攻碉。有用地雷火罐之类。亦曾见效。乃内大臣班第所亲见。纵金川贼酋。鉴于前事。业有堤备而既身入碉内。则火罐等器。自亦可用何以不行施放。又奏称、马奈一路。夺获江边之木札寨。现拨官兵据守。其申达一带正路。俱已疏通等语。彼地情形。朕未能深悉。第已夺获要寨。是贼酋南路之咽喉。现为我兵控扼。其势自当震动。则由此进攻。或不似前次之阻格。亦未可知。可传谕班第、傅尔丹、岳钟琪、令其留心。将来兵丁奋勇。有能扑上贼碉者。可否兼用火器助攻。其申达路迳。既已疏通。即当熟筹良策。激励将士。鼓勇前进。以收犁庭扫穴之功。并将作何筹办之处。具摺奏闻。寻奏、地雷火罐诸器。各路俱经豫备。缘贼知我兵习于上碉。豫于碉顶穿小孔。我兵跃上。贼即从孔内施枪。各兵不能站足。不及挖投火器。死伤甚多。后兵不敢复上。至马奈一路。夺获木札寨。申达正道。得以疏通者。缘未获木札以前。运粮申达。须绕道数十里。今木札既通。可省纡途。其前抵刮耳崖贼巢。尚有曾达等处阻格。必须克取。乃能绕出现攻未须巴郎之前。仍归卡撒一路。非此路可直通刮耳崖也。报闻。　　

○以侍讲学士鹤年、侍读学士顾汝修、充日讲起居注官。　　

○旌表守正捐躯之安徽桐城县生员齐邦祚妻汪氏。山西阳曲县民王玉环妻康氏。守正被戕之安徽合肥县生员李菖妻陈氏。夫亡守节逼嫁捐躯之浙江诸暨县民宣拱妻宋氏。　　

○以故云南鹤庆府土通判高浤子万松袭职。　　

○戊寅。孝慈高皇后忌辰。遣官祭福陵。　　

○上至观德殿、孝贤皇后梓宫前奠酒。　　

○谕、朕前降旨。命策楞署理两江总督。仍兼管巡抚事务。今据策楞摺内。有即交代抚篆。将廷寄事件交雅尔哈善接办之语。又一摺、有于九月十五日将印务交与雅尔哈善署理。无庸暂管之语。其雅尔哈善于何日抵苏。策楞并未奏及。如雅尔哈善既已到任。何以未经奏闻。策楞是否将印信遣官交送。著传谕令其覆奏。再策楞又奏称、会审事竣。即将印信暂交大学士高斌署理。伊即起程来京等语。朕将意欲用策楞为川陕总督。以黄廷桂补授两江。已有旨召黄廷桂来京陛见后即令赴任。策楞俟伊到江南接印。始行来京。因尚未明降谕旨。是以策楞尚未知悉。至黄廷桂到后。所有策楞会审钦案。谅已完竣。其余交办事件。即移交雅尔哈善接办。著一并传谕知之。　　

○大学士管理江南河道总督高斌奏、奉旨学习河务之仓场侍郎张师载、于题奏咨行事件。恳赐与协办字样。得旨、允行。下部知之。　　

○己卯。上诣皇太后宫问安。　　

○谕、大金川用兵一事。前因张广泗布置经年。应有成算。是以命讷亲前往经略。筹办善后事宜。不意讷亲至彼。张广泗既漫无成功。诸事推诿。而讷亲以羸弱之躯。复不能躬历行阵。惟图安逸。经朕督饬。究不能大有克捷。即摺奏一事。亦前后矛盾。于情形并不明晰。较之向日在京办事之勤敏精详。竟似两人。实出朕意料之外。若非伊福薄。难胜斯任。何至于此。朕实为之惭愧。自御极以来。第一受恩者。无过讷亲。其次莫如傅恒。今讷亲既旷日持久。有忝重寄。则所为奋身致力者。将惟傅恒是属。傅恒年方壮盛。且系勋旧世臣。义同休戚。际此戎马未息之时。惟是出入禁闼。不及援枹鼓勇。谅亦心所不安。况军旅之事。乃国家所不能无。满洲大臣。必历练有素。斯缓急足备任使。傅恒著暂管川陕总督印务。即前往军营。一切机宜。悉心调度。会同班第、傅尔丹、岳钟琪等、妥协办理。务期犁庭扫穴。迅奏肤功。以副委任。　　

