<!-- { "loadSidebar": true } -->
○又谕、刑部进呈奉天省招册内。由缓决改入情实者。共有六起。一系诬窃启衅韩文运、殴死无服族兄韩文振。一系理曲逞凶之孙老屋、殴死杜三屋。一系负欠凶殴之丏匪王五、殴死孙六。一系助父凶殴之张有兴、殴死武福高。一系董贵、恃强殴伤摔跌后制缚殴毙孙成才。一系杨三茂、刃毙徒手服嫂张氏。细阅案情。刑部驳改。俱属允协。向来外省办理秋审。经刑部核驳。失出至五案者。吏部不过降级处分。但巴延三曾任督抚多年。并非不谙刑名者可比。且伊前经获罪。朕屡次曲加宽宥。复用至侍郎。自应倍加感奋。于此等案件。尤宜悉心详核。方不负朕委曲成全之意。乃巴延三并不实心办理。失出之案。竟至六起之多。可见该侍郎一味因循。全不知感激朕恩。勉图改过。怏怏自是。此非寻常玩误可比。若仅照例交部议处。不足示惩。巴延三、著交部严加议处。即解任来京。听候部议。并著查明巴延三之子。如已经出仕者。著即革职。其有曾经捐职者。即行注销。以示惩儆。所有盛京刑部侍郎员缺。著宜兴调补。禄康、著调补盛京户部侍郎。其盛京礼部侍郎员缺。专司祭祀。德瑛由太常寺卿升授阁学。娴习祀典。即著德瑛补授。　　

○谕军机大臣曰、福康安等、奏贼酋缴出扎什伦布物件、并拏解沙玛尔巴之番妇女喇嘛等一摺。未将何日彻兵之处。声明具奏。想因贼酋所遣大头人尚未到营。略为等候。计此时已诣营谒见。即派员护送进京。著传谕福康安等、计算日期。如能年内到京。固属甚善。否则明正灯节前赶到。尚可随时鲜、暹罗、一体瞻觐。至此次缴出物件。因金册系天朝颁赐班禅额尔德尼、关系紧要。其贵重等件。亦不敢私留。又沙玛尔巴奸占之妻策旺拉木、中途逃逸。贼酋即缉获锁送。并备象只番马乐工恭进。看此情形。实已真心慑服。悔罪输诚。边境自可宁靖。惟定立地界一事。前已有旨、令福康安等一一设立鄂博。毋许偷越。现在大兵将彻。宜趁此时申明约束。以热索桥迤西。如协布噜、雍鸦、东觉、堆补木、帕朗古等处。皆经大兵攻克。本应即以此为后藏边界。念尔悔罪投诚。仍行赏还。其热索桥以内济咙、聂拉木、宗喀等处。本属藏地。虽经汝侵占。现经大兵收复。非如上次讲和退还者可比。嗣后应以济咙聂拉木以外为界。尔部落人等、不得尺寸擅越。如有私行偷越者。拏获即行正法。尔部落遇有遣使进贡献表等事。当先禀明边界将领。听候知照。方许进口。又据福康安奏、撒迦呼图克图、采办糌粑五万斤。分运济咙、聂拉木、运脚自捐。并捐牛五百头等语。前因撒迦喇嘛、于贼匪上年路过时。递送哈达。曾令福康安等于彻兵后。勒令改归黄教。今该呼图克图、既有捐办糌粑牛只之事。尚知畏法奉公。此等红教流传日久。且人户众多。福康安等不必拘泥前旨。当晓谕该喇嘛等、以前此递送哈达。俱干重罪。大皇帝念尔等愚昧无知。不行严办。又因尔等捐办糌粑牛只。急公效顺。本将军业为奏闻。仍准尔等照旧焚修安业。此后宜倍加感激。约束徒众。安静梵诵。方可永安乐利。并交驻藏大臣严切约束。不准仍前越界滋事。免与黄教争竞。庶为妥善。再金册系前辈班禅进京时。经朕特赏。该喇嘛等不能协力防护。为贼抢去。致烦天兵远涉。代为剿捕。贼匪因震慑声威。知金册为天朝所赐。不敢销毁。兹据检出送缴。福康安等、宜向达赖喇嘛、班禅、及戴绷、堪布等详谕、以尔等不能保守金册。本有应得重罪。大皇帝施恩。免其究治。仍将金册赏给班禅。俾在扎什伦布安奉。嗣后宜加意保护。勿得再有疎虞。至后藏仲巴、戴绷等。向来惟知封殖营私。因唐古忒兵丁等、系达赖喇嘛之人。视为膜外。无怪贼匪滋扰。兵丁等亦各不相顾。福康安等宜剀切晓谕、以唐古忒兵丁。亦系达赖喇嘛派往。伊等驻守后藏。即为保护班禅而设。况扎什伦布商上。素称丰裕。嗣后如有赢余。务分给前藏兵丁等。俾沾余润。伊等自必同心协力。固守无虞。再布达拉商上。前有旨令驻藏大臣兼管。所有扎什伦布商上。班禅年幼。恐戴绷、堪布等、从中舞弊。嗣后亦归驻藏大臣稽核。以归画一。昨有旨令孙士毅速回前藏。里塘一带夹坝。专交观成、足资料理。且大兵彻回。必经过里塘。军威壮盛。匪徒自即歛戢。孙士毅竟当遵旨速回。与福康安等会商善后诸事宜。再前经降旨、令达赖喇嘛等、会同驻藏大臣、将呼毕勒罕名姓。并生年月日。各书一签。贮金奔巴瓶内。对众拈定。作为呼毕勒罕。是此项金瓶。关系郑重。现派御前侍卫惠伦、乾清门侍卫阿尔塔锡第、敬谨赍往。并亲解御佩小荷包二个。亦著带往。于迎见福康安、海兰察时。传旨赏给。以示酬庸之意。　　

○钦差大学士署四川总督孙士毅等奏、酌定凯旋事宜。一、前后藏至打箭炉。跬步皆山。马匹最易疲倒。且沿途一线羊肠。兵丁行走易挤。现除汉土官兵、仍照常三百名一起。间三日行走。其索伦达呼尔兵、并带兵之巴图鲁等。定为二百名一起。间四日行走。一、马匹兵粮等项。向来兵丁赴站索费。故意重复支领。现豫札会领兵官。核计每起兵数。应领马匹及口粮各若干。开单盖用钤记。向该台一总支领。由领兵官按名散给。一、自拉里至前后藏。将购备马匹。分站安设。并恐全解前藏。马力易疲。现令何处所购。与何站相近。即就地分安。一、索伦等兵素未耐冷。已制备冬衣四千件。运送济咙备用。得旨、诸凡皆妥。　　

○以兵部右侍郎玉保、为镶蓝旗蒙古副都统。　　

○丁未。谕军机大臣曰、秦承恩奏秋禾约收分数一摺。内称、除被旱成灾之咸宁等十四州县。沿边之延安、榆林、绥德等三府州属。收成分数。另行具题。后又称延、榆、绥三府州属收成。询之调委入帘各员。佥称约有八分等语。所奏太不清晰。各省收成。向来俱就通省分数。牵匀核算。奏报共有几分。本年咸宁等十四州县。因旱薄收。自应一并列入牵算。秦承恩何以于摺内开除。声称另题。是该抚竟有讳饰之意。又据奏报、七月分俱系注写价中。朕详加披阅。内延安、凤翔、各府粮价。二两上下。谓之价中尚可。其西安、榆林、同州各府。价至三两有余。即属昂贵。该抚亦应据实填写价贵具奏。何得仍注价中。若三两有余。尚可谓之中。必至何等方谓之昂贵耶。已用朱笔逐一点出。秦承恩由翰林出身。擢授司道。朕见其尚留心民事。是以加恩简用封圻。今于灾务粮价。并不详细查明。据实奏报。看其近来办事。殊不如前。大负委任之意。秦承恩、著传旨严行申饬。仍著将该省收成实有几分。及西安等府粮价三两以上。因何仍注价中之处。据实覆奏。　　

○戊申。谕军机大臣曰、郭世勋奏、接准福建咨会。密委镇道、驰赴石城县高溪寺地方。确查洪三房、朱红竹即朱九桃、如何立天地会。党夥若干。并确究长发大袖和尚、系何姓名。一体速拏究办等语。此事前据伍拉纳等奏到。当经谕令郭世勋、飞饬所属严密查拏。从前闽省查办天地会匪案内夥犯杨咏等、即供出广东有朱姓、及洪二和尚、系起立天地会名目之人。迄未缉获。今闽省现获会匪陈苏老等、供出之石城县洪三房、朱九桃、姓名住址。言之凿凿。无难按户而查。即所供长发大袖和尚、亦有高溪寺名。可以从此根究。但恐地方官从前未经查出。虑获犯究也窝留藏匿等弊。致干处分。意存回护。不肯认真办理。著再传谕该署督、务宜留心督饬严查。将各会匪按名拘获。从重究办。俾根株净尽。以靖地方。勿任地方官朦混禀报。致有疎虞。仍将正犯朱九桃、及长发大袖和尚、现在曾否就获之处。迅速覆奏。　　

○兵部议覆、两江总督书麟等奏称、江防一营。所管江甘、江防、江仪、京口四汛。祇设千总、把总、各一员把总分管。自高邮州三十里铺、至甘泉县之湾头闸。千总专管大江南岸京口沿江一带埽工。其湾头闸迤下。至瓜州江口、江仪、江防二汛。仅有文汛县丞、巡检分管。并未专设武员。扬州为漕运要道。瓜州江岸。亦有埽坝工程。向调别营外委协防。每致呼应不灵。查中河营安东汛千总。事务较简。与山情汛壤地毗连。山清把总。所管中河工程。仅二十六里。请归并安东汛千总兼管。将山清把总、及协办外委、均裁。改为江防汛把总、协办外委、管理湾头闸、至瓜州江口堤埽各工。额兵照旧。毋庸添设。应如所请。从之。　　

○己酉。谕、据朱圭奏、本年安庆府属之桐城等县。凤阳府属之寿州等州县。高阜地亩。夏秋俱获丰收。惟滨江沿淮低洼之区。因夏间雨水稍多。间有漫溢沙壅之处。收成未免歉薄等语。安徽省寿州、凤阳等州县卫。原系积歉之区。本年洼地又经过水。其桐城、潜山二县。并安庆卫沿江地亩。因五月间雨多江涨。水冲沙壅。虽据该抚勘不成灾。收成究属歉薄。若将新旧钱粮。同时并徵。民力未免拮据。除桐城、潜山二县。并安庆卫。本年丁地新粮。现值轮应蠲免外。所有桐城县并安庆卫。自四十八年起。至五十六年止。潜山县自五十年起。至五十六年止。各低洼村庄、节年未完旧欠丁地芦课各项。及随徵耗羡等款。俱著加恩。缓至来年秋成后徵收。其凤阳、灵璧、宿州三州县低洼村庄、应完五十四、五、六等三年丁地屯折各项。及随徵耗羡等款。又寿州自五十年起。至五十三年止。定远、凤台二县。并凤阳、长淮二卫。自四十八年起。至五十三年止。低洼村庄、分限应徵历欠银米。及五十四、五、六等三年旧欠钱粮。并著加恩。分别展缓至五十八年秋成后启徵。以纾民力。该抚务须督饬所属。实心经理。毋使吏胥从中滋弊。以副朕轸念民依至意。该部知道。　　

