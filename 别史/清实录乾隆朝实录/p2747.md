<!-- { "loadSidebar": true } -->
○又谕、前据国泰奏、审拟寿光县民人魏塾、家中搜出所批江统徙戎论。词语悖妄一案。当交行在九卿核拟速奏。因魏塾、即系魏姚氏之子。伊遣侄魏万年、控告该县挟嫌嫁祸。藉差科派之事。现派钦差前往审讯。尚须质讯明确。再将该犯正法。今据阿扬阿等、奏到查审大概情形。魏万年所控情节。系在魏塾被拏赴省之后。即为此案余波著传谕国泰、于接到此旨后。即将魏塾改为立斩。毋庸俟阿扬阿审结控案。再行办理。将此由四百里发往。并谕阿扬阿、王昶知之　　

○军机大臣等议覆、叶尔羌办事大臣复兴奏称从前叶尔羌、每年拨运伊犁布绵俱于编起解送时。陆续按数奏闻。春秋二季。派伯克前往采玉。亦豫具奏。请嗣后每年拨运伊犁之布绵。临运送时。先行咨伊犁将军查收。俟布绵全行起程。再开单统奏一次。仍将谷钱布绵细数。造册送部开销。春秋采玉。亦俟解京后再奏。至派官兵咨取喀什噶尔马匹。亦于马匹解回时。再行奏闻。应如所请。从之　　

○以左副都御史周元理、为兵部左侍郎。御史孙永清、为左副都御史　　

○调江苏巡抚杨魁、为陕西巡抚。署陕西巡抚刘秉恬、为署云南巡抚。署云南巡抚颜希深、为贵州巡抚。以江苏布政使吴坛、为江苏巡抚。江苏按察使瑺龄、为江苏布政使。调湖南按察使塔琦、为江苏按察使。以江苏常镇道袁鉴、为湖南按察使。　　

○是日、御舟驻跸王家庄大营　　

○壬戌。谕曰、福康安授为云贵总督、刘秉恬授为云南巡抚。已明降谕旨矣。舒常现署督篆颜希深现署滇省抚篆。总俟福康安刘秉恬、到滇接印。伊二人始可离滇。若因该处督抚。均已补放有人。伊等视为五日京兆。仅为看守印信之计。诸事不认真办理。则大不可。即如滇省铜务。最关紧要。近年调剂始渐有起色著传谕舒常、颜希深、务须实力整顿。俾更较胜上年。方为妥协。若福康安到后。查出铜务或有废弛滋弊之处。朕惟舒常、颜希深是问　　

○又谕曰、和珅奏到夹片内称、东川府知府陈孝昇任所家产。业经严密查封。并请饬交三宝、将其原籍赀产。一并查抄等语。所办可不必陈孝昇将李侍尧交付银两。代办物件。事经发觉。实为有玷官箴。但究未馈送银两与汪圻、庄肇奎等、情罪有间。予以革职。已足蔽辜。自可毋庸查封财产。至其任所赀财。业经查封。此时应暂行存记。俟福康安到任后。查明陈孝昇任内。如有亏缺公项。即将查封物件变抵。如任所赀财。尚有不敷再行咨会浙江。查抄该员原籍家产。陈孝昇现已解京将此传谕英廉、和珅等。并谕福康安知之　　

○工部等部议覆、调任湖南巡抚李湖疏称、湖南省城西临大江。近北一隅。尤为低下考之县志。从前原有护城土堤一道。名成功堤。自大西门老磡起。至矮子洲止。长八九里。前明兵燹拆毁。堤扯渐没江中。惟藉城脚外坡御水。近年江心沙涨。渐逼江水东趋。城脚土坡。汕刷殆尽。本年春夏。雨多水溢。浸啮城根。风涛冲激。遂至城垣矬塌。此次修复城身。请于顶冲一带。外加护岸。自通货门稍南。接老岸起。至北门城墙转角止。共长一百一十五丈。又于湘水桥下。建出水石洞。应如所请。从之　　

○以湖南按察使袁鉴、安徽按察使庆玉、对调　　

○旌表守正捐躯直隶蠡县民赵祥儿妻王氏。广东新宁县民温俊云妻何氏　　

○是日、御舟驻跸泇口镇大营　　

○癸亥。月食　　

○谕、本日礼部开列考差各员。请点云贵正副考官一本。单内并未将各员有无事故。及现点会试房考之处。详悉注明。若非朕细心核对。则会试分房之员。复得典试外省。邀恩未免过优。嗣后著该部、于请点各省考官时。将点过会试房考各员。于名下开注明晰。毋得再行牵混。著将此次办理不善之礼部堂官。传旨申饬　　

○是日、御舟驻跸万年仓大营。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百四



大清高宗法天隆运至诚先觉体元立极敷文奋武孝慈神圣纯皇帝实录卷之一千一百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。四月。甲子。谕军机大臣等、据雅德奏裴宗锡寄籍綘州当委按察使袁守诚、兼程驰赴该州严密查封。所有在晋房产赀财现在加谨封贮等语。所办错谬。裴宗锡等与李侍尧近在同城。见其婪索多赃。不敢据实参奏罪有应得但与李侍尧婪赃、应行抄没者不同。该省现在查办各属亏空。裴宗锡曾任巡抚。应行著落分赔。恐伊家属、将现有赀财。妄为隐匿花费。是以降旨将伊家产查明存记。俟将来该省亏空银数查清后。裴宗锡名下、应赔若干。即将伊家产抵补。如有余剩。仍应给还。节次所降谕旨甚明。雅德接奉后。止应将裴宗锡家赀查明存记以俟滇省查到再办。至其家属。亦不至禁绝往来。致日用薪水。不得自由。乃雅德竟将伊房产赀财。加谨封贮。此与抄没复何异耶。雅德初次接到朕旨。犹可藉称错会。今既接奉续降之旨。岂有不晓朕意。乃竟如此办理。何不晓事若此。雅德、著传旨申饬　　

○又谕、昨日荣柱至行在。具奏二摺。其一称、大工物件。原派各属领价采买。嗣因工程紧急。需用过多。曾经奏明、先发司库银两。加价购买。分年带徵。今计各款。共加价银一百二万九千两零。请每年徵解银六万两。按照通省钱粮数目均匀摊派徵还归款等语。豫省堵筑漫口工料。前经降旨。均准开销。毋庸著赔。何以荣柱复有此奏。殊未明晰。著传谕阿桂、查明是否即系免赔之项。详晰覆奏。又一件、奏称大工挑挖引河。多用土方价值银两。计应摊扣归款银七十七万九千余两。除丞倅及佐杂汛弁微员。廉饷无多。免其坐扣。请于地方州县以上。河员厅官以上。每年扣还银四万两等语。微末河员。廉俸无多。免其坐扣。所言似属情理。但此项银两。是否应令地方官分赔。抑或荣柱、欲藉此沽名。故为多开年限。阿桂前在豫省。亲行督办。此项摊扣银两。究应作何办理。知之必审。并著传谕阿桂、据实奏覆。荣柱原摺。并钞寄阅看　　

○吏部奏请、大学士英廉、应授何殿阁、及兼衔。得旨、英廉、著授为东阁大学士。兼户部尚书　　

○是日、御舟驻跸韩庄闸大营　　

○乙丑。孝端文皇后忌辰。遣官祭昭陵　　

○谕、各省动支正帑。安设驿站。部颁勘合。以备差务往来。邮传驰递。关系最为紧要。近年既有巡道分辖。复令臬司总理稽查。更觉严密。各督抚等、遇有紧要奏函。及题本事件。原准驰驿。定例亦属周备。其各省陈奏寻常事件。自应专人赍进。不得私借驿骑滋扰邮站。乃昨据李湖查奏。李侍尧、孙士毅等差弁。在湖南擅行私借驿马者。不一而足。滇省如此。各省应亦不免。于邮政所关匪细。著传旨通行申饬。嗣后各督抚、如有赍摺差弁。私借驿马者。一经查出。定将各督抚、及借给马匹之该管驿站官员。均照例严行治罪　　

○是日、御舟驻跸常家口大营　　

○丙寅。谕、昨据荣柱奏称、各属民借未完耔种口粮牛具等项。虽奉恩诏豁免。但年分近而数目多。请另降特旨。全行豁免等语。因令军机大臣、将各省作何办理。有无分别年限数目之处。询问萨载、陈辉祖、杨魁、国泰、据佥称此等积欠款项。凡在恩诏以前者。均应查明题请豁免。并不论年远年近。及数目多寡。今荣柱所奏各条款。均与恩诏豁免之例相符。至如何扣截年限数目办理。俱不知道等语。民借未完各项。既经恩诏豁免。即使数目过多。其在颁诏以前者。该抚亦应查明。一例遵诏全蠲。以副朕轸恤穷黎之至意。今荣柱、复为此请。揆其意。不过欲在朕前。见其慎重钱粮。献勤取巧。设准其所请。另行降旨豁免。通省民人。见其前赴行在。始有此旨。必以为由该抚奏请蠲免。并可借此沽名市恩。督抚大吏。如此存心办事。岂公正大臣之体。若非朕明烛其巧。必将以所奏为诚心慎帑爱民。视荣柱为封疆循吏者。岂不堕其术中耶。荣柱、著交部议处　　

○是日、御舟驻跸新挑河大营　　

○丁卯。谕、朕观荣柱、自用巡抚以来。颇觉器小易盈。取巧不知大体。难胜河南灾后抚民之任。杨魁、著调补河南巡抚。其陕西巡抚员缺。著雅德调补。山西巡抚员缺。著喀宁阿补授。其刑部侍郎员缺。著穆精阿调补。所遗盛京刑部侍郎员缺。即著荣柱补授。观其后效。杨魁、著即赴河南新任。不必赴行在请训。荣柱、俟杨魁到任后。再行起程前赴盛京。喀宁阿、俟回京复命后。前赴新任。陕西巡抚印务。现有尚安护理。俟喀宁阿到山西时。雅德再行交代。前赴陕西巡抚之任　　

○谕军机大臣曰、杨魁、现已降旨调补河南巡抚。并令即赴新任矣。豫省自仪封漫口之后。沿河一带。民田庐舍。多被淹浸。购料办工。一年有余。虽动帑加价。发赈蠲租。以数百余万计。而民气究未展舒。今日刘秉恬自陕西来至行在。朕询以豫省情形。据称经过河南地方。连日多风。大田稍觉乾燥。二麦亦较陕西、山东、稍逊。朕深为廑念。著传谕杨魁、此番调伊抚豫。原因近日该省地方。比之陕西。较为紧要。是以令其前往。该抚接到此旨。即往莅任。务须加意实力抚辑。俾滨河黎庶。渐次复元。通省闾阎。益臻充裕。以副朕委任至意　　

○陕甘总督勒尔谨等奏称、西宁镇属。原设孳生马一千二百匹。因厂地不敷牧放。在于镇属大通川一带。另躧宽厂。后因孳生过多。于乾隆三十四年。分拨甘州、凉州、肃州、三标营马一千一百余匹。尚存马二千三百余匹。迄今又十余年。除儿骒交县变价。及拨补营缺骟马外。尚余马三千五百余匹。该厂地窄。水草不敷。气又寒冷。请分拨甘州、凉州、肃州、三处马厂牧放。报闻　　

○以太常寺卿吴玉纶、为左副都御史　　

○以编修戴联奎、为云南乡试正考官。礼部员外郎李翮、为副考官。刑部郎中陆有仁、为贵州乡试正考官。御史福保、为副考官　　

○旌表守正捐躯河南伊阳县民张窝妻董氏。广东香山县民杨卫添媳邓氏　　

○是日、御舟驻跸济宁州大营　　

