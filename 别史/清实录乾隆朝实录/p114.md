<!-- { "loadSidebar": true } -->
○署河南巡抚尹会一疏报、雍正十二年分。豫省所属劝垦民卫地。五十三顷二十一亩有奇。十三年分。劝垦民地。四顷十三亩有奇。　　

○丙申。孝懿仁皇后忌辰。遣官祭景陵。　　

○减广西土司贡马折价。谕总理事务王大臣。朕因四川土司。旧有贡马之例。其不贡本色、而交折价者。则每匹纳银十二两。查四川驿马之例。每匹止给银八两。独土司折价较多。蛮民未免繁费。比降谕旨。将四川土司贡马折价。照驿马之数。裁减四两。定为八两。以示优恤。今查广西土司。每三年贡马一次。俱系折价交纳。其所折之价。亦是十二两之数。所当一体加恩。使土司均沾惠泽。著照四川折价之例。每马一匹。减银四两。定为八两。从乾隆三年为始。永著为令。该督抚即将此旨。通行晓谕该土司知之。　　

○谕定边副将军额驸策凌、昨据巡查察哈尔地方、兵部员外郎兆明、所拏厄鲁特喇嘛那旺垂音丕勒、供称准噶尔遣来作法之人。是以令其解送京城。及覆加审讯。伊并非准噶尔之人。系青海札萨克台吉济克济扎布旗下之人。伊父母与兄。俱在青海地方居住。因行查是实。遂发回本地安插。此皆由那旺垂音丕勒、身为喇嘛。并不安分。在各处游荡。妄行欺诈之所致也。朕从前敕令给与喇嘛、度牒者。特为此等匪类。混入喇嘛之内。妄行生事。于众喇嘛无益。是以分别贤否。给与实在出家人度牒。以凭稽查。以扶佛教。澄清喇嘛之意。众喇嘛不识此意。或反虑伊等之徒弟渐少。著将此情由。晓谕众喇嘛知之。并交与边塞塘汛人等。务须留心。不时稽查。　　

○吏部议覆河东盐政定柱、疏称河东运司衙门、向因徵收课银。仅十七万余两。是以未设库官。今加增盐引十万道。徵银四十余万两之多。请添设库大使一员。其原设盐运使知事。移驻盐池内淡泉。从之。　　

○户部议覆山东巡抚法敏疏报、德平、齐河、长清、肥城、济南卫、商河、曲阜、宁阳、邹县、泗水、滕县、峄县、金乡、鱼台、济宁、嘉祥、济宁卫、单县、武城、曹县、定陶、钜野、郓城、范县、观城、朝城、兰山、郯城、费县、聊城、博平、茌平、清平、莘县、武城、东昌卫、临清卫、昌乐等、州县卫、本年旱灾。又续报阳谷、寿张、朝城、莘县、雹灾。动支存仓谷石。分别赈恤。得旨。依议速行。　　

○兵部议准、浙江温州总兵施世泽奏称、沿海小艇。或夹带违禁货物。或暗通接济盗粮。请立法稽查。经部通行沿海各总督提镇等。各按地方情形查议。今大学士管浙江总督嵇曾筠等议称、一应出海小艇。令地方官取结。印烙编号。给票查验之处。与施世泽原奏。大略相同。应如施世泽所请。嗣后沿海采捕。及内河通海小艇。俱令地方官、取具澳甲邻佑甘结。印烙编号。刊刻船旁。书写篷号。给以照票。其新造小船。与采捕售卖者。亦令一律报官办理。私造私卖。及偷越者。照违禁治罪。澳甲不举连坐。倘有船只被贼押坐出洋。立即报官。将船号姓名。移营缉究。容隐不首者。照接济洋盗治罪。租船之人。报明澳甲。出结报官存案。若租船者为匪。船主澳甲并治。其遭风者。查明人夥有无落水受伤。讯取实据。方准销号。捏报者治罪。官役藉名索诈。并究。至施世泽原奏、小艇出洋。令预定处所。限日往还。赴战船挂号一条。据嵇曾筠等议称、樵采船只。惟候风潮。战船游巡。往来莫定。必令赴战船挂号。势恐冒险不便。应照商渔船只之例。在中途守汛口址。挂号一次。不必定地限期。惟责令守口员弁。俟其进口时。查核风信时候次数。取具结状备案。捏饰者严究。又施世泽原奏、出洋艇只。计口计日。准带口粮。未定成数。应按海道远近。人数多寡。每人每日食米一升外。准带余米一升。以防风阻乏食。均请照议通行。从之。　　

○侍卫五十七等奏、良乡一带水淹民房。蒙赏带银二千两。散给安顿。查良乡被水村庄。实在穷民之全坍及半坍房屋。共一千一百余间。已照副都统策楞、奏准款则办理。但带银不敷。请再发库银三千两散给。余即带往连界之房山县查赈。得旨。如所请行。　　

○丁酉。户部议覆署镶红旗蒙古都统布兰泰奏、直隶、山西、边外地亩。向皆折徵银两。但农民必将米运至口内。然后易银输将。不若改徵本色为便。况归化城现在驻兵。若积贮充盈。实为有益。但远在百里外者。挽运稍艰。应如何量给脚费。并改徵科。请交直隶总督李卫、山西巡抚石麟、妥议。又热河地方。亦添驻满兵一千二百名。本地谷不敷。若将该处地亩。亦折本色粮石。均于兵食有益。应如所请。从之。　　

○直隶总督李卫奏、前因直属春夏少雨。请于天津北仓。截留南漕三十万石。以备赈济。准行在案。嗣又因连日大雨。山水陡发。据宛平大兴等各州县卫。陆续报到被水情形。或称堤岸浸溢。或称洼田被淹。业经分委员弁。带司库银两前往查勘。分别赈恤安顿。惟是前项截留漕米。恐不敷支给。现在尾帮漕粮。尚未抵天津。请再截留二十万石。以备急需。奏入、报闻下部知之。　　

○旌表守正捐躯之安徽某县民解福妻李氏。　　

○戊戌。上诣皇太后宫问安。　　

○奉皇太后辛重华宫。进膳随侍至宁寿宫。豫祝寿祺皇贵太妃七旬寿。　　

○谕总理事务王大臣。前因畿辅地方被水。特命策楞等、前往赈恤居民。其各营汛被水兵丁。据策楞等议称兵丁领受饷银。其房屋亦系官给。不应在赈恤之内。朕思兵民均属一体。此番被水。室庐坍塌。妻子无依。情殊可悯。应每名量行赏银二三两。为目前赡养。以待官盖营房。著即传谕六路赈恤之官员等。酌量轻重。作速妥协办理。　　

○又谕、嗣后九卿、及数部会议事件。系何部主稿者。著于本尾、将何部主稿声明。　　

○又谕、前因文安、霸州等处。地势低洼。被水居民。情可悯恻。特命松福、马尔拜、前往赈恤。今据总督李卫、奏称文安、霸州、原系水乡。田地皆在围埝以内。居民岁赖菱藕蒲鱼之利。伏天发水。该处以为丰年等语。朕思此番水势骤涨。该处正在下流。即围埝以内。亦恐有被灾之处。著伊等详悉查明。照卢沟桥一带赈恤之数。减半发赈。若已经出示。或已经给发者。不必退回。其固安、永清、东安、三县。原未在查赈之内。但系贴近浑河、漫流冲溢之地。其中被灾人民。松福等、可查明一体赈恤。毋令失所。前所赍银两不足。即咨部领取。　　

○户部议覆、原护甘肃巡抚巩昌布政使徐杞、疏称甘肃匠价一项。前经侍讲学士杨椿条奏、请援江南之例。以各州县匠价。摊入地粮徵收。接准部覆。行司议详。查甘省匠价。河西向无额设。惟河东州县内、有额徵匠价。自数两、至一二十两不等。共银七百六十余两。历年久远。现有子孙改业。仍照明时报部旧名输课。有本人物故无后。而户族各匠均摊完纳者。赔累在所不免。请照学士杨椿所奏摊徵。每粮一石。仅摊银厘毫丝忽。在民不觉加增。里甲匠户。均免赔累。应如所请。即于甘省额徵民粮内。均匀摊派。从之。　　

○己亥。谕总理事务王大臣。前因黔苗不法。扰害地方。居民困苦。朕心深为不忍。叠降谕旨。多方赈恤。务令穷民复业。各遂其生。曾据元展成议奏、被害复业之民。一切耔种牛具。既已无存。请每户借给银五两。以为置备之费。此项银两。应分作五年缴还等语。旋经部议。交与督臣张广泗等、会商妥议具奏。续据张广泗等、议称。借给银两。应分别水田山田。按亩借给。二钱一钱不等。其交还之期。应分作十分。每年秋收时。完纳二分。则民力宽纾等语。朕思黔民所借耔种牛具银两。虽在朕加恩之外。例应照数缴还者。但念小民被扰流离。今甫经复业。正宜加意抚绥。使之休息于陇亩。共受格外之恩。所有借给耔种牛具银两。若有已经交官者。难以退还。其未经交官者。悉行赏给。以为耕作资本。不必催徵还项。该督张广泗、可宣朕此旨。通行晓谕。咸使闻知。并董率有司。实力奉行。务使黔民均沾实惠。　　

○户部议覆、大学士管浙江总督嵇曾筠、疏议平粜事宜。一、请各州县于城乡分厂。大县酌设八厂。中县六厂。小县四厂。城中设厂一二。余俱于四乡适中之地。择宽大寺院设立。委员监粜。查城乡分厂。事属便民。委员监粜。又可杜弊。应如所议办理。其监粜各官。务令妥派。毋滋扰累。一、请米谷兼粜。贫民炊釜以待。所买系零星升斗。若概行粜谷。砻碾费事。且远乡背负为难。请米谷兼放。以糠粞抵给砻工等语。查常平积贮。向以本色谷出粜。今浙省请以存谷砻米。既于仓贮无亏。于民籴亦便。应如所议办理。令州县详定减价。委员验明米色。派数分运各厂。水脚等费。准于盈余项内开销。不得派扰民夫挑运。违者参究。一、请粜价责成知府查报。豫杜州县开价、以多报少。希冀侵渔等弊。查谷价长落随时。防弊宜于先事。应如所议。令该管知府、于每年二月初旬。确访各属米谷时价。核定平色斗斛。银钱数目、报司。各该州县亦将时价、同应减数目。并设厂处所。开粜日期。详司核对。酌定价值。饬令开粜。委员住厂较验。照价发粜。银钱兼收。印官不时稽查。道府亲身督察。仍五日通报一次。如有粜多报少。察出参处。一、请发粜分别先后。小民赴籴。每入酌以二斗为率。先妇女。次老幼。次丁壮男子。每日给票发米。先后挨轮。并严禁地棍奸牙。包揽囤贩等弊。查平粜以济民乏。岂容有恃强争先。棍徒射利等事。应如所议。饬各州县、豫行申禁。届期挨轮发粜。毋使拥挤不前。致令老弱守候。如有牙棍包贩。严拏治罪。厂役斛手人等、扣克搀和。掯勒票钱。舞弊延搁者。即行枷示。该管各官徇纵者、参处。一、请采买仓谷。宜分本地外县。浙省杭、嘉、湖、宁、绍、等属。向赴邻省邻县采买。应令每年于八月内。赴府领价。其前赴何处买谷处所。具文通报。以便移查核销。金、台、衢、严、温、处、等属。向系在本地采买。应令该府于秋收时。确访新谷时价报司。该州县亦于八月赴府。领价采买。委佐杂一员监收。应如所请。核实办理。如有派累等弊。即行参究。一、请定限申送仓收。春间出粜。秋成买补。定例昭然。乃各府属往往买补愆期。年底尚无仓收申送。既不敷来岁出粜。仓储空缺亦且缓急无资。应酌定限期。务于本年十一月内买足。出具仓收申送等语。应如所请饬办。于十一月内买足。出具仓收。并令该管知府。年底亲往盘查结报。逾限不买补者揭参议处。徇庇捏饰者。一并参处。从之。　　

