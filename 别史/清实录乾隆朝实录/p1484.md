<!-- { "loadSidebar": true } -->
○云贵总督爱必达奏、武职自总兵以下。例准借支进京盘费。但总兵为封疆大吏。未便与将弁一例。应请停给。至豫支俸饷。向由该管及接任官。出具印领。如有升补他省、及另有事故者。惟具领之员是问。似未平允。应照在部借支之例。移咨各省。分别扣补。并请酌定准支银数。云南副将三百两。参、游、二百两。都、守、一百两。贵州副将、二百七十两。参、游、一百八十两。都、守、九十两。题升豫保之千总。云南五十两。贵州四十五两。不愿借者听。得旨、如所议行。　　

大清高宗法天隆运至诚先觉体元立极敷文奋武孝慈神圣纯皇帝实录卷之五百九十五


大清高宗法天隆运至诚先觉体元立极敷文奋武孝慈神圣纯皇帝实录卷之五百九十六　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加三级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十四年。己卯。九月。戊申朔。上诣皇太后行幄问安。　　

○行围。　　

○遣官祭历代帝王庙。　　

○遣官祭都城隍之神。　　

○谕、晋省各属。今岁夏秋间有偶被偏灾之处。现据该抚照例查勘题报。所需抚赈口粮。例应本折兼给。该省被灾之后。时价不无稍昂。所给折色。著加恩每石折银一两六钱。俾灾黎买食充裕。以示体恤该部即遵谕行。　　

○谕军机大臣等、擒获逆贼一事。岁内若未能就绪。军营所有满洲、索伦、蒙古兵内。如有老迈患病、及负伤无用之人。即查明裁汰发回。绿旗兵亦甚多。当酌量留用。其余遣赴库车屯田。兆惠、富德、即商办奏闻。　　

○又谕、昨命杨应琚、将所办马匹。解至哈密。交清馥转解军营。此次管解马匹。与春季达勒当阿等、情形不同。伊等既经由上年阿里衮送马之路。一切俱查照办理。阿里衮系由巴里坤前往。带有索伦兵丁。清馥亦拣选该处现有兵丁、及跟役等带往。倘不敷用。即于玉素布所属回人内、酌量拣选。赏给口粮。遵前旨缓行解送。仍将现办情形奏闻。　　

○又谕、前谕令山西办驼四千五百余只。解赴肃州、转解军营。未知已全解否。倘若有留肃餧养者。即乘解马之便。酌量搭解。不必留存备用。将来大兵凯旋时。一切俱可易办。不若此时之有裨实用也。倘现无可解。亦不必勉强从事　　

○又谕、据恒禄参奏、蕴著在右卫副都统任内、于协领那借兵饷。并未具奏。又私自移用一千余两等语。蕴著系已经获罪。朕加恩录用之人。乃敢私借饷银。应从重治罪。但念是那非侵。尚可宽宥。著寄信蕴著、伊今在将军新任。复有此等事否。若有、即据实自陈。如稍捏饰。后经查出。或被人参奏。决不宽贷。　　

○是日、驻跸安巴究和罗昂阿大营。　　

○己酉。上行围。　　

○谕军机大臣等、兆惠等以得旨议叙奏谢。并及霍集占等、穷蹙逋逃。巴达克山部落。素称驯谨。自必不敢容留。但虑逆贼改装乞食。逃赴痕都斯坦等处。或途次为人杀害。事迹难明等语。所奏殊有息事之心。兆惠不宜出此。昨富德追贼。未曾深入。朕曾降旨训示。盖逆贼等负恩抗拒。情罪难逭。若听其窜伏苟活。则回众仍怀观望。必滋事端。现在粮饷马匹。俱已筹办。巴达克山、若仍未缚献逆贼。来年必领兵进剿。再富德等招降沙喇斯、玛呼斯人众。有无诱害满福之敦多克、哈什哈等在内。若一经查获。即严行押解送京。　　

○定边将军兆惠等奏、本年六月、臣等从阿克苏进兵。乌什一路。安设台站。今既在叶尔羌办事。应仍将台站移于巴尔楚克、至叶尔羌。共十台。自巴尔楚克、至阿克苏。应设台若干。行文舒赫德等办理。所有乌什一路台站。即行彻回。至喀什噶尔、叶尔羌、中间台站。仍留递送事件。报闻。　　

○是日、驻跸僧机图博勒齐尔大营。　　

○庚戌。上诣皇太后行幄问安。　　

○行围。　　

○吏部议覆、河东河道总督张师载奏称、豫省卫辉、彰德、怀庆、三府通判。向因兼管地方粮捕事务。不归河臣管辖。查该厅等、虽系地方人员。而卫河运道。均须督率汛官办理。应通融改设、以专责守。请将卫辉府通判、改归河工。作为题缺。仍司粮捕事务。其彰德、怀庆、二府通判。令专司地方。不必再兼河务。至彰德府通判原隶之安阳、汤阴、内黄、三县县丞。拨归卫辉府通判管辖。怀庆府通判原辖之河内、修武、二县县丞。武陟县主簿。改归河工之沁黄同知管辖。应如所请。从之。　　

○户部议准、浙江巡抚庄有恭疏称、江山、丽水、等县。秋田被水成灾。除本年应徵地漕。分别蠲缓外。其蠲剩银米。分年带徵。冲坍田亩题豁。并先行抚恤借给。得旨、依议速行。　　

○礼部等部议覆、福建布政使德福奏称、会试举人。支领盘费银。因有自行取结免追之例。并不计偕就道。及奉文行追。地方官又听从推延。请嗣后应试举人。如有中途患病丁忧等事。令呈报所在地方官。验明属实。出结申报上司。转详督抚。咨明礼兵二部存案。俟试竣后。据案知照各省准豁等语。应如所请。至所称举人到京后。遇事故不能应试者。呈明大、宛、二县、五城兵马司、具结报部。恐启胥役滋事之弊。请令取具同乡六品以上京官印结。径投礼兵二部。即据结行知本籍。存案免追。如假捏呈报。而沿途地方官、及京官、徇情滥结者。参处。其本籍地方官、承追不到举人原领银。逾限不清者。照杂项钱粮未完例议处。从之。　　

○抚恤浙江江山、丽水、常山、开化等、四县。本年水灾贫民。　　

○是日、驻跸齐尔博库昂阿大营。　　

○辛亥。上行围。　　

○谕军机大臣等、富德等奏、贝勒品级伯克霍集斯、公品级鄂对、散秩大臣阿什默特、头等侍卫噶岱默特、于阿勒楚尔、叶什勒库勒等处。奋勇剿贼。布噜特毕阿奇木、向导大军。亦属效力。员外郎赫伦、留保住、笔帖式金保、屡经战阵。且尽心办事。又蓝翎侍卫赛神保、伊什、收降布噜特。厄鲁特佐领阿萨克、擒获埋伏回人。俱奖赏孔雀翎。署笔帖式五十五、久从兆惠立功。此次亦属奋勉。因系另记档案之人。声明请旨等语。大臣官员等、剿贼奋勉。殊属可嘉。除伯克霍集斯、已封贝勒外。著加恩封鄂对为贝子。阿什默特、噶岱默特、俱封为公。毕阿奇木、授为散秩大臣。赫伦、金保、以应升之缺即用。留保住、著交部议叙。赛神保、伊什、俱授为三等侍卫。阿萨克、赐号塔苏尔海巴图鲁。赏银一百两。五十五、著加恩作为另户。准其实授笔帖式。　　

○又谕曰、富德奏、革职效力之图伦楚等、追剿贼众。颇著劳绩等语。图伦楚等、自知罪愆。效力行走。著加恩授图伦楚、为头等侍卫。达礼善、为二等侍卫。敏珠尔多尔济、给还公爵。拖穆齐图、授为主事。留军营办事。俟户部主事缺出。令其坐补。　　

○又谕曰、新柱等奏、请免番船出口食物税银、及洋货官价一摺。所奏非是。番商食物。应徵核税。向来定例所有。即谓进口已徵。出口量行酌免。以示体恤。此在他时奏请尚可。今当该商等甫经控告审理之时。而一切加意噢咻。惟恐不当其意。势必益长刁风。岂示以节制之道。至所称每年官办洋货。较市价减少。询之行商书吏。佥称由来已久。此语更属含糊。伊等意欲加增官价耶。抑为李永标声明情节耶。如因李永标官办之物。原循向日旧规。并无违例短克之处。不妨据实奏明。候朕量加宽典。何必隐跃其词。且此等番商。自愿向内地贸易。原非要之使来。若专为官价起见。则定价由来已久。并不起自李永标。何以从前俱相沿办理。今番案一定。即议纷更旧章。意存曲徇。转若受其挟制。尤为不知大体。著传谕新柱等、令其将实在情由。明晰具奏。新柱可即回福建。朝铨亦来京。不必等候矣。寻新柱等奏、番船出口食物税银。即欲恳恩酌免。亦不应于番商甫经控告之时陈请。致长刁风。至官办洋货。定价已久。臣等照供列叙。并不敢欲增官价。亦非为李永标声明起见。得旨、览。　　

○两广总督李侍尧奏、现准部咨、严丝出外洋之禁。文到之日为始。实力稽查。俾无透漏。惟是外洋夷船。向系五六月、收泊进港。至九十月、出口回帆。本年陆续进口夷船。计二十三只。除喴口□离口□臣一船。原系上年压冬之船。已于五月内出口外。其余二十二船。各夷商已将出口货物买齐。或已搬之下船。或贮行馆。请将外洋夷船丝禁。以乾隆庚辰年为始。其本年各夷商已买丝货。准其载运出口。不致守候变售。得旨、如所议行。　　

○是日、驻跸鄂尔吉库哈达大营。　　

○壬子。上诣皇太后行幄问安。　　

○行围。　　

○谕军机大臣等、富德等奏称、巴达克山衮都村伯克沙莽苏尔等、遣人告称、霍集占兄弟所领、约三四百人。抢掠经过。伊等会集四五十人尾追。霍集占等、且战且走。高呼云。我系回部之汗。前往默克礼佛。并不曾扰累尔等。为何追掠等语。此言果实。则富德等、前此愈宜穷追。即如贼众三四百人。家口在其内。巴达克山人等、即已追及。我兵岂独不能。至谓不曾扰累。则伊等前所云、贼人入境抢掠牲只。因登山避匿。与此次所告不符。亦当详加诘问。且逆贼等高呼前往默克。亦系支吾之语。默克地方、在布哈尔。果欲前往。亦何必豫为宣播。细核情词。显系伊部落容留贼众。饰词欺诳。意图渐息事端。富德等当必不为所惑。总以来年进兵为要。俟将军等回程时。再降谕旨。此谕即作速覆奏。　　

○又谕曰、努三等奏、搜捕玛哈沁讷克衣等、尽行拏获。即将贼首和通哈喇、阿岳、正法。讷克衣、和通、车凌、喇嘛春丕勒扎木苏、送至乌噜木齐。严加看守。俟余党尽剿。将讷克衣正法。余犯解京等语。努三此次办理。甚合机宜。著加恩交部议叙。随行官兵人等。俱著查明送部议叙。努三从前专办哈萨克贸易事务。其乌噜木齐屯田。即著兼管。前谕擒获讷克衣解京。今照所请、即在彼正法。其喇嘛春丕勒扎木苏、仍行解送。　　

○赏叙军营效力之侍卫官员等有差。　　

○是日、驻跸济林乌里雅苏大营。　　

