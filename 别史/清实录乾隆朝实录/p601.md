<!-- { "loadSidebar": true } -->
○吏部等部议覆、盛京兵部侍郎敷文奏称、驿站官员书吏。马乾马匹等项。旧例未尽合宜者。酌量更正一驿站监督缺出。请照奉属各差例。拣选正陪送部引见钦定。查从前驿站监督缺出。正监督例保三员。副监督例保二员。由盛京五部堂官。于郎中员外郎主事等官内。公同拣选。送部引见。雍正十二年。以保送多员。有旷职守。议令嗣后缺出。各堂官拣选题补。停其引见。该侍郎所请。无庸议。一、盛京西路北路等站马乾。请分别地方。量为增减。应如所请。暂将北路开原等驿。每马、裁马乾银一分。摊贴去省窎远之西路沙河等驿。开原等处将来如或不敷。仍题明照旧支给。一、奉天倒马之例。向定额三分。但差使劳逸不等。倒马有过分不及分者。请核实办理。其不及分者。驿丞量予议叙。查驿马倒毙。虽有定额。并非任其尽额开报。冒支价值。应令该侍郎、嗣后严查各驿马匹。实在倒毙者。额内、准领价买补。侵冒价值者参处。至驿马原系驿丞专责。倒不及额。亦分所宜然。该侍郎请少倒马三匹。纪录一次。无庸议。一、各驿马匹。宜计差役繁简。酌请调拨。应如所请。凤凰城等八驿。每驿裁马二匹。以十五匹、添拨穆奇等三驿。余一匹裁。一、盛京兵部档房。左司向无书吏。挑选识汉字之驿丁、充当贴写。衣食之资。各该驿丞、于驿丁名下、摊派帮贴。恐滋弊窦。请于驿丁内。选设书吏。发司写办。应如所请。照盛京刑工二部例。添设书吏二名。从之。　　

○户部议准、黑龙江将军傅森等奏称、齐齐哈尔地方被旱。黑龙江地方被水。计禾稼失收户口。齐齐哈尔、不敷粮九千五百十九石有奇。请于存公仓粮拨给。黑龙江、不敷粮一万二千二十八石有奇。除拨给公仓细粮一千石。不敷粮数。于备存仓粮内、动支借给。俟次年将本处公田、及兵丁本身地、耕获粮石补还。得旨。依议速行。　　

○又议准、山西巡抚阿里衮疏称、曲沃、翼城、猗氏、万泉、虞乡、解州、安邑、夏县、绛州、绛县、闻喜、垣曲、等州县。本年秋被水。业经题明分别赈恤。所有缺乏耔种工本各户。查明于来春酌借仓谷。应徵地丁钱粮。分别蠲缓。其应加赈之猗氏、万泉、闻喜、将赈给口粮。一月一发赈三四月者。十一月初十开赈。两月者、十五开赈。一月者、十二月十五开赈。冲塌城垣、仓廒、墩台、营房、祠宇、养济院、及浸损仓谷等项。确查后、题请修补。得旨。依议速行。　　

○工部等部会题、直隶、山东、河南、三省。协济江南河工银两。现据各该总河查覆。请各留本省。充河工之用。应自十一年始。俱免其拨解江南。从之。　　

○辛丑。上御乾清门听政。　　

○大学士等议覆、云南总督兼管巡抚事张允随奏称、金沙江通川河道。开浚完竣。化险为平。惟上游之蜈蚣岭等十五滩。因极险未议开浚。请一并开通。以免盘剥之烦。应如所请。仍令该督确查、果否一劳永逸。详慎办理。得旨。依议速行。　　

○吏部等部议准、湖南巡抚杨锡绂奏称、岳州府属之巴陵县。水陆交冲。且有徵南米、漕米、水利堤工、一切庶务。现止知县一员。典史一员。办理竭蹶。查宝庆府属之邵阳县。虽附府、而地非冲要。请将该县县丞改设巴陵。佐理粮务。专管堤工水利事宜。官役俸工等项。移彼就此。无庸增添。现在邵阳县县丞吴德元。人颇明白。即以改补巴陵。从之。　　

○以吏部尚书高斌、左都御史刘统勋、内阁学士伍龄安、充经筵讲官。　　

○以詹事德通、为通政使。　　

○以宁夏协领贵楞渣、为西安右翼满洲副都统。　　

○广西罗阳土知县黄恩宪故。无子。以其弟宏宪袭职。　　

○壬寅。吏部等部议覆、安徽按察使都隆额奏称、采生折割凶犯。请严究党羽。并定官弁兵役里邻等。议叙议处赏罚之例。应如所请。除拏获正犯。已得采割确据。别无疑窦应讯者。即照例题请正法。并传授学习。同恶相济。律有明条。无庸更为定例外。买药之人。非合夥而知来历者。照勾引来历不明。窝藏窃盗五名以上。坐家分赃例。发边卫充军。藏匿妖书者。照私有妖书不送官律治罪。南省包头船。最易藏奸。应行令各省严查饬改。违者、照违制律治罪。船入官。地方文武官弁。捕获正犯者。照拏获邻境首盗例。分别议叙。该地方不行查拏。经犯事地方。及别州县拏获。或指名赴籍关拏者。将专管之文武官弁。兼辖统辖之道府州。均照不实力编排保甲例。分别议处。该犯经过地方。及潜匿幽僻处所。不能拏获者。该地方文武官弁。照盗贼经过伊汛。不行穷追例。降一级、照旧管事。该管各上司。罚俸一年。凶犯潜住境内。经地方首报。或被别州县关拏。该地方官并不查拏。且捏称无其人者。照讳盗例革职。兵捕盘获者。首犯、照捕役尽心缉访瓜贼例。赏银五十两。夥犯减半。首告得实者。照此例给赏。诬拏诬首者。照律例分别治罪。地保里邻。知情容隐者。照本律杖一百。再枷号一月。失于查察者。照不应重律杖八十。密首得实。照现定兵捕例、分别给赏。受贿匿报者。照枉法律、计赃从重断。挟嫌妄告者。照诬告例治罪。同居亲属首告者。缘坐之妻子。及同居家口。均免治罪。从之。　　

○兵部等部议覆、奉天将军达勒当阿奏称、酌定水师营、巡查训练一切事宜。一、海洋宜定会巡之例。请拨旅顺战船五只。每年六月。至天津天桥厂会巡。查旅顺水师营战船。原为巡查海警而设。但自旅顺至天津。计程若干。途中有无岛屿沙线泊船处所。六月内、果否可以克期会合之处。俱未声明。应令该将军、会同天津都统。妥商会题再议。一、水师营缺出。未便将陆路官员。概行补放。应如所请。嗣后水师营。协领缺出。令该将军、于佐领内拣选。佐领、于防御内拣选。防御、于骁骑校内拣选。骁骑校、于领催内拣选。引见补放。陆路官员。通晓水师者。亦准一体拣选补放。一、旅顺战船。停泊处所。宜因时改设。应如所请。每年二月。停泊金井山北。派官兵看守。遇贼船、即行追捕。至冬季、仍回娘娘庙停泊。一、水师营兵。宜添设官弁。教习训练。应如所请。照天津水师营例。行令闽浙总督。于水师千把外委内。拣选熟习外洋者十员送部。发往奉天教习。应支饷项。亦照天津水师营例给发。有成效、照天津教习水师例议叙。一、奉天将军、熊岳副都统、巡查海疆。操验水师。宜定年限。应如所请。令熊岳副都统。每年二月初旬。往旅顺操演水师官兵一次。牛庄、盖州、熊岳、复州、南金州、旅顺、岫岩、凤凰等城。陆路官兵。令奉天将军。三年考察一次。至西锦州、所属海口无多。即令西锦州副都统。不时就近查察。从之。　　

○癸卯。孝惠章皇后忌辰。遣官祭孝东陵。　　

○谕内阁、从前广西收买余铜。每百斤、给价八两三钱。前任巡抚杨锡绂。布政使唐绥祖。因商人工本不敷。加价至十三两。后经部议。令照滇省厂价。每百斤九两二钱支给。朕闻该省铜价。每百斤实需银十三两。部议之数。仍属不敷。其杨锡绂任内加价银两。既无侵蚀情弊。著准其核销。可传谕该部知之。　　

○甲辰。工部议准、两江总督尹继善疏称、无为州滨临大江。旧有大坝一道。抵御潮汐。缘江中续生三洲。洲头支水。逼冲坝根。大坝屡经冲坍。请于鱼□华鱼口、鲍家桥、二处。加筑一霸。但逼近大河。无地可筑。应先另开河道。让出余地。请将王家渡、一带河道堵塞。别开新河一道。并挑挖白米塍河。于秋冬水落后兴工。从之。　　

○江苏布政使安宁奏、江都、娄县、金山、等县绅士黄履昊等。因丙寅年恩蠲钱粮。呈请减免佃租。得旨。据安宁奏报。江省绅士。减免佃租。体朕赐复之恩。动彼任恤之谊。堪嘉许焉。著该督抚传旨奖谕。该部知道。　　

○豁除河南祥符、陈留、中牟、阳武、封邱、仪封、考城、等县栽苇地、地丁漕粮。共十三顷三十三亩有奇。　　

○乙巳。上诣大高殿行礼。　　

○礼部等部议准、江西巡抚塞楞额疏称、省会学政考棚。近年应试童生渐多。坐号不敷。请动支盐规银添建。从之。　　

○丙午。上诣皇太后宫问安。　　

○大学士等议覆、吏部右侍郎蒋溥奏称、各部院保题郎中、员外郎、所遗员缺。在双月截缺前到部。则有双月应升应选人员。单月截缺前到部。则有单月应补应选人员。班次不同。各衙门任意先后。双月者不难延至单月。单月者不难赶入双月。请酌定限期。应如所请。嗣后各衙门、遇有保题之缺。不拘保奏先后。总视保题之本缺。出在何月。按照定例。归次月铨选。其各衙门递行保题、后出之缺。应归月选者。无论同日及先后引见。俱按原题之缺。出在何月。分别归月铨选。从之。　　

○户部议准、漕运总督顾琮疏称、东昌卫之平山前后两帮。永减船只军丁内、有粮地一顷四十亩有奇。问运军地内、有粮地十七顷二十五亩有奇。请照本帮、于津贴银八分内、除二分完粮。每年每亩、实津贴银六分。其两帮共垦地九十亩有奇。民人曾费工本。应照本帮有粮地、除完银二分外。每亩酌立津贴银四分。济宁、东昌、临清、三卫。各帮典出赡运地亩。按契照原价取赎。至德州正左两卫、屯地二千四百二十九顷有奇。从前每亩、虽贴租银二分一厘、二分七厘不等。但地户照例给租者。十无二三。请每年概以一分起租。从之。　　

○豁除陕西郃阳县、水冲地折色粮、及折色均徭银、二十七顷九十亩有奇。　　

○贵州沿河祐溪长官司副土官冉永洽患病。以其子冉裕泰、袭职。　　

○旌表守正捐躯之直隶元氏县民路成旺妻、王氏。　　

○丁未。谕、朕爱养黎元。于三年内。普免各省钱粮一周。明年应免湖南正赋。彼地隶有苗民。其归化已久。一例输纳地丁银两者。已在蠲免之内。查有乾州、凤凰营、永绥、三厅。苗民杂粮。共三百八十三石六斗。城步、绥宁、二县。苗米共五百三十七石七斗。每年俱徵本色。凑给兵米。及孤贫口粮等用。朕思此等苗民。既无完纳之地丁。其所纳米粮。亦应一体蠲免。使之均沾恩泽。又城、绥、地方。新辟长安营。有入官叛产、一千三百八十余亩。召佃收租。以为公事之用。此项官田。亦应免租十分之三。著该部即速行文、传谕该巡抚知之。　　

○户部议准、河南巡抚硕色疏报、阳武县、乾隆七年。开挖引河。冲坍滩地九十九顷四十五亩有奇。折实行粮地、四十九顷七十二亩有奇。银粮均请豁除。从之。　　

○以故一等伯鄂尔泰子鄂容安、袭爵。　　

