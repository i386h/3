<!-- { "loadSidebar": true } -->
○谕军机大臣等、前据毕沅奏、归德、彰德、南阳、汝宁、陈州、陕州、汝州、光州等属。于二月内。得雨一二寸、至三四寸不等。其余各属。尚未普沾等语。又据长麟奏、登州、莱州、沂州、兖州、济宁州等府州属。得雨已足。其德州、平原、禹城、历城等处。尚未得透雨。现设坛祈祷等语。已俱于摺内批令将曾否得有透雨之处。迅速覆奏矣。本日据舒常奏、经过豫境之信阳、确山、遂平等州县。二麦菁葱等语。看来豫省大河以南。春雨尚优。惟河北各州县。未经得有透雨。东省济宁以南。春雨尚属透足。迤北地方。未能一律普沾。现在将届立夏。正二麦长发。大田播种之时。未据该抚等续奏得雨。朕心深为廑念。著传谕毕沅、长麟、各将所属缺雨地方、曾否得有膏＜雨澍＞。于二麦有无妨碍。及大田能否播种。并如何设坛祈祷之处。迅速据实覆奏。勿稍讳饰。　　

○又谕、前据福康安奏、派员先赴嘉义县。将柴大纪拏解至台湾府看守。福康安由南路回郡。即亲行审问。目下南路贼匪。自已搜查净尽。计此时福康安早回至郡城。所有柴大纪如何骫法营私之处。何以尚未据查奏。又永福、系满洲道员。近在同城。于柴大纪贪劣各款。若未经揭报。即系通同徇隐。况知府孙景燧、同知刘亨基等、种种贪黩歛怨。酿成事端。该府厅县、皆系永福属员。平日漫无觉察。已不得为无罪。如永福竟有通同分肥之处。其罪竟不可逭。曾屡谕福康安查明严参。迄今未遽奏到。前有旨令福康安办完善后事宜。于五六月间风信平稳之时。起程内渡回京。福康安自应趁此时。将特交各案。会同徐嗣曾、逐一秉公严查。据实速奏。完结回京。岂有无故拖延。在彼守候之理。著再传谕福康安、务宜迅速查审具奏。以完此案。　　

○以太仆寺卿吉梦熊、为通政使。　　

○补行山西、河南、漕标、河东河标、乾隆五十二年军政。卓异官十六员。议叙如例。　　

○署陕甘总督勒保疏报、狄道州乾隆四十七年至五十一年、开垦成熟地十六顷六十亩。　　

○壬午。谕军机大臣等、据全德奏、淮南纲盐。积年递压。一时未能运竣。请将丁未纲未行纲引内。提出六十万道。分作五年带运。并另片奏、淮北商盐。亦须调剂。俟确核情形。再行具奏等语。已批该部议奏矣。商人办运引盐。例应年清年款。况两淮盐课。为数尤多。若积年递压。伊于何底。该处盐引。向在汉口分销。如果楚省官员。实力缉私。何至官盐积滞。此皆由地方官吏。平日巡缉不力。以致川省私贩充斥。而商人等在彼。一切匣费又复繁重。获利无多。不能源源转运。是以纲盐积压至一百余万之多。舒常两任湖广。盐务是其专管。从前不能实力查察。已难辞咎。今复任总督。若再不认真实力。帮同整顿。致仍有壅滞。必将该督从重治罪。姜晟到任已将一年。亦有缉私之责。并著该抚、一体严饬所属。梭织巡查。仍时加察访。如有奉行不力。仍前弊混者。即据实参奏。至川省与湖广接壤。虽楚省向有数府例食川盐者。自不能禁其贩运。但亦应严清境界。止令于食川盐州县地方贩售。岂容任意侵销。著传谕李世杰、帮同严查。除应食川盐州县、仍听其运往外。其余一概严行禁止。庶商贩无从夹带。官盐自可畅销。以期积引疏通。新纲速运。年清年款。方为妥善。　　

○又谕、淮商办运引盐。例应年清年款。乃未销纲引。竟至一百余万之多。此皆楚省地方官。巡缉不力。私贩充斥。而口岸费用。又复繁重。商人未能源源转运所致。现已传谕该督抚等、实力整顿。至楚省官吏。虽非盐政所辖。但此项盐引。积年递压。地方官于缉私等事。不能实力奉行。已非一日。即使盐务衙门。呼应不灵。亦应及早奏闻。设法调剂。或据实参办。乃竟任其积压。因循观望。殊属延玩。所有历任盐政、著军机大臣查明。按其在任年月。分别议罪。以示惩儆。　　

○癸未。谕、现在福康安、前抵鹿仔港。未及三月。即已屡破贼巢。擒获首逆。南北两路。全境荡平。所有官兵。止系屯练、及黔楚官兵数千。何尝需用多兵。设如恒瑞所言。必须添兵六七万。合之台湾原有之兵。则至十余万矣。不独各省徵发。远近驿骚。且行走配渡需时。目下尚不能全数到彼。幸而朕洞烛几先。即令福康安、海兰察、带同巴图鲁侍卫等前往。于恒瑞奏到时。又以其言不可信。谕令福康安坚持定见。速由鹿仔港前进。今得克期蒇功。设非朕令福康安、海兰察、前往。即准其添调十余万大兵。交常青、恒瑞、二人统率。则伊等在彼守候。日事因循。仍前零星调拨。不特嘉义县城。早为所陷。即郡城亦不可守。尚复成何事体。昨询据委解逆犯来京之都司张尔魁、称贼匪攻围嘉义县城势已危急。若福康安迟到三日。县城必不能守。是该处城池得以无恙者。皆赖朕烛炳几先。命福康安等速往之效。前因柴大纪驻守嘉义。将及半载。并据奏忍饥待援。不忍出城。朕嘉其忠义。逾格加恩。封以伯爵。并赏银一万两。倘非福康安早到。嘉义县城已失。柴大纪为贼所害。既可以藉口没于王事。罪状或不至于败露。岂不使贪纵营私、激成事端之人。非惟幸逃重戾。转得叨冒厚恩。兹幸福康安星往救应。嘉义县城得以无虞。而柴大纪之捏词守城。贪黩各劣迹。不旋踵而破露。可见朕恩不能滥受。骫法昧良之人。亦必不为天理所容。终致败露。而恒瑞从前之妄请多兵。几至惑众误事者。不可不治其罪矣。福康安于袒护恒瑞一节。固有应得之咎。若非成此大功。亦岂能将伊宽恕。兹因其功大过小。是以录其功而宥其过。福康安嗣后惟当倍加儆省。益矢公慎。勉副朕教诲成全之意。至福康安此次前往督办剿捕事宜。遵照节次指示。调度有方。用心周密。真能不负任使。朕心深为嘉许。海兰察、屡次督兵进剿。甚为奋勇可嘉。又将庄大田家属、及逆犯庄大韭、林勇、全数擒获。而筹办一切事宜。均能井井有条。福康安、海兰察、前已晋封公爵。赏给宝石帽顶。四团龙褂。四开气袍。著再各赏用紫缰。但福康安系将军。发纵指使。皆其调度。福康安、著加赏金黄腰带。并赏给福康安、海兰察、金黄辫珊瑚朝珠各一盘。用示优异。和珅承旨书谕。于一切清汉事件。始终钜细无遗。勤劳懋著。前已晋封伯爵。著一体赏用紫缰。以昭嘉励。　　

○又谕曰、山猪毛义民。急公慕义。一载以来。随同官兵剿杀贼匪。始终不懈。实属勇往可嘉。业经颁给御书扁额。特加旌异。并谕令将各义民等、分别奖赏矣。所有管理义民之教授罗前荫、著加恩赏给同知职衔。曾中立、业已赏给同知职衔。仍著赏戴花翎。并加恩给予义勇巴图鲁名号。俱著送部引见。刘绳祖、黄衮、涂超秀、周敦纪、著赏戴蓝翎。用示优奖。黄奠邦、著赏给顺勇巴图鲁名号。一并送部引见。张元勤、王得禄、并著加恩赏戴花翎。其曾中立、黄奠邦、仍照加赏巴图鲁名号之例。各赏银一百两。以示奖劝。　　

○又谕、此次台湾剿捕逆匪。调各省兵丁。前往协剿。均属奋勉出力。现在逆首就擒。台湾全郡平定。因念该兵丁等、远渡重洋。究为涉险。除福建本省、及广东、浙江、二省兵丁。邻近海疆。渡洋素所经习。毋庸另行加恩外。其湖南、贵州、广西、四川、屯练兵丁。俱应酌加恩赏。如该四省兵丁。现已彻回。著李侍尧、于该兵丁内渡时。每名各赏给银二两。如此旨到时。回兵已离闽境。各归原省。即著李侍尧、咨各该省督抚、按名赏给。又广东兵一千名。既暂行留驻台湾。且前次随征剿捕。均极奋勉出力。并著福康安、徐嗣曾、一体按名各赏给银二两。　　

○又谕、此次押送逆首林爽文、及贼眷贼目之各员弁。沿途俱能小心管押。行走迅速。且在台湾打仗杀贼。均属奋勉。所有解员马龙、李芳园、张尔魁、加恩以应升之缺升用。仍俱著各赏缎二匹。参领扎拉芬、亦著赏缎二匹。护军校神奇保、守备丁世伟、邓应相、德恩、及千总领催。俱著各赏缎一匹。其护解兵丁。并著各该省督抚查明。各赏给一月钱粮。以示奖励。　　

○谕军机大臣等、前据琅玕奏、查抄柴大纪家产。询据该犯家属。供出柴大纪在台湾任内。前后所得出息。共有五六万金。若仅止如郑名邦所供。得受两外委赃贿。不过番银二百余圆。为数无几。焉能如此之多。此外卖官鬻爵。婪得多赃。必更有大于此者。不可不彻底根究。现在应行提讯人证内、微末员弁。即行照例咨革外。如续有查出骫法营私之文武各员。即一面解任严讯。一面具摺参奏。毋任稍有隐饰此案并著徐嗣曾会同审办。徐嗣曾系本省巡抚。又与柴大纪系属同乡。柴大纪种种贪劣款迹。更无难查访得实也。至台湾额兵。节据该提镇等严缉详查。昨又有旨谕李侍尧、徐嗣曾、各在内外。逐一严查办理。为时已久。何以尚未查有头绪。如查各该兵丁等遗失后。有从贼情节。今见贼匪平定。始行逃回者。一经拏获。应遵照前旨。立行正法。其子弟亦不准挑兵食粮。以示惩儆。或竟系该处营制废弛。柴大纪营私舞弊。作为虚粮冒饷。辄以伤亡遗失为辞。希图淹饰。尤不可不切实根究。入案办理。以彰其罪。至台湾营制。尚须酌量添增改设。前已有旨。令将一半换防。一半酌募本地义民社番充补。既可以鼓励义勇。而内地兵丁。仍有一半在彼防戌。分班轮换。其家属皆在内地。又可以互相牵制。于事似属两有裨益。自应仍遵前旨办理。惟是内地兵丁。渡洋防守。若无恒产。恐所得钱粮。不敷资给。仍不免借端扰累。营私贸易等事。或将入官叛产。酌量拨给。作为帮贴。遇换班时。仍著前后交代。收取余息。以资贴补当差。似为妥协。并著福康安等、一并详悉妥议。再逆匪夥党陈泮、吴钦、二犯。俱系有名头目。前已有旨。令福康安等严密查拏。是否业经拏获。又现据林劝等供出、林爽文之族长林石。亦尚无下落。并著福康安、严拏务获。至福康安奏、庄大田之次子庄天畏、虽讯据获犯供称、已被生番杀死。但所言恐不足凭信。仍应一体严拏。毋任漏网。又据福康安奏、查勘凤山县城。地势低洼。既不足以资控制。自应察看情势。酌量移建。此外如嘉义、彰化、淡水等处。旧设竹城。是否亦应酌量迁移。或另应添建砖石城垣之处。俱应乘此番振顿之时。逐加履勘。筹画万全。著福康安、会同徐嗣曾、悉心妥办。其余一切善后事宜。头绪纷繁。均须福康安在台湾。一手经理。福康安总须逐一办理完竣。再行起程。即在彼多驻数月。亦属无妨。总期于事有益。一劳永逸。方为不负任使也。　　

