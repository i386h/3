<!-- { "loadSidebar": true } -->
○陕西巡抚钟音奏、西、同、等属二麦登场。收成不薄。兹已普得时雨。民心甚安。现在五府州所属。米麦除拨协外。尚存粮八十四万余石。仓储不为无备。所拨协甘粮石。俱系平常积贮。市价无由加昂。至陕省民情敦朴。邻省灾荒。无不乐于挽输。况西、同等属运粮赴泾。而略阳又接收川钱。转运甘省。相继接递。驮脚己属不赀。若再分运川米。费更繁重。且时届农忙。转恐有妨民事。其川米请仍停拨运。至西、同、等属拨缺额谷。俟秋成买补还仓。得旨、如此。是朕所愿也。如所议行。　　

○己未。上诣南郊斋宫斋宿。　　

○庚申。上自斋宫步诣圜丘、行大雩礼。御制大雩祝文曰、臣承命嗣服。今廿四年。无岁不忧旱。今岁甚焉。曩虽失麦。可望大田。兹尚未种。赤地里千。呜呼。其惠雨乎。常雩步祷。未蒙灵祐。方社方泽。均漠弗佑。为期益迫。嗟万民谁救。敢辞再渎之罪。用举大雩以申前奏。呜呼。其惠雨乎。上天仁爱。生物为心。下民有罪。定宥林林。百辟卿士。供职惟钦。此罪不在官。不在民。实臣罪日深。然上天岂以臣一身之故。而令万民受灾害之侵。呜呼。其惠雨乎。谨以臣躬。代民请命。昭昭在上。言敢虚佞。计穷力竭。词戅诚罄。油云沛雨。居歆赐应。呜呼。其惠雨乎。是日、大雨竟日。　　

○诣畅春园、问皇太后安。　　

○幸圆明园。　　

○谕军机大臣等、兆惠等以进剿情形。覆询和什克伯克等。定议、兆惠领兵先取喀什噶尔。富德攻叶尔羌。巴禄由巴尔楚克路。与富德会合。互相策应。其喀什噶尔西去之鄂坡勒岭。可通霍罕敏珠尔岭。玉斯屯河喇图什岭。俱通安集延。沿途之额德格讷、伊什克里克等部落。皆传檄晓以利害。并将地方形势。绘图具奏。昨览富德所奏地图。有由英额奇盘山、通巴达克山之路。是以谕令派兵堵截。今兆惠等悉心筹画。自合机宜。著照所奏。分路进兵。声息相通。务期获丑。朕意我兵既入。霍集占等、若仍分守两城。即各行奋力攻取。一城先下。即合兵协力。如霍集占走投喀什噶尔。则前后攻击。自必成擒。或布拉呢敦知要隘已塞。弃城逃来叶尔羌。必兄弟会合。往投痕都斯坦、巴达克山、喀喇土伯特。览伊等所奏地图。富德图内。则有英额奇盘山伯克呼尔璊岭。通巴达克山。兆惠图内。则有通巴达克山之玉鲁克岭、通巴勒提之裕勒阿哩克、及通喀喇土伯特之萨纳珠等路驻兵堵截。甚关紧要。今将两图重绘。于应行驻兵之地。粘签指出。寄伊等阅看办理。　　

○又谕曰、富德奏、擒获之回人布库塔斯、恳请发往叶尔羌。招抚鄂斯璊。及喀喇沁之厄鲁特等。又将效力之阿什默特、暂管和阗六城事务。其各城办事伯克等。给与翎顶。以肃观瞻等语。布库塔斯。尚非要犯。姑从宽释。令其招抚回人。自属可行。至各城效力回人。既经分别奖赏翎顶。著加恩仍赏缎各一端。其家属被害之额里齐伯克阿什默特、哈喇哈什伯克默默舍、协办额里齐事务之古尔班和卓、玉陇哈什伯克摩罗穆努斯、克勒底雅伯克阿里玛沙、哈喇哈什之阿里木沙。与告知大兵来信、以坚众志之阿里雅尔。俱著加赏缎一端。至阵亡及被贼戕害之回人等。将逃叛家产。查出赏恤。得伤回人等。各赏银十两。俱照所请行。其守城回人千余。亦属效力。俱著酌赏银两。再效力之索伦领催署章京布特木济等、既戴奖赏翎。著加恩将戴孔雀翎者、授为三等侍卫。戴蓝翎者、授为蓝翎侍卫。　　

○又谕、蓝翎侍卫哲勒顺、自阿克苏遣往和阗。招抚克勒底雅人等。正值鄂斯璊攻城之际。为贼所害。据富德查奏、伊原系宁古塔马甲。其父扎勒虎、原任吉林镶白旗骁骑校。弟哲森保、现任正白旗佐领等语。著传谕吉林将军萨喇善等。将哲勒顺有无子嗣查奏。若有子、即加恩给与世职。无子、则酌量赏给伊父银两。以示优恤。　　

○辛酉。谕军机大臣等、副将军富德奏、请补授和阗等城伯克。霍集斯、鄂对皆甚属效力。和阗系霍集斯旧属。著授为管和阗六城之阿奇木伯克。鄂对前已授为阿克苏之阿奇木伯克。著仍其旧任。额里齐伯克阿什默特、授为散秩大臣。其各城伯克。照阿克苏乌什例、赏三品帽顶、孔雀翎。协办事务之伯克。赏四品帽顶、孔雀翎。霍集斯现在军营。其和阗六城事务。即交阿什默特署理。　　

○又谕、据富德奏称、霍集斯、鄂对、请将阿什默特、授为管和阗六城伯克。霍集斯人不可信。未便留于故地。已密谕兆惠等、令富德如此办理。特以安慰众心。揆之理势。霍集占等尚未就擒。其补授总理诸城伯克之处。即不遽办亦可。但富德等业经具奏。未便停止。富德进兵时。著与霍集斯、鄂对、同往。兆惠等功成。令霍集斯、鄂对、和什克伯克、同来陛见。霍集斯若安心来京。俟至日再行酌定。倘有推诿延缓情形。兆惠等当相机办理。此时加意慎密为妥。　　

○又谕曰、杨应琚奏到、内地筹补哈密拨缺粮石一摺。现在军营需用粮石。陆续挽运。约计足敷应用。兼有牛羊缎疋等项。可资易换。且和阗等处。种植有收。该将军等军行所至因粮之处。当复不少。现在进兵之时。撙节支用。断不至于缺乏。毋庸汲汲多为擘画。著传谕该督、所有自哈密已经起运之粮。听其解赴辟展。至内地补项粮石。竟可缓缓筹办。甘省现值歉收。军储与民食。正当并重。惟应多留余粮。以给平粜赈济之用。即所拨亦不过一二万石。而内地民情观望。恐拨运繁多。或不免张皇失恃。此则甚有关系。不可不为深维也。其兆惠等已另行传谕矣。　　

○又谕、据尹继善奏、筹办楚米运京、及采买上下江米石、拨运江西仓谷一摺。现在核计湖南、湖北、二省漕船。既不足敷搭运。自应先尽本省运载之外。将多余米石。豫期运赴淮扬。俟江浙漕艘经过时。酌量分派兑运。其一切委员交卸事宜。著尹继善即行咨商硕色、冯钤、彼此妥协办理。至上下江地方。虽现值丰收价减之时。但前此曾经灾歉。民间元气初复。一应仓储。倍宜补贮充裕。且直隶地方现在光景。亦可不必多需协济。所有江南米谷竟可毋庸采买。惟江南素称产米之乡。迩年俱获倍稔。仓储有余。或于存仓谷内。量其饶裕之处。分别转拨十数万石。一并搭运。庶为挹注合宜。著该督随时察看情形。熟筹妥办可也。　　

○又谕、昨据保德续参同知普喜。置买产业。费至数千金等语。已传谕一并查办矣。该员以同知微员。至任年余。廉俸有数。何以在京查伊所有房产。已不下数千金。则其居官。大略可见。在保德此奏。难免迹近挟嫌。但前此奏伊利欲薰心。已在普喜揭参未到之时。自非无因。著传谕刘统勋等、令其确切查办。不得因其先发制人。遂尔稍为迁就。至保德乃大员。审明定案。自当照例办理。若普喜等侵贪果实。应即在本处完结。俾众知惩创。不必解京。徒多纡折。从前办理蒋洲等一案。大加振刷。晋省吏治。自当肃清。何尚有玩法侵肥如呼世图等劣员。吏治何由整顿。不可不尽法痛惩。以儆将来。将此传谕知之。　　

○壬戌。谕、前因京师亢旸。屡申虔祷。昨于十二日仰沐天庥。甘霖沾沛。至今浓云四合。□□□邑□□洒缤纷。膏雨叠施。所及者广。直属地方。自必普遍优渥。土脉透润。现在节届小暑。正须亟事翻犁播种。以承恩泽。著方观承速饬地方有司。广为劝课。并查明无力农民。分别酌借牛具耔种等项。俾得乘时尽力耕作。以冀秋成。　　

○又谕、河南命犯樊银周、推跌陈四孑□呙一案。据大理寺少卿顾汝修。以该犯实系戏杀。应准留养。因签商刑部不允。具摺陈奏。而该部回奏。仍以理曲伤重。例不应准为辞。夫例载斗杀案内。理直伤轻。及戏杀、误杀、准其留养。是理直伤轻。专就斗杀者而言。若既云戏误。则其情节本不甚重可知。例义本极明晰。此案樊银周以夺馍互推。使当场果有先戏后斗情事。即应用斗殴本律科断。乃该省既取陈四孑□呙父叔供词。称系戏顽是实。而该部亦不能径指其是斗非戏。但牵用斗殴条内理曲伤重之文。以为依据。又何怪顾汝修之哓哓置喙耶。然以顾汝修之意。转似此时不予留养。该犯即不得复邀宽典者。殊不知即斗殴内部议不准留养之人。皆令秋审另册进呈。尚得量从矜宥。况于误与戏乎。即为该犯父母。应为悯恤。独不念死者之亲属。又何以堪此乎。盖此等好勇斗狠之徒。原非必即时拟抵者可比。不过问拟监禁。俾居忧惩忿。所全正多。若一切曲为开脱。致浇风渐长。捍网者日繁。是非爱之。适以害之也。毋论现在执法之司。于人命重案。不敢立意吹求。即少有过当。朕慎恃国宪。从来不设成心。又肯任其意为轻重乎。然此案死者之父叔既称因戏。距秋谳所争亦止数月之间。适当省刑之会。且顾汝修所奏。亦属近是。即照所请。将该犯樊银周准其留养可耳。第向来九卿等、每遇会鞫集议之案。妄意比附。轻减一二人。便可市德沽名。聚讼纷纭。几成痼疾。倘顾汝修因有此奏。遂自谓得计。辄思踵事抵牾。而问刑衙门。亦或稍存迁就之见。则大非明刑弼教本意。其为骩法均耳。将此通行传谕知之。　　

○癸亥。上诣畅春园、问皇太后安。　　

○吏部议准、总督管江苏巡抚陈宏谋疏称、松江府属之金山县。雍正四年。由娄县分设。就金山卫城为县城。在县境东南。偏僻窎远。民间完粮不便。前于适中之洙泾镇建仓徵收。惟监狱建于卫城。只留典史防守。未免疎虞。酌议将洙泾镇改为知县驻劄之所。典史监狱。并移于此。查金山县县丞。泖桥司巡检。向皆驻劄洙泾。今有知县典史。不须该员弹压。请将泖桥司巡检、移驻金山卫城。县丞移驻宝山所。改为宝山县县丞。太仓州七浦镇。系海口要地。请将宝山之顾迳巡检移驻。改为七浦司巡检。均应如所请。从之。　　

○调镶红旗汉军副都统马瑞图、为京口副都统。　　

○以奉恩辅国公如松、为宗人府左宗人。辅国公永璥、为右宗人。　　

