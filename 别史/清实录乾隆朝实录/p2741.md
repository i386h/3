<!-- { "loadSidebar": true } -->
○谕、海宁州石塘工程。所以保卫沿海城郭田庐。民生攸系。从前四次亲临。指授机宜。筑塘保护。连年潮汛安澜。各工俱为稳固。今朕巡幸浙江。入疆伊始。即亲往阅视。石塘工程。尚多完好。惟绕海宁城之鱼鳞石塘。内有工二十余丈。外系条石作墙。内填块石。历年久远。为潮汐冲刷。底桩霉朽。兼有裂缝蹲矬之处。又城东八里之将字号、至陈文港密字号。止有石塘工七段。约共长一百五六十丈。地当险要。塘身单薄。亦微有裂缝。此塘为全城保障。塘下坦水。所以捍护塘工。皆不可不豫为筹办。著将两处塘工。均改建鱼鳞石工。俾一律坚稳。并添建坦水。以垂永久。该督抚即派妥员、确勘估计具奏。又石塘迤上。前经筑有柴塘四千二百余丈。现尚完整。究不如石塘之巩固。虽老盐仓有不可下椿为石塘之处。经朕亲见。然不可下桩处。未必四千余丈皆然。朕于民瘼所系。从不惜帑省工。俾资保护。著该督抚、即将该工内柴塘、可以改建石塘之处。一并派委诚妥大员。据实逐段勘估。奏闻办理。如计今岁秋前可以办竣。即拨帑赶紧兴修。若秋间不能完竣。则竟俟秋后办理。该督抚其董率所属。悉心经画。以期工坚料实。无滥无浮。务期濒海群黎。永享安恬之福。以副朕先事豫筹至意　　

○定边左副将军巴图、参赞大臣车布登扎布、恒山保奏。据科布多地方、驻班扎萨克图汗齐旺巴勒斋部落、公职衔多岳特呈称、世受国恩。复蒙将革去之公职赏还。情愿在科布多驻班效力行走等语。科布多驻班。原系两部落轮差。非扎萨克图汗所应专驻。多岳特此请。不过希冀实授公爵。殊属取巧。断不可行。应加驳饬得旨、是。知道了　　

○以镶红旗汉军都统奎林、为乌噜木齐都统　　

○癸未。御书杭州风神庙扁曰、扬和底绩　　

○遣官祭禹陵、南镇之神　　

○遣官祭海潮神庙、江潮神庙。并唐臣钱镠祠、宋臣岳飞墓、明臣于谦墓、故大学士徐本、梁诗正、尚书徐潮等墓　　

○谕、前以庚子年为朕七旬万寿恐内外臣工。欲申祝嘏。屡经宣谕饬禁。此次南巡回銮后。一俟北郊礼成。即启程幸避暑山庄。各督抚等。皆不必前来称祝。更恐外省督抚。不能仰体朕怀。闻因七旬万寿。有取九九之义。购备贡品。夸方斗靡。甚至力有不逮。而随众效尤。勉为充数。尤属不必。各省督抚。身任封疆。惟当大法小廉。奉公勤职。副朕委任。本不当以进奉见长。著再传谕各督抚。今年八月庆辰。一切仍照常例。若借七旬万寿为名、多事繁文。以申媚兹之悃。不但为朕所不取。且现经降旨、令奏事处、届期遇有多进贡物者。一概不准接收。诸臣其善体朕意。毋得藉词请觐。致增烦费。转滋扰渎。将此通谕各督抚知之　　

○谕军机大臣曰、奎林、已授为乌噜木齐都统。伊抵任时。索诺木策凌、将诸事交代。即速驰驿来京。索诺木策凌接到此信。无庸疑惧。并非因伊办事不善。令其回京。朕欲授为将军。是以令奎林更换。著即传谕知之　　

○又谕曰、国泰自二月初六日、在顺河集送驾后。至今一月。未见有奏事之摺。袁守侗等在直隶。比山东较远。已经屡次奏报得雨。岂东省月余竟未得雨。亦无应行入告之件。现当农务方兴。地方情雨。朕深系念。前奎林自京驰至行在。始询悉山东得雨情形。业经传旨询问。何以国泰尚未奏及。且该省藩臬两司。今日俱有请安之摺。国泰何以转未具摺。伊为人素不若此。朕恐其体本瘦弱。近日或因卧疾。不能发摺。转为廑念。将此由四百里传谕问之。令其即行明晰覆奏。寻奏、臣自二月初六日以后。共奏事三次。请安三次。因差弁未妥。以致延误。得旨、总是汝误。何必巧言　　

○是日、驻跸杭州府行宫　　

○翼日如之　　

○甲申。上幸秋涛宫。阅水师　　

○祭先蚕之神。遣妃行礼　　

○以左都御史申保、为镶红旗汉军都统　　

○调护军统领永福、为右翼前锋统领　　

○乙酉。上阅兵　　

○谕、朕临莅浙江。所有该省办差各兵。业已加恩赏赉。其福建绿营兵丁。调至浙江。并著一体加恩赏给两月钱粮　　

○又谕、据三宝奏、上年福建省钦赐举人郭钟岳。年一百岁。又陈应腾、年八十八岁。宋耀、年八十五岁。该举人等情殷感激。现由福建来至浙省谢恩等语。郭钟岳等、以海隅寒畯。年臻大耋。兹因翠华南莅。远涉迎銮。著各赏御书墨刻。缎二匹。荷包一对。郭钟岳、寿跻百龄。尤为熙朝人瑞。著加恩赏给进士。以示优眷耆儒至意。　　

○谕军机大臣等、据李侍尧等奏、建水县属纳楼土司普济、主使吴义、谋死白易岩。陷害堂弟普清。且在省会地方、贮运重赀。潜图行贿。该建水令、竟毫无见闻。又称普清致死白易岩是实。其中不能保无彼此交结夤缘情事。请将土司普济、并建水县知县周恭先、均革职严讯等语。普济、周恭先、俱著革职。至此案犯证既众。疑窦多端。自应逐一究出实情。以成信谳。此旨到时。如和珅、喀宁阿、尚在云南省城。即提集人犯。会同舒常、严审定拟。如和珅等业已自滇起程。或提集人犯尚需时日。则和珅驰驿先回。喀宁阿留滇。同舒常审拟具奏。将此由六百里传谕知之　　

○以礼部左侍郎谢墉、为会试知贡举。礼部尚书德保、曹秀先、为正考官。兵部尚书周煌内阁学士胡高望、为副考官　　

○以兵部侍郎博清额、为理藩院尚书。内阁学士玛兴阿、为兵部侍郎。　　

○以正蓝旗蒙古副都统伍岱、为正白旗护军统领　　

○是日、驻跸圣因寺行宫至辛卯皆如之　　

○丙戌。赐扈从王公大臣等食　　

○以主事职衔诺穆亲、为镶白旗满洲副都统　　

○丁亥。祭先农之神。遣理郡王弘＜日为＞行礼　　

○谕、此次浙省办理差务。所用银两。内公捐养廉银五万四千五百两。著加恩于盐道库项银两内、照数赏给。毋庸扣捐养廉　　

○又谕、朕清跸时巡。临莅江浙。原因廑念河工海塘。亲临阅视。兼以省方问俗。顺时行庆。非为游观计也。前屡经降旨。所有经过地方。止须扫除跸路。一切供顿。毋庸踵事增华。令浙省仍有添建屋宇、点缀灯彩之事。兼多华缛。未免徒滋繁费。朕心实所不取。三宝、王亶望、均著传旨申饬。嗣后如再有似此过费者。朕必加以严谴。不能宽贷也　　

○又谕曰、浙江巡抚王亶望之母邓氏。年逾八秩。著加恩赏给御书扁额。并大缎二匹。貂皮四张　　

○谕军机大臣等、据阿桂奏称、自豫省来浙复命。经过淮徐一带。查看陶庄引河。两头已宽至九十丈。其中段仅宽六十余丈。河身虽已刷深。但水势被束。不能大畅。且将来伏秋大汛。水来猛骤。恐一时宣洩不及。若将河身通行开宽四十丈。俾一律深通。汛水便可畅注等语。所奏自属应行办理之事。现在已令阿桂前往该处。会同萨载查勘后。阿桂即行回京。据实面奏。萨载再来。如果应行办理。并速派委妥员。兴工挑挖。务于四月内、全行赶办完竣。约计朕回銮经过时。可以办得几成。并著萨载、据实覆奏。将此由五百里传谕萨载。并谕陈辉祖知之。寻萨载奏、江南黄河。较豫河本窄。自徐州起。已节节被束。不仅陶庄新河一段。然该处河身。现较初开时、冲刷宽深。即偶遇盛涨。而上游两岸。有毛城铺、苏家山、峰山闸、祥符闸。俱可分洩。不患壅遏。今议开宽。南岸逼近清口。惟北岸可以施工。但已届桃汛。必得宽留埂界拦御。臣即先筹度。俟阿桂到。会勘定议。得旨、是。不必自行回护。亦不必回护阿桂。汝二人皆晓事之人。总期于事有济可耳　　

○戊子。上以仪封河工合龙。命建碑于陶庄河神庙。御制记文曰。河之复也、以堤合龙。堤之合龙也、以天佑神助。然天之佑。广大精微。不可以一二事举。亦不可以一二日期。神之助。则有可以显示昭灵。事举日期者。此义已见于丁酉陶庄河神庙之文。而今复有显示昭灵。声应底绩之贶。是不可以不记。仪封决口之筑。移金门。开引河。历以年余。迄未成功。亦无别法。于旧冬仍为大开引河。图掣溜归壑之为。及今春二月。阿桂等始有十一日两坝自行合龙。随填压茭土。不逾数刻。金门立见断流。俟十分稳固。即驰报合龙之奏。未数日而合龙之奏果至。然所谓自行合龙之语。不解何谓。兹阿桂以善后大局已定。来行在复命。细问之。乃称二月十一日。仪封漫口未合龙以前。金门尚阔三丈。水深十一丈余。至午时、忽报顺黄南坝沉坠。惊往勘视。则南坝埽根。全势向北移走。陡与北坝接连。时金门水面。深止一二丈。尔时见机可乘。随将合龙秸料。赶紧填压。不三四刻。已见断流。而埽底亦无翻花过溜。若非南坝向北沉坠移走。则三丈口门。下埽合龙。非三两日不能完竣。今机缘巧合。因败为功。以两载之勤劬。收功片刻。实由至诚感召天和。河神默相。非人力所能到。更非在事诸臣所敢望云云。自前岁河决后。予无日不叩天祷神。冀速合龙。以佑苍生。昨初十日渡黄。于香棚、及陶庄河神庙。更益竭诚默吁。而十一日。遂有两坝自行合龙。黄流顺归故道之事。此岂非天佑神助。前记所谓适逢其时者欤。予非敢自诩诚之能感。若谓能感。则自前岁至今二月初十以前。岂诚之未至耶。而神之显示昭灵。实不可以不志。或谓陶庄在江南。仪封在河南。云一、则不可两处各有庙。云二、则此未必能及彼。夫一佛而千百亿化身。姑不必论。即苏东坡论韩昌黎、所谓如水之在地中。无往不在。昌黎不过文宗。尚能如是。而福国佑民之正神。顾当论其在此在彼。是一是二耶。及蒙庇荫。合答庥祉。予惟虔巩孜孜。日甚一日。永祈安澜之锡。仪封合龙处。已命建庙答贶。当别有记。而此陶庄。实予竭诚蒙佑之所。因命树碑纪实。亲书泐石。一如前建庙之例。时庚子岁暮春上浣之吉也　　

○己丑。谕、浙江进献诗册。考取一等之马履泰、沈扬、李彤、沈叔埏。著特赐举人。授为内阁中书。学习行走。与考取候补人员。挨次补用。其二等之吴纯等十三名。俱著赏缎二匹　　

○又谕、此次在净慈寺接驾之绅士万承式等十六员。均年过古稀。庞眉皓首。矍铄可嘉。著加恩各赏缎二匹。其老民内之鲁文元、章广奇。俱寿届期颐。尤为昇平人瑞。鲁文元、著赏缎四疋。章广奇、著赏缎三匹。郑华玉、亦年近九旬。著赏缎二匹。以示优赉。其王迪清等五名。著各赏缎一匹　　

○庚寅。孝贤皇后忌辰。上命皇十五子颙琰祭陵寝　　

