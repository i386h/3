<!-- { "loadSidebar": true } -->
○谕军机大臣等、据毕沅奏、广西省盘获柘城县纠众抢夺案内逸犯李有等三名。据供、于本年四月间。曾在新乡、尉氏等县。纠人抢夺。现委员密往该县境内细访。如李有等所供抢夺情事属实。即遵旨劾□□□□尔□。统俟广西省拏获各犯解到。严讯得实。从重按拟等语。本日又据浦霖奏、拏获张永一犯。据供、于四月二十六日在河南杨桥地方。与本处人杨先、山西阳城县人王卫。高平县人王福、到柘城县胡家庄。跟同王姓在扈家溜、王家集、抢劫。五月初三日。经官兵追拏。逃窜到湖南湘潭地方被拏。现飞咨河南省确查。以凭究办等语。柘城案内逸犯。经邻省先后拏获。且张永、又供有在扈家溜抢夺之事。亦未据毕沅奏及。可见豫省本年夏初。因年□山戊不□荒歉。饥民纠约抢夺。不止柘城一处。此时广西省所获李有等犯。自己解到。著传谕毕沅、即归于柘城案内审办。速行完结。仍究明启衅。根由。据实覆奏。如新乡、尉氏等县。果有匿报情弊。即遵前旨。另以别事将该员□□□□尔□劾。毋稍回护。至张永一犯。既经湖南省盘获。此等恶犯。业已供认抢夺属实。自应速行定罪。何必辗转详查。以致耽延时日。著传谕浦霖、即将张永一犯。迅速定拟具奏。止须行文豫省存案。毋庸再俟该省咨覆。始行办理也。至杨先、王卫、王福、三犯。曾否就获。作何审办。并著毕沅一并查明具奏。将此由四百里谕令毕沅、浦霖、知之。　　

○又谕。工部奏驳东省大挑运河工程。所估砂礓土方。与历次成案不符。驳令删减一摺。已依议行矣。摺内称历来挑挖运河成案。八闸以内。所估土方。俱系按照小砂礓例。估银一钱五分。并未开有大砂礓方价二钱之例。迺毓奇等奏称、八闸以内工程。尽系大砂礓。而萨载验收工程时奏称、或系淤土。或系大小砂礓。是该处挑挖工程。明有小砂礓土方。何以毓奇所奏。又尽系大砂礓。情形既有不同。即萨载所称有大小砂礓之处。亦与历次准销成案不符。且该督等奏称、大泛口内。缘山水涨发。挟沙入运停淤。亦应一律估挑。此等停淤。尤非砂石硬礓可比。何得亦照大砂礓之例开报。核计共多用银一万四百余两。恐工员有冒销情弊。著传谕兰第锡、明兴、确查八闸以内。及大泛口等处。挑挖工程情形。究系若何。详晰查明。并谕萨载、毓奇、一并据实覆奏。毋得稍存回护。工部摺。著钞寄阅看。　　

○山东巡抚明兴奏、东省峄县等九州县灾民。奉旨加赈两月。本折各半给发。除十一月先放折色外。十二月应赈本色米十四万余石。查各该处仓谷无多。应于截存漕米内支放。但思来春借粜兼行。需用正多。现在司库贮存买补亏空仓谷价银。请动支与漕粮各半兼放。得旨、事属可行。知道了。　　

○湖南巡抚浦霖奏、湖南坐落灾地兵丁。如提标、常德、岳州等营。业经奉旨酌借一月饷银。此外未经被灾营分。原不在应借之列。惟查抚标左右二营。澧州一营。长沙、辰州、二协。及镇筸镇标。或附近灾区。或地处苗疆。兵食维艰。请一体酌借一月饷银。于明□山戊不□月饷内。分三季扣还。得旨、如所请行。　　

○戊戌。上御抚辰殿。赐蒙古王公等食。　　

○军机大臣议准、察哈尔都统乌尔图纳逊奏称、独石口、千家店、二处。生齿日繁。所有孀妇孤子。及残废闲散等户。请照京城例。支给养赡。孤子至得差时。即将钱粮裁汰。从之。　　

○己亥。谕军机大臣等。据长清等奏。覆审敷伦泰等。□□□□尔□奏德全等、因买补倒毙马匹、动用马圈钱文、复向民人借钱抵项。扣饷偿利各款一摺。已批交该部议奏矣。此案前因敷伦泰等。原审未曾明晰。所拟罪名。亦多错谬。经刑部议驳。饬交该将军等另行详审。今该将军等查审案内情节。既将各该犯分别另行定拟。乃摺内止声明将从前失察之将军副都统等职名。查开咨部议处。而于现在敷伦泰等、原审有无错谬之处。并未声叙。殊属意存回护。除将长清等原摺。交部核议外。长清、永保、俱著传旨申饬。仍著据实覆奏。　　

○两江总督萨载、江南河道总督李奉翰等奏、查回空漕船。现已全出江口。三汊河迤下坝口。及黄河倒勾引渠。均行堵闭。将济运坝开宽二丈五尺。启放清水。俟扬州仪河水足。即将三沟闸南楼、二处坝门堵截。高堰志桩、水存四尺二寸。得旨、足资刷黄否。　　

○陕西巡抚永保奏、朝邑县护城堤工。经前任抚臣奏准。于环城三面筑堤一道。计长一千六百八十余丈。现在亲往履勘。应照原奏办理。惟所估堤身、顶高二丈。宽二丈五尺。底宽五丈。与河工二五收分之例不符。应改为顶高一丈二尺。宽二丈五尺。底宽八丈五尺。减高加厚。与原估土方。亦无增减。得旨、览奏俱悉。妥为之。摺内称、若于沿河筑堤。恐水势过紧。必致冲缺夺溜。批、所虑是。　　

○庚子。孝庄文皇后忌辰。遣官祭昭西陵。　　

○谕、据毓奇等奏、查明回空漕船。在江遭风情形一摺。内称旗丁王黄朋、许显仁、两船。已十年满运。例应给价成造。其余被风各船。皆历四五六七八运不等。应分别赔造。买补足运。但念该丁等遭风之后。未免拮据。请泒入灾减数内。令于下年派从容造补等语。此次回空漕船。渡江猝遇暴风。人力难施。以致碰损沉溺。瑶堪悯念。所有应赔船只。著加恩免其赔补。俱动官项成造。以恤丁力。至淹毙人口。前经降旨加倍赏恤。其例无赏恤之婢女火夫等七名口。亦著加恩照所请减半恤赏。　　

○又谕、所有各省城将军副都统等。每年俱轮班来京。若系将军一员。副都统二员之省分。每人相隔二年。轮班一次。若系将军一员。副都统一员之省分。二人即相隔一年。轮班一次。则限期急迫。自不免拮据。嗣后除将军一员。副都统二员之省分。仍著三员轮班来京外。若仅副都统一员者。仍照旧例。俟三年期满。来京一次。其余将军一员。副都统一员者。著将军来京后。相隔一年。再著副都统来京。副都统来京后。亦相隔一年。再著将军来京。将此通谕各省一体遵行。　　

○调吉林副都统伍灵阿、为齐齐哈尔副都统。以署镶黄旗蒙古副都统雅尔泰、为荆州左翼副都统。吉林总管索柱、为吉林副都统。　　

○辛丑。谕军机大臣等、据舒常奏、江西拨解湖北银六十万两。分起运送。有车夫孙家厚、装运二鞘、行至德化县。离城十五里。时已旁晚。孙家厚即将鞘车。推至空屋内。起意与寿州人马六贵等。劈开二鞘。窃银二千两。俵分逃逸。已将各犯拏获。并起出原银一千八百十两。请将疎防之巡检倪文焕革职等语。已批交该部矣。该犯等胆敢夥窃饷银。目无法纪。情节甚为可恶。著传谕何裕城、即将各该犯及押解兵役。严切究审。不必拘泥封篆。速行定据具奏。将此由五百里传谕何裕城、并谕舒常知之。　　

○又谕、据福康安奏称、遣往访拏燕起之萨尔察。现已回程。据称燕起逃往喀尔提金地方。复派和扎什、及伊喇斯拜等往拏等语。燕起乃无足轻重之物。然究系在逃罪犯。理宜捕缉。今福康安悉心筹画。复令那尔巴图。交各布鲁特部落协缉。不日自可就获。至所奏添驻兵丁。此刻似可不必。且俟明春雪融。燕起尚未拏获。即添派伊犁兵六百名。于四月前抵喀什噶尔驻劄。此际如有拏获燕起之信。即此六百名兵。亦可停其遣往。福康安起程后保成但遵奏定章程。妥协办理。　　

○是日起。上以□山戊不□暮祫祭太庙。斋戒三日。　　

○壬寅。谕、从前广东督抚、及粤海关监督。每年进呈贡品。俱令洋商采办物件。赔垫价值。积习相沿。商人遂形苦累。上年钦派尚书福康安前往查办。将巴延三等分别治罪。明降谕旨。严饬该督抚等嗣后不准呈进钟表洋货等物。并严禁地方官。向商人垫买物件。以杜弊端。今粤海关监督穆腾额奏称、该商等感戴恩施。代为呈贡物件。但粤省洋商。究非两淮可比。此次例进物件。业已到京。姑准留用外。嗣后不准该商等再行呈进贡物。俾商力益得宽裕。至粤海关监督。向不呈进贡物。自德魁、由如意馆出任监督备物呈进。李质颖等遂相沿办理。第念该监督。每年养廉不过二千五百两。办公及家用外。未必能多有余赀。不可与三处织造。及盐政、养廉丰厚者比。嗣后该监督。亦不准备物呈进。至该督抚及监督等。不得因洋商现已停止进贡。复藉端令其垫买物件。致滋扰累。以示朕体恤远商之至意。若日久废弛。故智复萌。必重治其罪。　　

○谕军机大臣等、现因粤海关监督穆腾额。代洋商呈进例贡。已明降谕旨。令其嗣后毋得再行呈进矣粤东洋商。非两淮可比。从前督抚监督。因购买物件。往往令该商等为之垫办。致有赔累。上年经钦差彻底清查后。将巴延三等分别治罪。并特降谕旨。令该督等毋许复行呈进钟表等物。正所以杜藉端派办之弊。现在该商等备进物件。亦经降旨停止。原为体恤洋商起见。但恐该督抚等。因商人停止进贡。仍私令购办物件。致滋扰累。尤不可不防其渐。著传谕富勒浑。务须严行饬禁、留心查察。毋得再踵前辙。如该督等阳奉阴违。经朕闻知。或别经发觉。必将该督等照巴延三等。加倍治罪。不能稍从宽贷也。至该省向有发价官办物件之事。目今内府所存钟表。及洋货等物。尽敷陈设备赏之用。若再为采办。徒然堆积日多。殊属无谓。并著该督等嗣后一并停止采办。其节省价银。逐渐累积。即可留供赈恤之费。易无用为有用。岂不甚善。设将来偶有需用之件。原可传令随时购买。于税项下开销也。除俟孙士毅、穆腾额、到京。面谕遵行外。将此传谕知之。　　

○癸卯。以□山戊不□暮祫祭。遣官祭太庙中殿、后殿。　　

○谕、据吴垣奏。湖北省现有展赈事宜。连前加赈。不敷银两。除动支正杂各款。分给各属外。尚不敷银一百六十三万两。请于邻省拨解。以备支放等语。湖北今□山戊不□被灾较重。赈恤银两不敷。自应早为筹备。著于浙江地丁拨银三十万两。两浙盐课拨银二十万两。湖南地丁拨银三十万两。长芦盐课拨银三十万两。浒墅关税拨银十万两。九江关税拨银四十三万两。共拨银一百六十三万两。该抚等各派委妥员。解交湖北。以备赈恤之用。该部即遵谕行。　　

○甲辰。祫祭太庙、上亲诣行礼、　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵、　　

○遣官祭孝贤皇后陵、端慧皇太子园寝。　　

○遣官祭太□山戊不□之神。　　

