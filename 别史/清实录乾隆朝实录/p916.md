<!-- { "loadSidebar": true } -->
○谕军机大臣等、阿思哈所奏、船户万令德、揽载盐船。行至江省地方。遭风淹没。溺毙唐伟侯一案。湖北抚臣唐绥祖、则称究出该犯于沿途偷卖盐觔。将唐伟俟闷禁船舱。放漏淹死。捏报失风情由。据将首犯万令德现解江省就质。但前此既经捏报失风。则万令德到江。自必坚称失风。以脱重罪。而地方官规避从前捏报失察处分。又何难令其坚称失风。以符原案。此等处阿思哈皆不可不知。应另行委员查办。不得仍令原问官承审。再唐绥祖与彭家屏、素不相合。或唐绥祖因事在江省。地方官不得辞咎。有意故重其辞。或彭家屏庇护属员。欲宽其处分。故为开脱。坐唐绥祖以罗织鍜炼之名。俱未可定。阿思哈甫莅江省。身在事外。著将此情节传谕知悉。令其秉公据实办理。寻奏、据湖北巡抚唐绥祖、将该犯万令德解到。臣另委员审讯。已据供盗卖引盐。谋溺唐伟侯致毙情由。但尚有同谋凶犯胡长子、胡老六、及夥犯等。均未弋获。查从前原报失风坏船。适值事在同时。是以借此装捏。希图漏网。除专差严缉逃犯外。合先奏闻。得旨。览。若果如此。则彭家屏将来有处分否乎。　　

○又谕、据巡抚阿思哈摺奏。二月上中二旬。各属雨水调匀。菜麦已经秀实。嗣于三月十四十五十九等日。甘霖普降。早田栽插及时。农民甚为欣庆。又称各属粮价。南昌等七府所属州县。间有稍增数分。一钱一二分。其余各郡。均与上月相同等语。春间雨泽既已沾足。粮价自必渐次平减。何以转有加增。由此度彼。则所报得雨情形。其中或不无粉饰。朕民依念切。望雨自殷。然封疆大吏。于地方雨雪粮价。自应据实入告。不得因仰慰朕怀。转致言过其实。阿思哈初任巡抚。尤当实心实力。不得稍存此见。至奏江省漕船。于鄱阳湖等处遭风。沈失米石一事。虽据称现在分别查办。但星子、彭泽、都昌、德化等处。尚非水势险恶。或系运丁水手。先时盗卖漕粮。遂以中途飘溺。冀图掩饰。亦未可定。并传谕阿思哈、令其悉心体究。据实具奏。寻奏、本年奏报三月分雨水情形。并附呈二月分粮价。维时高下田禾。实俱沾足。其各府州县具报得雨分寸。臣惟恐稍有粉饰。复查各营员汛弁所报。悉属相符。方敢入奏。至南昌等七府。所属州县。二月粮价。间有稍增之处。实缘青黄不接之际。收获需时。内有路通商贩之州县。市价略增。余俱平减。再江省漕船。于鄱阳湖等处遭风失米一案。臣已悉心根究。如有先时盗卖。中途捏饰等弊。即据实参追。得旨。览奏俱悉。　　

○庚寅。谕、前因甘省边防重地。令将各省提镇卓荐人员。来京引见时。询明熟悉边情。并愿往甘省效力者。声明请旨。发往补用。该部现在遵循办理。但思卓异人员。俱系现任。若调往甘省。一时骤难得缺。不无守候之艰。现在数年来。愿往者仅寥寥数人。况据伊等自称熟悉边情。亦未必遽可凭信。于边疆无所禆益。嗣后卓异人员来京。不必将熟悉边情。愿往甘省之处。再行询问。著传谕该部知之。　　

○又谕、据闽浙总督喀尔吉善、巡抚潘思榘奏称。乾隆十四年十一十二两月。内地出洋船只遭风。飘至琉球国者。先后共十船。该国王将船身坚固之林仕兴等六船。商人水手一百三十名。拨给桅木廪饩回籍。复将被水失舟之吴永盛、陈得昌等四船九十二名。给廪备舟。遣都通事阮超群等送回福建等语。琉球国中山王尚敬、素称恭顺。内地商船遭风。飘往该国。加意资送回籍。诚款可嘉。著赏赐该国王蟒缎二疋。闪缎二疋。锦二疋。彩缎四疋。以示嘉奖。其伴送之都通事阮超群、东观旭等。著该督抚优加赏赉。该部行文该国王知之。　　

○户部议准、调任云南巡抚图尔炳阿奏称。嗣后江浙等省。采买滇铜。均令该布政使给发印簿。饬令委员将沿途所用脚费银两。会同各地方官雇夫。登填印簿。俟运竣日。造册报销。倘有浮开情弊。及地方官不加确查盖印者参处。从之。　　

○兵部议准、广西巡抚舒辂奏称。梧州协桨船十二只。额兵三百九十三名。每船配兵二十六名。除养廉公费字识堆卡兵七十六名、暨防梧州府兵八十一名外。祇存操兵二百三十六名。且分防三十八汛。一汛之兵。不足敷一船之用。若将数汛拨齐。又必本汛空虚。查该营原有塘船二只。今以桨船改添三只。派给梧城河下二。三合嘴、白马、勒竹、三汛各一。配驾巡游。尚余桨船九只。估价充公。从之。　　

○补行广西省乾隆十三年大计。卓异官四员。不谨官五员。罢软官一员。年老官一员。才力不及官一员。浮躁官一员。分别升赏处分如例。　　

○予吕宋国在洋遭风难夷阿轮士等抚恤资送如例。　　

○辛卯。上诣畅春园、问皇太后安。　　

○以礼部郎中高景蕃、为云南乡试正考官。检讨陈桂洲、为副考官。以编修诸锦为贵州乡试正考官。司业温敏、为副考官。　　

○壬辰。谕、阿桂前因随往军营。以招摇致获重谴。经部议治罪监禁。朕特加恩宽宥。令伊父阿克敦约束教导。阿桂从前获罪。原因倚恃上司。尚非身犯赃私者比。伊向在司员中。办事犹知黾勉。且阿克敦仅此一子。今再行加恩。著仍在吏部员外郎上效力行走。俟有缺出题补。　　

○刑部奏。嗣后兵役人等。押解军流徒罪等犯。如违例雇替。托故潜回。或先后散行。止任一人押解。致疏脱者。照押解罪囚中途不觉失囚律。减囚罪二等问拟。从之。　　

○又奏、凡造卖贩赌具之犯。审明亲老丁单。初犯准留养。照例发遣记档。再犯概不准留养。从之。　　

○癸巳。安西提督永常奏。夷使尼玛、回至哈密。恳求变卖乏弱驼马。购买货物。总兵张世伟、恐坚拒启衅。悉准其请。奏入谕军机大臣等曰。此事尼玛固属卑鄙小见。而张世伟亦未免过于姑息。似此因循怯懦。将来或恐贻笑外夷。难令其弹压边境。伊前在西宁。办理餧驼一节。尚属尽心。或于内地营务相宜。已令其来京陛见。酌量另补。其员缺令吕瀚补授。此旨不必告知张世伟。俟吕瀚到镇。凡夷使分内应得些小利益之处。仍照常听其交易。若例外干求。当示之节制。以杜无厌之望。著传谕永常、可逐一详悉告知吕瀚。令其审度轻重。妥协办理。　　

○甲午。超勇襄亲王额驸策凌、柩至清河。上亲临奠酒。　　

○谕、据江宁将军保德等奏称。驻防满洲蒙古官员。请与在京满洲蒙古官员。一体补用绿营等语。各省设立驻防官兵。原以弹压地方。该将军大臣等。当思设立驻防本意。不时训练。务使骑射娴熟。武备整饬。乃从前有以各省驻防官兵子弟、奏请于驻防省分考试者。曾蒙皇考降旨训饬。是驻防人等子弟。尚不准归驻防省分考试。其官员又何得补用绿营乎。况在京旗员准补绿营者。特因人数众多。升途较少。且汉仗弓马。原可以表率绿营。是以通融办理。各省驻防人等。皆为数无几。既不比京师之多。且设有协领佐领防御等缺。升途并无壅滞。伊等果能奋勉。自可洊历升途。又何必照京师之例。以致多占绿营武弁升用之阶乎。看来保德等此奏。非为彼处官员升途起见。明系沽名钓誉。未悉设立驻防本意。甚属冒昧。保德等著交部严加察议具奏。寻议、江甯将军保德、副都统祁尔丹、富昌等。均照溺职例革职。得旨。保德不胜将军之任。著以副都统用。祁尔丹、富昌、俱著革职从宽留任。　　

