<!-- { "loadSidebar": true } -->
○谕军机大臣曰、福康安等奏、拏获形迹可疑之李亚安即李昌利。据供与洋盗往来熟识。并于赤岭地方。拏获夥盗梁章有、黄亚六、王才胜、郑之秀四名。又先后拏获卢亚四、何亚四、及莫亚九、蔡亚保、伍维莲等犯。俱令解省审办等语。崖州案内盗匪。经福康安等督率文武各员。实力躧缉。今先后拏获多人。严行审办。该地方官弁等、尚属认真。但所获俱系夥犯。其盗首未经就获。且洋面劫盗甚多。尚不止此一案。不可不竭力搜拏。务期全数弋获。以净根株。据匪犯李昌利供称、盗首何起文、蛋家二、现住安南农耐地方。与前奏关应华等所供相合。前经谕令福康安等、照会阮光平、严饬境内。将窜入安南盗犯。帮同搜捕。著再传谕、即详悉知会该国王。以盗首何起文、蛋家二等。因内地查拏紧急。窜往尔国。恐案内盗首及夥盗等。在尔国所辖地方。或掠尔国百姓。亦未可知。应令尔地方官严拏。以靖地方。该国王如能按名拏送。奏闻大皇帝。自必优加奖赏。即或该犯等在洋面奔窜无定。难于跟缉。亦当令所属严密搜查。驱向内地。以便官兵截拏。勿使在境内潜匿。致令劫掠滋事。于尔国商旅。亦多未便。如此明白宣示。该国王感激朕恩。自当严行饬属。协同搜捕也。　　

○又谕、据福康安奏、安南国王阮光平、回至义安。遴委陪臣。恭赍表函方物。于正月上浣。自义安起程。当移行陈用敷、暨驻关员弁、俟该陪臣到时。即启关验进。并派委员弁。妥行护送进京等语。阮光平回至本国。即派陪臣来京。恭进谢恩表函贡物。其恭顺感悦之忱。甚属可嘉。但该陪臣于正月上浣自义安起程。迩日已可进关。计算程期。到京未免太早。不值为彼一国使臣。办理宴赉。自应令安南使臣。于七月二十日以内抵热河。以便与各外藩一同与宴。著传谕陈用敷、于该陪臣等到关后。在粤西略为憩息。再行缓程前进。并知会沿途地方。按程缓行。约计七月二十边至热河。亦不为迟。并著该抚谕令该陪臣等、以镇南关距热河道里遥远。途中已交夏令。天气炎热。自当缓程行走。以示体恤。将此并谕福康安知之。　　

○又谕、据永保奏称、接到特成额具奏审讯萨迈林供词摺稿。将意见陈奏。保宁亦将奉到谕旨覆奏。此案特成额初奏到时。朕即将荒唐不可骤信之处。明白指出。屡次降旨矣。萨迈林必系额济勒地方、有其亲属。伊本有意逃往。因俄罗斯不用隔教之喇嘛。又恨土尔扈特。所以设此离间之计。令其持书遣回。俟将萨迈林解到。交军机大臣审讯。实情自露。至称哈萨克杭和卓阿布赉之子。被俄罗斯察罕汗召往。亦无关紧要。哈萨克善于图利。界于我国与俄罗斯之间。伊等恭顺于我。又惧俄罗斯。亦系必然之势。且今遣其子弟不时入觐。则其在察罕汗处。或自往。或贸易。均未可知。并非辅助俄罗斯以为质也。永保奏请访询。并请将拏萨迈林给与俄罗斯之哈萨克查办。亦似为特成额之言所动。此事竟宜镇静处之。至保宁奏称、科布多、塔尔巴哈台、一带台卡。增兵防守。所奏虽是。惟当严密防范。不可微露张皇。致使土尔扈特等疑惧。著传谕保宁、永保、令其熟商办理。　　

○户部议覆、四川总督鄂辉奏称、川省收买小钱改铸。嗣因呈缴甚多。局钱不敷发给。经前督臣孙士毅奏准、酌拨藩库银两垫发。目今局铸日多应须易银归款。但此项大钱。发给省城铺户。恐伊等见大钱充斥。势必擡高银价。于改铸成本。难免亏折。查上年署督臣保宁奏准、于附近水次各州县。加买贮谷五十万石。每石给银五钱五分。莫若将此改铸钱文。以九九易银之例。发交各州县为买谷之用。司库既免动支。即可归抵垫项。至各官养廉。亦请于本年二月起。酌半发给钱文。令各州县领回行用。庶钱价日平。盗铸不禁自绝。俟改铸全完。仍照旧例办理。应如所请。得旨、依议速行。　　

○以广西故都结土知州农世仰子恩注袭职。　　

○庚申。谕军机大臣等、据奎林等奏、拏获盗犯。并拒捕案内从犯。审明正法。及审讯械斗案犯。分别正法定拟各摺。已批交该部矣。台湾民风剽悍。纠众拒捕。目无法纪。械斗抢劫。视为故常。弊俗相沿。实堪痛恨。奎林等自到台湾以来。诘奸缉匪。诸事认真。遇有情节较重者。审明后无不立寘典刑。严示惩创。节次所办案件。均属可嘉。如此力加整顿。该处玩法积习。或可渐次挽回。一二十年以后。民气渐驯。各知警惧。不但壮年强悍之人。可消其桀骜之气。即幼穉者耳濡目染。长成后亦皆知畏法爱身。勉为良善。是在奎林等留心整饬。毋致久而生懈。自可收默化潜移之效也。将此传谕知之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十二



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。二月。辛酉。春分朝日于东郊。遣肃亲王永锡行礼。　　

○直隶总督梁肯堂奏、据永定河道详报、勘明坐落永清柳园隙地五十五顷三亩有奇。被水四分。例不成灾。应徵租银。请照例缓至本年麦后徵收。又坐落武清县范瓮口苇地三十八顷九十四亩有奇。成灾八分。照例蠲免十分之四。其余应徵租银。请分年带徵以纾民力。报闻。　　

○陕甘总督勒保疏报、乌鲁木齐济木萨县丞。安插民户垦田八顷四十亩。　　

○旌表守正被戕湖北谷城县民刘永照妻刘氏。　　

○壬戌。举行乾隆五十五年大计。直隶省、不谨官三员。罢软官一员。年老官十员。有疾官五员。才力不及官一员。奉天省、年老官一员。才力不及官一员。江西省、不谨官三员。罢软官一员。年老官九员。有疾官三员。才力不及官一员。浮躁官一员。河南省、不谨官一员。罢软官三员。年老官九员。有疾官二员。才力不及官二员。甘肃省、罢软官一员。年老官五员。有疾官一员。才力不及官三员。湖北省、不谨官一员。罢软官一员。年老官七员。有疾官四员。四川省、罢软官二员。年老官九员。有疾官二员。才力不及官二员。浮躁官一员。广东省、不谨官二员。罢软官二员。年老官一员。有疾官二员。才力不及官一员。浮躁官二员。云南省、年老官八员。才力不及官一员。贵州省、年老官二员。有疾官一员。才力不及官一员。浮躁官一员。江南河员、罢软官一员。才力不及官一员。河东河员、罢软官一员。年老官一员。分别处分如例。　　

○癸亥。谕曰、伍拉纳奏、海禄现在患病。难以速痊。请回旗调理等语。海禄著解任回旗调理。所遗福建陆路提督员缺。著哈当何调补。奎林、即著升授福建水师提督。闽省水师事务。台湾尤为紧要。奎林自任台湾总兵以来。于地方营伍。诘奸缉匪诸事。皆能实心整顿。该处玩法行凶积习。正可渐次挽回。且内地水师总兵。设有三员。而台湾止系一缺。责任更重。此时未便遽易生手。奎林、仍著兼管台湾总兵事务。每年或赴厦门一二次。查阅内地营伍。并著奎林自行酌量。往来两处。总须在台湾驻劄之日多。厦门驻劄之日少。方足以资整饬。至奎林驻劄台湾时。所有水师提督事务。著常泰兼署。其驻劄厦门时。台湾总兵印务。即著伍拉纳、奎林、于水师总兵内、择其熟谙海洋。精明强干者。酌委一员。奏请暂署。　　

○谕军机大臣等、据全德汇奏、上年销盐总数一摺。内称江西缺销官盐。虽祇七千八百二十五引。究于定额有亏。将来又恐致新旧递压。据护盐道恒宁禀称、竟有数日不销一引官盐者。该护道亲往隘口堵截闽私。始日渐销官引。其平日地方官、并不认真禁缉可知。现咨江西抚臣、再行严饬所属。实力缉私等语。江西省与浙江闽粤毗连。邻省私贩盐觔。潜往售卖。官引每不能畅销。前经降旨严饬。并令恒宁护理道篆。暂留一年。核其销数多寡以定功过。乃恒宁于所属地方。缉私怠玩。不能认真督饬。缺销官盐七千八百余引。新旧递压。仍恐不能年清年款。著传谕姚棻、就近督催恒宁、并通饬各该地方官、缉拏私贩。务使官引畅销。补足缺额数目。本年三月届满时。即行牵算销数具奏。将来此事。即交与姚棻、严查妥办。俟再满一年时。将该省通年销数。牵算多寡。如较额引稍有短少。即著据实严办。不得稍存徇隐。并著全德、随时查察核实具奏。倘该盐道仍有短缺捏报情弊。则惟该抚是问。以专责成。不得置身局外也。将此各谕令知之。　　

○又谕、据伍拉纳奏、署臬司王庆长、在泉州督缉。续获洋盗王笑、陈宝等、四十四名。分别斩枭充发一摺。已批交该部知道矣。又据片内奏称、王庆长驻劄泉州。督同文武拏获浙粤及本省各案首夥盗犯一百数十名。节次分别办理等语。此次缉拏洋盗。王庆长前赴泉州。率同文武各员。实力搜拏。节经拏获多犯。办理颇属认真。前据该督奏、王庆长亲赴同安。访获盗犯。业经降旨加恩。将王庆长赏给按察使职衔。以示奖励。但获犯既多。自非王庆长一人所能缉捕。所有帮同出力文武各官。亦应一体加以鼓励。著传谕伍拉纳。即询明王庆长、将随同该署司缉捕之文武员弁、最为出力奋勉者。开送职名。由该督咨部议叙。至此案盗犯。多系籍隶闽省。尚未全获。并著该督转饬王庆长。督率文武。趁此认真躧缉。务期搜捕净尽。以靖洋面而戢盗风。毋致稍有疎懈。　　

○又谕、前因汗山察罕乌苏地方。有俄罗斯属之乌梁海、偷越游牧。曾令保宁、恒瑞、伍弥乌逊等、酌量情形。会商妥办。今思此等乌梁海、来汗山等处游牧。已历多年。并未滋事。现既有喇嘛萨迈林讹言。莫若且置此事于不论。著传谕保宁、恒瑞、伍弥乌逊、本年且毋庸逐遣。俟此事已过。明春再行酌办。　　

