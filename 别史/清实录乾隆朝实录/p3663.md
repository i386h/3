<!-- { "loadSidebar": true } -->
○又谕曰、斐灵额奏筹办催趱粮船情形一摺。内称现在催出临清口各船连前共十六帮。闸河水势。尚敷浮送。又称卫河古浅处所。先令按段捞深。近因来源微弱。间需起剥。经河臣委员。于卫河上源。设法疏导。以资畅注等语。卫河古浅处所。既经按段挑捞。又于上源设法疏导。何以祝云栋又有节节浅阻至脱帮之奏。是斐灵额所奏。仍未明晰。至所称闸内行走各船。有可以并塘打放者。如遇两三帮跟接。即并作一塘打放。腾空塘面。俾后帮蝉联前进一节。所想虽好。但卫河船只。既因起剥行走阻滞。而后帮之船。复并塘打放。闸河恐致拥挤。亦不可不慎。昨已有旨。令李奉翰、福宁等。分投照料。著再传谕该督抚等。即遵照谕旨。悉行勘筹。将卫河水势。究在何处浅阻。现在曾否挑浚深通。以利重运。并闸河以内。后帮船只。是否可并塘打放。不至拥挤之处。各行查明。据实覆奏。勿再牵混。　　

○癸丑。谕曰、丰绅济伦、差使懒惰。不胜护军统领之任。所遗护军统领员缺。著德楞泰补授。　　

○谕军机大臣曰、苏宁阿奏、驰赴山东。查看甲马营一带水势。并现在筑坝蓄水。添雇拨船。挑挖淤浅。俾吃水过重之帮船。妥速北上一摺。所办尚好。又据祝云栋奏、镇江后帮。现已趱进一摺。脱帮之船。既已陆续前进。而河水又复增长。览奏略慰。惟所称翠华巡幸。未敢旷离职守。跪迎道左等语。已于摺内用朱笔点出。祝云栋甫经请训出京。伊系派令巡视漕务御史。并非地方官可比。即使河道无阻。尚当往来催趱。不应专在天津迎接。况临清甲马营一带。既有水浅脱帮之事。该御史一接禀报。尤当星赴帮同照料。何得尚以接驾为词。于摺内繁琐声叙。此皆书生拘泥之见。不达事务。实属非是。祝云栋著传旨申饬。此事节经降旨。谕令李奉翰、福宁等分投筹办。著传谕该督抚及巡漕御史等。即遵照谕旨。妥为办理。以期速漕利运。勿使再有耽延。致干咎戾。　　

○又谕曰、福宁奏查看卫河水深尺寸。粮船行走情形一摺。阅该抚所奏。现在临清以北。如甲马营古浅处所水深二尺八九寸。至三尺不等。是河水尚不至短缺。而官拨船之外。又有添雇民船。亦属足敷应用。福宁因甘霖未霈。风乾物燥。恐河水长落靡常。仍筹计捞浅束坝。以便重运遄行无阻。所办尚是。至所称此时先尽人力筹办。汶河之水。稍迟启放。以待江广重运。俾多蓄一分。将来受一分之益等语。所想更是。江广粮艘。船身本重。目下水势既已疏通。镇江帮船又陆续开行。若复将汶水启放。将来江广重运抵境。转无以藉资浮送。自当暂为储蓄。以备接济。看来此事。竟系祝云栋虑及漕船入直隶境后。或有浅阻迟延。故为此奏。豫占地步。又见斐灵额近在山东。尚未奏闻。该御史具摺在前。为先发制人之计。并可以借此见长。大约不出乎此。但朕办理庶务。从无成见。李奉翰已据奏报起程。计目下早驰抵该处。著传谕该督等。即将祝云栋前奏。是否如朕所指各情节之处。就近查明。秉公具奏。毋稍回护迁就。寻奏、查山东直隶。虽分两省。而长河一律。其深浅情形。不相上下。每年春夏之交。卫河水热微弱。捞浅起剥。事所常有。该御史祝云栋所奏。既称诚恐帮弁藉词支饰。是本未曾深信。而又不即为查实。遽行入告。似此豫占地步。先发制人。以见已长之处。实不能稍为回护迁就。得旨、览。汝等亦宜认真妥办。　　

○又谕、京城旬余以来。未据奏报得雨。朕跸路所经。惟十七日晚间。在赵北口得雨二寸。十八日复在泰堡庄得雨寸许。前后共计三寸。而每日俱有大风。土脉尚不能滋润。天津地方。虽亦于十七八两日陆续得雨一二寸。连日以来。风势较大。仍形乾燥。看来京城及近畿一带。俱未免情殷望泽。四月初旬。即届雩祭。著传谕八阿哥、阿桂、如雩祭以前得雨则已。如逾时尚未得雨。即于觉生寺、黑龙潭、两处设坛。令僧道分投唪经。虔诚祈祷。仍著皇子皇孙等、轮往拈香。以期甘霖速霈。所有应办设坛等事交金简、伊龄阿、照例办理。　　

○甲寅。谕、此次巡幸天津。直隶及各省士子。迎銮献赋。因令分别考试。所有考取一等之浙江举人姚文田。著赏给内阁中书。与考取候补人员。挨次补用。其考取二等之江苏生员汪廷楷。浙江举人周嘉猷。江苏生员袁廷极。顺天生员黄焜望。顺天举人俞恒涣。俱著各赏缎二匹。其八十三岁完卷之山西生员范大龄。亦著赏缎一匹。银牌二面。至不完卷并钞袭诗句之湖北贡生吴焕章。著即斥革。以示寿考作人。惩劝儒林至意。　　

○谕军机大臣等、据特克慎奏、防范郭罗克番子等驻守卡座官兵。应行更换等语。黄河两岸。设立卡座。防范郭罗克及番子等。更换兵丁时。虽应照例交该扎萨克等办理。然察核马匹军器等事。亦不可独恃蒙古。著传谕特克慎、嗣后每年更换兵丁时。或春或秋。亲往查勘一次。又称彻回添设防范郭密等处番人卡座兵丁。所奏亦不明晰。此项卡座。于冰冻后添设兵丁。原专为防范郭密番人等偷渡窃掠。但冰融后。或亦不免有偷渡盗窃等事。须不时巡查。著传谕特克慎、此项兵丁。即冰融后。亦无庸彻回。　　

○刑部奏、高文名、高文才、共殴兄致死。应按律拟斩立决。得旨、此案高文名、高文才、因兄高文聪借钱未允。寻衅殴打。高文才一时情急。夺取木棍。殴伤高文聪左膝等处。并不致命。而高文名帮助回殴。伤及偏左额颅。以致殒命。高文名依拟即行处斩。高文才情节。究与高文名有间。且朕不忍因一兄而致立决二弟。高文才著改应斩监候。秋后处决。入于本年秋审情实。　　

○乙卯。谕军机大臣等、前将巴里木达之索伦部落领队大臣员缺。补放和舜额。和舜额、系和起之子和隆武之弟。恐不知索伦部落情性。著传谕保宁、和舜额到伊犁时。若与索伦部落相宜。即令伊管理索伦部落。如不相宜。保宁酌量由彼处令队大臣内更调一员。和舜额著令在保宁附近处。管理领队大臣事务。　　

○丙辰。谕军机大臣曰、李奉翰等奏、镇江各帮船已跟接前进。但河路较长。水势长消靡定。李奉翰拟在临清境内。卫河古浅处所。往来筹办。福宁拟在武城甲马营一带料理。斐灵额在闸河以内。上下照料。祝云栋在郑家口一带。苏宁阿在安陵一带。分投办理等语。览奏略慰。运河道路绵长。必须分投照料。该督抚御史等、按段驻劄。节节有人经理。所办尚好。但当实力妥办。以期漕艘衔尾遄行。不可仅托诸空言。临期仍致贻误。现在重运陆续北上。甘霖未降。河水恐有消落。李奉翰等、务宜随时熟筹。总俟河水充裕。粮船过竣后。方可各回本任。福宁亦即回省。不必因前经允准陛见。又复拘泥。奏请来京。倘该督抚等、并不认真筹画。惟以一奏了事。再致漕船脱帮。将来查明何处浅阻。惟该处驻劄督办之员是问。将此传谕李奉翰、福宁、并谕斐灵额等知之。　　

○旌表守正捐躯河南汝阳县民杨存立妻姜氏。　　

○是月。浙江巡抚觉罗吉庆奏、浙江沿海沙地。坍涨靡常。奸民争讼不已。现查有陆凯等二十四案。计地十三万三千亩零。或罩升多亩。或藉词妄占。均属不安本分之徒。且若辈每岁勒租。佃户多致受累。此项地亩。应照例入官。仍给原佃种作。按则纳课。民地归县徵收。灶地归场徵解。册报充公。嗣后有续涨新沙。即照此次章程办理。倘有仍前争控罩升霸占滋事者。即照强占官民山场律。杖一百流三千里。以昭炯戒。得旨、严明妥实勉为之。　　

○陕甘总督勒保奏、据兰州、巩昌、平凉、庆阳、甘州、凉州、宁夏、西宁等府属。暨秦州、阶州、泾州等直隶州所属禀报。于三月初三、四、五等日。各得雨自四五寸至深透不等。嗣又据各属具报。于初十、十一、十二等日。复连得透雨。现在豆麦长发。民情宁谧。得旨、欣慰览之。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百四十九


大清高宗法天隆运至诚先觉体元立极敷文奋武孝慈神圣纯皇帝实录卷之一千四百五十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十九年。甲寅。夏四月。丁巳朔。享太庙遣豫亲王裕丰、恭代行礼。　　

○谕、长芦山东盐务。商本素非饶裕。节经加恩调剂。以纾商力。今翠华临莅天津。芦东各商。俱情殷瞻就。踊跃欢忭。具见悃忱。自宜特沛恩膏。以敷恺泽。所有长芦山东未完六限三限缓徵、及带徵五限川饷。并本年应完正余引票课银三百八十八万余两。著再加恩于各原限届满奏销后起限。统行接展三年。分年带徵。俾商力益臻饶裕以示朕行庆施恩。有加无已至意该部即遵谕行。　　

○谕军机大臣曰、刘秉恬奏、粮船到通五日一奏。将比较上年迟早之处。夹单声明。惟查南粮各帮先后次序。年年更换。若以帮名比较迟早。未足以昭平允。嗣后请以本年之第几帮。与上年之第几帮。比较迟早较为切当等语。各省粮船到通。每年排列原无一定若必按本年某帮到通日期。与上年之某帮到通。比较迟早。设如上年出运之淮安二帮。本年并未出运。又将凭何比较。如此办法。岂不太拘泥乎。著传谕仓场侍郎、此后具奏。竟应按到通帮之次序。比较迟早上年到通帮之次序。按次而稽。自可一目了然自不必拘泥向例。或致前后牵混也。　　

○是日。驻跸桐柏村行宫。　　

○戊午。谕军机大臣曰、哈当阿等奏、审明因奸谋死本夫之郑月娘、张荣、恭请王命。分别凌迟斩决一摺。所办殊属错误。前因台湾民情强悍。又值林爽文滋事之后地方亟须整饬。是以令将续获会匪林爽文余党及抢劫械斗案情重大各要犯从严速办。以示惩创而靖海疆。今郑月娘张荣二犯。虽属法无可贷。但因奸谋死本夫之案。何省无之。若此等寻常案件。亦一律恭请王命。尚有何案应行按例请旨定夺耶。外省办事。非失之不及即失之太过。哈当阿等办理此案。殊属矫枉过正。著传谕该提督等、嗣后务宜斟酌案情轻重。分别办理。毋得概请王命。致失情法之平。　　

