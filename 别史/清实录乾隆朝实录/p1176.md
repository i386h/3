<!-- { "loadSidebar": true } -->
○谕军机大臣等、据萨喇勒等奏称、沿途驿站。竟有无马者。其有马之驿。又必越至七八站。始能更换数匹。虽尽弃行装。尚不能日行三百里等语。西路用兵之时。驿站最关紧要。而沿途情形如此。岂从前屡经筹办。不过托之空言耶。况永常萨喇勒等。驰驿前往西路。兵部早已先行知会。其需用马匹。尽可克期豫备。随到随换。今观其周章贻误。竟若全未料理者。该署督刘统勋、巡抚陈宏谋、不知所司何事。著传旨严行申饬。其萨喇勒经过各驿。并著逐一查明。何处无马。何处短少。据实参处。至萨喇勒奏内。又称因接到趱前进兵谕旨。永常恐一同行走。马匹不敷。遂先往肃州等语。此又永常糊涂之处。且永常又从无一摺奏闻。萨喇勒、扎拉丰阿等。皆系派令带兵、先进略地之人。自应一同行走。即因驿马不敷。亦当尽萨喇勒等、先行方是。永常现系陕甘总督。尚可饬属催调。趱行前进。若总督乘马先往。而令伊等数蒙古大臣在后。其呼应自属不灵矣。驿站马匹短少。自属刘统勋等之办理不善。而永常亦复不知缓急轻重。著一并严行申饬。　　

○又谕、从前因恐达瓦齐为哈萨克兵所获。或为巴特玛车凌擒缚。是以屡降谕旨。令勿论何路之兵先至。即行相机前进。不必两路会合。今阿睦尔撒纳奏到。恐西路先到。北路不能会齐。不无孤军深入之虞。朕思用兵自宜计出万全。著将阿睦尔撒纳原奏、钞寄萨喇勒。令其仍遵原定二月二十八日起程。不必拘泥前旨。俟到额林哈毕尔噶。候北路信息。再同至博罗塔拉。会同前进伊犁。其如何通信会合之处。速即奏报。再阿睦尔撒纳此奏。能合机宜与否。伊若有所见。亦即速行奏闻。　　

○命刑部右侍郎书山、署理工部右侍郎。镶蓝旗蒙古副都统德禄、署理刑部右侍郎。以工部尚书哈达哈、工部右侍郎吴达善奉差也。　　

○戊申。祭大社大稷。上亲诣行礼。　　

○诣畅春园、问皇太后安。　　

○幸圆明园。　　

○谕军机大臣等、据刘统勋等奏、官兵口粮。酌议自行裹带四十日。官为驮运八十日。其在途行走。军营驻劄。所需口粮。另自哈密运往核给等语。官兵给与驼只。即为伊等裹带口粮之用。若仍官运。何名裹带。又何用给与驼只耶。刘统勋所奏。仍系军行粮随。从前岳钟琪等所办旧例。全不合此次机宜。已于前奏降旨训谕。该协督等尚未奉到。是以仍有此奏耳。现在北路办理。俱系兵丁自行裹带。西路自应画一。但恐西路、伊等业已传知先到之兵。应令详悉晓谕伊等错办之故。一遵北路成例办理。至官兵一抵巴里坤。即行进发。设或稍有停待。无过数日。并非久驻。刘统勋等摺内所称军营驻劄口粮。亦毋庸另行筹办。可并传谕知之。　　

○己酉。谕曰。山东巡抚郭一裕。甄别保送之候补守备孔毓洸。看来人甚平常。不堪留部即用。三年甄别之例。原为疏通俸满千总一途。必须人才出众。弓马娴熟。方可送部引见。若以寻常之员。遽行保送。日渐滋多。转致壅滞。殊非慎重甄别之道。可传谕各该督抚知之。　　

○御史钱士云奏、巡幸之期。王大臣验看月选官。不必更调。得旨。所奏是。然犹有未尽。更调何不可。然一月之中。少不过一二。多不过三五。此数缺。即迟待数月。亦不致费事。嗣后更调仍许。但留至朕回銮引见。如是则与该御史所奏。并行不悖矣。但调简缺者。多远省之人。钱士云、云南人也。故有此论。若果有其事。何不指参。然其言自属可行。故并谕及。　　

○又奏、请变通外省坐补原缺之例。谕、外省病痊起复。坐补原缺之员。皆经该部带领引见。其人才稍优者。朕无不降旨。交各省督抚题补。或交部即用。至降旨令其照例坐补者。俱属才具中平。第年未衰迈。又非有过愆。是以不忍即加摈弃。令补原缺。或可冀其驾轻就熟。黾勉供职耳。此系数年以来办理之大概。并未尝令出众之才。听其坐老需次也。今御史钱士云、欲于引见后。变通成例。发省委用。此该御史未知朕因材甄录之本意。所奏不必行。但此等照例坐补之人。大率边省居多。若钱士云因有同乡故旧。现在坐补。而为此奏。是有心市德桑梓。假建言为徇庇之地。其风断不可开。钱士云即应交部议处矣。若钱士云另摺所奏调缺一事。朕见有可行处。不以人废言。即已批准。其现今坐补原缺之人。该部查明具奏。再行降旨。　　

○以故奉恩辅国公诚保之子庆春、袭爵。　　

○署山东巡抚郭一裕疏报、乾隆十八年分、各属开垦旱田三百六十六顷二十四亩九分有奇。水田十五顷十一亩有奇。分别升科。　　

○蠲除安徽东流县。雍正五年、被水冲坍田地、三顷十二亩有奇额赋。　　

○庚戌。谕曰。原任四川提督岳钟琪。于皇考时。宣力西陲。勤劳颇著。即如逆犯曾静遣张熙、投递逆书一事。岳钟琪与之设誓。诱令供出实在姓名。即行参奏。居心甚为诚实。其在西路军营时。骄纵狂妄。于办理军务。亦多错谬。然核其功罪。自不相掩。至金川之役。用为提督。虽彼时番奠有效顺之意。而岳钟琪能深入番巢。住宿碉寨。晓以顺逆。示以不疑。亦其忠信素著所致。是以加恩特于本身授为威信公爵。今伊已身故。虽公爵不应世袭。而其子孙竟无一世职。朕甚悯焉。岳钟琪、著赏给一等轻车都尉。令其子孙世袭罔替。以示朕追念旧勋之至意。该部即行文该督黄廷桂。俟伊子孙服阕时。给咨送部引见。　　

○谕军机大臣等、高斌、张师载、贻误河工。所有应赔帑项。历时已久。目下已当全完。在高斌年已衰老。伊在河工。偾事获罪。若应赔之项未完。即欲希冀邀恩。无此政体。不若早完亏项。朕尚可酌量加恩。养其余年。此朕曲意矜全。特为谕及。即高斌自为谋。亦宜以早完为得计也。至张师载亦当速清亏项。赎愆归里。现在河工。岂少伊二人料理。而迁延久住何为者耶。况此项应赔银两。已查明著落何煟李宏分赔。则伊二人应赔之数。已为轻减。尤当速为完缴以清公帑。可传谕尹继善、令查明伊等应完几何。现在已完及几分。即行具奏。并将此旨详悉谕令高斌、张师载、知之。　　

○又谕曰。陈宏谋奏、索伦兵丁内。现有患病及出痘之人。从前派索伦兵丁。原令该将军将已经出痘者。派往。今在途又有出痘之人。或系内地气候使然。否则兵丁等情愿前往。不复虑及。或冀年长未必出痘耳。此非他病可比。即护送行走。亦恐传染。究非所宜。至因痘重而留于所在地方调治者。若系其痊愈时。附入后队前往。度亦不能责其劳苦出力。现在各路官兵克期齐集。固不需此数人也。著传谕陈宏谋及沿途督抚等。如兵丁中有出痘者。俱即留于各该处上紧调治。俟其痊愈时。资送来京。交与兵部送回。其现在业经护送前进者。亦即一体留养。毋令力疾行走。如有因疾身故者。亦加恩料理遗骼。令归故土。以副朕体恤士卒之至意。　　

○辛亥。上诣畅春园、问皇太后安。　　

○旌表守正捐躯之河南襄城县民韩春妻刘氏。　　

○壬子。谕军机大臣等、朕于阿克珠勒等入觐。已授为总管等职。又命玛木特兼管包沁。因彼系准噶尔旧人现授为内大臣。令彼监收包沁人等贡赋。转行交纳。并管理一切事务。非谓令伊管辖。便系属下为伊纳贡也。前已谕知班第等。今阿睦尔撒纳奏称、将包沁之得木齐、与扎哈沁之得木齐。调遣安置之处。虽百端开示。不免疑惧。看来包沁人风教各异若令别部人兼管。或转无益。著班第等。晓谕包沁人等。伊等若愿移驻西路。与吐鲁番回子同住。则既离北路。既无庸玛木特兼管。今西路额敏和卓之回子。亦移至吐鲁番。即著额敏和卓。兼管亦可。倘愿居旧处。则仍令玛木特兼管。阿睦尔撒纳既熟悉包沁人情。可同班第详细商酌妥办。　　

○癸丑。朝日于东郊。遣顺承郡王泰斐英阿行礼。　　

○吏部查奏各省病痊起复坐补原缺人员。得旨、据吏部查奏到部坐补原缺者。现在止有五人。此内有缘事捐复三人。原不在例。其实因病痊赴部引见降旨照例坐补原缺。不过冷蔚、宋范勋、二员而已。可见朕数年以来。引见此等人员办理之大概矣。即按例铨补。亦并无壅滞多人。何须变通成例。钱士云所奏。究属挟何意见耶。此内虽无滇省之人是否有与伊同年交好者著钱士云明白回奏。　　

○又议准湖北巡抚张若震奏、郧阳监狱独归知府经管。与各府体制不宜应照施南府例。令经历兼管。安陆府虽系照磨兼管。而印内未经镌明。应将安陆府照磨、郧阳府经历、印信内。均添兼管司狱字样。从之。　　

○工部议准、江南河道总督尹继善疏称、灵璧县境内。北乡黄泥沟、渔沟、杨家洼、拖尾等河。积年淤垫。水不畅流。兼之上年黄水冲漫水退沙停。间段阻塞。并应挑浚。从之。　　

○转兵部右侍郎于敏中、为左侍郎。以内阁学士李清芳、为兵部右侍郎。　　

○以广西按察使杨廷璋、为湖南布政使。　　

○甲寅。遣官祭先医之神。　　

○上诣畅春园、问皇太后安。　　

○还宫。　　

○皇后千秋令节。停止行礼筵宴。　　

○谕曰。八旗满洲世仆。考试汉文。祇缘伊等在京。相沿日久。是以未经停止。然多至两误。罕有成功。且一染汉习。反弃旧风。朕深恶之。屡经降旨训诫。其东三省之新满洲乌拉齐等。尤非在京满洲可比。自应娴习骑射清语。以备任用。若居京日久。亦习汉文考试。势必歧误而成无用之材。况果能将技艺骑射学成。可当一切差使。承受国恩。非必考试始能为官也。著将东三省之新满洲乌拉齐等。考试汉文。永行停止。俾其专心旧业。方有裨益。再从前拣选赞礼郎。新满洲乌拉齐向不与选。今于清语既娴。音韵又好。挑选尚属相宜。著将伊等一体入选。　　

○谕军机大臣等、班第等奏、达什敦多布等。于哨探兵起程前二三日前往。甚属妥协。但达什敦多布、起程太早。则大兵不能接续。未为尽善。倘其相隔甚近。则两队竟为一队。亦恐无益。著达什敦多布等。必在阿睦尔撒纳等前期三四日起程为善。可即传谕班第阿睦尔撒纳等知之。　　

○又谕曰。朕前命达什敦多布先往之旨。原令阿睦尔撒纳速即回奏。乃阿睦尔撒纳于二十二日接谕。而二十三日奏事。竟未言及。至二十四日。班第到军营。始行具奏。或阿睦尔撒纳不愿达什敦多布前往。故稍为徘徊。俟班第到时。方定主见。抑或更有他故。著班第密行具奏　　

