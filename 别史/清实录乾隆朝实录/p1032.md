<!-- { "loadSidebar": true } -->
○乙亥。谕军机大臣等、湖广罗田县奸民马朝柱。于江南英山、霍山、连界之天堂寨。聚众为匪一案。已据湖广总督永常、亲往搜捕。党羽就擒。居民宁谧。惟首犯马朝柱、尚在脱逃。江楚两省督抚俱经密咨邻壤。通行缉捕。向来要犯一入通缉。地方官率以虚文了事。并不实力查拏。悬案任其久稽。惟于岁终、出具境内并无该犯踪迹印结而已此案非寻常可比。马朝柱乃系为首倡逆聚众谋叛要犯。幸而及早败露未致骚动地方。假使稍迟。虽万无能为而煽惑益众。无知愚民。受其陷害。附近村众。罹其荼毒。将不可言矣。该犯既经兔脱。不在本境。即在邻封。或奔窜。或潜藏。非此即彼。果能实力搜查。逃将焉往。惟视之膜外。则终无获理耳。马朝柱必不可令其漏网。著传谕各省督抚。能将该犯弋获则为有功。若获自他省。凡经过地方。未经盘诘得实者。必当查明治罪。毋谓朕之不戒也。各宜勉之、慎之。　　

○调广东左翼总兵陈魁、为江南狼山镇总兵。以广东琼州协副将魏宗圣、为左翼总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百十四

大清高宗法天隆运至诚先觉体元立极敷文奋武孝慈神圣纯皇帝实录卷之四百十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十七年。壬申。五月。丙子。谕军机大臣等、前因长芦鹾务废弛。是以将吉庆调往天津。伊自莅任以来。已及数月。并未见有实力整顿之处。惟昨所奏地方官督销盐引考成一摺。为盐政应办之事耳。即如上年。高恒曾奏长芦商力窘乏。告运艰难。请将十六年分、秋冬二季引课。及带徵十五年分、缓徵引课。分作十年带徵。以为不如是。则下年必致误课。此事必不可行。经部议驳。朕特加恩准。将十五年缓徵引课。分作三年徵收。以纾商力。不知今年何以不致误课。抑高恒原系过甚之词耶。否则近日各商应益难办理矣。此处皆朕所以用吉庆代高恒之本意。亦曾屡次面谕。而伊均未奏及。看来吉庆自调任天津。颇不如在两淮时之勇往任事。伊系内府世仆。随地皆可出力报效。若稍存意见。甚属卑鄙。非所以承受朕恩也。可传谕吉庆知之。嗣后诸事务宜留心经理。并将长芦近日实在情形。逐一详悉奏闻。寻奏、蒙恩调任以来。见长芦盐法废弛。商力穷困。灶户艰难。无日不以整饬为念。如课运以场灶为本。现紧督晒煎。毋误商运。秤则照部颁更置。缉私为疏引要务。严定赏罚。鼓励兵丁。大夥枭贩。法有必惩。情罪轻者。酌定章程。俾有司得所遵守。至商力既乏。凡可节省。虽丝粟之微。亦必严禁。其长芦岁课五十余万。现设法督劝。尚未全完。大约本年奏限。可以无误。嗣应作何调剂。已饬运司查案筹奏。得旨、恐汝仍属口是而心非。有则改之。无则加勉。以观后效。　　

○直隶总督方观承奏、四月底。东光、武清、等二十九州县蝻孽情形。业经奏闻外。自五月初旬以来。续报者、又有通州、固安、新城、安肃、望都、博野、清丰、成安、衡水、等九州县。或现在扑捕。或扑尽复生。查武清县知县沈守敬。当蝻子初生时。既不早报。以致长生翅牙。又不紧扑净尽。实属奉行不力。昏愦无能。现与府尹胡宝瑔会桑示儆外。并加意察查。不稍徇庇。得旨、似此必俟朕训而后查参。则总督所司何事。究之怨归于朕。而感则在督抚。然督抚用此计而得益者。正不多见也。慎之、戒之。在汝不当出此。又谕军机大臣等、顺天等处捕蝗一事。前经申饬方观承、胡宝瑔等。今据方观承奏称、武清县知县沈守敬。奉行不力。昏愦无能等语。意欲以沈守敬一人塞责。仍不免存心姑息。方观承近来此等处。颇不如前。已于摺内批示。仍著传旨申饬。　　

○谕曰、胡宝瑔亲赴武清等处捕蝻本无可申饬。因降旨申饬方观承。恐该督以相形致隙。是以一并写入。已于摺内批示。但今所奏州县勤惰应俟该督查明参奏。则所见未是。直隶州县不在顺天属者。应听该督查参至顺天所辖州县则府尹自应会参。且该府尹现已身历其境。所见尤为亲切。不当专听之督臣也。捕扑所至。不无践躏。于麦收将无少损乎。麦秋据称丰稔其所入足补所损否乎。即行据实奏闻。寻奏查生蝻多系厂甸不耕之土。其出麦田者。捕法以帚微鬨。驱埋壕内。俱严饬不许伤稼。闲有一二围搜多处。仅折少许。不可以分数计。若论丰收所入。何啻数倍现因文安霸州永清、固安、等处。又报萌动。尚须数日竣事回京。得旨、不必以回京为急。勉力查捕。务以净尽为要。今命方观承往大名一带查勘。天、河、一带。虽非汝所属。然汝为侍郎。今特旨命汝兼督。汝其勉之。　　

○又谕、据顺天等处捕蝗一事。前经传旨申饬方观承、胡宝瑔等。今据方观承奏称、武清县知县沈守敬、奉行不力。昏愦无能等语。意欲以沈守敬一人塞责仍不免存心姑息。方观承近来此等处。颇不如前已于摺内批示。仍著传旨申饬。蝗虫本属湿生化生之类。滨河沮洳最易萌生。再直属大名等处。上年曾遭黄河泛涨该督前奏内有大名东明、南乐长垣等处蝻子。当下搜捕等语该处离京离省。俱属辽远该督尤当加意严查。不可疎忽。所有各属捕蝗情形。著即速查明详悉具奏。　　

○又谕近据直隶总督方观承奏到、各属蝗蝻萌动。现经胡宝瑔亲赴武清等处扑捕。而与山东连界之盐、庆、等处。均有蝻子。大抵蝗蝻本属湿生化生之物。水滨沮洳。鱼鱼□段微卵。入土即皆变蝗。上年豫省黄河泛溢。濒河州县均被漫浸。深恐水族遗卵变蝗。且毗近豫省之东明、长垣、等处。俱称有蝻。而豫省并未奏及。著传询蒋炳。曾否切实详查。伊前在顺天府尹内。曾令亲赴所属扑捕。是所身历者。如州县有心讳饰。而蒋炳但据详报。草率了事。将来或致有损田禾。别经查出。惟蒋炳是问。寻奏、臣抵豫后。接见属员。即嘱留心稽察。一有蝗蝻生发。及早扑除。勿因循讳饰。致干参处。四月中、据卫辉属之汲县。彰德属之浚、滑、内黄、等县。报蝻子萌生。随饬员弁。即时扑灭。兹于本月。据内黄具报。有蝗蝻生发。伏思彰、卫、贴近直属。时方盛夏。余孽易萌。即星驰直豫交界处。不分疆域。亲自督捕。并查从前生蝻各县。果否扑除净尽。如草率了事。即行严参。得旨、大凡离京远一分之省。即多一分粉饰。但汝不应出此。其有捕蝗不力之州县。必应参处。不可姑息取名。何不忍于一二无能为之劣员。而忍于数千万之百姓耶。　　

○丁丑。上御勤政殿听政。　　

○谕军机大臣等、江南、江西、两省。办理传钞伪稿各案。已追出报房章锦等犯。似为近可根寻。前据该督奏称、顾章周伪稿。供系周麻子、从凌祖耀处携来。转给章锦。及讯周麻子等。俱矢口不承。现饬详悉审究等语。当经传谕该督。以周麻子既不承认。则顾章周所传伪稿。究系得自何人。从此严加质讯。自可得其来历。今经匝月。并未奏到。在该督因查办罗田逆匪一案。或不暇兼顾及此。而该道周承勃。系派出专办伪稿之员。且人犯现在江省。自应详细根求。迅速禀明该督覆奏。试思此案既经如此办理。岂可竟置高阁耶。著传旨尹继善。速饬该道。上紧研究。务得首逆。以彰宪典。不可因日久怠玩。终无归著。其现在查办。曾否得有端绪。即速据实奏闻。寻奏、据江宁驿盐道周承勃等。先在江西。逐层究出郭庚为、管大任、张三、施奕度、彭祖立、袁尚志、章锦、顾章周、周麻子、朱老三等犯。逐一研讯。不惟周麻子、朱老三、坚称诬扳。即顾章周、章锦、袁尚志、彭祖立、俱称前系畏刑妄认。请将施奕度等。解至江宁对质。现已飞檄江西臬司丁廷让。将施奕度等解来江省。臣即日回任。先提现在江省各犯严鞫。解到后、再行对质。或施奕度另有来由。或顾章周等茹刑狡展。务于此数人中追出下落。至周承勃、丁廷让等。审理歧误处。俟审明后参奏。得旨、览。看来此案已近。当竭力为之。又批、今且不必问其歧误。当鼓舞属员。以得真犯为要。事未明而参处问官。将来更难了局矣。　　

○又谕、江、楚、两省。查办罗田县逆匪一案。据永常奏称。准江督咨开、六安州知州金宏勋。讯据夥犯甯以能供称、送马朝柱到南岳半山庙道士宗会处。躲过半个月。再往别处等语。前尹继善虽奏称分路追拏。究竟下落何在。其道士宗会。曾否拏到。马朝柱为此案渠魁。必当捕获。而掩捕必当迅速。稍迟终致远扬。不可不勉力严缉。再甯以能又供、马朝柱要找吴方曙救他。如今吴方曙、往湖广省城小南门岳宗儒饭店去了等语。吴方曙系夥犯中最要之犯。得吴方曙。即可知马朝柱去向。而吴方曙亦在逃未获。可传谕尹继善、永常、再行研究甯以能。其所称小南门。或系俗称。究系何处。务得确供飞行追捕。计此时尹继善、永常、自己到黄州府。即令会同根究。勿任狡供支饰。以致要犯兔脱、寻尹继善、永常奏。委员往南岳庙搜查。并无马朝柱踪迹。亦无道士宗会其人。及覆讯甯以能久称前畏刑诬扳。至查缉吴方曙一犯。而湖广省城。亦并无小南门、及岳宗儒名姓。再据匪党供、马朝柱并不识字。其伪檄等出自胡济修。而刊刻则系已故之孙林万。臣等抵黄后。逐日鞫讯。究其原委。皆僧正修设谋于始。胡济修助恶于继。实为此案最重之犯。俟研讯明确。遵旨即行正法。得旨、览奏俱悉。要犯尚未就获。须实力督缉。　　

○以右庶子程岩为顺天府府尹。仍留广东学政。　　

○戊寅。上诣畅春园、问皇太后安。　　

