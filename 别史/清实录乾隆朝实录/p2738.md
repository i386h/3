<!-- { "loadSidebar": true } -->
○是日、驻跸林家庄行宫　　

○丁巳。祭先师孔子。遣协办大学士英廉行礼　　

○赐扈从王公大臣、及江南官员等食　　

○谕、福建台湾府属、一厅四县。地亩额粮。向系徵收粟谷。例不编徵银两。前届普免各省钱粮。曾降旨一体全蠲。此次普免直省正供。庚子年、该省轮免届期。著加恩仍将台湾府属、一听四县、本年额徵供粟一十六万余石。全行蠲免　　

○又谕、朕此次南巡。勤求民隐。翠华所过。庆典时行。而两淮灶户。僻处海滨。生计殊属艰苦。所有乾隆三十九、四十、四十二。四十三等年、各场因灾带徵递缓、各未完银三万五千六百二十四两零。著加恩普行豁免。以示惠泽。　　

○谕军机大臣等、顷已降旨加恩、将台湾各属本年额徵供粟十六万石。全行豁免矣。但向来闽省内地各属。均藉台属所产粟谷。以裕民食。今若将此项粟谷。俱行蠲免。则内地即少此十六万石之粮。未知闽省现在民间米粮。是否充盈、无须台粟接济。著传谕三宝、富纲、即确查该省实在情形。或将台湾本年额徵粟谷。照数徵收。按照时值。给还价银。俾粟谷仍得流通。内地闾阎。益资饶裕。或可分作两年免徵。以资调剂之处。即妥为酌量。迅速覆奏。总期该省各府、及台湾各属。均沾恺泽。副朕加惠群黎至意　　

○豁除江苏丹徒县坍没公占田地、乾隆四十二年以前民欠银粮　　

○豁免江西南昌卫前帮粮船二只、乾隆四十四年分、漕风漂没额粮　　

○是日、驻跸陈家庄行宫　　

○戊午。祭大社大稷。遣諴亲王弘畅恭代行礼　　

○遣官祭河渎淮渎之神、顺黄坝河神庙、杨庄金龙四大王庙　　

○遣官祭故河道总督靳辅、齐苏勒、大学士嵇曾筠、高斌等祠　　

○谕、朕巡幸江浙。取道维扬。因念两淮灶户。生计劳苦。业经降旨。将节年未完应徵积欠银三万五千余两。全行豁免。以示惠恤。其两淮商众。踊跃抒忱。并应一体加恩。俾沾庆泽。所有应还川饷项内。尚有未缴银一百二十万两。著加恩全行豁免。又两淮商人历纲提引余利项内。庚子年限、应完银二十七万六千余两。并著展限递缓一年。俾淮扬商众。益资饶裕。该部即遵谕行　　

○是日、驻跸桂家庄行宫　　

○己未。上祭河神。渡河　　

○阅清口东坝堤工　　

○谕、朕巡幸江浙。所有该二省办差文武各官。任内罚俸住俸降级之案。俱著加恩准其开复。其无此等参罚案件者。各加一级　　

○又谕、朕清跸时巡。恩施宜渥。所有江浙二省、派出办差兵丁。著加恩赏给两月钱粮　　

○又谕、在京工部满侍郎。现在乏人。著金简、暂行署理工部侍郎事务　　

○是日、御舟驻跸直隶厂　　

○庚申。孝康章皇后忌辰。遣官祭孝陵　　

○谕曰、李奉翰之母。著赏给大缎二匹。貂皮四张　　

○又谕曰、河标副将徐建功。在工年久。熟谙河务。前经赏给总兵职衔。著再加恩。赏食总兵全俸　　

○谕军机大臣等、刑部审讯疯狂男子王铁山。怀揣布纸字片喧喊。拟以斩决一案。该犯既系神色恍惚。供词颠倒。染患疯痰属实。已降旨从宽改为应斩监候矣。但此案刑部因其供称乾隆四十四年。曾两次赴豫省河工佣作。均经该处官员。见其疯颠。解回本籍。随咨查河南、山西、二省。今据山西巡抚、将该犯在豫所递黄纸字片、及鼓词小本。咨覆到部。核与在京所获字片无异等语。该犯在豫。曾将不法字片呈递。该抚陈辉祖、既见有此等狂诞之词。何以并不奏闻严办。著传谕陈辉祖。即查明该犯前递字片。究在何衙门投递。或在府州县递送。未经禀报。或陈辉祖明知未办。均属咎无可辞。著陈辉祖、据实明白回奏。寻奏、查此案疯犯。初次系仪考通判拏获。发县递回。继又来工次。经仪封县知县拏解。时值大工紧急。该员因系疯颠。不加细究。臣亦不令搜查。均有应得之咎。请一并交部严加议处。得旨、该部议奏　　

○是日、御舟驻跸平桥　　

○辛酉。遣官祭关帝庙　　

○以原任青海办事大臣福禄、为理藩院侍郎　　

○以御前侍卫丰绅济伦、为镶蓝旗汉军副都统　　

○旌表守正被戕直隶张家口厅民孟建全妻夏氏　　

○以休致贵州独山司土同知蒙永熙子锡合袭职　　

○是日、御舟驻跸海棠庵　　

○壬戌。谕、三吴两浙。文风素盛。前此清跸时巡。嘉惠胶庠。特增试额。兹当翠华临莅。宜循旧典。以示渥恩。著将江苏、安徽、浙江、三省、本年应试文童。府学、及州县大学、增取五名。中学、增取四名。小学、增取三名。各该学政、务宜详悉校阅。遴拔真才。副朕乐育甄陶至意　　

○吏部议准、两江总督萨载奏、县缺今昔情形不同。请将江阴县、改为繁疲难要缺。在外拣调。句容县、改为繁难中缺。归部选。从之　　

○是日、御舟驻跸崇家湾　　

○癸亥。遣官祭宝应县湖神庙　　

○谕、朕銮辂时巡。乘春行庆。而清理庶狱。矜恤尤深。用沛德音。式敷恺泽。所有江苏、安徽、浙江、三省。恩诏后、军流以下人犯。俱著加恩各予减等发落。用昭肆眚施恩至意。　　

○是日、驻跸天宁寺行宫。至乙丑皆如之　　

○甲子。春分。朝日于东郊。遣諴亲王弘畅恭代行礼　　

○遣官祭昭忠祠　　

○赐扈从王公大臣、及江南官员等食　　

○谕、朕巡幸江浙。已降旨将经过地方本年额赋、蠲免十分之三。而省会驻跸之地。加恩更宜优渥。著将江南之江宁、苏州、浙江之杭州、所有附郭诸县、本年应徵地丁钱粮。概予豁免。俾近光黎庶。无事输将。共享盈宁之福。该部即遵谕行。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百


大清高宗法天隆运至诚先觉体元立极敷文奋武孝慈神圣纯皇帝实录卷之一千一百一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十五年。庚子。二月。乙丑。赐两淮盐政伊龄阿等食　　

○谕、朕清跸时巡。省方观俗。供顿尽由公帑。昨伊龄阿奏。两淮商人请捐银一百万两。以效悃忱。在办差经费。原无需此等捐输。第众商情词肫恳。且昨已蠲免伊等应完银一百二十万两。又缓徵银二十七万余两。其踊跃乐输之悃。自必倍殷。却之转阻其诚意。此项银两。即留为此次各省办公之用。著交伊龄阿、于此项银内。给还直隶公捐养廉银五万两。山东公捐养廉银十三万八千五百余两。江南公捐养廉银十二万三千七百余两。又前赏江南办差银三十万两、亦著于此项内、归还原款。又直隶正定隆兴寺庙工告竣。明春朕当亲莅开光。又山西五台、自乾隆二十六年巡幸后。迄今已阅二十年。亦应于明春前往拈香。其直隶山西境内、跸路所经。有应行修葺旧有行宫四处。此外总用行营。断不许再行添建。并著于此项捐银。赏给直隶银三万两。山西银五万两。以资修葺之费。毋庸再行捐廉办理。其余银三十万余两。仍即交存两淮运库。以备将来办公之用　　

○谕军机大臣曰、李奉翰奏、据丰砀铜沛厅营、先后禀报、自本月十一、二、三、四等日。俱有黄水到境。随赶赴徐州。见黄河水势。增长至六尺八寸。现已平槽。溜行迅速等语。同日又据萨载奏称、查探虞城交界黄河内。本月十一日戌刻。清水下注。十三日、又续长浑水。共长水五尺六寸。宽七八十丈。又铜沛厅属禀报、十三、四日。先后陆续长水一二尺。水面宽十二三丈等语。览奏甚为欣慰。已于摺内批示。此次黄水下注。势甚宽阔。自可仰邀神佑。即日集事。永得安澜顺轨。但自本月初十日。据阿桂等开放引河后。迄今已阅六日。朕日夜盻望。几于梦寐不宁。此等宵旰焦劳。阿桂素所深知。日内即尚未合龙。亦当仰体朕怀。将现在工次情形。陆续由驿奏闻。何至李奉翰、萨载等、奏报黄水归注江南境内。始得稍慰朕心耶。至黄水既到徐州。此时定已合龙。阿桂奏报。亦不过早晚间即到。但十六堡漫口大堤。必须迅速赶筑。老坝亦须填压坚实。始资巩固。著传谕阿桂。乘此机会。速将漫口大堤。赶筑完竣。并将老坝督修过半。阿桂酌看情形。如实可信其一劳永逸。更无他虑。再将一切事宜。交李奉翰办理。如尚未可深恃。阿桂仍须暂留工次。会同督办。此时功已垂成。转不必急急也。至此时计算蒇功。约在三月间。可于回銮时、迎赴行在复命。于工程全局。更为有益。将此由六百里发往。并谕李奉翰等知之　　

○丙寅。遣官祭江渎之神　　

○遣官祭吴季札祠、宋臣宗泽祠、明臣史可法墓、故大学士张玉书祠、刘纶墓、尚书赵申乔、巡抚潘思榘等祠　　

○旌表守正捐躯江苏江都县民丁万相妻姚氏　　

○是日。驻跸高旻寺行宫　　

○丁卯。上祭江神。渡江　　

