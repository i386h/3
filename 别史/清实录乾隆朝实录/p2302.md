<!-- { "loadSidebar": true } -->
○谕、前闻温福在木果木军营。仓猝遇变。临阵捐躯。特加恩赏给一等伯爵。世袭罔替。嗣据刘秉恬奏、初九日未申时。忽有客民二三千。并匠役人等、奔赴登春。询称木果木炮局。已被贼番抢劫。大营四门关闭。客民无可依倚。因各散回。初十日贼番悉众涌至。断截大营水道。绿营兵纷纷溃散。遂致失事等语。是温福军营。民散在前。兵溃在后。实系温福未能先事豫防所致。营中炮火。系三军之命。若闻贼扰布朗郭宗之信。早派精兵严守后路。防护炮局。何至为贼抢劫。而客民匠役数千。亦当收之营内。为彼护持。即备人数以助军威。亦无不可。断无坚闭营门、听其散去之理。既示贼人以弱。且致摇惑众心。则温福之仓皇失算。其死乃由自取。今复据海兰察、富勒浑等查奏、温福军营阵亡文武大小各员。多至数十人。而将弁兵丁之未出者。至三千余人。此皆温福乖方偾事。以致折将损兵。使其身尚在。即当立正典刑。以申军纪。岂可复膺五等之封。所有赏给伯爵、著销去。但念其究系阵亡。仍著交部照例议恤。其应得何世职。即令伊子永保承袭。至刘秉恬、身任总督。令在美诺弹压。又令其移驻簇拉角克。往来巡防。并因董天弼懦弱无能。屡谕刘秉恬随时体察。倘不实心出力。即据实严参治罪。乃刘秉恬于美卧沟要隘。并不及早奏请。调兵驻守。设法严防。而于董天弼退居美诺。经温福严饬。始回底木达。刘秉恬又并不查参。及董天弼另立一小营。不在官寨同众兵驻守。贼匪因得伺隙窜入。刘秉恬亦于事后始行奏及。是美卧沟之失守。致贼匪侵占肆扰。皆由董天弼所误。实属死有余辜。而平时措置失宜。又复漫无觉察。酿成事端。刘秉恬之咎。亦实无可逭。前降旨将伊革去总督。仍赏按察使衔。在军营随同办事。尚不足以抵其罪。刘秉恬、著革职。留于军营。自备资斧。效力赎罪。如不知感激愧愤。复有贻误。一经将军总督等奏闻。即行正法示众。至德尔森保、系专驻木果木后山防守之人。乃不能实力防御。致贼匪冲突温福大营。兵溃失事。况德尔森保、前随明瑞军营。已获重谴。复经弃瑕录用。仍不知改悔奋勉。误事若此。其罪与董天弼等。不能因其已死。曲为原宥。著将伊子、拏交刑部治罪。并将家产查抄。以为负恩失律者戒。所有提督马全、牛天畀、皆系出力有用之人。副都统巴朗、阿尔素纳、屡经勇往立功。今皆力战死事。实堪轸惜。马全、牛天畀、著交部照豆斌之例议恤。巴朗、阿尔素纳、著照扎拉丰阿之例议恤。仍查明伊子。交御前大臣。带领引见。候朕另降谕旨。总兵张大经、虽未著有劳绩。而效命亦殊可悯。著照高天喜之例、酌减议恤。其余阵亡武职兵丁、及被害文员。著将海兰察、富勒浑、查到原单。交该部查明。均照阵亡例一体议恤。此等殁于王事之人。在国家虽有优恤旌褒渥典。以慰忠魂。而自将领至兵丁三千余人。同时陷没。不惟心恻。亦且颜赧。国家百余年。用兵多矣。从无此事。然温福军营溃出之兵。经海兰察等收集者。尚有一万数千。是其随征将士。几及二万。兵力不为不足。何以贼番一至。手足无措。溃败竟至于此。总因营中无满洲兵可为倚恃。遂使绿营懦卒。惊溃无存。亦由温福等倡议不用京兵所误。是温福之失策偾辕。实不能复为之讳。而朕之误任温福。又误信其不发劲旅。悔已无及。惟有引咎自责而已。朕之初用温福。原因其于军务尚曾经练。此外别无可任之人。当阿尔泰等屡次因循玩误。不可不急为整顿。遂命其由滇入蜀。代阿尔泰统兵。伊甫至军营。即攻克巴朗拉。收复达围等处。军势大有起色。因即授以将军。伊亦颇知感奋。初不料其昧于驭下。疎于自防。败绩丧师。轻以身殉。即起温福九原而问之。伊亦无能自解。非朕于事后诿过臣下也。至于征剿金川。并非朕有意穷兵黩武。念朕平定西域。拓地二万余里。武功已赫濯矣。岂复不知足。矧此蕞尔蛮陬。久授土职。即尽刬平其地。较之开辟西陲。不及万分之一。何足言功。朕又有何贪冀。而必欲不吝帑金。不恤士卒。不惮焦劳。决计为此乎。总因从前莎罗奔、郎卡、侵扰邻疆。其罪已不可逭。及命将申讨。两酋即穷蹙乞降。朕特格外包容。宥其一死。仍令备职土司。乃郎卡野性难驯。未及十年。即与近境土司。时相侵夺。屡经督臣等调停完事。朕亦概免深求。不欲复因蛮触相争。劳师动众。即此次两逆酋滋事之始。经阿尔泰等奏闻。朕仍听督提等、往彼诫谕息争。不肯轻烦兵力。及至前岁夏间。阿尔泰始将僧格桑不受教约。复攻占沃克什官寨。掳其人户。并侵明正司境壤。而索诺木亦占踞革布什咱之地。戕其土司各情节奏闻。并称两逆酋狼狈为奸。鸱张无忌。非复能以口舌化导。不可不慑以兵威。乃逆酋党恶梗化。公然抗拒王师。实难再为迁就。朕方深悔前此之姑息贻患。若复置之不问。必至众土司尽为蚕食。流毒无穷。此实不得已而用兵之苦心。军机大臣日在朕左右承旨。皆所深知。且屡经宣谕再三。谅亦人所共晓。若谓朕饰词愚众。吾谁欺。欺天乎。此时若再姑息了事。何以服众土司之意。且何以慰死事者之心。即谓温福毫无调度。自丧其躯。不足深惜。而马全等将佐官员、及三千余士卒之委命疆场。倘不为之报仇雪恨。于心实有所不忍。虽欲中止。其可得乎。朕自临御以来。宵旰勤劳。无日不以爱民为念。每遇灾歉。不惜数百万金钱粟米。赈济穷黎。即偶有用兵之事。丝毫不累闾阎。并且多方蠲缓。而于综理谳牍。虽匹夫匹妇之狱。亦必折衷至当。不使稍有含冤。如此次温福军营。溃逃兵众。即立寘典刑。亦不为枉。因其多至数千。若悉予骈诛。实觉不忍。特从宽概免其死。遣配以示矜全。而自西师大功告成以来。朕亦不敢意存自满。惟益兢兢业业。凛持盈保泰之心。返躬自问。实可以俯对天下臣民。仰邀上苍昭鉴者。至于两逆酋以内地土司。敢于背恩反噬。抗我颜行。害我兵将。罪恶贯盈。实为覆载所不容。神人所共愤。其灭亡自可立待。今特派八旗、及各省劲兵数万。并简曾经立功之大臣等、带赴川省军营。与阿桂等另筹进剿。使我军壁垒一新。所向克捷。扫穴擒渠。以快人心而申国法。著将此事原委。及朕不欲用兵之本怀。与此时不能已于征讨之深意。通谕中外知之　　

○谕军机大臣等、富勒浑等奏、现将续调黔兵。策应将军阿桂后路。所办甚好。前经谕令富勒浑、博清额等、带兵由南路接应阿桂。并令富德、赶赴打箭炉一带。不拘何项兵丁。即带领前进。接应阿桂。俾得夹击杀贼。自当以次迅往。但英泰先已派令带兵策应。较之富勒浑等及富德到彼。自更迅速。如英泰此次果能奋勇出力。开通阿桂军营后路。即属英泰之功。朕必加以优赏。英泰务须努力为之。至刘秉恬从前贻误之罪。实难曲为宽贷。现又明降谕旨、将伊革职。但伊现在巴朗拉一带办事。若即去其顶带。恐一切呼应不灵。著仍遵前旨、暂留翎顶。令其奋勉自效。又富勒浑现令赴南路带兵续进。为阿桂声援。而巴朗拉一带。亦有刘秉恬往来照料。文绶可即回至成都。该省现有照料过兵、及筹办粮运等一切紧要之务。文绶到省城后。务即实力综理。俾诸事妥协无误。至温福军营阵亡被害将士官员。业经降旨议恤。其明正、巴旺、布拉克底、土目兵练等、有实系阵亡者。并著富勒浑、海兰察等、查明奏闻。交部照例议恤　　

○署云贵总督彰宝、云南巡抚李湖奏、上年选派滇兵三千赴川以后。臣等当于督提等标。及省北各营内。挑选精壮兵二千。专心训练。军械火药等项。亦逐一修备。今奉旨令于昭通各属、拨兵协剿。臣等即将上年选定之兵。分为四起。以次继进。俟军营调兵信至。即由入川要路。飞速前往听用。报闻　　

○戊辰。上诣皇太后行宫问安　　

○谕曰、永德、周煌、现俱出差。兵部堂官人少。且又有送兵起程之事。著高朴、暂行兼署兵部侍郎。俟永德等回京后。即无庸兼署　　

○又谕、前据办理四库全书总裁奏、请将进士邵晋涵、周永年、余集、举人戴震、杨昌霖、调取来京。同司校勘。业经降旨允行。但念伊等、现在尚无职任。自当予以登进之途。以示鼓励。著该总裁等、留心试看年余。如果行走勤勉。实于办书有益。其进士出身者。准其与壬辰科庶吉士。一体散馆。举人则准其与下科新进士。一体殿试。候朕酌量降旨录用　　

○又谕、据丰昇额、舒常奏、游击和伦等、于余丁张得贵脱逃。仅报川楚两省总督。并不呈报将军参赞。以致所报姓名不符。请将襄阳镇标右营游击和伦、竹山营游击常保、襄阳镇标前营都司官福、镇筸镇标前营守备万国泰、湖北抚标右营守备张虎臣、辰州协左营千总张云标等、交部严加议处。署襄阳镇官达色、未能查出。并请交部察议等语。和伦等、均著交部严加议处。官达色、著交部议处　　

○谕军机大臣等、屡次传谕丰昇额等、带兵接应阿桂。最为紧要。计丰昇额等奉到。遵旨起程。应即驰赴打箭炉一带。并遵昨旨、与福康安分为前后两起进兵。接应阿桂。愈速愈佳。至其摺内访得三杂谷土司。希冀赏带花翎。随令李天佑申饬谕示。所办亦是。丰昇额此次彻兵。若经由三杂谷。即应酌量驾驭该土司。带令随营行走。以好言抚慰。励其效顺之心。自为最要。至梭磨土妇、在三杂谷中。行辈最尊。从噶克多听其指挥。该土妇自不为小金川流言所惑。据官达色报称、该土妇见伊时。密告金川贼众逆谋。其心甚觉真切。自应予以奖励。著即晓谕该土妇、以尔实心恭顺。节次奏闻。大皇帝深为嘉悦。特加恩赏尔淑顺名号。并彩缎四疋。用示优奖。如此传谕。不特该土妇益当感恩图报。即其余土司等、亦必共知激劝。冀得出力沾恩。亦属控驭番夷之一法　　

○又谕曰、常青奏、请派察哈尔兵五百名。亲身带往军营效力。著照所请。挑派五百名前往听用　　

○署山西巡抚陕西巡抚觉罗巴延三奏、本年五月下旬。归化城等处水发。饬委布政使朱圭。亲往查勘。兹据查明归化、萨拉齐、二厅属。夏麦未经刈获。秋禾俱已被淹。应请抚恤一月口粮。并照例给子修屋之费。其二厅内、有民租蒙古口粮地。向不查办。但数十村庄。同时被水。盖藏已空。明春耔种。更难称贷。应请借给一月口粮。俟明年秋后、免息还仓。并明春有愿借耔种者。准其一体借给。得旨、如所议行　　

