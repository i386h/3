<!-- { "loadSidebar": true } -->
大清高宗法天隆运至诚先觉体元立极敷文奋武孝慈神圣纯皇帝实录卷之三百八十二


大清高宗法天隆运至诚先觉体元立极敷文奋武孝慈神圣纯皇帝实录卷之三百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十六年。辛未。二月。甲申。上诣皇太后行宫问安。　　

○谕、朕省方所至。广沛恩膏。前因两淮商众。踊跃急公。业已加恩优奖。更念其运纲输课。接济民食。恤商斯足以惠民。特行再布殊恩。著将两淮纲盐食盐。于定额外。每引赏加一十斤。不在原定成本之内。俾得永远沾受实惠。商人当仰体朕博爱敦本至意。风俗虽不必骤更。近一分返朴之心。即远一分极奢之念。植息毋取其三倍。减一分售盐之价。即利一分食盐之人。其有昂值网利。致累闾阎。则深负加恩德意矣。该盐政其通示商众知之。　　

○恩赏革职广东巡抚王謩、三品衔。　　

○是日、驻跸金山江天寺行宫。　　

○乙酉。上诣皇太后御舟问安。　　

○幸焦山。赐焦先祠扁、曰山高水长。　　

○谕、朕清跸南巡。行庆施惠。所有驻防旗人。亦应一体加恩。著各督抚将军等。将江宁、京口、浙江、等处驻防满洲、汉军、官兵。年七十、八十以上者。查明分别赏赉。　　

○吏部等部议准、湖北布政使严瑞龙奏称、文武大员。缘事降革者。原案向不行知本省。中有邀恩可量才降补者。遇部查奏时。督抚接咨。必通行各属。令本员自行开送。辗转稽迟。嗣后应令吏兵二部。凡文武降革大员。奉旨后、将案钞行督抚。并转行地方官存案。从之。　　

○户部议准、四川总督策楞疏称、梅子凹铜厂。产铜衰薄。应封闭。从之。　　

○礼部等部议准、内阁学士前任山东学政李因培奏称。莱州府之灵山卫。辖三十七屯一所。每屯卫籍。实仅数家。应试文童。最多二十余人。武童十余人。进额、文武各八名。未免太滥。嗣后请各减三名。取进五名。其文生、廪增额各二十名。亦请各减八名。将年浅者、改作候廪候增。新旧间补。廪生一体挨贡。裁减后、文风果盛。准该学政、题复旧额。又威、靖、二卫。丁地俱在文登县。文武生员。经拨归文登县学。原额廪增各二十名。亦归文登为虚缺。文登一学。禀生现共六十名。两年一贡。未免壅滞。请自本年始。照金、复二卫。归并莱州府学例。一年一贡。三学轮出。二卫。廪生贡完后。仍两年一贡。从之。　　

○工部议准、奉天府府尹图尔泰疏称、海城县额贮米豆、及庄头窖谷等项。粮数甚多。仓廒朽坏。除该县前经捐赀粘补大仓六十三间外。仍应修葺一百间。请将旧百间拆卸。并修五十间从之　　

○以镶黄旗满洲副都统伍龄安、为正蓝旗蒙古都统。　　

○是日御舟驻跸方渡桥。　　

○丙戌。谕曰。卫哲治亲老。不能迎养。奏对之际孝意可矜朕所嘉许。著仍留安徽巡抚之任。广西巡抚员缺。即著定长调补。　　

○又谕曰。进诗之少詹事习寯。编修叶长扬。庶吉士韩孝基。著各赏缎一疋。貂皮二张。　　

○又谕曰。于梓年已八十。前来接驾。著加恩给还知县原衔。并赏给缎疋。　　

○是日御舟驻跸叶家村。　　

○丁亥。上诣皇太后御舟问安。　　

○祭先师孔子。遣大学士史贻直行礼。　　

○遣官祭周泰伯祠。先贤言子祠。宋臣范仲淹祠。韩世忠祠。并故巡抚汤斌、张伯行、总河陈鹏年、等祠。御书泰伯祠扁、曰三让高踪。言子祠、曰道启东南。范仲淹祠、曰学醇业广。韩世忠祠、曰中兴伟略。　　

○是日御舟驻跸迎龙桥。　　

○戊子。祭大社。大稷。遣諴亲王允秘恭代行礼。　　

○皇太后御舟问安。　　

○奉上诣皇太后至寄畅园进膳。　　

○遣官祭海神庙。并吴越王钱镠祠。唐臣陆贽祠。宋臣岳飞祠。明臣于谦祠。故尚书徐潮墓。赐钱镠祠扁、曰忠顺贻庥。陆贽祠、曰内相经纶。岳飞祠、曰伟烈纯忠。于谦祠、曰丹心抗节。　　

○谕曰。孙灏从前革职之案。尚无实在劣迹。且年力犹属壮盛。著加恩以少詹补用。　　

○又谕曰。举人华希闵、年谕八十。著给与知县职衔。仍著赏给缎疋。　　

○是日御舟驻跸北望亭。　　

○己丑。御书紫阳书院扁、曰白鹿遗规。　　

○吏部等部议覆、福建巡抚潘思榘奏、文武委署人员。文职是否离籍五百里以内。武职是否本籍。向未定回避例。请照补授官弁定例回避。查文职委署。曾经部咨。与题补一体回避。无庸议。委署武职。应如所请。除水师人员外。陆路候补及世职等员。概不委署本籍。现委者、令各该督抚酌调。从之。　　

○兵部议准原任湖广总督永兴疏称、随州之随阳店等处。各应设汛。每汛置兵四名。于宜昌、襄阳、均房、等镇营兵内抽拨。将德安营千总、移驻随州。随州外委、彻回德安营。从之。　　

○是日驻跸苏州府行宫。翼日如之。　　

○庚寅。谕、朕命驾时巡。周览风俗。观民察吏。惟日兢兢。三吴尤素所廑念也。粤自我皇祖圣祖仁皇帝。巡幸东南。先后六举。历今四十余年。盛典昭垂。衢谣在耳。顷者入境以来。白叟黄童。扶携恐后。就瞻爱戴。诚意可嘉。朕已叠沛恩膏。广敷渥泽。惟念大江南北。土沃人稠。重以百年休养。户口益增。习尚所趋。盖藏未裕纷华靡丽之意多。而朴茂之风。转有未逮。夫去奢崇实。固闾阎生计之常经。而因时训俗。以宣风而布化。则官兹土者之责也。其尚励乃实心。以行实政。无忝教养斯民之任。凡兹士庶。更宜各敦本业。乃屏浮华以节俭留其有余。以勤劳补其不足。时时思物力之艰难。事事惟侈靡之是戒。将见康阜之盛益臻。父老子弟。共享昇平之福。朕清跸所至。有厚望焉。　　

○辛卯。上诣皇太后行宫问安。　　

○谕军机大臣等、据驻藏副都统班第奏称、珠尔默特那木扎勒立心叛逆。勾通准夷。寄书前去。私立假号种种偝逆。恶迹显露等语。从前驻藏大臣傅清、拉布敦、奏。珠尔默特那木扎勒有猖獗之心断不可留。请乘机擒翦朕尚意珠尔默特那木扎勒、未必至于此极。令伊等详察确实再行办理。嗣后傅清拉布敦将珠尔默特那木扎勒诛戮。朕犹以伊等虽为国除逆。要是并无筹画。草率举事。以致捐躯。今观班第所奏。则珠尔默特那木扎勒。逆迹已露。实属时不可待。而傅清拉布敦即乘机办理。可谓奋不顾身。尽忠报国者矣。前朕降旨。以珠尔默特那木扎勒之子达尔扎策凌年幼。令解送来京。今珠尔默特那木扎勒偝逆之罪。既已显著。应照叛逆之律办理。以为众戒。著将班第奏摺。及珠尔默特那木扎勒、与准噶尔私通书札。一并寄与总督策楞等。令其将朕此旨、晓谕藏内之人。将珠尔默特那木扎勒之妻子。即在彼处诛戮。以彰国法。　　

○又谕曰。湖广总督阿里衮、参奏署巡抚布政使严瑞龙、狡诈贪劣各款著钞寄河南巡抚鄂容安。即行驰驿前赴楚省将所参各款。及摺内有名犯证。会同该督。逐一秉公确查研审定拟具奏。至鄂容安接到此旨。于何时起身。于何时可以到楚。速行奏闻。以便临期颁发明旨。　　

○又谕曰。阿里衮参奏严瑞龙一摺。款迹昭彰。阿里衮据实参奏。甚属可嘉。严瑞龙著革职看守。已谕令河南巡抚鄂容安、前赴楚省。会同该督、秉公确审定拟具奏。严瑞龙任所赀财。照唐绥祖之例。即行查办。不可少令其隐匿寄顿。其湖北巡抚印务。即著阿里衮暂行兼管。至楚省吏治废弛。从前督抚屡经更易。永兴诚实有余。初莅外任。又不甚谙汉文。诸务未及整顿。阿里衮既洞悉其弊。著督率属员。实心办理。务使玩愒因循。观望迎合。种种陋习。竭力剔除。以崇实政。至德文本属年轻。未经历练。楚省臬司。诚难胜任。所奏甚当。已将明德调补。并谕该督知之。　　

○又谕曰。湖广总督阿里衮、参奏严瑞龙贪诈各款原摺。并朕所降谕旨。俱著钞寄永兴阅看。令其将严瑞龙平素居官如何。所参款迹。曾否闻知之处。据实覆奏。寻奏、严瑞龙久任藩司。有练达名。初见亦觉老成。言论且以廉隅自励。后渐觉其遇事取巧。即如参巡抚唐绥祖劣迹。面询时。指款直陈。迨令列款具禀。则迟之又久。禀覆后、旋即补参。巧诈可见。至其贪劣各款。未先察觉。实属遇闇。报闻。　　

○调福建按察使明德、为湖北按察使。山东按察使德舒、为福建按察使。湖北按察使德文、为山东按察使。　　

○是日、驻跸灵岩山行宫。翼日如之。　　

○壬辰。春分。朝日于东郊。遣恒亲王弘晊行礼。　　

○上阅兵。　　

○谕、朕闻常州府属之武进、阳、湖、二县。开抵役田租银一项。原系前明时虚田领价。后因本户逃亡。株连亲族。各将已产开抵。实非前明原置之田。亦非当日领价之户。小民条粮役租。力难并输。以致积年拖欠。朕省方所至。民隐勤求。清问既周。倍深轸念。著将武进、阳湖、二县开抵役田。除应办条漕、仍照民田一例完纳外。其新旧租银。概予豁免。以除民累。凡尔百姓。尚其永承乐利。各相勉于孝弟力田。以仰副朕格外加恩之意焉。　　

○又谕、江苏之淮、徐、等属。上年秋禾被水已经加恩蠲赈。所有余剩应徵漕米麦豆等项。缓至今冬带徵。但念该地、上年被水稍重。即使今岁秋成丰稔。而灾歉之余。民气正宜培养。若令新旧并输。小民生计。难免拮据。著将淮安府属之清河、桃源、安东、大河卫、徐州府属之邳州、宿迁睢宁、直隶海州、并所属之沭阳、等八州县一卫。本年应行带完乾隆十五年、灾蠲余剩漕项米麦豆石。俱分作三年带徵。以纾民力。该部即遵谕行。　　

○又谕、江南扬州府属之兴化县。积淹荒废田亩钱粮。久经停缓。后归冬勘办理。于乾隆九年起。按年勘报豁粮。其元年至八年。原缓未完银米麦石。仍应分别催输。荒户殊属拮据。朕翠华南巡。广敷惠泽。著将此项原缓未完银米麦石。一并查明。加恩豁免。以苏民困。该部遵谕速行。　　

