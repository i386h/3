<!-- { "loadSidebar": true } -->
○谕军机大臣等、据策楞等奏到业经率兵前进。傅恒即遄行。已属无及且策楞等已知畏罪努力自赎俟观此番效力如何。再行降旨已令傅恒不必前往。所有前谕、自肃州至巴里坤一带。为傅恒豫备马驼。俱可无庸料理。至额林哈毕尔噶地方。豫备兵二百名此旨到日。计已豫备仍著前往军营。可知会策楞此项兵丁。或随策楞等前进。或留与扎拉丰阿以壮声威。令策楞酌量调度。其军营所需马驼口粮。亟应豫筹接济务须作速催儹解运。无致稽迟。黄廷桂仍著亲赴巴里坤相度情形。妥协筹办。将此详悉传谕黄廷桂知之。　　

○豁福建台湾出洋遭风被漂督标兵米并谷、一千十九石有奇。　　

○旌表守正捐躯之直隶东明县民张二黑妮妻童氏。　　

○戊午。谕军机大臣等、策楞等奏称、行文于附近鄂拓克宰桑等。令其派出兵丁从征等语。现在厄鲁特生计甚艰。人亦不能奋勉效力。派往从征。于事无益。兵贵锐而不贵多。所有索伦、察哈尔兵丁。现足调遣。不必更派厄鲁特兵丁前往。其现在投诚之台吉宰桑等。自必恳求入觐。伊等出兵效力。殊属劳苦。宜暂为休息。以示体恤。俟拏获阿逆后。再行降旨。令伊等前来入觐。　　

○又谕曰、诺尔布现在病故。著加恩将伊子达瓦藏布承袭公爵。从前随同阿逆之宾巴、因系诺尔布之壻。恳请带往游牧。今达瓦藏布尚在幼年。宾巴断不宜留于彼处。著扎拉丰阿等、拏赴军营正法。　　

○己未。谕军机大臣等黄廷桂奏、解运巴里坤粮茶牲畜以资赏恤一摺办理自属妥协。但朕前降旨、令厄鲁特部落人众。就食巴里坤者。原因伊犁人等生计艰迫。不便听其聚处滋事耳。后复有旨传谕策楞等。如可就其部落中设法资助。则不必令赴巴里坤就食。现在伊犁人众。四处分散。已属无几。策楞等、此时正在进兵。亦无暇筹办人数号簿等事。其就食巴里坤之厄鲁特。当已寥寥。所有粮茶牲畜。已办运者。似亦足用。不必过为多购。牛只一项。内地耕种所必需。尤不必多购。致妨农业。现在巴里坤若无可办理。该督即应仍回肃州料理诸务。况据奏、旧症复发。军营于调养非宜。尤当速回内地为是。其调解马匹事宜一摺。军营当进兵之际。正资马力。该督所办。俱属合宜。应如所奏办理。　　

○庚申。谕曰、豆斌现在患病。著解任调理。安西提督员缺。著李绳武补授。即赴巴里坤。照豆斌之例。会同和起等、办理粮饷等事。其河州镇总兵员缺。著傅魁补授。仍署理安西提督事务。　　

○谕军机大臣等、安西及巴里坤、现俱有大员驻劄。其哈密地在适中。似可无需专员驻防。著该督酌量情形。如必需人料理。即于各镇总兵内拣选一员具奏派委驻防。所有总兵员缺。于副将内拣选署理。　　

○兵部议覆、湖广总督硕色疏称、安陆营制。额设都司、把总、外委、各一员。兵二百八十一名。辖钟、京两营水陆塘汛三十四处汛广兵单。查远安营额设弁三十一员。兵四百九十四名。又卫昌营额六百九十名均可裁拨。应将远安营存城千总一员。带现食马一守六养廉七分。并抽远安营洋坪汛兵十五名。卫昌营北佳坪三名。高桥、楼角、三岔口、三塘内各一名。合二十一名。添入安陆营新添千总存城。辖钟祥县汛水陆二十三塘。以原设把总一员、辖京山县汛水陆十一塘协防多宝湾汛。以原设外委把总一员。仍专防多宝湾水塘。其抽添兵二十一名。俟各营缺出照战二守八。移粮安陆营召募完日。添入府城十五名。添防京山县四名。添拨丽阳二名。将洋平汛把总一员。马兵四名。守兵一名彻回存城。该汛止留战兵一名。守兵四名。令附近之观音岩汛把总兼管。再安陆营丽阳塘汛。较石牌塘尤为紧要。请添设外委把总一员。以原设便委一员改驻石牌。均应如所议办理。从之　　

○旌表守正捐躯之直隶元城县民徐年妻吴氏　　

○辛酉。上诣畅春园问皇太后安　　

○还宫　　

○谕军机大臣等、阿逆现窜入哈萨克境内西路命达勒当阿、北路命哈达哈等。各领兵索取阿逆或逞其狡谋。诈言哈萨克缚贼擒献。引兵深入。设伏以待皆不可不豫为防备。达勒当阿等领兵前往。即哈萨克有擒献之言。亦仍宜拥兵自卫。多方防范毋冒昧以堕奸计方为妥协。现在富德追袭唐古忒等。所遇哈萨克兵丁系受阿逆怂恿抢掠塔本集赛噶勒杂特等游牧。在阿逆之意无非欲使哈萨克有得罪天朝之名而伊因得潜窜彼处以为藏身之固是以特降谕旨。晓谕哈萨克阿布赉、令其擒献逆贼。不特将抢掠塔本集赛等事。概免究问。尚当加以厚恩。并将富德等所获哈萨克属人二名。即行遣回。达勒当阿等接到谕旨。即先遣干员、同伊属人前往。详悉传谕。仍带兵速行进发。责令擒献。　　

○命传谕左部哈萨克阿布赉曰、逆贼阿睦尔撒纳、势穷力竭。窜入尔哈萨克境内。又煽惑尔属人等。擒掠塔本集赛、噶勒杂特等游牧。诱令尔等获罪天朝。伊得以栖身尔境。苟延残喘。今尔部边境人等。误信其言。私相劫掠。遇大兵击败。擒获尔属人呼岱巴尔氐、额塞尔拜、二人。解送来京询问。知尔固不知情也。应即将此二人正法。念尔部落向属恭顺。不过属人误听阿逆之言。是以格外加恩。将尔属人释放遣回。并赍赏内缎四疋。从前侍卫顺德讷奏称、尔欲受天朝厚恩。遣使进贡。后使人为阿逆所留。未经入觐。朕已早鉴尔诚悃。此次接到谕旨。即将阿逆擒献。不特抢掠塔本集赛等事。概免究问。仍当加以厚恩。现遣两路将军等、领兵万人将抵尔境。尔等倘堕贼计。迷而不悟。不即擒献则必更发大兵。尽行剿灭。尔其熟审利害。毋贻后悔。　　

○直隶总督方观承奏、据开州禀报、访有流寓之山东濮州人刘德照、迹类疯颠。随于伊家查出字帖。词句悖妄。当将该犯妻子、并字帖内有名人犯、拏获审讯间。准濮州关会、刘德照、已经东省同伊弟刘德明缉获等语。除将该犯眷口、并人犯解东并案质审。仍札署东抚臣白钟山、如有另供在直人犯。即移会查拏。得旨、此明系地方官见山东已关获正犯。为此饰词。似此等犯。必有一省失获。尔等但尽心协缉。不讳足矣。何必取巧耶。　　

○实授哈攀龙、为湖广提督。　　

○调直隶怀安县知县蒋允瀄、来京引见。　　

○壬戌。上御太和殿视朝。文武升转各官谢恩。　　

○幸圆明园。　　

○谕、据方观承奏、搜获山东拏获妖言人刘德照字帖一摺。此案前据白钟山奏、该犯供词。似类疯颠。俟亲讯明确定拟等语。国家承平休养。地广人众。良莠并生。奸顽谗慝。不能保其必无。惟在各督抚权其轻重。办理得宜。斯足以正人心而维风化。近来督抚往往以迹类疯颠。奏请杖毙完结。不思此等匪类。若不过词语不经。妄言灾祸。诓诱乡愚。或生事地方。訾议官长。杖毙已足蔽辜。如其讪谤本朝。诋毁干犯。则是大逆不道。律有正条。即当按法定拟。明正典刑。妻子缘坐。不得坐以疯颠。曲为原解。仅予杖毙。徒使律文虚设。废法从轻。而传闻者不知其恶逆大罪。转疑草菅民命。非所以明罚敕法。警戒冥顽也。若云具题有需时日。何不速行定案。限行飞递。较于具摺更速也。此案刘德照逆词内、有兴明兴汉、及削发拧绳等语。悖逆已极。当此光天化日之下。如此肆行狂吠。岂疯颠人语耶。著该署抚、速行严审按律定拟具奏。并宣示各省督抚、令知刑章所系。法不可骩。寻奏、除札催直督、将字帖犯属。一并解东。立即严审按律定拟。一面具题。一面将刘德照即正典刑。得旨是。速行审结办理可也。　　

○谕军机大臣等、前据白钟山奏报在德州拏获妖言人刘德照、搜出字帖一张现在审讯。今据方观承、又于该犯家内、搜获邪说字帖。钞录进呈。查阅字内语多狂悖。不法已极。已明降谕旨。宣示中外矣。嗣后直省各督抚、倘遇有此等案件。俱宜加意推勘。俾情罪允符。明下显戮。毋得漫以杖毙完结。至搜获逆词。应将原本进呈。即字迹不堪。乃其实据。何必另行钞录。无论假手幕宾书吏。易致传播存留。日后更滋贻累。况身为臣子。睹此悖逆之词。亦何忍更为濡毫缮写。此岂该督抚等自奏事件。当端楷致敬者可比耶。方观承等、所有进呈录本。甚属不知体要。著通行详悉传谕各该督抚知之。　　

○通政使德通等奏、各省汇报决过重犯日期。或止开写案件总数。或止开写人犯总数。或有案件人犯总数。俱不开写者。请敕刑部通行各督抚、嗣后将人犯案件总数。开载明晰。画一办理。下部议行。　　

○免山西岢岚州、乾隆二十年、霜灾地亩额赋。　　

○癸亥。谕曰侍郎雅尔哈善、刘纶、俱著回部办事。不必兼军机处行走。侍郎裘曰修、著在军机处行走。　　

○谕准噶尔部众曰、前因将军策楞等、疎纵逆贼。迁延观望。办理一切事宜。诸多未协。是以特命大学士忠勇公傅恒、前往军营。与尔各部落台吉宰桑等、齐集会盟。整饬军务。即如策楞等派尔等各鄂拓克兵丁。随营出征。朕念尔等屡遭兵革。生计艰难。特降旨令归各游牧休息耕种。其军营支用尔等马匹牲只。并令给予价直。以示体恤。今策楞等自知前愆。业已领兵前进。尔台吉宰桑等、亦有效力行间者。不便更因会盟之事。久候时日。现已停止大学士公傅恒前往。用颁谕旨。详悉晓谕。尔准噶尔地方。连年不靖。互相劫夺。各部落生计。自不能饶裕。然能及时播种。牧养牲只。以务本业。则一二年间。元气自可全复。若徒以抢夺为事。则有业之户。一被抢夺。即成贫乏。甚至从而效尤。盗贼日炽。势将何所底止。因思有无相恤。贫富相通。即尔部落中、原自有可以通融筹办之道。果能收养贫人。使其耕作自给。则众人皆可不致失所。久之自成善俗。尔台吉宰桑等、务期约束所属。禁止劫夺。辛勤力作。互相赒恤。副朕子爱群黎之意。至于衣服制度。不妨仍其旧俗。若因归顺天朝。必尽用内地服色。势亦有所难行。尔等习惯自然。一时岂能骤易。且将旧时衣服。尽行弃置。亦殊非爱惜物力之道。即朕所颁赐物件。亦止宜善为收贮。传之子孙。惟来京朝觐。暂时服用。现在喀尔喀蒙古王公、及居住青海之厄鲁特等、平日各居游牧。止仍其旧。惟来京及赴围场扈从时、始易服色。尔等俱可仿照而行。朕令尔各部落等、编立旗分。设官授爵。其制即与尔部设立宰桑、得木齐、收楞额之意。大略相同。从前尔等不知妄生疑惧或谓难以奉行。应再行明白晓谕使之各奉约束。勿滋事端。方可永享昇平之福尔台吉宰桑等皆受朕厚恩。惟仰体朕一视同仁之意。善为抚绥。庶几所属人等。皆知守分安居。休养生息。朕实有厚望焉　　

