<!-- { "loadSidebar": true } -->
○甲寅。谕曰。广东巡抚苏昌摺奏、粤东承办钦工楠木案内。应追各员核减长领正价运脚银两。先经奏明。勒限半年追缴。如不能完。著各上司分赔。查应分赔人员内。有另案治罪。无从著追者。应均派摊赔。其应赔上司名下。有无力完缴。追不足数者。亦照此再行均摊代赔等语。苏昌此奏非是。分赔之例。原专为侵贪之员。亏蚀正帑。上司不早为觉察。是以责令分赔。以专其责成耳。核减长支。已非侵贪可比。即谓其不能实力稽查。及估报不行核实。亦应令赔所应赔。本分而止。若又将同赔案内。他人应赔之分。均摊代赔。于情理殊未允协。且既有他人摊赔。将并应赔之员、俱称无力完缴。徒使案牍纷繁。辗转摊派。徒失政体。而亦毫无裨益。前因粤西张永熹一案。曾经明晰晓谕。今苏昌仍有此奏或他省尚有似此办理者著通行传谕知之。　　

○直隶总督方观承覆奏、各属积水。渐次消涸。天津西南。由城南闸口、并贺家口、咸水沽等闸。导入海河。天津东北水归海河淀运。均消十之六七。静海县西北乡子牙河漫水停积。现将正河支河分流之杨家口堵闭。即可消涸。东乡一带。停潦较深。今劝谕居民。在芦北口引河之旁。借开沽道。引流入海。青县邢家庄。挑浚旧沟五道。引漫水归南运。沧州境内停潦各庄。将旧有沟渠开通。导入宣惠、石碑、等河。捷地减河堤外积沥。由子来屯、阎家庄涵洞、洩入减河。并酌于吕家桥、添挖涵洞一座。兴济减河南堤外积水。由青县之涵洞、洩入减河。盐山县西南沥水。由宣惠河、洩入老黄河。武清县杨村西岸之水。导入凤河。东岸之水。导入叶淀。宝坻县属、于霍家庄等处、开通沽道。分洩袖针、蓟运、等河。玉田县属、于芝麻洼等处、开沽六道。洩入蓟运河。各处积水。均已消减十之八九。至东光县属之盐场、南皮县属之毕家洼、等处。各引水归宣惠河。吴桥县属、由沙河、王莽河、分疏以达宣惠。宁津县属、由常家洼、曹家沟、导水入鬲津河。交河县属由李家亭子等河导入漳河故道。于鲍家嘴归运河。蓟州运河漫溢之水。于两岸开沽七道。均已全消。九月内涸出地亩。已种秋麦。十月后涸出者。不误春耕。至未能全涸处。俟开春冻解后查办。得旨。览奏俱悉。　　

○赈代安徽歙县、绩溪、宣城、南陵、泾县、宁国、旌德、太平、贵池、青阳、铜陵、寿州、和州、广德、建平、等十五州县。宣州、建阳、凤阳、归并原凤中、等三卫。本年旱灾。宿州、虹县、灵璧、等三州县。长淮、归并原宿州卫。本年水灾、贫民。并缓应徵新旧钱粮。及借欠耔种口粮。　　

○乙卯。上诣安佑宫行礼。　　

○谕军机大臣等、喀尔吉善等、查覆卓鼐原奏、乍浦兵丁。加增月粮折色银两。该管协领等官。及书办人役。指称部费。侵扣分肥一案。讯据书役余俊供称、送过将军额尔登银一千五百两等语。额尔登身为将军。乃通省统辖旗兵第一大员。营弁作弊。不能查禁。已负职守。乃至扣克兵饷。侵肥入己。尤可发指。据供、收取家人。俱有姓名可质。实出情理之外。已降旨革职拏问。著舒赫德就近赴浙。会同喀尔吉善、永贵、将案内有名人犯。一并严审定拟具奏。据称、额尔登在乍之时。久有成议。如此事系额尔登起意侵肥。固应即行正法。即系听信人言。而婪赃入己。其罪亦无可逭。至书役人等。原系惯行作弊之人。若由本官起意。伊不过听从指使。尚可依本罪发落。若由伊等网利营私。教诱该管各官分肥。而伊等从中取利。不顾该管大员之陷于重辟。有此情节。实为可恶。即不当以为从论。令得以轻罪苟全性命。著传谕舒赫德体会此意。并不可稍有透露。如令额尔登探知。或致意外先行自尽。惟舒赫德是问。再舒赫德现审官贵震一案。如已有端绪。将次完结。令于完结之日赴浙。如尚不过辗转查拏。即将查拏之处。听尹继善办理。江浙接壤。可时相闻问。舒赫德浙案审完时。如江省所办之案。已有头绪即仍赴江宁。若不过往来查拏。不易完结。则无庸会同。即由浙回京。并谕尹继善知之。　　

○工部议准、大学士管江南河道总督高斌等疏称、黄河南岸孟诚庵地方原设木龙护盘二架。除改扎外。应添建一架。从之。　　

○调江南京口将军萨尔哈岱、为杭州将军。以安徽寿春镇总兵王进泰、为京口将军。调河南南阳镇总兵改光宗、为寿春镇总兵。浙江黄岩镇总兵邱策普、为南阳镇总兵。　　

○赈贷江苏铜山、丰县、沛县、萧县、砀山、邳州、宿迁、睢宁、徐州、等九州县卫。本年水灾贫民。并缓应徵漕粮漕项。及十三年以前旧欠。十七年钱粮。　　

○旌表守正捐躯之山西榆次县民张贵生妻殷氏。　　

○丙辰。谕、朕前降旨。将甘省乾隆元年、至十年、旧欠钱粮、概予豁免。复令将乾隆十一年、至十四年、未完钱粮。分作五年带徵。俾得从容输纳。以恤边氓。惟是甘省各属、旧欠钱粮之外。尚有额徵草束一项。不在蠲缓之例。历年既久。积欠已多。若令其按年一并完纳。未免拮据。著将甘省乾隆元年、至十四年、未完草一千五百万余束。分作十年带徵。以纾民力。该部即遵谕行。　　

○调陕西巡抚陈宏谋、为河南巡抚。江西巡抚舒辂、为陕西巡抚。　　

○丁巳。上诣畅春园、问皇太后安。　　

○诣大高殿、寿皇殿、行礼。　　

○还宫。　　

○谕、今岁恭遇圣母皇太后六旬万寿。海宇臣民。愿效祝厘者甚众。现在辐辏京师。各城米价。或致少昂。著于京仓拨米二万石。分给五城。减价平粜。令尚书蒋溥、伍龄安、李元亮、刘统勋、孙嘉淦、督率该巡城御史等、实力稽查。妥协办理。该部即遵谕行。　　

○谕军机大臣等、新柱所奏。豫筹调剂民食一摺。已经批示训饬。地方水旱不齐。惟在封疆大吏。董率所属。因时酌量。实心筹办。自与灾黎有益。今新柱欲令豫先查明、通省出产米粮多少、水次远近、以及田亩户口切实情形、逐一造册。既属琐屑难行。至刁民聚众之案。从重办理。久经通行。原属锄暴安良之意。若必刊刻科条。各处悬挂。是以抗官闹赈为闾阎时有之事。而惟恐其不知误犯。亦大非政体矣。看来新柱之为此奏。多因误采人言。并不详察事理。遽行入告。以见其能留心政务。但似此摭拾浮词。希图塞责。他人尚不应尔。伊系内廷行走之人。且屡任封疆。受恩最重。岂宜出此耶。著传旨申饬。　　

○又谕曰。喀尔吉善、永贵、摺奏。查拏伪稿一案。内称鄞县知县伍鉽。于闰五月间。巡检郑承基、曾持伪奏一纸付阅。系得之千总雷埙。迨谕令查访。始行禀首。请将伍鉽等革职严审。并声明系奉旨密办之事。未敢有本具题等语。此事屡经明降谕旨。并将拏获传钞人犯。分别办理梗概。传谕各该督抚遵照。今该令等俱系现任职官。目睹大逆不经之词。辄彼此私相传观。有意隐匿。及至饬查。始行禀出。按其情罪。较之无知愚民。妄行钞录传播者。自属较重。理应一面具疏题参。一面即行拏问。严鞫实情。乃该督等所奏。转似委曲迁就者然。岂此等劣员。尚不当立见弹劾乎。该督等如此办理。甚属舛谬。著传旨申饬。再朕览吴进义摺奏。浙省米价。统在二两之间等语。从前永贵筹办灾务。张皇失措。喀尔吉善到浙后。亦多系随同办理。今该处米价。若不过二两之间。在他省已为中价。灾地得此。情形自属舒展。吴进义以武职大员。尚能留心入告。该督抚身任封疆。独不应将现在米粮平减之处。随时奏闻。慰朕轸念耶。喀尔吉善等。究何以不行奏及。著将吴进义原摺钞寄。令其阅看。若系该提督有意粉饰。并非据实之词。即著该督等具摺参奏。一并传谕知之。寻奏、伍鉽等犯。现已提拏鞫讯。俟审明另奏。至浙省晚禾收获。米价渐平提臣吴进义所奏并无粉饰。得旨。吴进义虽不粉饰。而汝等恐不无粉饰之念。转令朕悬念灾区矣。　　

○钦差兵部尚书舒赫德、两江总督尹继善奏审讯刘宏谟等、供官贵震与郑岐山撰造伪稿一案。据供、前在东省。因刑逼诬供。并无确据。郑岐山系捏造之名。实非郑鹤年。令遵旨将官贵震等解京备质。报闻。　　

○又奏、官贵震案内传钞各犯。请分别审办。其钞带传播者。应枷责交官管束。或任人钞传。或看后给还。亦有不合。应各杖责。若仅止一见。或闻人传说。或因本官亲戚迫写。情尚可原。应同案内无干人犯。概行释放。凡微员生监。已经革斥。审明无干者。咨部开复。此后传钞人犯。若与此案情节相同。应照此办理。下部知之。　　

○赈山东齐东、德州卫、惠民、蒲台、平度、宁海、文登等七州县卫。本年水灾。荣城县雹灾、饥民。并缓徵新旧钱粮。　　

○戊午。谕军机大臣等鄂乐舜前奏、量加科举一摺。以其听幕宾怂恿。博士子称誉意在好名。批示使知所改。后多纶亦为此奏。因一并宣示。今鄂乐舜接到朱批。旋具摺陈辩且称年老孤寒。仆仆省会。录科见遗。无不哓哓呼吁。思欲推广皇仁此语甚谬。省试之中额有定。而求中之人无穷。得者之喜。不敌不得者之怨。为政之体。惟论抡才之当否。若悯其见遗。且欲慰其呼吁。将必来者尽令入彀而后可。有是理乎。朕训示臣工。随事教导。无非成全之意。为臣子者。有则改之。无则加勉。惟自问诸心可耳。鄂乐舜乃欲借此表明心迹。殊属取巧。若如此存心。将不能承受恩典矣。著严行申饬。　　

