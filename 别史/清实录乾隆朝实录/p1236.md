<!-- { "loadSidebar": true } -->
○又谕曰、衍圣公奏摺两件。一奏告子不宜从祀。告子是言性恶之人。与孟子相反。不应并祀。尚属有理。已批九卿议奏。然亦绝无关系之事。读书人每于此等处沾沾置辨。一奏庙户不应当差。内称皇庄字样。亦殊不合。如系历代赐田。宜称官庄。尔等可即为改正。至此时丁银已经停徵。安有地方官、更令百姓当差之事。且系何项差使。朕实未明。若因东巡派令修路。则修路皆动官项雇夫。然令地方官、舍本地之人不雇派。而令远派他处之人。必无是理。况既给价。则非强派。且朕展谒先师。衍圣公即躬身却扫。尚属当然。督令庙户除道清尘。以供奔走。更理所应。岂宜转庇庙户。并给价雇派。亦不肯为。更为愚昧之至。此不过倚大学士陈世倌外姻之势。干与地方公事。其所陈奏。大都发礼部议。又系陈世倌管理。可以互相倚庇。伊系少年之人。理宜安分自守。方可保其安富尊荣之乐。若干与一毫公事。不特陈世倌不能保其大学士之任。即衍圣公家、岂无弟男子侄。可堪承袭者。便是无福承受之人。尔等可缮谕旨发出。陈世倌亦并寄字与伊知之。　　

○又谕、据哈达哈等奏、喀尔喀公巴图孟克。出痘身故。喀尔喀公巴图孟克。在军前始终奋勉。兹闻溘逝。深为悯恻。著加恩赏银三百两以资营葬。即由军营拨给。仍著该部照例致祭。　　

○以原任厄鲁特散秩大臣赛音绰克托弟赛音伯勒克、袭职。　　

○癸酉。上诣皇太后宫问安。　　

○幸瀛台。　　

○御重华宫、召大学士内廷翰林等茶宴。以立春日雪联句。　　

○谕军机大臣等、据富德奏、催令厄鲁特兵丁起程外。仍令该头目人等。设卡稽察。如有逃回逗留者。以军法从事。并劝令噶勒藏多尔济。迅速起程等语。富德此奏。特见现在事势较易。欲以奋勉见长耳。然办理失之已甚。此项兵丁。俱系蒙古。全在临事鼓舞。善于驾驭。若过为严峻。转非所宜。于事亦甚无益。且各处兵丁。已经前进。伊又将何项兵丁设卡耶。著即停止。如已设卡。断不可过为防范。致令伊等疑惧。至噶勒藏多尔济。甫经丧子。富德并不体谅。一味催促。殊属非是。著即传谕噶勒藏多尔济。朕闻伊子诺尔布琳沁病故。深为悯恻。特令伊仍在游牧处休息。缓赴军营。并宜善自调摄。勿因丧子过恸。此时策楞等、想已擒获阿睦尔撒纳矣。噶勒藏多尔济。即在游牧处调养身体。如策楞处尚在需人。伊再前往。前不必过急。将此一并寄信与策楞知之。　　

○是日、立春。顺天府进土牛春山宝座。　　

○甲戌。谕、数年以来。朕念满洲生计维艰。曲为筹画。除八旗额设前锋护军马甲外。复特降谕旨。添设领催养育兵额缺。伊等生计。较前已有起色。但念现在京中满洲。生齿日繁。额缺有定。恃一人钱粮。供赡多口。终恐拮据。是以于拉林开垦地亩。建造房屋。挑取八旗满洲。前往屯种。此欲我满洲世仆。仍归故土。生计充裕至意。非如不肖犯法。发往拉林者可比。即如此次前往人等。由京起身之先。每户赏给治装银两。沿途复给与车辆草束。到彼又赏给立产银。并官房田地、以及牛具耔种等项。计一户需银百余两。则所遣三千满洲。用银不下数万余两。朕所以不惜此费者。盖欲伊等永远得所。曲为体恤。伊等至彼。各宜感戴朕恩。撙节用度。以垦屯为务。稍有余暇。勤习骑射技勇。设所学有成。在彼处又可挑取马甲差使。未尝无出身之地。著传谕该将军、副都统等。详悉晓谕。但此次遣往人数甚多。良莠不一。设有不肖匪类。恣意横行。或不愿彼处安生。潜逃来京者。该将军等、一经拏获。即行奏闻。于彼处正法示众。决不姑息。将此亦并传谕知之。　　

○谕军机大臣等、据和起等奏称、从前投诚之布图库等。原在额尔齐斯、阿塔玛里地方居住。恳请归伊游牧等语。现今准夷平定。额尔齐斯、阿塔玛里一带。尽入版图。即令其仍回原处。未始不可。但现在天气尚寒。行走稍艰。暂令在巴里坤居住。俟擒获阿逆后。再令伊等、由额林哈毕尔噶一路、迁回原处居住。　　

○参赞大臣达勒当阿奏、散秩大臣普尔普告称、受恩图报。现在游牧处、选兵会剿逆贼等语。现今蓝翎兆坦。偕同前进。报闻。　　

○乙亥。世祖章皇帝忌辰。遣官祭孝陵。　　

○上诣雍和宫行礼。　　

○丙子。享太庙。遣果郡王弘瞻恭代行礼。　　

○遣官祭太岁之神。　　

○上诣大高殿行礼。　　

○奉皇太后居长春仙馆。　　

○诣安佑宫行礼。　　

○幸圆明园。　　

○丁丑。上御山高水长幄次。赐外藩蒙古王公等宴。　　

○军机大臣等议奏、各省所设、府僧纲道纪、未给铜印者。报部补铸。其州县僧道官、已给者应饬缴。从之。　　

○参赞大臣玉保奏、纳木奇、阿巴噶斯、部落相隔路远。两路进击。军势稍分。现议一面遣人招降纳木奇。一面先将阿巴噶斯之五得沁人等。在乌兰乌苏、西喇特克、等处游牧者剿灭。收其马畜给官兵。再抵安济海、博木、擒拏阿巴噶斯。报闻。　　

○戊寅。上诣长春仙馆、问皇太后安。　　

○还宫。　　

○谕军机大臣等、据舒明奏、车凌乌巴什、密告讷默库情形可疑。请将讷默库人等、留驻塔楚地方等语。舒明此奏未免过虑。讷默库入觐时。经朕训谕。伊所属宰桑察罕鼐济。巴图济尔噶勒、乌察喇勒等、俱可信之人。伊等曾保其无他。现在阿睦尔撒纳。即日就擒。于伊有何牵涉。过为防范。恐伊转生疑惧。著寄字舒明。仍照原议。令讷默库所属人等。与车凌乌巴什所属。一同移驻。讷默库万一稍有别情。舒明但询问察罕鼐济、巴图济尔噶勒办理。必无错误。伊等在朕前另有所奏。断不至别生事端。舒明毋庸过虑。　　

○命赏散秩大臣布林银一百两。衣一袭。授伊犁台吉、诺尔布敦多克等来使。鄂尔奇木济、乌特巴拉韦诺克、鄂斯库、齐木伯勒等、为三等侍卫。各赏银五十两。衣一袭。　　

○是日起。上以祈谷于上帝。斋戒三日。　　

○己卯。谕、同左都御史何国宗、前往伊犁等处测量之监副傅作霖。著赏给三品职衔。西洋人高慎思。著赏给四品职衔。俱准照衔食俸。其马匹廪给。亦即照衔支给。　　

○谕军机大臣等、萨喇勒之兄布林。及和硕特台吉等、来使五人。现已到京。朕询问彼处之人。据布林等奏称、约苏图、将察哈什、留于彼处游牧等语。察哈什、系阿睦尔撒纳一类之人。断不可留于彼处。著传谕约苏图、将察哈什、交与策楞。遴员拏解来京。前曾降旨、令策楞等到伊犁时。将噶尔丹策零舆图。查明赍京。今看来该处人等。敬信绰罗斯之人。著不必将噶尔丹策零舆图赍京。再前闻班第之子色布腾。被覊彼处。色布腾非他人可比。伊父被贼围困自尽。伊何忍惜命苟活。似此等人。亦何足惜。是以降旨。将伊交鄂勒哲依。令在彼处差委。今据诺木察告称、色布腾自尽伤轻。是以未死。则色布腾尚知捐躯尽义。不必留于彼处。即令来京。即传谕策楞等知之。　　

○又谕曰、达什达瓦之妻、属下宰桑布林、鄂齐尔、入觐。朕已加恩授为散秩大臣。托里亦系大宰桑。亦著授为散秩大臣。至所给达什达瓦之妻敕书一道。著交布林、鄂齐尔等赍往。到时、即交达什达瓦之妻。其余宰桑属下人等。著询问布林、鄂齐尔等。量伊等之职衔。应授为管旗章京、副管旗章京、参领者。即著各分别补授。得木齐即授为佐领。收楞额即授为骁骑校。应移驻时。将伊等俱移驻阿尔台地方。著传谕兆惠。妥协办理。　　

○谕达什达瓦妻车臣默尔根哈屯曰、达什达瓦。系准噶尔后裔。自准噶尔扰乱之后。所属离散。各失生业。大兵平定伊犁时。将军大臣等、即将汝土地陈奏。今汝率众至成里坤投诚。汝以妇人能知大义。输悃臣服。朕甚嘉焉。是用特霈恩施。封汝为车臣默尔根哈屯。所属大宰桑布林、鄂齐尔、托里、俱授为散秩大臣。其余人员。各量本职。分授为管旗章京、副管旗章京、参领等官。得木齐授为佐领。收楞额授为骁骑校。移驻阿尔台地方。安居乐业。汝受天朝厚恩。宜抚绥所属。俾各安辑。以期钦承毋懈。至汝所属宰桑等。受朕恩施。得受官爵。亦宜各饬所属。永除剽掠之习。诚能安静守法。庶承受有加无已之恩施。若更妄肆劫夺。有违禁令。该管官员。必守法严行约束。不可尝试。特谕。　　

○又谕、据阿兰泰奏称、郡王品级贝勒色布腾。前赴军营。中途病故等语。色布腾自入觐以来。深知感戴朕恩。遇事诚心效力。人亦明白。今闻身故。深堪悯恻。著赏银一千两。经理丧事。其贝勒职衔。即著伊子巴桑承袭。　　

○又谕曰、色布腾系副盟长。所遗员缺。尚应简员补授。公玛什巴图。是否一部落之人。著传谕舒明、向策楞询问。若同一部落。即著玛什巴图补授。　　

○庚辰。上诣南郊斋宫斋宿。　　

