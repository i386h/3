<!-- { "loadSidebar": true } -->
○辛巳。谕曰、刑部核拟山东德平县刘致武、殴死伊妻庞氏一案。因照凡论。将刘致武拟斩。并声明赶入本年秋审情实。所办殊属过当。秋谳大典。人命攸关。该部于核议时。自应准酌情理。详晰妥办。以期无枉无纵。其间有赶入本年秋审情实者。原因案犯情罪重大。如关系伦常。及连杀多命。残忍逞凶编造逆词。邪教惑众者。未便日久稽诛。是以赶入情实办理。所以惩儆凶顽。申明法纪。实明刑弼教。不得已之心。并非欲速置之于死也若此等夫殴妻至死之案。不过寻常事犯该部祇应按例核办入于下年情实办理。乃遽行赶入本年情实。岂所谓维持风化乎。转使无识之徒。妄以朕有意从严。轻视人命。岂朕矜恤庶狱之意耶。朕办理谳典。务持情理之平。每年秋审勾到时。于案犯招册。无不详加披阅。逐案推求。至再至三。其予勾之犯。必系情真罪当。法无可宽。若稍为曲贷。转令死者含冤于地下。不得不予以勾决。以示与众共弃之义。所谓求其生而不得者此也。该部堂官、办理秋谳有年。岂尚未能深喻朕意乃为此刻核过当之事。殊属无谓。除将原摺交刑部另行照例改正。并著该部嗣后遇有此等寻常命案。俱止须按律办理。毋庸赶入秋审情实外。将此通谕知之。　　

○谕军机大臣等、厦门地方。为拏获台湾匪犯。解送经过要地不可无满兵弹压。著李侍尧、派调闽省驻防满兵一千名前往。朕为军旅要务。晓夜思维凡所以代为筹画之处。无微不到。李侍尧自能仰体朕意遵照妥协办理也。　　

○是日、驻跸常山峪行宫。　　

○壬午。上御行殿。勾到陕西、浙江情实罪犯。停决陕西斩犯五人绞犯十一人浙江绞犯七人。余八十二人予勾。　　

○谕、据李侍尧奏、诸罗剿散贼匪情形一摺内称常青派令蔡攀龙等、带兵接应诸罗于八月二十日。分队进剿。直抵县城。二十二日。复自诸罗带兵出城。剿杀贼匪。廓清道路等语。诸罗为台湾南北两路要区。屡经贼匪窥伺。纠众滋扰。柴大纪督率官兵义民悉力捍御。因兵少力单。正在望援之际。今蔡攀龙、同贵林、孙全谋、杨起麟、邱能成等、带领官兵直前攻剿。杀散贼匪。速达诸罗。复带兵出城。将该处屯聚贼匪。痛加剿杀。实属奋勇出力。可嘉之至蔡攀龙、自派赴军营以来。连次打仗杀贼屡著劳绩。已由游击叠加升擢。用至总兵。此次援应诸罗。尤能鼓勇前进。往来杀贼。宜沛特恩。以昭奖劝。所有福建水师提督员缺著柴大纪调补。其陆路提督员缺。即著蔡攀龙补授。并著授为参赞。至副将贵林等、协力攻剿。俱属奋勇可嘉。亦应加恩升擢前此常青派令总兵魏大斌、援应诸罗。在中途被贼拦阻。及抵诸罗后。又祇知坐守县城并未能带兵出城。剿散贼匪。实属畏葸无能。魏大斌、著革职。交福康安留于军前效力赎罪。所遗浙江温州镇总兵员缺。即著贵林补授。贵林所遗广东罗定协副将员缺。即著孙全谋补授。孙全谋所遗广东犬鹏营参将员缺。即著杨起麟补授。其游击邱能成、著交福康安遇有参将缺出。即奏请升补。除蔡攀龙贵林、已赏花翎外。孙全谋、杨起麟、邱能成、俱著赏戴花翎。以示鼓励。　　

○是日、驻跸两间房行宫。　　

○癸未。谕军机大臣等、孙士毅等奏、接安南国嗣孙黎维祁、咨覆失去国印一事。因该国文移内、并无将来具本遣陪臣之语。未便即如所请。并将所拟檄谕文稿。一并进呈所办是。惟是孙士毅等办理此事。尚有未尽周到之处。该国既请给印信。固应具本恭遣陪臣赍达。方符定制。念该国臣服我朝。最为恭顺。黎维＜礻耑＞既经病故。伊嗣孙自必吁请袭封。若于遣官请给国印之后。又复具本请封。未免往来跋涉。自应将恳请袭封给印二事。一并具本遣官陈奏。以示体恤远藩之至意。现令军机大臣、将此一节改入发去。谕以准该国嗣孙黎维祁咨覆、知尔祖国王暮年衰耄。郑氏弄权。胁印私藏。旋因西山侵扰。兵火之中。不知印信失落何处。并非有人攘窃四处搜寻。迄无所获。才十数日。尔祖病笃。西山拥兵甫退。郑孽乘虚复起。又数月而乱始定。所有尔国失印无追。及尔祖病故。咨报迟滞缘由俱悉但思尔祖病故。尔国未经具题告哀大皇帝尚未闻知。承袭一事。何敢代为声请。且尔嗣孙既未承袭藩封。则名号未定。将何字样给为凭信。事理未顺。碍难陈奏。尔嗣孙自应一面恭遣陪臣诣阙告哀。并于本内声叙迟滞缘由。冀邀大皇帝垂鉴。一面仰祈恩命。准尔嗣孙继序外藩。永延先绪。并将失印始末。据实敷陈。大皇帝念尔臣事天朝。素称恭顺。自必恩俞嗣服。敕部重给篆文用昭世守。夫告哀请封。乃尔国大事。失印补铸在其次也。此系非常恩宠。岂本部院所敢吁求。况尔祖国王、既经病故尔嗣孙黎维祁、尚未请封。自必恭遣陪臣赍本奏恳。若于遣官请给国印之后。又复具本请封。未免往来跋涉。非天朝体恤远藩之意。尔嗣孙自应将请封给印二事。一并具本陈奏。并即遴选陪臣赍本题达。庶几渥膺主眷。弗坠前勋。该督即遵照缮写檄谕。将此谕令知之。　　

○福建汀州镇总兵普吉保奏、镇臣李化龙、带兵前来鹿仔港。即留在该处驻守。臣亲领官兵。往西螺、斗六门、一带剿贼。谕军机大臣曰、李化龙、前抵鹿仔港。普吉保、即带兵往西螺、斗六门、一带攻剿。所奏较合机宜。是鹿仔港现属安静无虞贼扰。现在福康安、已即日前抵鹿仔港。又有李化龙在该处驻守。普吉保、自应乘粤兵新到。亲督将弁。速往西螺、斗六门、一带。奋勇攻剿。力图自效。至福康安到台湾。正值秋凉晴爽。道路已乾。添调之兵。陆续到齐。亟应趁此机会。以期克日蒇事。　　

○是日、驻跸要亭行宫。　　

○甲申。上御行殿。勾到湖广情实罪犯。停决斩犯二十一人绞犯十人。余九十人予勾。　　

○封闭甘肃西和县中山嘴铜矿。从署陕甘总督勒保请也。　　

○是日、驻跸密云县行宫。　　

○乙酉。旌表守正被戕陕西泾阳县民安宁堂妻张氏。　　

○是日、驻跸南石槽行宫。　　

○丙戌。上幸圆明园。　　

○诣安佑宫行礼。　　

○丁亥。谕、据舒常等奏、靖州吏目陆礼舆、因家人华坤、向兵丁李凯、买梨喧闹。该吏目锁入讯明。当令开放锁炼。并将家人责处董世琏不许私开。次日吏目路过副将衙门董世琏等、将该吏目用炼套颈。并据饬司讯出、系副将尚维昭、派令前往吏目衙门。不许开锁。及发出禀稿。传谕千总、捏禀华坤用小钱买梨各情节。将尚维昭解任。一并质审等语。吏目陆礼舆、讯知家人与兵丁买梨起衅。押锁兵丁即将家人责处。释放兵丁。并无不是乃兵丁董世琏、挟嫌逞忿。始而不准开放。继而用锁套颈。其情甚属可恶。吏目虽属微员究系职官。即有理曲之事。亦应禀请该管上司究办。何得擅行锁项。殊属目无法纪。此而不严加惩治必起兵丁鼓噪之渐。兵丁董世琏、著照军营鼓噪之例。即行正法。以昭惩创。至副将尚维昭、平日既不能约束兵丁复私写禀稿。嘱令捏禀。居心狡诈。已可概见何待根究。尚维昭、即著革职严审。此案情节较重。该督抚等、自应亲行提讯。从重办理。乃仅委之两司审问。殊属玩纵。著严行申饬。其案内有无别项情节。及其余犯证。并著舒常等、一并严审定拟具奏。该部知道。　　

○戊子。礼部议准、广东巡抚图萨布奏称、新宁县客童四百余户。请附籍新宁应试。另编客籍字号。取进文童二名。武童一名。止准入考乡试。廪增不准拨给等语。查新宁客童。既核与寄籍应试之例相符。应如该抚所请。另加学额。听学臣取录。自后即应试人数较多。亦总以现额为限。取进生员。统归新宁县学管束。从之。　　

○己丑。以故云南镇南州属阿雄关土官者朝英子英文、袭职。　　

○旌表守正被戕河南杞县民崔进宝妻宋氏。　　

○庚寅。上诣大高殿、寿皇殿行礼。　　

○还宫。　　

○辛卯。孝慈高皇后忌辰。遣官祭福陵。　　

○闽浙总督李侍尧奏、臣接阅恒瑞摺稿。内称蔡攀龙等、抵诸罗后。仍未能出城杀贼。随同进兵之贵林、杨起麟等、并不知下落。幸恒瑞先带兵一千五百。已到盐水港。水路尚可无虞至海兰察等日内已陆续到厦。福康安现行过省城亦即日可到。谕军机大臣等、前据李侍尧奏、蔡攀龙等、已抵诸罗。后又带兵出城杀贼今据奏到各情形是此次赴援之兵又未得手。贵林、杨起麟、系随同蔡攀龙带兵援应诸罗。今蔡攀龙、虽经柴大纪接应入城。仍未能杀出而贵林、杨起麟、又无下落。自系被贼匪拦截。若有意外之虞岂不可惜。福康安此时自早已由蚶江配渡。前抵鹿仔港该处兵力极为壮盛福康安竟当派拨巴图鲁侍卫章京二十人。令舒亮带领前往徐鼎士处若徐鼎士已由大甲溪进兵。舒亮等即速往帮同剿贼即徐鼎士尚未进兵。亦应令舒亮速往会同攻击而福康安一面同海兰察等统领巴图鲁侍卫章京督率大兵。以全力往大里杙进剿。该处系贼匪巢穴。一闻大兵攻击。贼首等自必回顾。诸罗之围。不解而自解福康安、应豫先知会柴大纪等、如贼匪回救巢穴。即令柴大纪、恒瑞、蔡攀龙等、领兵出城由后跟踪追剿。而福康安迎头截杀。使其首尾受困。自可悉数成擒。倘贼匪仍在诸罗不顾巢穴。则福康安于扫平大里杙后。即回兵移救诸罗。贼匪见巢穴已倾。自可不战而溃。最为善策。此即从前谕旨内、所引魏司马懿欲擒公孙渊、先破襄平之计。福康安不可不决机制胜。至普吉保、如尚在西螺一带驻守福康安不妨将普吉保彻回鹿仔港。与李化龙协同防守。福康安竟带其五千兵。进捣大里杙。则兵力既加。更可鼓勇前进。惟在福康安相度机宜。斟酌妥办。再柴大纪处、于蔡攀龙抵县后。总未据有奏报。恒瑞所驻盐水港、距诸罗甚近。著即派委妥干员弁。设法前往诸罗。令柴大纪、蔡攀龙、将该处实在情形及如何筹办之处。详晰声叙。仍遴委能事员弁设法赍送。即行迅速驰奏。　　

○予故喀喇沁扎萨克多罗郡王端珠布色布腾、祭如例。　　

○壬辰。谕、前因京城米粮。市价昂贵。特经降旨于京仓内拨米五万石分给五城地方发交殷实铺商。减价平粜。并派监粜大臣、率同五城御史专办其事。并令会同步军统领、顺天府各衙门严密查察。以平市价。自平粜以来虽觉粮价渐减。但恐粜竣之后。又复渐次加长非朕轸念民依。随时调剂之意。著再拨发京仓米五万石。交与五城地方。减价平粜俱著照前次章程。妥协经理。俾军民均沾实惠以副朕加惠无已至意。　　

