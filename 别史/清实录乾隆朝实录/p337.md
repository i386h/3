<!-- { "loadSidebar": true } -->
○谕、朕向来闻得广东徵收粮米、支给本省兵粮者。州县官折收银两。每一仓石。照时价多收银六七钱、至加倍、不等。收银之后。另买稻谷。碾米给兵。则分派富户米行。又照时价短少。似此需索扣克。甚属累民。特于乾隆四年六月、颁发谕旨。令该督抚悉心稽查。严行禁革。今留心访察。广东徵收粮米之弊。并未革除。收本色则浮加斛面。收折色、则高擡价银。以及管仓家人。仓书斗给、各项陋规。合算民间纳米。每石费至加倍有余。且上司衙门所用食米。名曰发价。其实缴还。种种弊端。上下朦混。从前奉行不实之咎。诚属难逭。若非痛加整顿。何以除民困于将来。著交与巡抚王安国。彻底清查。实心办理。务令弊端悉剔。苛累永蠲。始于地方有益。如再有玩忽之处。朕于该抚是问。　　

○户部议覆、闽浙总督宗室德沛奏称。台属歉收。米价骤长。前据粤省督抚咨称、潮州府属、仓贮充盈。可济邻省。今移咨粤省。檄饬潮属存仓谷内。就近拨给六万石。运台平粜。如台属秋收。即照数买谷运粤。倘或丰歉不齐即将谷价解粤。就近买补。应如所请。通融办理。并令广东督抚、俟闽省委员到日、酌量拨给。以资平粜。得旨。依议速行。　　

○辛丑。户部议覆、苏州巡抚徐士林、浙江巡抚卢焯、广东巡抚王安国、管理闽海关福州将军策楞、会奏、前据云南巡抚张允随奏称、浙、闽、江苏、三省。皆因钱贵。请买滇铜开铸。查滇省铜觔。除供京局及本省川黔鼓铸外。余剩无多。请于沿海各关。凡商船来自日本长奇岛者。应纳税银。悉令以铜代税银完纳等语。据查海关铜税。历来徵银。若改徵铜。事属创始。必须官无纷扰。商民便易。方可行之经久。今闽海既无铜进口。江浙海关。铜数无几。与官商未便。江浙等省需用铜觔。现于洋商自本办回铜内。按数抽买。一应商贩船只。似应照旧徵收。毋庸纷更应如所请。从之。　　

○又议覆、署理贵州总督张允随奏称。黎平府属逆苗。窜入南江。调遣官兵剿捕。汉土官兵。每名日给口粮。兵丁、土练、土目、土兵、其已离本境者。赏给银两有差。千总以下。支给盐菜。查明奋勇杀贼者。分别等第酌赏。黎平府、暨开泰、永从、团练乡勇。有愿随营征剿者。均照土兵例。给与军前口粮。并安家饷银。至本境团练、固守城池者。其军械口粮银。一体支给。难民逃散。按大小口赈恤。令地方官抚谕复业。被害者、给棺。被伤者、给银调理。房屋烧毁者、给银修葺。带赴军前办事人员。自知府以下、各按月给盘费。并派给跟随健役人等。均应如所请。得旨。依议速行。　　

○又议准、署广西巡抚杨锡绂奏称。安南土官韦福琯内乱。近我边疆。饬令太属沿边各隘。加谨防范。但隘口甚多。而新太、龙凭、馗纛、各协营额兵。除在城防汛外。不敷分布。复于左江镇标、派拨兵丁一百名。前往太平府属之下石土州地方、驻劄弹压。该处水土恶劣。距南宁五百余里。兵丁远戍瘴地。实为劳苦。除乾隆五年以前。业经酌赏。请自六年为始。每名日给口粮。于太平通州仓贮租谷内运支。从之。　　

○壬寅。上诣畅春园、问皇太后安。　　

○户部议覆、巡视东城给事中吴元安奏称。向来京通各仓。气头廒底成色米石。分发五城十厂。减价粜卖。各以正副指挥分司其事。并将为数移会五城御史等。酌量某厂准积多寡。分别应行直领与否。以杜霉浥之累。而清亏空之源。近年以来。仓监督径檄正副指挥。并不移会五城。指挥与监督、以情意之厚薄。分米色之低昂。恐不能一律流通。必致有浥烂不行者。请嗣后仍照前移会五城。酌派领粜。至于粜米钱文。解交户部。定例一六投批。五十交钱。近则辗转迟延。不即发实收。请交御史等。饬令按日投批。查验实收。以杜那新掩旧之弊应如所请。从之。　　

○刑部侍郎郝玉麟、年老告休、报允。　　

○癸卯。工部等部议覆、直隶总督孙嘉淦奏称。承德州属之三道沟等处、开采煤窰。向例需领部照。开采之人。皆观望不前。查产煤之所。如热河八沟四旗煤山。俱在围场之南。而土木槽碾等处。亦俱在大坝之内。现今坝内土田。皆已开垦。其出口贸易之人。系各地方官给与照票往来。采煤之人。事同一例。原可无庸部票。且开采煤窰。聚集人多。若令执有部票。恐不受地方官约束。请令地方官择本地殷实商民、报明开采。给与照票出口。窰成之日、报明藩司。给与牙帖。承充开采。应如所请。从之。　　

○以总管内务府大臣三和、署户部侍郎。　　

○甲辰。谕、刑部侍郎员缺。著刘统勋补授。俟服满之日、即速来京供职。刘统勋未到任之先。仍著周学健署理。　　

○户部议覆、仓场侍郎宗室塞尔赫奏称。京仓新旧廒、共九百零二座。节年以来。粮储充盈满贮之廒。计六百八十余。座放出空廒。仅二百一十余座。约可贮米二百六十余万石。本年起运漕粮、约进京仓平米三百八十余万石。所有各仓空廒。尽数收受。尚余新粮十分之三。请将本年第四季甲米、早放半月。腾仓收贮。又通州西中南三仓。现有空廒一百七十余座。请将陆续抵通之粮。先行派进通仓。俟京仓放有空廒。再将新粮按廒运贮。应如所请。得旨。依议速行。　　

○修理居庸关北门、从直隶总督孙嘉淦请也。　　

○乙巳。吏部议覆、御史济安布奏称。本年贡监考职。书吏未曾查明应否合例赴考之人。滥行政钱给票。以致册籍无名者。各持该司所给图记小票纷纷求考。应如所请照律惩治。查考职试卷。无动支公项之例。请嗣后应备试卷。即于臣部饭食银内扣拨备办。其合例应考者。方准给票。不得令书吏藉端需索。以杜弊端。再请嗣后仍照向例、取具五人互结。从之。　　

○监察御史李＜?忄原＞奏、甘省平凉、巩昌、两属夏秋叠灾。州县各员讳匿不报。饥馑载道。抢劫成风。其各省赴甘纳粟捐监者。皆被官吏包揽收银。科派民间籴谷填补。谷价日增。民生益敝。请派公正大臣。前往查勘。得旨。览李＜?忄原＞所奏、若果如所言。则元展成、罪不容诛矣。然李＜?忄原＞、甘省人也。以告灾之状。为已甚之言。此风亦不可长。即著李＜?忄原＞前去。会同总督尹继善亲往查勘情形。著尹继善秉公据实具奏、若所言果实。元展成当治以讳灾之罪。不然。则李＜?忄原＞为乡曲而妄言。亦有应得之处分。该部即遵谕行。　　

○丙午。训饬用兵毋分畛域。谕、黎平府属、苗匪窃发。军务已经告竣。而为首之石金元等。至今尚未拏获。夫苗逆纵有巢穴。料亦无多处所。贼能至、兵岂不能至乎。贼能藏、兵岂不能追乎。总由地连三省。彼此推诿。贵州之兵弁曰出境非吾事也。当问之广西。广西之兵弁曰出境非吾事出。当问之湖广。如此办理。无论邻省之督提等。率多膜视。即一接咨移。立速调遣。而贼则停留智生。兵亦缓不济事。亦何怪乎旷日持久。而渠魁终不全获也。当无事之时。各省自有疆界。原不可越俎。各有专司。原不可侵权。至于地方有事已经用兵。则总领大员。凡贼之所至。皆当随势乘机亲至其地。以完勾当。在贵州者。何尝不可至广西。在广西者。何尝不可至湖广。只须邻省凡所过之处、营兵官弁、皆听其调度。如有呼应不灵者。予系邻省督提掣肘。亦咎有攸归。此非越俎也。非侵权也。实心体国事者。固当如是耳。用是特颁谕旨。遍谕各边省督抚提镇等。嗣后凡有统领之责者。毋得谬分彼此。视同秦越。如果能仰体朕意。实力奉行。不独一二苗匪。自不难克日成擒。纵或更有盗贼之事。亦断无兔掊蔓延之虑。畛域之胥化。封疆实攸赖焉。思之勉之。　　

○兵部议覆、御史七格奏称。查武闱乡会试。弥封所误印之卷。若不加分别。概不取中。殊未平允。请嗣后弥封所人员。将卷误印字号。仍照例查参。其取中之卷。于填榜时查对原册。如有合式卷误印双好字号者。概不准取中。以杜幸邀作弊之端。或有原系双好单好字号。误印合式。仍准取中。其怀挟并雇赁缮写细字等弊。一并禁止。应如所请。从之。　　

○监察御史吴炜奏、善为国者。藏富于民。不善为国者。藏富于国。管见度支之臣。有以国用不足为忧者。恐开言利之端。外则直省督抚、于民生利病、地方兴举、必有壅蔽之患。内则部臣、于应行动用帑项奏销之案。必有阻剥刻核之虞。名为节省。其实于国计民生。均有操切苟且之弊。祈始终以宽大为怀。祗期民用之足。无以国用为忧。得旨。部臣之奏、亦制国用量入为出之意。与其不足之后。而始筹所以足之。毋宁谨其流、即所以裕其源。此非言利之可比也。但恐外省大吏观望为怀。其弊诚有如吴炜所。奏者。朕甚嘉纳之。　　

○丁未。上诣畅春园、问皇太后安。　　

○谕曰。钱局匠役、控告炉头行贿监督一案。屡经户刑二部审理。户部堂官、偏于开脱。刑部堂官、偏于刻求。不足以成信谳。监督立柱、洪文澜、拖纳、俱著解任。著和亲王、大学士鄂尔泰、尚书讷亲、来保、步军统领舒赫德、会同审理具奏。　　

○礼部奏、护军执事人、准考文生员。得旨。考试文生员、与考试繙译生员不同。繙译生员、惟视汉文繙清。满洲兵丁、于骑射外又能繙译。则技艺加增故准令护军执事人等考试。无论中否。仍留在护军执事上行走。今若照礼部奏请、护军执事人、准其一体考试文生员。则人皆专事文学。而骑射紧要技艺。反致废弃。此甚有关系。著仍照旧例遵行。　　

○戊申。谕、前经韩光基奏请。钱局工料。向给钱文者。俱改给银两。后复经户工二部会奏、办料应给银两。匠役工价。仍请酌给钱文。今炉头扣克行贿之弊。即从此生。看来以发给银两为是。且炉头等知行贿之无益。亦可速得此案实情矣。著仍照韩光基前奏行。　　

○以故四川建昌道属霍耳图根满碟土百户坑太嫡长子彭楚、袭职。　　

○旌表守正捐躯之湖广宜城县民彭健茂女、彭氏。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百四十四　　
大清高宗法天隆运至诚先觉体元立极敷文奋武孝慈神圣纯皇帝实录卷之一百四十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

