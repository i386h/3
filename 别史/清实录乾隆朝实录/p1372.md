<!-- { "loadSidebar": true } -->
○又谕、朕阅成衮扎布所奏、去年进剿情节。则兆惠未免巧于趋避。当逆贼阿睦尔撒纳、为我兵击败。兆惠身为将军。自应亲行追逐。乃驻兵济尔哈朗。惟以剿贼立功。垂名史册等空言。催促富德前往。经朕降旨诘责。伊始带兵策应。彼时因办事人少。从宽未加深究。至巴图尔乌巴什等贼。在兆惠等军营附近。伊并不陈奏。盖恐奏明、即著令擒拏耳。但擒获巴雅尔、剿杀杜尔伯特纳木奇等。尚属奋勉。至珠勒都斯一路。既早得巴图尔乌巴什信息。乃经朕降旨诘问。始行陈奏。在将军成衮扎布、未面聆训旨。不知事之本末。尚可原谅。舒赫德选懦避事。亦与兆惠相似。其情节早已洞鉴。朕办理庶务。一秉至公。此中外所共知者。兆惠此次进兵。能知已过。诸事实心办理则可。若仍趋避取巧。朕不能再为曲宥也。　　

○庚戌。谕曰、永庆奏称、东西长安门。改令护军看守。所见甚是。八旗护军统领等。以从前巴尔弥特、永兴、奏及。曾经议驳。援引驳奏。夫前驳巴尔弥特、永兴、所奏。已属一时偏护之见。岂可更援为例。况步甲既可看门。即改令护军看守。有何不可。交议事件。并非不令议驳。但果可行。即应议准。乃以不当议驳之事。援引前议。含糊驳奏。意在偏徇护军。且图省伊等差使。殊属不堪。即如下五旗护军人数甚多。从前并有王公各属门差。今既免此役。数日始进班一次。此外更有何事。令其在内守门进班。伊等藉此向上。亦可不至为非。至以步甲看守。可以听人往来为词。尤属舛谬。禁门重地。岂可漫无区别。任人往来。若谓能辨别往来之人。则护军何啻步甲。大臣等议奏事件。不按是非。牵引前议。甚属不晓事体。朕之旗仆。流于不肖。均由伊等所致。护军统领等、著交部察议。仍照永庆所奏行。　　

○辛亥。谕、据八旗都统奏、看守城外五仓。向派官兵。昼坐堆拨。夜则传筹巡逻等语。立法已周。著仍照常办理。但稽查不严。则旷班倩替之弊生。稽查之员。日留城外。夜往稽查。早则官兵以为查过。转致空误。迟则守候劳苦。且日中出城。谁不知之。是徒有虚名而无实济。嗣后著每月、于闭门后。骤往稽查数次。俾官兵不知时刻。既不敢空误。兼免守候之劳。第不特派人员。必至互相推诿。著将八旗大臣名单进呈。候朕钦派。遇稽查之日。将某前赴稽查。及带领出城人数。豫咨提督。提督派员、于闭门后。俟查仓大臣到时开放。即赴各仓巡查。查讫、进城。一年共计出城查仓几次。著提督年终汇奏。　　

○谕军机大臣等、顺德讷、努三等奏业克明安德济特、以阿睦尔撒纳之嫂为妻。闻阿逆败逃。即带阿逆后妻。自森博罗特、入俄罗斯。又哈萨克齐奇玉斯之阿布拉该尔、久送伊子于俄罗斯为质。阿布赉亦近俄罗斯疆界过冬等语。伊等询访之处。自属确实。但现在俄罗斯之毕尔噶底尔报称、阿逆出痘身死。将其尸送验。则阿逆已伏冥诛。俄罗斯亦克全和好。德济特即窜匿其地。亦无能为。自可置之不论。至哈萨克之人。本畏俄罗斯。即如伊等、前曾向噶尔丹策零纳贡。因我师平定准噶尔。即率属归降。则其与俄罗斯交好。自属事势宜然。且哈萨克若抒诚入贡。自当赏赐、以示绥怀。即不来亦无足重轻。伊之畏俄罗斯与否。更无庸介意。著传谕顺德讷等知之。　　

○又谕、据努三奏、今年办理厄鲁特回部、恳请派伊于哨探队效力等语。现在进兵官员。分派已定。努三系乌拉齐性习。所奏事件。文义繁琐。览之多不可解。是以谕令来京。面询哈萨克情形。如有伊可效力之处。再行差遣。其奏留军营之厄鲁特通事察罕库本、班第二人。亦令带来。伊等俱系巴雅尔、扎哈沁属人。业将伊游牧人等剿杀。恐留彼闻知。不免疑惧。伊等随军效力。并无罪过。朕当酌量加恩。若有妻子。并交黄廷桂查出。解送来京。　　

○又谕曰、顺德讷奏、据哈萨克多罗特拜、巴图尔等告称、闻巴图尔乌巴什、出痘身死。哈萨克锡喇之众。俱为玛哈沁。惟舍楞由车陈哈喇、逃往沙喇伯勒。哈萨克之齐奇玉斯努尔赉汗兄弟。已两路带兵追逐等语。从前朕即谓沙喇伯勒贼众。人心涣散。力亦甚穷。我兵一到。即可殄灭。今顺德讷、所奏情形。果不出所料。再据奏称、哈萨克阿布勒比斯言。伊带兵前至伊犁萨璊。捉生询问。知舍楞等虽有万余户。现俱乏食。但不行殄灭。我等游牧终不得安。即不能尽剿。亦必追至叶尔羌、喀什噶尔、布噜特等处。方可结局。于是公同商议。齐奇玉斯之额哷里苏尔统等、带兵万余。至吹地方。鄂尔图玉斯之萨尔图根巴图尔等、带兵二千。由阿克陶乌克陶起程。约至克哷布拉克。与哈巴木拜会合。抢掠舍楞等。俟春季雪消始回。将所余厄鲁特、在何处栖止。知会大兵等语。兆惠等现在军营。于贼众情形。何以全无信息。今看伊等穷蹙已极。势必互相盗窃戕害。是大兵未到。哈萨克早已俘获无遗。而兆惠等尚以沙喇伯勒贼众繁多。颇有畏难之意。可谓不谙事机矣。又舍楞等、或逃向特穆尔图诺尔、及特克斯等处。若距军行辽远。即酌遣偏师。前往搜捕。以靖地方。其哈萨克厄鲁特交界处。恐厄鲁特殄灭后。地多闲旷。哈萨克不免侵越。虽游牧无人。在我亦难尽守。然必先明疆界。或哈萨克等、各将军大臣恳求转奏。朕亦可施恩赏给。方与体制允协。但不当听其遽行侵越。或轻易给与。亦谕兆惠知之。　　

○又谕曰、乌梁海安济、格斯奎、曾掠俄罗斯牧群。后经富德拏获。已命理藩院行文、将二人送往。今据顺德讷奏、因大雪不能行走。暂令带回等语。现在俄罗斯、以逆贼阿睦尔撒纳、出痘身死。将尸送验。外藩尚知守信。则我大国檄送之人。自不便久覊。著额尔克沙喇归途之便。将安济、格斯奎、带至乌里雅苏台。转交桑寨多尔济。速送俄罗斯边界。其各传谕知之。　　

○命副都统顺德讷、在雅尔哈善队内行走。　　

○壬子。谕、今日王大臣等、以俄罗斯献出阿睦尔撒纳逆尸。准噶尔大功告竣。具表奏贺。试问王大臣等此奏。果皆实以为然耶。抑或尚有以叛贼之死。为未可深信者耶。在诸臣之或信或不信。本亦不足深论。然朕之宵旰忧勤。将以为边圉久远之计。而庸懦无识者流。或未免退有后言。此则不可不明切申谕耳。即如阿睦尔撒纳逃叛之初。朕方手敕诸将。锐意追擒。而盈廷之议。颇有以伊犁既已平定。不必穷追为言者。及其窜入俄罗斯、则更束手相视。付之无可如何。若惟恐朕之饬索过严。以致又启边衅。无论俄罗斯一部。向属和好。彼此不许容留逃人。以理言之。固当向索。而叛贼之奸诡狡诈。既入俄罗斯。岂能郁郁久居。又必将为其所用。以为哈萨克一带之患。从前屡降谕旨。所谓叛贼一日不能成擒。则西陲一日不能宁谧者。正为此也。是以上年谕理藩院行文俄罗斯。有阿睦尔撒纳在彼。若能永远拘禁。即不送出亦可之语。然俄罗斯既已收留叛贼。必且抚而用之。又岂肯永远拘禁耶。索之而不献。则其曲在俄罗斯。兴师问罪。固属事不容已。然使竟不向索。则彼亦何肯将尸献出。可见驾驭外藩之道。威德宜于并用。堂堂天朝。岂有迁就隐忍。苟且自安之理。至昨据努三奏称、德济特携阿睦尔撒纳之后妻。投入俄罗斯境。此则无关紧要。留之俄罗斯。不过彼处多一豢养之人耳。若亦严行饬索。必令缚送。是未免诛求过当。即朕亦难辞好武之名矣。朕于此事。乘时酌理。惟求协乎事机之至当。从未设一成见。统计用兵以来。既未多糜帑项。亦未劳我民力。今逆尸已得。伊犁久定。哈萨克又输诚内向。西陲绥靖。上缵皇祖皇考未竟之鸿谟。稍可免众人之浮议。朕之愿足矣。安可言贺。且现在尚有叶尔羌等回部、未经平定。及哈萨克锡喇等一二逆贼、逃窜未获。虽易于经理之事。计日可以奏绩。然朕之日夜筹画。政不以事将就绪而稍懈也。因王大臣之奏。爰以苦衷示之。　　

○又谕曰、刘统勋著补授吏部尚书。秦蕙田著调补刑部尚书。其工部尚书员缺。著嵇璜补授。嵇璜现在南河。俟河工告竣之后。来京供职。其未到任之前。仍著秦蕙田兼署。　　

○又谕曰、吏部侍郎三泰、户部侍郎刘纶、俱著在军机处行走。　　

○又谕曰、陈宏谋、周人骥、谊属师生。例应回避。广东巡抚。著钟音调补。周琬著调补福建巡抚。所遗贵州巡抚员缺。著周人骥调署。　　

○谕军机大臣等、山东、河南、河道工程。业经续次报竣。在事诸臣。亦降旨叠加议叙矣。但一切堤岸。务期坚固。其干河支河之疏洩。亦须挑浚深通。方可为久远之计。若在工人员。不能实心办理。唯图草率完工。虚糜帑项。而有督率稽查之责者。复不严行察勘。势必有名无实。将来伏秋大汛。各处工程。一有疎虞。该督抚等、自不得稍辞其责。至于给事中海明、系特差查勘河道之员。务宜悉心督办。据实核查。万不可以差竣完工。即为了事。或有前此估计、尚未实在。今于修筑时、勘出浮冒情形。即可据实指参。以杜陋弊。俟通行完竣之后。朕或更遣大员。前往查勘。亦未可定。倘有修过工段。坍卸淤滞。以及开销钱粮、冒滥不实之处。一经发觉。除承办大臣官员。照例治罪外。该给事中、亦必不稍为宽贷也。　　

○参赞大臣雅尔哈善等奏、屯田事宜。按地派兵垦种。哈喇沙尔、应派二千四百名。乌噜木齐、原派五百名。应增五百名。托克三、派五百名。辟展、原派四百名。无庸增派。除现有兵外。移咨陕甘总督黄廷桂、派兵三千。携牛具口粮。赶三月前、到鲁克察克。籽种、动用辟展贮粮。不敷、移文巴里坤大臣运送。报闻。　　

