<!-- { "loadSidebar": true } -->
○谕、山东济南府属之历城、章邱、邹平、齐河、齐东、济阳、禹城、临邑、长清、陵县、德州、德平、平原、德州卫、武定府属之惠民、阳信海丰乐陵商河滨州、利津、沾化、青城、蒲台、泰安府属之平阴、肥城、东昌府属之博平、临清、高唐、恩县、馆陶、沂州府属之沂水、蒙阴、兰山、青州府属之博兴、高苑、乐安、等三十七州县卫。勘不成灾之地亩。应徵钱粮。例应输纳。但朕思各州县麦收原属歉薄。若因此时勘不成灾。将新旧钱粮一时并徵。小民未免拮据。著将乾隆九年。应徵地丁。宽至本年十月后启徵。其历年旧欠缓至来岁麦熟后徵收。以纾民力。　　

○兵部议覆、奉天将军额尔图疏请、议叙拏获私造赌具之步军协领佐领等员。分别首先拏获。及察访、协同、三项议叙等因。查拏获赌具例内。首缉者加二级协拏者纪录二次。嗣后各省提镇等、题请议叙。每案止准一员首缉。一员协拏。倘有滥行捏报者。即将该上司照例议处。从之。　　

○都察院左副都御史励宗万奏、国家设科取士。立法严明。非积学有素。不敢妄生觊觎。近年条例虽严。而积久玩生。士不务学。或以夹带获中。查科场设有兵役。专司搜检。而奉行总属具文。以官卷旗卷。监试官碍于情面。兵役等畏其声势。遂致民卷难于独严。一例虚应故事。请派亲信大臣。先从官卷旗卷。严加搜检。其余一体遵行。仍约束兵役。不得陵辱刁难。致滋纷扰。得旨。如所请行。　　

○以吏部尚书协办大学士刘于义、兵部尚书兼管理藩院事班第、充经筵讲官。　　

○戊子。上奉皇太后还畅春园。　　

○户部议覆、广西布政使唐绥祖奏称、乾隆七年。粤东广、肇、惠、潮、等处。米价腾贵。督臣庆复、酌拨西省仓谷二十一万石。运东平粜。每石定价四钱。交该处于秋收后买补。嗣后桂林米价日增。每石至六七八钱不等。原议定价。不敷采买。请动司库银两。增添买补等语。查谷价低昂。原视岁收丰歉。如岁丰价减。即照定价买补还仓。或实有不敷。应饬该司、随时酌量。动项垫买。移明东省。照数补解还款。得旨。依议行。　　

○己丑。上诣畅春园、问皇太后安。　　

○工部议准、江苏巡抚陈大受疏称、太仓州属之宝山县、地滨大海。潮汐汹涌。所有月浦土塘被潮冲刷。请建筑单路石坝。外加桩石坦坡。各一百七十丈。并接筑抄塘。使与土塘联属。中设涵洞宣洩。从之。　　

○直隶总督高斌疏报、开垦顺天保定、易州、永平、河间、天津、正定、顺德、宣化、各府州属。水旱荒地一百十四顷五十八亩有奇。　　

○以编修宋邦绥为河南乡试正考官。编修叶酉、为副考官。侍讲周玉章、为山东乡试正考官。御史曹秀先、为副考官。中允于敏中为山西乡试正考官。侍讲双庆、为副考官。　　

○旌表守正被戕直隶饶阳县民、侯进才妻萧氏。　　

○庚寅。中元节。遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭端慧皇太子园寝。　　

○上诣安佑宫行礼。　　

○大学士鄂尔泰等议覆甘肃巡抚黄廷桂奏称、西宁口外日月山之西南地名沙喇库图尔。距丹噶尔六十余里。系商民往来总要之区。亦贼番出没经由之所筑堡驻劄守备一员把总一员马步兵二百名专司巡缉。其地孤悬口外。气候寒冷不能耕获。又系新设之地无粮可拨。官兵起支。例系折色。商贩稀少。兵丁谋食维艰前抚臣许容、以大通镇及丹噶尔白塔永安、三营。兵粮缺少奏准、将大通米三千石。分贮各营每年四五月间存。二借一秋后于兵饷内扣买还仓可否照例。即于西宁县仓采买备贮粮内量拨稞豆五百石。运送脚价。于司库给领。交丹噶尔城参将收贮以资接济等因应如所请沙喇库图尔兵丁。照大通等处之例。于西宁备贮杂粮内、拨运五百石交该营员收管每年存二借一秋后扣饷买补。仍严饬营弁及时给发买还无得侵扣亏空从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百二十


大清高宗法天隆运至诚先觉体元立极敷文奋武孝慈神圣纯皇帝实录卷之二百二十一　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆九年。甲子。七月。辛卯。谕曰、索诺木达尔扎之公爵。部议无庸承袭。固属按例办理。苐念索诺木达尔扎、系达赖喇嘛之父。皇考加恩达赖喇嘛、特予封爵。伊亦深感皇考之恩。行走谨慎。历有年所。今已溘逝。深为可悯。著加恩令伊子恭格丹津、仍袭辅国公之职。以示优眷。　　

○吏部议覆、河东盐政吉庆奏称、盐属人员。有管场徵课之责。请照大计例。会同督抚。秉公考察。应如所请。嗣遇大计之年。照长芦两淮向例。令该盐政会同督抚。详加考察。其操守廉洁。才干优长者。开列具题。有干八法者。一律参处。从之。　　

○壬辰。谕大学士等、本年未经保举考试之编修检讨、及庶吉士、著吏部传齐、于二十外赴圆明园、候旨考试。　　

○户部议覆、署凉州将军黑色奏称、各省分给盐当生息银两。向例不得过一分五厘。凉州米布煤等铺。皆系自行贸易。早晚赢绌不齐。并赁屋租银。亦系本人情愿。均与交商生息者不同。故有二分至三分八厘不等。倘息银太少。恐不敷赏兵之用。应如所请。通融量加不必定拘一分五厘旧例。从之。　　

○补行乾隆七年分、安徽省大计。不谨官二员。罢软官一员。年老官六员。有疾官四员。才力不及官二员。浮躁官一员。分别处分如例。　　

○奉天将军额尔图、缘事解任。以热河副都统达勒当阿、为奉天将军。以满洲正蓝旗副都统玛尔拜、为热河副都统。　　

○癸巳。户部议覆、江苏巡抚陈大受疏报、常州府属之靖江县。三面滨江。地多坍涨。现勘明新坍折实平田二顷四十六亩有奇。新涨折实平田一十九顷二亩有奇。均应如所请。蠲免升科。从之。　　

○兵部议覆、调任闽浙总督那苏图疏称、兴化府属仙游县之石马、俞潭、二处。地属冲途。应各设一汛。每汛驻兵五名。又南至枫亭五十里。深山旷野。易藏奸匪。应于适中之仙岭地方。添设一汛。兵五名。均于兴化城守营兵内派拨。其添建塘房了楼等项。于地丁项内给发。应如所请。从之。　　

○又覆陕西巡抚陈宏谋疏称、陕省神木同知一员。向管沿边十堡塘马。现改为理事同知。于所司粮捕盐茶外。又办理蒙古民人种地诸务。繁剧难于兼顾。请将建安、高家、二堡塘马。归所属之葭州管理。柏林、永兴、解州铺、三塘铺、神木县城、五站塘马。归神木县管理。镇羌铺、孤土堡、石嘴头、三站塘马。归府谷县管理。应如所请。其夫马工料银两。均照旧例支给。从之。　　

○铸给拉林阿勒楚喀副都统印信。及添设左右二翼协领关防。从宁古塔将军巴灵阿请也。　　

○甲午。上诣畅春园、问皇太后安。　　

○谕军机大臣等广西地处边远。闻各官养廉。有不敷用者。盖缘当日酌议养廉之始。皆就各该地方余润之多寡。以定数目。是以参差不等。今诸弊肃清。养廉未免不足。朕思州县以及同知通判各官。均有办理公务之需。岂可使之用度不敷。至于艰窘。意欲酌量加增。以示体恤。可寄信与总督那苏图、署巡抚托庸、令其密议。应于邻省何项银两内、酌拨万金。以协助粤西之不足。至何员应添若干之处。一并筹酌妥协。具奏请旨。　　

○予故盛京兵部侍郎阿山、祭一次。　　

○乙未上御勤政殿听政。　　

○予故奉恩辅国公齐努浑、祭葬。谥简僖。　　

○丙申。兵部议覆、直隶总督高斌疏称、天津城守营都司陈嘉言、母老无人侍养。请改补本省等因。查武职官员。并无因父母年老。改归本省补用之例。所奏未便允行。得旨。向来文员。原有亲老调补近省之例。武职虽与文员不同。其为养亲则一。但改归本省补用。殊多未便。若于附近省分改补。亦属可行。著该部另议具奏。寻议、请照文员亲老改补近地之例。发往该员原籍附近省分。交该督题补。俟养亲事毕。仍补直隶天津城守营都司原缺。各省一体办理。从之。　　

○又覆、宁古塔将军巴灵阿奏称、拉林阿勒楚喀地方。现补放副都统。添设左右二翼协领。移驻满洲一千户屯田。请于拉林、多欢、蒙古边卡两处。各设一站。每站壮丁各十名。笔帖式各一员。领催各一名。应如所请添设。从之。　　

○以福建福州将军标中军副将李有用、为福宁镇总兵。　　

○丁酉。兵部议覆、调任闽浙总督那苏图疏称、武职亲丁名粮。业遵旨改为养廉。将虚造姓名册籍裁去。所有诏安营红花岭、添设守备一员。把总一员。应加给养廉马粮四名。战粮八名。兵丁公费守粮三名。应如所请。准其支给。一体停造名册。至该汛兵一百十名。原系各标协营额兵内抽拨。无庸另添公费名粮。即于原隶之营汛扣给。从之。　　

○戊戌。上诣畅春园、问皇太后安。　　

○谕大学士等、甘肃地方。土瘠民贫。非内地可比。朕所轸念。其有旧欠钱粮。一年难以并徵者。已加恩宽缓矣。顷闻甘州府山丹县、积年民欠。亦属繁多。乾隆元年至八年。共欠屯粮一万二千六百余石。又自三年至八年。共欠耔种粮六千五百余石。又自元年至八年。共欠草六十万一百余束。此时若按例一并催徵。民力未免艰窘。著从本年为始。分作六年带徵。俾小民从容完纳。该部即传谕该督抚遵行。　　

