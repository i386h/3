<!-- { "loadSidebar": true } -->
○谕、本日勾到四川省秋审情实人犯。内经九卿由情实改为缓决者一起。由缓决改为情实者六起。核其情节。均属允当。如张玉湘殴死伊壻李万安一案。系挟嫌主使。殴打多伤。翁壻恩义已绝。又裴受戳毙蒋仕瑶一案。因夺牛起衅。该犯无干逞凶。刃毙徒手。伤至骨损。又王曰朋行窃陆应棋银箱一案。系船户行窃客赀逾贯。为害商旅。又陈万漋砍伤黄凤姑陈刘氏一案。因疯连毙二命。并砍伤二人。又王兰殴毙李友白一案。系衅起妒奸。用铁器凶殴。伤重殒命。又莫文统砍毙何氏一案。金刃伤多。死系妇女。以上六起。俱属法无可宽。该督等问拟缓决。殊属宽纵。又叶勇碧殴死缌麻服叔叶现用一案。叶现用与孀居堂弟妇李氏通奸。后经李氏拒绝。叶现用复萌淫念。潜往求奸。李氏挣扎喊叫。经叶勇碧等瞥见忿激。拉住叶现用。欲行送究。叶现用撞头叫骂。叶勇碧顺拔木桩。向殴殒命。殴由义忿。死系淫恶乱伦罪人。自应列入缓决。乃该督等、将叶勇碧问拟情实。又属失入。秋谳大典。理应悉心推勘。毋稍枉纵。今四川省问拟各案。轻重失当。至有七起之多。该督惠龄。虽驻劄前藏。所有此次秋审案件。奏交藩司英善代办。但英善审勘后。自必知照惠龄。即该督在藏应办之事较多。而于秋审重务。亦应将案由详加阅看。如有办理未当者。自当随案札商。何以并未驳正。姑念惠龄远在前藏。从宽免议。仍著饬行。至闻嘉言前任臬司。秋谳是其专责。乃草率从事。于拟实拟缓之处。多有错误。所司何事。英善既经惠龄奏明。令其代办秋审。并不详慎核拟。率行具题。英善、闻嘉言、均著交部照例分别议处。　　

○驻藏大臣尚书和琳、副都统衔成德奏、前藏自改铸乾隆宝藏十足银钱后。于廓尔喀贸易人甚便。惟唐古忒僧俗畨民。及克什米尔、巴勒布商人。并内地汉商兵丁等。愚民无知。不谕银色高低。祇较换钱多寡。现新铸一钱五分重银钱。每银一两。止换六圆。遂至停积。应请停铸。专铸一钱重、及五分重者。每银一两。仍旧换九圆。十八圆不等。其搀铜旧钱。虽系一钱五分重者。每两亦止准换九圆。又奏、现获旧从沙玛尔巴出家之噶尔玛妥觉、噶尔玛策旺、噶尔玛敦垫、三名。虽未同谋。究系逆犯徒弟。噶尔玛敦垫、还俗娶妻。往来藏中数次。形迹尤属可疑。请旨办理。再西宁来藏喇嘛。向未领有路票。请饬理藩院、行文各蒙古王公台吉等。嗣后均由本管王公台吉。呈明本处钦差大臣给票。方准至藏。得旨、和琳等奏、藏地僧俗番民。不知银色高低。分两轻重。因一钱五分重新钱。所换圆数较少。停积难行。今和琳等将此项银钱停铸。祇铸一钱。及五分重、两种。照原定之数易换。而巴勒布旧钱。亦一例准换九圆。新旧通行。上下称便。所办甚好。可谓留心。自应如此办理。又据奏、续行拏获沙玛尔巴徒弟三名。此内噶尔玛妥觉、噶尔玛策旺二犯。即由四川总督定地发遣烟瘴地方安插。其噶尔玛敦垫一犯。俟至四川。该督即派员解送来京备讯。至各蒙古人等前赴卫藏。虽有给票之例。而私行前往者。想亦不免。令和琳等奏请一体给票验行。稽察固属周密。但各蒙古地方辽阔。其游牧处所。距钦差大臣驻劄地方较远者。给票之例。势难僻远周知。即使知有此例。而道路纡远。亦恐不能一一请领。驻藏大臣因其无票。不准来藏。则瞻礼达赖喇嘛班禅额尔德尼。及熬茶学经之人。未免裹足不前。达赖喇嘛等所得布施。或因此减少。亦非体恤之道。今朕为之定以限制。嗣后各蒙古人等赴藏。如在十人以上。即照和琳等所请。由本管王公台吉。呈明理藩院、及本处钦差大臣。给与路票。方准至藏。其人数在十名以下者。若情愿遵例领票。仍著一体给领。若无力呈领路票者。祇可听其自便。如此办理。于限制之中。仍寓体恤之意。商上布施。亦可不致缺乏。较为两便。　　

○癸酉。谕军机大臣等、本年豫省河内、武陟二县。因沁河骤涨。秋禾猝被水淹。浙江湖州府属乌程、归安等县。及杭州府属之仁和县。因夏秋雨水较多。低洼地亩。间被淹浸。江苏海州、沐阳等州县。及安徽无为、铜陵、繁昌等州县。亦因夏间雨水稍多。江淮盛涨。低田积水。未能全消。江西南昌、新建、丰城、德安等各县。滨江沿河洼地被水。收成究未免歉薄。业经降旨赏给口粮。酌借耔种。并将应徵带徵等项分别缓徵。令该抚等实力查办。以示体恤。第念各该处被水地方。秋收既未丰稔。明春青黄不接之时。民力究恐不无拮据。是否应需接济之处。著传谕穆和蔺、吉庆、奇丰额、朱圭、陈淮、即行体察情形。据实覆奏。候朕于新正酌量加恩降旨。　　

○钦差侍郎松筠、两广总督觉罗长麟、浙江巡抚觉罗吉庆奏、据＜口英＞咭唎贡使禀称、原乘船开赴岙门。现在定海止存一舟。舟中人多病。同行拥挤。又虑传染。仍恳由广东赴岙门原船。察其语出至诚。已遵前奉谕旨。俯从所请。臣长麟、于初十日。管押贡使赴粤。臣松筠、吉庆、同日督令夷官等。将所拨重载。前抵宁波。候风妥速开洋。并咨浙江提督王汇。赴定海整肃营伍。以昭威重。再前赏＜口英＞咭唎国王、及贡使。御书福字、袍缎荷包等件。臣等公同商酌。在浙先行传旨颁赏毕。该贡使等免冠屈膝。欢悦感激倍常。得旨、诸凡皆妥。欣悦览之。　　

○旌表守正捐躯湖北咸宁县民余某妻吴氏。　　

○甲戌。上御懋勤殿。勾到福建、奉天、情实罪犯。停决福建斩犯七人。绞犯六人。奉天斩犯三人。绞犯二人。余六十一人予勾。　　

○谕军机大臣等、据松筠等奏、拨令＜口英＞咭唎贡使等分道起程一摺。所办诸凡皆妥。已于摺内批示。至摺内称、长麟于初十日管押该贡使等启程赴粤。松筠、吉庆、即于是日督令该夷官等前赴宁波上船等语。该贡使及夷官等。经松筠、长麟等。查照派拨。分路起程。可期行走迅速。固属甚善。但长麟一路。除正副贡使外。尚有随从夷人几名。及伊等携带随身行李外。尚有何箱笼。松筠等一路。所带夷官共若干人。其箱桶等项物件。共计若干。摺内并未声叙。尚欠明晰。计此旨到日。松筠、长麟等。早经分道行走。此事无关紧要。亦不必专摺具奏。著于奏事之便。将夷人名数。及箱桶物件等项。两路如何分拨带领前往之处。各开清单。随摺具奏。至该夷官等到宁波后。欲买茶叶丝觔一事。前因吉庆奏、宁波地方。不产丝觔。已令绍兴府购备。运往海口。业经降旨谕令松筠等、如该夷官购买无多。不妨酌量准其交易。倘伊等不复在彼置办。即令其前赴岙门黄埔购买。更觉省事。想松筠等接奉前旨。自能妥协办理。将此各谕令知之。寻松筠、觉罗吉庆奏、贡使经臣等驳饬后。不敢再求于宁波贸易。至夷官等行走亦安静。惟向伴送官、言及杭绸。意甚欣羡。臣等酌议略备茶丝赏给。比抵镇海县。宣布皇仁。分赐夷官四人各杭绸四匹。茶叶五十斤。丝六斤。随从兵丁。酌给茶布。皆感激欢汴。并酌备牛羊面食等项。俟其登原船时。给守船夷官从人。再臣长麟所带贡使外。副使之子、及通事、医生、家人、兵役。共七十四人。行李箱笼百三十一件。臣等所带夷官四名外。家人、兵役共九人。随带箱笼六百六十件。得旨嘉奖。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十八


大清高宗法天隆运至诚先觉体元立极敷文奋武孝慈神圣纯皇帝实录卷之一千四百三十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五十八年。癸丑。十月。丙子。策试中式武举卓麟图等三十七人、于太和殿前。　　

○谕、据富纲奏、拏获捏造将军伪印文信、吓诈夷寨之匪犯王朝升一摺。已交部速议具奏矣。此案王朝升捏造公文。先至夷民龙庆朝家。付看朱字文信。当经龙庆朝察知假冒。即遣人赴县密报。将王朝升拏获。龙庆朝尚知奉公。著赏给八品顶带。以示奖励。　　

