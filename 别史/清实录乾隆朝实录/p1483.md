<!-- { "loadSidebar": true } -->
○又谕曰、副将军富德等、带兵追擒逆酋霍集占弟兄。贼势创败穷蹙。大队辎重。俱为我兵所获。逆酋仅余数百人。逃往巴达克山。现经行文晓谕巴达克山头目。令其缚献。如遵谕即行献出。军务自可速竣。万一稍稽时日。尚须遣兵索取。以期剿绝根株。总计军营所需。除一切粮饷等项。现有喀什噶尔、叶尔羌、各处蓄聚颇饶。尽可取给。毋庸内地另为筹运。其马匹一项。关系紧要。虽我兵此时乘骑。现未缺乏。但经行远道。为期已久。其中疲瘦拣留中道者。当亦不少。自应先期宽余办理。以资接济。现在陕甘各标营额设之马。及巴里坤存留牧养之马。为数尚多。近经军机大臣议覆吴达善将庄浪满营马、三千二百余匹。赶赴巴里坤牧放。以备明春之用。此外或尚有存营马匹。堪以挑选解往者。俱可酌量调拨。但此时所宜详悉筹画者。不在于挑拨之充裕。而在于沿途餧解之妥协。盖甘省间被旱灾。恐草豆购办不易。尤宜加意经理。以济军行。而又不累民。方妥。前此黄廷桂酌办。虽有成规。但今岁被灾之后。又非去岁可比。此事朕甚廑念。著传谕杨应琚、将各该处所有马匹。详加查算。可得若干匹。并令先计该省草豆。可敷送出关若干匹之用。先即速行奏闻。以便降旨派人送往。至此次所办马匹。原不过因索取逋逃。是以添解备用。并非又事军兴徵发可比。内地可以行所无事。该督应将此意谕令民间。使之共晓。不得稍涉张皇。再各营挑解缺额之马。竟可毋庸汲汲筹补。在内地既不需用。且可省草豆餧养之需。而将来凯旋在即。亦无难徐议归补原额也。可将此详谕该督令其悉心筹画。一面办理。一面即速奏闻。　　

○是日、驻跸鄂尔楚克哈达大营。至乙巳皆如之。　　

○甲辰。遣官祭黑龙潭昭灵沛泽龙王之神。王泉山惠济慈佑龙王之神。　　

○赐扈从王公大臣、及蒙古王公台吉兵丁等食。　　

○谕军机大臣等、定长等参奏、满泰贪婪败检。范时绶役兵渔利各款。伊等俱特派前往办事之人。竟敢肆意妄行若此。深为可骇。自应查审明确。重治其罪。著派安泰、驰驿前往。会同定长等、审讯满泰、范时绶、如系实情。即将伊二人在彼正法。或事属子虚。及获罪有因。安泰亦即据实查奏。　　

○乙巳。上行围。　　

○谕军机大臣等、据努三奏称、八月初四日。厄鲁特向导蒙克津等、在雪山松林内。寻获玛哈沁讷克衣踪迹。尽俘其家口。惟讷克衣只身逃出等语。现在偷窃牧群之贼。已有努三追袭。清馥可不必前往。即回巴里坤。昨已谕杨应琚、办解马匹。除派出侍卫外。仍令清馥监看。此时即于巴里坤官兵内、选熟悉道路。留心牧养之人。在哈密豫备。照上年阿里衮送马之路行走。但从前系急需应援。此次特为来年进兵之用。祇宜加意牧养缓行。不可致令疲乏。　　

○又谕、昨因将军富德等、向巴达克山索取逆酋霍集占弟兄。尚需筹办马匹。以资接济。故传谕杨应琚、令其详悉查奏。但因甘省灾地。购办草料。民力不免竭蹷。是以降旨杨应琚、令其妥酌。今据扎拉丰阿、阿兰泰、奏解甘马有一万一千余匹。因思此项马匹。加以内地各标营原所补立。则为数愈多。均属在甘餧养者。草料更为滋费。莫如酌量挑选。及早解送叶尔羌。以济军行。则止需沿途一过之餧养。较之内地经年餧养。需费不更省乎。似此通融调剂。在内地可省刍秣之需。灾民既不致拮据。而军行亦资实用。所有挑解马数。不必补额。统俟凯旋时。徐议归还。但扎拉丰阿等新解之马。既经历长途。恐有疲乏。势难一时赶送。应将在甘餧养之马、解用为宜。其自哈密往军营。已派令清馥、并乾清门侍卫等。赴哈密管理解送。该督可查照黄廷桂所办章程。并查明可得若干匹。一面办理。一面即速奏闻。著将此详悉传谕该督等知之。寻奏、扎拉丰阿等、解到北口马。虽有万余匹。途中即多疲乏倒毙。均须收槽餧养。现已议将内地朋餧、及巴里坤牧放马一万匹。先行解送叶尔羌。以济军行。得旨、依议速行。又批、一万匹亦甚足用矣。妥协办理解往可也。　　

○又谕曰、陈宏谋奏请拨铜加铸一摺。经户部议驳。已降旨依议。但部覆内祇将运京铜觔。不便截留一语。笼统指驳。而于该抚原奏未明之处。转未详加剖悉。如原摺内称、辛未年截留铜十万斤。因局有余钱。未曾添铸。是辛未即使添铸、所留亦不过十万斤。何以此次请至五十万乎。江省鼓铸钱文。从前每年搭放兵饷外。既有余钱。而此数年间。何以并无积存余钱。且现据请留铜数至五十万斤。岂辛未年所有余钱。足抵如许之多。而现在又何至竟无余钱可抵。该抚原摺内、本属含糊。不过多多益善。博人感颂之为耳。著传谕陈宏谋令其将该省额铸钱文每年除搭放兵饷外。余钱若干。并因何前赢后绌。应行截铜、究竟实需若干。各缘由。逐一详查具奏。　　

○丙午。上诣皇太后行幄问安。　　

○行围。　　

○谕、据杨应琚奏准将军兆惠咨称、前次派解马匹之纳清泰等三十四人。行走俱属黾勉等语。伊等前从准噶尔脱出。暂补绿旗名粮。今既效力行走著加恩各归本旗。令其照旧当差。以示鼓励。　　

○是日、驻跸扎克丹鄂佛罗大营。　　

○丁未。上行围。　　

○谕军机大臣等、富德等奏称、叶什勒库勒诺尔所收回众万余。军前不及察核。派兵五百名。委齐凌扎布等送回英吉沙尔。交将军兆惠查办等语。此等回人内、如乌沙克、伯德尔格等众。俱久住伊犁。为霍集占所亲信。兆惠等当留心防范。稍有可疑。即相机办理。其阿克苏、沙雅尔、库车等回众。仍行安插旧地。前已屡降谕旨。兆惠等遵照办理后。即遵旨来京。两将军之印。仍留该处。著舒赫德等、以参赞大臣护理。驻叶尔羌办事。其奏摺列名。以舒赫德为首。前屡谕来年进兵。应先将军营现有马匹。加意牧养。今又谕杨应琚、酌量内地可得马匹若干。解送军营。兆惠、富德、舒赫德等、勿因内地又办马匹。遂不加筹画。所有军营牧养马匹、及向布噜特回人等、换易购买事宜。仍尽心办理。将军等起程。即交舒赫德接办。富德等奉到此旨。可将现在情形。及如何办理之处。作速奏闻。　　

○又谕、据富德奏称、伯克霍集斯之兄弟诸子。多为霍集占戕害。深可悯恻。伊此次亦属奋勉自效。著加恩晋封贝勒。仍赏缎十端。富德等即传谕抚慰。　　

○免绥远城属浑津、大黑河、二处庄头。本年旱灾额赋。兼贷饥民。　　

○停徵浙江仁和场、乾隆二十二年坍没灶地额赋。　　

○琉球国贡使耳目官毛世俊、在闽病故。致祭如例。　　

○是日、驻跸依逊萨勒巴尔哈达大营。　　

○是月。直隶总督方观承奏、漳、卫、滹、滏、等河涨溢。以致大名、顺德、广平、冀、深、等府州属被水。均已查明散赈。资给房价。各州县未稍积水。有正河可归者。暂留漫口。并酌开堤埝宣洩。有支河可导者。如卫河漫水。由清河、导入青阳江。由故城、景州、导入沙河、洚洚河、以达漫河。由吴桥、东光、导入宣惠河。由南皮、沧州、导入石碑河。滹、滏、漫水。由冀州、衡水、武邑、导入老漳河、以达南运。由献县、河间、导入黑龙港、以达子牙新河。九月中旬。可以疏消全竣。不误种麦。得旨、览奏俱悉。　　

○闽浙总督杨廷璋奏、闽省福州府属之南洲一带。孤悬江心。接近海洋。素为贼薮。剧盗薛能太、薛朋朋、刘良福等、虽经先后缉获。而夥党未除。恐复滋蔓。一切水汛巡船。亟宜裁改抽拨。查距南洲二十里之螺洲、犬头崎、二处。滨临大江。逼近义山。必须专立塘汛。请将尚非要地之中房汛、原设弁兵。酌拨改驻。再罗星塔东南港口。亦系要地。请于下洞港口东岸设塘。将洋屿塘、及石龙台汛、弁兵改驻。其乌龙江对岸浚边一塘。移驻峡口山。并请分定界限。自闽安镇至乌龙江口、为一段。乌龙江口至犬头崎、为一段。犬头至新歧、为一段。新歧至芋原、为一段。又自流尾至南台大桥、为一段。将督标水师营肃字号大船四只。崇新汛巡船一只。分拨于流尾、乌龙江、犬头崎、芋原、江边、五塘。各配弁一员。兵二十名。分段游巡。兑旗会哨。得旨、览奏甚妥。如所议行。　　

○浙江巡抚庄有恭奏、海宁县自曹殿盘头、由城南迤东至九里桥一带。塘外护沙。刷去无存。潮水近逼塘脚。坦基半露。或间段残缺。或成片泼卸。其大石塘外。或塘根蛰陷。或并无旧塘基址。计应修应建坦水、共一千一百四十余丈。分别缓急。儹料兴工。下部知之。　　

○陕甘总督杨应琚覆奏、陕省赏恤兵丁。交商营运银八万三千六百余两。甘省十七万六千四百余两。每年各商应交息银。系计本输将。相安已久。分之各邑。为数无多。无由即启官商结纳之渐。且陕甘各商。恒以三分取息。今极重者、不过二分。商有余利。无不乐于领运。应请毋庸议停。得旨、竟如所议。咨部存案可也。　　

○安西提督刘顺、奏谢新授恩。得旨、览。以汝轻车熟路。能胜此任也。一切更宜勉力。何未奏及一言耶。　　

○两广总督李侍尧奏、粤东各旗、标、镇、协、营、额饷。每银百两。准搭放钱五串。现在局钱充裕。请将香山协、及四会、海防、二营。一体搭放。得旨、如所议行。　　

○又奏、广西临桂等二十九埠、广东博罗等八埠、引盐。新议召商承办。缘两省各属。在在毗连场灶。路径错杂。奸徒冒险贩私。致额引积压。人人视充商为畏途。经臣剀切示谕。严缉私盐。数月来、拏获巨枭夥贩数千斤、及万余觔之案、甚多。里民皆知遵买引盐。旧压二十六万余引。将次消清。商人踊跃愿充。计两省已报充三十埠。所存俱系额饷无多之小埠。更易招募。得旨、具见留心。勉为之。　　

○广西巡抚鄂宝奏、广西赏恤兵丁营运银四万一千两。缘边地无可营运。是以分派各营。专委弁目。开张典当。定以二分取息。均匀拨给。行之三十余载。兵民均沾实惠。若一旦议停。实无余款可以抵补。应请仍循旧制。得旨、如所议行。　　

