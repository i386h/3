<!-- { "loadSidebar": true } -->

○河东盐政萨哈岱奏。现修姚暹渠。酌将渠北民堰。开宽四五尺。以广渠身。其刨去民堰。照旧筑还。所占民地。计亩给值。其上游之李绰堰。受王峪口。刁崖沟等处。六大峪之水。上年盛涨。冲刷过甚。若俟十月题估。恐夏秋难资防护。应饬一体勘修。又安邑。西至虞乡。居民于渠上建石桥三十余处。内有桥座卑魏。洞口窄小者。并改加高广。以防壅阻。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之六百五十七


大清高宗法天隆运至诚先觉体元立极敷文奋武孝慈神圣纯皇帝实录卷之六百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉

军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆二十七年。壬午。夏。四月。甲子朔。享太庙。遣履亲王允祹恭代行礼　　

○是日、驻跸天宁寺行宫　　

○乙丑。上诣皇太后御舟问安　　

○谕军机大臣等、据杨应琚奏、请将辟展上年种获菜子。胡麻。分借回民种植。收升获后扣还耔种。其余准其量为交官。以抵应输额赋等语。上年屯兵所种菜子。胡麻。虽已试有成效。但回地向来种植。未尝有此。恐非回民所素习。若必强令分种。转非随俗从宜之道。著传谕德尔格。酌量回民之能种与否。如果伊等乐于承种固善。否则不必拘泥。该督来咨。责令勉强从事。再乌噜木齐地方广阔。正在开垦三屯。或即于该处播种菜子。胡麻。以济用。亦无不可。传谕德尔格。并令杨应琚知之　　

○是日、御舟驻跸崇家湾　　

○丙寅。谕军机大臣等、张师载。胡宝瑔等奏、杨桥河势。止存此段。由引河兜水坝南。顺势东趋全黄大溜。改趋北岸。化险为平等语。殊深欣慰。今又数日。想益顺轨北趋。可以永庆安澜。至该省上年未经被水地方。入春以来。曾否得有雨泽。足资播种。其被水涸出地亩。现在曾否普行赶种春花。今京畿、山东、皆得雨泽。何以胡宝瑔。尚未奏到。著速行奏闻。以慰廑念　　

○是日、御舟驻跸海棠庵。翼日如之　　

○丁卯。以宁夏协领常阿礼。为宁夏右翼副都统　　

○戊辰。上诣皇太后御舟问安　　

○谕军机大臣等、在京总理王大臣覆奏平粜一摺。据称减粜后。市价略就平礒。较之平日。尚属昂贵。现今市价。仍与三月中间相同等语。市上时价。长落无常。三月中旬之价如此。其为贵价平价。究难意定。应将上年三月粮价。先行较对。方可折中。以定行止。著传谕在京王大臣。前后比较。如果上年三月。较今尚减。则官粜未便即停。倘与现在平粜后。价值相等。则市价已平。毋庸再为减粜。著即查明具奏。寻奏、上年三四月米价。较今尚减。官粜未便即停。报闻　　

○是日、御舟驻跸平桥　　

○己巳。谕、此次进献诗画册之金长溥、方元醴、张曰谟、江舟、秦震钧、俱著赏缎一疋　　

○又谕、江南濒临河湖沮洳之区。南则高、宝、甘泉。北则宿、清、海、沭、各属。最称洼下。每遇伏秋大汛。霖潦堪虞。而下游蓄洩机宜。惟洪泽一湖。尤为槖钥关键。朕早夜勤思。为泽国生民。求保障安全之计。畴咨所及。中外臣工。持议各凭所见。非亲巡规画。难定折中。昨驻跸苏城时。先命大学士刘统勋、协办大学士兆惠、会同督、抚。河臣。将归江归海各路。详勘标志。朕回銮取道按阅。讲求指示。其在高、宝、一带。应宣导归江者。自邵伯以下。如湾头闸。壁虎桥。凤凰桥等处。河身宽展。足资分洩。惟金湾滚坝。宽五十丈。而新挑引河。仅宽十五丈。底宽八丈。未能畅达。应再为展宽。以河底十丈为率。迤下地势稍仰。并一律挑浚深通。俾成建瓴之势。又东湾滚坝。前年已故落低三尺。而西湾坝尚仍其旧。诸臣议请一体落低三尺。朕量该处洩水情形。致为便捷。应将西湾坝。再加落一尺。共低四尺。则平日已有尺水入江。循序而进。庶可豫减暴涨之势。其河头亦加挑宽深。以资利导。设遇落水过多。运河间有浅涩。即宜将浅处深挖。以视小小切埂捞淤。从事于河中者。不犹愈乎。其金湾六闸。应拆去中二闸。添建石坝。接筑土堤。并量挑引渠。以备盛涨。湖水自无阏壅之患。然引节节措置。特为三湖旁疏曲引起见耳。若其溯源挈要。为釜底抽薪之策。则莫如广疏清口。乃及今第一义。现在测验洪湖高堰五坝。高于水面七尺。及七尺五寸不等。清口口门。现宽二十丈。当即以此酌定成算。将来俟两坝之水。如再增长三尺。清口不必议展。仍存其蓄清之说。设如由三尺长至四尺。即将清口拆宽十丈。湖水以次递长。则清口以次递宽。总以上坝增一尺之水。下口加开十丈之门为准。其或入夏后。水势一时不常。旋长旋落。则不必以口门既展。急事堵塞。以过秋汛为定。逐渐收清口。仍至二十丈。或十数丈。如此则全湖势畅。以视求助于分支别派者。其功奚啻倍蓰哉。脱以清口拆堵费工。鳃鳃过虑。独不思湖水浸溢下流。所费更当何似。以彼絜此。其间轻重大小。不待握算而知也。至骆马湖水。由永济桥东注。为六塘河。源流既远。所受支河甚多。河中淤埂。阻滞溜势。一遇暴涨。猝难容洩。田庐易致漫淹。应视两岸中间窄狭者。再加宽展。切去河中淤埂。俾游波宽缓。不至出槽。堤身浅缺单薄者。量为修补。以资捍御。其六塘河尾闾横经盐河。由东岸武障等河。下洩入海。原设条石滚坝。为过水之准。其旁并设草坝。水小则蓄水运盐。水涨则拆坝消水。商利蓄而民利消。彼此各争其便。当每年权其缓急利害。立定限期。以时启闭。庶于渠政有裨。其草坝以下。各有引河。及六塘河北岸之丁家沟。南岸之马家河。鲍营河。形势迂曲阻塞者。均如诸臣所勘。估挑办理。务使通流。以达于海。第六塘河修防事宜。向无专设之员。即盐河各坝。亦非盐务微员。所能相机经理。该督抚可于通省事简同知通判缺内。议移一员。驻高家沟边中地方。仍应选能胜此任者。奏闻补授。俾专司水利。及修防启闭之事。地方水利各员。听其调遣。仍归淮徐海道总辖。亦听总河节制。务令宣防无误。而蓄洩合宜。此皆朕日击深维。集众议而取裁定制如此。地方大吏。其善体朕意。实力奉行。所有应添石坝土堤。及一切挑挖疏浚各工。该督。抚。河臣。会同盐政。悉心确估核议以闻　　

○谕军机大臣等、永贵等奏称、准军机大臣议覆德尔格奏、将回人收养之厄鲁特。官为买出。送伊犁安插。因详加察访。有实受回人苦役者。即给价赎取。有为家主信用。妻孥牵累。不愿赎身者。各随其便等语。从前办理此事。原因厄鲁特等、受回人折挫。与其畏惧脱逃。流为玛哈沁。不如赎出。与现在伊犁之厄鲁特等、一同安插。以靖地方。此亦视伊等情愿与否耳。若伊等果能相安无事。不致逋窜为匪。又何必勉强赎出。著传谕永贵。即如所奏办理。并传谕各驻劄回部大臣等知之　　

○又谕曰、永贵等奏称、霍罕额尔德尼伯克。因从前冲噶巴什布噜特。抢掠货物。未经全还。恳求补给。所开银数。与迈玛喇伊木。原报不符。将前后情节。复书晓示等语。览永贵等复书。词气太弱。霍罕人等、来喀什噶尔贸易。所携不过土产。岂有赍银四万余两之理。此特该部落人等。见给还货物。转生侥幸。事理易明。永贵等、应即向来使斥责云。尔等贸易往来人数。及所携货物。谁不知之。安得有赍银数万之事。况抢掠尔等之乌默尔比。业已解京治罪。前次查给货物。尔等属人。俱感激领回。不便复据一面之词。再行办理。似尔贪得无厌。将欲谁欺。如此明白宣谕。方为妥协。乃区区致书分析。殊为失体。著传谕永贵等、嗣后遇此等事。须加意果断。毋得稍露怯弱之意　　

○予故古北口提督吴进义。祭葬如例。谥壮悫　　

○是日、御舟驻跸直隶厂　　

○庚午。常雩。祀天于圜丘。遣裕亲王广禄恭代行礼　　

○上至准河。祭淮神　　

○阅高家堰　　

○祭河神　　

○奉皇太后渡河。诣皇太后御舟问安　　

○谕、朕阅视高堰堤工。自武家墩迤北。于乾隆二十二年。命建甎工以来。整缮坚致。足资保障。惟田济运坝。至运口。五百余丈许。尚仍土堤之旧。未免间有汕刷。自宜一律接建甎工。至烧造甎块。尤宜较前宽厚。以期巩固。俾全湖均藉安澜。副朕轸念民生至意。河道总督高晋、即遵谕行　　

○谕军机大臣等、新柱、额敏和卓奏称、叶尔羌、和阗、所积谷石甚多。如酌量有余之数。以二分折交钱文。采买牲只。八分折交布。运至伊犁。换易哈萨克马匹。既于公事有益。而该城伯克等、亦俱乐从等语。折交谷石。既属公私两便。自应如此办理。但回城伯克。每多巧取。若指称公事。科敛其下。尚属有限。此等折交钱布。所及者广。最宜留心查办。即如鄂对。阿什默特。二人。鄂对。尚可信无巧取之事。然此特因额敏和卓在彼有所顾畏耳。今以玉素布往代。虽同属旧时臣仆。而资望少减。恐鄂对不无玩忽。额敏和卓。于鄂对宜从容开导云。尔当勿改初心。我暂归一二年。再来驻劄。仍可相见如故。庶伊知所谨凛。将来与玉素布。交代时。亦宜告知。俾得留心办理。凡遇回部伯克等、俱当详悉训戒。务期正己率属。以挽颓风　　

○叶尔羌办事都统新柱等奏、叶尔羌所铸新钱。共十万三千腾格有奇。除易普尔钱外。尚存四万余腾格。普尔渐次短少。虽将新钱如数相易。亦未即流通。适值阿桂咨商。以布准粮。解送伊犁。与哈萨克交易。查叶尔羌。布价甚贱。计四万余腾格。即可买四五万疋。每疋折银一两。利已加倍。不独省内地运解。钱亦流通。众伯克无不欣感。报闻　　

○以广西梧州协副将李星垣。为广西右江镇总兵　　

○是日、御舟驻跸徐家渡　　

