<!-- { "loadSidebar": true } -->
○敕封疆大吏奉公尽职。谕、金川用兵一事。今允降班师。大局已定。皆由经略大学士忠勇公傅恒、忠诚任事。有以倡率诸臣。故能肃军纪而靖边徼。迅奏肤功。朕思督抚身任封疆。关系綦重。从前瞻对之役。庆复若实心办理。金川不致复生反侧。即金川之役。张广泗若实心办理。军务必不致久延。乃张广泗措置乖方。有心贻误。而纳亲以信任之大臣。衔命前往。一味高傲偷安。其于军前实在情形。及张广泗种种劣迹。概不据实入告。伊素性刻核。遇事吹求。张广泗之劣迹。岂漫无知觉。盖恐张广泗发其阴私。故含忍朦混。而公事之败坏。至于不可收拾。是以费上年如许筹办。赖有经略大学士傅恒、殚竭丹衷。不辞艰瘁。奏报悉归确实。行事恰合机宜。贼酋闻风震慑。哀吁投诚。朕得以洞悉情形。俯准纳款。决策罢兵。而偕行宣力诸臣。如舒赫德、策楞、尹继善等、咸能知所效法。勇往急公。固由经略大学士傅恒、有以感动激发。而实皆诸臣职分内应尽之事也。夫拊育黎元。澄清吏治。绥靖边方。皆封疆大吏专责。食其禄者忠其事。人人各有应尽之职。督抚受朕简任。若必待唱而后和。安所得如许公忠体国之大臣。驰驱尽瘁。为之标准。且已独非大臣乎。其平日所为靖共尔位者何事。如或地方猝遇重大之事。廷臣中一时不得可遣之人。而守土大员。又不自知奋勉。将必朕亲行而后可乎。朕非忍薄视诸督抚。谓皆庆复、张广泗之流。而庆复、张广泗、固督抚中人。且在督抚中。众所推为尚能办事之人也。今见其身罹重辟。则从而指摘之。非议之。试平心而论。前此不尝称誉之。推重之耶。庆复、张广泗、在云贵川广陕甘。颇著能名。而终于败露。可见平日苟且涂饰。其居心欺诈。为天理之所不容。必致偾事丧身。无可解免。此诸臣亟当猛省。早图易辙。勿谓远省之事。可以藏垢匿瑕。幸逃法网也。至于军旅为国家重务。诘戎禁暴。督抚最当留心。而军律以赏罚明当为先。鼓励人心。振作士气。其权全在于此。有如张广泗、于马良柱之摧锋克敌。威著群蛮者。则捏款劾之。许应虎之失机陷贼。苟活幸免者。则奏请令其回任。经朕降旨严饬。始拏送治罪。其颠倒任情。一至于此。而赃私狼藉。婪及叛番。贻笑外裔。更为无状。则张广泗之立行正法。实属伊之侥幸。使此二事早明。则当处以凌迟重辟。任督抚者。宁可不以是为烔戒、而勉效公忠耶。此番命将出师。飞刍挽粟。太府金钱。不无耗费。然负恩误国之人。由此发露底里。朕得按法惩创。申国宪以儆官邪。而忠纯报国者。试之艰钜。验其谋勇。亦得训导裁成。端表率而风有位。此于世道人心。深有裨益。乃国家亿万年无疆之休。非一时一事、近功浅效之所可同日语也。惟愿诸臣。有则改之。无则加勉。以副谆切训诫之至意。　　

○戊子。祭大社、大稷、上亲诣行礼。　　

○诣皇太后宫问安。　　

○谕、据巡抚方观承具奏、会同侍郎梅珏成、审拟陈其凝任内生员樊显自刎一案。陈其凝身为学政。乃纵容伊子、及家人书吏、串通作弊。讹骗婪赃。藐法徇私。莫此为甚。陈其凝著发往军台。效力赎罪。　　

○又谕、本月初九日酉刻。经略大学士忠勇公傅恒奏到、称金川头人阿申内附。机有可乘。弃之可惜。恳展还朝之期。初十日丑刻。又奏、奉到十六日谕旨。敬谨遵奉。于二十九日、或初二日、即行星驰就道。纳降之事。交策楞办理等语。如此方为明于事理。能知轻重之大臣。朕心深为嘉悦。罢兵一事。朕再四熟筹。为国家远大之计。无逾于此。盖得其地不足耕。得其人不足使。逆则讨之。顺则抚之。乃天朝控驭蛮荒之道。且地居奇险。人力难施。捣穴攻碉。多戕物命。况尽有其地。既未可列为郡县。归为幅员。则虽絷莎罗奔、郎卡之颈。致之阙下。不过戮二番酋何足轻重。而取其地以与他番。何如即抚此二酋。使效顺奉命。朕初意犹不过欲乘其呼号请命。因势纳降。不谓其穷蹙若此。恭顺若此。今据经略大学士傅恒前后奏报、莎罗奔、郎卡、屡遣亲信头人。致词献币。禀称果贷其死。当为经略大学士建祠顶祝。所约六条如不许再犯邻封。退还各土司侵地。献马邦凶首。缴出枪炮。送还内地民人。与众土司一体当差。一一如命。且称愿较各土司分外出力。是乃所谓革面革心。而其所求望风稽颡、不敢遽赴军门者。蝼蚁贪生之本念耳。如此而必加以诛戮。岂朕覆载包容之量、所忍出耶。王师不战。止戈为武。威既伸矣。功既成矣。班师振旅。允合机宜。息事宁人。贻庥奕禩。尚何可惜之有。我国家正当全盛之时。以东三省之辽远。烝徒万骑。匝月而驰至西川。诚昔人所云、从枕席上过师者。传之史册。休有烈光。今非此番办理。先声震叠。军纪严明。攻剿奋勇。则贼番挺其螳臂。未必若是之厥角归诚。此经略大学士傅恒之功。视献囚执馘者为尤大也。前此经略大学士傅恒屡以志期殄灭。不肯遽归为奏。朕甚为悬切。目下既经翻然就道。朕不妨宣示初心。盖子不可违父。臣不可违君。乃纲常之大义。召之不至。势无中立。非捐躯不返。则必以违旨得罪。夫以朝廷第一大臣、而委命蛮荒。成何国体。军前诸大臣、及将弁士卒、立视大帅之冒犯锋镝而不能卫。尚可相率生还。不惧国法耶。设不幸而有此。后将作何收局。若顾惜前劳。固执成见。迁延抗旨。势不得骫法姑容。夫以负恩受戮之人。尚不免为之致惜。况在忠诚效力之贤臣。而以锐意立功。罹于国宪。朕心抑复何忍。在经略大学士、身膺阃寄。报国心殷。固宜以敌忾为急。朕培护元臣。裁成开导。俾祛偏见以宏远谟。而大学士即能深体朕意。不固执成见。正合军志所云、允当则归。而调元赞化。可为数十年之良佐。我君臣斯为各尽其道。则金川之役。虽不无劳费。而朕赏罚公明。诛有罪而人知儆惕。旌有功而人知劝勉。庶绩由此咸熙。风尚由此丕变。生灵由此阜安。我大清亿万年无疆惟休。岂胜庆幸。著传谕诸王满汉文武大臣知之。　　

○己丑。孝康章皇后忌辰。遣官祭孝陵。　　

○上至静安庄、孝贤皇后梓宫前、奠酒。　　

○庚寅。谕曰、固原提督李绳武。著调补古北口提督。其固原提督员缺。著傅清调补。固原地方、甚属紧要。傅清即驰驿速赴新任。　　

○又谕、李渭所奏、徵收钱粮。按照粮数多寡、分别上中下户、每单定以五十人滚催。将从前长单禁止、一摺。是亦催徵积逋之一法。著抄寄直隶、江苏、山东、福建、河南、甘肃、各督抚等。令其量度地方情形。是否可以仿照。斟酌办理。俟伊等奏事之便带去。　　

○谕军机大臣等、经略大学士忠勇公傅恒奏称、小金川、打箭炉、不必留驻官兵。所见甚是。朕前降旨时。原因纳降之举。不过随宜收局。尚须防范。俾无侵轶。今既如此畏服。如此恭顺。并岳钟琪之前赴卡撒。及差役往来。俱径趋勒乌围、刮耳崖。此与内地素附之土目何异。则驻兵转为徒费物力。是金川实属平定。经略大学士实已成功。此际办理。事事巧于凑合。初不料其顺遂神速。一至于此。总由军威克振。先声夺人。可见办事果能实心实力。自有成效。朕前降旨彻兵。实虑经略大学士于兵齐之日。或冒险轻进。所以速令停止。自今观之。则彻兵一事。恰合机宜。迟早之间。无不中节。深荷上天孚估。有以默启朕心。惟伫待经略大学士星驰还朝。同此欣庆也。　　

○又谕、朕前降旨。将金川用兵以来。在事大臣。及随营文武官弁人等、与有劳绩者。交部从优议叙。今据四川总督策楞奏称、从前讷亲、张广泗、老师糜饷。亏损军威。将弁等、征战出力之处。并未存档案。若行文各将弁查报。必多捏饰。徒滋冒滥等语。讷亲、张广泗、自经任事。毫无实心。其所奏报。多属子虚。是以谕令军前确实查办。今既称并无册档可稽。则该部无凭置议。所有官弁人等优叙之处。似可不必。但即此而观。讷亲、张广泗、于有功者既漫不经心。茫无纪载。则其所参有罪者。亦必颠倒任情。多属屈抑。著该督策楞、详悉查明。量予昭雪。据实奏闻请旨。其阵亡将士。仍遵前旨查奏。交部议恤。　　

○户部等部议覆、奉天府府尹苏昌奏称、州县存余粮价粜价。提贮府厅。应买时领回。兑发均系一人。恐开用侵挪。应如所请、距省远之州县。解府厅弹兑时。仍用州县印花封贮。领时验明。近者仍解藩库。从之。　　

○侍卫鄂实奏、正月二十九日。行至班拦山。接奉谕旨。将讷亲正法讫。报闻。　　

○旌表守正捐躯之直隶平山县民王之栋奏郝氏。　　

○辛卯。以举行仲春经筵。遣官告祭奉先殿、传心殿。上御文华殿。讲官、暨侍班之大学士、九卿、詹事等。行二跪六叩礼。分班入殿内序立。直讲官四人出就讲案前、行一跪三叩礼。复位。直讲官刘统勋、介福、进讲论语、夫子之道、忠恕而已矣二句。讲毕。上宣御论曰。一贯不外于忠恕。而实则忠恕即一贯而已。盖一贯即所云如有所立卓尔。虽欲从之、末由也已。此其道无端倪之可见。而非不可见也。于忠恕见之。天何言哉。四时行焉。百物生焉。天地不可见也。于四时之行、百物之生见之。谓四时百物非天地、可乎。谓天地将借四时百物以见、可乎。忠恕之于一贯。亦如是而已矣。形而上者谓之道。天地是也。一贯是也。形而下者谓之器。四时百物是也。忠恕是也。夫圣人又何尝有告曾子之别传。而曾子乃假借是语以泛应门人之问哉。讲官、暨侍班官、跪聆毕。兴。直讲官钱陈群、观保进讲周易、上下交而其志同一句。讲毕。上宣御谕曰。易曰。上下交而其志同。此语当与君子和而不同句并观。盖所云同者。非同其私也。同其志也。其志维何。敬天勤民而已。夫惟同其志。则都俞、同也。吁咈、亦同也。使以其私。则都俞乃阿謀之风。而吁咈亦后言之渐。安得谓之其志同乎。故天地有高卑之经。而上下有气机之应。君子法乎此。是以志气相孚。畴咨交儆。无非钦若亮采之心也。此所谓和而不同也。而适成其为上下交而其志同也。魏徵之面折廷诤。韩范之上殿相争。胥是道而已尔。讲官、暨侍班官、跪聆毕。大学士来保等奏曰。皇上德符天运。体忠恕之自然。治协泰交。辨和同之有本。至道精研乎一贯。元功妙合乎两仪。臣等亲承圣训。不胜荣庆。奏毕。诸臣出就拜位。行二跪六叩礼。礼成。上还宫。赐讲官、及侍班官等、宴于协和门。　　

○遣官祭关帝庙。　　

○壬辰。上诣皇太后宫问安。　　

○幸瀛台。　　

