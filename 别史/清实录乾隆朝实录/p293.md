<!-- { "loadSidebar": true } -->
○壬子。吏部议覆、给事中倪国琏奏、各省厅员肃清盗案。向定有即升之例。但盗案以州县为承缉。同知通判。祗系督缉。若三年无盗案。或有盗而全获。予以即升。是承缉之州县。并无优叙。而督缉之厅员。独邀旷典。未为允协。应如所请。将厅员三年无盗案。凡有盗案而俱能全获。不论俸满。以应升之缺即升之例。无论地方繁简。概行停止。至前任逸盗。该管厅员。果能尽心缉获。亦应如所请。酌予议叙。嗣后接任厅员。能将前任未获盗犯。缉拏全获者。纪录三次。拏获过半者。纪录一次。于获贼一半之外。能获盗首者。纪录二次。再四路同知。与各省厅员。事同一例。其获盗即升之例。亦应停止。从之。　　

○给山东荣城县。建造成山汛衙暑营房地价。　　

○癸丑。上诣皇太后宫问安。　　

大清高宗法天隆运至诚先觉体元立极敷文奋武孝慈神圣纯皇帝实录卷之一百二十四　　


大清高宗法天隆运至诚先觉体元立极敷文奋武孝慈神圣纯皇帝实录卷之一百二十五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆五年。庚申。八月。甲寅。以举行仲秋经筵。遣官告祭奉先殿。传心殿。　　

○上御文华殿。讲官、暨侍班之大学士九卿詹事等。行二跪六叩礼。分班入殿内序立。直讲官四人。出就讲案前。行一跪三叩礼。复位。直讲官阿克敦、任兰枝、进讲中庸执其两端。用其中于民。讲毕上宣御论曰。中之理无定在。而中之用甚广博。一物有一物之中。一事有一事之中。若不择之审而行之至。则所谓执中无权。犹执一也。故大舜之执两用中。非大舜自用其中也。彼两端之间。自有其一定不移之中。而舜适用之。会众善于一心而无己。推一心于天下而无人。廓然大公。物来顺应。若大舜先立一中以衡其两端。则是大舜之中。非两端之中矣。又何能用之于民而时措咸宜哉。讲官、暨侍班官、跪阴毕。兴。直讲官留保、史贻直、进讲尚书以义制事。以礼制心。讲毕。上宣御论曰。先儒谓动而以义制事。静而以礼制心。斯言也。其殆未知成汤建中之道乎。夫建中谓何。义礼是也。事有万端。而总不出一义。心操万化。而总不出一礼。心者、事之体。事者、心之用。然未有体立而用不随。亦未有用彰而体不附者。若分动静内外而言。则义礼判为两途。又何能制事制心哉。故义非特制事。亦以制心。礼非特制心。亦以制事。何言之。义主化裁。事制而心益得其不偏不倚之体。礼持损益。心制而事益彰其无过不及之用。此则成汤之大德所由懋昭也。讲官、暨侍班官。跪聆毕。大学士张廷玉等奏曰。皇上一中建极。体用同原。圣训精微。实阐先儒所未发。臣等不胜钦服。上又面谕、经筵讲官曰。经筵之设。原欲敷宣经旨。以献箴规。朕观近日所进讲章。其间颂扬之词多。而箴规之义少。殊非责难陈善。君臣咨儆一堂之意。盖人君临御天下。敷政宁人。岂能毫无阙失。正赖以古证今。献可替否。庶收经筵进讲之益。若颂美过甚。不能实践躬行。反滋朕心之愧。此后务剀切敷陈。期有裨于政治学问。勿尚铺张溢美之虚文。而无当于稽古典学之实义。讲官。暨侍班官。跪聆毕。出就拜位。行二跪六叩礼。礼成。上还宫。赐讲官、侍班官。宴于协和门。　　

○江南河道总督高斌、奏请陛见。允之。以河库道孙钧、暂护总河印务。　　

○乙卯。上诣皇太后宫、问安。　　

○谕、据两广总督马尔泰等奏称、义宁逆苗不法。派兵进剿。分作三路。副将许应虎、领兵进石村一路。大败贼众。险寨逆巢。俱已埽平。参将张霖。领兵进贝子堡一路。烧毁逆巢。招抚多人。游击杨刚、领兵进龙胜一路。毁平各寨。四处闻风投诚。招抚有二十余寨。今石村一路官兵。已直破四峒。会合龙胜、贝子堡、两路。并力直攻五峒。更易荡平。粤疆清此二寨之外。与楚省会合夹剿。事可立竣等语。朕观此奏、大率多属粉饰。而意中仍欲草草了事。以朕所闻。许应虎、于六月二十六日、领兵进攻石村寨。逆苗奔入山箐。官兵就于石村扎营。闰六月初二日、许应虎、派令弁兵三百名搜箐。即遇苗猺对敌。阵亡千总冯选。外委廖定邦、石永贵、谢策。又阵亡兵丁八十六名。带伤兵丁七十四名。失去兵丁四十三名。失去大炮五位。谭行义复派拨官兵二千余员名。于闰六月初十日、到瓢里驻劄。十三日甫准苗猺招安。随于十四日夜、苗猺即来攻劫营盘。十五日猺众复来乘势抢夺。又伤多人。抢去炮位。是许应虎等。系屡次挫衄之劣员。理应严参究治。以正军法。而马尔泰等。前后摺内。并无一字言及。反欲姑息议功。如此赏罚倒置。何以鼓军士之气而安靖边疆耶。且从前义宁县知县倪国正、县丞吴嗣昌、巡检鲁器、吏目鲁懋、把总潘贵等。俱被狗猺劫去。旋即被害。谭行义、因派兵二千。前往石村援剿。而马尔泰等奏称、石村一路。接近楚界。苗猺聚集者众。是以拨兵独多。此其粉饰之尤彰明较著者。尚有何颜复为此奏耶。督抚身任封疆。平日既无料理。一经有事。又复玩忽。漫不经心。徒事揜饰。反若视为易事。纵使目前可以苟且完竣。将来酿成后患。伊谁之罪。可将朕旨严行申饬马尔泰、谭行义等。俾其洗涤肺肠。审思职守。实心努力。以赎前愆。　　

○丙辰。遣官祭黑龙潭昭灵沛泽龙王之神。　　

○丁巳。祭先师孔子。上亲诣行礼。　　

○戊午。上御乾清门听政。　　

○诣皇太后宫、问安。　　

○调正蓝旗汉军都统永兴、为正蓝旗满洲都统。　　

○调贵州安笼镇总兵张朝宣、为广西右江镇总兵。　　

○己未。谕、东南沿海一带。如山东、江南、浙江、福建、广东、广西、等省。俱设有战船。以为海防之备。今承平日久。官弁渐觉疎忽。朕闻船只数目。竟有报部之虚名。而十分之中。不无缺少二三者。至于大修小修之时。每因船数太多。难以查核。该防营弁、及州县官员、通同作弊。将所领帑银。侵蚀入己。报修十只。其实不过七八只。而又涂饰颜色以为美观。仍不坚固。且更有不肖官弁。令子弟亲属。载贩外省。或赁与商人。前往安南、日本、贸易取利者。以朕所闻如此。虽未必各省皆然。然亦难保必无其事。可传谕该省督抚提镇等。嗣后严行稽查。加意整顿。务令诸弊尽绝。以重海防。倘将来再有风闻。经朕遣大臣前往查出。则虚冒废弛之咎。惟于该管之大臣是问。　　

○军机大臣等议覆、副都统旺扎勒奏、杀虎口等处台站。原为喀尔喀众蒙古接递事件而设。若无大员兼管。必致马匹疲瘦缺少。请以杀虎口边路台站。令绥远城将军管辖。古北口、独石口、两边路台站。令提督管辖。喜峰口边路台站。令热河副都统管辖。应如所请。从之。　　

○准噶尔部人库本、回民古尔班玛特、来降。命赏给安插如例。　　

○庚申。刑部议覆、太常寺省卿蒋炳奏、州县承缉贼犯。务宜迅速。若日久不获。捕役作弊欺朦。贼犯得以远扬等语。应如所请。嗣后该管上司、如遇州县承缉。贼犯逾限不获。即将捕役严行提比。务期必获。不得以一经提比了事。从之。　　

○以原任绥远城将军伊勒慎、为正蓝旗汉军都统。　　

○以太常寺少卿蒋炳、为右通政。　　

○以陕西潼关副将王友询、为贵州安笼镇总兵。　　

○辛酉。世宗宪皇帝忌辰。上诣奉先殿、寿皇殿、行礼。　　

○遣官祭泰陵。　　

○壬戌。上奉皇太后驻跸南苑。　　

○诣皇太后行宫、问安。　　

○上行围至壬申、皆如之。　　

○以山西冀宁道陈德正。为山东按察使。　　

○癸亥。上诣皇太后行宫、问安。　　

○遣官祭贤良祠。　　

○大学士等奏、向来各关监督年满。有用题本者。有按季咨报者。未能画一。请嗣后各关监督任满。将一年徵收额税。并盈余数目、缮本具题。其盈余较上年多寡。并因何短少缘由。另行具摺奏明。发交户部。如有应驳查之处。具奏驳查。如无驳查。即将原奏存案。从之。　　

○赈恤福建永定县、本年分水灾饥民。　　

○甲子。礼部等部议覆。专管官学事务来保奏、咸安宫官学繙译教习。向由国子监考取助教三员。但繙译乡会试。例考满文论。现在助教。俱非繙译举人进士出身。于满文论不甚谙练。请于归班候选之繙译进士、考取三员。在学教习。其现在助教三员。咨送国子监。分发各学额外行走。有缺补用。应如所请。以繙译归班进士充补教习。三年期满。令该总管。分别等第。带领引见。或以主事即用。或以小京官即用。恭候钦定。从之。　　

○刑部议覆、河南巡抚雅尔图奏、外遣人犯脱逃。若不知会原籍查拏。则凶徒漏网。必致贻害地方。请令宁古塔、黑龙江、等处将军。嗣后遣犯脱逃。即时知会原籍、查拏补遣。应如所请。从之。　　

○浙江巡抚卢焯奏、堵筑海宁县尖山坝口。自本月十三日开工。于五月十一日合龙。闰六月初四日告竣。下部知之。　　

○丙寅。上诣皇太后行宫、问安。　　

○谕曰。前吏部议尚书郝玉麟。因荐举劣员王德纯一案。拟以孙四级处分。朕命福建总督德沛、确查郝玉麟、有无得受王德纯贿赂之处具奏、到日再降谕旨。今据德沛奏称、郝玉麟保荐王德纯时。并未受贿。惟王德纯心怀感激。每年呈送礼物。则皆收受等语。朕思此等馈送。惟清操可信之大臣。方能概行屏绝。若寻常督抚中。难保其一无收受。此与因事纳贿者。尚属有间。且郝玉麟、系皇考简用之大员。历外任甚久。人亦谙练老成。若照部议降调。稍觉可惜。著从宽降二级调用、以示薄惩。　　

