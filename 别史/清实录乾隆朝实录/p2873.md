<!-- { "loadSidebar": true } -->
○留京办事王大臣奏、于易简等、现已解到。讯据供称、上年正月来京陛见。面奉询问国泰居官若何。因他才情好。办事认真。劣款并无实据。所以未曾举发等语。谕军机大臣曰、此供未可凭信。国泰婪索属员款迹。在别人或可诿为不知。至于易简前在济南府任内。业经供认为国泰办过罗汉一架。巡抚发给银一千两。此非勒派属员而何。从前经朕面询时。何以未将此一事陈奏。而此时供内又称、国泰不法款迹。并无实据。何前后矛盾如此。著传谕留京王大臣、再行讯取确供具奏。不得任其狡展。　　

○乙丑。谕军机大臣等、据明兴覆奏、严讯单县、曹县、邪教案内各犯。又拏获已故首犯之子布三等。严切讯鞫一摺。据称布三、布文彬、布文起、均系教首布伟之子。查三犯又系从前邪教案内绞决首犯王中之外甥。其为一派相传无疑。到案审讯。虽各茹刑不吐。现仍督同梁肯堂、严切根究等语。所办是。该犯既系教首布伟之子。断无引人入教、而反不传伊子之理。其为有心狡赖。幸避重罪。已属显然。不可不设法严究。按律定拟具奏。至此案人犯。将来审结时。其辗转传教纠合入夥之要犯。固当按律问拟。即其余入教之人。不但不可仍留本省。并不得仍留内地。均应问拟发遣黑龙江、及伊犁等处。充当苦差。毋致邪教余党。仍复萌櫱滋事也。将此传谕明兴知之。　　

○又谕、本日伊勒图奏、遵旨将国泰婪索款迹。宣谕伊父文绶。据文绶恳请代奏治罪一摺。此摺著寄交留京王大臣。即提国泰、将朱批原摺令伊阅看。详悉录供。据实覆奏。并将原摺缴回。再行发往。　　

○以通政使司副使梁英佐、为光禄寺卿。　　

○是月。直隶总督郑大进奏、保定省城。五月二十五日。甘霖大霈。得雨八寸。又据霸州、保定、东安、及永平、正定、河间、大名、易州、深州、各属禀报。自十八、十九等日、至二十四日止、连次得雨。自二三寸、至四五寸不等。大田均已沾遍。得旨、览奏略慰。此间虽有雨。尚未深透也。　　

○山东巡抚明兴奏、曹县北岸堤工。地名黄奶奶庙。最为险要。今添挖河身。由商邱七堡。归入大河。建瓴直下。该处埽工。尤属当冲。今请于黄奶奶庙迤东而南。挑挖引河一道。东西直接河身。俾黄水顺畅。即可化险为平。再查曹县民人。因上年黄水下注。现在尚未涸出。闻有挑河工程。虽愿赴工受雇。而内顾多虞。今蒙展赈三月。全家糊口有资。又知迁移草瓦各房。均经给费。踊跃赴工。得旨、览奏稍慰。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十七



大清高宗法天隆运至诚先觉体元立极敷文奋武孝慈神圣纯皇帝实录卷之一千一百五十八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十七年。壬寅。六月。丙寅朔。缓徵山东官台、王家冈、永阜、三场、乾隆四十六年水灾额赋。　　

○豁除浙江仁和场、仁和仓、三围、坍没上则税荡二百五亩有奇额赋。　　

○丁卯。谕曰、汪承霈、著调补工部右侍郎。其刑部右侍郎。著杜玉林调补。杜玉林现在随围。所有行在工部前后班事务。著暂行兼署。姜晟即著回京。帮办秋审事务。　　

○戊辰。谕军机大臣等、据朱椿奏、盘查回民搜获书籍。现在严办一摺。内称、据桂林府知府贵中孚禀报、盘获广东崖州回民海富润、有钞录回字经二十一本。又汉字天方至圣实录年谱等书。现在逐一严讯。从重究拟等语。所办殊属过当。甘省苏四十三、系回教中之新教。即邪教也。今已办尽根株。至于旧教回民。各省多有。而在陕西及北省居住者尤多。平日所诵经典。亦系相沿旧本。并非实有谤毁。显为悖逆之语。且就朱椿现在签出书内字句。大约俚鄙者多。不得竟指为狂悖。此等回民愚蠢无知。各奉其教。若必鳃鳃绳以国法。将不胜其扰。况上年甘省逆回滋事。系新教与旧教相争起衅。并不借经典为煽惑。朱椿独未闻知乎。朕办理庶政。不肯稍存成见。如果确有悖逆狂吠字迹。自当按律严惩。不少宽贷。若如此等回教书籍。附会其词。苛求字句。甚非朕不为已甚之意。此事著即传谕朱椿、并毕沅等、竟可毋庸办理。嗣后各省督抚。遇有似此鄙俚书籍。俱不必查办。将此一并传谕知之。　　

○己巳。豁除陕西咸宁县、水冲碾房额课银。　　

○旌表守正捐躯直隶南皮县民徐连德妻任氏。　　

○庚午。谕曰、乌噜木齐满营之步甲匠役等。均未赏给口粮。著照伊犁所办之例。加恩赏给口粮。巴里坤、古城、吐鲁番等处步甲匠役等。著一体加恩赏给。以资生计。　　

○辛未。谕、据常青等奏、今年春季以来亢旱。青草歉生。察哈尔之八旗官兵。往畜伤损甚多等语。察哈尔八旗官兵。俱赖牲畜养赡当差。今年雨水短少。牲畜多有伤损。著加恩参领以下官员兵丁。支借一年俸饷。添补牲畜。以资生计。将此项支借俸饷。分为六年坐扣。　　

○又谕曰、热河厄鲁特之官兵。已驻数载。俱各感激朕恩。一切差使。亦颇奋勉。第念伊等驻劄热河年久。其中或有孀妇。及未成立之孤女。若不给与养赡。朕心深为不忍。著交副都统恒秀查明。有似此者。每月、每口、赏给一两钱粮。以资生计。将此永远为例。以示朕抚恤厄鲁特之意。　　

○又谕曰、哲哩木盟长员缺。已将卓哩克图亲王恭格喇布坦补放。色旺诺尔布之子达尔汉亲王旺扎勒多尔济、亦著协办盟长事务。伊二人七月间当来。此时无庸前来谢恩。著理藩院行文知会。　　

○壬申。定发遣重犯非遇恩赦不得释回例。刑部议、伊犁将军伊勒图奏、从前拟流改发伊犁之原任典史要俊卿、十年期满。例应回籍。得旨、此案要俊卿一犯。本拟按律杖流。因该犯图避处分。诬禀上司。居心险诈。情节较重。是以从重改发伊犁、充当苦差。今以年满释回。则较原拟流罪不准限年回籍者转轻。是虽严而实宽。殊不足以昭平允。嗣后凡遇此等情节可恶、发往新疆之犯。俟年满时、仍将该犯发交应配地方、定地安插。遇有恩赦。再令回籍。著为令。所有要俊卿一犯。即照此例行。　　

○旌表守正捐躯直隶定州民李灵妻王氏。　　

○癸酉。豫亲王修龄奏、正白旗蒙古世袭佐领永清所遗员缺。应行拟正承袭之次支巴尔当三子内。除在京第三子鸟枪护军善庆外。尚有派往宁夏驻防之长子吉庆、密云县驻防之次子永庆、其才具何如。及有无事故之处。应行查该将军、副都统等。俟保送到日。再行拣选带领引见。得旨、修龄此奏。是欲自见其精详。然实属错误矣。凡办理承袭佐领。如京城实不得人。驻防内有应袭之人。始咨行调取。今应袭此佐领同支之兄弟三人内。现有鸟枪护军善庆在京。又何必调取在外驻防之人。徒事纷繁乎。况定例一支内、不过一人有应得之分。其余俱不准列名。善庆、系鸟枪护军。人尚去得。若将伊两兄调取来京。验看后、或因其人平常遣回。道路遥远。伊等力量不足。岂不反受累乎。修龄计不至此。如何办事。此佐领员缺。著即在京城应袭人员内、拟定正陪。请旨承袭。将此通谕八旗满洲、蒙古、汉军、嗣后若遇此等事件。惟计事之轻重便宜办理。不必如此拘泥请旨。　　

○甲戌。谕军机大臣等、据萨载、李奉翰奏、会勘黄河内沈家窰迤下淤滩。酌量挑切展宽一摺。内称、顺黄坝对岸滩嘴。上年开挑沈家窰以后。渐见刷塌。兹一年未经行溜。该处又渐淤出。除老滩外长有两层嫩滩。计长一百五十丈、宽自三丈五尺、至二十四五丈不等。请将二层滩嘴、全行切去等语。此处所奏。殊未明晰。摺内既称、上年伏秋后黄水断流。何以披阅图内。黄河正身。仍复有黄水流注。且两岸长起嫩滩。若系客水。何又挟沙而行。声叙未免牵强。著萨载、再将黄水断流后、何以又有淤出嫩沙之处。另行详晰查明。据实覆奏。至李奉翰、现赴上游一带新挑张家庄引河。顺道查工。即遵旨回豫。会同办理挑挖南岸引河。及筑堤等事。自应如此料理。现在豫工赶挑引溜工程。甚属紧要。富勒浑又有地方事务。不能专心在工督办。而李奉翰于河务工程。较为熟谙。目下南河有萨载在彼。无需李奉翰协助。此时驰回豫工。会同富勒浑等、指示一切。正多得一人佽助之益。将来设使洪泽湖、遇有要工、应行抢护之处。李奉翰再往南河督办。亦无不可。将此传谕萨载、李奉翰知之。寻萨载奏、查上年开挑沈家窰之后。本未汕刷净尽。其时水满。滩形未显。以后沙停水涸。嫩淤渐露。实即该处本有之滩。非掣溜后新长之滩。前摺未将原委明叙。现在河身祗存清水。图内又未声说。不胜惶悚。得旨、览奏俱悉。　　

○又谕、据明兴奏、前后拏获单县、曹县、邪教匪犯六十三名、讯供覆奏一摺。内称、将各该犯等亲提。逐加严究。坚供止冀诳骗银钱糊口。并不敢有谋为不轨等情。其九经八卦等歌。皆鄙俚不堪。实系口传心受。并无底本。搜查该犯等家内。亦实无不法违悖字迹等语。看来此案、尚无倡谋首逆之人。不至如王伦之纠聚匪徒。滋扰地方。但入教人数既多。案内要犯既经拏获。自应将该犯等、迅即定案办理。若久行羁禁。恐致别生事端。著传谕明兴、即将该犯等严讯确供。迅速定拟具奏。　　

