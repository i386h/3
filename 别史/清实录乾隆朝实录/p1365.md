<!-- { "loadSidebar": true } -->
○庚辰。谕曰、舒赫德前在军营。屡干重谴朕皆曲为宽宥。今春西师两路进剿。一时不得其人。将伊加恩起用。凡一切机宜。俱详悉面谕。令其到军营时、传谕将军成衮扎布。并戒以不可如前恇怯。善为协办军务。讵意舒赫德自进兵以来。所办诸事。全不奋勉。成衮扎布、系蒙古人。虽经战阵。然未面领训谕。舒赫德自应尽心襄助。乃此次所办诸事。动失机宜。即如招服克哷特乌噜特等游牧后。即当收其马匹。以益兵力。使贼伎俩难施。方得驾驭之道。乃伊等任其屯驻山中。致使贼有余力。大兵既过。随即叛逃。举此一端。可见诸事全无成算。及朕降旨诘责。始东遮西露。往来道途。疲马力于无用之地。此皆舒赫德并不将朕谕旨、详悉传示成衮扎布之所致也。盖兵法忌怯弱。而舒赫德选懦性成。兵法忌讳饰。而舒赫德最工文过。合计伊前后罪谴。即正法亦不为过。但西路进兵以来。虽未能就绪。尚不至大挫军威。若即寘重辟。伊反得诿过于成衮扎布矣。朕念成衮扎布、去年擒青滚杂卜之功。看伊颜面。贳舒赫德以不死。然其不足复用。所谓下愚不移。亦屡试而知之者。舒赫德著从宽免死。革职令为兵丁。自备资斧。在军营效力赎罪。伊子舒常、亦因加恩舒赫德、复授为侍卫。遣往军营。今舒赫德既经革职。舒常仍革退侍卫。发往黑龙江。至鄂实以参赞大臣。前往军营。不过随同将军行走。并未奋勉效力。亦当治罪。但较之舒赫德、尚属稍轻。鄂实著革职。降为蓝翎侍卫。自备资斧。在军营效力行走。　　

○又谕曰、球琳前为郡王。因性情乖戾。行走懒惰。革去王爵。授为贝勒。即宜痛改前非。奋勉行走。乃懒惰如前。不知畏惧。每年朝期不到次数。惟伊居多。甚属不堪。著革退贝勒。再此贝勒原委如何。及应否袭替之处。著宗人府查奏。寻奏、球琳之子德谨等。应请旨降爵袭封。得旨、德谨著授为奉恩辅国公。德存著授为三等镇国将军。　　

○谕军机大臣等、前命成衮扎布等来京。沿途查剿巴哈曼集等贼众。其叛逃之珲齐、额琳沁达瓦等。令富德于归途之便。就近查剿。伊等奉到谕旨。但将端济布等所报、巴哈曼集、为得木齐哈勒拜所杀。随带兵进剿等语具奏。而沿途曾否遇贼。并未奏及。即端济布追贼已久。亦未闻探取信息奏闻。计此时珲齐、额林沁达瓦等。皆逃往沙喇伯勒。来岁进兵。务宜留心剿灭。至所奏总管职衔五十六、将应正法回人、脱逃一名。未经具报。请革职治罪。五十六著从宽免罪。降为蓝翎侍卫。效力行走。托伦泰索取多尔济马匹。以致控告。甚不安静。理应正法。姑从宽革退侍卫。效力赎罪。再成衮扎布、虽不可谓无罪。而去年擒获青滚杂卜。功足相抵。仍传谕成衮扎布、兆惠等。将军营事务。及端济布所办扎哈沁贼众。作速奏闻。　　

○又谕、据黄廷桂奏称、添派绿旗兵三千名。计哈喇沙尔等处屯田兵内。抽调十分之六。仍须派兵一千九百名。请于甘省标营。及巴里坤屯田兵内派足等语。巴里坤屯田兵一千名。若抽调六百。则该地恐不敷用。宜酌量办理。昨闻贼众投往回部。因虑兵力单弱。又谕于三千绿旗兵外。添派五千。黄廷桂想尚未奉到此旨。看来各处屯田。兵数尚少。若可耕处多。则续派五千名。即留十分之四。亦无不可。且先后兵八千名。酌留一二千屯田。六七千进剿。均觉裕如。黄廷桂、其与雅尔哈善、加意办理。　　

○又谕近日原品休致年老之各部院司员。皆效力有年。此内亦有曾经军前行走者。虽不能办理部院事务。或能在旗当差行走。亦未可定。著加恩交该旗、查其能当差者。或以坛庙官员。或以步军校补用。不能当差者。照武职曾经打仗者。赏以全俸。虽经出兵未曾打仗者。赏以半俸。内务府官员、亦照此办理。　　

○辛巳。谕、据梦麟等奏称淮扬徐、海、等处。汇湖入海干支各河。暨高、宝、下河。归江归海之河港。统计五十余道。俱先后告竣等语。数郡烝黎。积困已久。今春省方之便。目击情形。特指授诸臣。动帑兴工。广为疏导。兹数月以来。遂能陆续报竣。诸臣仰体朕意。悉心经理。迅速集事。甚属可嘉。梦麟、尹继善、白钟山、嵇璜、陈宏谋、俱著交部议叙。裘曰修往来会商。实力筹办。亦著一体交部议叙。其在工承办各员。该督等查明、分别咨部议叙。以示奖励。　　

○又谕、据将军绰勒多奏称、齐齐哈尔副都统舒泰、系伊族弟。舒泰着调补墨尔根城副都统。所遗员缺。著华柱调补。　　

○壬午。谕军机大臣等、据黄廷桂奏称、派往哈喇沙尔、伊拉里克地方。屯田兵八百名。续派前往吐鲁番、屯田兵一千名内。酌留十分之四。收获看守外。抽拨兵一千一百名进剿。如合三千之数。尚应派兵一千九百名。即于内地各营派兵一千三百名。令其前往。不敷兵六百名。查巴里坤现有屯田兵一千名。临时就近抽拨。以足三千之数。所有续派兵丁。应需耔种马匹等项。一面具奏。一面办理等语。黄廷桂所办甚是。但于巴里坤屯田兵一千名内。抽拨六百名。恐巴里坤屯田之兵。又复缺少。此一千兵、或另有用处。或只系备用。如另有用处。理宜补派前往。将此寄信黄廷桂、酌量办理外。近闻阿里衮、额敏和卓、以沙喇斯、玛呼斯人众。由库车地方。逃往叶尔羗、喀什噶尔等语。奏到时、朕意绿营兵丁。多为派往。于声势甚壮。是以复降谕旨。令黄廷桂原派三千绿营兵外。再于甘省绿营兵内。拣派五千名。与原派三千名。一同科理前往。此旨黄廷桂尚未奉到。但黄廷桂所奏。屯田兵数尚少。现应屯田数处内。如堪耕种之地。可以多得。即将此项续派五千兵。于到营时。均令开垦布种毕。于此内酌留十分之四。令其看守。亦无不可。即原续共派八千进剿之兵。本属宽裕派往者。于此内酌留一二千屯田。六七千进剿。尽足敷用。总之屯田愈多愈善。黄廷桂知此。可行文雅尔哈善、尽心筹画办理。务期广为屯种。以资积储。再马得胜、已降旨授为提督。令其带领进剿前往。其统辖屯田兵丁之处。黄廷桂酌量另行拣派。除将此寄信雅尔哈善、遵照办理。著一并传谕将军兆惠等知之。　　

○癸未。孝庄文皇后忌辰。遣官祭昭西陵。　　

○上诣皇太后宫问安。　　

○谕、据刘统勋等奏、山西大同镇属。有因换回直省解陕马五百余匹。变价不敷买补。以致那垫公项等语。此种垫项。本应按款扣还。但晋省连年挑解马匹。价值未免昂贵。借垫买补。自出实情。若照数追扣。兵力不无拮据。著加恩于该镇闲款地租银内。拨银四千两。抵还垫项。以示优恤营兵至意。　　

○谕军机大臣等、据刘统勋等奏、晋省各州县仓库钱粮。业经盘验等语。前经降旨、令刘统勋于审案完结后。仍赴东省。查办河工。今据张师载、阿尔泰等、陆续奏报情形。看来已有就绪。自可渐次竣工。著传谕刘统勋、不必再赴东省。即行回京办事。　　

○又谕、今命兆惠为定边将军。车布登扎布副之。来年办理进兵。惟兆惠等是赖。可传谕兆惠、当与车布登扎布、富德、同心协力。不可自分畛域。至额敏和卓、因其熟悉回部情形。人亦果毅。已命为参赞大臣。在前队行走。兆惠等务宜优待。以收其益。一切军前事务。相机办理。善自策励。以奏肤功。　　

○又谕、来年进剿回部。宜先传旨晓谕、以布拉呢敦、霍集占兄弟。在噶尔丹策零时。获罪拘禁。大兵平定准噶尔。始行释放。因系回部头目。令其仍归故土。安集所属。以承恩泽。伊等自应感激图报。永矢恭顺之忱。乃敢戕害使臣。称兵抗拒。情罪难逭。但闻诸事皆霍集占阴谋不轨。至布拉呢敦、颇图安静。其属下人等、亦系一时被胁。非其本心。今大兵进剿。惟正霍集占之罪。若布拉呢敦、能将霍集占縳献。亦必宥罪加恩。如此一面晓谕。即一面进剿。不可按兵俟衅。若伊等果相猜忌。自于军事有益。可传谕兆惠、及雅尔哈善等知之。　　

○又谕、据成衮扎布等奏称、追剿沙喇斯等贼众。已派哈宁阿、爱隆阿、陆续策应阿里衮等。永贵既奉命署理巡抚。其办理鲁克察克事务。舒赫德、巴禄、即起程前往。其巴里坤送来马匹外。再送吐鲁番马二千匹。派兵一千、策应阿里衮等。乘贼不备。速行掩袭。收其马驼牲只。则进剿回部。益增兵力等语。屯田事务。已谕雅尔哈善、永贵、定长等办理。至署理巡抚。何必定须永贵。惟屯田最为紧要。永贵宜加意奋勉。舒赫德已降旨革职。无庸承办。巴禄亦不必前往。来年再领队进剿。　　

○又谕曰、哈宁阿奏、额林哈毕尔噶一路。气寒雪盛。全无水草。若军营马匹、由此行走。恐致损膘。惟自吐鲁番至乌噜木齐、雪薄而水草亦好。两路远近相等。已行文巴里坤大臣、及解送马匹官员等语。所见甚是。可传谕巴图济尔噶勒等、解送马匹。须由吐鲁番一路经行。若已向额林哈毕尔噶一路。而前行未远。亦另行取道。仍由吐鲁番行走。并谕巴里坤办事大臣等知之。　　

○参赞大臣永贵奏臣于十二月初八日。至吐鲁番。询问沙喇斯、玛呼斯贼人信息。知阿里衮等、前至哈喇沙尔。贼众伐树举火。截断山路因取间道。捉生询问。知贼已逃往库车。阿里衮于十一月二十四日。至哈喇沙尔之西南库尔勒地方。额敏和卓、遣人持书。往谕库车头目。尚无信息。臣伏思阿里衮等口粮。宜为接济。今派爱隆阿等、带兵赍送。查巴里坤运送军营口粮驼只回程。经过吐鲁番。拟截留三百只。于辟展存贮米内。动支起运。至臣即应往鲁克察克办事。因吐鲁番取阿里衮等信息较近。是以暂行驻劄。其阿里衮章奏文书。均关进剿要务。若有就近办理事件。恐俟报迟延。请即行开看。亟需办理者。一面办理随即具奏。报闻。　　

○以辅国公如松、为兵部右侍郎。正蓝旗汉军副都统哈宁阿、为镶黄旗汉军都统。散秩大臣伯成、为正蓝旗汉军副都统。镶黄旗护军统领阿巴齐为左翼前锋统领。护军参领伊勒图、为镶黄旗护军统领。　　

○是日起。上以岁暮祫祭太庙。斋戒三日。　　

○甲申。谕大学士史贻直、参赞纶扉。陈世倌、引年予告。并熙朝黄发。老成端重。宜晋崇阶以示褒宠。史贻直、陈世倌、俱著加太子太傅。协办大学士尚书鄂弥达、扬历中外。宣力有年。刑部尚书刘统勋、复职以后。勤劳懋著。俱著加太子太保。　　

