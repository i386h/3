<!-- { "loadSidebar": true } -->
○又谕曰、哈达哈等奏称、办理乌梁海事竣。即前至哈萨克索取阿逆。如不即擒献。暂且无庸进兵。掠伊边界人等。增我兵力等语。现在西路达勒当阿、业已带兵前进。哈达哈应即速将乌梁海办毕。前往哈萨克。断不可稍涉观望。再伊等有豫备马匹口粮。以为将来用兵之语。是其心存畏怯。并不思一举成功。殊属非是。现在策楞因办理军务。种种谬误。已将伊拏解治罪。哈达哈想未闻知。著将朕旨、及策楞等原奏钞寄阅看。舒赫德现在哈达哈军营。伊从前与策楞同获重谴。加恩宽宥。此次意见。若出自舒赫德。朕必将伊同策楞一体治罪。哈达哈务宜奋勇争先。毋蹈覆辙。再大兵进发。理应分为两队。今哈达哈等、领兵不过三四千。毋庸分队。且青滚杂卜、车布登扎布、俱系蒙古。令伊等带兵前行。管辖恐不能周。若与哈达哈同队进发。伊等熟悉情形。一切事宜。俱可商办。哈达哈等即遵照办理。　　

○又谕曰、巴图尔额默根、上年投诚时。未经入觐。朕曾施恩封伊子和通鄂勤、为扎萨克头等台吉。今巴图尔额默根、当阿逆扰乱之时。并未附和。管辖属人。安居游牧。甚属可嘉。亦著加恩封为扎萨克头等台吉。　　

○又谕、向来满洲风气。每值命将行师。人人踊跃争奋。何其锐也。今承平日久。惟务晏安。遇有用兵。即形畏葸。此次追擒阿逆。既经达勒当阿带兵前进。策楞辄咨令彻回登努勒台牧放。幸而达勒当阿不听其言。不致偾事。而策楞退缩不前。罪将奚逭。更可异者。侍卫兆均住、自军营差回。经朕面询。颇有畏惧之色。是其士气颓靡。已成习惯。不可不为之整顿。著通谕八旗等、嗣后各宜振作奋勉。倘仍如前怯懦偷安。定将伊等治罪。　　

○乙亥。上御勤政殿听政。　　

○谕、据喀尔吉善奏、杭、嘉、湖、绍、等府。四月以来。雨多晴少。洼下之处。不无积水。麦穗受伤。蚕事亦甚减啬等语。前因该省去秋收成歉薄。已降旨将乾隆二十年应徵地丁钱粮。缓至本年秋成后开徵。惟是浙省小民生计。专赖蚕麦以资接济。今据目下情形。所有本年地丁钱粮。若照例按期收纳。民力未免拮据。著再加恩。将该省各属本年春夏应徵地丁钱粮。一并缓至秋成后开徵。以纾民力。上年浙省所属被灾之处。与江南接壤者。竟与江南无异。周人骥身为巡抚。不能熟筹赈恤。且有粉饰讳匿之意。朕前之重加处分者。原非独为鄂乐舜一事。政以其罔恤民瘼。有忝封疆重任耳。其江南上年被灾州县。如有应行分别缓至秋收开徵者。著尹继善、庄有恭、详细查明。据实具奏。候朕酌时降旨。　　

○又谕、据浙江学政雷鋐奏称、母年已届八旬。俟科试事竣。于九月内送母过岭登舟后。报满进京。恳恩归养等语。雷鋐著准其终养。即由浙省侍母回籍。不必来京。提督浙江学政著窦光鼐去。　　

○谕军机大臣等、据喀尔吉善奏、驻防官兵闲散内另记档案养子开户人等、请照福建汉军兵丁出旗之例。酌定规条一摺。已批令军机大臣议奏矣。此等另记档案开户人等本属家奴。不但不可与满洲正身并论并非汉军及绿旗营兵可比。准其出旗为民。已属加恩格外。至出旗以后。听其各自谋生。即入绿营充伍。亦所不禁。若以其生计艰窘。复一一官为料理安插。殊觉过当。且绿营兵缺有限。已为出旗汉军所分。若复为此等多占。将又何以处民户食粮者耶。该督所见非是。著传旨训谕。并谕令萨勒哈岱知之。　　

○免浙江仁和、安吉、归安、乌程、长兴、德清、武康、山阴、会稽、萧山、诸暨、余姚、上虞等十三州县。乾隆二十年被灾田地漕项银米。并缓徵蠲剩、及旧欠漕白钱粮。　　

○丙子。上诣畅春园、问皇太后安。　　

○谕军机大臣等、据侍卫中秋奏称、询问自阿逆处逃出之厄鲁特巴颜告称、阿逆惟同喇嘛、及哈萨克属人三十余人、现在招摩多地方。离阿布赉游牧路止三站等语。看此情形。随阿逆逃窜之人。俱各离散。力甚穷蹙。诚能迅速追逐。早应擒获。今已不免迟误。著传谕达勒当阿、即照巴颜所供逆贼逃往之路。带兵前进。途中遇见阿逆离散藏匿之人。即行剿灭。直入阿布赉游牧。悉力搜捕。务期弋获。从前谕令领兵至哈萨克边界。勒取阿逆。毋庸进兵。因尚不知阿逆果否逃往。自不便即加以兵威。今侦探既确。而哈萨克若不遵谕擒献。则是有心容隐。应即将哈萨克办理。达勒当阿等、务大振军威。勿稍示怯。亦毋庸拘泥从前之旨。已令中秋将巴颜、解往达勒当阿军营。可详细询问情形。带领前往。再巴颜供阿逆处、现止乌勒木济同行。并未言及阿巴噶斯、哈丹等。阿巴噶斯等或已回至游牧。或在中途隐匿。达勒当阿、沿途留心查访。一并擒拏。解京治罪。并传谕哈达哈等、即将乌梁海事办竣。领兵竟赴阿布赉游牧。会同西路大兵奋力剿捕。毋得少有迟误。　　

○又谕、前命策楞等至伊犁时。查拏阿睦尔撒纳之姊扣肯。今据奏称、已为普尔普擒获。现在解送前来等语。普尔普著加恩授为散秩大臣。遇有宰桑员缺。仍奏闻请旨补授。　　

○丁丑。户部议覆、漕运总督瑚宝疏称、上元、江宁、句容、江浦、六合、武进、宜兴、荆溪、丹徒、邳州、并卫、等州县卫。原报坍荒公占田地。请蠲江安粮道项下、漕粮米五千二百四十四石零。麦八百七十石零。遇闰加蠲行月米。应如所题。自乾隆十七年起。在漕粮正耗及赠米、行月项下、按数扣蠲。从之。　　

○以故广西镇远土知州赵昌龄子承恩、袭职。　　

○戊寅。谕、总兵为方镇大员。有表率营伍之责。从前曾经降旨、令直省督、提、于副将内、保举堪胜总兵之员。嗣又令将各省副将、历俸五年以上者。酌量送部引见。以备简用。而该督、提、等所举。多迁就塞责。出众之员甚少。今现在记名人员。已将次用完。著该督、提、等再于现任副将内、堪胜总兵之任者。不必拘定年限。详慎遴择。各保数员。陆续送部引见。候朕酌量简用。　　

○又谕、今日为太常寺奏事之期。伍龄安不到。注称在署办事。各部旗该班值日。经旬始轮一值。衙门应办之事。原不至误。即身兼数任。连日趋值。亦不过巳午间便可回署。又何事不可办耶。此第藉词推托。以遂其便安之私耳。人臣当夙夜奉公。若区区奔走之勤。亦惮劳而惟耽逸豫。所谓靖共之义安在。近来各部院及八旗中。似此者正复不少。怠惰之习。断不可长。著通行传谕各衙门、俾恪勤将事。共抒匪懈之忱。以期勉副职业。伍龄安、著交部察议。　　

○谕军机大臣等、据土尔扈特敦多布达什奏、请差人赴藏一摺。著寄知麒麟保、查照从前谕旨。如止系土尔扈特、遣人前来。一面奏闻。一面带领来京。沿途准与蒙古人等交易。倘仍带俄罗斯同往。须谕以俄罗斯不应赴藏。即行停止。并谕令土谢图汗延丕勒多尔济、遵照办理。　　

○兵部议覆、两广总督杨应琚奏称、三江协额设步兵。除分习枪炮弓箭各项。止余五十九名。该协分防地方。最为猺排要隘。马兵不若步兵之便捷。应如所请。裁该协左右两营马兵三十名。守兵七十名。改作步兵一百名。所遗骑操马匹。变价报部。其马兵盔甲三十副。与步兵同。无庸另制。从之。　　

○己卯。谕、据定长等奏、南笼府狆苗杨阿生等传播妖书一案。其原授妖书之正犯罗朝富、经知府袁振绪、著司杨璇、访缉拏获等语。袁振绪、杨璇、承缉要犯。能实力购线杳拏。即行弋获。奋勉可嘉。著交部议叙。无赖奸民。捏造邪说。诳诱愚氓。原不能保其必无。惟在各督抚、于发觉之始。即责成属员严行根缉。俾无幸免。方足以消乱萌而儆奸慝。若查办稍疎。任其兔脱偷生。或致潜滋党类。则累及良民。贻害地方。其所关系甚重。即如此案。罗朝富业经逃若箐洞。而该地方官、能迅速设法侦缉。遂已计日就获。由此观之。逆犯马朝柱之至今未获。皆由湖广江南督抚、不能督率属员。俾知急公趋事之义。而有司视为泛常承缉。不肯上紧设法查拏。迁延日久。遂使逆匪得以远扬。况案内未获者。如止马朝柱一犯。或自戕沟壑。难以踪迹。乃在逃之犯。多至十余人。即使首犯漏网。何以夥犯中亦竟无一二就获者耶。此其奉行不力之咎。在该地方官夫复何辞。马朝柱等犯。仍著各省督抚、严饬所属。实心躧缉。务期必获。毋得任其因循。仅以通缉虚文了事。若再不获。该督抚不能辞其责矣。　　

○谕军机大臣等、据达勒当阿奏、现已领兵前往哈萨克。不俟巴里坤解到马匹等语。所奏甚合机宜。阿逆素性奸诈。必须迅速进兵。出其不意。方为有益。从前遣达永阿等由西路前往。顺德讷等由北路前往。降旨晓谕哈萨克。今达勒当阿、哈达哈、率兵至哈萨克边界。若候达永阿、顺德讷等信息。始行前进。倘伊等在阿布赉处。少为稽留。以致淹迟时日。反失机会。且达永阿、顺德讷等。孑身奉使。亦不可无兵力接应。著传谕达勒当阿、哈达哈等、至哈萨克边界时。即带兵深入。所过地方。告以但为擒拏逆贼。毫无侵扰。令其各安居游牧。伊等若无抗拒情形。应严禁我兵。不得滋扰。其或托词阻挠。即加以兵威。无少示怯。第恐我兵既进。哈萨克等或从后掩袭。亦不可不豫为防范。达勒当阿等、务期相度机宜。迅奏肤功。　　

○蠲缓浙江仁和、安吉、归安、乌程、长兴、德清、武康、山阴、会稽、萧山、诸暨、余姚、上虞、等十三州县。湖州一所。乾隆二十年、被灾田地额赋。并上虞县、水冲沙涨田一十七顷二十二亩无徵银米。均予豁除。　　

○蠲缓浙江曹娥、金山、下砂、下砂二三等四场。乾隆二十年、被灾荡塘涂田地额赋。　　

○旌表守正捐躯之江西永丰县民袁吉林妻陈氏。　　

○庚辰。上诣黑龙潭祈雨。　　

○遣官祭关帝庙。　　

○谕军机大臣等、据舒明等奏、将扎布堪驻劄兵二千余名内、调拨五百名。交侍卫三都布带领。往布延图等处驻防等语。著照所奏办理。扎布堪驻劄兵丁。尚有一千五百余名。现在哈达哈办理乌梁海事竣。即由彼赴哈萨克。此项兵丁。与其在扎布堪闲住。不若拣选一千名。随哈达哈等陆续进发。则兵势益盛。著传谕舒明等、将扎布堪所余兵丁内、挑选一千名。办给马匹口粮。前赴哈萨克。并于伯起、三都布、二人内、酌派一人带领。若唐喀禄已到军营。即令其带领前进。　　

