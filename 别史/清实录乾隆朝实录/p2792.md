<!-- { "loadSidebar": true } -->
○戊戌谕军机大臣等、上年直隶天津、文安、霸州等处被水地亩。前据袁守侗面奏、现在尚有未经涸出者今又隔旬余此时曾否尽行涸出。是否尚能赶种麦田。至今年节气尚早。此等地亩涸出赶种大田不致有误与否著传谕袁守侗即派诚实干员。分往各该处查询各属情形。据实具奏。再日内天气稍寒于麦苗长发时有无妨碍并著袁守侗一并查明覆奏寻奏文安霸州大城宝坻等州县未经涸出地亩现设法疏消。均可无误秋禾即水势无可消纳之处。亦令酌种稻田。其已种麦苗。日徵畅茂。虽天时稍寒俱无妨碍得旨、览奏稍慰。　　

○又谕曰、陈辉祖奏福宁镇总兵范宜恒、福宁府知府王若常、因训导林肇煌诬兵拐衣肇衅。致镇府互相禀揭一案据委查之粮道冯晋祚禀称传唤赍簿到府之李开来等佥供本府吊查号簿。并无授意改添栽诬之事。至范宜恒、遣兵阻拥府堂派弁兵把守府署仪门。该道禀内全未叙及。是否冯晋祚回护王若常。抑为范宜恒讳饰。均须彻底查办。现饬藩臬两司盐道秉公速审等语文官袒护属员武官袒护兵丁此常有之事。全在该上司秉公据实查办。此案前据富纲参奏时。已传谕令秉公确讯。今陈辉祖既在浙江督办海塘要工此案证据。又全在闽省。不当复拘抚参督审之例著即交富纲就近提审将此案务须彻底根究如王若常实有添改号簿庇属诬兵情事即将该府严参治罪、如范宜恒实有派兵拥阻府堂、遣弁把守府署仪门之事即将该总兵参奏。此皆实有凭据之事。无难水落石出。至冯晋祚、于查办此案。若有偏袒一面。巳属不合。倘既欲开脱属员又复周旋总兵。则是依违两可。进退无据富纲于此一节。尤应据实查核不得稍存成见。外省审办案件。稍有偏抑。朕无不洞烛及之且有提犯来京交部审讯者此案倘富纲稍涉偏私。或颟顸了事经朕看出何难提解来京审究。恐富纲不能当其咎也。将此由四百里传谕富纲。并令陈辉祖知之。　　

○是日、驻跸静宜园。翼日如之　　

○己亥。钦差大学士公阿桂、两江总督萨载江南河道总督李奉翰奏、桃源县属九里岗一带。前经奏拨河夫挑浚。惟土性坚实。中间横亘岗沙千余丈水深仅二三尺。较之上下游、深六七尺及丈余者显属高仰。全河未免梗阻但水底不能施工。挑浚亦属无济。惟于北岸坐湾处。自李家庄起至临河集北首止。取直开挑引河一道计长一千一百四十丈。口宽四十丈底宽二十八丈通身挑深二丈俾大汛直注上游自易消落估需银十一万二千余两。俟奏准分段趱挑务于五月内完工得旨宜速为之但不可因欲速而工不实　　

○豁江西赣州帮旗丁张正魁鄱湖遭风漂没米一千一百五石有奇　　

○旌表守正捐躯安徽灵璧县民曹得万女曹氏。　　

○庚子上还圆明园。　　

○工部议准、直隶总督袁守侗疏称、正定城外滹沱河斜角头堤。旧建桩埽。长三十二丈。年久朽烂。又旧埽二百丈。蛰陷卑矮。分别拆修镶筑估银于岁修项下拨给。从之。　　

○辛丑上御勤政殿听政。　　

○陕甘总督勒尔谨奏、据兰州府循化同知洪彬禀报厅属撒拉尔回人苏四十三等因争立新教将旧教回人杀伤数名臣随委兰州府知府杨士玑河州协副将新柱前往查办三月二十日据杨士玑禀报、新柱与该府带领兵役。前往循化十八日申刻。行至白庄子被新教回匪千余人。将庄围住等语。臣即选派本标兵二百名。带同臬司福崧、星夜往该处查拏。又奏途次据署河州知州周植禀报、新教逆回。于十八日晚将知府杨士玑、副将新柱杀害等语臣飞调固原凉州、甘州西宁肃州、五提镇兵。共二千名。星速前往。仍于现带本标兵二百名外。添调三百名。兼程驰赴。相机剿捕。并札令提督仁和、前往会办。又据河州署都司李奇禀报、巳派兵二百名。交署守备袁尚仁带往。该署都司现在看守城池。谕军机大臣等回人争教细事何致因此杀害大员其所争立新教系由何处流传向来有无此等名目是否另有希图抢劫别情。勒尔谨摺内总未明晰声叙。将来获犯时。均应逐细审究详悉具奏不可丝毫隐饰至勒尔谨初派本标兵二百名原属过少其知府杨士玑副将新柱、前往查拏时。办理亦未能妥协以致被贼杀害。况知府副将系文武大员所带官弁兵役自复不少若因兵少不能抵御被贼伤损者多以致知府副将。同时遇害自应据实奏闻。朕必加之优恤。若官弁不能督率兵役奋力御贼甚或兵役等畏怯先逃致领兵大员遇害则逃兵等均应拏获正法不可少存姑息著传谕勒尔谨俟事定时遵照办理至所带兵数。前后几及三千。又札会提督仁和前往会办。仁和系曾经出兵打仗之人军务颇为熟悉勒尔谨当与之和衷速办。总以慎重明决为要。并谕仁和知之　　

○壬寅平定两金川方略告成。议叙纂修提调等官有差　　

○御制平定两金川方略序曰。前平定金川实祇受促浸一处之归降。后平定两金川则并促浸儹拉两处削平之而屯戍其地不读前方略。不知予之抚顺宥过之宽惠不读后方略。不知予之保大经久之苦心两金川之偝恩奢望。屡赦屡叛。与夫不得已用兵之原委。亦既见之后告成太学之碑文矣。兹方略成而司事者以序请从其请、是赘言。不从其请是阙体以书之有弁词。蒇体例也夫示之义方之谓方。定之智略之谓略。有方无略、失之执。有略无方、失之随。二者相需殷而相得彰。且方有隅之义而象地。略有包之义而象天。乾圆坤方阴静阳动即兵法实不出乎此。要之本于敬而弗懈。公而无私泰而不骄。勤而非躁。然后能赏罚明而进退当。缓急应而机宜合。运之九重之上示之绝域之遥忘忧不可。掣肘益不可。是必注精神于董事之诸臣。而念辛苦于冲锋之策士。呜呼定方略岂易言而成方略更难睹也。今幸睹方略之成。庶乎五年忘餐废寝之劳。得以少慰。而藉以解后世穷兵黩武之讥。所谓伐逆不伐顺。伐险不伐夷者。或庶几乎。　　

○陕甘总督勒尔谨奏臣行抵狄道州。据兵丁李成得报称、逆回男妇二千余。各带马匹器械于二十一日二更时。将河州守城兵杀死拥入州城署都司及知州、未知存亡等语臣因所带标兵仅五百名。且狄道紧邻河州。若狄道有失省城亦可虞因在州城屯劄坚守。俟前调兵到。驰往剿办。谕军机大臣等此时勒尔谨带兵无多。自应持重坚守俟仁和并前调各兵。陆续到来。一鼓擒灭方合机宜自不便轻易举动。至逆回本因争立新教致相仇杀。今阅该督摺内所称、杀官抗拒占据州城之贼如系新教首逆。即应明切晓谕旧教之人赦其互相争杀之罪。作为前驱令其杀贼自效如此以贼攻贼。伊等本系宿仇自必踊跃争先既壮声势又省兵力。而贼势益分剿灭自易著勒尔谨与仁和相机妥办至河州城池坚固。有文武官弁兵丁守卫何致贼匪一拥而入。将城占据。其平日所为守御者何事。所有该署都司及知州等。应查明下落。如因城池失守。以一死塞责。尚有可原。如竟苟活潜逃。即当立正典刑。以昭炯戒除另行传谕西安提督马彪、带兵二千名。前往协同剿捕外并令西安、宁夏将军、各豫备满兵一千名。如必须协济。该督即一面飞调。一面奏闻。至健锐火器两营。尤为劲旅。现亦挑选豫备。该督与仁和、务须和衷协力。妥速办理。　　

○又谕曰、勒尔谨所带兵丁。恐不敷用提督马彪、曾经出兵打仗。著即挑选各营精壮兵丁二千名。选派勇干将弁。带领星速前往随同剿捕。毋致稽时日。　　

○又谕、据勒尔谨奏、兰州撒拉尔回人苏四十三等、抢据河州城。勒尔谨因兵丁尚少现在屯兵狄道州俟各路营兵调齐。即行进剿等语。现巳传谕西安提督马彪、带兵二千名。迅速前往并谕西安将军伍弥泰、宁夏将军莽古赉、各选集兵一千名豫备。倘须调用。即令前往协同剿捕。并于火器健锐两营兵丁内挑选豫备。阿桂此时查办河务。已将次就绪著即速起程来京。倘有必须劲旅之处阿桂即可带兵前往。著将前降各谕旨、及勒尔谨仁和、奏到各摺一并钞寄阅看　　

○甘肃布政使王廷赞奏、二十一日。据报贼匪进逼河州。势甚猖獗。臣已飞禀督臣加调官兵。速为应援。并严饬附近地方官。多集兵役坚守城池查省城重地。甚为紧要。臣现同兰州道图萨布、候补道永庆、督同文武官员。派拨兵役严密稽查小心防守并安慰居民毋使惊扰。谕军机大臣等兰州系省城重地著王廷赞督率坚守。并须不动声色。毋得过涉张皇若稍有疎虞王廷赞不能当其咎也。　　

○癸卯谕军机大臣等据伍弥泰毕沅奏提督马彪已于二十五日星驰前往并选兵一千分起迅赴河州。又伍弥泰现挑西安满兵一千豫备亲自带往接应所办与昨降谕旨相合甚属可嘉至新旧教、既自相仇杀必非合夥或赦一剿一以分其力未尝不可而其互相仇杀之罪。俟事后再定此等机宜恐非勒尔谨所能办且争教仇杀。起衅自非一日勒尔谨何以早未筹及。此时各路大兵云集调度机宜最为紧要著传谕阿桂竟不必来京即从河南取道、径往甘肃程途较近所有节次所降谕旨并批示奏摺已经钞寄阅看。亦别无训谕之处阿桂即由河南驰驿前往到甘肃后。即将查明新教旧教、及调度剿贼情形。迅速具奏　　

○又谕曰、前勒尔谨所奏回匪名目、及新教旧教总未明晰既系两教争立互相残杀。断无官兵缉捕时、转致合而为一之理究系何教之人。首先抗拒逞凶现在彼一教情形若何著勒尔谨即查明覆奏。此时总须镇静办理不可稍涉张皇再昨降旨豫备健锐火器兵各一千。因思自京至甘肃程途四千余里若由乌噜木齐、带兵前来。较为近便并著传谕奎林、挑选豫备如有必须协济之处勒尔谨即一面奏闻一面飞调　　

○是月。直隶总督袁守侗奏、多伦诺尔理事同知自乾隆三十九年改归税务稽查徵收。必需练达之员。况地方广阔。不特与口内各厅、繁简各殊。即较之张家口独石口二厅案牍亦觉纷繁。应请定为冲繁难三项要缺。在外调补遇缺出准于口内外各厅员内、拣选调用得旨著照所请行。该部知道。　　

○江南河道总督李奉翰奏铜沛厅属张工、全工、二处。溜势趋向未定。应于旧裹头上下、酌添雁翅防风至邳睢北岸青山头。溜往北趋。堤工单薄。即前议添筑越堤。尚难足恃。请将大堤帮筑宽厚土戗现已估给趱办又邳睢南岸朱家海地方沙土虚松。上年筑挑水坝一道。应令加镶高厚。并于坝工上。添扎木筏一架。挑溜更为得力。再各工贮备物料多少尚未合宜现饬令转运顶冲迎溜要工多为存贮报闻　　

○两淮盐政图明阿奏、现据官商等查缴曲本二百八十四种。凡明季国初之事。有关本朝字句、及南宋金朝、扮演失实者。即粘签改正。并饬令上紧赶办。不致纷杂迟延。得旨、好知道了。此亦正人心之一端。但不可过于滋扰耳。　　

