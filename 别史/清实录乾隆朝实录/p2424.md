<!-- { "loadSidebar": true } -->
○壬辰。上御勤政殿听政。　　

○遣官祭黑龙潭昭灵沛泽龙王之神。玉泉山惠济慈佑龙王之神　　

○刑部议覆浙江巡抚三宝奏称、窃盗连犯两案情罪相同者既于一案内。从重问拟斩绞具题又将该犯另案情罪。于本案内声明则另案不过虚拟罪名。向来分案具题。实属因循旧例。嗣后请照二罪俱发各等者。从一科断之律。归于一案具题。另案咨部完结。应如所请。从之。　　

○癸巳。令懿皇贵妃行初祭礼。上命皇十五子显琰奠酒。　　

○谕曰、毕沅奏陕西关中书院。延请掌教一摺。据称访察各属院长。向来多系上官同僚。互相推荐。遂至徇情延请。有名无实。现饬各属。务选端谨积学之人。加意振作。将所请院长姓名籍贯。更换到馆日期。造册详报抚藩衙门察核等语。所办好。已于摺内批示。书院为作育人材之地。如果院长得人。实心课导。自可冀造就英才。以收实效。如江苏紫阳书院之沉德潜、彭启丰、尚堪称师儒之席。各省类此者。自不乏人。而如毕沅所称。上官同僚。互相推荐。遂尔瞻徇情面。委曲延请。不问其人之是否文行兼优。而各院长等、亦惟以脩脯为事。不以训迪为心。甚有视为具文。讲席久虚。并不上紧延师。以致师徒星散。有名无实者。所在谅皆不免。其事自当责成督抚。以期实济。著传谕各督抚、嗣后无论省城、及各府州县大小书院。务访学行兼优者。俾主讲席。其一切考核稽查之法。并照毕沅所奏办理。著于各督抚奏事之便。传谕知之。　　

○又谕曰、李湖前在直隶道府任内。办事颇属认真。朕特加赏识。彼时直隶大员。如方观承、周元理、于实力办公之外。尚各兼办差务。惟李湖在直。则专留心地方吏治。似不以办差为急务。而其受朕鉴赏转在此也。是以加恩擢用。自应倍加奋勉。以副委任。乃自简任滇抚以来。诸事远逊于前。即如筹办铜觔。酌拨铜款等案。屡经户部指驳。其不能实心任事可知。虽节次传旨申饬。念其尚属因公错误。暂为姑容。今彰宝于保山县王锡、取用什物等项。计银至四万余两之多。李湖同在滇省。岂竟漫无闻见。乃隐忍缄默。从无一字奏及。其心尚可问耶。各督抚在任。如有贪婪劣迹。固不能掩两司耳目。然朕亦不肯以此事责之两司。若督抚同在一省。则彼此皆当互相稽察。今彰宝在滇。狼籍若此。李湖不据实劾奏。实难辞咎。吏部议以革任。自属分所应得。李湖著革任。带布政使衔。自备资斧。前往四川军营。会同鄂宝等、办理军需奏销事务。以观后效。其云南巡抚员缺。著李瀚补授。所遗江西布政使员缺。著杨魁调补。安徽布政使员缺。著李质頴补授。其巡视两淮盐政。著伊龄阿去。淮关监督事务。著寅著管理。　　

○户部议覆、两淮盐政李质頴奏称、江都、甘泉、二县。食引滞销。乾隆三十五年奏准。自庚寅纲起。于额销数内。融出五分。在于江西、湖广、行销。迄今已阅四纲。积盐带销。将及一半。商本已得归回。其融纲之引。卖给纲商。复得窝价。该商等情愿将引价银两。自甲午纲起。按年呈缴充公。应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七十六


大清高宗法天隆运至诚先觉体元立极敷文奋武孝慈神圣纯皇帝实录卷之九百七十七　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆四十年乙未。二月。甲午。遣官祭昭忠祠。　　

○谕军机大臣等、李瀚、已授为云南巡抚。其江西布政使员缺。业将杨魁调补。著传谕杨魁、令其速赴江西任事。李瀚于杨魁到任后。即速交代起程。赴新任。其安徽布政使印务。著高晋委员暂行署理。寅著、已调管淮关著速赴淮安任事。更换伊龄阿、来京请训。再赴两淮新任。李质頴、俟伊龄阿到任后。即行来京请训。再赴新任。　　

○又谕、各处设立驿站。原为递奏要事起见。今申保接奉往噶什喀尔、更换福森布谕旨。谢恩奏摺。有何紧要。亦由驿递具奏。殊属不晓事体。申保、著传旨申饬。并通谕新疆驻劄将军大臣等知之。　　

○吏部议准、山东巡抚杨景素奏称、东昌府属之冠县。于乾隆七年。定为简缺。查该县地广人稠。民刁俗悍。兼与直隶、河南等省接壤。政务繁剧。请改冲繁难、三项相兼要缺。在外拣员调补。从之。　　

○乙未。上诣畅春园、问皇太后安。　　

○谕、朕于三月初四日启銮。前往汤山。即由彼处幸盘山。所有应行豫备之处。著各该处豫备办理。　　

○论军机大臣等、富德自到绒布以来。为日已久。乃每次奏称杀贼。而仍然株守。其所奏痛歼贼众。特不过虚张粉饰之词。敷衍塞责。于军事全然无益。而阿桂调兵。又不肯如数发往。是诚何心。富德、乃获重罪之人。朕曲加宽宥。复畀以参赞大臣重任。伊自当感激朕恩。协力同心。不存私意。以冀成功。乃祇为一身之计。殊属不堪。富德、著传旨严行申饬。　　

○定西将军尚书阿桂、定边右副将军尚书公丰昇额、参赞大臣领侍卫内大臣色布腾巴勒珠尔、都统海兰察、副都统额森特奏、官兵于二月初七日。分路进攻勒吉尔博山梁。及群尼擦庸各碉寨。抛掷火弹。并用木梯。直扑碉顶。贼番施放枪炮。竭力抵御。我兵暂彻。贼复逸出数百人。分路来攻喇穆喇穆等营卡。均被官兵击败。歼毙甚众。谕军机大臣等、阿桂等奏、分攻勒吉尔博等处碉寨。并痛歼喇穆喇穆偷劫营卡贼番情形。将领官兵等。可谓实力奋勉。再能如此认真攻剿数次。贼番歼戮愈多。贼众必惶惧难支。败亡尤速。阅所擒活口供词。贼中火药无多。粮食亦乏。并选妇人穿男衣。假充兵数。其窘迫可知。即所云对众人言、图劫官兵后路营盘。抢些口粮火药之语。亦非捏饰。并述其土司言、官兵一到勒乌围。我们祇好走到噶喇依官寨。自已放火烧死。这官寨就是我们坟墓等语。固属激励番众之词。而其穷蹙恐怖之情。亦可概见。贼番狡诡。惟以遮截后路为长技。今护军校德克精额、都司马定鼒、游击明安图、副将丰盛阿、游击巴达玛图等各营卡。均有贼众潜来滋扰。经官兵尽力剿杀。不但不能得手。且大吃亏。其伎俩已无可施。愈觉势穷计竭。功取尤为易易。更宜及早图之。此五人均应奖赏。至闻逆酋索诺木、凑集番众。亲带至拉枯喇嘛寺等处。以希图侥幸于万一。固属可恨。但索诺木此时。同其助恶头人丹巴沃咱尔等。前至勒乌围一路。即充其力量。亦何能为。自系逆酋等。罪恶贯盈。上天隐夺其魄。驱摄聚于一处。以供官兵擒缚。其来实系极好机会。阿桂等即当设法掩捕。将逆酋及其兄弟头人。一并俘获。则成事尤为迅速全完就各路情形而论。惟阿桂一路。专为可恃。朕亦惟于阿桂是赖。阿桂务当努力筹办。速成大功。以膺懋赏。同日据富德奏到之摺。不过敷衍塞责。断不能复有寸进。徒拥一万三千余兵在彼。实属无益。竟当照阿桂原奏。令其即于一万三千兵内。抽拨健兵六千。速派领队人员。带往明亮军营应用。明亮俟兵一到。即将带石一路。交舒常驻守。并于奎林、和隆武、三保内。酌派一人。同其统兵防守。以缀贼势。明亮统领南路拨到之六千兵。并于带石现有兵内。酌选数千。带同遄赴宜喜一路。速图进取。自可望其得力。若虑官兵拨去六千。南路未免空虚。贼酋窘迫之时。或从此轶出。果尔。亦不过逃往革布什咱、及绰斯甲布等处。现在绰斯甲布土司雍中旺尔结等。随营效顺。方冀成功受赏。设索诺木等果窜其境。自必立时擒献。断不敢藏匿逆酋。自干重戾。至革布什咱土司。经金川残害之余。势已孱弱。即或逆酋遁至彼处。该土司亦必不敢容留。万一逆酋等。强行占据。其地无险可凭。官兵合力追擒。无难立时缚系。此等情节。俱无可虞仍著传谕阿桂、即速悉心熟筹一面札催富德办理。一面奏闻。　　

○户部议覆、署贵州巡抚布政使韦谦恒奏称、武职都司以上。均有经管兵马钱粮。及一应公粮赏项。向例祇造册申报。并未定交代限期。亦无咨部之例。未足以昭慎重嗣后请照文员交代例。勒限取结。以凭考核应如所请。从之　　

○以甘肃驿传道秦雄飞、为湖北按察使。　　

○以热河总管福海、为杭州织造。兼管北新关事务。　　

○丙申。谕、前经降旨。令巴延三将山东咨拏刘焕公文。因何迟延破损之处。查明覆奏。今据奏到。查看封袋背面。有直缝一条并注明长平驿破字样。业经飞提长平驿夫等。严讯有无拆看情弊等语。巴延三何不解事若此。此件咨文。如系长平驿拆破。岂肯自行填注。以取罪戾。显系长平以下之站。私自拆破。委咎于上站之长平。自无疑义。著传谕巴延三、从此详细根究。不应于长平驿夫等是问。至检阅封袋正面直缝一条。竟系割破。并非擦损。偷看情弊。又属显然。事关缉犯紧要公文。岂容奸徒中途私拆。尤不可不严切查究。著巴延三悉心严讯。务得实情。毋得任其推委狡卸。将此传谕知之。仍令即行回奏。　　

