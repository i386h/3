<!-- { "loadSidebar": true } -->
○又谕、四川松茂、为川西边要之地。设立道员。原以控制弹压。使内外大小土司部落。皆奉令守法。无敢滋事方为称职。朕闻前后各任道员。往往侨寓省会。希图与上司相近。并不亲至其地。以致官吏兵民。相隔疎远。边方情事。不能周知。重负国家设立方面大员之意。著该督抚严行申饬。务改前辙。不得藉口公事。久居省会以旷职守。倘有无故逗留者。督抚即行题参。　　

○又谕军机大臣等。据四川按察使姜顺龙奏称、东省有蚕二种。食椿叶者名椿蚕。食柞叶者名山蚕。此蚕不须食桑叶。兼可散置树枝。自然成茧臣在蜀见有青杠树一种其叶类柞堪以喂养山蚕。大邑县知县王隽曾取东省茧数万。散给民间。教以饲养。两年以来。已有成效。仰请敕下东省抚臣。将前项椿蚕山蚕二种。作何餧养之法。详细移咨各省。如各省现有椿树青杠树。即可如法餧养。以收蚕利等语。可寄信喀尔吉善。令其酌量、素产桩青等树省分。将餧养椿蚕山蚕之法。移咨该省督抚。听其依法餧养。以收蚕利。再直隶与山东甚近。餧养椿蚕山蚕。不知可行与否。并著寄信询问高斌。　　

○又谕曰、大学士鄂尔泰、张廷玉、俱已年迈。乘马维艰。著在紫禁城内乘轿行走。　　

○戊子。谕军机大臣等、制钱乃民间日用必需之物。近来各处钱文短少。价值昂贵。民间甚为不便。有言江广等省。现在鼓铸。若山东山西等数省。亦开局鼓铸。则钱文充裕。价值可平。此说不知可行与否。该省若开鼓铸。铜觔取于何处。尔等可寄信与各省督抚。令其酌量本地情形悉心筹画。定议具奏　　

○顺天府府尹蒋炳奏、京城外来流民。除陆续资送回籍外。现在五城十厂。约三千余名口。各厂多寡不等。查广宁门外普济堂每年冬月。堂内收养贫病之人。堂外每日施粥。穷民藉以存活者甚众。本年直属歉收。堂外就食者比往年更多。所有恩赏钱粮及租息各项恐不敷用请赏给京仓老米二百石俾穷民日食有资。得旨允行。　　

○准噶尔部人额尔奇沙喇率弟侄来降、命赏给安插如例　　

○己丑。谕向来在京八旗武职。及外省驻防官员。并在京文武官员。遇有罚俸案件。准其将议叙加级改为纪录抵销。惟在外文武各官不在此例。朕思大小臣工。虽分职有内外之殊而以功抵过。俱属一体。嗣后外省地方文武各员。有情愿将议叙加级。改作纪录抵销罚俸者著照在京文武官员之例。准其抵销。　　

○工部议覆、江南河道总督白钟山等奏称、会勘中河古浅之处甚多。向来从未兴挑。逐段测量勘估。应先将骆马湖尾闾堵闭。以蓄湖水。再将杨家庄头二三坝。相机接长收窄。以束水势俾运水入黄之处。不致一泻无余。并请乘此水落时、一律兴挑动项赶紧办理。应如所请。从之。　　

○以四川故大金川安抚司色勒奔之弟色勒奔细、结藏土百户蒙塔尔之子松正邦、沙卡土百户洛藏林琴之子纳处巴、袭职。　　

○庚寅。上诣皇太后宫问安。　　

○谕、各省兵丁。全以册籍为凭。必姓名年貌、人册相符。始足以杜钻营侵□之弊。从前项名食粮之人。屡经饬令首报更正定有处分。不许复行徇隐。近闻各营尚有顶□之习。乐缘旧册相沿。稽查不力。以致弊窦渐开。于营制甚有关系。今特再降谕旨。此次仍许其据实首报更正。造册报部。以严考核。并令各将军督抚提镇、出结报部。嗣后仍留心稽查。倘再有顶名□功等弊。或经参奏。或经访闻。定将各官弁照例严加议处。该将军督抚提镇等。亦咎有攸归。该部即遵谕行。　　

○户部议覆、川陕总督庆复查奏、陕省自雍正六年以后。军需各案内。有用过喂马棚槽药油等银。及运送衣帽藤牌腰刀弓箭脚价。又各属应缴驼价驼只。及解肃采买正余骡头。沿途供支草豆各费。实因彼时军务孔亟。以致购价稍贵。支用浮多。领回疲瘦驼只。又未能及时变价。陆续倒毙。均与亏空侵那有间。所有各属未完银两。请予豁免。应如所请。从之。　　

○礼部议准、山东巡抚喀尔吉善疏称、东镇沂山之神。御灾捍患。灵应昭著。前经发帑修葺祠宇。遣官告祭。载入祀典。一切祭品。应请照山海群祀之例。每岁春秋二祭。需用祭、银。动项报销。从之。　　

○安南国王黎维祎、遣使表谢赐祭前国王黎维祜、并颁敕袭封国王恩。恭进二次谢恩方物。及乾隆三年六年两贡仪物。下部知之。　　

○辛卯。谕曰。校尉白达色偷窃金龙等物。案内官员等。自应革职。已降旨令将伊等世职、另拣人员承袭矣。但念世职官与职任官。究属有间。其行窃之犯。已经拏获。著特加恩将此佐领仍留苏徵额管理。所有此案内革职世职官员。俱著照此留于本身。各罚世职俸二年。　　

○吏部议覆原署两广总督策楞等疏称、广州一府。省会要区。东南紧接大洋。前已奏设香山、虎门、二协。而文员未有专属。防范难周又澳门番夷。亦宜严密弹压。请将肇庆府同知。移驻前山寨。稽查出入海船。兼管澳夷。归广州府管辖。其原管捕务。归肇庆府通判兼理。又将香山县县丞。移驻澳门。专司民番词讼。属该同知管辖。再照理猺同知之例。给与把总二员兵丁一百名在香山、虎门、两协内各半抽拨。并酌拨巡缉船只添建衙署营房。铸给印信。应如所请。从之。　　

○户部议覆、长芦盐政伊拉齐奏称、上年河南偶值偏灾。盐觔不无壅滞。今岁直属天津、河间、二府、深、冀、二州。又复夏秋被旱。车脚挽运。盘费倍加。商力未免艰难请将本年秋冬二季正课加课等银二十六万八千余两分限四年完纳尚有倒追积年加觔课银。请展至前项带徵完后接徵。查直属今岁被旱。止系偏灾。如有难销之引可酌拨于未经被灾州县运行何致盐觔壅积遽请将数十余万帑课缓输。所奏应毋庸议。得旨。乾隆二年至六年加觔课银原系从前按年应徵正课。除乾隆七年一年课银已经完纳外尚应作七年带徵。但朕优恤众商。特格外加恩。著分为十四年完交。余依议。　　

○又议覆、直隶总督高斌疏称、祈州平山二州县。乾隆五年分、被水沙冲压地、共六十顷有奇。额徵请予豁除。应如所请。从之。　　

○壬辰。圣祖仁皇帝忌辰。遣官祭景陵。　　

○上诣奉先殿、寿皇殿、行礼。　　

○癸巳。礼部侍郎木和林奏、恭查东西陵。每届大祭。豫期守陵之内府大臣、亲往视牲。洁治粢盛。每年太常寺堂官。奏请赴陵演礼。至盛京礼部。系专办三陵祭祀事务。平时赞礼郎虽在署演礼。但陵寝祭祀。大典攸关。请敕盛京礼部、令赞礼郎等。每月齐集衙门数次。照陵寝大小祭祀礼演赞。如遇福陵、昭陵、大祭。就近派侍郎、或司员豫期前往视牲演礼。惟永陵相隔较远。如遇祭祀。请敕盛京礼部侍郎、每年前往一次。视祭巡察。除派读祝、赞礼、等官。豫期前往演礼外。再派郎中、或员外郎、一员。前往视牲。带领演礼。得旨、是。著照所奏行。　　

○御史冯元钦奏、凡大臣自陈乞罢者。遵旨各举堪以自代之人。随疏奏闻。查定例、大臣自陈本。先送通政司、转交内阁进呈。如令将所举之人。随疏奏闻。是未经睿鉴之先。而已宣洩于众也。请将自陈本照例送交通政司。其所举之人。另摺密封随本进呈。得旨允行。　　

○甲午。上御太和殿视朝。文武升转各官谢恩。　　

○谕军机太臣等、河间、天津、等处。来京就食之民。日益众多盖因愚民无知。见京师既设饭厂。又有资送盘费。是以本地虽有赈济。伊等仍轻去其乡而不顾。且有已去而复来者。不但抛荒本业。即京师饭厂聚人太多。春暖恐染时气。亦属未便。尔等可寄信与高斌令其设法安插。妥协办理。　　

○户部议覆、江苏巡抚陈大受疏称、嘉定、宝山、二县海滨沙瘠。不宜禾稻。民间应输漕白。每年照时价折徵银两。官为采办苐米价贵贱。早晚不同。设折徵后不敷采买。势必累官。若豫存长价地步。势又累民。请照江西泸溪县例。每年开徵时、先动藩库存公银两。确访时价。购买兑运。再行按数出示徵完。应如所请。从之　　

○兵部等部议覆、川陕总督庆复疏称、遵旨详议四川提督郑文焕。请于阜和营改设游击等员。又甘肃凉庄道杨馝。请将泸宁营移入冕宁县城。并添裁弁兵各事宜。查泸宁营、在冕宁县西北。山路直通瓜哵。并非人迹不通。地虽僻处。遇有缓急。实可以资声援。且儿斯遗孽。户口渐多。又紫古哵开设铜厂。均资弹压。未便将泸宁营移驻。泸宁既未改移则嘉顺怀远二营。联络控制。亦不可少。惟嘉怀二营额兵四百名。较冕山营为多。应每营各减兵一百名。至冕山。靖远、等营。旧设弁兵。制已周密。无用更张。郑文焕所请阜和营添兵三百名。部议令于事简兵多营内调拨。应即将嘉、怀、二营新减二百名拨给。合阜和营原额、共五百名。已足防守。尚少百名。毋庸再募。至阜和营原设都司。应改为游击。添设中军守备一员。千总一员。把总三员。查巫山营、营汛甚少。旧设游击。体制不称。应将巫山营游击守备各一员。移设阜和营。即以阜和都司移设巫山其应添千把。酌量抽拨。以符经制又雅州府属清溪县地方当建昌、打箭炉两路之冲。苗猓出入要区。且新将大田改流。尤宜专营弹压向令黎雅营中军带兵防守。往来未便。阜和营既请添兵。则炉地门户严密。相距泰宁。声援密通。其中间之泸定桥、不必多兵防守请将原驻泸定桥之协标右营都司。带领该营千总一员。把总二员。额兵二百名再于泰宁存城兵内拨兵一百名。移驻清溪。将所属之富林。泥头、万工堰、汉源街、一带塘汛。分布防范。所遗泸定桥汛。拨归协标左营都司管辖止须派千把总一员。带兵五十名看守其清溪原驻弁兵。彻回黎雅营。酌拨添防要汛。官署兵房。照例添建。均应如所请。从之。　　

大清高宗法天隆运至诚先觉体元立极敷文奋武孝慈神圣纯皇帝实录卷之二百四

大清高宗法天隆运至诚先觉体元立极敷文奋武孝慈神圣纯皇帝实录卷二百五　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅

文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆八年。癸亥。十一月。乙未上诣皇太后宫问安　　

○幸圆明园　　

