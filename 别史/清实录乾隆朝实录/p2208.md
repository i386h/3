<!-- { "loadSidebar": true } -->
○福建巡抚余文仪奏、琉球国难夷智汝沃等二十人。及流犯比嘉徒犯保佐。共二十二名。系琉球国那霸府人。前往八重山收取米粟。并配流徒二犯安插。乾隆三十七年二月十七日。在洋遭风。至三月初一日。飘至福建亭头怡山院地方。于三月初九日。安插馆驿。照例每名加赏布棉酒肉烟面等项。以安插之日为始。每名日给米一升。盐菜银六厘。回国时各给行粮一月。以示优恤。俱于存公银内动给请销。至该夷等所坐原船。应令自行修葺完固。派拨接贡船内水梢代为驾驶遣发回国。下部知之　　

○湖广总督富明安覆奏、查前此拨解川省药铅。虽经川省咨行停止后。陆续运回各营。但军务所需。自当筹备宽裕。以资接济。查湖北荆州、宜昌、宜都、施南等镇协营。附近川省。运送甚便。臣已飞饬此数营内。共派拨火药二万斤。铅子二万斤。委员运赴四川巫山县交收转运。又咨明四川督臣桂林、如再需若干。即飞行咨移。俟到日再于北南两省内续拨解送。得旨嘉奖　　

○山东巡抚徐绩覆奏、邪教案内王中、原拟绞决。部文系四月十二日辰刻接到。当即行司遵办。续于十四日未刻。接到军机处咨文。令将王中暂缓行刑。遂飞饬菏泽县去后。兹于十八日据报、于十五日卯刻绞讫。现在飞提余犯。彻底严究。不使现犯稍有轻减。即王中亦必锉尸缘坐。以彰国法而正人心。得旨览　　

○河南巡抚何煟奏、省城祥符县境惠济河。计长一百余里。因上年秋水较多。淤沙阻塞。又开封城内。旧有东渠、浚义渠、为积水之区。各有小河引水。由南北水门达于城濠。另有乾河一道。达于惠济河。近因城濠。及乾河淤垫。以致城内渠道阻塞。遂成积潦。以上各工。例系民夫办理。惟惠济河工。向虽拨用民夫。每名酌给饭食银一分六厘。现有岁修本款存贮司库。应即动支挑浚。其省城内外渠濠河道。仍照例令地方拨用民夫。及时挑挖无庸动款。得旨嘉奖　　

○河南学政徐光文奏、臣自上年十一月抵任。即饬各府州趱行试事。逐加校阅。虽不乏平正之文。而融洽经史者甚少。复饬各学每月课加试经解一篇。史论一篇。仍按期查提课卷考核。本年开印后。臣先至许州。次及汝宁府。除正考制艺诗篇外。另场考试经解、论赋策问、及性理、小学、诸论。于覆试时藉以觇其经术。至声韵向以中州为正。今并有不知平仄者。现遵照佩文韵府。刊印简明官韵。于生童考试时各给一册。令其习阅。并令教官平时指示。俾咸知韵学正宗。得旨、知道了。实力为之。毋为空言。　　

○陕西布政使毕沅奏、臣遵旨稽查陕西军台事务。自潼关起、至宁羌州属之黄坝驿止。计一千六百八十里。安设军台正站二十八。每站安马二十四。腰站三十。每站安马十二。每正站派营弁三员。专司递送。近缘军营分路进攻。文报络绎。宝鸡以西。云栈险峻。额设马不敷更用。复于通省偏僻州县。拨马协济。现在时当盛夏。雨多溪涨。臣飞饬沿途各官。将栈道桥梁修理。多备船只。毋得稍迟。报闻。　　

○云南巡抚李湖覆奏、臣于三月十六日起。将省会督标城守营、及臣标各弁兵、分日较阅。至二十一日考验事毕。查各营将弁。人才弓马。尽有可观。马步枪手。年力俱各精壮。合操阵势亦颇整肃。惟各兵弓箭技勇。生熟参半。其中或系出师枪手。叙功拔补马粮。或系募补新兵。训练未熟。臣现遵旨、严行甄别。列为上中下三等。分别劝惩。并令该将弁、按日轮操。半年后如仍生疎。咨明督臣。将该管官参奏。报闻　　

大清高宗法天隆运至诚先觉体元立极敷文奋武孝慈神圣纯皇帝实录卷之九百七


大清高宗法天隆运至诚先觉体元立极敷文奋武孝慈神圣纯皇帝实录卷之九百八　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆三十七年。壬辰。五月。乙未朔。谕、向来旗丁余米。准在通州变卖。以资日用。现在各省粮艘陆续抵通。若旗丁于兑足正供之外。尚有多余米石。情愿出售者。仍著加恩准其在通州粜卖。旗丁等既所乐从。而地方粮石益充。于市值民食。均为有益。该部遵谕速行　　

○定边右副将军大学士温福奏、色布腾巴勒珠尔、听信员外郎明德之言。总以招致贼人为是。臣劝阻不听。原议克日攻取阿喀木雅南北山梁。今官兵意中。皆谓贼番不久即降。自三月二十九日修卡后。至今未修。亦未攻夺。至伍岱、闻色布腾巴勒珠尔前往审讯。豫遣人迎接。到营审讯。即欲将伍岱开脱。因臣在旁。遂交明德办理。伍岱、明德、倚仗色布腾巴勒珠尔之势。朋比为奸。陷臣于罪。难逃洞鉴。谕军机大臣等、温福奏色布腾巴勒珠尔、种种妄行。不可仍在军营。著将伍岱锁拏。即交色布腾巴勒珠尔、同军机章京明德、押解来京。其带去章京等、仍留军营随队进兵　　

○又谕曰、色布腾巴勒珠尔、人本糊涂。因其屡次恳赴军营。向以练习军务。遂令代为参赞。然犹谆切教诫。冀其自知改勉。不意到军营后。不思协力剿贼。偏袒伍岱。据其一面之词。苛求温福。欲加之罪。以致进剿事宜。月余延缓。其乖张贻误之罪。实无可逭。色布腾巴勒珠尔、所有爵位职任。著俱革退。并将明德革职。锁拏解京讯究。至所奏温福在军营。如实有欺罔之处。或未过巴朗拉而捏称已过。未得资哩而诡称已得。其罪自无可辞。即朕亦不肯废法曲贷。乃所指不过分改十二人供词。及资哩非由攻得两节。均属毛举细故。况番人新济古勒、原系擒到活口。讯明正法。其余十一人。俱有姓名首级。或当未及鞫讯。即予骈诛。补写供词。本亦无关轻重。至温福奏得资哩原摺。亦称贼人露有奔逃形迹。因得其碉寨。并未捏报打仗歼戮之事。核其节次所奏。温福并未涉欺。本无可加之罪。至于行军要领。惟功罪大端。不容稍有欺伪。而批览军书。躬亲筹画。亦断不能逃朕之洞鉴。若细微节目。略为粉饰。乃军营所常有。朕亦不过于吹求。朕赏罚一秉大公。诸臣果能忠诚为国。朕酬勋从重。众所共知。温福亦当感激思奋。督励将士。竭力进功。擒获逆竖。仍与桂林商办进剿金川事宜。和衷共济。迅奏肤功　　

○丙申。上诣畅春园、问皇太后安　　

○谕曰、色布腾巴勒珠尔、听信明德之言。偏护伍岱。欲陷温福。致误国家军旅大事。岂寻常贻误可比。色布腾巴勒珠尔、所有职任。已尽革退。但念伊前在军营。尚属出力。著加恩令伊子鄂勒哲依特穆尔额尔克巴拜、承袭贝勒。其明德、伍岱、一并解赴热河。交军机大臣严审定拟具奏　　

○又谕曰、侍郎鄂宝、派往四川一带。有应办事件。著即驰驿前往。所有随带司员景禄、著一并驰驿　　

○豁免直隶沧州、南皮、交河、天津、青县、故城、清河、东安、静海、大兴、宛平、东光、津军厅、景州、吴桥等、十五州县厅。节年民欠谷九万七千四十石有奇　　

○丁酉。孝诚仁皇后忌辰。遣官祭景陵　　

○谕曰、色布腾巴勒珠尔、所遗领侍卫内大臣员缺。加恩著舒赫德补授。著永玮署理。镶蓝旗满洲都统员缺。著显亲王蕴著补授。火器营印钥。著绵恩佩带。色布腾巴勒珠尔之火器营事务。著舒常管理　　

○又谕曰、玛兴阿现遣往叶尔羌办事。著给食侍郎衔俸。俟有缺出。即行实授　　

○戊戌。谕军机大臣等、前据巡漕御史郎图奏、江淮二帮粮船。行至甲马营地方。有贼犯持刀上船恐吓。并跟帮潜踪滋扰之事。业经传谕周元理、饬属缉拏究治。今郎图复奏、据天津县知县彭良骞。差役协同运弁汛兵。在黄庄地方。拏获贼匪严重玉、陈秃子、二名。其王五、二小子、赴水奔逸。当将严重玉等、及该帮与贼匪熟识之短纤杨霞林、并贼匪携带之铁鞭小刀、押解武清县收审等语。贼匪敢于粮船帮内。肆行无忌。实为可恶。亟宜拏获全夥严究。务尽根株。今严重玉等二犯。虽经拏获。而王五、二小子、脱逃未获。尤当上紧追捕。不可任其远扬漏网。著传谕周元理、即行严饬所属。将逸犯迅速缉拏务获。同已获之犯。一并严审确情穷究羽党。尽法处治。以示惩创。至达翎阿、驻劄天津。护漕缉匪。是其专责。乃粮船帮内。贼匪随行滋事。且经文员获贼二名。余犯兔脱。该镇岂竟漫无见闻。何以不即选派明干将弁。一体协缉。所司何事。达翎阿、著传旨申饬。并令该镇即速协同文职。实力搜拏逸贼。务在必得。毋得仍前玩忽延缓。并将缉犯有无就获情形。据实奏闻。郎图摺并钞寄阅看。寻达翎阿奏、臣接奉谕旨。现派标下将备。前往南北运河分路协同文职实力缉拏。复于初八日亲往北河一带。督率官兵严捕。务期逸贼全获。以尽根株。至不能豫为防护。又未追捕。咎实难辞。恳将臣交部议处。为疎懈者戒。得旨、该部严察议奏　　

○四川总督桂林疏报、广安、眉州、梓潼、达州、彭水、永宁、石砫等。七厅州县。乾隆三十六年。开垦补首上中下田三十三顷三亩。邛州、南充、云阳、秀山等、四州县。开垦中下田三十二顷六十六亩有奇　　

○己亥。上奉皇太后幸万方安和、侍膳　　

○庚子。上诣畅春园、问皇太后安　　

○辛丑。谕曰、尚书公福隆安、差往四川有查办事件。著即驰驿前往。所有随带司员明善、冯光熊、并著驰驿　　

○又谕曰、福隆安现在出差。所有兵部事务。著托庸暂行兼管。其工部尚书事务。著素尔讷暂行署理。不必兼管清字经馆事务　　

