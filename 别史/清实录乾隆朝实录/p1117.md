<!-- { "loadSidebar": true } -->
○两江总督鄂容安覆奏、堤工石料。前于江宁苏州常州。所属。委员采凿。业经奏闻。现查上江宿州、下江丹徒、亦可开采。已饬庐凤道督办。今决口即日合龙。徐州云龙山、吕梁、所产石料。更可就近采运。得旨、览奏俱悉。　　

○加赈山东兰山、郯城、二县。本年水灾饥民。　　

○辛卯。谕据定长奏提督丁士杰、致书嘱托。欲将普安县知县马中骥、调补普定县缺一摺。提督为封疆大员。惟应整饬营伍。绥靖边圉。至州县官之迁调。自属督抚专责。武员何得干预。乃致书嘱托。越俎行私。此风断不可长。丁士杰著来京候旨。定长据实陈奏。颇为持正得体。摺并发。　　

○谕军机大臣等、据定长奏贵州提督丁士杰、居心行事。偏袒瞻徇。不知大体。营员之积习未除。兵丁之骄纵有渐。近又有私书嘱托。将普安县知县马中骥、调补普定一事。已有旨谕部。令其来京候旨矣。丁士杰徇私多事。必不自定长抵任之后始。开泰在黔、为时已久。何以并未奏及。看来不无瞻徇容隐情节。抑或定长与丁士杰、别有意见不合。藉事挟嫌之处。俱著开泰据实具摺奏闻。寻奏、丁士杰语言举动。貌露苍猾。然谙练营伍。于有关考成事件。尚不废弛。至黔地官员贤否。亦未见有徇私之处。即如普定县、系该提督驻劄地方。臣在黔先后县令叠易。丁士杰从无只字干预。至定长与丁士杰、是否别有不合。实无所闻。报闻。　　

○以贵州古州镇总兵宋爱、为贵州提督。调贵州镇远镇总兵唐开中、为古州镇总兵。云南普洱镇总兵吴三杰、为镇远镇总兵。　　

○调福建台湾水师副将张勇、来京引见。　　

○壬辰。上诣皇太后宫问安。　　

○谕军机大臣等、策楞、尹继善、同于本日奏到二闸漫口工程。原估时水止深二丈。今已加倍刷深。料物多不敷用。又经发银采办等语。此项物料。必采之该处民间。但策楞另摺、又称积水之后。柴草稀少。民间买用颇艰。今复加采买。则柴草必益致昂贵。殊与民未便。因思现在铜山秸料。既已足用。山东代购之料。前因已经发价。降旨令仍陆续运往江南。以备将来之用。计此时尚未全抵工次。可传谕刘统勋等、查明何处水次较便。作速运往二闸。以济工需。其新发价采办者。若已发价购定。则仍以济工。若未经买足者。不妨留作民间薪苏之用。总之不误工。不扰民。权宜办理。仍即奏闻。寻奏、二闸续办物料。现已敷用。山东代购之料。亦全数运完。铜、沛、又有余存秸料。柴价较前虽昂。淮扬一带。素产芦苇。民需尚不缺乏。惟徐州向系就近采办。易至昂贵。今铜沛余存秸料。足敷工用。少此采办。实于民用有裨。得旨、览奏俱悉。　　

○又谕曰、卫哲治奏称、外省承准廷寄事件。至离任时、只将原奉谕旨、移交后任。其曾否查办覆奏。无由悉知。每致沉搁稽迟。宜于内署设立印册。随时注明已未覆奏缘由。离任时、一并密交后任。俾有稽核。其有转行司道者俱用札。属员申覆则用禀。以昭慎密等语。凡传谕各省督抚查办事件。俱关紧要。屡经传谕、令其不得叙入题本。即具摺覆奏。若应交部议者。亦不得叙入。本属慎密之意。司道申详立案。固为不可。但无交代稽查。则不免迟延沉搁。卫哲治此奏甚是。各督抚等、俱应照此办理。著于奏事之便。传谕各督抚将军提镇等知之。　　

○又谕曰、成衮扎布等奏称、玛木特阑入边卡。近又畏我有备。潜行逸出等语。前据达清阿等、因防范追兵。已派贝子车木楚克扎布、公密什克、带兵三百名。往巴颜珠尔克、博托和尼沟中间堵截。续经成衮扎布、派格勒克巴木丕勒兵一千名。前往策应。又就近派兵一千名协助。是现在兵力。不为不多。玛木特如此任意出入。既未曾擒剿于前。又不能追逐于后。视同乌有。殊为骇异。达清阿现驻边卡近地。何不相机办理。夫边卡如门户然。岂容阑入。今玛木特又经回巢。听其出入。不加惩创可乎。此时准夷内乱之秋。尚如此恣肆。数载后或养精蓄锐。侵犯边卡。其何以保我喀尔喀耶。达清阿等、既曾领兵防范。既著迅速前往。或以计取。或以力攻。若不能擒获玛木特、伊尚何颜复返。其驻防乌里雅苏台、著乌勒登前往。至成衮扎布、于玛木特出入之际。并未筹及擒剿方略。然则将军职掌。但须查取信息。据文奏报已乎。著严行申饬。今命尚书舒赫德前往军营、一应机宜与伊等商酌办理。　　

○礼部议覆、国子监祭酒陆宗楷、条奏科场事宜。内称、顺天乡试录科。直隶生员、向由学臣录送。贡监、由监臣录送。近科有赴监录考者。亦有从学臣录送者。请饬部画一。查直隶贡监、在国子监肄业者。应令监臣录送。其余在籍者。嗣后请均由学臣申送。从之。　　

○以故镇国公丹津子托克托瑚、袭职。　　

○以故云南姚州土州同高宗禹子禹治、袭职。　　

○旌表守正捐躯之河南祥符县民郝卢妻朱氏。　　

○癸巳。谕军机大臣等、尹继善奏堵筑二闸漫口情形一摺。内称、高斌从前堵口之时。所筑废埽。横亘河身。既碍河道。复阻水势。俱应拆毁等语。所奏尚未明晰。高斌因堵口筑埽。何以令其横亘水中。转将河水逼趋漫口。以致愈刷愈深。且目今应行拆毁。则前此何故镶筑。著尹继善等、将现议拆毁之埽。在于何处。其南北坝口。现行镶筑柴土处所。一并速即详细绘图贴说呈览。至伊继善策楞等、现往二闸督办工程。克期二十内外、可望告竣。甚为妥协。降此旨日、已为期近。朕屈指待之。可努力如期堵御。俾下河田地。早得涸出。以慰悬注。此旨何日到。即令回奏。寻奏、二闸决口。高斌因湖河水盛。于河身略浅处。向西下埽。两头圈筑。意欲西岸开河。未及合龙被冲。南坝剩废埽二十余丈。北坝剩废埽十余丈。水退废埽横亘河中。水势阻拦。全注漫口。臣等将西边河岸开宽。拆毁西坝废埽。并将直冲漫口之鳅鱼港堵塞。即从原决口处。南北直接镶筑。水势平缓。报闻。　　

○以故奉恩辅国公兴宁子崇尚、袭爵。奉恩将军赫勒布子巴启纳、袭职。　　

○赈恤福建凤山、台湾、二县本年旱灾饥民。　　

○甲午。谕军机大臣等。近闻江浙地方。胥役舞文作弊。该管官间有约束不严。足为吏治之累者。胥役等凭藉公牍。遇事辄思因缘为奸。势所不免。此亦不独江浙二省为然。然使州县官、果能加意振刷。有犯必惩。伊等自无从售其伎俩。至如白役一项。向来例禁本严。而地方有司。或因经制衙役。不敷遣用。不得不资以分头干办。遂致无藉游手之人。窜身其中。十五为群。虽寻常案件。亦复恣意需索。实为滋扰。著于该督抚等奏事之便。详悉传谕。令其留心体访。严加惩治。通饬所属实力禁止。毋任因循旧习。亦察吏安民之一端也。　　

○补行江西乾隆十六年分大计卓异官八员。不谨官三员。罢软官三员。年老官四员。有疾官一员。才力不及官一员。浮躁官一员。分别升赏处分如例。　　

○旌表守正被戕之湖北钟祥县民王金山妻沈氏。　　

○乙未。谕曰、刘统勋等奏报徐州张家马路堤工。于十二月十二日辰时合龙。堵闭断流。黄河大溜。全复故□等语。今年江南因秋雨过多。河湖异涨。铜山决口。夺溜南趋。非寻常漫溢可比。朕夙夜焦劳。特命大臣协力堵御。仰赖上苍垂佑。迅速奏功。河流顺轨。从前河工积弊。因循怠玩。牢不可破。此番若非专遣重臣。到工督率。将恐旷日经年。未克奏绩。今在事诸臣。俱能体朕宵旰之心。实心奋勉。昼夜急公。而员弁等遂各知踊跃趋事。工成不日。可见事在人为。此于政治实有关系。朕心深为喜悦。舒赫德、刘统勋、策楞等、在工专办日久。宣力居多。著从优议叙。向检外省办理灾赈。亦率视为奉行故事。非失之过严。使泽不下逮。即失之过滥。俾吏书土棍、侵渔中饱。鄂容安、庄有恭、卫哲治、不辞劳瘁。身亲董办赈恤事宜。俱属妥协。复往来催办物料。以副大工之需。俱著交部议叙。所有在事员弁。著刘统勋等、分别等次。送部议叙。该部即遵谕行。　　

○谕军机大臣等、刘统勋等奏报徐州张家马路堤工。于十二月十三日辰时合龙。堵闭断流。黄河大溜。全复故道等语。朕心深为嘉悦。已有旨谕部。至该处善后事宜。刘统勋驻工指示数日。即可交与白钟山接办。刘统勋著即带领善于镶埽之员弁兵役。前往二闸并力堵筑。克期竣工。俾下游积水早涸。毋误春耕。以慰朕悬念。　　

○又谕曰、王兴吾奏、上犹等县民人周华语等、被穿马袿高长汉砍伤。又刘茂江被人砍死。并揭有匿名揭帖一案。已降旨传谕王兴吾、令其速缉正凶。即行正法。以彰国宪。鄂容安、现在江南查察赈务。事关紧要。未便分身兼顾。且该犯伤人帖揭。迹类疯狂。尚非马朝柱等可比。可传谕该督、令其遴委干员。前往严拏。务获正凶。毋使漏网。不必亲自前赴江西。督办此案。若其中更有别故。或致聚众成事。则又当酌量行之。盖范时绶尚未到任。而王兴吾又非能任大事者也。　　

大清高宗法天隆运至诚先觉体元立极敷文奋武孝慈神圣纯皇帝实录卷之四百五十二


v大清高宗法天隆运至诚先觉体元立极敷文奋武孝慈神圣纯皇帝实录卷之四百五十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑

都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆十八年。癸酉。十二月。丙申。上诣皇太后宫问安。　　

○谕曰、策楞等奏、二闸漫口。于本月十二日卯时合龙。运河之水、畅流南注。工甚平稳等语。昨据刘统勋等奏报、铜山漫口合龙。黄河复归故道。今二闸漫口、适又同日告成。奏绩之神速。若有默相。而诸臣之克体朕怀。协力同心。亦于兹可见。从此运道民生。均资利赖。朕心实为嘉悦。舒赫德、刘统勋、策楞、昨已降旨、交部从优议叙。尹继善、富勒赫、白钟山、著交部一体议叙。所有堵闭二闸漫口。在工员弁、如参将厉鐄等、俱能奋勉出力。并著策楞等分别等次。送部议叙。以示鼓励。　　

