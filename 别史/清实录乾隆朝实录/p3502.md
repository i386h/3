<!-- { "loadSidebar": true } -->
○又谕曰、秦承恩奏、请将刘照魁委员解交刑部。及王子重等托带各信。一并封送军机处等语。八卦邪教。煽惑人心。久经破案。分别治罪。刘照魁胆敢愍不畏法。复行入教。潜赴新疆重地。为遣犯王子重暗通信息。受封名号。罪恶已极。该抚将该犯拏到、审讯得实。所办甚好。业经降旨新疆办事大臣。及各督抚、将案内各犯。严行查办矣。至刘照魁族侄刘世俊、见伊叔远道回家、形迹可疑。即行禀首。尚知畏法。自应优加奖赏。所有审出刘照魁入教寄信各缘由之渭南县知县田灏、著送部引见。以示鼓励。其刘照魁一犯。著秦承恩派委妥干员弁。迅即解赴行在。以凭质讯。再刘照魁既可潜赴新疆。复行入教。该省保无有似此不法之徒。暗中煽诱。从前段文经案内之徐克展。即经逃逸陕省。旋被弋获正法。恐陕省尚有此教党羽。并著传谕该抚、仍宜留心访缉。饬属严拏。毋使邪教潜兴。漏网稽诛方不负任使。将此由六百里谕令知之。　　

○又谕、昨据奎舒奏称、循化番众、抢掳青海扎萨克台吉牲畜。枪伤沙喇布提理身毙一摺。朕即谕令查拏严办示惩。嗣后附近青海地方之循化贵德等处番众。可否亦归西宁办事大臣兼管。贵德地方。亦照循化改设同知管辖番夷之处。交勒保、奎舒、会同妥议具奏矣。今思此事。必应如此办理。此等附近蒙古地方番众。遇有此等抢掳事件。若归西宁大臣督办。自必得力。倘仅恃地方官管辖。既属有名无实。一经事出。又复妄生疑惧。因循了事。徒使愚番恣肆。至贵德地方改设同知。亦当照循化之例。作为旗缺。以满洲蒙古人员选用。但循化贵德番众内、现设有百户夷目。俱经赏给五六品顶戴。著交奎舒、其中如有能捕盗奋勉出众者。即行酌量奏请赏戴蓝翎。如此则伊等管束所属。既能得力。而于西宁办事大臣差遣。亦大有禆益著传谕勒保、奎舒、令其会同悉心妥议具奏。　　

○军机大臣议奏、热河总管盛住呈称、热河园内及外庙续添看守兵丁、共三百六十三名。每名每月除给钱粮一两外。又赏地六十亩。近年食物昂贵。所得不敷赡养。情愿将地亩退交。再热河看仓兵丁。每月祇给银一两。并无地亩。生计更艰。均请每月各加给钱粮一两。又千总十名。副千总十七名。亦愿将赏地退出。并请一体增给钱粮。报闻。　　

○旌表守正捐躯安徽无为州民张茂发妻李氏、湖北广济县民潘能任妻陈氏。　　

○丁亥。谕曰、金简奏、据广东提督高瑹咨称、堂兄高玮、送女来粤成亲。在署患病。令其上紧医治。即行回京等语。高瑹人本庸软。从前在军营、并无认真出力打仗之处。高玮系革职知州。前经呈明在伊弟高璨任所就养。于去年七月起程回京。复绕道往粤。以送女成亲为名。屡次托故潜逃。高瑹于伊堂兄来至任所时。即应押令回旗。并据实奏闻。乃迟延数月。始藉称因病滞留。移咨到旗。殊属不合。且伊子高嵉、年已及岁。经朕指名调取来京当差。又复托病耽延。至今尚未到京。实为有心庇纵。广东系海疆要地。似此疲玩性成之员。岂堪复膺专阃重寄。高瑹、著即解任来京。交部治罪。其广东提督员缺。著孙起蛟补授。　　

○又谕、据李侍政等奏、回民和硕勒墨特、因向该处民人。借钱不给。彼此口角。遂持刀将刘子英扎死。当将和硕勒墨特拏获审明。拟以斩决。请旨即行正法等语。新疆居住旗民人等、如系有意欺压回子。固应将旗民人等办理。而回子等、亦不可无故欺压旗人商民。即如李侍政等所奏、回子和硕勒墨特、因借钱小事。胆敢将民人扎死。殊属凶顽之至。此等人犯。拏获审明后。即当一面具奏。一面办理。又何俟请旨耶。新疆大臣等、往往拘泥。不识事之轻重。此等凶恶回子。若不如是办理。不但无以示惩戒。久而纵恣。成何事体。除交李侍政将回子和硕勒墨特正法示众外。仍著通谕新疆各处。嗣后如有似此者。即行果断办理。断不可如此拘泥。至和硕勒墨特之姊夫阿子墨特、及鄂木巴什克第沙、遇有此事。并不隐匿。即随同官兵拏获。亦应奖赏。著交李侍政等酌量赏赉。以示鼓励。　　

○又谕曰、诺穆亲、著兼署兵部右侍郎。所有三山事务、著伊龄阿兼管。　　

○戊子。中元节。上诣永佑寺瞻礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○谕曰、穆和蔺奏、商邱县民人张景仲、因向吴四索欠争闹起衅。杀死吴四等四家男妇十一命。并扎伤砍伤男妇十二名口。将张景仲凌迟枭示。其同居之母张刘氏、胞兄张二、胞侄张魁、一并发伊犁给官兵为奴一摺。张景仲以索欠微嫌。于黑夜携带凶器。杀害吴四等四家十一命。又扎伤十二人。跌压致毙幼孩二命。如此凶残惨毒。实从来未有之事。朕览奏深为恻然。更加恧然。向来杀死一家三四命者。其情罪已极凶恶。乃张景仲杀伤、竟至二十余人之多。固由戾气所钟。性成残忍。但地方官有亲民之任。化莠为良。是其专责。纵不能道德齐礼。亦当明示政刑。严加约束。如果平日切实惩诫。俾知畏罪保身。何致有此残害多命之事。可见各省牧守等官、所称于每月朔望宣讲圣谕广训。亦竟属托诸空言。以致愚民全无儆戒。重罹法网。甚至有肆行戕害。如张景仲者。即云世风日降。人心日坏。不能俗尽敦庞。亦何至凶暴若此之甚。朕实引以为愧。司牧者岂能辞平日失于训化之咎。所有该县知县、及巡抚以下该管上司、俱著交部分别议处。致张景仲杀死多命。并致令吴四绝嗣。该犯虽无亲子。亦岂可令其兄侄、仍延似续。乃该抚将该犯胞兄张二胞侄张魁、不过问拟发遣。殊属轻纵。除伊母张刘氏、著照所拟、即发往伊犁给官兵为奴外。张二、张魁、俱著解交刑部、照例治罪。并著通谕各省督抚、嗣后务当身为表率。以化民敦俗为要务。督饬所属。认真训诲。于听断词讼。收纳钱粮。与部民相接时。随事随地、将天理国法之宜畏。身家性命之宜保。剀切晓谕。使知交相警戒。勉为善良。庶暴戾之气。得以渐消。而民俗或臻敦厚。方为无负临民之任。督抚等其共加策励。整治民风。以副朕谆谆训勉至意。　　

○又谕、理藩院议奏、喀尔喀车臣汗部落台吉西哩等、因打牲失火。延烧商民张廷贵货物。经前任盟长王贡楚克扎布。将所烧货物。向西哩追出。赔给民人。兹据蕴端多尔济报称、并未烧死牲畜。所有著落西哩赔偿民人烧毁货物。实属错谬。请将西哩所赔之物。仍向民人追出、给还西哩收领。而该院拘泥成例、照依具奏。向因蒙古等恃牲畜为生。故蒙古律、失火烧死牲畜者。令其赔偿至商民原以货物为生。岂有烧毁民人货物。而竟不令其赔偿之理耶。前任盟长王贡楚克扎布、将所烧货物、向西哩追出、赔给民人。所办尚属平允。兹该院乃照依蕴端多尔济所报议奏。以贡楚克扎布所办为非。请将已与民人之物。复行追出。给还西哩。甚属糊涂拘泥。除将办理错谬之该院堂官交部查议外。仍著查明。所有货物。如尚未向民人追出犹可。倘业经追出、给还西哩。亦无庸复令西哩赔偿。即著落办理错谬之堂官等、分赔给与民人。至所罚袒护西哩捏报之蒙古达什等之牲畜。既不可给与民人。仍著照该院所议。追出存公。以备赏赉。该副盟长、协理台吉等、所办尚无错误。所有议罚俸禄牲畜均著宽免。如此办理之处。即著为例。嗣后遇有此等事件、俱照此例办理。　　

○谕军机大臣曰、陈用敷奏、署龙州通判王抚棠禀称、六月初七日。接据贡使阮文琠等禀称、因一路雨水阻滞。难以行走。现在芹营地方。守候水退。再行前进。查芹营系安南处北镇地方。距南关尚有四百余里。该贡使既因雨水阻滞。进关难定时日。断不能于八月初间赶赴热河。仍遵前旨。俟进关后、令其缓程行走。于封印前抵京等语。阮文琠、既未据报进关日期。此时距封印前月日甚宽。将来进关后、尽可从容缓程行走。竟于封印前抵京。与各外藩使臣。同与宴赉。较为妥协。著传谕沿途各督抚、此时竟可无庸豫备、俟该陪臣进关后。得有前途信息。再行照例备办。于经过时。令其从容前进。亦未为迟也。　　

○以山西蒲州协副将蔡鹏、为云南开化镇总兵。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十二



大清高宗法天隆运至诚先觉体元立极敷文奋武孝慈神圣纯皇帝实录卷之一千三百八十三　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

乾隆五十六年。辛亥。七月己丑谕、据善德奏、因伊陛见。将将军印务。交评德暂行署理等语。善德既阅三年未来陛见。即准其所请。但彼处现有总督。自应将印务、交与福康安署理。缘何交副都统署理。善德果不知此例乎。且近日广州满洲兵丁。尚有妄行与民斗殴伤人之事。若将将军印务、仅交副都统署理。又安能约束管理属下耶。著申饬。　　

