<!-- { "loadSidebar": true } -->
○谕、据四川总督策楞、提督岳钟琪、先后奏报、杂谷土司苍旺、擅将梭磨土司勒儿悟、卓克基土司娘儿吉、所部番众。攻杀抢掳。不遵官司约束。又私行制造铁炮。种种悖逆不法。旋调发官兵。于八月二十二日。分起进发。于九月初抵杂谷脑。远近番众。尽数投降。统计一百余寨。四万余人。换制衣帽服饰。吁请改属内地等语。杂谷境联保县。原系古维州地。苍旺于金川军务之时。尚能出力。加授职衔。伊弟兄勒儿悟、娘儿吉、亦俱赏给印信。乃苍旺罔念国恩。操戈构衅。悖逆不道。亟当剿除。以绥边圉。该督策楞、提督岳钟琪、统率官兵。直抵巢寨。抚剿兼施。机宜悉合。迅奏肤功。著交部从优议叙。所有在事各员弁、该督等一并查明报部议叙。　　

○谕军机大臣等、策楞、岳钟琪、奏到、杂谷脑招抚番民。已及四万余口。俱照内地民人制换衣帽。并查出苍旺侵收银两分赏。及相机进剿各情形。具见办理合宜。肤功迅奏。已有旨交部议叙。惟俟苍旺就擒捷音耳。至摺中所奏自杂至梭、可通之桥梁。俱经苍旺豫令头人拆断之处。若苍旺因攻围梭、卓。拆断桥梁。则杂谷处亦其一窟。何以不行防范反割绝而委之度外。于理似未可信。若苍旺闻官兵进剿。拆桥抵拒。则前度必已多方守御。据险设备。可能即成破竹之功。此处尚未明晰。可谕该督等、查明具奏。　　

○是日、驻跸密云县行宫。　　

○戊寅。上诣皇太后行宫问安。　　

○谕军机大臣等、据雅尔哈善覆奏、陈公寿在江翻异前供。及前后讯明缘由一摺。陈公寿接到钱玉珍所寄伪稿。用包封转寄吴进义。以图见好。本属实情。乃在浙在江屡易供词。久悬案牍。及江省委员带往浙省会审。始将曾受吴进义厚恩。欲代留开脱地步之处。逐一供出。此等狡猾之犯。情属可恶。非仅寻常传钞者比。已据雅尔哈善、请将该犯加等治罪。江省如有讯问之处。作速将实在情节审明。从重归结。至钱玉珍远寄伪稿。亦属好事之徒。与传钞传看、情罪较重。其供出之已革千总孟宗、及生员邵必胜、前已谕令庄有恭、就近提犯。严行根究。并令上紧查办。务得来历。不可任听狡供。又致迁延时日。现在曾否究有头绪。即行详悉奏闻。　　

○户部议准、前任甘肃巡抚杨应琚疏称、甘属张掖、宁夏、宁朔、中卫、皋兰、等五县、府田偏重地、三百五十六顷六十六亩有奇。请减则徵收。共豁银二百二十三两有奇。粮一千七百零三石有奇。从之。　　

○山东巡抚鄂容安疏报、新城、宁阳、莒州日照、聊城、等五州县、德州卫、本年首垦地三十九亩有奇。　　

○赈贷河南武陟县、水灾饥民。　　

○是日、驻跸南石槽行宫。　　

○己卯。上回銮。奉皇太后居畅春园。　　

○上诣安佑宫行礼。　　

○幸圆明园。　　

○庚辰。上诣畅春园、问皇太后安。　　

○谕、浙江江西、湖广、等省、上年动缺仓储。恐一时采买。市价腾踊。因酌量截留各该省、本年应运漕粮。以资拨补。所有浙江截留四十万石。江西截留二十万石。湖广截留十万石。其减歇船丁。虽非因灾可比。但照例给予折半月粮。各丁苫盖日用之费。未免拮据。著于例给折半之外。再加恩赏给一分。以恤丁力。该部即遵谕行。　　

○又谕曰、协办大学士吏部尚书梁诗正、因伊父梁文濂、现年八十一岁。奏请回籍终养。梁文濂、家居颐寿。朕已叠次加恩。深诗正、典领铨政。供职内廷。正资宣力。但父子至情。年逾大耋。理应承欢膝下。以遂孝思。著准所请。回籍侍养。吏部尚书员缺、著孙嘉淦补授。即令协办大学士事。汪由敦、补授工部尚书。　　

○辛巳。谕军机大臣等、据绰尔多奏、本年八月。准噶尔投诚之喇嘛根敦林沁、衮楚克巴臧、二名。诘问有中途被获复逃情事。晓谕回巢。该夷等、以若不收留。再无生路。哀恳哭求。情词迫切。万难拒回。应暂留卡汛。请旨安插办理一摺。此等逋逃之犯。料理安插徒费钱粮。是以议令盘诘情由。斟酌妥办。不准概行收留。但向来虽有诘问晓谕之名。俱称哀恳收留。从未见有一人回巢者。盖该犯既经逃出。自难复回。徒多一番诘问。回巢竟属具文。殊可不必。嗣后如有投诚之人。查询明确。竟照旧例奏闻办理。不必复行诘问。此次投诚之根敦林沁、衮楚克巴臧、即照例安插办理。可传谕绰尔多知悉。并谕北路副将军等知之。　　

○又谕曰、彭启丰现在出差。部务办理需人。裘曰修、著兼署吏部侍郎事务。　　

○调刑部侍郎王淳、为户部侍郎。工部侍郎蔡新、为刑部侍郎。顺天学政张泰开、仍为工部侍郎。　　

○壬午。上诣畅春园、问皇太后安。　　

○上还宫。　　

○礼部议准、直隶总督方观承奏、臣奉旨修葺金太祖、金世宗、陵寝。并增建享殿。现在工程已竣。请供设神主致祭。从之。　　

○以大学士来保史贻直陈世倌吏部尚书孙嘉淦户部尚书蒋溥刑部尚书阿克敦刘统勋户部侍郎裘曰修、礼部侍郎介福、刑部侍郎勒尔森、泰蕙田、工部侍郎何国宗、内阁学士邹一桂钱维城充殿试读卷官。　　

○以都统衔。班第、为正红旗汉军都统。　　

○贵州黎平府属龙里司土官杨正位故。以子通仁、袭职。　　

○癸未。上御乾清门听政。　　

○策试天下贡士邵嗣宗等、二百二十九人于太和殿前。制曰、朕绍承大统。抚御万邦。宵旰孜孜。勤求治理。所冀内外臣工。靖共尔位。闾阎黎庶。共庆盈宁。群材之登进日隆。边境之敉宁益永。庶几海内臣民。共登上理焉。顾官方或未尽肃。民食或未尽丰。取士之术犹疎。边圉之防未备。将何以整纲饬纪。以臻郅隆之治欤。国家设官分职。所藉以熙绩亮工。宣上德而达下情也。唐虞之世。五臣四岳九官十二牧。师师济济。一堂之上。同寅协恭。用能明良喜起。成中天之盛治。然虽有都俞。不废吁咈。一时动色相戒者。犹以丛脞为虞。观赓拜扬言。慎乃宪。屡省乃成。其交相责者何至也。朕日以修和之盛。望之内外大小臣工。顾因循瞻顾之私。或犹有未尽化者。官方之砥砺其道奚从。农者天下之大本也。德惟善政政在养民。开其资财之道。斯以蓄积多而备先具。周家穑事启国。爰兴八百之基。逮至西汉文帝、蠲租劝农之诏屡下。而皆以务本为兢兢。岂非治要之所在欤。今幅员日广。民生日繁。游惰杂处。其间雕文刻镂。伤农之事愈兴。俗尚奢靡。罔知节俭。朕勤求民瘼。闾阎之艰苦。纤悉周知。偶有偏灾。赈恤立沛。然裕民足食之道。有不得不深为计者。今欲重农事而务本计。其道安在。制科取士。所以振淹滞。储任使也。登明选公责在有司。鉴空衡平。言乎公则生明也。比年以来。加意厘剔。宜人知畏法。罔敢触禁矣。而不谓舞弊者。之即生于察弊。此虽千百人中仅亦一见。即或者处士虚声。恩门年谊。习俗相沿。流风未殄欤。司衡者秉校士之任。当使寒畯无沦落之虞。菲材绝觊觎之念。斯无负辟门吁俊之盛典。宜如何立法。俾宿弊永蠲。以光文治欤。国家文德既修。武事必备。防边固圉。绸缪未然。非以夸远略也。汉唐宋以来。兵制迭更。其间善否。或亦有可采求者欤。有必胜之将。无必胜之兵。选将固在所重矣。然将非兵莫与为用。兵非将莫与为统。联属之方。娴习于平时诚不可缓我国家全付所覆。土宇昄章。亘古罕匹而将士之勇。韬略之娴。训练之精制胜之神皆远过前代。惟是承平日久。或狃于佚乐易致废弛。则修明武备以慎固边圉。所宜豫为筹论者也。凡此者上自庙堂。下周乡国本保泰持盈之心。筹制治保邦之要。思皇多士。久沾雅化其以素所蕴蓄者。详著于篇。朕将亲览焉　　

○谕军机大臣等据开泰奏推升陕西长武令之卭水县县丞金玉、年力已衰为人迂缓难胜知县之任己准其休致咨部开缺等语此事办理甚是督抚有察吏安民之责。此等人员、若俟引见扣除。或至新任紏参。于地方已多贻误。为督抚者、往往因其推升他省。容隐不言。殊非国家倚任封疆之意。开泰不以其既经升任苟且姑容。咨部开缺。如此存心方为公正可于奏事之便。传谕各督抚知之。　　

○又谕曰、湖北巡抚恒文、奏动耗羡一摺。内称本年春拨解黔银两。共用水脚鞘篐银十二两零。于本年三月分耗羡内动给等语。此奏殊不知大体。各省耗羡章程。其有定款无定数之项。部议令随时奏明。固为慎重钱粮起见。但若仅十余金之事。亦专摺奏请。其琐屑细碎。殊非政体。嗣后此等动用之处。若在百两以下。应成总汇摺奏闻。方为得体。可传谕各省督抚知之。　　

○以都察院左副都御史增寿保、为正白旗汉军副都统。　　

○以通政使司副使孙灏为太仆寺卿。　　

○以司经局洗马周玉章、充日讲起居注官。　　

○新中式贡士毛师灏、以殿试怀挟。交部枷责如例。　　

○甲申。孝慈高皇后忌辰。遣官祭福陵　　

○上御懋勤殿。勾到各省情实官犯及伦纪攸关、并云南、贵州、情实罪犯。停决伦纪攸关案内、云南斩犯一人。四川斩犯四人。广东斩犯二人。福建斩犯一人。陕西斩犯一人。湖南斩犯一人。江西斩犯三人。浙江斩犯一人。安徽斩犯四人。江苏斩犯一人。山东斩犯二人。山西斩犯一人。直隶斩犯一人。又贵州情实斩犯一人。余八十一人、予勾　　

○谕、本日勾到情实官犯。内李为栋、王瑞霖、二犯。因贿嘱朱荃、为伊子营求入学。本按以财营求、与受财人同科。问拟绞候。已属该部轻为出脱。至策楞拟以缓决。更属沽名曲庇。著交部严察议奏。盖入学乃士子进身初步。原与科场一律。营求贿嘱之风。断不可不严为防范。在辇毂之下。纠查严密。易于败露。至各省学政出京赴任。途次接见官员。乘便密行贿托。其事甚易。孰从稽察。似此情罪昭著。犯证确凿之案。若不明正典刑。将来玩法之徒。益无忌惮。且今岁科场搜出关节。既伏厥辜。至殿试策名大典。复有豫拟策条。怀挟应试者。条对策问。若仅完卷塞责。较之三场。乃甚易之事。尚需宿构怀挟。则其乡会中式时之舞弊。不问可知朕特未加深究耳。可见衣冠中不少败类。实出寻常意料之表。败露者如此。其侥幸入彀者。益难信其必无矣。比闻新进翰林辈。视交通关节。竟不以为恶习可耻。偷为一切。真材益沦。力挽颓风。朕不辞也。此而可宽。明刑弼教之意安在。李为栋、王瑞霖、二犯。已于秋决内予勾正法。并将此严切晓谕中外知之。　　

