<!-- { "loadSidebar": true } -->
○壬午。谕军机大臣等、昨据董椿奏、淮宿两关。徵收税课盈余银两。因豆船过关稀少。较之上届。均有短绌。降旨令将。因何少收情形。据实覆奏。兹朱圭奏、凤阳关徵收税课。一年期满。比较上三届。短少盈余银四万一千九百余两。请在各员名下。均摊赔补等语。凤阳关徵收税课盈余银两。上三届均有十七万四五千两不等。何以此次短少四万余两。昨淮关短绌税课。或因去秋王平庄民埝冲塌。货船稍有阻滞。但该处民埝。即时补筑完竣。且距豫省较远。商贩自应照旧流通。其税课短少之故。未必因此。今凤阳关在淮关上游。距王平庄尤远。商贩更不应有阻滞。该关短少盈余。自必另有他故。是否实系米豆船只。过关稀少。抑该监督等屡经更换。在关员役。从中弊混。徵多报少。致有短绌之处。著传谕朱圭、详悉查明。据实速奏。再降谕旨。毋任稍有隐饰回护。寻奏、去岁江南、河南、两省粮价相同。商贩无利。到关者少。夏秋湖河泛涨。冬令水浅冰冻。货船稽迟。以致短绌。报闻。　　

○癸未。谕军机大臣等、前据孙士毅等酌筹建昌府属各隘添设卡巡。堵缉私盐一事。朕以为有名无实。当即降旨。令长麟、全德、前往江西。会同详悉查勘。并将向定销盐地方。何以相距辽远。于商民均属不便。且奉行日久。因何不早思变计之处。查明先行覆奏。既又思。若将建昌一府应销引盐。划归闽省。而私贩越过建昌。仍可随地阑入。则改拨之法。亦属无益。复降旨传谕长麟、全德、务须详妥办理。不可稍存拘泥迁就之见。本日召见书麟、询以江西建昌盐务情形。所奏与新降谕旨。大略相同。盖无知小民。惟利是图。祇知得尺则尺。得寸则寸。如建昌划归闽省。私贩即可越过建昌。沿及抚州。虽设卡巡缉。亦恐不能拦截。在商人运盐道路愈远。脚费愈增。盐价自必倍昂。欲令民间舍贱买贵。舍近求远。不但势有不能。于情理亦未平允。且商人行销盐引。利于就近。而惮于远行。即如建昌行销淮盐。书麟亦奏称、商情多有不愿。何以现在又请添设巡卡。堵缉私盐。转增多费。或系该商等定地行销。各护窝本。是以不惜增费。抑系通纲有公摊帮贴、资助办理之处。殊难悬揣。朕办理庶务。毋固毋必。惟期利民便商。两有裨益。从不稍存成见。长麟、全德、皆当仰体朕意。据实查办。不必回护前旨。此事节经降旨传谕后。尚未据长麟等查明具奏。想此日正在会同详悉查勘。若即令书麟、前赴两江之任。则长麟在彼。即须将督篆先行移送。恐诸事呼应不灵。现已令书麟俟送驾后。再往江南。彼时孙士毅自已至京。长麟等查办情形。亦可奏到。再令军机大臣。会同详晰酌商定议。期臻妥善也。将此由六百里传谕知之。仍即将实在情形。先行速奏。　　

○又谕曰、鄂辉、福崧、同日奏到雨水农田情形二摺。并粮价清单。朕详加披阅。鄂辉摺内。祇称省城及附近州县。各得透雨。二麦情形。各府州县所报。与省城大概相仿。福崧摺。亦祇称三四两月。各属具报得雨。二麦收成分数。多在九分以上各等语。而于该二省二麦收成。统计分数。实在约有几分之处。并未奏及。朕廑念民依。无时或释。该督抚岂不知之。何以此次所奏。仅系雨水粮价情形。于民食攸关之事。转不详晰查明。早为陈奏耶。著传谕鄂辉、福崧、即将该二省统计麦收分数。据实速奏、以慰廑注。　　

○又谕、本日据福崧奏、拏获在洋行劫盗犯戴添英等。分别定拟一摺。已批三法司核拟速奏矣。此次戴添英等四犯。在洋纠夥行强。搜劫赃物。情罪最为凶恶。一经拏获。审讯得实。自当一面具奏。一面恭请王命。即行正法。闽粤江南等省。拏获洋盗。俱系如此办理。今福崧审拟戴添英等一案。于行强纠劫情节。业经审讯明确。自当即行正法。乃尚待请旨办理。殊属拘泥。除交部速议具奏外。福崧、著传旨申饬。　　

○蠲免盛京海城、锦县、义州等三州县。上年水灾额赋有差。　　

○甲申。谕、前据姚棻奏、江西建昌府属。界连闽省之区。路径较多。堵缉稍难。必须于各要隘添设卡巡一摺。彼时以建昌距淮南二千余里。离闽省邵武、汀州等府。不过二三百里。运盐程站。较之淮南近至十倍。其盐价自必贵贱悬殊。欲百姓之舍贱买贵。舍近求远。于情理亦未平允。何以从前定例时。不将邻闽府属。就近行销。并恐他省亦有似此者。因降旨通谕各省督抚。彼此酌商调剂。使商民交便。以省缉私之繁。嗣据孙士毅等奏、酌筹建昌府属设卡巡缉章程。朕恐有名无实。且商人行销盐引。利于就近。而惮于远行。运盐道路愈远。脚费愈增。所费已属不赀。若又添设巡卡。多增费用。不特病民。而且病商。复令长麟、全德、前往该处。察看情形。详妥办理。昨又思。无知小民。惟利是图。祇知得尺则尺。得寸则寸。如建昌划入闽省。私贩即可越过建昌。沿及抚州、南昌、无所底止。恐巡缉亦未能周到。传谕长麟等、不可回护前旨。稍存拘泥迁就之见。朕办理庶务。毋必毋固。惟期利民便商。从不豫存成见。今据全德、将前旨所询数款。查明核奏。所言甚是。其摺内称、若将建昌一府。改食闽盐。恐抚州等府。渐有私盐阑入。于通省盐务有关。是以该处向系减价敌私。合通省纲力。派出公费贴补。与朕昨降谕旨相同。果不出朕之所计。从前酌定行销引盐运道。全藉关津山隘。得以稽察遮拦。若舍此久定之界。听其就便行销。则平原地面。毫无阻隔。邻盐逐渐侵入。必致无所底止。且以通纲之力。资助建昌一府公费众擎易举。于该处商人。并无赔累。况有杉关等隘口。可恃为门户。堵截闽私。自应照孙士毅等奏。设立巡卡。增派兵役。严密稽查。以绝私贩侵越之路。至江西一省情形如此。则他省可知。看来该督抚等酌议到时。亦与全德所奏大略相同。此事竟可不必更张。以悉仍其旧为是。长麟、全德、如未经出境。均可不必前往。如已前赴江西。祇须将各隘口如何设卡巡缉。可期永绝私贩之处。会同详悉履勘。核定章程。据实具奏。毋庸再议划归闽省之事。总之整饬鹾务。全在各地方官实力缉私。认真督察。使各销各地。毋任邻境盐觔。丝毫阑入。则官引自必畅销。私贩无利可图。并可不禁而自止也。　　

○吏部条奏、酌改铨选各事宜。一满少詹事缺出。以内班学士论俸升转。庶子、侍读、侍讲、洗马、司业、作为其次应升。学士缺出。以内班庶子、侍读、侍讲、洗马、司业、论俸拟定正陪。引见补放。其由外班通政司参议等员拣补之例。请停止。又中允、赞善、二缺。向例定为外班。均须试俸。查庶子、侍读、侍讲等官。均不试俸。嗣后中允、赞善、应一体办理。再庶子以下。外班借补内班之缺。俟内班应升有人。按数扣还。一、旗员亲老。铨选到班时。值外班扣除。应归即用班。以京缺坐补。仍先尽丁忧服满人员铨选。其因亲老扣除。所遗外缺。即将其次人员升选。如其次亦系亲老。并非顶选。另将无亲老者铨补。一、佐杂教职等官。凡系亲老、服满、病痊起用者。不准捐免坐补原缺。一、给执照限期。在部贡监考职、肄业期满、各馆议叙誊录、供事、于奉旨文到日。限一月。役满书吏。在京限一月。在籍限两月。俱令本员亲领。一、吏员改籍、归宗、复姓、更名等事。均请停止。得旨、所奏是。依议。　　

○又奏、已革捕役。止于酗酒斗殴等事。州县印捕官。照失于查察例。降一级留任。又差役私行拷逼致死人犯。地方官降二级调用。毋庸查级议抵。其余案情较轻者。准以加级纪录抵销。得旨、所奏是。依议。　　

○乙酉。谕曰、刑部议覆、江苏省拏获盐犯谢鸿仪等。分别治罪一摺。案内孙元梅、以监生窝顿私盐。至四千斤以上。恃符庇匪。未便因其系属监生。即得免其为奴。应将该犯。改发黑龙江给披甲人为奴等语。所奏是。已依议行矣。该部议从重。原系遵朕谕令改者。向来监生犯事。罪应发遣者。例祇发往当差。与平人为奴者不同。定例本未允协。监生捐衔者多。即实是监生。既名列成均。理宜畏法自爱。若以定例从宽。辄敢恃符玩法。较之无知愚民。尤为不肖。且既犯罪斥革。即与平人无异。岂得因其原属监生。即免为奴。致滋轻纵。嗣后监生犯事。有似此情节较重者。俱照平人一律办理。至在籍候选之进士、举人、及其余举贡生员。皆属身列衣冠。名登黉序。若能安分守法。立品读书。为小民倡率。原当加以体貌。别于齐民。倘恃符纵肆。自蹈刑宪。是即不知君子怀刑之义。为士林所不齿。免其加倍治罪。已属法外施仁。复转较平人从轻定拟。何以明刑弼教。嗣后进士举贡生员等。如祇系寻常过犯。不过行止败类者。仍照旧例办理。若系党恶窝匪。卑污下贱者。著俱照平人之例问拟。以示惩儆。　　

○旌表守正捐躯广东英德县民龙士达妻邓氏。　　

○丁亥。上御勤政殿听政。　　

○遣官祭关帝庙。　　

○谕曰、朕启銮后。常青、著兼署吏部尚书。金简、著兼署户部尚书。　　

○又谕曰、朕启銮后。步军统领事务。著金简暂行兼署。俟绵恩百日孝满后。仍交绵恩署理。　　

○又谕、镶蓝旗护军等。骑射生疎。皆由该护军统领斌宁、平日废弛。并不善为训练之所致。斌宁、虽因另案。由护军统领降调。此次若不交部察议。仍觉幸免。况训练系伊专责。咎尤难辞。斌宁、仍著交该部察议。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十八



大清高宗法天隆运至诚先觉体元立极敷文奋武孝慈神圣纯皇帝实录卷之一千三百七十九　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都

统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修

　　

