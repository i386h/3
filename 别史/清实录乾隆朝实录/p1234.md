<!-- { "loadSidebar": true } -->
○军机大臣等议覆、福州将军新柱奏、请定福州驻防兵丁事宜。一、满兵步甲四百名。人口滋生。钱粮不敷养赡。应令八旗挑派二拨驻防时。即于出派四百名内。将人口众多者。挑闲散步甲百名往补。一、出旗汉军。转补绿营。出缺甚少。请将汉军转补绿营五百兵缺。作二年办理。一千兵缺。作四年办理。足数时。奏请由京遣往。一、满兵甫驻。安置未定。兵丁应扣房价。于出缺存贮银内归还。归完后。再存公备用。一切必需军器。官先为制造。坐扣兵丁月粮。余俟四五年后。各项扣完。照例办理。均应如所请。从之。　　

○辛酉。谕、近有原品休致年老之各部院司员。均当差年久。此内亦有出兵者。虽不能办理部院事务。而旗务不无尚能办理。著加恩交该旗查明。量能当差者。照伊等品级。或以坛庙官。或以步营步军校、等官补用。其不能当差行走。著照武职例。曾经打仗者。赏给整俸。如无打仗、仅止出兵者。赏给半俸。包衣官员。亦著照此办理。　　

○壬戌。上诣雍和宫行礼。　　

○谕、明岁江省报捐生俊。有愿应试者。必咨部换照。方准入场。往返动需经月。恐阻士子观光之念。著照乾隆十六年浙省事例。准以实收应南北乡试。其各省赴京报捐者。亦著照此办理。　　

○又谕、甘肃布政使明德。现随黄廷桂、往肃办理军务。所有该省稽察台站事务。著派辅德管理。　　

○谕军机大臣等、今日定长奏摺。由驿驰送。朕意其有紧要不可缓之事。及开阅。不过报学臣李师中病故。此等摺奏。只应照例赍送。乃擅动驿马。劳扰邮站。殊属不知轻重。著传旨严行申饬。　　

○命刑部湖广司员外郎眭朝栋、提督贵州学政。　　

○癸亥。谕军机大臣等、据策楞奏称、现令玉保、车木楚克扎布、阿敏道等。带领兵丁一千一百名前进。其余弁兵。策楞等随后继进。于初七日起程。其厄鲁特台吉。惟唐古忒、诺海奇齐克等、数人前来。余皆未到等语。今伊犁台吉宰桑等。俱欲擒贼自效。事机顺应。大兵自宜速进。策楞等不俟厄鲁特等兵到。自行进发。甚合机宜。看来不必藉厄鲁特兵力。即可剿灭阿巴噶斯等助恶人众。惟在策楞等加意奋勉。迅奏肤功。至贝勒车木楚克扎布。自去岁即在军前效力。近又同剿布库努特。颇著劳绩。公旺布多尔济。随伊父军营行走。始终不懈。今并在哨探队内行走。实属奋勉可嘉。著加恩赏给车木楚克扎布三眼翎。旺布多尔济孔雀翎。以示鼓励。　　

○又谕、据和起等奏称、从前自伊犁前来之喇嘛丹巴达尔扎跟役萨喇纳奔一户。现在逃窜等语。此数人虽已逃窜。尚属无关紧要。但驻劄巴里坤之厄鲁特等甚众。达什达瓦属人。亦不下数千。岂可转相效尤。任意逃窜。此项人等。系安插在卡内。抑或在卡外。如在卡内。则何以无人觉察。任其脱逃。即在卡外。亦应有防范之人。著和起等查明奏闻。再前曾降旨。令公纳噶察等。带领达什达瓦属人。及额敏和卓回人。前往阿克苏城。嗣又降旨停止。此项回人。业经赏给制装银两。此际应已抵巴里坤。若即令彻回。徒劳往返。现派达什达瓦人等、随营效力。巴里坤所有马匹。如可办给回人乘骑。即令伊等一同驰赴军营。接续大兵。亦属有益。著和起等酌量办理。并传谕策楞知之。　　

○以镶白旗蒙古副都统华柱、墨尔根城副都统阿岱、对调。　　

○甲子。孝庄文皇后忌辰。遣官祭昭西陵。　　

○上诣皇太后宫问安。　　

○谕、今年江苏州县。偏灾较重。屡经降旨。令该督抚加意抚恤。其各属殷实绅士。乐善好施。捐米煮赈者。所在多有。桑梓情殷。克敦任恤之谊。甚属可嘉。著该督抚等查明实数。分别具题。照例议叙嘉奖。以示鼓励。该部即遵谕行。　　

○又谕、军营文报。关系紧要。从前特派大员督察。以专责成。今据黄廷桂奏。稽察台站。多属营弁驰送。责成提、镇、稽查。实为妥便。著照所请。派沿边各提、镇、不时往来查察。勿致稍有玩误。其直隶、山西、亦著各提、镇、就近督察。所有从前派出司道等文员。俱著回原任办事。　　

○谕军机大臣等、据黄廷桂奏称、西安满营等摘缺马匹。在归化城购买山西绥远城右卫拨马三千匹。亦陆续买补一时同购。必致难于采买等语。现在西路用兵。陕、甘、调缺营马。急须购补。著照大学士黄廷桂所奏。先尽西安满营各处应需马数。速为买足。其绥远城右卫应补马匹。不必同时购买。　　

○是日起。上以岁暮祫祭太庙。斋戒三日。　　

○乙丑。谕、前据台柱奏报、永常在临潼县病故。随命尚书阿里衮、驰驿前往验视。若畏罪自戕。虽死于道路。亦当明正典刑。今据阿里衮查验。实系因病致死。详悉体访。并无别情。永常之贻误军务。固属罪无可逭。然既因病殒身。幸逃国典。姑免其显戮。所有伊子额腾额。著发往拉林当差。　　

○谕军机大臣等、据策楞奏、唐古忒告称、哈萨克锡喇、迁至哈布塔克、拜达克、等处居住。意似观望。又准噶尔人众。俱有望诺尔布琳沁为台吉之意。似皆唐古忒捏饰之辞。已经明白开导。并晓谕哈萨克锡喇等语。唐古忒如此陈告。特因伊系阿睦尔撒纳族人。今在额林哈毕尔噶居住。众皆不悦。欲藉此倾轧。即如从前恩克博罗特。亦谓唐古忒全无踊跃从征之意。不若将伊游牧附近马匹牲只收取。尽携其丁壮至军营。使伊不得妄有异志等语。曾告之扎拉丰阿。看来明系伊等互相猜疑。彼此告讦之辞。不足为据。试思噶勒藏多尔济。荷朕深恩。哈萨克锡喇、乃系阿逆仇人。必无从贼之事。策楞以噶勒藏多尔济、哈萨克锡喇、必无异志。晓谕唐古忒。并将此情节。行知哈萨克锡喇、甚合机宜。现在唐古忒随同进兵。著留心查察。事竣后。若仍将唐古忒安置额林哈毕尔噶。殊属未便。并著策楞存记。至彼时另指一地方。安插唐古忒。　　

○又谕、据扎拉丰阿奏称、噶勒藏多尔济之子、诺尔布琳沁、于十二月初七日病故等语。诺尔布琳沁、年幼而甚奋勇。前缘伊父入觐。独驻游牧。颇著勤劳。是以加恩封为郡王。今闻病故。深堪悯恻。著赏银一千两。用示优恤。并传谕噶勒藏多尔济。不必过于伤心。此时若尚未同策楞带兵前进。暂令在游牧休息。俟料理伊子事毕。再行续进。　　

○丙寅。以岁暮祫祭。遣官祭太庙中殿、后殿。　　

○谕、前令各省保举堪胜知府记名人员。朕量其人材较优者。业已次第擢用。所余无几。著传谕各省督抚。于所属同知、通判、州、县、内。秉公慎选保奏。以备简用。其有前次曾经保送记名、而未经擢用者。虽当引见时。其人未必遽见出色。但人之材具不齐。或非可一览而尽。在督抚等试看有年。自必知之甚悉。此内如有真知灼见。信其可胜知府之任者。不妨声明。仍列荐剡。以副奖拔人材之意。该部即遵谕行。　　

○丁卯。祫祭太庙。上亲诣行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵。　　

○遣官祭孝贤皇后陵。端慧皇太子园寝。　　

○遣官祭太岁之神。　　

○诣皇太后宫问安。　　

○以銮仪卫銮仪使王无党、为福建漳州镇总兵。　　

○戊辰。上诣皇太后宫问安。　　

○御保和殿筵宴朝正外藩。左翼。阿巴噶、多罗郡王索诺木喇布坦。敖汉、多罗郡王垂济喇什。科尔沁、多罗贝勒特古斯额尔克图。镇国公索诺木色楞。多罗额驸多尔济。固山额驸多尔济瑚。索诺木鄂尔济纳。阿巴哈纳尔、多罗贝勒达什敏珠尔。喀喇沁、辅国公托克托瑚。公品级一等塔布囊齐齐克。郭尔罗斯、扎萨克一等台吉阿喇布坦。厄鲁特、台吉噶勒丹达尔扎。右翼。绰罗斯、和硕亲王达瓦齐。浩齐特、多罗郡王丹津。乌珠穆沁、多罗贝勒达什衮布。科尔沁、固山贝子班珠尔。公品级一等台吉垂扎布。鄂尔多斯、辅国公色布腾诺尔布。敖汉、辅国公桑济扎勒。固山额驸旺扎勒。翁牛特、固山额驸车布登。喀尔喀、一等台吉海都布。及大学士领侍卫内大臣等。召阿巴噶、多罗郡王索诺木喇布坦。敖汉、多罗郡王垂济喇什。辅国公桑济扎勒。科尔沁、多罗贝勒特古斯额尔克图。镇国公索诺木色楞。喀喇沁、公品级一等塔布囊齐齐克。绰罗斯、和硕亲王达瓦齐。浩齐特、多罗郡王丹津。乌珠穆沁、多罗贝勒达什衮布。鄂尔多斯、辅国公色布腾诺尔布。至御座前。赐酒成礼。　　

○谕、嗣后参本内。道、府、州、县、等官履历夹片。其有由某缺改调某缺者。俱于缺旁、将缺之繁简等字样。详悉注明。　　

○是月。署直隶总督鄂弥达、奏报各属得雪。得旨、尚欠沾渥。何遽为此满足之言耶。　　

○河南布政使刘慥奏、安徽本年被灾。凤、颍、等属。差役赴豫买米。豫省产米。止光州一属。民间盖藏。究属有限。查光属四县。现存溢额谷五万九千余石。原议拨给缺额州县买补。今江南既因歉收采买。即请碾米粜给。得旨嘉奖。　　

○署湖广总督硕色、湖北巡抚张若震奏、湖北汉口镇。本年米价。每石银一两二三钱。近因江南贩运。增至一两八九钱。兹准浙江抚臣周人骥咨称。浙省歉收。选商赴江汉采买等语。臣等思邻封理宜协济。自应听其籴运。但江浙商人。同时购买。价愈昂。楚民亦受食贵累。查乾隆十八年。楚北储备案。存常平加贮谷四十万石。请将此项谷。分饬各属碾米。运至汉口、及田家镇。委官设局。听浙省官商买运。得旨嘉奖。　　

○湖南巡抚陈宏谋奏、湖南省米价。因江北贩运。日渐昂。民多呈官禁米。臣以江浙歉收。不应遏籴。惟粜多存少。恐来春缺乏。查楚省常平仓。贮谷九十七万八千六百石零。原供平粜。第出粜太早。恐难为继。现有社谷四十三万二千石零。分贮各乡。届春应先尽社谷出借。后将常平仓谷碾粜。源源接济。社仓恐有亏欠。乘此本息还仓时。饬道府委员盘查。现令地方官出示晓谕。俾知明年先借社谷。继粜常平。民心可以无恐。得旨、甚妥。可嘉之外。无可批谕。　　

○山西巡抚兼管提督恒文奏、接准署陕西抚臣台柱咨称、榆林府属歉收。民请往归化城运米等语。查归化城、本年秋收止六分。难资邻省买运。现归化所属托克托城。距榆林甚近。存仓谷十三万石零。本处借粜无多。酌拨三四万石。令官商买籴。得旨、如所议行。　　

○山西布政使蒋洲奏、晋省向例。遇教官缺出。俱由知府、直隶州、径详学臣。批委署理。查各省教职员缺。均系抚臣委署。请嗣后由布政使遴员。具详抚臣批委。报学臣备案。报可。　　

