<!-- { "loadSidebar": true } -->
○户部议准、漕运总督毓奇奏称。淮安卫头帮额船五十只。因节年黄水漫溢。屡次遭风。丁力疲乏。查有入官田亩。三十顷三十亩有奇。报银一万四千四百两。请令该帮各丁承买。随船赡运。应徵价银。照安庆卫借帑赎屯例。先在江安粮道库内。借漕项解交藩库。仍于各丁每年额支行月等项银内缴还。自乾隆五十二年始。分八年扣完。从之。　　

○以太常寺卿赵佑、为大理寺卿。　　

○庚午。谕、朕简任封疆。向来由旗员中擢用总督者。如黄廷桂、尹继善、高晋、萨载等、皆能实心任事。著绩宣猷。为封疆得力之人。十数年来。总督中富勒浑资格较深。历练亦久。在近来总督中上之列。是以由闽浙调用两广。委以海疆繁剧重任。方次倚毗。今春舒常回京。于途次召对。询以各省督抚声名。舒常即称富勒浑操守平常。朕犹意舒常甫离两广总督来京。或不免意图复任。移动富勒浑。以为觊觎回任地步。因疑信兼半。及穆腾额来行在陛见。复经面询富勒浑居官办事如何。伊止言现在总督中操守可信者。惟李世杰、萨载而已。至于富勒浑之操守。不敢深信。因令军机大臣、详加询问。方将伊家人长随在外居住。招摇生事情节说出。而于如何受赃舞弊之处。亦无指实。朕意彼时舒常、若尚扈从行在。彼此会晤相好。或豫有先入之言。穆腾额随同附和。亦为事之所有。然其时舒常。早已于台怀即派往陕西查办案件。并未与穆腾额谋面。而该监督奏对之语。与舒常不谋而合。则其言似非无据。始密谕孙士毅据实查奏。即孙士毅今春来京陛见时。亦从未奏及富勒浑之声名操守平常也。嗣据孙士毅遵旨查奏。富勒浑实有纵容家人殷士俊等、在外招摇滋事之处。犹以富勒浑不过身同木偶。止失于约束

家人。未必有知情染指之事。俟讯明定案后。将富勒浑予以薄惩。将来尚欲令其戴罪自赎。更换福康安陕西之任。尚不疑其有贪婪侵隐款迹也。今据孙士毅节次查奏。则富勒浑竟与殷士俊等关通婪索。赃迹累累。如殷士俊、李世荣、听从吴胡氏、陈通照、嘱托照应。得受花钱。及派洋商分买人薓。购买钟表等物。浮卖价银。短发价值等事。即云该家人等营私舞弊。富勒浑漫无觉察。已属形同木偶。乃富勒浑因点派各口岸。令书役等摊缴银一万九千六百余两。交进督署。又因应解河南充公银二万两。暗令督标千总杨中兴等、潜赴福建。向省城道员衙门支取解豫。是富勒浑一则先侵后吐。一则身已离闽。尚有私囊存寄。其操守果不可问矣。前已降旨。将富勒浑革职。令孙士毅询问确实。解往浙省。交阿桂等归案额办。乃富勒浑心疑舒常、孙士毅、穆腾额等、有心倾陷。于孙士毅传旨询问时。疑怒交作。其忿戾之气。形于词色。且于解任后。并不自知悔惧。静候质讯。犹复以从前案件。哓哓置辩。并因署南雄府孔继栋、于孙士毅查办殷士俊赃款时。将富勒浑幕友行李截留。心怀嫌恨。欲将孔继栋另案□□□□尔□革。经孙士毅札阻不允。竟以解任之后。单衔渎奏。且于事已发觉。将勒派各口岸银一万九千余两。交监督衙门解京。以掩饰其先侵后吐之迹。且其信任家人李世荣等关通说合。声名狼籍。即大学士嵇璜、学政窦光鼐、总兵施国麟、众口一词。是孙士毅查奏各情节。实系遵奉谕旨。秉公查办。确有证据之事。并非有意吹求。而富勒浑受朕深恩。种种情节。殊出情理之外。此皆由富勒浑辜恩昧良。天夺其魄。是以所为颠倒错乱。自速其罪。乃至如此。朕从来不肯存逆诈亿不信之见。而不肖者营私骩法。自然败露。朕亦不能稍为曲贷。此实朕用人不得已之苦心。中外臣工、所共见共闻。然朕细思之。为大臣而受家人之累者不少。而惟旗人更多。即如福隆安家人富礼善、殴命顶凶一案。福隆安心存庇护。经朕特派大臣审明。将富礼善抵法。并将福隆安治罪。此亦福隆安平日不能管束家人。致伊等恣意妄为。自蹈法网。累及伊主。并致家遭回禄。身亦短折。可见此辈宵小奴隶。获罪于天。福善祸淫之理。捷如影响。其实欲庇护家人。适足自贻伊戚。而藐法家奴。仍致自罹大辟。福隆安幸而在京供职。近在辇毂之下。是以败露旋踵。若使擢用外任。则富礼善之恣纵妄为。岂在殷士俊等之下。而福隆安之受其累者。亦未必不如富勒浑之甚。而朕亦不能曲护也。特此明白宣谕内外大臣。嗣后务须正躬洁己。严肃驭下。当以前事为戒。设有不知儆惧。仍蹈覆辙。当事情败露之后。朕必不肯仅令罪坐奴隶。置家长于不问。而为家主者。亦何所爱护。而轻以身家为奴隶计也。将此通谕中外知之。　　

○豁除陕西华州东北西北两乡、乾隆四十九年沙压民屯更名地亩额赋。　　

○辛未。上以秋狝木兰。自圆明园启銮。　　

○谕、据保宁奏打箭炉化林坪、泸定桥等处。于五月初六七等日。同时地震。城垣衙署。兵民房屋。均有倒塌。人口亦有伤毙。现在驰赴各该处。亲加查勘等语。此次打箭炉一带地震情形较重。该处系出藏南路要口。为官员兵民聚集之地。所有城垣衙署。被震倒塌者。应即确估修理。至民间坍损房屋。并伤毙人口。情殊可悯。署该督等、即行详悉查明。照例分别抚恤。即土司若同被灾。亦当量为周恤。该部知道。　　

○申邻省富民准折牟利之禁。谕、据毕沅奏、豫省连□山戊不□不登。凡有恒产之家。往往变卖糊口。近更有于青黄不接之时。将转瞬成熟麦地。贱价准卖。山西等处富户。闻风赴豫。举放利债。藉此准折地亩。贫民一经失业。虽遇丰稔之年。亦无凭藉。现在饬属晓谕。勒限报明地方官。酌核原卖价值。分别取赎。毋许买主图利占据等语。所奏实属可嘉。豫省频□山戊不□洊饥。闾阎元气消耗。全赖业农之民。家有恒产。一遇丰年。口食即可充裕。乃山西等处豪强富户。越境放债。贱准地亩。且将麦收在望之田。乘机图占。一经准折。即攘为己有。此更酷于王安石之青苗矣。似此乘人之危。以遂其垄断之计。其情甚为可恶。各省黎元。何一非朕之赤子。今因河南灾旱。而山西富户。乘以为利。是富者日益其富。贫者日见其贫。及遇丰年。辗转增价售卖。而中州元气。竟为隔省豪强、兼并侵剥。灾区气象。何由得复旧观。将来豫省贫民。日渐流徙。田产皆为晋民所有。成何事体。此事关系民生衣食根本。毕沅筹办及此。实属尽心民事。但摺内所奏。犹有未尽周到之处。若非明降谕旨。严定章程。恐地方官力量有所不及。而为富不仁者。尤无所畏惧。仍属有名无实。此事著交毕沅、率同江兰、悉心筹画。饬属详查。此等贱买贵卖之田。核其原价。勒限听原主收赎。其连麦准价之地。仍令原主收回刈割。除原价归还外。酌量给与一二分利息。毋许买主图利占据。不行放赎。致失业之民。有□山戊不□无田。坐听丰年枵腹。倘有财力不赡。不能给与本利回赎者。在买主已获厚利。自当于本利十分之中。酌减三四分听赎。方合人情天理。该富户等。同为朕之子民。亦当各具天良。乃视人之饥寒以为厚利。以天理论之。岂得长享富厚。甚可畏也。但遽绳以法。朕亦有所不忍。经此次降旨明切谕劝之后。倘伊等仍思牟利。不放原主收赎。或勒取重利。不肯减价。则是图利之民。怙终不悛。一经查出。必当寘之于法。勿谓朕不教不戒也。毕沅接奉此旨。即多行榜示通衢僻壤。使众共闻知。至地方官查办地亩。倘有不肖书役吏胥。从中藉端勒索。滋扰闾阎。以致富户贫民。两受其累。则是该抚等办理不善。一经发觉。除将本人严行惩治外。必将该抚藩等一并治罪。毕沅、江兰、务宜实心筹画。妥协办理。以副朕惠爱一方灾黎。调燮变通之至意。　　

○又谕、上年江苏、安徽、山东、湖北等省。被旱较重。民气未复。如江苏之扬州。湖北之汉口。安省之徽州等处地方。商贩聚集。盐贾富户颇多。恐有越境买产。图利占据者。不可不实力查禁。著将明发谕旨。钞寄各该督抚阅看。倘各该省有似此牟利者。即行遵照谕旨。并查阅毕沅原奏办理。以副朕惠保如伤至意。将此由五百里各谕令知之。仍著各将所属灾区。有无似此贱买渔利之处。据实覆奏。　　

○又谕、前欲将富勒浑调往陕甘。更换福康安。今富勒浑已获罪革职。除将富勒浑获罪、所降谕旨。并寄阿桂之旨。钞寄福康安阅看外。一时尚不得更换之人。福康安暂在甘省多住数日。为朕办理该处事务。候有妥人。即发往更换。将此谕令福康安知之。　　

○是日、驻跸南石槽行宫。　　

○壬申。谕、此次由口外来接驾之热河兵丁等。著加恩赏给半月钱粮。　　

○又谕、昨因毕沅奏、豫省连年荒歉。凡有恒产之家。将地亩贱价售卖。山西富户。闻风赴豫。乘机放债。准折地亩取利。已明降谕旨。令毕沅等实力查办矣。朕于各省黎元。视之如子。遇有水旱偏灾。无不即时赈恤。俾不致一夫失所。数十年廑念民依。不分畛域。人所共见共闻。即如上年山西汾州、绛州、一带。偶被旱灾。经钦差大臣梁敦书、差竣回京。面奏情形。当即降旨。饬令该抚农起、确勘灾分。赏给口粮。以资糊口。晋省素称充裕。而偶有偏灾。即与各处被灾省分。一体亟为赈恤。朕之爱民。晋民独不知乎。今因河南去□山戊不□被灾。而晋省富户。恃其素积多赀。遂乘中州荒歉。前往举放利债。准折地亩。而原业之户。因救目前之急。坐失恒产。其情可悯。虽遇丰年。元气亦不能复。则其为害甚酷。试思晋省民人衣食、岂能不出之田亩。设使该省或遇灾荒。民饥鲜食。而中州之民。亦前往乘机图占地亩。则灾黎无田可耕。其拮据之状。即与河南无异。朕亦必移治河南之法以治山西。兹故降旨明切劝谕。令其减利听赎者。盖以易地则皆然。而非独厚于中州之民也。该富户等、祇欲垄断牟利。而不顾天理人情。朕此时不遽绳之以法。且与略朝廷之尊。即如慈父教子之举。不厌再三训诲。伊等亦当激发天良。咸知大义。盖慈父无不爱之子。为子者亦当仰体亲心。凛遵训诫。若经朕如此劝谕。尚不知悛改。则是伊等止顾身家。惟利是图。全不知任恤悯灾之义。即与不孝无异。朕亦无如之何。必当寘之于法矣。著将此旨、同昨降谕旨。寄交伊桑阿刊刻。遍行榜示通衢僻壤。使晋省富户绅衿。共相愧励敦勉。一洗垄断渔利之习。并著留京王大臣、传集籍隶晋省之在京大小官员。将谕旨宣示。各令其寄信原籍。邻里亲党。俾共知警劝。以示朕救灾恤民。一视同仁至意。　　

