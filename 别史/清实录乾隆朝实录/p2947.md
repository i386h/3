<!-- { "loadSidebar": true } -->
○戊午。谕、朕阅馆臣所进职官表志。詹事府一门。其按语内称、詹事为东宫官属。我国家万年垂统。家法相承。不事建储册立。詹事府各员。留以备词臣迁转之阶等语。是书、馆臣因朕前降谕旨。于建储一事之断不可行。明切训示。故于按语内特为揭出。其实书生拘迂之见。岂能深计及此。且使是书留传后世。安知不又訾议馆臣为无奈迎合谕旨。非其本怀耶。用是不得不再为明白宣谕。夫尧授舜。舜授禹。唐虞固公天下。即禹之传启。亦非于在位时、有建立太子之事。三代以后。人心不古。秦汉豫立太子。其后争夺废立。祸乱相寻。不可枚举。远而唐高祖立建成为太子。至于兄弟相残。建成被害。近而明神宗朝。群臣奏请豫立国本。纷纭扰乱。大抵皆为后来希荣固宠之地。甚至宵小乘间伺衅。酿为乱阶。如挺击等案。神宗召见太子。泣为慰藉。父子之间。至于如此。阅之真可寒心。可知建储册立。非国家之福。召乱起衅。多由于此。即以我朝而论。皇祖时、理密亲王、亦尝立为皇太子。且特选公正大臣如汤斌者。为之辅导。乃既立之后。情性乖张。即汤斌亦不能有所匡救。群小复从而蛊惑。遂至屡生事端。上烦皇祖圣虑。终至废黜。且理密亲王、幸而无过。竟承大统。亦不过享国二年。其长子弘皙、纵欲败度。不克干蛊。年亦不永。使相继嗣立。不数年间。连遭变故。岂我大清宗社臣民之福乎。是以皇祖有鉴于兹。自理密亲王既废。不复建储。迨我皇祖龙驭上宾。传位皇考。绍登大宝。十三年励精图治。中外肃清。皇考敬法前徽。虽不豫立储位。而于宗社大计。实早为筹定。雍正元年。即亲书朕名。缄藏于乾清宫正大光明扁内。又另书密封一匣。常以随身。至雍正十三年八月。皇考升遐。朕同尔时大臣等、敬谨启视传位于朕之御笔。复取出内务府缄盒密记。核对吻合。人心翕然。此天下臣民所共知者也。朕登极之初。恪遵家法。以皇次子、乃孝贤皇后所生嫡子。为人端重醇良。依皇考之例。曾书其名。藏于乾清宫正大光明扁额。后乃禀命不融。未几薨逝。遂命大学士鄂尔泰、张廷玉、将其名彻出。追谥为端慧皇太子。是未尝不立嫡也。但不以明告众耳。嗣后皇七子、亦孝贤皇后所生。秉质纯粹。深惬朕心。惜不久亦即悼殇。其时朕视皇五子。于诸子中觉贵重。且汉文满洲蒙古语。马步射及算法等事。并皆娴习。颇属意于彼。而未明言。乃复因病旋逝。设依书生之见。规仿古制。继建元良。则朕三十余年之内。国储凡三易。尚复成何事体。是以前于癸已年。复书所立皇子之名。藏于匣内。常以自随。是年南郊大祀。令诸皇子在坛襄事。曾以所定皇子。默祷于上帝。若所定之子。克承堂构。则祈昊苍眷佑。俾得年命延长。倘非天意所属。则速夺其算。朕亦可另为选择。毋误我国家宗社生民重寄。本年恭诣盛京。祗谒祖陵。亦如告天之言。默祝于太祖太宗之前。仰祈灵爽式凭。永垂昭鉴。朕非不爱子也。祗以宗社为重。若朕之子孙。皆以朕此心为心。实大清国亿万斯年之福也。今日召对诸皇子。及军机大臣。面降此旨。即朕前所默告上帝祖宗之言。岂容有丝毫虚饰耶。朕于天下一切庶务。无不宵旰勤求。悉心筹画。宁于继体付托之重。转不早为定计乎。秋间朕于避暑山庄河岸。御枪打。失足落水湿衣。其时不特御前王公大臣等闻知。俱即趋至问安。即汉军机大臣。接踵前赴该处。朕仍率伊等谈笑而行。并未有因内廷禁地。太监等敢于阻止者。设朕起居偶有违和。大臣等俱可直诣寝所。此皆由朕平日君臣一体。无日不接见诸臣。面承谕旨。何至有若前代夜半禁中出片纸之语。为杞人之忧乎。总之建储一事。即如井田封建之必不可行。朕虽未有明诏立储。而于天祖之前。既先为斋心默告。实与立储无异。但不似往代覆辙之务虚名而受实祸耳。故现在詹事官属。虽由旧制。而其实一无职掌。祗以备员为翰林升转之资耳。因再明切宣谕。我子孙其各敬承勿替。庶几亿万年无疆之休。其在斯乎。总之此事。朕亦不敢必以为是。其有欲遵古礼。为建立之事者。朕亦不禁。俟至于父子兄弟之间。猜疑渐生。酿成大祸时。当思朕言耳。并谕馆臣、将此旨冠于是编之首。俾天下万世。咸知朕意。　　

○是日、驻跸兴隆店大营。　　

○是月、江苏巡抚闵鹗元奏、江苏学政彭元瑞、三年任满。岁科两试。士论颇称公允。其办理场务。关防亦属严密。得旨、此奏圆融不实。另奏来。彼学问有何说。朕所嘉赏。作弊亦断无。但闻其出题奇巧。士论不服。汝何不奏。　　

○浙江巡抚福崧奏、卫所佥丁。即以奉文佥派之日起。定限两月佥报。并查明该丁田地房产。造册呈送漕臣衙门存案。以备亏短挂欠。查变赔补。至该卫所徵解津租银两。于限满未完者。即照正项钱粮未完例题参。得旨、实力行之。不可以一奏了事。该部知道。　　

○漕运总督毓奇奏、回空帮船。全过济宁后。即将上游之开河、十里、二闸。严密闭板。令水势全行南注。以资接济。批、此法好。勉为之。　　

○署河东河道总督兰第锡奏、济宁、鱼台、各闸座桥坝。均用草土堵筑。藉蓄水势。至滕峄二汛西岸。拆修石工。亦先行赶筑圈坝。且须酌留一二过水之处。以洩余水。得旨嘉奖。　　

○河南巡抚何裕城奏、考城、仪封、二县。涸出地亩。请照东省金乡、鱼台、之例。借给牛种。俟明岁麦收后徵还。报闻。　　

大清高宗法天隆运至诚先觉体元立极敷文奋武孝慈神圣纯皇帝实录卷之一千一百八十九



大清高宗法天隆运至诚先觉体元立极敷文奋武孝慈神圣纯皇帝实录卷之一千一百九十　　

监修总裁官经筵讲官太子太傅文渊阁大学士文渊阁领阁事领侍卫内大臣稽察钦奉上谕事件处管理吏部理藩院事务正黄旗满洲都统世袭骑都尉军功加七级随带加一级寻常加二级军功纪录一次臣庆桂总裁官经筵讲官太子太傅文华殿大学士文渊阁领阁事稽察钦奉上谕事件处管理刑部户部三库事务世袭骑都尉军功加十九级随带加二级又加二级臣董诰内大臣户部尚书镶蓝旗满洲都统军功纪录五次寻常纪录十四次臣德瑛经筵讲官太子少保工部尚书纪录六次臣曹振镛等奉敕修　　

乾隆四十八年。癸卯。冬。十月。巳未朔。享太庙。遣豫亲王修龄恭代行礼。　　

○遣官祭永陵、福陵、昭陵、昭西陵、孝陵、孝东陵、景陵、泰陵、泰东陵。　　

○遣官祭孝贤皇后陵。端慧皇太子园寝。　　

○颁乾隆四十九年时宪书。　　

○是日、驻跸五里河大营。　　

○庚申。谕曰、上年各省办理秋审失入各员处分。臬司部议降一级调用。俱改为降三级从宽留任。昨吏部议处云南升任臬司徐嗣曾、系无级可降。应行革任之员。是以加恩免其革任。仍降三级注册。因思原任四川按察使孙嘉乐、前因其不谙刑名。办事平常。降旨令其来京。交部带领引见。嗣以该员臬司任内。办理秋审案件。经改驳至十四起之多。即照部议革任。今各省臬司。办理秋审失出失入者。俱得邀恩留任。孙嘉乐尚无大过。仍著来京。加恩于臬司品级上降三级。以部员用。该部知道。　　

○又谕曰、毕沅奏、审讯府谷县参革知县麟书、挟嫌凌辱巡检程玙一案。将麟书问拟发遣充当苦差。不足蔽辜。麟书系内务府旗人。选授知县办理地方一切事务。自应实心实力。始可为汉人表率。乃因巡检程玙送礼菲薄。遇事呵斥。并书写该巡检姓名、黏贴弓兵吴天喜臀上杖责。殊属乖张诞妄。实为从来内务府旗员所未有。麟书、著销去内务府旗籍。发往伊犁给厄鲁特为奴。以示惩儆。余著该部议奏。　　

○谕军机大臣等、昨据雅德奏、审拟台湾彰化县民黄璇殴死廖老一案。已批交行在法司核议速奏。分别正法矣。台湾民俗健悍。易于聚众滋事。自上年大加惩创之后。朕以为其风可以稍戢。乃现在此案人犯。又有如许之多。可见该郡孤悬海外。距省遥远。政务废弛已久。非竭力整顿。难以绥辑。杨廷桦前因获愆。弃瑕录用。加恩以按察使衔补授台湾道。令得具摺奏事。伊如感激自效。实心实力。整饬地方。三四年后。自当渐有起色。朕亦另有加恩之处。若复因循玩愒。致政务仍前废弛。再有似此械斗案件。恐杨廷桦不能当其罪也。著传谕富勒浑、雅德、令其转饬杨廷桦、在台实力整饬。富勒浑等仍时刻留心查察。不得因有杨廷桦在台。稍为诿卸也。　　

○署河东河道总督兰第锡奏、河工全恃大堤为保障堤工两傍。例应留出余地。种柳护堤。请将黄河大堤两傍。自堤脚以下。均各留出十丈余地。其月格鱼鳞等堤。系属重门保障。亦各留五丈为界。于今冬明春。遍栽长柳卧柳。俾柳根草丛盘结坚实。又豫河滩面甚宽。自南岸至北岸。远者三四十里。近亦有十余里。自河涯至堤根。均有数里及一二十里不等。每逢伏秋大汛。挟带泥沙。一经出槽。随处停淤。迨至堤根渐已澄清。是以滩面积淤常厚。而堤根受淤恒薄。沟槽洼形。多由此起。更有近堤取土之弊。始则间段坑塘。久则大成河形。其害滋甚。请嗣后加培堤工。在临河一面内滩取土者。务在二十丈以外。在堤后取土者。务在十丈以外。并酌改地势。将可以归入正河之处。在于河唇抽挑倒勾引渠。俾漫滩之水。仍可即归中流。以免沿途串注。得旨、朕用汝为总河。因初任实属廑念。今观此奏。竟有定见。大慰朕怀。余有旨谕。　　

○是日、驻跸五里桥大营。　　

○辛酉。谕军机大臣等、据兰第锡奏、酌定黄河大堤种柳。并申严近堤取土之禁。以重河防一摺。所办甚属妥协。兰第锡擢用总河。于一切河防事宜。恐其未能熟谙。朕方为廑念。今观其胸中竟有定见。所奏河工应办事务。次第修举。大慰朕心。但伊身任总河。于一切地方事件。究不若巡抚之呼应较灵。著传谕明兴、何裕城、将伊摺内所奏沿河栽种柳株。及禁止近堤取土各条。令明兴、何裕城等、严饬所属实力遵照。帮同办理。庶于河防要务。方有裨益。兰第锡原摺。即钞寄明兴、河裕城阅看。并谕兰第锡知之。　　

