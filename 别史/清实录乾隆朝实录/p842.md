<!-- { "loadSidebar": true } -->
○谕军机大臣等。本月初三日。经略大学士忠勇公傅恒奏到军前情形诸摺。朕披览深为嘉悦。贼境坚碉林立。若仍蹈前辙。徒事攻扑。虽经年不能奏绩。经略大学士傅恒、因有锐师深入、从中峰压下、直捣贼巢之策。再三执奏不已。经朕严切训谕。果能洞达事理。翻然解悟。而贼酋因我军威大振。穷蹙急迫。屡遣头人抒诚奉币。哀吁乞怜。经略大学士必令莎罗奔、郎卡、面缚军门。絷之槛车。献俘阙下。朕以怀远招携。降者不杀。宏开三面。活此一隅。谕令振旅还朝。纳降之事。交总督策楞、随宜办理。在经略大学士傅恒、受钺专征。忠勇奋发。志期荡寇。振我皇灵。是以决策长驱。计图一举殄灭。而朕覆载为怀。涵育异类。且据经略大学士傅恒、将彼地险阻情形。一一据实入告。与傱前欺朦贻误者、相去霄壤。朕得以备悉其难。定计彻兵。则此后之保全物命。休养太和。阜裕国储。宁谧边徼者。皆经略大学士傅恒之功。其视歼丑执馘者为尤大也。国家晋爵酬庸。封公已为优典。若以经略大学士一片赤诚。忠纯体国。岂寻常之析圭担爵者、可同日语耶。所有封公谕旨。应即祇领拜恩。不得再行恳辞。其前后所降谕旨。并奏到诸摺。著发交诸王满汉文武大臣公同阅看。俾悉知经略大学士傅恒、为国宣劳。奋身殚力。具有苦心。共相效勉。即朕之开导指示。亦悉出于仁至义尽。而始终筹办此事。揆理度势。务合机宜。训饬加恩。无非为国体。为政要。初无假藉无容心。朕赐诗有云。上将有心期利执。大君无物不包蒙。二语实足该括用兵全局。并我君臣之各尽其道。心事俱为披豁矣。　　

○又谕、经略大学士忠勇公傅恒奏称、审讯汉奸王秋、张广泗家人薛二、供出张广泗婪得小金川土司泽旺。及已正法之贼党良尔吉、阿扣等、金银一案。张广泗以封疆大员。身膺军旅重寄。需索内地属员尚为不可。乃藉端诈骗番夷金银多赃。贪污藐法。玷辱班行。贻笑蛮服。莫此为甚。且伊既赃私累累。而查出赀产无几。必有巧于隐匿寄顿之处。著将伊子张极等拏交刑部。并伊家人薛二、亦著该督策楞、锁解来京。军机大臣等、会同该部严审追究定拟。并传谕各省督抚。将张广泗赀财家产。一体严查。毋得徇纵遗漏。经略大学士傅恒原摺、及所录供单示稿。发交王大臣等阅看。　　

○以永定河道玉麟、为直隶按察使。　　

○壬午。上至静安庄孝贤皇后梓宫前奠酒。　　

○上还宫。　　

○谕、今岁轮应查看福建、浙江、广东、广西等四省、营伍军装。该部遵例奏请、特派在京大臣前往。朕思内外大臣。皆朕所简任。该省总督等膺封疆重寄。整饬营伍。是其专责。著即交该督喀尔吉善硕色、令其亲历各营。实力查验。如有因循怠玩、粉饰废弛之将弁。即应秉公参处。不得自顾考成。稍为徇庇。该部即遵谕行。　　

○吏部议覆广东巡抚岳浚疏称、粮道仓向未设员。收放兵粮。均委广州府永丰仓大使办理。道仓事繁。府仓事简。请改为粮道仓大使。仍兼管永丰仓大使事务。应如所请。改印铸给。从之。　　

○礼部议奏、三月十一日。孝贤皇后忌辰。应照例、宗室以上、不筵宴。不作乐。不理刑名。穿素服。官民人等、不理刑名。俱穿素服。俟命下通行遵照。报可。　　

○甲申。上诣皇太后宫问安。　　

○遣官祭先医之神。　　

○谕山东积歉之后。上年甫庆有秋。民力未能充裕。朕已降旨将该省应徵民欠内、因灾出借并麦本、耔种、漕仓各项钱粮。分别缓带。所有自乾隆六年、至十三年、未完之耔种、牧费、麦本等银。除应归各年款徵还外。尚有十三年应徵银八万二千五百余两。并自乾隆五年、至十三年、未完商社各谷。除挨年带缓各归款徵还外。尚有十三年应徵谷、十一万四千五百余石。俱著加恩自今岁秋收起、分作三年带徵。以舒民力。该抚务饬所属有司、通行晓谕。俾闾阎均沾实惠。以副朕休养阜成至意。该部即遵谕行。　　

○户部议准盛京将军阿兰泰奏称、查盛京各城旗仓粜谷。例不准兵指饷认买。又无现银。殊形拮据。请嗣后有愿指买者准给。扣饷归还。既无抑勒。又不致短欠。粜出米、以旗地应交米抵补。余米、遇米贵时。不拘粜三例。平价发卖。仓贮不致壅积。无患霉烂。前议收谷不收米。及遇可开海运之年、许天津、山东、海船买米例、俱停。从之。　　

○又议覆广西巡抚舒辂奏称、耗羡系随正收解。粤省地丁银。俱次年五月奏销。耗羡完欠。难于本年底核奏。应如所请、于次年五月具题。外省事同一例。均此办理。从之。　　

○豁除广东、肇庆、廉州二府水冲沙压、难垦田地、百五十七顷、二十一亩额赋。　　

○礼部题、朝鲜国王李昑、遣使表贺万寿、冬至、元旦三大节、及进岁贡方物。赏赉如例。停止筵宴。　　

○乙酉。谕军机大臣等。据江西巡抚唐绥祖奏称、今值军需旁午。请于本任倡捐养廉银一万两。并传同司、道、府、厅州县、著令分别预捐养廉。解赴川省等语。金川用兵。军需固属浩繁。但国家当全盛之时。公帑所储。足敷拨济。官员养廉。乃因事诏禄。所以优体臣工。用励操守。非可轻议捐扣。如果经费不支。朕何妨明降谕旨。移缓就急。今以一隅馈运。遂至朘及外僚。岂成国体。唐绥祖、身任封疆。以私意小见。妄行陈奏。甚属不合。著严行申饬。　　

○又谕、据陈宏谋奏称、驿盐道孙陈典、年过六旬。精力渐衰。请勒令休致等语。已降旨照所请行。陕省为入川要路。现在大兵陆续回程。夫马供亿。固须干员料理。即将来驿递。亦期得人整顿。朕思上年拣发四川、交经略大学士傅恒委用之户部郎中永敏。人尚去得。此时想早已抵川。著传谕经略大学士、即令该员星速前赴新任。毋得迟误。　　

○蠲免江苏昆山、新阳、二县荒瘠田荡、乾隆元年二年分。未完额徵、银、一万一千四百二十两有奇。谷、一万二千七百三十石有奇。　　

○豁除山东栖霞县、水冲沙压、难垦田地、额徵银、七十九两有奇。　　

○是日起。上以祭社稷坛。斋戒三日。　　

○丙戌。谕、朕抚御寰区。敉宁中外。前因金川小丑。致烦王师。经略大学士忠勇公傅恒、奉命专征。威信克著。朕命纳降抚顺。振旅还朝。从兹边境乂安。蛮氛永靖。朕嘉绩酬庸。经略大学士傅恒、已晋封公爵。所有中外在事诸臣。或驰驱远徼。宣力封疆。或夙夜在公。懋襄机政。宜加显秩。用奖勤劳。太子太保大学士来保、著加太子太傅。太子少保协办大学士吏部尚书陈大受、户部尚书舒赫德、太子少傅四川总督果毅公策楞、太子少保陕甘总督尹继善、俱著加太子太保刑部尚书汪由敦、著加太子少师吏部尚书达勒当阿、理藩院尚书纳延泰、俱著加太子少保。其兵部尚书梁诗正、协办大学士刑部尚书阿克敦、工部尚书信勇公哈达哈、并久膺委任。历著清勤。亦应一体加恩。以昭风劝。梁诗正著加太子少师。阿克敦、哈达哈、著加太子少保。　　

○又谕、据长芦盐政丽柱奏称、大军凯旋。办理一切善后事宜。官兵粮饷等项。在在需用。其拨协军饷之各省岁支俸饷。亦所必需。请照康熙十四年之例。芦东每引增银五分。并请敕令两淮、两广、河东、浙江等省、一体按引增课等语。此奏殊属猥琐鄙陋。金川用兵。供亿固为浩穰。但国家当全盛之时。无论已经降旨、允降班师即令尚在进兵。公帑所储。足敷数年之用。不至拮据。且康熙十四年增加盐课。原因开创未久。三孽煽动。兵连数省。正供缺乏。不得已而为之。旋即复旧。今时势悬殊。岂可援以为例。其近日议复米豆税额。则全不为军兴而然。盖自免税之初。即有以利商而无益于民为说者。朕念切民依。坚持不允。乃行之数年。米价不惟不减。且视旧益昂。无分丰歉。腾涌如故。则其果为无益。殆可概见。不若仍旧徵收。以备赈恤优免之用。朕尚虑复税后。奸商乘机增价。或致病民。特旨询问管理关税之人。今据倭赫奏、开徵一月有余。较前毫无增减。足验米税复额一事。洵为理势之必当变通者。朕办理庶务。悉斟酌时宜。一出于大公至正。岂肯稍有假借。规小利而启迎合之端。而众人不能体会。转以其私利小见。臆度观望。纷起言利。岂朕而容聚歛之说。得以行于今时哉。昨有唐绥祖倡捐养廉之奏。朕已降旨申饬。今丽柱复以增课为请。是群情之不顾大体。竞思悬拟。此风断不可长。若不加惩警。将来效尤波靡。习尚日益浇漓。闾阎不无惊扰。丽柱著交部察议。罢兵之举。断自朕衷。即此而观。非特民命国储。得以休养生息。而于人心风俗。亦大有维系。櫜弓偃革。更何疑焉。著传谕中外知之。　　

○谕军机大臣等、金川小丑。僻处穷荒。迥非吴逆三藩、及噶尔丹等可比。上年劳师动众。实为不值。彻兵之举。自今思之。益信其万无可易。经略大学士遵旨还朝。所有应办事宜。必已一一妥协料理。朕偶忆及军营所铸二千余觔铜炮。彻师之后。既未便委之番境。而崇山峻岭。运回亦觉艰难。不若镕取铜觔。载归省城。以供鼓铸。搭放兵饷。纵稍损成铸工本。而化无用为有用。亦计之得者。其自京运往之冲天九节诸炮。皆国家利器。皇祖时所造。贮之禁中。即成都省会。亦不可存留。自当从后从容运回京城。少糜脚费。亦所不惜。此外炮位。俱应收贮总督衙门。其余一切军装器械。经略大学士行期迅速。无暇兼顾。著交总督逐一留心检点。　　

○又谕曰、兆惠、班第、所奏办粮一摺。并王镗、范清注、捐银一摺。著抄寄舒赫德、策楞、令其阅看。此番粮运。头绪纷烦。弊端百出。今大兵全彻。正水落石出之时。官吏人等、更易乘机作奸。著传谕舒赫德、策楞、加意稽察。彻底清查。无任朦混侵蚀。其王镗、范清注、名下、所有运费米石各项。应行补缴抵算之处。并详悉查核办理。至兆惠挽运军粮。实是专责。彻兵之后。一切经手事件。务宜逐件清厘。不可少有疎漏。　　

○兵部议覆、贵州布政使恒文奏称、提督总兵。均系封疆大员。丁忧病故。向未定有署理护理之例。且均受总督节制。恐相隔窎远。候委需时。不无贻误。应如所请。嗣后提督出缺。则就近总兵署。与巡抚近、则巡抚署。总兵则就近副将护理。仍报督臣酌夺人地未宜。另委更替。从之。　　

○丁亥。祭先师孔子。遣和亲王弘昼行礼。　　

