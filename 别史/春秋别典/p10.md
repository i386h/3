<!-- { "loadSidebar": true } -->
　　崔杼弑君邢蒯瞆使晋而反其仆曰崔杼弑荘公子将奚如邢蒯瞆曰驱之将入死而报君其仆曰君之无道也四邻诸侯莫不闻也以夫子而死之不亦难乎邢蒯瞆曰善能言也然亦晚矣子早言我我能谏之谏不听我能去余既不谏又不去吾闻食其禄者死其事吾既食乱君之禄矣又安得从治君而死之遂驱车入死其仆曰人有乱君人能死之我有治长可无死乎乃结辔自刎于车上君子曰邢蒯瞆可谓守节死义矣仆夫则无为死也犹饮食而遇毒也
　　崔杼弑庄公令士大夫盟者皆脱剑而入言不疾指不至血者死所杀十人次及晏子晏子奉杯血仰天而叹曰恶乎崔子将为无道杀其君盟者皆视之崔子谓晏子曰子与我我与子分国子不我与我将杀子直兵将推之曲兵将勾之唯子图之晏子曰婴闻回以利而背其君非仁也刼以刃而失其志者非勇也诗云恺悌君子求福不回婴可谓不回矣直兵推之曲兵勾之婴不之回也崔子舎之晏子趍出授绥而垂其仆将驰晏子抚其手曰虎豹在山林其命在庖厨驰不益生缓不益死按之成节然后去之【晏子十七年始见传】晏子与崔杼盟其辞曰不与崔氏而与公孙氏者受其不祥晏子曰不与公孙氏者而与崔氏者受此不祥崔子不説直兵造胷勾兵钩颈谓晏子曰子变子言齐国与子共之不变子言则今是已晏子曰崔子子独不闻夫诗乎诗曰莫莫葛藟施于条枚岂弟君子求福不回婴且可以回而求福乎崔杼曰此贤者不可杀也罢之而去
　　延陵季子游于晋【二十九年】入其境曰譆暴哉国乎入其都曰譆力绌哉国乎立其朝曰譆乱哉国乎从者曰夫子之入晋境未久也何其名之不疑也季子曰然吾入其境田亩荒秽而不休杂増崇髙吾是以知其国之暴也入其都新室恶而故室美新墙卑而故墙髙吾是以知其民力之绌也吾立其朝其君能视而不下问其臣伐善而不上谏吾是以知其国之乱也
　　延陵季子将西聘晋带寳剑以遇徐君徐君观剑不言而色欲之延陵季子以有上国之使未献也然其心许之矣致使于晋故反则徐君死于楚于是脱剑致之嗣君从者止之曰此吴国之寳非所以赠之也延陵季子曰吾非赠之也先日吾来徐君观吾剑不言而色欲之吾为有上国之使未献也虽然吾心许之矣今死而不进是欺心也爱剑伪心廉者不为也遂脱剑致之嗣君嗣君曰先君无命孤不敢受剑于是季子以剑带徐君墓树而去徐人嘉而謌之曰延陵季子兮不忘故脱千金之剑兮带秋墓
　　延陵季子逰于齐见遗金呼牧者取之牧者曰子居之髙视之小貌之君子而言之野也吾有君不君有友不友当暑衣裘君疑取金者乎延陵季子知其为贤者请问姓名牧者曰子乃皮相之士也何足语姓字哉遂去延陵季子立而望之不见乃止
　　衞有五丈夫俱负而入井灌韭终日一区邓析过下车为教之曰为机重其后轻其前命曰橰终日灌韭百区不倦五丈夫曰吾师言曰有机智之功必有机智之则我非不知也不欲为也子其往矣我一心溉之不知改已邓析去行数十里顔色不悦怿自耻弟子曰是何人也而恨我君请为君杀之邓析曰释之是所谓真仁者也可令守国
　　郑之富人有溺洧水者人得其死者其子请赎之其人求金甚多金愈益求愈甚其子患以问邓析曰置之彼必无所更卖矣子产治郑【三十年子皮授子产政昭二十年卒】邓析务难之与民之有狱者约大狱一衣小狱襦袴民献衣襦袴而学讼者不可胜数郑国大乱民日讙哗子产患之于是杀邓析而民心乃服法律大行【按左氏定八年驷嗣大叔为政杀邓析非之诸书多作子产杀邓析何也姑存之】
　　邓析操两可之説设无穷之辞当子产执政作竹刑郑国用之数难子产之治子产恶之子产执而戮之俄而诛之
　　子产相郑简公谓子产曰内政毋出外政毋入夫衣裳之不美车马之不饰子女不洁寡人之丑也国家之不治封疆之不正夫子之丑也子产相郑终简公之身内无国中之乱外无诸侯之患【简公襄七年立】
　　郑昭公之时以所爱徐挚为相国乱上下不和太宫子期言之君以子产为相为相一年竖子不戏狎班白不提挈僮子不犂畔二年市不豫贾三年门不夜闗道不拾遗四年田器不归五年士无尺籍丧期不令而治治郑二十六年而死丁壮号哭老人儿啼曰子产去我死乎民将安归【郑昭公在鲁桓公年非子产时君也疑简公】
　　郑简公谓子产曰国小迫于荆晋之间今城郭不完甲兵不备不可以待不虞子产曰臣闭其外也已逺矣而守其内也已固矣虽国小犹不危之也君其勿忧是以殁简公之身无患
　　郑简公谓子产曰饮酒不乐也俎豆不大钟鼔竽瑟不鸣寡人之事也国人不定朝廷之不治与诸侯交不得志子之事也子有职寡人亦有职各守其职子产退而为政五年国无盗贼道不拾遗桃枣防于街者莫有援也锥刀遗道三日可反三年不登民无饥也
　　晋人欲攻郑令叔向视其有人与无人子产为之诗曰子惠思我牵裳涉洧子不我思岂无他士叔向即曰子产在焉不可攻也秦荆近其诗有异心不可攻也晋乃辍攻郑
　　赵文子问于叔向曰晋六将军孰先亡乎对曰其中行氏乎文子曰何故先亡对曰夫中行氏之为政也以苛为察以切为明以刻为志以计多为善以聚敛为良譬之其犹鞟革者也大则大矣裂之道也当先亡
　　晋平公问于师矌曰人君之道何如对曰人君之道清浄无为务在博爱趋在任贤广开耳目以察万方不固溺于流俗不拘系于左右廓然逺见踔然独立屡省考绩以临臣下此人君之操也平公曰善【襄十五年晋平公立至昭十年平公卒在位歴年多而事甚众难一一以年考也尽系于襄之末年】
　　晋平公问于师矌曰舅犯与赵衰孰贤对曰阳处父欲臣文公因舅犯三年不达因赵衰三日而达智不知其士众不智也知而不言不忠也欲言之而不敢无勇也言之而不听不贤也
　　晋平公问于叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝宾胥无善纯縁桓公知衣而已亦其臣之力也师旷侍曰臣请譬之以五味管仲善割断之隰朋善煎熬之宾胥无善齐和之羮以熟矣奉而荐之而君不食谁能强之亦君之力也【晋悼公命叔向太子彪即平公故叔向事独多】晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾公作色大怒问曰田差三过而不一顾何为也田差对曰臣闻説天子者以天下説诸侯者以国説大夫者以官説士者以事説农夫者以食説妇姑者以织桀以奢亡纣以淫败是以不敢顾也平公曰善晋平公过九原而叹曰嗟乎此地之蕴吾良臣多矣若使死者起也吾将谁与归乎叔向对曰其赵武乎公曰子党于子之师也对曰臣敢言赵武之为人也立若不胜衣言若不出口然其身举士于白屋下者四十六人皆得其意而公家甚赖之及文子之死也四十六人皆就宾位是其无私徳也臣故以为贤也平公曰善夫赵武之为贤臣也相晋天下无兵革者九年春秋曰晋赵武之力尽得人也
　　晋平公问叔向曰嵗饥疾疫翟人攻我我将若何对曰嵗饥来年而反矣疾疫将止矣翟人不足患也公曰患有大于此者乎对曰夫大臣重禄而不极谏近臣畏罪而不敢言左右顾宠于小官而君不知此诚患之大者也公曰善于是令国中曰欲有谏者无隠左右言及国无罪【昭元年败狄于大卤】
　　晋平公问于师旷曰吾年七十欲学恐已暮矣师旷曰何不炳烛乎公曰安有为人臣而戏其君乎师旷曰盲臣安敢戏其君乎臣闻之少而好学如日出之阳壮而好学如日中之光老而好学如炳烛之明炳烛之明孰与昧行乎公曰善哉
　　晋平公出言而不当师旷举瑟而撞之跌袵宫壁左右欲涂之平公曰舎之以为寡人失孔子闻之曰平公非不痛其体也欲来谏者也
　　晋平公之时寳藏之台烧士大夫闻皆趋车驰马救火三日三夜乃胜之公子晏子独束帛而贺曰甚善矣平公勃然作色曰珠玉之所藏也国之重寳也而天火之士大夫趋车走马而救之子独束帛而贺何也有説则生无説则死公子晏子曰何敢无説臣闻之王者藏于天下诸侯藏于百姓商贾藏于箧匮今百姓之于外裋褐不蔽形糟糠不充口虚而赋敛无已收大半而藏之台是以天火之且臣闻之昔者桀残贼海内赋敛无度万民甚苦是故汤诛之为天下戮笑今皇天降灾于藏台是君之福也而不自知变悟亦恐君之为邻国笑矣公曰善自今以往请藏于百姓之间
　　晋平公春筑台叔向曰不可古者圣王贵德而务施缓刑辟而趋民时今春筑台是夺民时也夫徳不施则民不归刑不缓则百姓愁使不归之民役愁怨之百姓而又夺其时是竭也夫拘百姓而养育之而又重竭之岂所以定命安存而称为人君于后世哉平公曰善乃罢台役
　　叔向御坐平公请事公腓痛足痹转筋而不敢壊坐晋国闻之皆曰叔向贤者平公礼之转筋而不敢壊坐晋国之辞仕托慕叔向者国之锤矣
　　叔向赋猎功多者受多功少者受少
　　晋平公铸大钟工听之皆以为调矣师矌曰不调请更铸之后世有知音者将知钟之不调也臣窃为君耻之师涓至果知钟之不调也
　　晋平公泛西河中流乐而叹曰嗟乎安得贤士与之乐此也船人盍胥【一作固桑】跽而对曰主君亦不好士耳夫珠出于江海玉出于昆山无足而至者由主君之好也君苟好士则贤士至矣平公曰吾食客二千人朝食不足夕收市租暮食不足朝收市租尚可谓不好士乎盍胥对曰夫鸿鹄一举千里所恃者六翮耳背上之毛腹下之毳益一把飞不为加髙损一把飞不为加下不知君之食臣六翮也将腹背之毛也平公黙然不应
　　蔡侯宋公郑伯朝于晋蔡侯谓叔向曰子亦奚以语我对曰蔡侯土地计众不若宋郑其车马衣裘侈于二国诸侯其有图蔡者乎处期年楚伐蔡而残之
　　晋平公使范昭观齐国之政景公赐之宴晏子在前范昭趋曰愿君之倅樽以为夀景公顾左右曰酌寡人之樽献之客晏子对曰彻去樽范昭不悦起舞顾太师曰子为我奏成周之乐愿舞太师曰盲臣不习范昭起出门景公谓晏子曰夫晋天下大国也使范昭来观齐国之政今子怒大国之使者将奈何晏子曰范昭之为人非陋而不知礼也是欲试吾君婴故不从于是景公召太师而问之曰范昭使子奏成周之乐何故不调对如晏子于是范昭归报平公曰齐未可并也吾试其君晏子知之吾犯其乐太师知之孔子闻之曰善乎晏子不出俎豆之间折冲千里而太师其与焉
　　晋平公使叔向聘于吴吴人拭舟以逆之左五百人右五百人有绣衣而豹裘者有锦衣而裘者叔向归以告平公平公曰吴其亡矣奚以敬舟奚以敬民叔向对曰君为驰底之台上可以发千兵下可以陈钟鼔诸侯闻君者亦曰奚以敬其台奚以敬民所敬各异也于是平公乃罢台
