<!-- { "loadSidebar": true } -->
　　十一月初六日（丁丑），加浙闽总督郝玉麟兵部尚书衔。

　　十一日（壬午），谕〔内阁〕：『朕闻闽省漳、泉地方民俗强悍，好勇斗狠。而族大丁繁之家，往往恃其人力强盛，欺压单寒；偶因小故，动辄纠党械斗，酿成大案。及至官司捕治，又复逃匿抗拒，目无国宪。两郡之劣习相同，而所属之平和南胜一带为尤甚。朕思上天阴隙下民，与以至善之性；故云民之秉彝，好是懿德。虽五方风气不齐，而本然之性，则有善而无恶。漳、泉之民，亦未有天秉独异者。其所以不善之故，则因俗尚嚣陵，渐成积习；耳闻目见，皆剽悍桀骜之风而无礼让逊顺之气，遂令本然至善之性陷溺而不自知也。其中即有善良之人，亦不过自洁其身；实难以数人之力，挽风俗之浇漓。朕自临御以来，屡颁谕旨，训迪内外黎庶；详明谆切，至再至三。自通都大邑至僻壤遐陬，咸使之家喻户晓；而各省民风，渐能奉法循理，不敢荡检踰闲。且如最难化者，莫过苗蛮、猺獞之人；近亦颇知革面革心，有欣欣向化之意。岂漳、泉内地之民，转不如苗众等之悔过迁善、革薄从忠，而甘于自暴自弃，陷身法网乎？朕心深为不忍。特降谕旨，切加训导。「易」曰：「积善之家，必有余庆；积不善之家，必有余殃」。「书」曰：「作善降之百祥，作不善降之百殃」。此言善恶感召之机，捷于影响。作奸犯科之人，既为王法所不宥，必为天理所难容；祸福、利害之过，判然两途。则尔等亦何所惮而不为善、何所利而不为善乎？大抵居乡之道，亲睦为要；保身之道，循分为先。毋以强陵弱、毋以富欺贫、毋以知侮愚、毋以众逼寡；毋为行险侥幸之事，毋为干名犯义之行。父老子弟联为一体，邻里乡党视若一家；相友相助，息讼息争：使朝廷旌为义乡、有司表为仁里，身名俱泰，刑罚不加；天下乐利之事、安适之境，无过于此！况闽省文风颇优、武途更盛，而漳、泉二府人材又在他郡之上；历来为国家宣猷效力者，实不乏人。独有风俗强悍一节，为天下所共知亦为天下所共鄙！何不翻然醒悟，共相勉励，而成礼义仁让之乡乎？着该督、抚仰体朕心，时加训诫；更立劝惩之法，实力奉行：务俾俗易风移，以副朕一道同风之至意』。

　　－－以上见「大清世宗宪皇帝实录」卷一百四十九。

　　十二月十四日（乙卯），谕内阁：『从前台湾北路大甲西等社顽番不法，官兵已经剿灭，余党亦已就擒；叛犯之律；所有眷属一并缘坐，无可宽贷。朕念此等冥顽无知，究非汉民可比。从前妄行不法，罪在正犯；其眷属散处各社，未必知情。今当平定之时，若一一搜查，不无牵累惊扰；用是格外加恩，免其根究。该督、抚、提、镇可仰体朕心，妥协办理，以安番众；并将朕谕明白宣示，咸使闻知。倘朕如此开恩，而愚番等仍不知感激、再有干犯法纪者，则是蠢顽不灵之辈，不可以恩惠化导，朕必加以重惩』。

　　－－见「大清世宗宪皇帝实录」卷一百五十。

　　●雍正十三年（乙卯）春三月初八日（戊寅），兵部议覆：『福建总督郝玉麟流言「台湾府城东南大东门内春牛埔，请添设一营，拨镇标守备一员带兵三百名驻防；小南门添设一营，拨水师千总一员带兵一百五十名驻防：各植茨竹，以为联络。至南水门、小北门二处，各建大炮台一座并添设敌台、城门、城楼、炮架、望楼等项，南路之茄藤港、北路之蚊港等处各设炮台一座，府城西南一带炮台空隙处各设木栅，以资捍御」。应如所请』。从之。

　　－－见「大清世宗宪皇帝实录」卷一百五十二。

　　夏闰四月初六日（乙亥），以福建台湾总兵官苏明良署福建陆路提督，调福建海坛总兵官马骥为台湾总兵官。

　　－－见「大清世宗宪皇帝实录」卷一百五十五。

　　五月初七日（丙午），予福建澎湖水师右营巡哨出洋被淹兵丁恤赏如例。

　　十二日（辛亥），礼部议覆：『福建巡抚卢焯疏言「台湾乡试士子向系另编字号，额中举人一名；今台属五学人文日盛，请于闽省解额外，将台字号再加中一名，以示鼓励」。应如所请』。从之。

　　十九日（戊午），以工部主事章有大为福建乡试正考官、编修金相为副考官。

　　－－以上见「大清世宗宪皇帝实录」卷一百五十六。

　　六月初九日（丁丑），设福建台湾府属彰化县学廪生、增生各十名；从福建巡抚卢焯请也。

　　－－见「大清世宗宪皇帝实录」卷一百五十七。

　　秋八月二十三日（己丑）子刻，上崩。

　　－－见「大清世宗宪皇帝实录」卷一百五十九。  
　  
