<!-- { "loadSidebar": true } -->
　　特授台湾府知府、在任候补道陈，仰台令叶、苗令沈勘谕具遵依甘结状。本年亢旱，台湾县大肚保之人循照旧章程，朴仔篱地方决三分之水，不意中途被苗栗县民张廷材，即张戆，在枋藔地方之下凿圳两道，横截溪流，致台邑大肚保水田更益干涸，纷纷争控，致令填塞圳道。今经台、苗两县会勘定断，查张廷材，即张戆，所开两圳已历二十余年之久，其上流穿山数十丈，所费工资尤属不轻，以两圳须令填塞，实有为难。且当年溪水充足，以其有余分润墩仔脚等处各庄之旱田，于此无损，于彼有益，有何不可！断令不必填塞，常年溪水充足，仍照旧引灌。至现时圳道不通，墩仔脚等处各庄人民牲畜皆忧干渴，断令于四月初三日引灌一昼夜。如再不雨，四月十一日复引灌一昼夜。嗣后每隔八日引灌一次，仍以一昼夜为准，俾资渴饮。两邑之民，各宜遵照，按时引灌，无得争多竞寡，致滋事端。张廷材，即张戆等，须知朴仔篱所决三分之水，本属台邑大肚堡应有之水分，现系情让。以后如再遇旱岁，不得援以为例，务亟自觅水源开浚疏通，令其充沛，以防备灾。庶乎利己而不损人，方臻妥当，着各具结完案。自此定断以后，永不准在大甲溪滨另穿山洞及另开阳圳等情。并着遵照大肚堡众业户等遵照，合具遵依结状是实。

　　光绪二十年（岁次甲午年）九月日立置。

　　三月谕示

　　九日勒碑

　　第二之三谕示

　　钦加二品衔候补道、办理中路营务处、兼统彰化防军屯兵水勇等营、台湾府正堂加四级陈，为勒石示禁事。案据台属大肚西保业户蔡源顺等禀控苗属墩仔脚庄张廷材等争水滋闹一案，当经札饬台、苗两县会同勘讯禀复。旋据蔡源顺以张廷材违断，纠众绝流等情覆控，并据甲首蔡畜等来府具呈，即经本府亲提讯断，并着张廷材抱告陈逢源传谕息事。台、苗两县人民皆为赤子，本府一视同仁，何分厚薄。第查西保三分之水，从前涉讼断定，有案可稽，墩仔脚十三庄本无水份，且毗邻大安溪设尽可法开浚引灌，兼可食兴畴之水，何必图占肇衅。姑念因旱争水，亦非故意苛求，嗣后惟当恪守旧规，勿得再有龃龉，除立案外，合行示禁。为此，示仰该处业户佃人民等知悉：尔等务须遵照前定断案，毋得再启争端，致干咎戾，其各凛遵，毋违，特示。

　　光绪二十年九月日给贴。

　　晓谕

　　第二之四遵断甘愿结状

　　具遵断甘愿人苗栗县大甲保内埔墩仔脚庄总代张廷材，即张戆，今当台湾府大人台前，因被台湾大肚西保控告张戆断水害苗一案，经蒙提讯察悉，断令今年断定自四月初九日引灌一昼夜；如再不雨，四月十七日复再灌一昼夜。嗣后若再不雨，每隔八日后灌一昼夜为准，别日不敢擅用，不敢永远为例。如敢再违者，愿甘受罪，合具遵断甘愿结状是实。

　　光绪二十二年五月十四日。

　　第二之五遵断甘结字

　　具遵断甘结字人台湾大肚上中堡五福圳圳长黄管，甲首吴取、陈鸿，为被苗栗墩仔脚张戆，即张廷材等，为被截断水源控告在案。今当台湾府大人台前讯断，许得张廷材等今年暂定自四月初九日引灌一昼夜，至四月十七日复灌一昼夜；如再不雨，每隔八日引一昼夜，以后不敢为例。合具遵断甘结字为据。

　　光绪二十二年五月十四日。

　　第三谕示

　　钦加五品衔、署台湾县正堂、加五级记录十次张，为出示晓谕事。案据西保里田仔廍埤圳长杨主、张先茂、伥建育，暨埤众陈涂、陈继、许其德、黄秉正、黄贺、郭升、郑春芳、张善、黄■〈亻盍〉、陈严、陈烈、郑助、郭进鹅、施盘等佥同台控旧社埤长武生郭建邦乘旱截流埤水，私卖害苗，经蒙仁爷亲临诣勘缴验。雍正三年，孙邑主勘定建碑，摊完田租，合约盖用县印炳据。所有上、中、下三埤水份十分，旧社埤为田甲多之得四，田仔廍埤为田甲次之得三，大埔埤为田甲再次之得二，牛埔得一，世世上承下接，历久不紊，蒙场谕候提讯断等因。讵邦贿差压延，不蒙出示晓谕，上、中、下三埤各循旧章，照份灌溉，何以息争端而绝后祸，合抄粘合约字一纸，佥垦恩准出示晓谕安农沾叩等情。据此，查此案先据埤长陈涂等佥控同郡绅业户吴昌记佥禀，并据旧社埤庄耆黄向等佥呈，及武生郭建邦具诉，又据大埔埤长林源等佥控，埤长黄基与郭建邦卖水害课各等情，业经本县诣验，推差传集讯断，去后未据报到。兹据佥呈前情，查埤水份灌田甲，向有定章，除分谕长杨主等照章灌溉，毋许混争，致滋事端外，合行出示晓谕。为此，示仰保西里田仔廍埤份人等知悉：尔等务须循照旧章，以旧社埤水自上流下十得其三，分灌田甲，收成纳课，毋许阻截争竞，亦不许该埤长等不照定章，致滋事端。自示之后，倘敢故违不遵，截水生事，定即差拘惩办，决不姑宽，各宜凛遵，毋违，特示。

　　同治四年八月日给。

　　第四之一碑文

　　特调福建台湾府凤山县正堂、加三级纪录五次王，为勒石定界，以垂永久事。干隆二十六年五月二十五日，蒙特调福建台湾府正堂、加三级纪录九十三次余批，本县审看得该庄等处田禾，均藉六皆河水引灌，其源共出一条，其流分为三支。其一小条系属三张廍庄，又一大条系盐树脚庄，西北边一大条系属卓佳、龙肚两庄引水之圳头也。去年十二月内，刘予长等因从前未定界分，称被盐树脚庄民霸绝情由，上渎宪案，蒙批：仰县查照前详批示，诣勘定界限等因。遵即检查前详，现诣该地巡查案勘，量明溪水宽深，查看圳头大小，当场绘图勘说，吊记各犯。据卓佳庄民刘予长等供称；本庄年纳供石一百一十五石八斗四升零，又纳饷银二十二两四钱。又据龙肚庄民涂伯清供称：本庄年纳租谷一百八十九石五斗五升零。又据盐树脚庄民高干盛等供称：本庄年纳租谷三百四十八石一升零，三张廍完纳饷银四十两，被卓佳、龙肚庄民在源头另凿新圳，各等语。为查该庄田禾既共此条溪水以资灌溉，则溪水自当按照供谷之多寡，以定水面之分数。今勘定六皆溪面平流处所横宽六丈，应以一丈为砌石立界之地，其余五丈作十分均分，卓佳、龙肚两庄应归二丈，计得四分；盐树脚、三张廍各庄应归三丈，计得六分。至盐树脚庄民并无霸绝水源，占住圳路，龙肚庄民涂伯清等新开圳头业已填塞，毋容置议，理合特勘说分界情由，绘图贴说，呈详宪台核示等缘由，蒙批：争水处所已着该县亲勘，酌量公分，以资灌溉，两比俱已允服，投具遂依如详完案，绘图等因。蒙此，合行勒石永禁。为此，示仰龙肚、卓佳、盐树脚、三张廍等庄垦管佃户人等知悉：嗣后尔等务须遵照本县说断，府宪批示，按照砌定四六界限，分流灌溉，以彰公道，以资利赖；如敢不遵，仍在内山源头私开圳道，挹徙涯岸，分泄图利者，案出，定行按律重处，决不宽贷，各宜凛遵，毋违，特示。

　　乾隆二十六年九月二十日给。

　　第四之二禀呈

　　具公禀：港西上里龙肚庄水甲罗建福、坡工长钟阿盛、保正钟阿郎、保正曾阿华、河边寮保正张阿贤、上坑庄保正陈双丁、中坛庄水甲刘河凤、坡工长刘辛喜、柚子林庄水甲张来金。

　　一、请查勘水圳，以全水利事理由。

　　右者，我龙肚水圳自乾隆三年开辟以来，历年与盐树脚、三张廍等庄因此水事斗杀争讼。至干隆二十六年，蒙凤山县邑主王，奉台湾府正堂余札谕：到六皆河勘明，砌石立界，分定水份作十股均分：盐树脚、三张廍等庄得六分；龙肚庄、卓佳庄得四分。已经勒石，以垂永久，至今百有余年，相守无异。近有县参事许廷光谋请金瓜寮、中坛等庄苦力凿开新圳，其通水圳口系直接我龙肚之圳水。夫我龙肚之圳水系灌溉龙肚、中坛、柚仔林等庄之田禾，其用甚广，今政府虽有水利之设，亦必自开圳路以接大河，不致害我庄已成之水利。伏乞大人到河勘明，移文到厅，令许廷光圳路开透大河，以取有余之水，不致害我龙肚等庄已成之水利，此段奉愿候也。

　　龙肚区庄长钟天福

　　弥浓庄参事曾荣祥、区庄长宋守四

　　中坛区庄长刘炳华

　　保正刘双春。

　　光绪二十八年一月二十二日。

　　第五之一和解书

　　和解书麟洛区庄长邱维藩

　　右者，火烧庄、仑上庄、新潭头庄、三座屋庄共八庄等水源，双溪口分流隘藔之西，与新东势分流，历年来倘水源短小，二比架水■〈土叚〉，依照水声分流。现下水短，各处皆渴，故依照旧规架起水■〈土叚〉，火烧等八庄水分二丈四寸，其新东势水分九尺六寸，二比依照水分流，足不足各无怨言。因先辈设此遗规以杜相争之弊，讵料新东势自己圳路破坏，九尺六寸水不足，反将火烧八庄之水尽数争夺，故水甲邱河椪等将水夺回火烧等庄。至十八日夜十一点钟，新东势庄水甲邱鸿基、业主李阿六等前来役场，情求暂时勿照水■〈土叚〉分流，作三日轮流灌溉，十九日夜尽让新东势，二十日、二十一日两日轮值火烧等庄。然三日轮流，我等三日要修大圳，每修坡圳，苦力数十员，邱鸿基愿出苦力金，故两比和解，目下经轮流三日矣！日后不致争端也。此段和解候也。

　　光绪二十八年三月二十二日。

　　第五之二和解书

　　新东势庄田业水源，与火烧庄、仑上庄、新潭头庄共八庄等水源，在双溪之内同出，昔年旧规或三分均分，或架■〈土叚〉分流。今因新东势水源不足，向麟洛区庄长邱维藩说明，仍照昔年三分均分之例；本十九夜尽让新东势庄灌溉，二十、二十一两日轮值火烧庄等灌溉。此两比和解，目下经轮流一次矣！嗣后新东势庄分流一日，火烧等庄分流二日，日后不得争端也。此段和解候也。

　　光绪二十八年三月二十二日。

　　新东势区庄长邱毓珍

　　第五之三和议分水合约书

　　阿猴厅港西中里老埤区人民总代林万喜

　　阿猴厅港西下里新东势区人民总代邱毓珍

