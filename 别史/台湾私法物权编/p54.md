<!-- { "loadSidebar": true } -->
　　粘抄双衔，奏为整顿屯务，以除积弊，而裕供赋，恭折仰祈圣鉴事。窃臣等查乾隆五十三年，前大学士臣福康安以台地林爽文之乱，番目潘明慈率随军进剿有功事，平议选番丁四千名设屯十二所，就其社长授以千总、外委土职十八员，按丁授地，蠲免供赋，每丁一甲至一甲三、四分不等，屯弁递加，有差共授番地五千六百九十余甲。此外，复拨民间溢额田园三千七百三十余甲，每年征收租谷四万一千二百六十余石，每石折征番银一元，又九芎林租谷折银八十元，共折征番银四万一千三百四十一元有奇。此项租折番银，专充屯兵、弁丁俸饷，是为屯租。每丁年支银洋八元，外委支银洋六十元，把总支银洋八十元，千总支银洋一百元，每年支额饷番银洋三万三千二百四十元。其租地散隶台南、北各县，由县征收，分解中南两路理番同知，岁于二、八月间由台湾道委员会厅散放。又年支隘丁口粮、佃首辛劳银二千一百余元，其余留为屯费，以备旱潦之需。此昔年设屯授地、征租支饷章程，至今百余年，屯租则征不足额，屯饷则减半放支，历年已久，屯丁不独疲癃残弱，且有名无实，半由书吏、屯弁冒领瓜分，若一旦裁革，此辈视为世业，万不甘心。臣等熟思审计，非设法整理，改弦更张，不足以收实效。查番屯授地之初，名为奖功，实资捍御内山生番，故选其壮丁屯诸沿山，蠲其供赋，导令垦荒，其虑至为周密。今则时异事殊，后山生番且多归化，拓地日深，所设屯营已居腹肉，所授埔地久为膏腴，且番地虽免完供，而向有番饷、番租各名目私派之数，视民田下沙则例殆有过之。而其典卖汉民，则虽业更数主，犹名番地，幸逃正供，甚至狼狈为奸，竟以科田纳番租，而冒番业者比比皆然。现当查办全台田赋，无问民番，寸土皆关赋役，必须一律丈量，方免影射。该屯丁既经抚养百年，则应视同赤子，所有各属番地似宜悉行丈量，归入清赋案内，分别升科。将各屯编籍为民，各执各业，俾民番联络一体，畛域悉除，既作其安分力农之心，并示以践土食毛之义。再查屯田原拨之数，因屡遭兵燹，档案无存，分隶各县，由县催征。第知岁征租额责成佃首完纳，并不知在何处？租数多少？由是佃棍以多稼而纳薄租，以硗确而易沃产以及窃占盗卖，不一而足，上下相蒙，率以水冲沙压例报而例蠲之。以故积欠岁增，饷额日绌，欲清其源，非改租为赋不可。况租者一时之权宜，赋者百年之经制，现已一律清丈，另立图册，以凭照例升科，所有屯饷仍于此款改征项下提存支放，于租例不无减增，于饷额仍无出入。查番丁编屯以来，世食额饷，田无供赋，所以拊循之者备至，宜若家给人足，乃富庶未觇，贫蹙滋甚。盖番性不善居积，不事贸迁，惟以屯垦牧猎为生，而其田园向招汉民承佃，辗转轇轕，因而觊觎，始抗其租，继踞其产，以致番丁失业甚多。至其屯饷岁本无多，复以屯租阙额减半放支，屯弁、吏胥人等又复从中克控，为数更实寥寥。地日削而聚族日繁，饷愈征而治生愈绌，疾苦之情莫由控诉。臣等查该屯丁世沐皇仁，佐平台乱，服习烟瘴，好勇耐劳，诚能训练有方，较胜绿营兵勇，拟将全台番丁仍留四千原额，逐加沙汰，酌裁土勇，就其原额数目每年按屯抽调，分班出防内山生番，以六个月换班一次，每名行粮按月加给番银四元。其屯弁等按照营哨酌加，轮流接替，均以到防之日起支。其营带哨弁即饬各该屯弁分辖所属，以免他省弁目语言不通，遴选熟悉番情将官统带，以便教习营规操练。其未经调派出防者，均归台湾镇统属，各归该县营汛管带，以补绿营兵丁之不足。以后屯营坐饷，每年仍给八元，统归台湾镇支发，行粮统将就近发给，以期兵归实用，饷不虚縻，即于抚驭屯番之中，并仿寓兵于农之制，似于屯务、供赋两有裨益。至此项番屯地亩旧额是否相符？改征正供若干？除俟归入全台清赋案内分别查核办理外，所有整顿屯务缘由，谨合词恭折，由驿具陈，是否有当？伏乞皇太后、皇上圣鉴训示。再，此折系臣铭传主稿，合并声明，谨奏。

　　第一六五总括图册记载

　　原额新港屯田五百零五甲一分六厘八毫八丝，额征谷一千九百七十石零二升七合九勺五抄。谨查乾隆五十三年，经大学士福康安奏准募番民为屯丁，立为屯营，给界外埔地归番自耕，以资久计。其原划番界、埔地续经人民垦出，由官收租，给发屯弁丁俸饷，名为屯田，与番田稍有区别。原额新港屯田五百零五甲一分六厘八毫八丝，坐落大北坪等处，额征谷一千九百七十石零二升七合九勺五抄，内每甲配谷若干？档册无存，实难查开。又嘉义县划归台湾县管辖额征萧垄租谷一千二百九十七石七斗一升四合六勺五抄，内田若干？某堡、里各计若干？每甲谷如何分配？亦无从查开。此项屯租随支屯饷，不入供赋之内，理合登明。

　　第一六六札饬

　　钦加盐运使衔、补用道、台南府正堂唐，为札催事。本年五月初七日，蒙藩宪唐札开：案照台湾各属番屯田地，前经本司议详，分饬各县查照从前征收屯租底案，核实户名租数；今自光绪十六年起，改名官租，按照民业减四收六，每租一石折收价洋一元，按年征收批解，并将奉发各册抄发各县清理。嗣据基隆同知申覆并无征收屯租。据彰化县罗令以该邑原有东螺、阿里史、北投三屯屯租银八千六百余元，以后征不足数，年仅收银二千数百元。台、彰分治，该三屯划台邑管辖，黄前令承乙任内收过光绪十五、六、七等年官租，每年收银一千二百六十两，详蒙程前弁府批准，留作地方善举公用。卑职抵任，均仍其旧等情。当以此项屯租，攸关支放屯饷，未便留县动支，仍应提解司库，究应如何截清追解，批行台湾府查案核议，详覆察办。又据云林县谢令以云林应征屯租，原由嘉义、台湾两县划管，详请分饬该二县迅将划归云邑管征屯租，查明何堡、何庄、何户名下？田园各若干甲？年额共征应租若干石？抄册移送遵办。复经由司分行嘉义、台南两县详查底案，抄册移办，并报司查考各去后，稽今日久，该府、县延未遵饬查议具覆，其余各厅、县亦未将奉文查办情形具报。案开奉部饬查，并由司议详饬办，未便再事稽延，合亟飞催。为此，札仰该府即便遵照前指，尽限三个月分别查办转饬清厘，切实具报，此催。如再视为从常不清不覆，定行委员分赴守催，该府并于未便，毋再任延，切速，此札，等因。蒙此，得分行外，合亟札催。为此，札仰该县即便遵照，尽限两个月内分别清厘，切实具报；倘有再延违，定即委员守催，切切，此札。

　　光绪十九年五月十一日札。

　　第一六七官庄田总括图册

　　台湾县通县原额中拔萃官庄原额中则田一十五甲；中则园六十三甲六分三厘七毫六丝五忽六微；下则园一百五十一甲一分一厘七毫五丝三忽三微；以上原额官庄田园二百二十九甲七分五厘五毫一丝八忽九微。

　　谨查官庄田园，系由官募佃承垦，种粟者征粟，种蔗者征糖，如何科则征收？及自何年起折征银两？代远年湮，无案可稽。原额仁和里等八庄各则田园二百八十六甲八分零一毫一丝三忽零五抄，共额征糖粟等银一千三百六十六两一钱二分九厘，内除划归凤山县管收文贤里庄下则园五十七甲零四厘五毫九丝四忽一微零五抄，额征糖粟等银三百一十一两五钱二分，实存额征各则田园二百二十九甲七分五厘五毫一丝八忽九微，额征糖粟等银一千零五十四两六钱零九厘。又凤、嘉两县划归台湾县管辖官庄田园，额征糖粟等银二千五百零一两二钱零九厘，其续后划管前项官庄内田园各若干？上、中、下则各计若干？某里某庄各计若干？档册无存，实难查开。此项年征官庄租息奏消，系另册造报，不入供赋之内，理合登明。

　　第一六八谕示

　　补用府、即补清军府、特调淡水县正堂、随带加五级卓异候升汪，为出示晓谕事。案奉本府宪雷札开，奉爵抚宪刘批，据拳和官庄业主佃户监生李朝立等佥禀称：窃立等先人报升拳山堡、和尚洲等处官庄租谷，向系按月配放兵米，年款年清，现在全台田园一律清丈，删去各项名目，彷一条鞭改征赋，独于官庄一款剔出仍旧，未免差需索负累难堪，恳请改征折色，以免分扰而体恤等情。奉批：「仰府饬县，定价折征，示谕遵照等因」，转行下县。蒙此，查拳和官庄正耗租谷一款向征本色，今奉饬改定折征，而每年谷价贵贱不同，应酌中定价正足，以垂久远，而副报解。现经本县酌定每石折征番银一元四角三瓣，正耗一切在内，不准胥役丝毫浮收，业经详蒙宪示照办在案。合行出示晓谕。为此，示仰拳和官庄各业主、佃户人等知悉：尔等应自本年份起，换完前项官庄租谷，概照官定谷价，每石折完番银一元四角三瓣，正耗一切在内，务须各按实折价清完，毋得丝毫拖欠；倘该胥役等敢于定价之外需索分文，许即指名禀究，其各禀遵，毋违，特示。

　　光绪十四年九月初二日发，发贴晓谕。

　　第一六九谕示

　　钦加知府衔、保留福建台湾补用直隶州、即补分府、代理台湾县正堂黄，特再示谕事。案奉台藩宪沈札开：照得县详台邑划分界内官庄田园，议请每甲征谷四石，收七二洋银一元，并加一补水，先经详饬遵在案。兹查官租额全台一律，凤、嘉为数较多，谷价业照台章酌减，各属未便参差，所有该县田园较腴，应即定为中则，每甲征租谷四石五斗，核与原议银数有减无增，俾纾民力，以归划一。除另行汇案详请奏咨定额外，札即遵照，迅速征解，毋违，此札，等因。奉此，查台辖文职官庄，原系各衙门养佃给种，收租较轻，故有带完留养局租。现在官庄与民一律报丈升科，删除留养局租款目，奉经示谕按则征收在案。兹奉前因，合再出示晓谕。为此，示仰捒东下堡承耕官庄各佃户人等知悉：尔等应完光绪十五年分租银，按照现定章程，每甲连补水计折征租银二两七钱五分四厘，务须向经书一律完清，以凭报解，并赉带丈单呈缴，以凭换给印照，掣串管业，均毋违延干咎，切速凛遵，毋遵，特示。

　　光绪十六年二月日给，贴晓谕。

　　第一七○总括图册

　　官庄银一万五千五百九十六两四钱三分。谨查官庄系由各衙门养佃给种，垦成田园，应征租粟、芝麻、白糖、青糖、糖廍、蔗车、牛磨、鱼塭，各色不一，均系折纳租银。其田园甲数等则，历年奏销册内开报有案。兹照奏销册造折银征收开列，此次清丈照旧仍应征租，毋庸升科，所有田甲租额不在民业赋额之列，核出另列，理合登明。

