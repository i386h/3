<!-- { "loadSidebar": true } -->
　　署台湾北路淡水总捕分府富，为谕饬查明，据实禀复核办事。本年正月初七日，准前分府严移开，同治七年十一月初三日，奉臬道宪梁札开，本年十月初七日，据淡水同知富丞禀称：七月初二日，蒙宪台札开，案查郡城采买义仓谷石，饬属劝办，已据淡水厅严金清详报，劝捐义谷四万五千余石。现在早稻收获，谷价平贱，应即上紧催收上仓，饬将已捐谷石乘时买储册报。如未捐办，迅速传集绅户一律举行，总期多多益善，有备无患等因。蒙此，遵查此案劝办义仓谷石，卑职抵任，迄今半载之久，未准卑前厅严丞移知饬承，查检并无案卷，询之就地绅士，均称严前厅任内曾经劝办，所捐谷石恐系严前厅自行催收，伊等并未经手。卑职伏查义仓之设，原为筹备民食起见，地方缓急可恃，固应核实办理，案关奏报，尤未便稍事颟顸。卑前厅严丞任内既经劝办，究竟何户认捐若干？是银是谷？已收若干？未缴若干？并无案卷移交。而事关地方，既未经各绅士之手，则当时严丞劝办，自必确有把握。且既详报有案，其催收已有成数更可知矣！现在何户短缴若干？应否催收？应请仍归严丞一手经理，庶几事归实济而免功败垂成。卑职身任地方，以此份内应办之事，本不敢上渎宪聪，无如事属隔任，且毫无案据办理，委实无从措手。再四思维，惟有禀恳大人察核，俯赐檄饬严丞将劝办义仓一事，查明各户认捐实数，分别已收未收，赶紧一手经理，造册详报，以昭核实，而重仓储，实为公便等情。据此，除禀批示外，卷查此案前据该丞具详，劝捐义谷，建造仓廒，经吴前道批饬，速将绅商所捐谷石、姓名，督饬绅董逐一造具细册详送，以凭核转，并经会同镇宪附片奏报暨本道照催在案。延今日久，未据造报，合就札催，札到该丞，立即遵照，迅将前在淡厅任内劝办义仓一案，速即赶紧一手经理，造具细册详报，以凭核转，以符奏案，毋再搁延，致干委查，切速，此札，等因。蒙此，查敝分府于五年冬到任之初，创办义仓，案查娄前任曾经劝办，时因未建仓廒，所捐谷石均系捐户自行存储，历年久远，捐户半已丧亡倒败，存谷均归乌有，间未倒殷户如郑如梁一家，存谷本属无多。又据该绅呈控：王前任藉公挪用，道宪及厅署均有控案。是以欲图储备，务建仓为先，而杜绝侵挪，必使官无经理。敝分府倡廉银，遂与各绅董立定条程，公同商议：此次捐谷必须先仓廒再行收缴，归绅捐绅办，地方官仅居董劝之名，以杜侵亏之弊。嗣据各绅商认捐银谷四万五千石，续捐三千石，连同敝分府捐谷一千石，共计捐谷四万九千石，经据各捐户先具捐单，当经敝分府将议定章程及认捐数目详报在案。敝分府在任时节次严催，无如捐户繁多，未得一齐收缴，且建设义仓鸠工庀料，非朝夕之事。迨至本年四月间，始据本城禀报义仓工竣，并查艋舺、大稻埕、桃仔园三处亦将建成，饬令绘图具报，并催各乡一律兴工。屡次严催，迄未冥到，而敝分府适将交卸，祗得先令尚未建仓各乡出具收管限状，附案备查。是此次办理义仓，均系各绅董公同经理，合属同知，贵分府不难查问。至义仓卷宗，创办之始即有捐单，交卸之时又有收管限状，历历可查。经书初系粮书承办，嗣恐官一交卸，该书更换，复改归户书胡源办理。至淡厅衙门除有关交代之案，概系发房归挡，向无移交；即如娄前任义仓卷宗，经已奏请奖励，历任亦未项目移交；况此次所捐又系绅捐绅办，敝分府仅为董劝，并无经收。除禀复臬道宪外，合就移知。为此备移贵分府请烦查照，希即查案催收，以免功亏一篑，望切，望速，须至移者等由。准此，查严前分府劝办前项义仓，业经详蒙奏报在案，所捐谷石必须如数实谷存储，方免上宪委查谴诘。兹准前由，合亟谕饬，为此，谕仰该绅董等即便遵照，立将严前分府任内劝捐义仓谷石，究竟何户认捐若干？已缴未缴各若干？现储仓实谷若干？其已缴者是否均已收仓？未缴者曾否催收齐全？所建仓廒现在已否造竣？廒口若干？编何字号？克日分别查明，造具各捐户姓名谷数清册，并出具收管结状，据实禀复赴辕，以凭核办。案关奏报，该绅董等既捐办在前，务须认真赶紧查复，立等核明详办，切勿稍弊混，致干赔究，凛之，毋违，速速，此谕。

　　同治八年二月二十一日谕。

　　第一九谕示

　　钦加府衔，特授福防分府、调署台湾北路淡水总捕分府向，为谕饬查覆催缴事。照得足食之谋，为民生所最要；救荒之举，尤王政所必先。此各属义仓之设所由来也。淡属虽称富庶，殊鲜盖藏，若不图匮于丰，为未雨绸缪之计，一旦旱潦不测，备御何资？是积储之方，尤不得不筹于平日。案查同治五年，严前分府任内，曾经选举绅董，饬在城乡各处劝捐谷分，建设义仓，一律存储，以为救荒之举。业经捐有成数，详请奏报；一面移交后任，分别催捐，即经各前分府分谕饬催。迄越多年，究竟城乡内外原捐各户已缴若干？未缴若干？何处已建仓廒？何处尚未建造？所捐谷石是否实储？仰尚未催集？能否照数催起？未据各绅等只字禀复，事关奏案，岂可是此含糊。如果各户业已照捐，并经该董建仓存储，此其急公之志正属可嘉，自当详请奖叙；倘或未经捐足，亟应赶紧催捐。即以近年收成未见丰稔，一时催缴，势或为难，亦当如何设法，分年捐缴。事隔数载，消长不同，如其中实有一、二户人亡产绝者，亦应据实禀明，作何弥补，总不得置若罔闻。本分府因民食所关，为备荒起见，务在认真办理，然亦未尝不体恤下情。该绅董等生长是邦，情关桑梓，更不容稍存膜视，观望延挨。除分饬赶催查覆外，合行谕到该董等立将同治五年，严前分府任内，原派该乡义仓、义学两项谷石共计若干？内某某户认捐若干？已捐若干？未捐若干？近来有无续缴？曾否建有仓廒？所捐之谷存在何处？先行开折，缴由城内明善堂转送，一面将未捐者赶紧严催。有仓处所上仓实贮，无仓各乡亦即出具仓收，呈送察查。倘有一时未能缴齐者，或应如何分限完缴，亦令出具限状，先行禀送，毋得挨延。倘其中某户实在人亡产绝势难备缴者，亦应取具各乡保甘结呈送；一面仍于各殷商内设法弥补，以符原额，统限一月内分晰禀明。堑、艋两仓即由该董等遗丁赴辕投递，其余各乡有应行禀复事件，统交城内明善堂董事转递，以免费累，而示体恤，其各凛遵，毋违，特谕。

　　同治十一年十一月初十日谕。

　　第二○谕示

　　钦加府衔、特授福防分府、调署台湾北路淡水总捕分府向，为饬遵事。案据中坜十三庄明善堂该绅董王国均、刘懋春、庄殿扬、宋椿相等禀复义仓一案缘由，除批该董等各庄认捐义学、义仓各谷。现据禀称：义学一款数开除，实存义仓谷三百二十石，因无仓廒，由该董等四人存储，应即妥为收藏；一面将未收谷一百四十石，务限本年六月收齐，仍由该董等分储，着先出具收管切结，并各捐户姓名清册呈送毋延等因外，合行谕饬。谕到，该绅董等立即遵照批指办理，毋违，凛之，特谕。

　　同治十二年三月二十九日给。

　　第二一义渡碑文

　　尝思劳民期在利民，利民必先劳民。劳民者未必尽利于民者利民者无不先劳其民也。特民情惮劳而趋利，未利之而先劳之，民必滋怨。故子产孰杀之歌先于谁嗣，此固从政之不遑恤者。余尝三至台瀛，从事于师徒戎马间，周南北见夫曲溪陂泽，不可以梁，病于济涉之处甚多。迨丙申承乏淡水，所属绵亘几四百里，所谓曲溪陂泽不可以梁者未能悉数，其间土人驾舟以济，相安于定章者弗计；惟大甲溪石层迭，支派杂流，水势西冲，直入大海，遇春夏盛涨，极目汪洋，诚险道也。此外，如中港房里柑尾，虽险阻稍减，然或溪面广阔，或急湍汹涌，皆迫邻海■〈氵义〉，亦危险莫测者也。此数处非无驾舟待济之人，大率土豪撑驶，藉索多赀，少不如愿，即肆剥掠者有之，行旅之忧害也久矣，义渡其容缓欤！余甫下车，即欲筹是举；顾与吾民周施日浅，未信而劳，贤者所让，或恐贻以怨讟乎！适又重建文庙，以崇礼教；增造书院，以励英才，亦既屡兴大工，重劳吾民，几卒卒无须叟暇，可复兴义渡之举哉！然继而思之，择可劳而劳，因民利而利，从政之道也。若义渡者，吾民所便利而乐劳者也，岂有惮劳而不从事者乎！余又何怨之弗可任也！爰集绅士、郊商、耆庶而谕以意，且先捐廉以为之倡，乃无弗踊跃乐输，不敷旬共捐洋银八千九百余元，其不敷者则搜罗充公租谷以足之。更于四要溪外，若井水港、盐水港一律设渡，共凡六处。又于堑南之白沙墩、堑北之金门厝，每于九月间，各设浮桥以济，是又因地制宜者也。其捐项为置田甲，岁收租息，以资经费，并将筹议置舟选夫，修工食，一切章程存诸案牍，鲜明各宪勒石以垂永久，而使众览焉！今而后劳者安利者普矣！怨讟余知其免矣！是则劳乃利之功，而利乃劳之验也。且劳于一时，而利于无穷也。利以余而成，劳由民而致，是余与民相与有成也，是为记。

　　计开章程项下：

　　一、大甲溪设大小渡船三只，大水渡夫十三名，中水五名，小水二名。每名日给工食钱百九十文，年额共钱三百九十三千三百文。

　　一、房里河柑尾溪设大小渡船两只，大小渡夫十一名，中水四名，小水两名。每名日给工食钱一百七十文，年额共钱三百千零九百文。

　　一、中港溪不分大小水，长年设大小渡船两只，渡夫六名，每名日给工食钱二百二十文，年额共钱四百七十五千二百文。

　　一、盐水港渡船一只，渡夫一名半，日给工食钱二百四十文，年额共钱八十六千四百文。

　　一、井水港渡船一只，渡夫一名，日给工食钱一百二十文，年额共钱四十三千二百文。

　　一、各义渡大小船只，每年共给修理器具等项钱一百零五千文。

　　一、中港溪渡船日受潮水冲渍，易于朽坏，按五年大修一次，共给工料洋银八十五元。

　　一、年给金门厝、白沙墩架搭木桥工费洋银四十五元。

　　一、每年给经承纸张、饭食洋银二十四元，遇闰加给二元。

　　一、每年给城隍庙香灯洋银二十四元，遇闰加给二元。

　　一、各渡夫工食应扣小建，留给闰月。

　　计开田甲租额项下：

　　一、置买民人廖看承典黄茶田业一段，坐落土名大姑崁内栅，年纳租洋银二十四元。

　　一、置买民人孙振洲田业一段，坐落土名东势庄，即枕头山，年纳租洋三百四十元。

