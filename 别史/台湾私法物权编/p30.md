<!-- { "loadSidebar": true } -->
　　立卖尽园底契字人林张氏，有承佃退还蔗份园二埒，共牛挂一只，廍份廍器九挂得一；年该纳氏大租塘五■〈石屚〉，方头家五■〈石屚〉，杜头家二■〈石屚〉：共十二■〈石屚〉，折青糖十二担。一埒址大岗山碑仔尾社后，毗连四坵，计二甲七分五厘，东至山坪，西至方田，南、北俱至吴园。又一埒址岗山头燕仔石沙仔园，四坵毗连，计一甲二分五厘，东至山坪，西至吴园，南至车路沟，北至许典陈园，四至明白为界。今先姑弃世多年，尚未归土，兹欲择日安葬，乏银费用，愿将此园出卖，先尽问房亲不承受，外托中引就吴禄记出头承买，三面言议，定时价银六百二十大元。其银即日同中收讫，其园随时踏界，交付银主掌管，收税完租，永为己业。氏一卖千休，异日不敢言找赎滋事。保此园果系氏承佃返还物业，与他人无干，亦无重张典挂，以及来历不明等情；如有此情，氏自出头抵挡，不干银主之事。此系二比甘愿，各无抑勒，口恐无凭，合立卖尽契一纸，并缴退还字一纸，原约字一纸，共三纸，送执为照。

　　批明：即日同中收过契面银六百二十大元完足，再照。

　　二月二十日。

　　光绪十五年正月初四日。

　　验契三纸填给司单。

　　道光十六年十二月日。

　　知见人男林注在号、林启东号

　　为中人胡葵号

　　立卖尽园底契人林张氏号

　　批笔人林启东号

　　第三八再承永耕字

　　立再承永耕人吴阿添，兹因上年承有马六子孙连德遗下水田一处，土名大中窠口二重河唇，东至芦来田为界，西至邱少基田为界，南至张念田为界，北至自己田为界，四至界址面踏分明，递年租谷一石八斗，又带碛底银二元。先年被洪水冲崩，添自备工本开辟成田，德兹因乏银凑用，愿将此田退于吴添兄永耕管业，添再备出出底银六大元，又备出碛底银二元。当日银交番主连德亲收足讫，此田自戊子冬起，至丙辰冬止，限满之日，再行转约。自立字之后，若有另生枝节，系德一力出身抵挡，不干承耕人之事。此系人番甘愿，恐口难凭，立合约字二纸，各执一纸为据，照。

　　即日批明：添再备出田底银六元，又备出碛底银二元，批照。

　　光绪戊子十四年月日。

　　知见锺下骨

　　在场杨孔云

　　代笔林瑞廷

　　立再承永耕字吴阿添

　　第三九奏议

　　雍正五年七月初八日，浙闽总督臣高其倬谨奏，为奏闻台湾人民搬眷情节事。窃查台湾各处居住人民，多系只身在彼，向皆不许携带妇女，其意为台地远隔重洋，形势险要，人民众多，则良奸不一，恐为地方之害。近来闽省之人，及曾经任闽各员条陈议论，多谓人民居彼，既无家室，则无父母妻子之系、久远安居之心，所以敢于为非；若令搬眷成家，则人人守其田庐，顾其父母妻子，不敢妄为，实安静台境之一策。臣因其说甚近情理，随反复详细询访筹思，查得台湾府所属县之中台湾一县，皆系老本住台之人，原有妻眷；其诸罗、凤山、彰化三县皆新住之民，全无妻子，此种之人不但心无系恋，敢于为非，且聚二、三十人或三、四十人同搭屋寮，共居一处，农田之时，尚有耕耘之事；及田收之后，颇有所得，任意花费，又终日无事，惟有相聚赌饮，饮酣赌输，遂致共谋窃劫。若令各有妻子，则内外有分，不至杂沓纷纭，且各顾养赡妻子，则赌饮花费之事自灭；各顾保守家室，则抢夺剽窃之志自消，实为形格势禁之要务。就臣愚昧之见，以为全不搬眷固非长策；而一概搬眷亦非长策。请嗣后住台人民若欲搬眷住台，其贸易、雇工、及无业之人，全无田地，原非安土之辈，概不准搬外；其开垦田土，实在耕食之人，欲行搬眷者，俱令呈明地方官详细确查，实有垦种之田满一甲，并有房庐者，即行给照，移明该管地方官令其搬住，仍查明安插，务期明晰。至佃户之中有佃田满一甲，住台经五年，而业主又肯具状保系诚实不多事之人，如有妄为，甘与同罪者，亦准其呈明给照，拨眷前往，查明着落，业户保领安插；其佃田不及一甲，住台未满五年；及虽佃田满一甲，住及五年，而业户不肯具保者，一概不准。如此办理，似搬眷而往者皆将来耕田安人之家；而就此一番确查，又可以其田产多少之概，并系何人下之佃户，设有犯法，责有所归，查拏亦易，似为有益。至现今甫往台湾，求田耕种之人，即系诚实，现无田业，亦应一概不准带眷前往，以防生事。此臣愚见所筹，未敢遽行，谨将情节缮折奏闻，伏乞皇上睿裁，谨奏。

　　第四○垦批字

　　立给垦批字海山庄业主张，兹本衙庄界内，座在横坑庄，从前未曾批给与人，兹有庄佃陈缘到馆自称：此山从前混承他人，向来未经配纳大租，自行请配。即日踏明界址，东自山顶小沟为界，西至陈岁山为界，南至简家山分水为界，北至陈岁山为界，四至界址分明，给付该佃陈缘掌管为业，每年配纳大租粟六斗正，至期到馆交纳，取出完单为照。自给之后，该佃务须照界掌管，不得越侵过界，听其盖屋居住，耕种度食，亦不得窝藏匪类，为非作歹，致生事端；如有此情，听业主革逐出庄，不得异言；倘欲别图转手他人，任从其便。今欲有凭，合立垦批一纸付执为照。

　　批明：即日收过盘仪银完足，再照。

　　业主张。

　　道光四年十二月日补给。

　　第四一退佃田底字

　　立退佃田底字人朱盛美，有开垦过业主吴分下水田一段，经丈三甲，坐落水漆林，东至圳沟，西至自已厝后牛埔，南至曾恒达田为界，北至徐思佩田为界。又分下田一段，经丈九分，东至自己厝前界为界，西至出水沟为界，南至曾恒达田为界，北至刘敬臣田为界。并茅厝一座四间，牛栏二间，仍带竹围菜园一段，四至明白。今因缺租，情愿将田底、茅厝退还业主吴，三面言议，出得贴工资银八十五两番广。其银即日同中交讫，其田厝即付业主前去掌管耕作输纳。保此田厝果系盛美自己开垦之业，与叔侄兄弟房亲无干，亦无来历不明等情；如有不明，系是盛美一力抵挡，不干业主之事。此系二家甘愿，日后不得言贴言赎，恐口无凭，立退佃田底字一纸，送为执照。

　　即日收过契内番银八十五两广完讫，再照。

　　雍正十三年十一月日。

　　代替人弟名达

　　为中人林志钦

　　立退佃田底人朱盛美

　　知见人汪琳

　　第四二着退佃田底字

　　立退佃田底字人邱道，有承先人开垦滥田四甲六分正，坐落大武郡水漆林庄，年带吴头家大租粟三十六石八斗正，车工圳费照例配纳，圳水通流灌溉。今因积缺大租粟二百零石，又新旧车工圳费银三十九元零，愿此业抽出一半田二甲三分，退耕抵还所缺大租粟及车圳银一半，面会折番银七十元；余缺一半大租粟及车圳银，仍带在余一半田二甲三分之额。先问房亲叔侄不能承受，外托中引就业主吴郡山出首承坐，三面议定着下时价番七十元。其银即日同中交收讫，抵还大租；其抽出一半田，随踏明退归郡山前去掌管输课，日后不敢再言找赎。保此田二甲三分果系道承先人开垦之业，与房亲无干，亦无来历不明等情；如有不明，道自出头抵挡，不干郡山之事。此系二比甘愿，各无反悔，口恐无凭，合立退佃田底字一纸，送执为照。

　　即日同中收过来契内银元，抵还大租完足，再照。

　　乾隆四十九年十一月日。

　　为中人邱养

　　知见人邱达

　　立退佃田底字人邱道

　　代书人林春

　　第四三退尽佃字

　　立退尽佃字大仑庄陈外，有承父及伯等田底共七分三厘，址在吴厝庄东势洋，坵数不等。因积欠大租一百七十五石无力完纳，而业主公项严切，愿将此田底踏明界址，退尽归还业主抵完公项。自此退还以后，业主或给他人，或付别耕，俱听主裁，日后外以及子孙等不敢异言生端。此系甘愿。各无抑勒，恐口无凭，立退尽佃字一纸，付执为照。

　　道光六年十二月日。

　　为中人曾承捷

　　立退尽佃字人陈外

　　代笔人洪腾云

　　第四四退佃字

　　同立退佃字人仑仔庄陈德兴兄弟等，有承祖父坐落牛椆仔庄水田一段，东至黄家田为界，西至水沟为界，南至自己田为界，北至庄家田为界，四至界址明白，年带纳陈业主大租谷三石五斗正。自道光十五年，至道光二十年，大租谷数百余石，业主累次究讨，兄弟商议，愿将田业立字退佃，托中送归本业主陈荣德堂掌管。即日同中踏明界址，交付本业主掌管，贌田耕种，后日兄弟不敢异言生端滋事。保此田系是陈德兴兄弟承祖父自置物业，与外人及房亲叔兄弟侄人等无干，亦无交加来历不明为碍。此是二比两愿，各无反悔，恐口无凭，同立退佃字一纸，付执为照。

　　即日同中将田同立退字一纸，送归本业主贌耕，收抵正供，再照。

　　道光二十五年三月日。

　　代笔人陈添

　　为中人黄再松

　　同立退佃字人陈德兴

　　第四五退耕归管字

　　同立退耕归管字人胡耀宗、王进布、张士路、王忠助等，先年各人等承祖父兄有向高焕观认贌山林山埔一所，址在南港仔六坑内灰窑坑西势，东至坑底，西至大仑背，南至大尖角；北至石门外二小仑仔，各为界。前来开辟耕种，于今多年，其山地又瘦，况宗等伙记人等各迁移他处，爰是宗等伙记相邀，托中向山主高焕观之亲高胡观身上恳出工本银十四大元正。银即日同中收讫，将认贌山田原界，同中踏明四至，归还高胡观归一掌管。自今退还，日后宗等及子孙永不敢异言再来耕种生端。此系二比甘愿，各无反悔，今欲有凭，同立甘愿退耕归管字一纸，付执为照。

　　批明：即日同中收过工本银十四大元正完足，再照。

　　道光二十九年二月日。

　　为中人王忠起

　　在场知见人张神助

　　知见人执笔胡应求

　　知见人张万祥、王忠助、王进布、张士路

　　同立退耕归管字人胡耀宗

　　第四六佃批

