<!-- { "loadSidebar": true } -->
　　一、三房维晃早世，子成家承顶，丁丑年阄分唐业二百八十一元六角，又己卯阄分银一千五百元，附枢记股内，又另分公业估银一千五百元。以上共分去银三千二百八十一元六角正，此照。

　　一、四房维扈幼殇，螟光禧承顶，丁丑年阄分唐业二百七十八元，又己卯年阄分银一千五百元，附枢记股内，又分公业估银一千五百元。以上共分去银三千二百七十八元正，此照。

　　一、长房在唐妻蔡氏，义贴赡老银八百元，附枢记股内，此照。

　　一、长房在埤妻赵氏，议贴赡老银八百元，附枢记股内，批照。

　　一、长房次媳李氏守节，议贴月费银三百元，附枢记股内，此照。

　　一、公议：枢记存银六百元，仍附枢记股内，得利即交赵氏为逐年祭祀应酬诸费，此照。

　　一、公议：就枢记存款内抽出银一千四百元，又抽出借项六百元，合共银二千元，贴回唐盖屋用，此照。

　　一、承己卯阄书，批明先夫买过顶横街店三座，带后大厝连起估银二千元，归甘棠、奇才两房掌管。

　　一、批明：唐埤二妻蔡氏、赵氏赡老银，将来百岁后，蔡氏之额归铎执掌，赵氏之额归甘棠、奇才掌管，此照。

　　以下尚在十一条批明，兹省略。右寿字号阄书交三房成家执掌。

　　光绪十年二月日。

　　长房长男辅铎

　　三男奇才

　　孙甘棠

　　同立阄书合同人郭维枢妻蔡氏、赵氏

　　二房侄辅祈、辅汀

　　三房侄成家

　　四房侄光禧

　　公亲卢尔德嘉

　　陈维新、刘荣懋、黎拱宸、吴焕

　　秉笔吴斗辰

　　第三转典瓦店契字

　　立转典瓦店契人郑宣箸，有承父遗下应得转典得阙士万瓦店一座，连天井过水，坐南向北，土名贯在锡口街下土地公前，东至郑家店为界，西至杜家店为界，南至后草厝为界，北至车路中为界，四至界址明白。内带楹桶、砖石、门窗、户扇等项在内，年配纳地基租银三钱正。今因乏银别置，愿将此瓦店转典于人，先尽问该亲人等不欲承受，外托中送就转典与郑载盛公出首承典，当日同中三面议定，载典出时价佛银六十二大元正。银即同中收讫；其瓦店连过水等项，随即同中踏明界址，付银典主前来掌管，收税纳租，不敢异言。保此瓦店系箸承父遗下应得转典之业，与兄弟该亲人等无干，亦无重张典挂他人为碍；如有不明，箸一力抵挡，不干典主之事。其店不拘年限，听前典主郑如圭备足契面银还，取赎原字，不得刁难。此系二比甘愿，各无反悔，口恐无凭，立转典瓦店契一纸，并缴上手契四纸，典契一纸，合共六纸，付执为照。

　　即日同中收过转典契内佛面银六十二大元正完足，再照。

　　咸丰十年三月日。

　　代笔人郑本立

　　为中人郑大白

　　知见人郑三省

　　立转典瓦店契人郑宣箸

　　第四起耕典水田契银字

　　立起耕典水田契银字人周清大等，因先年有同成福公合伙明买周屋水田一所，坐贯大加蚋堡，土名锡口后五份埔庄。其四至，东至充公田为界，西至圳为界，南至成福公田为界，北至大孙田为界。又另大孙田一坵在内，带食永春陂水二分半正引圳到田，通流灌溉。经丈三分六厘三毫零二忽七微半，年配钱粮照应份完纳，又大租谷六成三斗正。今因乏银费用，愿将此水田尽行出典，先问房亲人等不欲承典，外托中引就向与林尊荣兄弟等出首承典，时同中三面议定值得起耕典价银一百八十六大元正。其银即日同中交收足讫；其田随即同中踏明界址，起耕交付典主招佃耕作，收租抵利，不敢异言。其田不拘年限，若要取赎，订于八月中秋前先送定银十二元正为凭，其余约至冬节前备足，一齐清还，赎回字契，不得刁难。保此业系是大承买之业，与别房人等无干在先，亦无挂借他人以及来历交加拖欠钱粮大租不明为碍等情；如有情弊，大自出首一力抵挡，不干典主之事。此系二比甘愿，各无反悔，口恐无凭，同立起耕典水田银字一纸，并上手承买周屋印契连司单一纸，又合约二纸，又垦批一纸，共缴五纸，付执为照。

　　即日同中，清大亲收过字内银一百八十六大元正足讫，再照。

　　光绪二十年葭月日。

　　再为中人周天生

　　代笔人周虎文

　　为中功兄周锡树

　　知见人功叔锡然

　　胞兄嫂林氏

　　立起耕典水田契银字人周清大

　　第五杜卖尽根田契字

　　立杜卖尽根田契字人武东堡柴头井庄詹阿和、詹阿光，侄阿忠、阿卑兄弟等，有承父遗下应份阄分水田一段，坵数不等，经丈一甲二分五厘正，址在林厝仔庄面前洋，年配纳业主大租粟一十石正。东至圳沟大路为界，西至本家田为界，南至萧、张家田为界，北至石头公田詹家、张家田为界，四至界址明白。今因乏银费用，叔侄相商，愿将此田出卖，先尽问房亲人等不欲承受，外托中向与旧社庄萧子玉、新五甲公首事萧莱芹等出首承买，当日三面议定时值出得尽根田价银三百三十三大元正。其银即日同中交收足讫；其田随即踏明界址，交付买主前去掌管，起佃招耕，收租纳课，永为子玉公蒸甞之业。保此田系阿光叔侄同等承父阄分应份之业，与别房人等无干，亦无重张典挂他人财物以及上手来历不明等情；如有此情，系阿光叔侄同出首抵挡，不干买主之事。此田自兹一卖终休，日后子孙不得言及取赎找洗滋事生端。此系二比甘愿，各无反悔，恐口无凭，同立杜卖尽根契一纸，并带上手契一纸，阄书一纸，共三纸，付执为照。

　　即日同中亲收过杜卖尽根契内佛面银三百三十三大元正完足，再照。

　　光绪四年六月日。

　　在场知见人胞叔娘南

　　为中人黄水祥

　　代笔人胞叔娘连

　　同立杜卖尽根田契字人詹阿和、詹阿光、侄卑

　　第六阄书约字

　　同立阄书约字人李门嫡母赖氏。窃氏产下四男：长曰龙、次曰凤、三曰进、四曰狮。又因夫庶妾产下二男，排列第五曰才生，嫡庶传下共六大房等。自尔父跨鹤东还，悉付尔母偕尔兄弟同爨合食，人饮天和，家敦古处，岂忍言分之事。缘光绪己亥年间，氏窃谓木大分枝，水盈分派，物且有然，况于人乎！虽九世同居，常聆张公遗训，无如生齿日众，家费浩繁，措理维艰，爰请公亲聚议分爨，各齐其家，以为光前裕后良策。即日将承尔父遗下所有租业，内先抽出嫡母、庶母养赡及长孙租之额，余租业水田、山埔、林地、厕池、菜园、厝宅、家器什物并债项、账条一切等项，按作六房均分，肥瘦配搭公平，同堂焚香告祖，序次拈阄，各照阄内掌管。但尔母尚在，仅将家业分定，令各房分爨，时尚未嘱立阄约。迨光绪丙租年间，氏经耋耄已臻，窃见人心不古，诚恐日后子孙恃强凌弱，酿成祸患，与其前模已定，不如设立阄约为凭。于是再请公亲，凭公议酌，加将前抽嫡庶养赡之额按作二款均分。尔嫡子四房该分嫡母之额，尔庶子二房该庶母之额，余仍照前程应份各管而行，凭阄拈定，万世庶遵，体乃祖创业维艰，切念父守成不易，愿尔等箕裘克绍，大振家声，其式易好无相尤可也。口恐无凭，爰立阄书六纸一样，以诗、书、易、礼、春秋为序，各执一纸，永远存照。

　　一、批：搭寮坑水田连山埔一段，小租二百一十石，年配大租六石四斗，水租一石六斗，带碛地银三百元，内抽出小租四石，付长孙周溪世掌，余拈得龙记、狮记、才记、天记四房均分。其龙记拈执现买印契一纸，又带上手契二纸。狮记拈执现买司单一纸，又带上手契二纸。才记拈执上手契三纸。天记拈执上手契并司单共四纸。凭公分配，各不得争长较短，声明，再照。

　　一、批：金包里万里加投太平湖水田连山埔一段，小租九十八石，年配大租五石六斗，口粮一石，带碛地银一百元。此段拈得凤记、进记两房对半均分。其凤记拈执买契连司单一纸，并上手契共三纸。进记拈执典契连司单一纸，并正垦一纸，共二纸。凭公分配，各不得争长较短，声明再照。

　　一、批：尔嫡子共四房，有承尔嫡母于乙亥年间抽出摆接大树窠水田连山园一段，小租四十四石，小税银六元，年配大租四石二斗三升三升六勺，带碛地银四十四元。又丁丑年应得芝兰番婆岭脚水田一段，小租四十五石，年配大租一石七斗，带碛地银五十元。以上二段，本作嫡母养赡之额，今作尔嫡子四房均分。龙记、凤记两房拈得大树窠水田一段对半均分；进记、狮记两房拈得番婆岭脚水田一段对半均分。其龙记拈执大树窠买契一纸；凤记拈执大树窠司单一纸，并上手契丈单共八纸；进记拈执番婆岭脚阄书二纸，分管约一纸；狮记拈执番婆岭脚买契一纸，找洗字一纸。其有嫡母赡银生放多少，宜作后日丧费。其丧费若有余，作尔四房均分；若不足，作尔四房摊出，声明，再照。

　　一、批：尔庶子共二房，有承尔庶母于乙亥年间抽出典吴朝阳水田小租三十二石，为庶母养赡之资，后典还银项，除开庶母丧费外，尚在银六百元，内抽一百元，交尔庶子生放，为庶母买择坟墓之需，余作庶子两房均分，批照。

　　一、批：石头溪水田一段，小租五十石，年配大租十二石二斗八升，水租二石九斗二升五合，带碛地银三十七元五角。此段洪水恒伤，历恃嫡子出首垦成，凭公酌议，该作五份均分。其庶子两房应得一份，小租十石抽作庶子两房轮公，余剩四十石，按作四份，作尔嫡子四房均分。其或碛地银及大租配纳生租多少，并作堡公费，概作五份均分，声明，再照。

　　一、批：东势角果宅山园一处，年贌山税银二十六元，配纳大租钱一千，带碛地银二十元。又典借庄合应得水田一半，小租九石，配大租一石，带碛地银三十元。此二处租税皆作六房轮流春秋祭祀，声明，再照。

　　一、批：摆接大树窠福星公并新庄山脚敏宽公二处所轮祭祀之租并园税、茶税在内，若我房轮及之年，仍作六分照序轮办，声明，再照。

　　一、批：光绪甲戌年间，有贌得樟仔湖茶山一处。时初开创，栽种无几，凭公踏作佛银一百二十元，作六份均分，龙记应得一份自管。惟凤记应得一份，又自己备出佛银二十元，承买天记一份之额。进记应得一份，又自己备出佛银四十元，承买狮记、才记二份之额。此皆尔兄弟甘愿和悦，各不得生端反悔，声明，再照。

