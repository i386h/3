<!-- { "loadSidebar": true } -->
　　实征项下：

　　一、全年应纳征屯租谷一千七百八十一石七合八勺三抄，折收银一千七百八十一元七尖八厘三毫。又收淡水厅协济佛银一千二百元，逐年春、秋两季，备文赴厅清领，所需脚费按照程途，于余租内报明支销。以上共收佛银二千九百八十一元七尖八厘三毫。

　　支给项下：

　　一、新港小屯外委一员，年给番银六十元。屯丁三百名，每年给番银八元，共银二千四百元。以上支给番银二千四百六十元外，尚实存番银五百二十一元七尖八厘三毫，留为屯务公用，理合登明。

　　凤山县属：

　　实征项下：

　　一、全年应征屯租谷三千二百六十九石九斗六升三合三勺二抄，折收佛银三千二百六十九元九角六瓣三尖三厘二毫。又收淡水厅协济佛银三千二百元，递年春、秋二季，备文赴厅请领，所需脚费，按照程途，仍于余租内报明支销。以上共收佛银六千四百六十九元九角六瓣三尖三厘三毫。

　　支给项下：

　　一、南路千总一员，年给番银一百元。

　　一、放■〈纟索〉社、搭楼社大小二屯，把总一员，年给番银八十元。外委二员，每员年给番银六十元，共银一百二十元。屯丁七百名，每名年给番银八元，共银五千六百元。以上共支给番银五千九百元外，尚实存佛银五百六十九元九角六瓣三厘三毫，留为屯务公用，理合登明。

　　嘉义县属：

　　实征项下：

　　一、全年应征屯租谷五千二十七石八斗一升三勺七抄，折征银五千二十七元八角一瓣三尖七厘。又收彰化县协济佛银五百元，至春、秋二季，备文移县请领，所有应需脚费，准于余租内报明支销。以上共收佛银五千五百二十七元八角一瓣三尖七厘。

　　支给项下：

　　一、萧笼、柴里二小屯外委二员，每员年给番银六十元，共银一百二十元。屯丁六百名，每名年给番银八元，共银四千八百元。以上共支给佛银四千九百二十元外，尚实存佛银六百七元八角一瓣三尖七厘，留为屯务公用，理合登明。

　　彰化县属：

　　实征项下：

　　一、全年应征屯租谷一万一千三百五十四石二斗七升五合一勺八抄，折收佛银一万一千三百五十四元二角七瓣五尖一厘八毫。

　　除分发项下：

　　一、佃首何统妹，经理东势角租务，年给辛劳谷六十石，折银六十元。

　　一、佃首张标松，经理沙历巴来积积、校标林、车笼埔等处租务，年给辛劳谷六十石，折佛银六十元。

　　一、佃首林廷瑄，经理大姑婆租务，年给辛劳谷六十石，折银六十元。

　　以上共分给辛劳谷二百一十石，折银二百一十元外，尚实存佛银一万一千一百四十四元二角七瓣五尖一厘八毫。

　　支给项下：

　　一、东螺、北投、阿里史大小三屯，外委三员，每员年给番银六十元，共银一百八十元。屯丁一千名，每名年给番银八元，共银八千元。

　　一、拨协济嘉义县佛银五百元。以上共支给佛银八千七百六十元外，尚实存佛银二千三百八十四元二角七瓣五尖一厘八毫，留为屯务公用，理合登明。共所应征收支给各款项下，各厅、县俱有绘图造册存案，须至册者。

　　第一五八谕示

　　兵部尚书、兼都察院右都御史、总督福建、浙江等处地方军务、兼理粮饷盐课方，为出示晓谕事。照得台湾熟番九十三社，乾隆五十三年协办大学士将军总督公福，会同前抚院徐，奏请挑募番丁四千名，于南北两路分设大、小十二屯，共给荒埔五千零六十九甲零，令各番自行开垦，免其纳赋，禁止人民典卖，尚剩六百二十二甲零招垦成熟，按则科租，以充屯务公用。其民经垦熟番地，复行丈出民人侵耕番地三千七百三十五甲零，按则升租，官为征收，除应拨给近山隘丁口粮、佃首辛劳外，每季支给屯弁、屯丁番银三万三千二百四十元，尚存五千九百七十一元，令各厅县收贮，以备兴修水利、红白赏恤一切屯务公用。兹本部堂周历台湾南北两路，访知官给各屯未垦之地多被奸民、通事等串通欺诈，诱令典卖，越界霸占，屯务废弛。其应征屯租，续经地方官民令屯弁自向民户征收，散给屯丁，不复官为经理，以致刁民抗缺积累甚多；即有交纳，又为屯弁通事侵蚀。屯丁所给无几，日形苦累。本部堂轸恤番情，亟思整理，是以饬委鹿港厅薛丞查勘北路各屯，署凤山县顾令查勘南路各屯。原给埔地及应交屯饷田园，如有民人私行典卖霸占者，悉令自首，姑免治罪；民缺应征屯饷，亦令据实清查。是本部堂之奏明清理者，专指原给屯番之埔地五千六十九甲零、拨充屯务公用之六百二十二甲零、并应征屯饷之田园三千七百三十五甲而言，且祗系查明原数，不得加租。至此外民耕、番耕各地，悉仍其旧，并不通行查勘。如有侵占番业者，指控到官，应听地方官随案查办，与此次委查之后无涉。诚恐不肖吏胥遇事生风，借端哄骗，妄称查丈通台地亩，或科派使费，或勒索饭食，均未可定。除严密查拏究问外，合行明白出示晓谕。为此，示仰台属民番人等知悉：尔等民人凡系原给屯番埔地及应征屯饷田园，如有典卖侵占者，即速赴委员处首控免罪；拖欠屯饷，即速赴地方官完纳；如有胥役妄言两顶庄地之外，尚需勘丈讹索，即赴道府衙门呈控，禀请本部堂提究，各宜凛遵，特示。

　　嘉庆十五年四月初十日给。

　　第一五九丈单

　　特授福建台湾府彰化县正堂、加六级、纪录十次吴，为遵旨覆勘事。照得通台屯业，经奉总督部堂方奏准，清厘原溢有无水冲浮复、续垦田园甲数，以盈补绌，而垂永远。当经前分宪薜丈明造册详咨，续据庄佃呈请减则，又经奉委覆勘详准，各减一等在案。兹据东势角屯佃佥请匀纳前来，除具详出示给册外，合行给单，散付该佃执照。为此，单给粤能庄佃罗接元、罗阿生执凭，务须遵照后开田园甲数，照甲匀纳，收成之期，由地方官征收，不得短少。如有强暴混争田业，许即执单赴县首禀，以凭拏究。该佃抗欠租谷，定将现耕田园起出归官，从严究治不贷，须至丈单者。

　　计开：

　　捒堡东势角粤能庄户罗接元、罗阿生丈原溢、续溢屯田三甲八分九厘二毫一丝七忽六微，年应纳屯租谷三十一石一斗三升七合四勺。

　　右照给佃户罗接元准此。

　　嘉庆二十七年七月日给。

　　第一六○丈单

　　特调福建台湾府彰化县正堂、加五级、纪录三次胡，为征租事。据东势角屯佃谢佩伦、刘悦龙呈称：伦等与徐元杰等俱承垦东势角埔地，乾隆五十四年，前理番分宪黄丈详归屯，伦等田每甲征租一十八石，杰等园每甲征租六石。但伦等田租重，赔累难堪。五十五年九月，伦等赴宋前主呈；十月，又赴镇宪奎呈；五十六年六月，并五十七年五月，伦等迭赴宋前主呈，退，蒙批，但抄粘呈电。嗣蒙详拨东螺屯弁阿眉、朝生自收。伦等随邀同阿眉、朝生并徐元杰等妥议，照原招垦田甲数匀补，面踏各佃园既成水田，杰等田每甲愿供租八石，匀补伦等一十八石之额，登立租册，屯弁阿眉等历收无异。兹蒙示谕该处屯租仍归官收，票单内伦等仍照案册每甲田征租一十八石，杰等田六石，似此苦者苦，乐者乐，伦等仍赔累难堪，合抄匀补租册，缴乞电准照匀补给册征租，示谕各佃交收，并给易知丈单等情。计粘匀补租册一本。据此，除核案加批外，合行按佃给发丈单，征纳屯租。为此，单给屯佃罗阿生即便执照，将承耕后开丈溢屯田应纳屯租每谷一石，奉文折征番银一元，务按早、晚二季完纳充饷，给串宁业；如敢延欠，即差提比追，毋违，须单。

　　计开：

　　猫雾捒保东势角庄屯田罗阿生，现耕丈溢归屯田二甲五分，每年该纳屯租二十石。

　　右给屯佃罗阿生执照。

　　嘉庆三年三月日给。

　　第一六一谕示

　　特授台湾北路淡防总捕分府、加五级、纪录十次胡，为屯租缺额等事。本年十一月十三日，据麻薯旧社屯弁阿敦骨乃、屯丁阿四老、敦老里、欧力秀才、郡乃二使、马下六加老、打必里郡才、马下六阿打歪、阿沐加老保、郡乃加已等禀称：窃屯租原有定额，向归官收，发给屯饷每丁年给银八元，奏定在案。缘被水冲，勘报未豁；又被续冲，不能再报，所有无征租额，按丁摊减，并蒙何前宪将租拨归各屯，向佃首自收。乃等本社丁四百名，蒙拨竹堑、九芎林等处租额，按丁摊减，每丁唯领饷银七元零。但该处靠山傍溪，冲崩靡定，自蒙拨归自收之后，田则年冲，租赋年减，屯饷日减，未免枵腹兴悲，欲勒佃赔，不无向隅之苦，辗转思维，必须筹补。查有接连九芎林之横山、猴洞两处，原系树木溪埧，人力难施，不堪报丈，乃属隘额屯地。议将此地端责佃首姜胜智，招某垦户刘阿富、刘引源等备出资本，添设隘丁，堵御生番，就地垦辟抵补冲崩缺额，俾各屯丁共沾实惠等情。据此，除批示晓谕外，合行给谕招垦。为此，谕仰该佃首姜胜智、垦户刘阿富、刘引源等即备资本，前往横山、猴洞两处另设隘藔，添雇隘丁堵御生番，一面招佃开垦成田，再行禀请勘丈，照额拨补冲缺屯租，以示体恤屯丁至意，慎勿越界滋事，致干查究，毋违，特谕。

　　嘉庆十二年十二月初五日。

　　第一六二谕示

　　兵部尚书兼都察院右都御史、总督福建、浙江等处地方军务、兼理粮饷盐课方，为出示晓谕严禁事。照得台湾番社种种弊端，难以枚举，检核乾隆五十六年，前台湾镇奎公、前台湾道万藩司所颁示禁各条，深切彼时利弊，惟事隔二十年，有今昔情形稍异者，有当时未经晓谕者，兹本部堂访查弊端，开列条款，特行出示严禁。为此，示仰台湾阖属胥役、匠首、及屯丁、通土、社丁等知悉：尔等务须恪遵示禁，力除积习；倘敢再蹈前辙，苦累番民，一经察出，或被告发，定行严拏治罪，各宜凛遵，勿违，特示。

　　计开：

　　一、各处田园、民业、番业各有界址，不容欺占。其有民贌番地，应交番租者，亦不容影射抗霸。其官给屯番埔地，应征屯饷田园，均系奏明官地，不准私行典卖，业已另示饬禁，专员查勘外，其民番私业均须公平贌种，如有民人勾串通土，欺愚社番，重利盘剥，贱价准折，或恃强侵耕霸占，一体照例究治。

