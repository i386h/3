<!-- { "loadSidebar": true } -->
　　一、祀业将首年轮长房，次年轮次房，批明，存照。

　　光绪十九年端月日。

　　公亲人生员林迸凡

　　族长吴志员、吴宽仲

　　代书人施必得

　　同立阄书字人长房侄时清、时逢

　　次房相续静乡大孙时清

　　第四六阄书

　　同立阄书人观音里考潭庄杜老、杜前、杜长。窃谓张公九世同居，陈氏七百共食，我兄弟非不欲效之。然而往而必复者，天地之化；合而必分者，人事之常。故与其同居则众力互相推诿，孰若分食则独力无容旁贷也。爰是邀请族长公亲将先人遗置田园、厝宅及家中器具，分作三份，建立三阄，在神前每人拈定阄额。自今以后，务须照阄掌管，不得恃强混占，再生后悔。爰将各房应得田园、厝宅造址开列于左：

　　其田一宗在马头堀，大小共十二坵，先抽出西南畔四坵，典与本庄吴裁，将银作母亲丧费；其余八坵，作三份均分。其典吴裁之田，若后日三人能摊银往讨，则为公业；若一人备银往讨，则为自己之业，不得阻挡刁难，此照。

　　一、长房前生应得北畔大坵田一坵，年纳大租一石。其应得厝额在东畔内护堎顶头一间，其中央一间与三房作公厅，此照。

　　一、二房老生应得东畔田一坵并中央一坵，共二坵，年纳大租一石。又得倒房田三坵，在南势埔角沟墘。其应得厝额在西畔外护堎三间，此照。

　　一、三房长生应用东畔埒头相连五坵，年纳大租二石二斗半。其应得厝额在东畔内护堎下头一间并过水圹地，其中央一间与长房作公厅，此照。

　　其所有犁耙、锄头、田器俱无分定，可以公用，不得偏占，此照。

　　咸丰三年三月日。

　　族长监生杜文德

　　公亲并代书廪生□□□

　　同立阄书人杜老、杜前、杜长

　　第四七嘱书付据约字

　　立嘱书付据约人陈洵泉等。窃闻处世良图，善创不如善守；治家上策，有合亦必有分，比比然也。予化育府君之长子也，娶妻刘氏，而生尔兄弟三人：长江流、次江中、三江王，俱皆长大婚冠，咸有孙枝，予也花甲盈周矣！适承母嘱，命予与弟妇分炊，因思九世遗风已难复睹，故即我伯婶各食之日，转而为尔兄弟分居之谋，将予一切所承应得份下物业，先行抽起大孙，其余概作三份均分，各为己额。从今以后，务须克勤克俭，克昌厥后之基业，毋怠毋荒，毋负我先之创垂，则能扩而充之，推而广之，岂非予与尔兄弟之所深幸也哉！口恐无凭，立嘱书付据约三纸，每人各执一纸存照，并将公私条目及各章程开列于左：

　　一、平顶土地公坑山私下所种之茶欉，顶房已经付予前去掌管，抵还予欠债项，今亦存付予栽培出利还债外，可为养赡之资，照。

　　一、前阄约内所抽起承买陈黄等之田业，在东势庄内，抽起田一坵，年带大租粟二斗，今亦仍付长房江流收掌，以昭优嫡之典，照。

　　计开：

　　江中拈得份下应得承买陈黄等之田业，址在东势庄。其界址大段田，东至顶三房田，西至江王及朴慈田，南至江流田，北至朴慈田。又圳西秧田，东至大圳，西至顶三房田，南至江王田，北至李家田。又车田，东至圳仔，西至李家路，南至江流田，北至朴慈田。又带竹围、圹地在外护下山，连铳共间厝之额，配外护下山厝二间、下过水厝半间，以右畔门竖与朴慈毗连为界，应贴出厝银二十元，配执老上手杨元兴司单一纸，照。

　　再批明：不论大公小公，有租无租，当照房份轮流，以齿为序。至于水路、牛路，如有必经之路，宜付通流通行；而厅口埕配居内护人管理，深井仔归住外护人执掌。其粟埕从东算起，第三段江流额，第四段江王额，第五段江中额；他若田厝既作三份均分，则钱粮家税亦应作三份摊出。唯正厅半间、铳柜一个、埒尾田仔一坵，上世既为公，尔等亦宜为公，声明，照。

　　再批明：内涂改「食、后、将」三字，添注「至」一字，照。

　　再批明：上约所载与顶三房合连丈单，交在我房。今将丈单及上手阄约一切交江王收存；倘若要用，听其取出公看，照。

　　大岁戊戌年十二月日。

　　代笔人李并春

　　公见功弟黄睦、洵水

　　胞叔钟万

　　在场三男江王

　　次男江中

　　长男江流

　　立嘱书付据约人陈洵泉

　　第四八阄分约字

　　立阄分约字人张郑氏，先年夫在日，有生育四个男儿：长名永仰、次名永异、三名永猜、四名胆智。不幸而夫早世，长男永仰亦逝，仅生下一人男儿名建沛。窃惟九世同居，张氏之百忍，氏每欲效前哲遗风，俾儿孙世世无分之计，第恐生齿日繁而互生嫌隙，难免不无分计。爰是邀请房亲到家相议，将所承祖父遗下及儿身置者物业，一尽作四份均分，拈阄为定，使世世子孙分业无分心，日后不得争长竞短，致失和气。恐口无凭，今欲有凭，立阄分约字四纸一样，各执一纸存照。

　　谨将所有条规开列于左：

　　一、批明：其永异拈得第一阄，应份田一坵，址在菜园脚。又埒头第二坵田一坵。胆智拈得第二阄，应得埒头第一坵田一坵，后日不得移反移覆，声明，照。

　　一、批明：其永猜拈得第三阄，建沛拈得第四阄，二人应份同得埒尾田三坵，配门口埤角大小田二坵，后日欲分耕，二人对半均分，声明，照。

　　一、批明：其曲尺水田埔园二段，一阄、二阄应份得水头一埒，三阄、四阄应分得水尾一埒，后日分耕，亦作四份均分，再照。

　　一、批明：其曲尺山场结内未有分明及大坑山场未有开垦，系是公业，欲栽种竹木果子，须通知行事。或有私耕山田，各耕各管，后日子孙不得争竞，照。

　　二、批明：其曲尺一结水田埔园一埒，系是建沛长孙物业，私己掌管，诸胞叔不得争执。至城仔内厝前茶园，付建沛永远耕作。茶园地基为公物，日后不得私自变卖；厝宅地基亦系公物，后日欲翻盖，分左分右，须公同相议，共成其事，不得异言生端，声明，照。

　　一、批明：其曲尺蕃垦批一纸，十股内分约一纸，有向他人胎借，后日赎回，系□收贮，要用之日，听便取出，不得刁难。至在家上手阄约一纸，系永猜收贮，要用之日，亦当取出，不得刁难，声明，照。

　　道光二十三年二月日。

　　代笔人房侄永明

　　场见人房亲光友

　　光庙

　　侄永回

　　孙建沛

　　知见人男胆智、永猜

　　永异

　　立阄分约字人张郑氏

　　再批明：其溪后园一埒，系作公业，日后作四份均分。历年小租系母亲以为养赡之资，年配官租随带完纳，声明，照。

　　第四九阄书合约字

　　同立阄书合约人四会、治平等，念会兄弟同胞共乳，窃慕姜被之谊，本应同心和气，岂可乖情分拆；但生齿日繁，世事如棋，遂与分爨之举。于是爰请房亲将先父阄分应得厝宅、旱田、竹围、菜园，及家器、杂物等项，俱各对半均分，凭阄拈定，开载明白。所有欠负账目当面拨明，登记账簿，各人清还，凡诸各项等物业，各宜照阄管掌。此系至公无私，自兹以后，各宜安分照阄管掌，不得混争，致伤和气。合立阄书合约二纸一样，各执一纸，存照。

　　一、阄田在粟庭边大坵一坵，系治平拈定，付其掌管。其小涸水三分得一，年配官租粟七斗正，照。

　　二、阄田在苎仔脚田一坵，配厝地仔旱田一坵，小涸水三分得一，年配官租谷七斗，系四会拈得掌管，照。

　　再批明：厝地仔下旱田一坵，年配大租谷五斗，以为历年轮流祭祀之费，照。

　　再批明：其厝地左边春脚过水，未有起盖，配右边大房，议付四会为厨房。其右边春脚出税，以为历年厅中香火之资；倘或崩坏，付治平自己掌管，照。

　　嘉庆二十二年二月日。

　　代笔人房兄永隽

　　知见人房叔祖先忠

　　胞叔延排、延搬

　　同立阄书合约人四会、治平

　　第五○阄书

　　同立阄书人次房朝来、三房富暨长房胞侄有德等，有共承祖父阄分应份得园业厝地一段，于同治十三年，经已各爨，朝来等亦将园业并厝地、竹木、果子、家器、杂物俱各开作三份均分矣！余悬至今，阄书未立，尤恐日后子孙反生嫌隙，爰是兄弟侄公妥议，敦请公亲族戚人等，将前均分产业、竹木、果子、杂物俱各照三份均分，其租声亦照三份摊完，各诸载明。此实凭神拈阄为定，各宜依阄掌管，毋得纷更，口恐无凭，今欲有凭，同立阄书一样三纸，各执一纸永远存照。

　　一、长房胞侄有德应得厝前园西畔股一股，四角头俱有立石为界。又得埤底西畔股一股，四角头俱有立石为界。又得匏仔园溪埔园北畔股一股，连溪埔在内。又得龙眼三欉，在巷口下底坵仔南畔园头。又得龙眼一列，在等北畔园头，东至公檨为界，西至三房大欉龙眼树为界。又得大竹二抱，在巷口下底坵仔南畔园头。又得麻竹半抱，在自己园头，与次房比连北畔半抱。又得大厝南畔头一头，共二间，照。

　　一、次房阔应得厝前园中股一股，四角头俱有立石为界。又得埤底园中股一股，四角头俱有立石为界。又得匏仔园中股一股。又得龙眼三欉，在巷口下底坵仔园南畔头。又得龙眼一列，在等北畔园头，东至园岸头，西至公欉与长房立石为界。又得大竹一抱，在埤岸下。又得麻竹半抱，在长房园头南畔抱半抱。又得大厝北畔头一头，并伸手共四间，照。

　　一、三房富应得厝前园东畔股一股，四角俱有立石为界。又得埤底东畔股一股，四角头俱有立石为界。又得匏仔园菜园坵一坵。又得匏仔园溪埔园南畔股一股。又得龙眼一株，在巷口下底坵仔园南畔头，东至长房龙眼为界，西至溪。又得龙眼一欉，另在巷口。又得大竹一抱，在埤岸下。又得麻竹一抱，在崁干，与次房比连。又得南畔护厝一座，照。

　　一、批明：埤辨口大竹一抱，溪埔大竹巷口檨仔三欉，厝前程干龙眼一欉，一切存公。而荒埔山棚，一概存公，照。

　　再批明：阔即朝来之别名，照。

　　再批明：此业大契交在顶长房煌收存，照。

　　光绪九年二月日。

　　公亲人杨腾

　　代书人蔡立时

　　立阄书人次房朝来

　　长房胞侄有德

　　三房富

　　第五一阄书

