<!-- { "loadSidebar": true } -->
　　临川献王映字宣光高帝第三子也少而警悟羙言笑善容止宋元徽四年解褐著作佐郎累迁给事黄门侍郎南兖州刺史齐台建宋帝诏封映及弟晃暠锵铄鉴并为开国县公各一千五百户未及定土宇而高帝践阼为雍州刺史加都督封临川王改授前将军都督扬州刺史国家初创映年少临神州莅事聪敏府州曹局皆重足以奉禁令自宋彭城王义康以后未之有也永明元年为侍中骠骑将军五年即本号开府仪同二司七年薨映善骑射解声律工左右书左右射应接賔客风韵超诣及薨朝野莫不惋惜焉时年三十二赠司空九子皆封侯长子子晋永元初为侍中入梁为高平太守第二子子游州陵侯为黄门侍郎以谋反兄弟并伏诛
　　长沙威王晃字宣明高帝第四子也少有武力为高帝所爱宋世解褐秘书郎升明二年代兄映为淮南宣城二郡太守初沈攸之事起晃便弓马多从武容熏赫都街时人为之语曰焕焕萧四繖其年迁西中郎将豫州刺史监二州诸军事高祖践阼晃每陈政事輙为典籖所裁晃杀之上大怒手诏赐杖迁南徐州刺史加都督武帝为皇太子拜武进陵于曲阿后湖鬭队使晃御马军上闻之又不悦临崩以晃属武帝处以辇毂近蕃勿令逺出永明元年以晃为都督南徐州刺史入为侍中中书监时禁诸王蓄仗在都下者唯置捉刀左右四十人晃爱武饰罢徐州还私载数百人仗还都为禁司所觉投之江水帝闻之大怒将紏以法豫章王嶷于御前稽首流涕曰晃罪诚不足宥陛下当忆先朝念白象白象晃小字也上亦垂泣高帝大渐时戒武帝曰宋氏若不骨肉相图他族岂得乗其弊汝深戒之故武帝终无异意然晃亦不见亲宠当时论者以武帝优于魏文减于汉明寻进号车骑将军侍中薨赠开府仪同三司武帝常幸钟山晃从驾以马矟刺道邉枯蘖上令左右数人引之银纒皆卷聚而矟不出乃令晃复驰马拔之应手便去每逺州献骏马上輙令晃于华林中调试之高帝常曰此我家任城也武帝縁此意故諡曰威
　　武陵昭王煜字宣昭小字三昧高帝第五子也母罗氏从髙帝在淮隂以罪诛煜年四嵗思慕不异成人每恸輙吐血故高帝悯而爱之髙帝虽为方伯而居处甚贫诸子学书无纸笔煜尝以指画空中及画掌学字遂工篆法少时又无棊局乃破荻为片纵横以为棊局指防行势遂至名品性刚頴儁出与诸王共作短句诗学谢灵运体以呈上上报曰见汝二十字诸儿作中最为优者但康乐放荡作体不辩有首尾安仁士衡深可宗尚顔延之抑其次也建元三年为防稽太守加都督上遣儒士刘瓛住郡为煜讲五经武帝即位歴中书令祠部尚书巫觋或言煜有非常之相以此自负武帝闻之故无宠未尝处方岳尝于御坐曲宴醉伏地貂抄肉柈帝笑曰汚貂对曰陛下爱羽毛而踈其骨肉帝不悦性轻财重义有古人风罢防稽还郡斋中钱不满万俸禄所入皆与参佐宾僚共之常曰兄作天子何畏弟无钱居上附身所须而已名后堂山为首阳盖怨贫薄也尝于武帝前与竟陵王子良围棊子良大北及退豫章王嶷谓煜曰汝与司徒手谈故当小相推让答曰煜立身以来未尝一口妄语执心疎婞偏不知悔好文善射为当时独絶武帝幸豫章王嶷东田宴诸长王独不召煜嶷曰风景殊羙今日甚忆武陵上乃呼之仍使射屡发命中顾谓四座曰手何如上神色甚怪嶷曰阿五常日不耳今可谓仰借天威帝意乃释后于华林园射赌凡六箭五破一皮赐钱五万上举酒劝煜煜曰陛下常不以此处许臣上回面不答豫章王于邸起土山列种桐竹号为桐山武帝幸之置酒为乐顾谓临川王映曰王邸亦有嘉名不映曰臣好栖静因以为称又问煜煜曰臣山卑不曾栖灵昭景唯有薇蕨直号首阳山帝曰此直劳者之歌也久之出为江州刺史上以煜方出镇求其宅给诸皇子煜曰先帝赐臣此宅使臣歌哭有所陛下欲以州易宅臣请以宅易州帝恨之至镇百余日典籖赵渥之启煜得失于是徴还为左户尚书迁太常卿累不得志冬节问讯诸王皆出煜独后来上已还便殿闻煜至引见问之煜称牛羸不能取路上敕车府给副御牛一头敕主客自今诸王来不随例者不复为通后以公事还过竟陵王子良宅冬月道逢乞人脱襦与之子良见煜衣单进襦于煜煜曰我与向人亦复何异尚书令王俭诣煜煜留俭设食柈中菘菜鲍鱼而已俭重其真率为饱食尽欢而去寻为丹阳尹始不复置行事自得亲政转侍中防军将军给油络车又给扶二人武帝临崩遗诏为卫将军开府仪同三司大行在殡竟陵王子良在殿中太孙未至众论喧疑煜众中言曰若立长则应在我立嫡则应立太孙鬱林既立甚见冯頼隆昌元年薨时年二十八赠司空班劔二十人
　　安成防王暠字宣曜髙帝第六子也性清和多疾厯位南中郎将江州刺史侍中领歩兵校尉中书令永明元年为散骑常侍秘书监领石头戌事及夏薨
　　鄱阳王锵字宣韶髙帝第七子也建元末武帝即位为雍州刺史加都督武帝服除锵方还始入觐拜便流涕武帝愕然问其故锵收泪曰臣违奉弥年今奉圣顔微见瘦损所以泣耳武帝叹曰我复是有此一弟累迁丹阳尹永明十年为领军将军锵和悌美令性谦慎好文章有宠于武帝领军之授齐室诸王所未为锵在官理事无壅当时称之车驾游幸常甲仗卫从恩待次豫章王嶷其年给油络车隆昌元年转尚书左仆射迁侍中骠骑将军开府仪同三司领兵置佐锵雍容得物情为鬱林依信鬱林心疑明帝诸王问讯独留锵曰闻鸾于法身何如锵曰臣鸾于宗戚最长且受寄先帝臣等年皆尚少朝廷之干唯鸾一人愿陛下无以为虑鬱林退谓徐龙驹曰我欲与公共计取鸾公既不同我不能独办且复小聼及鬱林废锵竟不知延兴元年进位司徒侍中如故明帝镇东府权威稍异锵每往明帝屣履至车迎锵语及家国言泪俱下锵以此推信之而宫防内皆属意于锵劝令入宫发兵辅政制局监谢粲説锵及随王子隆曰殿下但乗油壁车入宫出天子置朝堂二王夹辅号令粲等闭城门上仗谁敢不同宣城公政当投井求活岂有一歩动哉东城人政共防送耳子隆欲定计锵以上防兵力既悉度东府且虑难防意甚犹豫马队主刘巨武帝时旧人诣锵请间叩头劝锵立事锵命驾将入复回还内与母陆太妃别日暮不成行典籖知谋告之数日明帝遣二千人围锵宅害锵谢粲等皆见杀凡诸王被害皆以夜遣兵围宅或斧砍闗挑墙呌噪而入家财皆见封籍焉
　　桂阳王铄字宣朗髙帝第八子也永明七年为中书令加散骑常侍时鄱阳王锵好文章铄好名理人称为鄱桂铄清羸有冷疾常枕卧武帝临视赐牀帐衾褥性理偏诐遇其赏兴则诗酒连日情有所废则兄弟不通隆昌元年加前将军给油络车并给扶二人鄱阳王见害铄迁中军将军开府仪同三司不自安至东府见明帝及出处分存亡之计谓侍读山悰曰吾前日觐王王流涕呜咽而鄱阳随即见诛今日见王王又流涕而有媿色其在吾邪其夜三更中兵至见害
　　始兴简王鉴字宣彻髙帝第十子也性聪警年八嵗丧所生母号慕过人数日中便至骨立豫章王嶷见而抚其首鸣咽以告髙帝帝亦悲不自胜初封广兴郡王秘书丞袁彖早有令誉髙帝盛重鉴乃命彖为广兴王友后改封始兴自晋以来益州刺史皆以良将为之宋泰始中益州市桥忽生小洲道士邵硕见之曰当有贵王临州刘亮为刺史斋前石榴树陵冬生华亮以问硕硕曰此谓狂华宋诸刘灭亡之象后二年君当终后九载宋当灭灭后有王胜憙来作此州冀尔时蜀土平硕始康人元徽二年忽告人云吾命终因卧而死后人见硕在荆州上明以一只故履防左脚而行甚疾遂不知所之永明二年武帝不复用诸将为益州始以鉴为益州刺史督益寕二州军事加鼓吹一部胜憙反语为始兴硕言于此乃验先是刼帅韩武方常聚党千余人断流为暴郡县不能禁行旅断絶鉴行至上明武方乃出降鉴长史虞悰等咸请杀之鉴曰武方为暴积年所在不能制今降而被杀失信且无以劝善于是启防果被宥自是巴西蛮夷凶恶皆望风降附行次新城道路籍籍云陈显逹大选士马不肯就徴巴西太守隂智伯亦以为然乃停新城十许日遣典籖张昙晳往观形势俄而显逹遣使人郭安明朱公恩奉书贡遗众咸劝鉴执之鉴曰显逹立节本朝必自无此昙晳还若有同异执安明等未晩居二日昙晳还言显逹已遣家出城日夕望殿下至于是乃前时年十四好学善属文不重华饰器服清素有髙士风与记室参军蔡仲熊登张仪楼啇略先言往行及蜀土人物鉴言辞和辩仲熊应对无滞当时以为盛事州城北门常闭不开鉴问其故于虞悰悰答曰蜀中多夷暴有时抄掠至城下故相承闭之鉴曰古人云善闭无闗楗且在徳不在门即令开之戎夷慕义由是清谧鉴于州园地得古冡无复棺但有石椁铜器十余种并古形玉璧三枚珍寳甚多不可皆识金银为蚕蛇形者数斗又以朱砂为阜水银为池左右咸劝取之鉴曰皇太子昔在雍有发古冢者得玉镜玉屏风玉匣之类皆将还都吾意常不周乃遣功曹何伫为之起坟诸寳物一不得犯性甚清在蜀积年未尝有所营造资用一嵗不满三万王俭常叹云始兴王虽尊贵而行履都是素士时有广汉什邡人叚祖以錞于献鉴古礼器也髙三尺六寸六分围三尺四寸圆如筩铜色黒如漆甚薄上有铜马以绳县马令去地尺余灌之以水又以器盛水于下以芒茎当心跪注錞于以手振芒则其声如雷清响良久乃絶古所以节乐也五年鉴献龙角一枚长九尺三寸色红有文理九年为散骑常侍秘书监领石头戌事寻迁左卫将军未拜遇疾薨时年二十一
