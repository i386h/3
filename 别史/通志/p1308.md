<!-- { "loadSidebar": true } -->
　　张胄元渤海蓨人也博学多通尤精术数冀州刺史赵煚荐之高祖徴授云骑尉直太史令参议律厯事时軰多出其下由是太史令刘晖等甚忌之然晖言多不中冑元所推步甚精密上异之令杨素与术士数人立议六十一事皆旧法久难通者令晖与胄元等辩析之晖杜口一无所答胄元通者五十四焉由是擢拜员外散骑侍郎兼太史令赐物千叚晖及党与八人皆斥逐之改定新厯言前厯差一日内史通事顔慜楚上言曰汉时洛下闳改颛顼厯作太初厯云后当差一日八百年当有圣者定之计今相去七百一十年术者举其成数圣者之谓其在今乎上大悦渐见亲用胄元所谓厯法与古不同者三事其一宋祖冲之于歳周之末创设差分冬至渐移不循旧轨每四十六年却差一度至梁虞厯法嫌冲之所差太多因以一百八十六年冬至移一度胄元以此二术年限县隔追检古注所失极多遂折中两家以为度法冬至所宿歳别渐移八十三年却行一度则上合尧时日永星火次符汉厯宿起牛初明其前后并皆密当其二周马显造丙寅元厯有隂阳转法加减章分进退蚀余乃推定日创开此数当时术者多不能晓张宾因而用之莫能考正胄元以为加时先后逐气参差就月为断于理未可乃因二十四气列其盈缩所出实由日行迟则月逐日易及令合朔加时早日行速则月逐日少迟令合朔加时晚检前代加时早晚以为损益之率日行自秋分已后至春分其势速计一百八十二日而行一百八十度自春分已后至秋分日行迟计一百八十二日而行一百七十六度每气之下即其率也其三自古诸厯朔望逢交不问内外入限便蚀张宾立法创有外限应蚀不蚀犹未能明胄元以日行黄道歳一周天月行月道二十七日有余一周天月道交络黄道每行黄道内十三日有竒而出又行道外十三日有竒而入终而复始月经黄道谓之交朔望去交前后各五度以下即为当蚀若月行内道则在黄道之北蚀多有验月行外道在黄道之南也虽遇正交无由掩映蚀多不验遂因前法别立定限随交逺近逐气求差损益蚀分事皆明着其超古独异者有七事其一古厯五星行度皆守恒率见伏盈缩悉无格凖胄元候之各得真率合见之数与古不同其差多者至加减三十许日即如荧惑平晨见在雨水气即均加二十九日见在小雪气则均减二十五日加减平见以为定见诸星各有盈缩之数皆如此例但差数不同特其积候所知时人不能原其防其二辰星旧率一终再见凡诸古厯皆以为然应见不见人未能测胄元积候知辰星一终之中有时一见及同类感召相随而出即如辰星平晨见在雨水者应见即不见若平晨见在啓蛰者去日十八度外三十六度内晨有木火土金一星者亦相随见其三古厯步术行有定限自见已后依率而推进退之期莫知多少胄元积候知五星迟速留退真数皆与古法不同多者差八十余日留回所在亦差八十余度即如荧惑前疾初见在立冬初则二百五十日行一百七十七度定见夏至初则一百七十日行九十二度追步天验今古皆密其四古厯食分依平即用推验多少实数罕符胄元积候知月从木火土金四星行有向背月向四星即速背之则迟皆十五度外及循本率遂于交分限其多少其五古歴加时朔望同术胄元积候知日蚀所在随方改变傍正高下每处不同交有浅深迟速亦异约时立差皆防天象其六古厯交分即为蚀数去交十四度者食一分去交十三度食二分去交十度食三分每近一度食益一分当交即蚀既其应多少自古诸厯未悉其原胄元积候知当交之中月掩日不能毕尽故其蚀反少去交五六时月在日内掩日便尽故其蚀乃既自此以后更逺者其蚀又少交之前后在冬至皆尔若近夏至其率又差胄元所立蚀分最为详密其七古厯二分昼夜皆等胄元积候知其有差春秋二分画多夜漏半刻皆由日行迟疾盈缩使其然也凡此胄元独得于心论者服其精术大业中卒于官许智藏高阳人也祖道幼常以母疾遂览医方因而究极时号名医诫诸子曰为人子者尝膳视药不知方术岂谓孝乎由是遂世相传授仕梁位员外散骑侍郎父景武陵王谘议参军智藏少以医术自逹仕陈为散骑常侍陈灭高祖以为员外散骑侍郎使诣扬州会秦王俊有疾上驰召之俊夜夣其亡妃崔氏泣曰本来相迎如闻许智藏将至其人若到当必相苦为之柰何明夜俊又梦崔氏曰妾得计矣当入灵府中以避之及智藏至为俊诊脉曰疾已入心即当发癎不可救也果如言俊数月而薨上竒其妙赉物百叚炀帝即位智藏时致仕帝每有苦輙令中使就宅询访或以轝迎入殿扶登御牀智藏为方奏之用无不效卒于家年八十宗人许澄亦以医术显澄父奭仕梁为中军长史随柳仲礼入长安与姚僧垣齐名拜上仪同三司澄有学识传父业尤尽其妙歴位尚药典御谏议大夫封贺川县伯父子俱以艺术名重于周隋二代史失其事故附云
　　万寳常不知何许人也父大通从梁将王琳归齐后谋还江南事泄伏诛由是宝常被配为乐户因妙逹钟律遍工八音与人方食论及声调时无乐器宝常因取前食器及杂物以箸扣之品其高下宫商毕备谐于丝竹大为时人所赏然歴周隋俱不得调开皇初沛国公郑译等定乐初为黄钟调寳常虽为伶人译等每召与议然言多不用后译乐成奏之上召宝常问其可不寳常曰此亡国之音岂陛下所冝闻上不悦宝常因极言乐声哀怨淫放非雅正之音请以水尺为律以调乐器其声率下郑译调二律并撰乐谱六十四卷且论八音旋相为宫法改移柱之变为八十四调一百四十律变化终于一千八百声时以周礼有旋宫之义自汉已来知音不能通见宝常特创其事皆哂之至是试令为之应手成曲无所疑滞见者莫不嗟异于是损益乐器不可胜纪其声雅淡不为时人所好太常善声者多排毁之又太子洗马苏防以钟律自命尤忌寳常防父威方用事凡言乐者附之而短寳常数诣公卿怨望苏威因诘寳常所为何所传受有一沙门谓寳常曰上雅好符瑞有言徴祥者上皆悦之先生当言从胡僧受学云是佛家菩萨所传音律则上必悦先生当言所为可以行矣寳常遂如其言以答威威怒曰胡僧所传乃四夷之乐非中国宜行其事竟寝宝常听太常所奏乐然泣曰乐声淫厉而哀天下不久将尽时四海全盛闻言者皆谓不然大业之末其言卒騐寳常贫而无子其妻因其卧疾遂窃其资物而逃寳常竟饿死将死取其所著书焚之曰何用此为见者于火中探得数卷见行于世开皇中郑译何妥卢贲苏防萧吉并讨论坟籍撰著乐书皆为当时所用至于天然识乐不及寳常逺矣安马驹曹妙逹王长通郭令乐等能造曲为一时之妙又习郑声而寳常所为皆归于雅此軰虽公议不附寳常然皆心服谓以为神时乐人王令言亦妙逹音律大业末炀帝将幸江都令言之子尝于户外弹胡琵琶作翻调安公子曲令言时卧室中闻之惊起曰变变急呼其子曰此曲兴自早晚其子曰顷来有之令言遂歔欷流涕谓其子曰汝慎无从行帝必不反子问其故令言曰此曲宫声往而不反宫君也吾所以知之帝竟被弑于江都
　　何稠字桂林西域人国子祭酒妥之从子也父通善琢玉稠年十余遇江陵平随妥入长安仕周御饰下士及高祖为丞相召补参军兼掌细作署开皇中累迁太府丞稠博览古图多识旧物波斯尝献金线锦袍组织殊丽上命稠为之稠锦成逾所献者上甚悦时中国久絶琉璃作匠人无敢措意稠以緑瓷为之与真不异寻加员外散骑侍郎开皇末桂州俚李光仕为乱诏稠募讨之师次衡岭遣使招其渠帅洞主莫崇觧兵降款桂州长史王文同鎻崇诣稠所稠诈宣言曰州县不能绥养非崇之罪命释之引共坐并从者四人为设酒食遣之大悦归洞不设备稠至五更掩及其洞悉发俚兵以临余贼象州逆帅杜条辽罗州逆帅庞靖等相继降款分遣建州开府梁昵讨叛夷罗寿罗州刺史冯暄讨贼帅李大檀并平之承制署首领为州县官而还众皆悦服有钦州刺史寗猛力帅众迎军初猛力欲图为逆至是惶惧请身入朝稠以其疾笃示无猜贰放还州与约八九月诣京师相见稠还奏状上意不怿其年十月猛力卒上谓稠曰汝前不将猛力来今竟死矣稠曰猛力共臣约假令身死当遣子入侍越人性直其子必来初猛力临终诫其子长真曰我与大使期不可失信于国士汝我讫即宜上路长真如言入朝上大悦曰何稠着信蛮夷乃至于此以勲授开府仁寿初文献皇后崩稠与宇文恺参典山陵制度稠性少言善候上防由是渐见亲昵上疾笃谓稠曰汝既曾皇后今我方死亦宜好安置嘱此何益但不能忘怀耳魂而有知当相见于地下上因揽太子颈曰何稠用心我后事动静当共平章大业初炀帝将幸扬州勅稠讨阅图籍造舆服羽仪送至江都其日拜太府少卿稠于是营黄麾三万六千人仗及车舆辇辂皇后卤簿百官仪服依期而就送于江都所役工十万余人用金银钱物巨亿计帝使兵部侍郎胡雅选部郎薛迈等勾覆数年方竟毫厘无舛稠参防今古多所改创魏晋已来皮弁有缨而无笄导稠曰此古田猎服也今服以入朝宜变其制故弁施象牙簪导自稠始也又从省之服初无佩绶稠曰此乃晦朔小朝之服安有人臣谒帝而除去印绶兼无佩玉之节乎乃加兽头小绶及佩一只旧制五辂于辕上起箱天子与参乗同在箱内稠曰君臣同所过为相逼乃广为盘舆别构栏楯侍臣立于其中于内复起湏弥平坐天子独居其上自余麾幢文物增损极多帝复令稠造戎车万乗钩陈八百连帝善之以稠守太府卿后兼领少府监辽东之役摄右屯卫将军领御营弩手三万人时工部尚书宇文恺造辽水桥不成师未得济左屯卫大将军麦铁杖因而遇害帝遣稠造桥二日而就初稠制行殿及六合城至是帝于辽左与贼相对夜中施之其城周廻八里城及女垣合高十仭上布甲士立仗建旗四隅置阙靣列一观观下三门比明而毕高丽望见谓若神功稍加至右光禄大夫从幸江都遇宇文化及乱以为工部尚书及败陷于窦建徳复为工部尚书舒国公建徳败归于唐授少府监卒又齐时有河间刘龙者性彊明有巧思齐后主令脩铜雀台称防因而歴职通显及隋文帝践阼大见亲委位右卫将军兼将作大匠迁都之始与高颎参掌制度世号为能大业中有南郡公黄亘及弟衮俱巧思絶人炀帝每令其兄弟直少府将作于时改创多务亘衮每参典其事凡有所为何稠先令亘衮立様当时工人莫有所损益亘位朝散大夫衮散骑侍郎









　　通志卷一百八十三
<史部,别史类,通志>
　　钦定四库全书
　　通志卷一百八十四
　　宋　右　廸　功　郎　郑　樵　渔　仲　撰
　　佞幸传第一
　　史记立佞幸传前汉北齐不易其名宋曰恩幸臣后魏曰恩幸今总曰佞幸
　　前汉
　　邓通　赵谈　韩嫣　淳于长【张放】董贤【王闳】
　　宋
　　戴法兴【戴明宝　董元嗣　奚显度】徐爰　阮佃夫【干天宝夀寂之姜产之　王道隆　杨运长】
　　南齐
　　纪僧眞　刘系宗　茹法亮【吕文度　綦母珍之杜文谦　徐龙驹曹道刚】吕文显　茹法珍【梅虫儿徐世】
　　梁
　　周石珍　陆验【徐驎】
　　陈
　　司马申　施文庆　沈客卿　孔范
　　后魏
　　王叡【子袭椿】王仲兴　赵脩　茹皓【常季贤　陈埽静　徐义恭】赵邕　侯刚　徐纥　郑俨　郭秀
　　北齐
　　和士开【安吐根】穆提婆【母陆令萱】高阿那肱　韩凤前汉
