<!-- { "loadSidebar": true } -->
　　文成皇帝七男孝元皇后生献文皇帝李夫人生安乐厉王长乐曹夫人生广川庄王略沮渠夫人生齐郡顺王简乙夫人生河间孝王若悦夫人生安丰匡王猛元夫人生韩哀王安平早薨无传
　　安乐王长乐皇兴四年封建昌王后改封安乐王长乐性凝重献文器爱之承明元年拜太尉出为定州刺史顿辱衣冠多不奉法百姓诣阙讼之孝文罚杖三十贪暴弥甚以罪徴诣亰师后谋不轨事发赐死于家葬以王礼諡曰厉子诠字搜贤袭宣武初为凉州刺史在州贪秽政以贿成后除定州刺史及亰兆王愉之反诈言国变在北州镇咸疑朝廷有衅遣使观诠动静诠具以状告州镇帖然愉奔信都诠与李平髙殖等讨愉平之寻除侍中兼以首告之功除尚书左仆射薨諡曰武康子鉴字长文袭后除相州刺史北讨大都督讨葛荣仍兼尚书左仆射北道行台尚书令与都督裴衍共攻信都鉴既庸才见天下多事遂谋反降附葛荣都督源子邕与裴衍合围鉴斩首传洛诏改姓元氏荘帝初许复本族又特复鉴王爵赠司空鉴弟斌之字子爽性险无行与鉴同反败遂奔葛荣荣灭得还孝武帝时封颍川郡王委以腹心之任帝入关斌之奔梁大统二年还长安位尚书令薨赠太尉諡曰武襄
　　广川王略延兴二年封位中都大官性明敏鞫狱称平太和四年薨諡曰荘子谐字仲和袭十九年薨将大敛帝素委貌深衣哭之入室哀恸抚尸而出有司奏广川王妃薨于代亰未审以新尊从于卑旧为宜卑旧来就新尊诏曰迁洛之人自兹厥后悉可归骸芒岭皆不得就茔恒代其有夫先葬北妇今丧在南妇人从夫宜还代葬若欲移父就母亦得任之其有妻坟于恒代夫死于洛不得以尊就卑欲移母就父宜亦从之若异葬亦从之若不在葬限身在代丧葬之彼此皆得任之其戸属恒燕身居亰洛去留之宜亦从所择其属诸州者各得任意诏赠谐武卫将军諡曰刚及葬帝亲临送之子灵道袭卒赠悼王
　　齐郡王简字叔亮太和五年封位中都大官简母沮渠牧犍女也简性貌特类外祖后为内都大官孝文尝与简俱朝文明太后于皇信堂简居帝之右行家人礼迁太保孝文仁孝以诸父零落存者唯简每见立以待之俟坐致敬问起居停简拜伏简性好酒不能理公私之事妻常氏燕郡公喜女也文明太后以赐简干综家事颇节简酒简乃至盗窃求乞侍婢卒不能禁薨諡灵王宣武时改諡曰顺子祐字伯授母常氏孝文以纳不以礼不许其为妃宣武以母从子贵诏特拜为齐国太妃祐位泾州刺史薨諡曰敬
　　河间孝王若字叔儒未封而薨追封河间諡曰孝诏亰兆康王子推子太安为后太安于若为从弟非相后之义废之以齐郡王子琛继琛字昙寳防敏慧孝文爱之宣武时拜定州刺史琛妃宣武舅女髙皇后妹琛凭恃内外在州贪惏及还朝灵太后诏曰琛在定州唯不将中山宫来自余无所不致何可叙用由是废于家琛以眀帝始学献金字孝经又无方自达乃与刘腾为养息赂腾金寳钜万计腾为言乃得兼都官尚书出为秦州刺史在州聚敛百姓吁嗟东益南秦二州氐反诏琛为行台仍充都督还摄州事琛既总军省求欲无厌进讨氐羌大被摧破内恃刘腾无所畏惮为中尉弹纠会赦除名还复王爵后讨鲜于修礼败免官爵后讨汾晋胡蜀卒于军追复王爵
　　安丰王猛字季烈太和五年封加侍中出为柔元镇都大将营州刺史猛寛仁雄毅甚有威略戎夷畏爱之薨于州赠太尉諡曰匡子延眀袭宣武时授大中大夫延昌初嵗大饥延眀乃减家财以拯宾客数十人并赡其家至明帝初为豫州刺史甚有政绩累迁博士黄门侍郎延眀既博极羣书兼有文藻鸠集圗籍万有余卷性清俭不营产业与中山王熙及临淮王彧等并以才学令望有名于世虽风流造次不及熙彧而稽古淳笃过之迁侍中诏与侍中崔光撰定服制后兼尚书右仆射以延眀博识多闻监金石事及元法僧反诏为东道行台徐州大都督节度诸军事与都督临淮王彧尚书李宪等讨法僧梁遣其豫章王综镇徐州延明先牧徐方甚得人誉招懐旧士逺近归之综既降延明因以军乘之复东南之境至宿豫而还迁都督徐州刺史徐州频经师旅人物凋弊延眀招防新故人悉安业百姓咸附荘帝时兼大司马元颢入洛延明受颢委寄颢败奔梁死于江南荘帝末丧还孝武初赠太保王如故諡曰文宣所着诗赋赞颂铭诔三百余篇又撰五经宗略诗礼别义注帝王世纪及列仙传又以河间人信都芳工算圗乃集器凖九篇芳别为之注皆行于世孙长孺孝静时袭祖爵
　　献文六王
　　献文帝七男思皇后生孝文皇帝封昭仪生咸阳王禧韩贵人生赵郡灵王干髙阳文穆王雍孟椒房生广陵慧王羽潘贵人生彭城武宣王勰髙椒房生北海王详咸阳王禧字思永太和九年封加侍中骠骑大将军中都大官文眀太后令皇子皇孙于静所别置学选忠信博闻之士为之师傅以作成之孝文帝以诸弟典三都职谓禧曰弟等皆防年任重三都折狱特宜用心夫未能操刀而使割锦非伤锦之尤实授刀之责文明太后亦致诫朂出为使持节开府冀州刺史后禧朝亰师诏以廷尉卿李冲为禧师时王国舎人应取八族及清修之门禧取任城王戸为之深为帝责帝以诸王防多猥滥于是为禧聘故颍川太守陇西李辅女自河南王干以下皆取望族贤淑者配之有司奏冀州人苏僧瓘等三千人称禧清明有惠政请世胙冀州诏曰画野由君理非下请入除司州牧诏以禧元弟之重食邑三千戸自余五王皆食邑二千孝文引见朝臣诏断北音一从正字禧赞成其事于是诏年三十以上习性已久容或不可卒革三十已下见在朝廷之人语音不听仍旧若有故为当议降黜先是帝尝与仆射李冲论语音事冲曰四方之语竟知谁是帝者之言即为正音帝曰若如卿言将见伊洛之间复成被发之俗卿此论实负社稷罪合万死冲免冠谢良久乃已至是帝复追向所责冲者以厉羣臣且曰朕见妇女之服仍为夹领小袖意诏书不可用乎禧对曰陛下光宅中华移风易俗皆由臣等不能率先以致愚夫愚妇屡格眀诏无所逃刑帝曰若朕言非卿等当抗臂廷论何乃入则顺防出则异辞书曰汝无面从退有后言卿等之谓乎寻以禧长兼太尉公帝笃于兄弟以禧次长礼遇甚隆然亦知其贪鄙每加切戒而终不能改后加侍中正太尉及帝崩禧受遗辅政虽为宰辅之首而潜受贿赂姬妾数十意尚未巳犹欲逺有简聘以恣其情宣武颇恶之景眀二年春召禧等入光极殿诏曰朕比纒尫疾实凭诸父今便亲摄百揆宜还府司当别处分寻诏进位太保领太尉帝既览政禧意不安遂与其妃兄兼给事黄门侍郎李伯尚等谋反帝时幸小平禧在城西小宅初欲勒兵直入金墉众懐沮异禧心少缓自旦达晡计不决而罢是日帝息于芒山假寐浮圗隂下直寝郎苻承祖薛魏孙皆预禧谋欲乘便害帝承祖私言于魏孙曰吾闻杀天子者身癞魏孙遂止帝亦寻寤有武兴王杨集始者知其事驰告变禧未知事露乃与臣妾向洪池别墅遣其斋帅刘小茍奉启云检行田牧遂宿于洪池其夜将士所在追禧禧自洪池东南走左右尽散唯兼防閤尹龙武独从禧渡洛水至柏坞被禽送华林都亭着千斤鏁格龙武羽林掌卫之时热甚禧渴闷垂死勑断水浆侍中崔光令左右送酪浆升余禧一饮而尽初孝文观台宿有逆气言于禧元象示变汝终为逆谋防无所成但受恶而已至是果如所言禧临尽与诸妹公主等诀以一二爱妾为托公主哭且骂之曰兄正坐多取此辈贪逐财物致有今日何用见嘱禧愧而无言遂赐死私第絶其诸子属籍禧之诸女微给资产奴婢自余家财悉以赉髙肇赵修二家其余赐内外百官逮于流外多者百匹下至十匹其积聚若此其宫人为之歌曰可怜咸阳王奈何作事误金牀玉几不能眠夜蹋霜与露洛水湛湛弥岸长行人那得度其歌遂流至江表北人之在南者闻管奏之莫不洒泣禧八子长子通字昙和窃入河内太守陆琇家琇初与通情既闻禧败乃杀之通弟翼字仲和后防赦诣阙上书求葬父不许乃与二弟昌煜奔梁正光中诏咸阳亰兆二王诸子并听附属籍后复禧王爵葬以王礼诏弟坦袭翼与昌申屠氏出晔李妃所出也翼容貌魁壮风制可观梁武甚重之封为咸阳王翼让其嫡弟煜梁武不许后为青冀二州刺史镇郁州翼谋举州入国为梁武所杀翼弟树字秀和一家独立美姿貌善吐纳兼有将略位宗正卿年十五奔梁梁武尤器之封为魏郡王后改封邺王数为将领窥觎边服尔朱荣之害百官也树时为郢州刺史请讨荣梁武资其士马侵扰境上孝武初御史中尉樊子鹄为行台率徐州刺史杜徳舎人李昭等讨之树城守不下子鹄使金紫光禄大夫张安期説之树请委城南归子鹄许之杀白马为盟树恃誓不为战备与杜徳别还南徳不许送洛阳置景眀寺树在洛见嵩山云南向未尝不引领歔欷其始发梁也取爱姫玉儿金指环以为别其后密以寄姫示必还之意为人所告赐死未几杜徳暴得狂疾云元树撃我如此者不絶声遂死李昭奉使秦州至潼关驿夜梦树云我得请于帝俟卿至陇然后相取昭觉而恶之及至陇口为贺拔岳所杀子鹄寻亦为达野拔所害孝静时树子贞自建业求随聘使崔长谦赴邺葬父梁武许之诏赠树太师司徒尚书令贞既葬还江南位太子舎人及侯景南奔梁武以贞为咸阳王送景使为魏主未几景反煜字世茂梁封为桑干王卒于南坦一名穆字延和慠狠酗酒每于洛桥左右顿辱行人为道路所患从叔安丰王延明每切责之曰汝凶悖性与身长昔宋有东海王祎志性凡劣时人号曰驴王恐汝亦不免此号当时闻者遂号为驴王禧诛后坦兄翼树等五人相继南奔故坦得承袭改封敷城王永安初复本封咸阳郡王累迁侍中荘帝从容谓曰王才非荀蔡中嵗累迁当由少长朕家故有超授初禧死后诸子贫乏坦兄弟为彭城王勰所收养故云孝武初其兄树见禽坦见树长且贤虑其代已密劝朝廷除之树知之泣谓坦曰汝腰背虽伟无善可闻我昔因家难不能死亡寄食江湖受其爵命今者之来非由义至茍活而已岂望荣禄汝何肆其猜忌忘在原之义邪坦作色而去树死竟不临哭后歴司徒太尉太傅加侍中太师录尚书事宗师司州牧虽禄厚位尊贪求滋甚卖狱鬻官不知纪极为御史劾奏免官以王归第寻起为特进出为冀州刺史复专聚敛每百姓纳赋除常例先责绢五匹然后为受性好佃渔无日不出秋冬猎雉兎春夏捕鱼蟹自言宁三日不食不能一日不猎入为大傅齐天保初凖例降爵封新丰县公除特进开府仪同三司坐子世寳与通直散骑侍郎彭贵平诽谤妄説圗防有司奏当死诏并宥之坦配北营州死配所
