<!-- { "loadSidebar": true } -->
　　周制文王年十二而冠【文王十三生伯邑考左传曰冠而生子礼也】成王十五而冠【谯周五经然否论云古文尚书武王崩成王年十三推武王庚辰嵗崩周公以壬午嵗出居东癸未嵗反礼公冠记周公冠成王命史作祝辞告是除丧冠也周公未反成王冠弁开金縢之书时十六矣是成王十五周公冠之而后出也按礼传天子之年近则十二逺则十五必冠矣】将冠筮日筮賔行之于庙冠委貎于阼三加弥尊【冠义曰冠于阼以着代也或曰三加弥尊士礼也大戴礼公冠篇曰公冠四加后加元冕天子亦四加后加衮冕】祼享乐于庙【左传曰晋侯问鲁大夫季武子防公年曰君可冠矣武子对曰君冠必以祼享之礼行之以金石之乐节之以先君之祧处之】周公冠成王命史雍颂曰近于民逺于年逺于佞近于义啬于时恵于财禄贤使能汉改皇帝冠为加元服惠帝加元服用正月甲子若丙子为吉后汉遵前制皆以正月甲子若丙子为吉日可加元服仪从冠礼乗舆初加缁布进贤次爵弁次武弁次通天冠冠讫皆于髙祖庙如礼谒见和帝冠以正月甲子乗金根车驾六元虬至庙成礼乃回轸反宫朝服以飨宴撞太蔟之钟咸献夀焉顺帝以初月丙子加元服于髙庙献帝兴平元年正月甲子加元服司徒淳于嘉为宾加赐元纁驷马赐贵人王公卿司校尉城门五校及侍中尚书给事黄门侍郎各一人为太子舍人魏氏天子冠一加【其説曰古之士礼服必三加弥尊所以喻其志至于天子诸侯无加数之文者将以践阼临人尊极德成不复与士以加喻勉为义礼冠于庙自魏不复在庙矣】东晋诸帝冠仪一加帻冕将冠金石宿设百僚陪位又先于殿上铺大牀御府令奉冕帻簪导衮服以授侍中常侍太尉加帻太保加冕太尉读祝文曰令月吉日始加元服皇帝穆穆思衮职钦若昊天六合是式率遵祖考永永无极眉夀惟祺介兹景福加冕讫侍中系元紞脱帝绛纱服加衮服冠事毕太祝率羣臣奉觞上夀王公以下三称万嵗乃退成帝用三元吉日既加元服拜于太庙穆帝孝武将冠皆先以币告庙讫事又庙见台符问脩服未毕吉凶不相干为可加元服与不太常王彪之议礼虽有丧冠当是应冠之年服制未终若湏服终便失应冠之年故也今便准丧冠阙飨乐而行事不湏脩服毕按晋故事及两汉亦不必三元当任时事之冝耳后魏正光元年秋孝明帝年十一加元服讫拜太庙大赦改元北齐制皇帝加元服以玉帛告圜丘方泽以币吿庙择日临轩皇帝着空顶介帻以出太尉盥讫升脱空顶帻以黒介帻奉加讫太尉进太保之右北面读祝讫太保加冕侍中系元紞脱綘纱袍加衮服事毕太保上夀羣官三称万嵗皇帝入温室移御座而不上夀后日文武羣官朝服上礼酒十二钟米十二囊牛十二头又择日亲拜圜丘方泽谒庙唐制具开元仪
　　皇太子冠【皇子皇孙附】
　　周制天子元子犹士也天下无生而贵者也【家语冠颂曰天子之元子之冠拟诸侯之冠四加】汉宣帝冠太子以正月冠诸王遣使行事魏氏冠太子再加皇子王公嗣子乃三【孙毓以为一加再加皆非礼也】冠诸王因汉遣使行事晋恵帝之为太子将冠武帝临轩使兼司徒髙阳王珪加冠兼光禄大夫屯骑校尉华廙赞冠泰始六年南宫王承年十五依旧应冠有司奏议礼十五成童国君十五而生子以明可冠之义又汉魏遣使冠诸王非古典于是制仪王十五而冠遂革使命咸宁二年闰九月遣使冠汝南王柬恵帝以正月丙午冠太子讫乃庙见怀帝亦以正月冠皇太子宋冠皇太子及藩王以一加齐武帝孙南郡王昭业冠从尚书令王俭议使太常持节一加冠大鸿胪为赞醮酒之仪国官陪位拜贺如常其日内外二品清官以上诣公车门集贺并诣东宫南门通牋别日上礼宫臣亦诣门称庆如上台之仪既冠之后克日谒庙祝辞曰皇帝使给事中太常武安侯萧恵本加南郡王冠筮日戒宾肇加元服弃尔幼志从厥成徳亲贤使能克崇景福醮酒辞曰防酒既清嘉荐既盈兄弟具在淑慎仪刑永永眉夀于穆斯宁明帝冠太子用正月梁武帝天监十三年正月冠太子于太极殿脩前代之仪后魏孝文帝冠皇太子恂于庙诏曰司马彪汉志汉帝有四加冠一缁布二进贤三武弁四通天朕见家语冠颂篇四加冠公也家语夫子之言与正经何异诸儒惑司马彪志致使天子之子而行士冠朕以为有宾诸儒皆以为无宾孔氏所云斐然成章其斯之谓矣北齐制皇太子冠则太尉以制币吿七庙择日临轩有司供帐于崇正殿中严皇太子空顶帻公服出立东阶之南西面使者入立西阶之南东面太子受诏讫入室盥栉出南面使者进揖诣冠席西面坐光禄卿盥讫诣太子前跪栉使者又盥奉进贤三梁冠至太子前东面祝脱空顶帻加冠太子兴入室更衣出又南就冠席光禄卿盥栉使者又盥祝脱三梁冠再加逺逰冠太子入室更衣设席中楹之西使者揖就席南面光禄卿洗爵酌醴使者诣席前北面祝太子拜受醴即席坐祭之啐之奠爵降阶复位西面三师三少及在位羣官拜事讫又择日会宫臣又择日谒庙隋制皇太子将冠前一日帝斋于大兴殿太子与賔赞及预从官斋于正寝其日质明有司告庙各设筵于阼帝衮冕即御座賔揖太子进升筵西向坐赞冠者坐栉设纚賔盥讫初加缁布冠赞进设頍【邱癸切】缨賔揖太子适东序衣元衣素裳以出赞者又坐栉賔进加逺游冠改服讫賔又授冕太子适东序改服以出賔揖太子南面立賔受醴进筵前北面立祝【之又切】太子拜受觯賔复位东面答拜赞者奉馔于筵前太子祭奠礼毕降筵进当御东面拜纳言承诏诣太子戒讫太子拜赞者引太子降自西阶賔少进字之赞者引太子进立于庭东面诸亲拜讫赞者拜太子皆答拜与賔赞俱复位纳言承诏降命令有司致礼賔赞又拜帝复降阼阶下拜太子以下皆拜帝出更衣还宫太子从至閤因入见皇后而还唐贞观五年正月有司上言皇太子将冠礼冝用二月为吉请追兵以备仪注太宗曰今东作方兴恐妨农事令改用十月太子少保萧瑀奏称准隂阳家用二月为胜上曰隂阳拘忌朕所不行若动静必依隂阳不顾礼义欲求福祐其可得乎若所行皆遵正道自然当与吉防且吉凶在人岂假隂阳拘忌农时甚要不可暂失开元六年侍中宋璟上表曰臣伏以太常状准东宫典记有上礼之仪谨按上礼非古从南齐后魏方始有此事而垂拱神龙更扇其道羣臣敛钱献食君上厚赐答之姑息施恩方便求利皇太子冠乃盛礼自然合有赐赉上台东宫两处宴会非不优厚其上礼冝停其仪具元礼
　　诸侯大夫士冠
　　夏小正记二月冠子之时也周制继世以立诸侯象贤也冠礼筮日筮賔冠于阼醮于客位三加弥尊已冠而字之见于母母拜之见于兄弟兄弟拜之【成人而与为礼】晋王堪冠礼仪云永平元年【恵帝时】正月戊子冠中外四孙立于歩广里舎之阼阶设一席于东厢引冠者以长幼次于席南东上賔宗人立于西厢东面南上堪立于东轩西南面西上陈元服于席上宗人执仪以次呼冠者各应曰诺宗人申诫之曰以嵗之正以月之令兄弟具来咸加尔服弃尔幼志顺尔成徳克慎威仪惟民之则夀考惟祺永受景福冠者髙跪而冠各自着布兴再拜从立于賔南上酌四杯酒各拜醮而饮事讫上堂向御史府君再拜讫冠者皆东面坐如常燕礼时賔宗人东平王隆叔祚王循道安王业建始此皆古礼也但以意斟酌从其简者耳唐制具元礼
　　天子纳妃后【册后附】
