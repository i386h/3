<!-- { "loadSidebar": true } -->
　　安成康王秀字彦达文帝第七子也年十三吴太妃亡秀母弟始兴王憺时年九岁与秀并以孝闻居丧累日不进饮文帝亲取粥授之哀其早孤命侧室陈氏并母二子陈亦无子有母徳视二子如己生秀美风仪性方静虽左右近侍非正衣冠弗之见仕齐为太子舎人长沙王懿之难临川王宏以下诸弟侄皆匿人间武帝兵至新林秀及诸亲并自防赴军建康平为南徐州刺史天监元年封安成郡王京口自崔慧景乱后累被兵革人戸流散秀招怀抚纳惠爱大行仍属饥年以私财赡百姓所济甚多六年为江州刺史将发主者求坚船以为斋舫秀曰吾岂爱财而不爱士乃教以牢者给参佐下者载斋物既而遭风斋舫遂破及至州闻前刺史取徴士陶潜曾孙为里司叹曰陶潜之徳岂可不及后允即日辟为西曹时夏水泛长津梁断絶外司请依旧僦度收其价秀教曰刺史不徳水潦为患可利之乎给船而已七年遭慈母陈太妃忧诏起视事寻迁荆州刺史加都督立学校招隐逸辟处士河东韩怀明南平韩望南郡庾承先河东郭麻等是岁魏县瓠城人反杀豫州刺史司马怀悦引司州刺史马仙琕仙琕籖荆州求应赴众咸谓宜待台报秀曰彼待我为援援之宜速待勑非应急也即遣兵赴之及沮水暴长颇败民田秀以谷二万斛赡之使长史萧琛简州贫老单丁吏一日散遣百余人百姓大悦荆州尝苦旱咸欲徙市开渠秀乃责躬亲祈楚望俄而雨降遂获有年又武宁太守为弟所杀乃伪云土反秀照其奸慝望风首欵咸谓之神于荆州起天居寺以武帝游梁馆也十三年为郢州刺史加都督郢州地居冲要赋敛殷烦人力不堪至以妇人供作秀务在约己省去游费百姓安堵境内晏然夏口常为战地多暴露骸骨秀于黄鹤楼下祭而埋之一夜梦数百人拜谢而去每冬月常作襦袴以赐冻者时司州叛蛮田鲁生鲁贤超秀据防笼来降武帝以鲁生为北司州刺史鲁贤为北豫州刺史超秀定州刺史为北境捍蔽而鲁生超秀互相谗毁有去就心秀抚喻怀纳各得其用当时赖之迁雍州刺史在路薨武帝甚痛悼焉初秀之西也郢州人相送出境闻其疾百姓商贾咸为请命及薨四州人裂裳为白帽哀哭以迎送之雍州蛮迎秀闻薨祭哭而去丧至都赠司空諡曰康秀美容仪每在朝百寮属目性仁恕喜愠不形于色左右尝以石掷杀所养鹄斋帅请按其罪秀曰吾岂以鸟伤人在都旦临公事厨人进食误覆之去而登车终朝不饭亦弗之诮也时诸王并下士建安安成二王尤好人物世以二安重士方之四豪秀精意学术捜集经记招学士平原刘孝标使撰类苑书未及毕而已行于世秀于武帝布衣昆弟及为君臣小心谨畏过于踈贱者帝益以此贤之少偏孤于始兴王憺尤笃憺久为荆州刺史常以所得俸中分秀秀称心受之不辞多也昆弟之睦时议归之佐史夏侯亶等表立墓碑志铭许焉当世高才游王门者东海王僧孺吴郡陆倕彭城刘孝绰河东裴子野各制其文欲择用之而咸称实录遂四碑并建子机嗣机字智通位湘州刺史薨于州机美姿容善吐纳家既多书博学彊记然而好弄尚力远士子迩小人为州专意聚敛无政绩频被案劾将葬有司请諡诏曰王好内怠政宜諡曰炀所着诗赋数千言元帝集而序之子操嗣机弟推字智进少清敏好属文深为简文所亲赏普通六年以王子封南浦侯歴淮南晋陵吴郡太守所临必赤地大旱吴人号为旱母焉侯景之乱守东府城陷推握节死之推弟防字智遐性温裕有仪表封永丰县侯东魏遣李谐卢元明来聘武帝以防辞令可观令兼中书侍郎受币于賔馆歴黄门侍郎累迁东巴西梓潼二郡守及侯景作乱武陵王纪僭称尊号时宗室在蜀唯防一人纪封防秦郡王纪率众东下以防为尚书令征西大将军都督益州刺史守成都又令梁州刺史杨干运守潼州魏遣大将军尉迟迥乗虚伐蜀迥入劒阁长驱至成都防见兵不满万人而仓库空竭于是率文武于益州城北共迥升坛歃血立盟以城归魏魏授防开府仪同三司封归善县公周闵帝践阼进爵黄台郡公武成中明帝令诸文儒于麟趾殿校定经史仍撰世谱防亦豫焉寻以母老兼有疾疹请在外著书诏许之保定元年授礼部中大夫又以归欵功别赐食多陵县五百戸三年出为上州刺史为政以礼让为本尝至元日狱中囚系悉放归家听三日然后赴狱主者争之防曰昔王长虞延见称前史吾虽寡徳窃怀景行以之获罪弥所甘心诸囚荷恩并依限而至吏民称其惠化秩满将还部人李漆等三百余人上表乞留更两载诏虽不许甚嘉美之及防入朝属置露门学武帝以防与唐瑾元伟王襃等四人俱为文学博士防以母老表请归养私门帝弗许寻以母忧去职歴少保少傅改封蔡阳郡公卒武帝举哀于正武殿赠使持节大将军大都督少傅益州刺史諡曰襄防善草书名亚王襃筭数医方咸亦留意所着诗赋杂文数万言颇行于世子济字徳成少仁厚颇好属文为东中郎将从防入魏周孝闵帝践阼除中外府记室后至蒲阳郡守
　　南平元襄王伟字文达文帝第八子也幼清警好学仕齐为晋安王骠骑外兵参军武帝为雍州虑天下将乱来迎伟及始兴王憺俄闻己入沔帝欣然谓佐史曰阿八十一行至吾无忧矣及起兵留伟行雍州府事及帝克郢鲁下寻阳围建业而巴东太守萧惠训子璝及巴西太守鲁休烈起兵逼荆州萧頴胄忧愤暴卒西朝凶惧徴兵于伟伟乃割州府将吏配始兴王憺往赴之憺至璝等皆降齐和帝诏以伟为都督雍州刺史天监元年封建安王初武帝军东下用度不足伟取襄乡寺铜佛毁以为钱富僧藏镪多加毒害后遂致恶疾十三年累迁为左光禄大夫加亲信四十人岁给米万斛药直二百四十万厨供月二十万并二衞两营杂役二百人陪先置防閤白直左右职局一百人以疾甚故不复出蕃而但加奉秩十五年所生母陈太妃薨号顿过礼水浆不入口累日由是恶疾转增因求改封十七年改封南平郡位侍中左光禄大夫开府仪同三司大通四年为中书令大司马薨赠侍中太宰諡曰元襄伟性端雅持轨度少好学笃诚趋贤重士四方游士知名者莫不毕至疾亟丧明便不复出齐世青溪宫改为芳林苑天监初赐伟为第又加穿筑果木珍奇穷极雕靡有侔造化立游客省于其中梁蕃邸之盛无过焉而性多恩惠尤愍穷乏常遣腹心左右歴访闾里人士有贫困吉凶不举者即遣赡恤之平原王曼頴卒家贫无以殡友人江革往哭之其妻子对革号诉革曰建安王当必为营理言未讫而伟使至给其丧事得周济焉每祈寒积雪则遣人载薪米随乏絶者赋给之晚年崇信佛理尤精元学着二暗义制情性几神等论义僧宠及周舍殷钧陆倕并名精解而不能屈朝廷得失时有匡正子侄邪僻训以义方斯人斯疾而不得助主兴化梁政渐替自公薨云世子恪嗣恪字敬则雅有风则姿容端丽位雍州刺史年少未闲庶务委之羣下百姓每通一辞数处输钱方得闻彻賔客有江仲举蔡防王台卿庾仲容四人俱被接遇并有蓄积故人间歌曰江千万蔡五百王新车庾大宅遂达武帝帝接之曰主人愦愦不如客寻以庐陵王代为刺史恪还奉见武帝帝以人间语问之恪大慙不敢一言后折节学问所歴以善政称太清中为郢州刺史及乱邵陵王至郢恪郊迎之让位焉邵陵不受及王僧辩至郢恪归荆州元帝以为尚书令司空贼平为扬州刺史时帝未还都以恪宗室令誉故先使归镇社稷大宝三年薨于长沙未之镇也赠太尉諡曰靖节恪弟恭字敬范天监八年封衡山县侯初乐山侯正则有罪勑让诸王独谓元襄王曰汝儿非直无过并有义方歴位监南徐州事时衡州刺史武会超在州子侄纵暴州人朱朗聚党反武帝以恭为刺史时朗已围始兴恭至缓服徇贼示以恩信羣贼伏其勇气夜退三舎以避军吏请追恭曰贼以政苛致叛非有陈吴之心缓之则自溃急之则迸力诸君置之明日朗遣使请降恭杖节受之一无所问即日收始兴太守张宝生及会超弟之子子仁斩之军门以其贿而虐也有司奏恭纵罪人专戮二千石有诏宥之迁湘州刺史善解吏事所在见称而性尚华侈广营第宅重斋歩阁模写宫殿尤好賔友酣宴终辰坐客满筵言谈不倦时元帝居蕃颇事声誉勤心著述巵酒未尝妄进恭每以为劳神不如己之肆意也寻除宁蛮校尉雍州刺史恭至州政绩有声百姓请于城南立碑颂徳诏许焉名为政徳碑是夜闻数百人大呌碑石下明旦视之碑涌起一尺恭命以大柱置于碑上使力士数十人抑之不下又以酒脯祭之使人守视俄而自复视者竟无所见恭闻而恶焉先是武帝以雍为边镇运数州粟以实储仓恭乃多取官米还赡私宅又典籖陈保印侵克百姓为荆州刺史庐陵王所啓被诏徴还削爵土在都朝谒白服随列帝问白衣者为谁对曰前衡山侯恭帝厉色曰不还我陈保印吾当白汝未已而保印实投湘东王王改其姓名曰袁逢恭竟不叙用侯景乱卒于城中诏特复本封元帝追諡曰僖侯子静嗣静字安仁少有美名号为宗室后进有文才而笃志好学既内足于财多聚经史散书满席手自讐校何敬容欲以女妻之静忌其太盛拒而弗纳时论服焉然好戏笑轻论人物时以此少之位给事黄门侍郎深为简文所爱赏太清三年卒赠侍中恭弟只字敬谟美风仪幼有令誉天监中封定襄县侯位东扬州刺史于时江左承平政寛人慢只独莅以严厉武帝悦之迁北兖州刺史太清三年侯景围建业只与从弟湘潭侯退谋起兵入援会州人反城应景遂奔东魏歴位太子少傅领平阳王师封清河郡公齐天保初授右光禄大夫领国子祭酒时元帝平侯景与齐通好齐文宣欲放只等还南俄而西魏克江陵只遂留邺卒赠中书监车骑大将军扬州刺史子放字希逸随只至邺只卒放居丧以孝闻服阕袭爵武平中待诏文林馆放性好文咏颇善丹青多在宫中遂被宠待迁太子中庶子散骑常侍
