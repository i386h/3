<!-- { "loadSidebar": true } -->
　　张曜字灵光上谷昌平人也少贞谨韩轨为刺史劾州府僚佐及轨左右以赃挂网者百余人唯曜以清白免天保初赐爵都乡男累迁尚书右丞文宣曾因近出令曜居守帝夜还曜不时开门勒兵严备帝驻跸门外乆之催廹甚急曜以夜深真伪难辨湏火至识面门乃可开于是独出见帝帝笑曰卿欲学郅君章邪乃使曜前开门然后入深嗟赏之赐以锦防太寜初迁秘书监曜歴仕累朝奉职恪勤咸见亲待未尝有过每得禄赐輙散宗族性节俭率素车服饮食取给而已好读左氏春秋月一徧时人比之贾梁道赵彦深尝谓之曰君研深左氏岂求服防杜预之纰缪乎曜曰何为其然乎左氏之书备叙前事恶者可以自戒善者可以庶几故励已温习非欲诋诃古人得失也天统初奏事遇暴疾仆于御前帝下坐临视呼数声不应帝泣曰失我良臣也旬日卒赠右仆射諡曰贞简
　　王峻字峦嵩灵邱人也明悟有干畧歴事神武文襄为相府佐赐爵北平男除营州刺史营州地接邉贼数为人患峻至州逺设斥堠广置疑兵贼不敢发合境获安先是刺史陆士茂诈杀室韦八百余人因此朝贡遂絶至是峻要其行路大破之虏其酋帅厚加恩礼放遣之室韦遂献诚款朝贡不絶峻有力焉蠕蠕主庵罗辰东徙峻设伏大破之于此遁走歴位尚书河清中歴位南道行防坐违格私度禁物并盗截军粮有司定处斩刑家口配没诏决鞭一百除名配甲坊蠲其家口武平中卒于侍中赠司空
　　王纮字师罗太安狄那人也父基颇读书有智畧初从葛荣与周文甚相知及周文据关中神武遣基与长史侯景同徃焉周文留基不遣后乃逃归歴南益北豫二州刺史所歴皆好聚敛然性和直吏人不甚怨苦后为奴所害赠吏部尚书纮善骑射爱文学性敏防年十三见扬州刺史太原郭元贞抚其背曰读何书曰诵孝经曰孝经云何曰在上不骄为下不乱元贞曰吾岂骄乎纮曰君子防未萌亦愿留意元贞称善十五随父在北豫州行台侯景与人论掩衣法爲当左右尚书敬显儁曰孔子云防管仲吾其被髪左袵矣以此言之右袵应是纮进曰国家龙飞朔野雄歩中原五帝异仪三王殊制掩衣左右何足是非景竒其早慧赐以名马兴和中文襄召为库直奉朝请文襄遇祸纮冐刃捍御以忠节进爵平春县男颇爲文宣所知为领左右都督文宣尝与左右饮酒曰快哉大乐纮曰亦有大苦帝曰何苦纮曰长夜荒饮不悟国破是谓大苦帝黙然后责纮曰尔与纥奚舍乐同事我兄舍乐死尔何不死纮曰君亡臣死自是常节但贼坚力薄故臣不死帝使燕子献反缚之长广王捉头帝手刃将下纮呼曰杨遵彦崔季舒逃难官至仆射尚书冐死効命之士翻见屠戮旷古未有此事帝投刃于地曰王师罗不得杀遂舍之后拜骠骑大将军武平初加开府仪同三司上言突厥与周男女来徃必相影响南北寇邉宜为之备五年陈人寇淮南封辅相议讨之纮曰若复出顿江淮恐北狄西寇乗弊而来莫若薄赋省徭息人养士使朝廷恊睦遐迩归心征之以仁义鼓之以道徳天下皆当肃清岂直江南伪陈而已髙阿那肱谓众曰从王武卫者南席众皆同焉寻兼侍中聘周使还即正未几卒纮好著述作鍳诫二十四篇
　　敬显儁字孝英阳平太平人也少英侠从神武信都义举歴位度支尚书神武攻邺显儁督造土山以功封永安县侯出内多歴显官所在著名河清中卒于兖州刺史子长瑜武成时为广陵太守多所受纳刺史陆骏将表劾之以货事和士开士开以书屏风诈为长瑜献武成大悦骏表寻至遂不问迁合州刺史陷于阵卒子徳亮齐亡后负尸归徳亮隋开皇初卒于尚书郎
　　平鉴字明逺燕郡蓟人也祖珽魏安平太守父胜安州刺史鉴少聪敏受学于华隂徐遵明受诗礼于农杨文懿通大义不为章句雅有豪侠气孝昌末见天下将乱乃之洛阳与慕容俨以客骑马为业兼习弓矢鉴性巧夜制胡画以供衣食俄奔尔朱荣荣大竒之以军功累迁襄州刺史神武起义信都鉴弃郡来归神武谓曰日者皇纲中弛公早已竭诚今尔朱披猖遂能舍逆从善揺落之时方识松筠之节启授本官文襄辅政封西平县伯迁西懐州刺史鉴奏请于州西故轵关道筑城以防遏西寇朝廷从之寻西魏将杨檦来攻时新筑之城粮仗未集城旧乏水众情大惧南门内有大井随汲即竭鉴乃具衣冠俯井而祝至旦而井泉涌溢有异于常合城取足扬示敌人将士既覩非常勇气自立杨檦败以功进开府仪同三司累迁杨州刺史其妻生男鉴因喜酣醉擅免境内囚误免关中细作二人醒而知之上表自劾文宣特原其罪赐犊百头羊二百口酒百石令作乐河清二年重拜懐州刺史时和士开使求鉴爱妾阿刘即送之仍谓人曰老公失阿刘与死何异要自为身计不得不然后卒于郡官尚书赠司空諡曰文子子敬嗣子敬轻险无行奸秽所至禽兽不若隋开皇中爲晋州行参军为并州总管秦王所杀
　　唐邕字道和太原晋阳人也其先自晋昌徙焉父灵芝魏寿阳令邕贵赠司空公邕少明敏有才干初直神武外兵曹以干济见知擢为文襄大将军督防文襄崩事出仓卒文宣部分将校镇压四方夜中召邕支配造次便了帝甚重之天保初稍迁给事中兼中书舍人封广汉男及从征奚虏黄门侍郎袁猛旧典骑兵事至是为割配迟留鞭杖一百仍令邕监骑兵事以猛赐邕文宣频年出塞邕必陪从专掌兵机识悟闲明承受敏速自督将以还军吏以上劳効由绪无不谙练每有顾问占对如响或于御前简阅虽三五千人邕多不执文簿暗唱官位姓名未尝缪误七年于羊汾隄讲武令邕总为诸军节度事毕仍监宴射之礼帝亲执其手引至太后前坐于丞相斛律金之上启太后云唐邕彊干一人当千仍别赐锦防钱帛邕非唯彊济明辨然亦善揣上意取进多涂是以防宠日隆委任弥重帝又尝对邕白太后云唐邕分明彊干每以军机大事手作文书口具处分耳又听受实是异人一日之中六度赐物又尝解所服青防皮裘赐邕云朕意欲与卿共敝十年从幸晋阳除兼给事黄门侍郎领中书舍人文宣尝幸并州登童子佛寺望并州城曰此是何等城或曰此是金城汤池天府之国帝云我谓唐邕是金城此非也其见重如此后语邕云髙徳正妄説卿短而荐主簿郭敬朕已杀之卿劬劳既乆欲除卿作州频勑杨遵彦更除一人堪代卿者遵彦云徧访文武如卿之徒实不可得所以遂停此意卿宜勉之帝或时切责大臣有不称防者云观卿举措不中与唐邕作奴其见赏遇多此类孝昭作相署相府司马皇建元年除给事黄门侍郎于华林园射特赐邕金帯寳噐服玩五百种太寜元年除大司农卿河清元年突厥入寇遣邕驿赴晋阳纂集兵马在路闻虏将逼邕斟酌事宜改勑更促期防由此兵士限前毕集后拜侍中并州大中正防军将军从武成幸晋阳帝至武军驿因醉责虞候都督范洪将杀之邕谏以为若非酒行戮虽族诛人无所怨假实有大罪因酒杀之恐招横议洪因得免死邕又以军人教习田猎依令十一月月别三围以为人马疲弊奉请毎月两围又奏河阳晋州与周连境请于河阳懐州永桥义寜乌籍各徙六州军人并家立军府安置以备机急之用武成并从之未几出爲赵州刺史侍中防军大中正悉如故帝谓邕曰朝臣未有带侍中防军中正作州者以卿旧勲故有此举放卿百余日休息至秋间当即追卿还邕政颇严酷然抑挫豪彊公事甚谨寻除中书监仍侍中迁尚书右仆射武平初生防事阿曲爲御史所劾除名乆之以旧防复除将军开府累迁尚书令封晋昌王髙思好构逆令邕赴晋阳监勒诸军事平录尚书事属周师来攻洛阳右丞相髙阿那肱率兵赴援邕配割不甚从允因此有隙那肱谮之由是被疎七年车驾将幸晋阳勑斛律孝卿总知骑兵事多自决不相询禀邕自恃从覇朝以来常典枢要歴事六帝防遇甚重一旦为孝卿所轻负气郁怏形于辞色帝从平阳败后狼狈还邺邕惧那肱谮愬恨孝卿轻已遂留晋阳不从与莫多娄敬显等立安徳王延宗为帝信宿城陷邕遂降周依例授上开府仪同大将军再迁户部转少司马封安福郡公迁凤州刺史隋开皇初卒赠凤州刺史邕性识明敏通解时事齐氏一代典执兵机凡是九州军士四方勇募彊弱多少番代徃还及噐械精麤粮储虚实精心勤事莫不谙知自太寜以来奢侈糜费比及武平之末府藏渐虚邕度支取舍大有禆益然既被任遇意气渐髙其未经府寺陈诉起览辞牒条数甚多俱为宪台及左丞弹劾并御注放免司空从事中郎封长业太尉记室参军平涛并爲徴官钱违限邕各杖背二十齐时宰相未有挝挞朝士者至是大骇物望三子长子君明开府仪同三司开皇初卒于应州刺史次子君彻中书舍人隋戎顺二州刺史大业中卒于虎贲郎将少子君徳以邕降周伏法齐朝因神武作相丞相府外兵曹骑兵曹分掌兵马及天保受禅诸司咸归尚书唯此二曹不废令唐邕白建主之谓之外兵省骑兵省其后邕建位望转隆各置省令中书舍人分判二省事故世称唐白云
