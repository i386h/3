<!-- { "loadSidebar": true } -->
　　谢密字微晋西中郎将万之曾孙尚书左仆射景仁从子也祖韶车骑司马父思武昌太守微年十岁继从叔峻名犯所继内讳故以字行童幼时精神端审时然后言所继叔父混名知人见而异之谓思曰此儿深中夙敏方成佳器有子如此足矣峻司空琰之子也于微本服缌亲戚中表素不相识率意承接皆合礼衷义熙初袭爵建昌县侯微家素贫俭而所继丰泰唯受书数千卷国吏数人而已遗财禄秩一不关预混闻而惊叹谓国郎中令漆凯之曰建昌国禄本应与北舍共之国侯既不措意今可依常分送微重违混言乃少有所受北舍微本家也混风格高峻少所交纳唯与族子灵运瞻晦曜微并以文义赏会常共宴处居在乌衣巷故谓乌衣之游混五言诗所云昔为乌衣游戚戚皆亲姓者也其外虽复高流时誉莫敢造门瞻等才辞富赡微每以约言服之混特所敬重号曰微子谓瞻等曰汝诸人虽才义丰辩未必皆惬众心至于领会机赏言约理要故当与我共推微子常云阿远刚躁负气阿客博而无检曜仗才而持操不笃晦自知而纳善不周设复功济三才终以此为恨至于微子吾无间然又云微子异不伤物同不害正若年造六十必至公辅尝因酣防之余为韵语以奬劝灵运瞻等曰康乐诞通度实有名家韵若加绳染功剖莹乃琼瑾宣明体远识颖达且沈儁若能去方执穆穆三才顺阿多标独解弱冠纂华允质胜诫无文其尚又能峻通远怀清悟采采摽兰訙直辔鲜不踬抑用解偏吝微子基微尚无倦由慕蔺勿轻一篑少进往必千仭数子勉之哉风流由尔振如不犯所知此外无所愼灵运瞻等并有诫厉之言唯微独尽褒美曜微兄多其小字通远即瞻字客儿灵运小名晋世名家身有国封者起家多拜员外散骑侍郎微亦拜此仍为琅邪王大司马参军义熙八年混以刘毅党见诛混妻晋陵公主改适琅邪王练公主虽执意不行而诏与谢氏离絶公主以混家事委之微混仍世宰辅一门两封田业千余处僮仆千人唯有二女并数岁微经纪生业事如在公一钱尺帛出入皆有文簿武帝受命晋陵公主降为东乡君以混得罪前代东乡君节义可嘉听还谢氏自混亡至是九年而室宇修整仓廪充盈门徒仆使不异平日东乡君叹曰仆射平生重此一子可谓知人仆射为不亡矣中外姻亲道俗义旧见东乡之归者入门莫不叹息或为流涕感微之义也性严正举止必修礼度事继亲之党恭谨过常伯叔二母归宗两姑晨夕瞻奉尽其诚敬内外或传语通讯辄正其衣冠婢仆之前不妄言笑由是尊卑大小敬之若神有蔡湛之者及见谢安兄弟谓人曰微貌类中郎而性似文靖文帝初封宜都王鎭江陵以琅邪王球为友微为文学母忧去职居丧以孝称服阕蔬素逾时文帝即位迁黄门侍郎与王华王昙首殷景仁刘湛等号曰五臣迁尚书吏部郎参预机密寻转右衞将军文帝故吏臣佐并委微选拟居身清约器服不华而饮食滋味尽其丰美兄曜歴御史中丞彭城王义康骠骑长史卒官微哀戚过礼缞服虽除犹不噉鱼肉会沙门释惠琳诣微与之共食犹独蔬素琳曰檀越素既多疾即吉之后犹未复膳若以无益伤生岂所望于得理微答曰衣冠之变礼不可逾在心之哀实未能已遂废食感咽歔欷不自胜微少孤事兄如父友睦之至举世莫及口不言人短见兄曜好臧否人物每闻之常乱以他语歴位中庶子加侍中志在素宦畏忌权宠固让不拜乃听解中庶子每献替及陈时事必手书焚草人莫之知上以微能营膳羞尝就求食微与亲旧经营及进之后亲人问上所御微不答别以余语酬之时人比之汉世孔光及东乡君薨遗财千万园宅十余所又会稽吴兴琅邪诸处太傅安司空琰时生业奴僮犹数百人公私咸谓室内资财宜归二女田宅僮仆应入微微一无所取自以私禄营葬混女夫殷叡好摴蒱闻微不取财物乃滥夺其妻妹及伯母两姑之分以还戏责内人皆化微之让一无所争微舅子领军将军刘湛不堪其非谓微曰天下事宜有裁衷卿置此不问何以居官微笑而不答或有讥之曰谢氏累世财产充殷君一朝戏责卿视而不言譬弃物江海以为亷耳微曰亲戚争财为鄙之甚今内人尚能无言岂可导之使争今分多共少不至有乏身死之后岂复见关东乡君葬混墓开微牵疾临赴病遂甚元嘉十四年卒年四十二文帝叹息甚至谓谢景仁曰谢微王昙首年逾四十名位未尽其才此朕之责也微性寛博无喜愠末年尝与友人碁友人西南碁有死势复一客曰西南风急或有覆舟者友悟乃救之微大怒投局于地识者知其暮年之事果以此岁终时有一长鬼寄司马文宣家言被遣杀微微疾每剧辄预告文宣及微死与文宣分别而去微临终语左右曰有二防书须刘领军至可于前烧之愼勿开也书是文帝手勑上甚痛惜之使二衞千人营毕葬事追赠太常微与琅邪王慧王球并以简淡称人谓沈约曰王慧何如约曰令明简次问王球约曰倩玉淡又次问微约曰简而不失淡而不流古之所谓名臣微当之其见美如此子庄字希逸七岁能属文通论语及长美容仪文帝见而异之谓尚书仆射殷景仁领军将军刘湛曰蓝田生玉岂虚也哉初为始兴王濬后军法曹行参军迁随王诞后军谘议领记室分左氏经传随国立篇制木方丈图山川土地各有分理离之则州郡别殊合之则防内为一元嘉二十七年魏攻彭城遣尚书李孝伯与鎭军长史张畅共语孝伯访问庄及王微其名声远布如此二十九年除太子中庶子时南平王铄献赤鹦鹉普诏羣臣为赋太子左衞率袁淑文冠当时作赋毕以示庄庄赋亦就淑见而叹曰江东无我卿当独秀我若无卿亦一时之杰也遂隐其赋元凶弑逆转司徒左长史孝武入讨密逆檄书与庄令加改正宣布之庄遣腹心门生具庆奉啓事密诣孝武陈诚及帝践阼除侍中时魏求通互市诏羣臣博议庄议以为拒而观衅有足表彊骠骑竟陵王诞当为荆州征丞相荆州刺史南郡王义宣入辅义宣固辞不入而诞便克日下船庄以丞相既无入志而骠骑发便有期如似欲相逼切帝乃申诞发日义宣竟亦不下孝建元年迁左将军庄有口辩孝武尝问顔延之曰谢希逸月赋何如答曰美则美矣但庄始知隔千里兮共明月帝召庄以延之答语语之庄应声曰延之作秋胡诗始知生为久离别没为长不归帝抚掌竟日又王元谟问庄何者为双声何者为叠韵答曰元护为双声磝碻为叠韵其捷速若此初孝武帝赐庄寳劒庄以与预州刺史鲁爽送别爽后反叛帝因宴集问劒所在答曰昔以与鲁爽别窃为陛下杜邮之赐上甚悦当时以为知言于时搜才路狭庄表陈求贤之义曰今九服之旷九流之艰提钧悬衡委之选部一人之鉴易限天下之才难源宜普命大臣各举所知以付尚书依分铨用若任得其才举主延赏有不称职宜及共坐又政平讼理莫先亲民亲民之要实归守宰故黄霸涖颍川累稔杜畿居河东歴载或就加恩秩或入崇辉宠今涖人之职宜遵六年之限进得章明庸惰退得人不勤劳如此则考绩之风泰矣诏付详议事不施行初文帝世限年三十而仕郡县六周乃选代刺史或十年余至是皆易之仕者不拘长少涖人以三周为满宋之善政于是乎衰是年拜吏部尚书庄素多疾不愿居选部与大司马江夏王义恭牋自陈曰禀生多病两脇癖疢殆与生俱一月发动不减两三每痛来逼心气余如綖利患数年遂成痼疾岋岋惙惙常如行尸复以眼患五月来便不得夜坐恒闭帷避风昼夜惽懵为此不复得朝谒诸王庆吊亲旧今之所止唯在小閤持此苦生而使铨综九流应对无方可乎下官微命于天下至轻在已不能不重家世无年亡高祖四十曾祖三十三亡祖四十七下官新岁便四十五加以疾患如此当复几时见圣世然亦是下官生运不应一见闲逸今不敢复言此当付之来生耳屡经投请未防哀许良由诚浅辞讷不足止感愿侍坐言次赐垂拯助庶获哀允后坐疾多免官大明元年起为都官尚书奏改定刑狱按验重囚之制上时亲揽朝政常虑权移臣下以吏部尚书选举所由欲轻其势力乃下诏吏部尚书可依郎分置并详省闲曹又别诏太宰江夏王义恭曰循常甚易改旧生疑但吏部尚书由来与录共选良以一人之识不辨洽通兼与夺威权不宜专一故也于是置吏部尚书二人省五兵尚书庄及度支尚书顾顗之并补选职迁右衞将军加给事中时河南献舞马诏羣臣为赋庄所上甚美又使庄作舞马歌令乐府歌之五年又为侍中领前军将军时孝武出行夜还勅开府门庄居守以棨信或虚执不奉防须墨诏乃开上后因宴从容曰卿欲效郅君章邪曰臣闻搜廵有度郊祀有节盘于游田着之前诫陛下今防犯尘露晨往宵还容致不逞之徒妄生矫诈臣是以伏须神笔乃敢开门耳六年又为吏部尚书领国子博士坐选公车令张竒免官事在顔师伯传后除吴郡太守前废帝即位以为金紫光禄大夫初孝武宠姬殷贵妃薨庄为诔文云赞轨尧门引汉昭帝母赵婕妤尧母门事废帝在东宫衘之至是遣人诘责庄曰卿昔作殷贵妃诔知有东宫不将诛之孙奉伯说帝曰死是人之所同政复一往之苦不足为深困庄少长富贵今且系之尚方使知天下苦剧然后杀之未晚帝曰卿言有理明帝定乱得出使为赦诏庄夜出署门方坐命酒酌之庄已微醉传诏停待诏成甚工后为寻阳王师加中书令寻加散骑常侍金紫光禄大夫给亲信二十人卒赠右光禄大夫諡宪子时年四十六所着文章四百余首行于世五子飏颢嵸世谓庄名子以风月景山水飏位晋平太守女为顺帝皇后追赠金紫光禄大夫列在齐史
