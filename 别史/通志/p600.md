<!-- { "loadSidebar": true } -->
　　司马迁字子长司马氏自颛顼命南正重司天火正黎司地唐虞之际绍重黎之后使复典之至于夏商故重黎氏世序天地其在周程伯休甫其后也当宣王时官失其守而为司马氏司马氏世典周史惠襄之间司马氏适晋晋中军随会奔魏而司马氏入少梁自司马氏去周适晋分散或在卫或在赵或在秦其在卫者相中山在赵者以传劒论显蒯瞆其后也在秦者错与张仪争论于是惠王使错将兵伐蜀遂防因而守之错孙蕲事武安君白起而少梁更名夏阳蕲与武安君阬赵长平军还而与之俱赐死杜邮塟于华池蕲孙昌为秦王铁官当始皇之时蒯瞆元孙卬为武信君将而徇朝歌诸侯之相王王卬于殷汉之伐楚卬归汉以其地为河内郡昌生毋怿毋怿为汉市长毋怿生喜喜为五大夫卒皆塟髙门喜生谈谈为太史公太史公学天官于唐都受易于杨何习道论于黄子太史公仕于建元元封之间愍学者不达其意而师誖乃论六家之要指曰易大传曰天下一致而百虑同归而殊涂夫隂阳儒墨名法道徳此务为治者也直所从言之异路有省不省耳尝窃观隂阳之术太详而众忌讳使人拘而多畏然其叙四时之大顺不可失也儒者博而寡要劳而少功是以其事难尽从然其叙君臣父子之礼列夫妇长防之别不可易也墨者俭而难遵是以其事不可徧循然其彊本节用不可废也法家严而少恩然其正君臣上下之分不可改也名家使人俭而善失真然其正名实不可不察也道家使人精神专一动合无形澹足万物其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事小而功多儒者则不然以为人主天下之仪表也君倡臣和主先臣随如此则主劳而臣佚至于大道之要去健羡黜聪明释此而任术夫神大用则竭形大劳则敝神形蚤衰欲与天地长乆非所闻也夫隂阳四时八位十二度二十四节各有教令曰顺之者昌逆之者亡未必然也故曰使人拘而多畏夫春生夏长秋收冬藏此天道之大经也弗顺则无以为天下纪纲故曰四时之大顺不可失也夫儒者以六蓺为法六蓺经传以千万数累世不能通其学当年不能防其礼故曰博而寡要劳而少功若夫列君臣父子之礼序夫妇长防之别虽百家弗能易也墨者亦上尭舜言其徳行曰堂髙三尺土阶三等茅茨不翦采椽不斵饭土簋歠土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教丧礼必以此为万民率故天下法若此则尊卑无别也夫世异时移事业不必同故曰俭而难遵要曰彊本节用则人给家足之道也此墨子之所长虽百家不能废也法家不别亲防不殊贵贱一断于法则亲亲尊尊之恩絶矣可以行一时之计而不可长用也故曰严而少恩若尊主卑臣明分职不得相逾越虽百家不能改也名家苛察缴绕使人不得反其意剸决于名时失人情故曰使人俭而善失真若夫控名责实参伍不失此不可不察也道家无为又曰无不为其实易行其辞难知其术以虚无为本以因循为用无成势无常形故能究万物之情不为物先后故能为万物主有法无法因时为业有度无度因物兴舍故曰圣人不巧时变是守虚者道之常也因者君之纲也羣臣并至使各自明也其实中其声者谓之端实不中其声者谓之款款言不听奸乃不生贤不肖自分黒白乃形在所欲用耳何事不成乃合大道混混光耀天下复反无名凡人所生者神也所托者形也神大用则竭形大劳则敝形神离则死死者不可复生离者不可复合故圣人重之由此观之神者生之本形者生之具不先定其神形而曰我有以治天下何由哉太史公既掌天官不治民有子曰迁迁生龙门耕牧河山之阳年十嵗则诵古文二十而南游江淮上会稽探禹宂窥九疑浮沅湘北渉汶泗讲业齐鲁之都观夫子遗风乡射邹峄阸困蕃薛彭城过梁楚以归于是迁仕为郎中奉使西征巴蜀以南略卭莋昆明还报命是嵗天子始建汉家之封而太史公留滞周南不得与从事发愤且卒而子迁适反见父于河雒之间太史公执迁手而泣曰予先周室之太史也自上世尝显功名虞夏典天官事后世中衰絶于予乎女复为太史则续吾祖矣今天子接千载之统封泰山而予不得从行是命也夫命也夫予死尔必为太史为太史无忘吾所欲论著矣且夫孝始于事亲中于事君终于立身扬名于后世以显父母孝之大也夫天下称周公言其能论歌文武之徳宣周召之风达太王王季思虑爰及公刘以尊后稷也幽厉之后王道缺礼乐衰孔子修旧起废论诗书作春秋则学者至今则之自获麟以来四百有余嵗而诸侯相兼史记放絶今汉兴海内一统明主贤君忠臣义士予为太史而不论载废天下之文予甚惧焉尔其念哉迁俯首流涕曰小子不敏请悉论先人所次旧闻不敢阙卒三嵗而迁为太史令防史记石室金鐀之书【防音胄谓缀集也鐀与匮同】五年而当太初元年十一月甲子朔旦冬至天厯始改建于明堂诸神受记太史公曰先人有言自周公卒五百嵗而有孔子孔子至于今五百嵗有能绍而明之正易传继春秋本诗书礼乐之际意在斯乎意在斯乎小子何敢攘焉【攘古让字】上大夫壶遂曰昔孔子何为作春秋哉太史公曰余闻之董生周道废孔子为鲁司冦诸侯害之大夫壅之孔子知时之不用道之不行也是非二百四十二年之中以为天下仪表贬诸侯讨大夫以达三王而已矣子曰我欲载之空言不如见之行事之深切着明也春秋上明三王之道下辩人事之经纪别嫌疑明是非定犹与善善恶恶贤贤贱不肖存亡国继絶世补敝起废王道之大者也易着天地隂阳四时五行故长于变礼纲纪人伦故长于行书记先王之事故长于政诗记山川谿谷禽兽草木牝牡雌雄故长于风乐乐所以立故长于和春秋辩是非故长于治人是故礼以节人乐以发和书以道事诗以达意易以道化春秋以道义拨乱世反之正莫近于春秋春秋文成数万其指数千万物之聚散皆在春秋春秋之中弑君三十六亡国五十二诸侯奔走不得保社稷者不可胜数察其所以皆失其本已故易曰差以毫厘谬以千里故臣弑君子弑父非一朝一夕之故其渐乆矣有国者不可以不知春秋前有谗而不见后有贼而不知为人臣者不可以不知春秋守经事而不知其宜遭变事而不知其权为人君父而不通于春秋之义者必防首恶之名为人臣子不通春秋之义者必防簒弑诛死之罪其实皆以善为之而不知其义被之空言不敢辞夫不通礼义之指至于君不君臣不臣父不父子不子夫君不君则犯臣不臣则诛父不父则无道子不子则不孝此四行者天下之大过也以天下大过予之受而不敢辞故春秋者礼义之大宗也夫礼禁未然之前法施已然之后法之所为用者易见而礼之所为禁者难知壶遂曰孔子之时上无明君下不得任用故作春秋埀空文以断礼义当一王之法今夫子上遇明天子下得守职万事既具咸各序其宜夫子所论欲以何明太史公曰唯唯否否不然余闻之先人曰虙戱至纯厚作易八卦尭舜之盛尚书载之礼乐作焉汤武之隆诗人歌之春秋采善贬恶推三代之徳襃周室非独刺讥而已也汉兴已来至明天子获符瑞封禅改正朔易服色受命于穆清泽流罔极海外殊俗重译款塞请来献见者不可胜道臣下百官力诵圣徳犹不能宣尽其意且士贤能矣而不用有国者耻也主上明圣徳不布闻有司之过也且余掌其官废明圣盛徳不载灭功臣贤大夫之业不述堕先人所言罪莫大焉余所谓述故事整齐其传非所谓作也而君比之春秋谬矣于是论次其文十年而遭李陵之祸幽于缧绁廼喟然而叹曰是余之夫身亏不用矣退而深惟曰夫诗书约者欲遂其志之思也卒述陶唐以来至于麟止自黄帝始凡十二本纪十表八书三十世家六十九列传惟汉继五帝末流接三代絶业周道既废秦拨去古文焚灭诗书故明堂石室金鐀玉版图籍散乱汉兴萧何次律令韩信申军法张苍为章程叔孙通定礼仪则文学彬彬稍进诗书徃徃闲出自曹参荐盖公言黄老而贾谊鼂错明申韩公孙以儒显百年之间天下遗文古事靡不毕集太史公仍父子相继籑【籑与撰同】其职曰于戏【音呜呼】余维先人尝掌斯事显于唐虞至于周复典之故司马氏世主天官至于余乎钦念哉防罗天下放失旧闻王迹所兴原始察终见盛观衰论考之行事略三代录秦汉上记轩辕下至于兹着十二本纪既科条之矣并时异世年差不明作十表礼乐损益律厯改易兵权山川鬼神天人之际承敝通变作八书二十八宿环北辰三十辐共一毂运行无穷辅弼股肱之臣配焉忠信行道以奉主上作三十世家扶义俶傥不令已失时立功名于天下作六十九列传凡百三十篇五十二万六千五百字为太史公书序略以拾遗补蓺成一家言恊六经异传齐百家杂语藏之名山副在京师以竢后圣君子第七十迁之自叙云尔【自此前皆其自叙之辞自此后乃班氏作传语】而十篇缺有录无书【张晏曰迁没之后亡景纪武纪礼书乐书兵书汉兴以来将相年表日者列传三王世家龟防列传傅靳列传元成之间褚先生补缺作武帝纪三王世家龟防日者传言辞陋鄙非迁本意也师古曰序目本无兵书张云亡失此说非也】迁遭李陵事下腐刑事在陵传迁既被刑之后为中书令尊宠任职故人益州刺史任安予书责以古贤臣之义迁报之曰少卿足下曩者辱赐书教以慎于接物推贤进士为务意气勤勤恳恳若望仆不相师而用流俗人之言仆非敢如是也虽罢驽亦尝侧闻长者遗风矣顾自以为身残处秽动而见尤欲益反损是以抑鬰而谁与语谚曰谁为为之孰令聼之盖钟子期死伯牙终身不复鼓琴何则士为知己用女为说已容若仆大质已亏缺虽材懐随和行若由夷终不可以为荣适足以发笑而自防耳书辞宜答会从东上来又迫贱事相见日浅卒卒无须臾之间得竭志意今少卿抱不测之罪渉旬月迫季冬仆又薄从上雍恐卒然不可为讳是仆终已不得舒愤懑以暁左右则长逝者魂魄私恨无穷请略陈固陋阙然不报幸勿为过仆闻之修身者智之府也爱施者仁之端也取予者义之符也耻辱者勇之决也立名者行之极也士有此五者然后可以托于世列于君子之林矣故祸莫憯于利欲悲莫痛于伤心行莫丑于辱先而诟莫大于宫刑刑余之人无所比数非一世也所从来逺矣昔衞灵公与雍渠同载孔子适陈商鞅因景监见赵良寒心同子骖乘袁丝变色自古而耻之夫中材之人事关于宦竖莫不伤气况忼慨之士乎如今朝虽乏人奈何令刀锯之余荐天下豪隽哉仆頼先人绪业得待罪辇毂下二十余年矣所以自惟上之不能纳忠效信有竒防材力之誉自结明主次之又不能拾遗补阙招贤进能显岩宂之士外之不能备行伍攻城野战有斩将搴旗之功下之不能累日积劳取尊官厚禄以为宗族交游光宠四者无一遂茍合取容无所短长之效可见于此矣乡者仆亦尝厠下大夫之列陪外廷末议不以此时引纲维尽思虑今已亏形为埽除之在阘茸之中乃欲卭首信眉论列是非不亦轻朝廷羞当世之士邪嗟乎嗟乎如仆尚何言哉尚何言哉且事本末未易明也仆少负不覊之才长无乡曲之誉主上幸以先人之故使得奏薄技出入周衞之中仆以为戴盆何以望天故絶賔客之知忘室家之业日夜思竭其不肖之材力务壹心营职以求亲媚于主上而事乃有大谬不然者夫仆与李陵俱居门下素非相善也趣舍异路未尝衔杯酒接慇勤之欢然仆观其为人自竒士事亲孝与士信临财防取予义分别有让防俭下人常思奋不顾身以徇国家之急其素所蓄积也仆以为有国士之风夫人臣出万死不顾一生之计赴公家之难斯已竒矣今举事壹不当而全躯保妻子之臣随而媒防其短仆诚私心痛之且李陵提歩卒不满五千深践戎马之地足歴王庭埀饵虎口横挑彊胡卬亿万之师与单于连战十余日所杀过当虏救死扶伤不给旃裘之君长咸震怖乃悉徴左右贤王举引弓之人一国共攻而围之转鬬千里矢尽道穷救兵不至士卒死伤如积然李陵一呼劳军士无不起躬流涕沫血饮泣张空弮昌白刅北首争死敌陵未没时使有来报汉公卿王侯皆奉觞上夀后数日陵败书闻主上为之食不甘味聼朝不怡大臣忧惧不知所出仆窃不自料其卑贱见主上惨凄怛悼诚欲効其款款之愚以为李陵素与士大夫絶甘分少能得人之死力虽古名将不过也身虽防败彼观其意且欲得其当而报汉事已无可奈何其所摧败功亦足以于天下仆懐欲陈之而未有路适会召问即以此指推言陵功欲以广主上之意塞睚眦之辞未能尽明明主不深暁以为仆沮贰师而为李陵游说遂下于理拳拳之忠终不能自列因为诬上卒从吏议家贫财赂不足以自赎交游莫救左右亲近不为壹言身非木石独与法吏为伍深幽囹圄之中谁可告愬者此正少卿所亲见仆行事岂不然邪李陵既生降隤其家声而仆又佴以蚕室重为天下观笑悲夫悲夫事未易一二为俗人言也仆之先人非有剖符丹书之功文史星厯近乎卜祝之间固主上所戏弄倡优畜之流俗之所轻也假令仆伏法受诛若九牛亡一毛与蝼蚁何异而世又不能与死节者比特以为智穷罪极不能自免卒就死耳何也素所自树立使然人固有一死死或重于泰山或轻于鸿毛用之所趋异也太上不辱先其次不辱身其次不辱理色其次不辱辞令其次诎体受辱其次易服受辱其次关木索被棰楚受辱其次鬄毛髪婴金铁受辱其次毁肌肤防支体受辱最下腐刑极矣传曰刑不上大夫此言士节不可不厉也猛虎处深山百兽震恐及其在穽槛之中摇尾而求食积威约之渐也故士有画地为牢埶不入削木为吏议不对定计于鲜也今交手足受木索暴肌肤受榜棰幽于圜墙之中当此之时见狱吏则头枪地视徒则心惕息何者积威约之埶也及已至此言不辱者所谓彊顔耳曷足贵乎且西伯伯也拘羑里李斯相也具五刑淮隂王也受械于陈彭越张敖南乡称孤系狱具罪绛侯诛诸吕权倾五伯囚于请室魏其大将也衣赭关三木季布为朱家钳奴灌夫受辱居室此人皆身至王侯将相声闻邻国及罪至防加不能引决自财在尘埃之中古今一体安在其不辱也由此言之勇怯埶也彊弱形也审矣曷足怪乎且人不能蚤自财绳墨之外已稍陵夷至于鞭棰之间乃欲引节斯不亦逺乎古人所以重施刑于大夫者殆为此也夫人情莫不贪生恶死念亲戚顾妻子至激于义理者不然乃有不得已也今仆不幸蚤失二亲无兄弟之亲独身孤立少卿视仆于妻子何如哉且勇者不必死节怯夫慕义何处不勉焉仆虽怯耎欲茍活亦颇识去就之分矣何至自湛溺累绁之辱哉且夫臧获婢妾犹能引决况若仆之不得已乎所以忍茍活函粪土之中而不辞者恨私心有所不尽鄙没世而文采不表于后也古者富贵而名磨灭不可胜记唯俶傥非常之人称焉盖西伯拘而演周易仲尼戹而作春秋屈原放逐乃赋离骚左邱失明厥有国语孙子髌脚兵法修列不韦迁蜀世传吕览韩非囚秦说难孤愤诗三百篇大抵圣贤发愤之所为作也此人皆意有所欝结不得通其道故述徃事思来者乃如左邱明无目孙子防足终不可用退论书防以舒其愤思埀空文以自见仆窃不逊近自托于无能之辞网罗天下放失旧闻考之行事稽其成败兴壊之理凡百三十篇亦欲以究天人之际通古今之变成一家之言草创未就适会此祸惜其不成是以就极刑而无愠色仆诚已着此书藏之名山传之其人通邑大都则仆偿前辱之责虽万被戮岂有悔哉然此可为智者道难为俗人言也且负下未易居下流多谤议仆以口语遇遭此祸徒重为乡党戮笑污辱先人亦何靣目复上父母之邱墓乎虽累百世垢弥甚耳是以膓一日而九廽居则忽忽若有所亡出则不知其所徃每念斯耻汗未尝不发背霑衣也身直为闺閤之臣宁得自引深藏于岩宂邪故且从俗浮湛与时俯仰以通其狂惑今少卿乃教以推贤进士无乃与仆之私指谬乎今虽欲自雕瑑曼辞以自觧无益于俗不信秪取辱耳要之死日然后是非乃定书不能尽意故略陈固陋迁既死后其书稍出宣帝时迁外孙平通侯杨恽祖述其书遂宣布焉至王莽时求封迁后为史通子
