<!-- { "loadSidebar": true } -->
　　曹虎字士威下邳人也本名虎头髙帝镇东府使虎与戴僧静各领白直三百人后为屯骑校尉带南城令石头平封罗江县男及髙帝受禅改封监利县武帝即位累迁骁骑将军帝以虎头名鄙勅改之郁林即位进号前将军隆昌元年为雍州刺史建武二年进爵为侯东昏即位为前将军镇军司马永元元年始安王遥光反虎领军屯青溪大桥事宁转散骑常侍右衞将军虎形干甚毅善于诱纳晚节在雍州致见钱七千万皆厚轮大郭他物称是马八百匹仆妾蔬食膳无膏腴尝为梅虫儿茹法珍设女妓金翠曜眼器服精华虫儿等因是欲诬而夺之人传虎每好风景輙开库招拍张武戏帝疑虎旧将领兼利其财新除未及拜遇诛及収兵至叹曰诸人知我无异意所以杀我政欲取吾财货伎女耳恨令众辈见之诸子长成者并见诛唯子世宗兄弟三人未冠系尚方梁武帝兵至得免虎虽武士颇有知人鉴梁武帝及崔慧景之在襄阳时崔方贵盛虎性俭啬无所饷遗独馈梁武帝谓曰卿必大贵我当不及见今以弱子相托每宻送钱物并好马时帝在戎多乏就虎换借未尝不得遂至十七万及帝即位思其惠天监二年帝忽梦如田塍下行两边水深无底梦中甚惧忽见虎来负帝得过曰卿今为天下主乃尔忘我顾托之言邪我儿饥寒无衣昔所换十七万可还其市宅帝觉即使主书送钱还之使用市宅子世澄世宗并蒙抽擢三二年间皆迭为大郡世宗性严明颇识兵势末遂封侯富显歴位太子左衞率赠左散骑常侍左衞将军諡曰壮侯
　　吕安国广陵人也宋大明末以将领见任隠重有干局为刘勔所称泰始二年为勔军副征殷琰以功封钟武县男累迁兖州刺史及沈攸之事发髙帝以安国为湘州刺史建元元年进爵为侯转右卫将军加给事中后改封湘乡侯武帝即位累迁光禄大夫加散骑常侍安国欣有文授谓其子曰汝后勿袴褶驱使单衣犹恨不称当为朱衣官也歴都官尚书太子左率领军将军安国累居将率在朝以宿旧见遇寻迁散骑常侍金紫光禄大夫给扶永明八年卒諡肃侯
　　周山图字季寂义兴义乡人也家世寒贱年十五六气力已絶众噉食恒兼数人乡里猎戏集聚尝为主帅指麾处分皆见从不事产业恒愿为将虽勇健而不闲弓马于书题甚拙谨直少言未尝説人短长与人周旋皆白首不异宋元嘉二十七年魏军至步台符取健儿山图应募领白衣队主以军功除员外郎加镇武将军及镇军将军张永侵魏山图领二千人迎运至武原为魏军所追合战多伤杀魏军称其勇呼为武原将及永军大败山图収散卒守下邳城还除给事中宂从仆射直閤将军山图好酒多失明帝数加怒诮后遂自改累迁淮南太守时盗发桓温冢大获寳物客窃取以遗山图山图不受簿以还官迁左中郎将髙帝辅政山图宻啓沈攸之久有异图宜为之备帝笑而纳之攸之事起武帝为西讨都督啓山图为军副攸之攻郢城武帝令山图量其形势山图曰攸之为人性度险刻无以结固士心如顿兵坚城之下适所以为离散之渐耳及攸之败髙帝谓曰周公前言可谓明于见事矣建元元年封晋兴县男武帝践阼迁竟陵王镇北司马带南平昌太守以湓城之旧出入殿省甚见亲信义乡县长风庙神姓邓先经为县令死遂发灵山图启乞加神位辅国将军上答曰足狗肉便了事何用阶级为转黄门郎领羽林监四厢直衞山图于新林立墅舎晨夜往还上谓曰卿罢万人都督而轻行郊外自今往野可以仗身自随以备不虞及疾上手勅问疾寻卒年六十四
　　周盘龙北兰陵人宋世土断属东平盘龙胆气过人尤便弓马随军讨击陷阵先登以军功累迁龙骧将军封晋安子元徽二年桂阳构难盘龙时为宂从仆射随髙帝出顿新亭稍至骁骑将军改封沌阳侯髙帝即位进号右将军建元元年魏攻夀春以盘龙为军主假节助豫州刺史垣崇祖拒魏盘龙率马步于西泽中奋击杀伤数万上闻之喜下诏称美送金钗十二枚与其爱妾杜氏手勅曰饷周公阿杜转太子左衞率明年魏攻淮阳围角城先是上遣军主成买戍角城买辞于王俭曰今段之行必以死报衡门蓬户不朱斯白小人弱息当得一子俭问其故答曰若不殁虏则必破虏儿不作孝子当作世子也孝子则门加素垩世子则门施丹垩至是魏围买数重上遣领军将军李安人救之勅盘龙率马步下淮隂就李安人买与魏拒战手所杀伤无数买晨起手中忽有数升血其日战死首见斩犹尸据鞍奔还军然后僵盘龙子奉叔单马率二百余人陷阵魏军万余骑张左右翼围绕之一骑走还报奉叔已没盘龙方食弃筯驰马奋矟直奔魏阵自称周公来魏人素畏盘龙莫不披靡时奉叔已大杀魏军得出在外盘龙不知乃东西冲击魏军莫敢当奉叔见其父久不出复跃马入阵父子两骑萦搅数万人魏众大败盘龙父子由是名播北国形甚羸而临军勇果诸将莫逮永明五年为大司马加征虏将军济阳太守武帝数讲武常令盘龙领马军校尉骋矟后以疾为光禄大夫寻出为兖州刺史进爵为侯角城戍将张蒲与魏潜通因大雾乗船入清中采樵载魏人直向城东门盘龙坐为有司所奏诏白衣领职八坐寻奏复位加领东平太守盘龙表年老才弱不可镇边求解职见许还为散骑常侍光禄大夫武帝戏之曰卿着貂蝉何如兜鍪盘龙曰此貂蝉从兜鍪中生耳寻病卒年七十九子奉叔勇力絶人少随盘龙征讨所在暴掠为东宫直閤将军郁林在西州奉叔宻得自进及即位与直閤将军曹道刚为心膂奉叔善骑马帝从其学骑尤见亲宠得入内无所忌惮陵轹朝士就司空王敬则换米二百斛敬则以百斛与之不受敬则大惧乃更饷二百斛并金铪等物敬则有一内妓帝令奉叔求奉叔不通径前从者执单刀皆半抜敬则跣走入内既而自计不免乃出遥呼奉叔曰弟那忽能顾奉叔宣防求妓意乃释与綦母珍曹道刚朱隆之共相唇齿煽弄威权奉叔常翼单刀二十口出入禁围既无别诏门衞莫敢诃每语人云周郎刀不识君求武帝御角及舆并求御仗以给左右事无不从又求黄门郎明帝作辅固执不能得乃令萧谌萧坦之説帝出奉叔为外镇树腹心又説奉叔以方伯之重奉叔纳其言隆昌元年出为青冀二州刺史奉叔就帝求千户侯帝许之明帝以为不可忽谓萧谌曰若不能见与千户侯不复应减五百户不尔周郎当就刀头取办耳既而封曲江县男奉叔大怒于众中攘刀厉目切齿明帝説谕乃受及将之镇明帝虑其不可复制因其早入引往后堂执送廷尉尽之
　　王广之字士林一字林之沛郡相人也少好弓马便防有勇力初为马队主随刘勔征殷琰琰兵既盛而合肥戍又阻兵为寇勔宣令军中求征合肥者以大郡赏之广之曰若得将军所乗马判能制之勔幢主皇甫肃谓勔曰广之敢夺节下马可斩勔曰观其意必能立功即推鞍下马与之及行合肥果抜勔大赏之即擢为军主广之于勔前谓肃曰节下若从卿言非唯斩壮士亦自无以平贼卿不赏才乃至此邪广之由此知名初封蒲圻子肃有学术善举止广之亦雅相推慕勔亡后肃更依广之广之盛相赏接启武帝以为东海太守其不念旧恶如此广之后以征伐功位给事中冠军将军改封宁都县子髙帝废苍梧出广之为徐州刺史钟离太守沈攸之事起广之留都下豫平石头仍从髙帝顿新亭髙帝诛黄回回弟驷及从弟马兄子奴亡逸髙帝与广之书曰黄回虽有微勲而罪过转不可容近遂啓请御大小二舆为刺史服饰吾乃不惜为其启闻政恐得舆复求画轮车此外罪不可胜数弟自悉之今启依法令广之于江西搜捕驷等建元元年进爵为侯武帝即位累迁右衞将军散骑常侍前军将军延兴元年为豫州刺史豫废郁林后拜为镇南将军江州刺史进应城县公建武中位侍中镇军将军给扶后卒赠车骑将军諡壮公子珍国梁史有传
