<!-- { "loadSidebar": true } -->
　　垣崇祖字敬逺一字僧寳略阳垣道人也伯父防之宋豫州刺史自有传父询之骁敢有气力元凶弑逆辅国将军张柬时张超手行大逆亦领军柬询之规杀之虑柬不同柬宿有此志又未测询之同否互相观察防超来论事柬色动询之觉之即共定谋遣召超超疑之不至改宿他所询之不知径往斫之杀其仆于牀因与柬南奔时孝武已即位以为积射将军梁山之役力战中流矢卒赠冀州刺史崇祖年十四有干略伯父防之谓门宗曰此儿必大吾门汝等不及也后随徐州刺史薛安都入魏寻又率门宗据朐山归宋求淮北立功明帝以为北琅邪兰陵二郡太守封下邳子及髙帝镇淮阴崇祖时戍朐山既受都督祗奉甚至帝以其武勇善待之崇祖谓其妹夫皇甫肃曰此真吾君也吾今逢主矣所谓千载一时遂宻布诚节髙帝威名已着宋明帝尤所忌疾徴为黄门郎规害髙帝崇祖建策以免由是甚见亲待参豫宻谋元徽末髙帝惧祸令崇祖入魏即以家口托皇甫肃勒数百人将入魏界更聴后防防苍梧废髙帝召崇祖领部还都从平沈攸之累迁冠军将军兖州刺史及髙帝践阼谓崇祖曰我新有天下夷虏不识运命必当重其蚁众以送刘昶为辞以为军冲必在夀春能制此寇非卿莫可为捍徙为豫州刺史监豫司二州诸军事封望蔡侯建元元年魏遣刘昶马步号三十万攻夀春崇祖于城西北立堰塞淝水堰北起小城周为深堑使数千人守之谓长史封延伯曰虏必悉力攻小城若破此堰放水一激急逾三峡自然沈溺岂非小劳而大制邪及魏兵由西道集堰南分军东路肉薄攻小城崇祖着白纱防肩舆上城手自转式日晡时决小史埭水势奔下魏攻城之众溺死以千数大众退走初崇祖于淮隂见髙帝便自比韩白众咸不信唯帝独许之及破魏军启至上谓朝臣曰崇祖尝拟韩白今真其人也进号都督崇祖闻陈显达李安人皆増给军仪乃启求鼓吹上勅曰韩白何可不与众异给鼓吹一部崇祖虑魏后攻淮北启徙下蔡戍于淮东其冬魏果欲攻下蔡既闻内徙乃扬声平除故城众疑魏当于故城立戍崇祖曰下蔡去镇咫尺魏岂敢置戍实是欲除此城正恐奔走杀之不尽耳魏果夷掘下蔡城崇祖大破之武帝即位为五兵尚书领骁骑将军初豫章王有盛宠武帝在东宫崇祖不自附结及破魏军诏使还朝与共宻议武帝疑之曲加礼待酒后谓曰世间流言我已豁诸懐抱自今已后富贵见付也崇祖拜谢及去髙帝复遣荀伯玉勅以边事受防夜发不得辞东宫武帝以为不尽诚心衔之永明元年召为五兵尚书至京师诏称其与荀伯玉构扇边荒诛之时年四十四故人无敢至者独有前豫州主簿夏侯恭叔出家财为殡时人以比栾布恭叔谯国人崇祖为豫州闻其才义辟为主簿兼掌书翰髙帝即位方镇皆有贺表王俭见崇祖表咨嗟良久曰此恭叔辞也时宋氏封爵随军迁改恭叔以栁元景中兴元勲刘勔殒身王事不宜见废上表论之甚有义理事虽不从优诏见答后为竟陵令惠化大行木连理上有光如烛咸以为善政所致崇祖从父兄荣祖字华先父谅之宋北中郎府参军荣祖少学骑射或曰何不学书荣祖曰曹操曹丕上马横槊下马谈论此可不负饮食矣吾辈无自全之伎何异犬羊乎宋孝建中为后军参军伯父防之子袭祖为淮阳太守孝武以事徙之岭南防之不食而死帝疾笃又使杀袭祖袭祖临死与荣祖书曰弟尝劝我危行言孙今果败矣明年初即位四方反叛除荣祖宂从仆射还徐州説刺史薛安都曰天之所废谁能兴之使君今不同八百诸侯如下官所见非计中也安都曰今京都无百里地莫论攻围取胜自可相拍手笑杀且我不欲负孝武荣祖曰孝武之行足致余殃今虽天下雷同正是速死无能为也安都曰不知诸人云何我不畏此大蹄马在近急便作计荣祖被拘不得还因为安都将领安都引魏军入彭城荣祖擕家属南奔朐山髙帝在淮隂荣祖归附髙帝保持之及宋明帝崩髙帝书送荣祖诣仆射褚渊除东海太守渊谓曰萧公称卿干略故以郡相处荣祖善弹登西楼见翔鹄云中谓左右当生取之于是弹其两翅毛脱尽坠地无伤养毛生后飞去其妙如此元徽末苍梧凶狂恒欲害髙帝帝欲奔广陵起事荀伯玉等皆賛成之荣祖谏曰领军府去台百步公走人岂不知若单骑轻行广陵人一旦闭门不相受公欲何之公今动足下牀恐便有叩台门者公事去矣苍梧明夕自至领军府叩门欲害帝帝尝以书案下安为楯以铁为书镇如意甚壮大以备不虞欲以代杖苍梧至府而曰且申今夕须至一处作适还当取奴寻遇弑髙帝谓荣祖曰不用卿言防无所成豫佐命勲封将乐县子永明二年为寻阳相南新蔡太守被告作大形棺材盛仗使乡人载度江北案验无实见原后拜兖州刺史初巴东王子响事方镇皆启称子响为逆荣祖曰此非宜言政应云刘寅等孤负恩奬逼迫巴东使至于此时诸啓皆不得通事平后上乃省视以荣祖为知言九年从弟歴生亦为骁将位太子右率性苛暴与始安王遥光同反伏诛荣祖从父闳字叔通父遵为员外常侍闳为宋孝武帝南中郎参军孝武帝即位以为交州刺史时交土全实闳罢州还资财钜万孝武末年贪恣刺史二千石罢任还都必限使奉献又以蒱戏取之要令罄尽乃止闳还至南州而孝武晏驾拥南资为富人明帝初为司州刺史北破薛道封乐乡县男出为益州刺史蜀还之资亦数千金先送献物倾西资之半明帝犹嫌其少及闳至都诣廷尉自簿先诏狱官留闳于是悉送资财然后被遣凡蛮夷不受鞭罚输财赎罪谓之赕时人谓闳为被赕刺史歴度支尚书衞尉髙帝辅政使褚渊为子晃求闳女闳辞以齐大非偶帝虽嘉其退让而心不能欢即以晃婚王伷女谓豫章王嶷曰前欲以白象与垣公婚者重其夷澹事虽不遂心常怏然白象晃小字也及髙帝即位以有诚心封爵如故卒于金紫光禄大夫諡曰定子憘伯袭爵憘伯少负气豪侠妙解射雉尤为武帝所重以为直閤将军与王文和俱任颇以地势陵之后出为巴西梓潼二郡太守时文和为益州刺史曰每忆昔日俱在閤下卿时视我如我今日见卿因诬其罪驰信啓之又輙遣萧寅代憘伯为郡憘伯亦别遣启台待报寅以兵围之明帝辅政知其无罪不欲乖文和乃勅憘伯解郡还为寅军所蹑束手受害闳弟子昙深以行义称为临城县罢归得钱十万以买宅奉兄退无私蓄先是刘楷为交州谓王俭曰欲一人为南土所闻者同行俭良久曰得之矣昔垣闳为交州闳弟阅又为九真郡皆着信南中羽林监昙深者阅之子也雅有学行当令同行及随楷未至交州而卒俭惆怅良久昙深妻郑氏字献英荥阳人时年二十子文凝始生仍随楷到镇昼夜纺绩傍无亲援年既盛美甚有容徳自厉冰霜无敢望其门者居一年私装了乃告楷求还楷大惊曰去乡万里固非孀妇所济遂不许郑又曰垣氏羁魂而不反而其孤藐幼妾若一同灰壤则何面目以见先姑因大悲泣楷怆然许之厚为之送于是间关危险遂得至乡毕乃曰可以下见先姑矣时文凝年甫四嵗亲教经礼训以义方州里称美又有吴兴邱景賔字彦先亦以节义闻父康祖无锡令亡后僮仆数十人及宅宇产畜景賔悉让与兄镇之镇之又推斋屋三间与之亦不肯受太守孔山士叹曰闻栁下惠之风贪夫亷懦夫有立志复见之矣终于奉朝请
　　沈文季字伯达吴兴武康人也父庆之宋司空自有传孝建二年文季起家辟州主簿以寛雅正直见知尤善博塞及弹碁以庆之勲重封文季为山阳县五等伯位中书郎父庆之为景和所杀兵仗围宅収捕诸子文季长兄文叔谓文季曰我能死尔能报遂自杀文季挥刀驰马去収者不敢追遂免明帝立为黄门郎领长水校尉明帝宴防朝臣以南台御史贺咸为柱下史纠不醉者文季不肯饮酒被驱下殿晋平王休祐为南徐州帝就褚渊求干事人为上佐渊举文季转骠骑长史南东海太守休祐被杀虽用薨礼僚佐皆不敢至文季独往墓展哀元徽初自秘书监出为吴兴太守文季饮酒至五斗妻王氏亦饮至三斗文季常与对饮竟日而视事不废升明元年沈攸之反髙帝加文季为冠军将军督吴兴钱塘军事攸之先为景和衔命杀庆之至是文季収杀攸之弟新安太守登之诛其宗族以复旧怨亲党无吹火焉君子以文季能报先耻齐国建为侍中领秘书监建元元年转太子右衞率侍中如故改封西丰县侯文季风采棱岸善于进止司徒褚渊当世贵望颇以门户裁之文季不为之屈武帝在东宫于元圃宴朝臣文季数举酒劝渊渊甚不平啓武帝曰沈文季谓渊经为其郡依然犹有故情文季曰惟桑与梓必恭敬止岂如明府亡国失土不识枌榆遂言及魏军动事渊曰陈显达沈文季当今将略足委以边事文季讳称将门因是发怒啓武帝曰褚渊品藻人流臣未知其身死之日何面目见宋明帝武帝笑曰沈率醉也中丞刘休举其事见原后豫章王北宅后堂集防文季与褚渊并善琵琶酒防渊取乐器为明君曲文季便下席大唱曰沈文季不能作伎儿豫章王嶷又解之曰此故当不损仲容之徳渊顔色无异终曲而止永明中累迁领军将军文季虽不学发言必有辞采武帝谓文季曰南土无仆射多歴年所文季对曰南风不竞非复一日当世善其对明帝辅政欲以文季为江州遣左右单景儁宣防文季陈让称老不愿出外因问右执法有人未景儁还具言之延兴元年以为尚书右仆射明帝即位加领太子詹事尚书令王晏尝戏文季为吴兴仆射文季答曰琅邪执法似不出卿门建武二年魏军南伐明帝以为忧制文季镇夀春文季入城门严加备守魏军寻退百姓无所损永元元年转侍中左仆射始安王遥光反其夜遣三百人于宅掩取文季欲以为都督而文季已还台明日与尚书令徐孝嗣守宫城戎服坐南掖门上时东昏已行杀戮孝嗣深懐忧虑欲与文季论当世事文季輙引他辞终不得及事宁加镇军将军署府史文季以时方昏乱托以老病不豫朝机兄子昭畧谓文季曰阿父年六十为员外仆射欲求自免岂可得乎文季笑而不答见孝嗣被害其日先被召文季便知败举动如常登车顾曰此行恐往而不返也于华林省死时年五十八朝野寃之中兴元年赠司空諡忠宪公昭畧字茂隆文叔之子也文叔附载庆之传昭略性狂儁不事公卿使酒仗气无所推下尝醉晚日负杖擕家賔子弟至娄湖宅逢王景文子约张目视之曰汝是王约邪何乃肥而痴约曰汝沈昭略邪何乃瘦而狂昭略抚掌大笑曰瘦已胜肥狂又胜痴奈何王约奈汝痴何升明末为相国西曹掾髙帝赏之及即位谓王俭曰南士中有沈昭畧何职处之俭以拟前军将军上不欲违乃可其奏寻为中书郎累迁侍中王晏尝戏昭略曰贤叔可谓吴兴仆射昭略曰家叔晚登仆射犹贤于尊君以卿为初防永元中与叔父文季俱被召入华林省茹法珍等进药酒昭略怒骂徐孝嗣曰废昏立明古今令典宰相无才致有今日以瓯投其面曰使为破面鬼死时言笑自若了无惧容孝嗣谓曰见卿使人想夏侯泰初答曰明府犹忆泰初便是方寸不能都豁下官见龙逢比干欣然相对霍光脱问明府今日之事何辞答之邪死时年三十余昭略弟昭光闻収兵至家人劝逃去昭光不忍舍母入执母手悲泣遂见杀时昭明子昙亮已得逃去闻昭光死乃曰家门屠灭独用生何为又絶吭而死时人叹其累世孝义中兴元年赠昭略太常昭光廷尉
