<!-- { "loadSidebar": true } -->
　　钦定四库全书
　　御制重刻通志序
　　宋郑樵氏以闳通之学思欲极古今之变防通于一仿歴代史例采正史及百家杂録为纪为谱为略所撰二十略者包罗天人错综政典该括名物上下数千年首尾相属用功亦良勤矣观其诋诃司马迁班固之失髙自称许谓足以尽学者之能事岂不卓然雄视著作之林而后人复厯举其疎漏如马端临通考之所议者则亦不能为之讳也夫博物洽闻之士殚毕生之精力从容几研囊括贯串勒为成书宜其援据精而条理宻顾纪事纂言尚不免于纰缪若此岂非所谓多而不能无失者欤而况设局分曺成于众手动淹嵗序举后忘前亥豕鲁鱼触目而是任撡觚者其可不知所惧也乎甚矣夫著述之难也好古者类矜三通既重刻通典通考工竣爰出内府通志善本校而付之剞劂以广考索之助而序之如此
　　乾隆己巳冬十一月















　　钦定四库全书　　　　　史部四
　　通志　　　　　　　　　别史类
　　提要
　　【臣】等谨案通志二百卷宋郑樵撰樵有尔雅注已着録通史之例肇于司马迁故刘知防史通述二体则以史记汉书共为一体述六家则以史记汉书别为两家以一述一代之事一总厯代之事也其例综括千古归一家言非学问足以该通文章足以镕铸则难以成书梁武帝作通史六百二十卷不久即已散佚故后有作者率莫敢措意于斯樵负其淹博乃网罗旧籍叅以新意撰为是编凡帝纪十八卷皇后列二卷年谱四卷畧五十一卷列一百二十五卷其纪删録诸史稍有移掇大抵因仍旧目为例不纯其年谱仿史记诸表之例惟间以大封拜大政事错书其中或繁或漏亦复多岐均非其注意所在其平生之精力全帙之菁华惟在二十畧而已一曰氏族二曰六书三曰七音四曰天文五曰地理六曰都邑七曰礼八曰諡九曰器服十曰乐十一曰职官十二曰选誉十三曰刑法十四曰食货十五曰艺文十六曰校讐十七曰图谱十八曰金石十九曰灾祥二十曰草木昆虫其氏族六书七音都邑草木昆虫五畧为旧史之所无案史通书志篇曰可以为志者其道有三一曰都邑志二曰氏族志三曰方物志樵増氏族都邑草木昆虫三畧葢窃据是文至于六书七音乃小学之支流非史家之本义矜竒博泛滥及之此于例为无所取矣余十五畧虽皆旧史所有然諡与器服乃礼之子目校讐图谱金石乃艺文之子目析为别类不亦冗且碎乎且氏族畧多挂漏六书畧多穿凿天文畧祗载丹元子步天歌地理畧则全抄杜佑通典州郡总序一篇前虽先列水道数行仅杂取汉书地理志及水经注数十则即禹贡山川亦未能一一详载諡畧则别立数门而沈约扈琛诸家之諡法悉删不録即唐防要所载杲字诸諡亦并漏之器服畧器则所载尊彛爵觯之制制既不详又与金石畧复出服则全钞杜佑通典之嘉礼其礼乐职官食货选举刑法六畧亦但删録通典无所辨证至职官畧中以通典注所引之典故悉改为按语大书更为草率矣艺文畧则分门太繁又韩愈论语觧论语类前后两出张弧素履子儒家道家两出刘安淮南子道家襍家两出荆浩笔法记乃论画之语而列于法书类吴兴人物志河西人物志乃记之流而列于名家类段成式之玉格乃酉阳襍俎之一篇而列于寳器类尤为荒谬金石畧则钟鼎碑碣核以博古考古二图集古金石二録脱畧至十之七八灾祥畧则悉抄诸史五行志草木昆虫畧则并诗经尔雅之注疏亦未能详核葢宋人以义理相髙于考证之学罕能留意樵恃其该洽睥睨一世谅无人起而难之故髙视濶步不复详检遂不能一　一精宻致后人多所讥弹也特其采摭既已浩博议论亦多警辟虽纯驳互见而瑕不掩瑜究非游谈无根者可及至今资为考镜与杜佑马端临书并称三通亦有以焉乾隆四十六年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　通志总序
　　宋　右　廸　功　郎　郑　樵　渔　仲　撰
