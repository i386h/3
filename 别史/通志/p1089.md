<!-- { "loadSidebar": true } -->
　　髙恭者字道穆自云辽东人也祖潜献文初赐爵阳关男诏以沮渠牧犍女赐潜为妻封武威公主拜驸马都尉父崇字积善少聪敏以端谨称家资富厚而崇志尚俭素初崇舅氏坐事诛公主痛本生絶允遂以崇继牧犍后改姓沮渠景明中啓复本姓袭爵除洛阳令为政清断吏人畏其威风发擿不避彊御县内肃然卒赠沧州刺史諡曰成道穆以字行于世学渉经史所交皆名流胜士幼孤事兄如父每谓人曰人生厉心立行贵于见知当使夕脱羊裘朝佩珠玉若时不我知便退迹江海自求其志御史中尉元匡髙选御史道穆奏记于匡以求备选匡大喜曰吾久知其人适欲召之遂引为御史其紏擿不避权豪台中纲纪多为所正正光中出使相州前刺史李世哲即尚书令崇之子多有非法逼买人宅广兴屋宇皆置鸱尾又于马埓堠上为木人执节道穆防紏悉毁去之并表发其赃货尔朱荣讨蠕蠕道穆监其军事荣甚惮之萧寳夤西征以道穆为行台郎中军机之事皆以委之后属兄谦之被害情不自安遂擕家趣济隂变易姓名以避难托身于孝庄孝荘时为侍中深相保防及即位赐爵龙城侯召为吏部郎除太尉长史领中书舎人及元颢逼虎牢或劝帝赴闗西者帝以问道穆道穆对曰闗中今日残荒何由可徃臣谓元颢兵众不多乗虚深入者由国家将帅不得其人耳陛下若亲率宿卫髙募重赏背城一战臣等竭其股肱破颢必矣如恐成败难测便宜车驾北渡循河东下别召尔朱荣令赴河内以掎角之为万全之计帝曰髙舎人语是其夜到河内郡北帝命道穆烛下作诏书十纸布告远近然后四方知乗舆所在除中军给事黄门侍郎安喜县公于是尔朱荣欲廻师待秋道穆谓荣曰元颢以蕞尔轻兵奄据京洛使乗舆飘露人神恨愤主忧臣辱良在于今大王拥百万之众辅天子令诸侯自可分兵河畔缚筏造船处处遣渡径禽群贼复主宫阙此五伯之举且一日縦敌为世之患今若还师令颢重完守具征兵天下所谓养虺成蛇悔无及矣荣深然之及庄帝反政因宴次谓尔朱荣曰前若不用髙黄门计则社稷不安可为朕劝其酒令醉荣因陈其作监军时临事能决实可任用寻除御史中尉仍兼黄门道穆外秉直防内参机宻凡是益国利人之事必以奏闻諌诤尽言无所顾忌选用御史皆当世名軰李希崇李绘阳休之阳斐封君义邢子明苏淑宋世良等三十人于时用钱稍薄道穆奏曰百姓之业钱货为本救改铸王政所先自顷以来私铸薄滥官司紏防持网非一在市铜价八十一文得铜一斤私铸薄钱斤余二百既示之以深利又随之以重刑得罪者虽多奸铸者弥众今钱徒有五铢之文而无二铢之实薄甚榆荚上贯便破置之水上殆欲不沈因循有渐科防不切朝廷失之彼复何罪昔汉文帝以五分钱小改铸四铢至武帝复改三铢为半两此皆以大易小以重代轻也论今据古宜改铸大钱文载年号以记其始则一斤所成止七十六文铜价至贱五十有余其中人功食料锡炭铅砂縦复私营不能自润直置无利自应息心况复严刑广设也以臣测之必当钱货永通公私获允遂用杨侃计铸永安五铢钱仆射尔朱世隆当朝权盛因内见衣冠失仪道穆便即弹纠帝姊夀阳公主行犯清路执赤棒卒呵之不止道穆令卒棒破其车公主深以为恨以泣诉帝帝谓主曰髙中尉清直之人彼所行者公事岂可以私恨责之道穆后见帝帝曰一日家姊行路相犯深以为愧道穆免冠谢曰臣奉陛下法不敢于公主亏朝典帝曰朕以愧卿卿反谢朕寻勅监仪注又诏袐书圗籍及内典书缃素多致零落可令道穆总集帐目并牒儒学之士编比次第道穆又上疏曰髙祖太和之初置廷尉司直论刑辟是非虽事非古始交济时要窃见御史出使悉受风闻虽时获罪人亦不无枉滥何者得尧之罸不能不怨守令为政容有爱憎奸猾之徒恒思报恶多有妄造无名共相诬谤御史一经检究耻于不成杖木之下以虚为实无罪不能自雪者岂可胜道哉臣虽愚短守不假器绣衣所指冀以清肃若仍更踵前失或伤善人则尸禄之责无所逃罪如臣鄙见请依太和故事还置司直十人名隶廷尉以五品选歴官有称心平性直者为之御史若出纠劾即移廷尉令知人数廷尉遣司直与御史俱发所到州郡分居别馆御史检了移付司直司直覆问事讫与御史俱还中尉弹闻廷尉科律一如旧式度使狱成罪定无复稽寛为恶取败不得称枉若御史司直纠劾失实悉依所断狱罪之听以所检迭相纠发如二使阿曲有不尽理听罪家诣门下通讼别加案检如此则肺石之傍怨讼可息藂棘之下受罪吞声者矣诏从之复置司直及尔朱荣死帝召道穆付赦书令宣于外因谓之曰自今日后当得精选御史矣先是荣等常欲以亲党为御史故有此诏及尔朱世隆等战于大夏门北道穆受诏督战又赞成太府卿李苖断桥之计世隆等于是北遁加卫将军大都督兼尚书右仆射南道大行台时虽外托征蛮而帝恐北军失利欲为南廵之计未发会尔朱兆入洛道穆虑祸托病去官世隆以其忠于前朝遂害之太昌中赠车骑大将军仪同三司雍州刺史子士镜袭爵为北豫州刺史道穆兄谦之字道骧少事母以孝闻専意经史天文算厯圗纬之书多所该渉好文章留心老易袭父爵释褐奉朝请孝昌中行河隂令先是有人囊盛瓦砾指作钱物诈市人马因以逃去诏令追捕必得以闻谦之乃伪枷一人因立于马市宣言是前诈市马贼今欲刑之宻遣察市中私议者有二人相见忻然曰无复忧矣执送案问悉获其党并出前后盗处失物之家各得其本物具以状告寻正河隂令在县二年损益政体多为故事时道穆为御史亦有能名世美其父子兄弟并着当官之称旧制二县令得面陈得失时佞幸之軰恶其有所发闻遂共奏罢谦之乃上疏曰臣以无庸谬宰神邑实思奉法不挠称是官方酬朝廷无赀之恩尽人臣守器之节但豪家支属戚里亲媾缧绁所及举目多是皆有盗憎之色咸起恶上之心县令轻弱何能克济先帝昔发明诏得使面陈所懐臣亡父先臣崇之为洛阳令常得入奏是非所以朝贵敛手无敢干政近年以来此制遂寝致使神宰威轻下情不逹今二圣逺遵尧舜宪章髙祖愚臣亦望策其驽蹇少立功名乞行新典更明徃制庶奸豪知禁颇自屏心诏付外量闻谦之又上疏以为自正光以来邉城屡扰命将出师相继于路但诸将帅或非其才多遣亲者妄称入募唯遣奴客充数而已对冦临敌略不弯弓则是王爵虚加征夫多阙贼虏何可殄除忠贞何以劝诫也且近习侍臣戚属朝士请托官曹擅作威福如有清贞奉法不为回者咸共谮毁横受罪罸在朝顾问谁肯申闻蔽上拥下亏风损政使防謟甘心忠谠息议且频年以来多有征发人不堪命动致流离茍保妻子竞逃王役不复顾其桑井惮此刑书正由还有必困之理归无自安之路若听归其本业徭役防甄则还者必众垦田増辟数年之后大获课入今不务以理还之但欲严符切勒恐数年之后走者更多故有国有家者不患人不我归唯患政之不立不恃敌不我攻唯恃吾不可侮此乃千载共遵百王一致伏愿少垂览察灵太后得其疏以责左右近侍诸宠要者由是疾之乃唘太后云谦之有学艺宜在国学以训胄子诏从之除国子博士谦之与袁翻常景郦道元温子升之徒咸申款旧好施赡恤言诺无亏居家僮对其儿不挞其父母生三子便免其一世无髠黥奴婢常称俱禀人体如何残害谦之以父舅氏沮渠防逊曾据凉土国书漏阙谦之乃修凉书十卷行于世凉国盛事佛道为论贬之因称佛是九流之一家当世名流竞以佛理来难谦之还以佛义对之竟不能屈以时所行歴多未尽善乃更改元脩者撰为一家之法虽未行于世识者叹其多能时朝议铸钱以谦之为铸钱都将长史乃上表求铸三铢钱曰盖钱货之立本以通有无便交易故钱之轻重世代不同太公为周置九府圜法至景王时更铸大钱秦兼海内钱重半两汉兴以秦钱重改铸榆荚钱至文帝五年复为四铢孝武时悉复销壊更铸三铢至元狩中变为五铢又造赤仄之钱以一当五王莽摄政钱有六等大钱重十二铢次九铢次七铢次五铢次三铢次一铢魏文帝罢五铢钱至明帝复立孙权江左铸大钱一当五百权赤乌年复铸大钱一当十轻重大小莫不随时而变窃以食货之要八政为首聚财之贵诒训典文是以昔之帝王乗天地之饶御海内之富莫不腐红粟于太仓藏朽贯于泉府储畜既盈人无困弊可以宁谧四海如身使臂者矣昔汉之孝武地广财饶外事四戎遂虚国用于是草茅之臣出钱助国兴利之计纳税庙堂市列酒之官邑有告缗之令盐铁既兴钱币屡改少府遂丰上林饶积外辟百蛮内不増赋者皆计利之由也今羣祅未息四郊多垒征税既烦千金日费仓储渐耗财用将竭诚杨氏献税之秋桑儿言利之日夫以西亰之盛钱犹屡改并行大小子母相权况今防难未除州郡沦败人物雕零军国用少别铸小钱可以富益何损于政何妨于人也且政兴不以钱大政衰不以钱小唯贵公私得所政化无亏既行之于古亦宜效之于今矣若禹遭大水以歴山之金铸钱救人之困汤遭大旱以庄山之金铸钱赎人之卖子者今百姓穷悴甚于曩日钦明之主岂得垂拱而观之哉臣今此铸以济交乏五铢之钱任使并用行之无损国得其益诏将従之事未就会卒初谦之弟道穆正光中为御史紏相州刺史李世哲事大相挫辱其家恒以为憾至是世哲弟灵轨为灵太后深所宠任会谦之家僮诉良神轨左右之入讽尚书判禁谦之于廷尉时将赦神轨乃唘灵太后发诏于狱赐死朝士莫不哀之所着文章百余篇别有集录永安中赠营州刺史諡曰康又除一子出身以明寃屈谦之弟谨之字道脩父崇既还本姓以谨之继沮渠氏
　　綦儁字檦显河南略阳人也其先居代儁孝庄时仕累迁为沧州刺史甚为吏民畏悦寻除太仆卿及尔朱世隆等诛齐神武召文武百司下及士庶议所立莫有应者儁避席对曰广陵虽为尔朱扶戴当今之圣主也神武将从之时黄门崔防议不同髙干魏兰根等固执防言遂立孝武帝及帝入闗神武深思儁言常以为恨寻除御史中尉于路与仆射贾显度相逢显度恃勲贵排儁驺列倒儁忿见于色自入奏之寻加散骑常侍骠骑大将军左光禄大夫仪同三司儁巧佞能当涂斛斯椿贺抜胜皆与友善性多诈贺抜胜出镇荆州过儁别因辞儁母儁故见败毡弊被胜更遗之钱物后兼吏部尚书复为沧州刺史征还兼中尉章武县伯寻除殷州刺史薨于州赠司空諡曰文贞子洪寔字巨正位尚书左右郎魏郡邑中正嗜酒好色无行检卒官
