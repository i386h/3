<!-- { "loadSidebar": true } -->
　　刘昶女者河南长孙氏妇昶在周尚公主为上柱国彭国公位望甚显与高祖有旧及受禅甚见亲礼歴左武卫大将军庆州总管其子居士为千牛备身不遵法度数得罪上以昶故每原之居士转恣每大言曰男儿要当辫头反缚籧篨上作獠舞取公卿子弟膂力雄健者輙将归家以车轮括其颈而棒之殆死能不屈者称为壮士释而与之交党与三百人其趫捷者号为饿鹘队武力者号为蓬转队韝鹰绁犬连骑道中殴撃路人多所侵夺长安市里无贵贱见者辟易至于公卿妃主亦莫敢与校其女则居士姊也每垂泣诲之居士不改至破家产昶年高奉养甚薄其女时寡居哀昶如此每归宁于家躬勤纺绩以致其肥鲜有人吿居士与其徒游长安城登故未央殿基向南坐前后列队意有不逊每相约曰当作一死耳又时有人言居士遣使引突厥令南寇当于京师应之上谓昶曰今日事当如何昶犹恃旧恩不自引咎直前曰黒白在于至尊上大怒下昶狱捕居士党与宪司又奏昶事母不孝其女知昶必不免不食者数日每亲调饮食手自捧持诣大理饷父见狱卒跪以进之歔欷呜咽见者伤之居士被斩昶赐死于家诏百寮临视时其女絶而复苏者数矣公卿慰喻之其女言父无辠坐子及祸词情哀切人皆不忍闻见遂布衣蔬食以终其身上闻叹曰吾闻衰门之女兴门之男固不虚也
　　钟士雄母蒋氏者临贺人也士雄仕陈为伏波将军陈主以士雄为岭南酋帅虑其反覆留蒋氏于都下及晋王广平江南以士雄在岭表欲以恩义致之遣蒋氏归临贺既而同郡虞子茂钟文华等作乱攻城遣召士雄士雄将应之蒋氏谓曰汝既背徳忘义我当自杀于汝前士雄遂止蒋氏复为书与子茂等谕以祸福子茂不从寻为官军所败上闻蒋氏甚异之封安乐县君时伊川寡妇胡氏者不知何许人妻甚有志节为邦族所重江南之乱讽谕宗党守节不从叛逆封为密陵郡君孝妇覃氏者上郡钟氏妇也与夫相见未几而夫死时年十八事后姑以孝闻数年间姑及伯叔皆相继死覃氏家贫无以葬躬自俭约昼夜纺绩十年而葬八丧为州里所敬高祖闻而赐米百石表其门闾
　　元务光母卢氏者范阳人也少好读书造次必以礼盛年寡居诸子防弱家贫不能就学卢氏每亲自教授勗以义方汉王谅反遣将綦良徃山东略地良以务光为记室及良败慈州刺史上官政簿籍务光家见卢氏逼之卢氏以死自誓政凶悍怒甚以烛烧其面卢氏执志弥固竟不屈节
　　裴伦妻栁氏者河东人也少有风训大业末伦为渭源令为贼薛举所防伦遇害栁氏时年四十有二女及儿妇三人皆有美色栁氏谓曰我辈遭逢祸乱汝父已死我自念不能全汝我门风有素义不受辱于羣贼我将与汝等同死如何女等垂泣曰唯母所命栁氏遂自投于井其女及妇相继而下皆死井中
　　赵元楷妻崔氏者清河人也甚有礼度隋末宇文化及之反元楷随至河北将归长安至口遇盗仅以身免崔氏为贼所拘请以为妻崔氏曰我士大夫女为仆射子妻今日破亡自可即死终不为贼妇羣贼裂其衣缚于牀箦之上将陵之崔氏惧为所辱诈之曰今力已屈当受处分贼遂释之妻因取贼刀倚树而立曰欲杀我任加刀锯若觅死可来相逼贼大怒乱射杀之元楷后得杀妻者支觧以祭崔氏之墓










　　通志卷一百八十五
<史部,别史类,通志>
　　钦定四库全书
　　通志卷一百八十六
　　宋　右　廸　功　郎　郑　樵　渔　仲　撰
　　载记第一
　　前凉
　　张轨　寔　茂　骏　重华　耀灵　祚　元靓天锡
　　前赵
　　刘渊　和　聪　粲　曜　刘宣　陈元达序
　　晋史曰古者帝王乃生竒类淳维伯禹之苖裔岂异类哉反首衣皮飱羶饮湩而震惊中域其来自逺天未悔祸种落弥繁其风俗险诐性灵驰突前史载之亦以详备轩帝患其干纪所以徂征武王窜以荒服同乎禽兽而于露寒之野候月觇风覩隙扬埃乗闲骋暴边城不得缓带百姓靡有室家孔子曰微管仲吾其被发左袵矣此言能教训卒伍整齐车甲边塲既伏境内以安然则燕筑造阳之郊秦堑临洮之险登天山絶地脉苞元菟欵黄河所以防夷狄之乱中华其备豫如此汉宣帝初纳呼韩居之亭鄣委以候望始寛戎狄光武亦以南庭数万徙入西河后亦转至五原连延七郡董卓之乱则汾晋之郊萧然矣郭钦腾牋于武帝江统献策于惠皇皆以为魏处戎夷绣居都鄙请移沙塞之表定一殷周之服统则忧诸并部钦则虑在盟津言犹自口刘渊已至语曰失以豪厘晋卿大夫之辱也聪之誓兵东兼齐地曜之驰斾西逾陇山覆没两京蒸徒百万天子陵江御物分据地险廻首中原力不能救划长淮以北大抵弃之胡人利我艰虞分镳起乱晋臣或阻兵遐逺接武効尤大凡刘渊以惠帝永兴元年据离石称汉后九年石勒据襄国称赵张氏先据河西是歳自石勒后三十六年也重华自称凉王后一年冉闵据邺称魏后一年苻健据长安称秦慕容氏先据辽东称燕是歳自苻健后一年也儁始僭号后三十一年后燕慕容垂据邺后二年西燕慕容冲据阿房是歳也乞伏国仁据袍罕称秦后一年慕容永据上党是歳也吕光据姑臧称凉后十二年慕容徳据滑台称南燕是歳也秃发乌孤据廉川称南凉段业据张掖称北凉后三年李暠据敦煌称西凉后一年沮渠防逊杀段业自称凉后四年谯纵据蜀称成都王后二年赫连勃勃据朔方称大夏后二年冯跋杀离班据和龙称北燕提封天下十丧其八莫不龙旌帝服建社开枋华夷咸暨人物斯在或篡通都之乡或拥数州之地雄图内卷师旅外并穷兵凶于胜负尽人命于锋镝其为战国者一百三十六载抑渊为之祸首云
　　臣谨按魏史以张寔与乞伏氏同书李暠与沮渠氏并例此旧史平心之论也唐人修晋史以本朝谱系之故尊显李暠不使侪之僭伪编诸列传曰凉武昭王至为讳其名以字书之既而疑其独异也则又取张轨世家列于其首使人不得议其私也轨以惠帝永宁初自散骑常侍征西军司出为护羌校尉凉州刺史奉王命为方伯挂名列传犹之可也然自中州覆没子孙相承九主七十六年不禀江东正朔谓非僭国可乎李暠遭吕氏崩离盗割其壤建年立号鸱峙一方稽之于时盖去中兴已八十四年彼岂知建业复有典午氏宗枋邪虽尝奉表归诚不过仗名义崛彊自立耳非真欲延首万里受人覊縻也张氏之先委质王庭且不得立在列传李暠特沮渠乞伏之雌者其得在列传间邪甚矣晋史之失也且其序载记也各以世次书张氏据河西李暠据敦煌则其姓字已参错于扛鼎者之列而乃窜其传于他卷中又自相戾已今依旧史所定以二凉归之载记使以类比又自梁氏败亡萧詧称制江陵歴魏周隋传三主三十三年县疣附赘不当闰位故亦继载记后云前凉
