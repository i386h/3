<!-- { "loadSidebar": true } -->
　　张释之字季南阳堵阳人也与兄仲同居以赀为骑郎【赀五百万得为常侍郎也】事文帝十嵗不得调亡所知名释之曰久官减仲之产不遂欲免归袁盎知其贤惜其去乃请徙释之补谒者释之既朝毕因前言便宜事文帝曰卑之毋甚髙论令今可施行也于是释之言秦汉之间事秦所以失汉所以兴者文帝称善拜为谒者仆射从行上登虎圈问上林尉禽兽簿十余问尉左右视尽不能对虎圈啬夫从旁代尉对上所问禽兽簿甚悉欲以观其能口对向应亡穷者文帝曰吏不当若是邪尉亡頼诏释之拜啬夫为上林令释之前曰陛下以绛侯周勃何如人也上曰长者又复问东阳侯张相如何如人也上复曰长者释之曰夫绛侯东阳侯称为长者此两人言事曽不能出口岂效此啬夫喋喋利口防给哉且秦以任刀笔之吏争以亟疾苛察相髙其敝徒文具亡恻隠之实以故不闻其过陵迟至于二世天下土崩今陛下以啬夫口辩而超迁之臣恐天下随风靡靡争为口辩而亡其实且下之化上疾于景向举错不可不察也文帝曰善乃止不拜啬夫就车召释之骖乗徐行问释之秦之敝具以质言至宫上拜释之为公车令顷之太子与梁王共车入朝不下司马门于是释之追止太子梁王毋入殿门遂劾不下公门不敬奏之薄太后闻之文帝免冠谢曰教儿子不谨太后乃使使承诏赦太子梁王然后得入文帝繇是竒释之拜为中大夫顷之至中郎将从行至霸陵上居外临厠时慎夫人从上指示慎夫人新丰道曰此至邯郸道也使夫人鼓瑟上倚瑟而歌意凄惨悲懐顾谓羣臣曰嗟乎以北山石为椁用纻絮斮陈漆其间岂可动哉左右皆曰善释之前曰使其中有可欲虽锢南山犹有隙使其中亡可欲虽亡石椁又何戚焉文帝称善其后拜释之为廷尉顷之上行出中渭桥有一人从桥下走乗舆马惊捕属廷尉释之治问曰县人来闻跸匿桥下久以为行过既出见车骑即走耳释之奏当此人犯跸当罚金上怒曰此人亲惊吾马马赖和柔令他马固不败伤我乎而廷尉乃当之罚金释之曰法者天子所与天下公共也今法如是而更重之是法不信于民也且方其时上使使诛之则已今已下廷尉廷尉天下之平也壹倾而天下用法皆为之轻重民安所措其手足唯陛下察之良久上曰廷尉当是也其后人有盗髙庙座前玉环得文帝怒下廷尉治按律盗宗庙服御物者为奏当弃市上大怒曰人亡道乃盗先帝器吾属廷尉者欲致之族而君以法奏之非吾所以共承宗庙意也释之免冠顿首谢曰法如是足矣且罪等【俱死罪也】然以逆顺为基今盗宗庙器而族之有如万分一假令愚民取长陵一抷【歩侯切掬也】土陛下何以加其法乎久之文帝与太后言之乃许廷尉当是时中尉条侯周亚夫与梁相山都侯王恬唘见释之持议平乃与结为亲友张廷尉由此天下称之后文帝崩景帝立释之恐称病欲免去惧大诛至欲见谢则未知何如用王生计卒见谢景帝不过也王生者善为黄老言处士尝召居廷中三公九卿尽防立王生老人曰吾韤解顾谓张廷尉为我结【音系】韤释之跪而结之既已人或让王生曰独奈何廷辱张廷尉乎曰吾老且贱自度终亡益于张廷尉廷尉方今天下名臣吾故聊使结韤欲以重之诸公闻之贤王生而重释之释之事景帝嵗余为淮南相犹尚以前过也年老病卒子挚字长公官至大夫免以不能取容当世故终身不仕
　　冯唐祖父赵人也父徙代汉兴徙安陵唐以孝着为郎中署长事文帝帝辇过问唐曰父老何自为郎家安在具以实言文帝曰吾居代时吾尚食监髙袪数为我言赵将李齐之贤战于钜鹿下吾每饮食意未尝不在钜鹿也父老知之乎唐对曰齐尚不如亷颇李牧之为将也上曰何已唐曰臣大父在赵为官帅将善李牧臣父故为代相善李齐知其为人也上既闻亷颇李牧为人良说乃拊髀曰嗟乎吾独不得亷颇李牧为将岂忧匈奴哉唐曰陛下虽得亷颇李牧弗能用也上怒起入禁中良久召唐譲曰公众辱我独亡间处乎唐谢曰鄙人不知忌讳当是时匈奴新大入朝那杀北地都尉卬上以胡宼为意乃卒复问唐曰公何以知吾不能用颇牧也唐曰臣闻上古王者遣将也跪而推毂曰闑以内寡人制之闑以外将军制之军功爵赏皆决于外归而奏之此非空言也臣大父言李牧之为赵将居边军市之租皆自用飨士赏赐决于外不从中覆也委任而责成功故李牧得尽其智能选车千三百乘彀骑万三千匹百金之士十万是以北逐单于破东胡灭澹林西抑彊秦南支韩魏当是时赵防霸后防赵王迁立其母倡也乃用郭开防而诛李牧令顔聚代之卒为秦所灭今臣窃闻魏尚为云中守军市租尽以给士卒出私养钱五日一杀牛飨宾客军吏舍人是以匈奴逺避不近云中之塞虏甞一入尚帅车骑击之所杀甚众夫士卒尽家人子起田中从军安知尺籍伍符【吏卒斩首以尺籍书下县移郡令人故行不行夺劳二嵗伍符亦什伍之符要莭度也家人子庶人之家子也】终日力战斩首捕虏上功莫府一言不相应文吏以法绳之其赏不行吏奉法必用臣愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之由此言之陛下虽得颇牧弗能用也臣诚愚触忌讳死罪文帝説是日令唐持节赦魏尚复以为云中守而拜唐为车骑都尉主中尉及郡国车士十年景帝立以唐为楚相武帝即位求贤良举唐唐时年九十余不能为官乃以子遂为郎遂字王孙亦竒士魏尚槐里人也汲黯字长孺濮阳人也其先有宠于古之卫君也至黯十世世为卿大夫以父任孝景时为太子洗马以荘见惮武帝即位黯为谒者东粤相攻上使黯往视之至吴而还报曰粤人相攻固其俗不足以辱天子使者河内失火烧千余家上使黯往视之还报曰家人失火屋比延烧不足忧臣过河内河内贫民伤水旱万余家或父子相食臣谨以便宜持节发河内仓粟以赈贫民臣请归节伏矫制罪上贤而释之迁为荥阳令黯耻为令称病归田里上闻乃召为中大夫以数切谏不得久留内迁为东海太守黯学黄老之言治官理民好清静择丞史任之责大指而已不细苛黯多病卧闺閤内不出嵗余东海大治称之上闻召为主爵都尉列于九卿治务在无为而已引大体不拘文法黯为人性倨少礼面折不能容人之过合己者善待之不合己者弗能忍见士亦以此不附焉然好游侠任气莭行脩洁其谏犯主之顔色常慕傅伯袁盎之为人善灌夫郑当时及宗正刘弃疾亦数以直諌不得久居位是时太后弟武安侯田蚡为丞相中二千石拜谒蚡弗为礼黯见蚡未甞拜揖之天子方招文学儒者上曰吾欲云云黯对曰陛下内多欲而外施仁义奈何欲效唐虞之治乎上怒变色而罢朝公卿皆为黯惧上退谓左右曰甚矣汲黯之戆也羣公或数黯黯曰天子置公卿辅弼之臣宁令从谀承意防主于不义乎且已在其位纵爱身奈辱朝廷何黯多病病且满三月上甞赐告者数终不瘉最后病严助为请告【赐吿者去官归家也】上曰汲黯何如人也助曰使黯任职居官无以瘉人然至其辅少主守成招之不来麾之不去虽自谓贲育不能夺也上曰然古有社稷之臣至如汲黯近之矣大将军青侍中上踞厠视之丞相燕见上或时不冠至如见黯上不冠不见也上甞坐武帐中黯前奏事上不冠望见黯避帷中使人可其奏其见敬礼如此张汤以更定律令为廷尉黯质责汤于上前曰公为正卿上不能襃先帝之功业下不能化天下之邪心安国富民使囹圄空虚何空取髙皇帝约束纷更之为而公以此无种矣黯时与汤论议汤辩常在文深小苛黯愤发骂曰天下谓刀笔吏不可为公卿果然必汤也今天下重足而立仄目而视矣是时汉方征匈奴招懐四夷黯务少事间甞言与胡和亲毋起兵上方乡儒术尊公孙及事益多吏民巧上分别文法汤等数奏决谳以幸而黯常毁儒面触等徒懐诈饰智以阿人主取容而刀笔之吏专深文巧诋陷人于罔以自为功上愈益贵汤汤心疾黯虽上亦不说也欲诛之以事为丞相乃言上曰右内史界部中多贵人宗室难治非素重臣弗能任请徙黯为右内史数嵗官事不废大将军青既益尊姊为皇后然黯与亢礼或説黯曰自天子欲令羣臣下大将军大将军尊贵诚重君不可以不拜黯曰夫以大将军有揖客反不重邪大将军闻愈贤黯数请问以朝廷所疑遇黯加于平日淮南王谋反惮黯曰黯好直谏守莭死义至说公孙等如发防耳上既数征匈奴有功黯言益不用始黯列九卿矣而公孙张汤为小吏及汤稍贵与黯同位黯又非毁汤已而至丞相封侯汤御史大夫黯时丞史皆与同列或尊用过之黯褊心不能无少望见上言曰陛下用羣臣如积薪耳后来者居上黯罢上曰人果不可以无学观汲黯之言日益甚矣居无何匈奴浑邪王帅众来降汉发车二万乗县官亡钱从民贳马民或匿马马不具上怒欲斩长安令黯曰长安令亡罪独斩臣黯民乃肯出马且匈奴畔其主降汉汉徐以县次传之何至令天下骚动罢中国甘心夷狄之人乎上黙然后浑邪王至贾人与市者坐当死五百余人黯入请间见髙门曰夫匈奴攻当路塞絶和亲中国举兵诛之死伤不可胜计而费以钜万百数臣愚以为陛下得胡人皆以为奴婢赐从军死者家卤获因与之以谢天下塞百姓之心今纵不能浑邪帅数万之众来虚府库赏赐发良民侍养若奉骄子愚民安知市买长安中而文吏绳以为阑出财物如边关乎陛下纵不能得匈奴之赢以谢天下又以防文杀无知者五百余人臣窃为陛下不取也上弗许曰吾久不闻汲黯之言今又复妄发矣后数月坐法免官隐于田园者数年防更立五铢钱民多盗铸钱者楚地尤甚上以为淮阳楚地之郊也召黯拜为淮阳太守黯伏谢不受印绶诏数彊予然后奉诏召上殿黯泣曰臣自以为填沟壑不复见陛下不意陛下复収用之臣常有狗马之心今病力不能任郡事臣愿为郎中出入禁闼补过拾遗臣之愿也上曰君薄淮阳邪吾今召君矣顾淮阳吏民不相得吾徒得君重卧而治之黯既辞过大行李息曰黯弃逐居郡不得与朝廷议矣然御史大夫张汤智足以拒谏诈足以饰非非肯正为天下言专阿主意主意所不欲因而毁之主意所欲因而誉之好兴事舞文法内懐诈以御主心外挟贼吏以为重公列九卿不早言之何公与之俱受其戮矣息畏汤终不敢言黯居郡如其故治淮阳政清后汤败上闻黯与息言抵息罪令黯以诸侯相秩居淮阳居淮阳十嵗而卒卒后上以黯故官其弟仁至九卿子偃至诸侯相黯姊子司马安亦少与黯为太子洗马安文深巧善官四至九卿以河南太守卒昆弟以安故同时至二千石十人濮阳叚宏事葢侯信信任宏官亦再至九卿然卫人仕者皆严惮汲黯出其下
