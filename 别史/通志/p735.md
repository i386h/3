<!-- { "loadSidebar": true } -->
　　何进字遂高南阳宛人也异母女弟选入掖庭为贵人有宠于灵帝拜进郎中再迁虎贲中郎将出为颍川太守光和二年贵人立为皇后徴进入拜侍中将作大匠河南尹中平元年黄巾贼张角等起以进为大将军率左右羽林五营营士屯都亭修理器械以鎭京师张角别党马元义谋起洛阳进发其奸以功封愼侯四年荥阳数千人羣起攻烧郡县杀中牟县令诏使进弟河南尹苗出击之苗攻破羣贼平定而还诏遣使者迎于成臯拜苗为车骑将军封济阳侯五年天下滋乱望气者以为京师当有大兵两宫流血大将军司马许凉假司马伍宕说进曰太公六韬有天子将兵事可以威厌四方进以为然入言之于帝于是乃诏进大发四方兵讲武于平乐观下起大坛上建十二重五采华盖高十丈坛东北为小坛复建九重华盖高九丈列歩兵骑士数万人结营为阵天子亲出临军驻大华盖下进驻小华盖下礼毕帝躬擐甲介马称无上将军行阵三匝而还诏使进悉领兵屯于观下是时置西园八校尉以小黄门蹇硕为上军校尉虎贲中郎将袁绍为中军校尉屯骑都尉鲍鸿为下军校尉议郎曹操为典军校尉赵融为助军校尉淳于琼为佐军校尉又有左右校尉帝以蹇硕壮健而有武畧特亲任之以为元帅督司校尉以下虽大将军亦领属焉硕虽擅兵于中而犹畏忌于进乃与诸常侍共说帝遣进西击边章韩遂帝从之赐兵车百乘虎贲斧钺进知其谋乃上遣袁绍东击徐兖二州兵须绍还即戎事以稽行期初何皇后生皇子辩王贵人生皇子协羣臣请立太子帝以辩轻佻无威仪不可为人主然皇后有宠且进又居重权故久不决六年帝疾笃属协于蹇硕硕既受遗诏且素轻忌于进兄弟及帝崩硕时在内欲先诛进而立协会进从外入硕司马潘隐与进早旧迎而目之进惊驰从儳道归营引兵入屯百郡邸因称疾不入硕谋不行皇子辩乃即位何太后临朝进与太傅袁隗辅政录尚书事进素知中官天下所疾兼忿蹇硕图已及秉朝政阴规诛之袁绍亦素有此谋因进亲客张津劝之曰黄门常侍权重日久又与长乐太后专通奸利将军宜更清选贤良整齐天下为国家除患进然其言又以袁氏累世宠贵海内所归而绍素善养士能得豪杰用其从弟虎贲中郎将术亦尚气侠故并厚待之因复博徴智谋之士厐纪何颙荀攸等与同腹心蹇硕疑不自安与中常侍赵忠等书曰大将军兄弟秉国专朝今与天下党人谋诛先帝左右埽灭我曹但以硕典禁兵故且沈吟今宜共闭上閤急捕诛之中常侍郭胜进同郡人也太后及进之贵幸胜有力焉故胜亲信何氏遂共赵忠等议不从硕计而以其书示进进乃使黄门令收硕诛之因领其屯兵袁绍复说进曰前窦武欲诛内宠而反为所害者以其言语漏泄而五营百官服畏中人故也今将军既有元舅之重而兄弟并领劲兵部曲将吏皆英俊名士乐尽力命事在掌握此天赞之时也将军宜一为天下除害名垂后世虽周之申伯何足道哉今大行在前殿将军宜受诏领禁兵不宜轻出入宫省进甚然之乃称疾不入陪丧又不送山陵遂与绍定筹防而以其计白太后太后不聼曰中官统领禁省自古及今汉家故事不可废也且先帝新弃天下我柰何楚楚与士人共对事乎进难违太后意且欲诛其放纵者绍以为中官亲近至尊出入号令今不悉废后必为患而太后母舞阳君及苗数受诸宦官赂遗知进欲诛之数白太后为其障蔽又言大将军专杀左右擅权以弱社稷太后疑以为然中官在省闼者或数十年封侯贵宠胶固内外进新当重任素敬惮之虽外收大名而内不能断故事久不决绍等又为画防多召四方猛将及诸豪杰使并向京城以胁太后进然之主簿陈琳入谏曰易称即鹿无虞谚有掩目捕雀夫微物尚不可欺以得志况国之大事其可以诈立乎今将军总皇威握兵要龙骧虎歩高下在心此犹鼓洪炉燎毛发耳夫违经合道天人所顺而反委释利器更徴外助大兵聚会彊者为雄所谓倒持干戈授人以柄功必不成秪为乱阶进不听遂西召前将军董卓屯闗中上林苑又使府掾太山王匡东发其郡彊弩并召东郡太守桥瑁屯成臯使武猛都尉丁原烧孟津火照城中皆以诛宦官为言太后犹不从苗谓进曰始从南阳来俱以贫贱依省内以致富贵国家之事亦何容易覆水不收宜深思之且与省内和也进意更狐疑绍惧进变计乃胁之曰交构已成形势已露事留变生将军复欲何待而不早决之乎进于是以绍为司校尉假节专命击断从事中郎王允为河南尹绍使洛阳方畧武吏司察宦者而促董卓等使驰驿上欲进兵平乐观太后乃恐悉罢中常侍小黄门使还里舎唯留进素所私人以守省中诸常侍小黄门皆诣进谢曰唯所措置进谓曰天下匈匈正患诸君耳今董卓垂至诸君何不早各就国袁绍劝进便以此决之至于再三进不许中官惧而思变张让子妇太后之妹也让向子妇叩头曰老臣得罪当与新妇俱归私门惟受恩累世今当远离宫殿情怀恋恋愿复一入直得暂奉望太后陛下顔色然后退就沟壑死不恨矣子妇言于舞阳君入白太后乃诏诸常侍皆复入直八月进入长乐白太后请尽诛诸常侍以下选三署郎入守宦官庐诸宦官相谓曰大将军称疾不临丧不送葬今歘入省此意何为窦氏事竟复起邪又张让等使人潜听具闻其语乃率常侍段珪毕岚等数十人持兵自侧闼入伏省中及进出因诈以太后诏召进入坐省閤让等诘进曰天下愦愦亦非独我曹罪也先帝尝与太后不快几至成败我曹涕泣救解各出家财千万为礼和悦上意但欲托卿门戸耳今乃欲灭我曹种族不亦太甚乎卿言省内秽浊公卿以下忠清者为谁于是尚方监渠穆拔劒斩进于嘉德殿前让珪等为诏以故太尉樊陵为司校尉少府许相为河南尹尚书得诏版疑之曰请大将军出共议中黄门以进头掷与尚书曰何进谋反已伏诛矣进部曲将呉匡张璋素所亲幸在外闻进被害欲将兵入宫宫閤闭袁术与匡共斩攻之中黄门持兵守閤会日暮术因烧南宫九龙门及东西宫欲以胁出让等让等入白太后言大将军兵反烧宫攻尚书闼因将太后天子及陈留王又劫省内官属从复道走北宫尚书卢植执戈于阁道窻下仰数段珪珪等惧乃释太后太后投阁得免袁绍与叔父隗矫诏召樊陵许相斩之苗绍乃引兵屯朱雀阙下捕得赵忠斩之呉匡等素怨苗不与进同心而又疑其与宦官同谋乃令军中曰杀大将军者即车骑也士吏能为报讐乎进素有仁恩士卒皆流涕曰愿致死匡遂引兵与董卓弟奉车都尉旻攻杀苗弃其尸于苑中绍遂闭北宫门勒兵捕宦者无少长皆杀之或有无须而误死者至自发露然得免者二千余人绍因进兵排宫或上端门屋以攻省内张让段珪等困廹遂将帝与陈留王数十人歩出谷门奔小平津公卿并出平乐观无得从者唯尚书卢植夜驰河上王允遣河南中部掾闵贡随植后贡至手劒斩数人余皆投河死明日公卿百官乃奉迎天子还宫以贡为郎中封都亭侯董卓遂废帝又廹杀太后及舞阳君何氏遂亡而汉室亦自此败乱
