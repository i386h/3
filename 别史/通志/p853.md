<!-- { "loadSidebar": true } -->
　　孙楚字子荆太原中都人也祖资魏骠骑将军父宏南阳太守楚才藻卓絶爽迈不羣多所陵傲缺乡曲之誉年四十余始参镇东军事文帝遣苻劭孙郁使吴将军石苞令楚作书遗孙皓曰盖闻见机而作周易所贵小不事大春秋所诛此乃吉凶之萌兆荣辱所由生也是故许郑以衔璧全国曹谭以无礼取灭载籍旣记其成败古今又着其愚智不复广引譬类崇饰浮辞茍以夸大为名更丧忠告之实今粗论事要以相觉悟昔炎精幽昧厯数将终桓灵失德灾衅并兴豺狼抗爪牙之毒生灵罹涂炭之难由是九州絶贡王纲解纽四海萧条非复汉有太祖承运神武应期征讨暴乱尅寜区夏协建灵符天命旣集遂廓洪基奄有魏域土则神州中岳器则九鼎犹存世载淑美重光相袭故知四隩之攸同帝者之壮观也昔公孙氏承籍父兄世居东裔拥带燕胡凭陵险远讲武游盘不供职贡内傲帝命外通南国乘桴沧海交酬货贿葛越布于朔土貂马延于吴会自以控十万奔走之力信能右折燕齐左震扶桑輮轹沙漠南面称王宣王薄伐猛鋭长驱师次辽东而城池不守枹皷蹔鸣而元凶折首于是远近疆场列郡大荒收离聚散大安其居众庶悦服殊俗款附自兹以降九野清泰东夷献其乐器肃慎贡其楛矢旷世不覊应化而至巍巍荡荡想所具闻也吴之先祖起自荆楚遭时扰攘潜播江表昭烈震惧亦逃巴岷遂因山陵积石之固三江五湖浩汗无涯假气游魂迄兹四纪两邦合从东西唱和互相扇动距捍中国自谓三分鼎峙之势可与太山共相终始也相国晋王辅相帝室文武桓桓志厉秋霜庙胜之算应变无穷独见之鉴与众絶虑主上钦明委以万机长辔远御妙略潜授偏师同心上下用力凌威奋武罙入其阻并敌一向夺其胆气小战江由则成都自溃曜兵劒阁则姜维靣开地六千领郡三十兵不逾时梁益肃清使窃号之雄稽颡绛阙球琳重锦充于府库夫韩并魏徙虢灭虞亡此皆前鉴后事之表又南中吕兴深覩天命蝉蜕内附愿为臣妾外失辅车唇齿之援内有羽毛零落之渐而徘徊危国冀延日月此由魏武侯却指山河自以为彊殊不知物有兴亡则所美非其地也方今百僚济济儁乂盈朝武臣猛将折冲万里国富兵彊六军精鋭思复翰飞饮马南海自顷国家整脩器械兴造舟楫简习水战楼船万艘千里相望刳木已来舟车之用未有如今之殷盛者也骁勇百万畜力待时役不再举今日之师也然主相眷眷未便电发者犹以为爱人治国道家所尚崇城遂卑文王退舍故先开大信喻以存亡殷勤之指往使所究也若能审识安危自求多福蹶然改容祗承往锡追募南越婴齐入侍北面称臣伏听告策则世祚江表永为魏藩丰功显报隆于今日矣若犹侮慢未顺王命然后谋力云合指麾从风雍梁二州顺流而东青徐战士列江而西荆扬兖豫争驱八冲征东甲卒虎歩秣陵尔乃王舆整驾六戎徐征羽校烛日旌旗星流龙游燿路歌吹盈耳士卒奔迈其会如林烟尘俱起震天骇地渴赏之士锋镝争先忽然一旦身首横分宗祀沦覆取戒万世引领南望良助寒心夫疗膏肓之疾者必进苦口之药决狐疑之虑者亦告逆耳之言如其犹豫迷而不反恐俞附见其已死扁鹊知其无功矣勉思良图惟所去就劭等至呉不敢为通楚后迁佐著作郎复参骠骑将军石苞军事楚既负其才气颇侮易于苞初至长揖曰天子命我参卿军事因此而嫌隙遂构苞奏楚与呉人孙世山共讪毁时政楚亦抗表自理纷纭经年事未判又与乡人郭奕忿争武帝虽不显明其罪然以少贱受责遂湮废积年初参军不敬府主楚既轻苞遂制致敬自楚始也征西将军扶风王骏与楚旧好起为参军转梁令迁衞将军司马时龙见武库井中羣臣将上贺楚上言曰顷闻武库井中有二龙羣臣或有谓之祯祥而称贺者或有谓之非祥无所贺者可谓楚既失之而齐亦未为得也夫龙或俯鳞潜于重泉或仰攀云汉游乎苍昊而今蟠于坎井同于蛙虾者岂管库之士或有隐伏厮役之贤没于行伍故龙见光景有所感悟愿陛下赦小过举贤才埀梦于傅岩望想于渭濵脩学官起淹滞申命公卿举独行君子可惇风厉俗者又举亮防秀异之才可以拨烦理难矫世抗言者无系世族必先逸贱夫战胜攻取之势并兼混一之威五伯之事韩白之功耳至于制礼作乐阐道化甫是士人出筋力之秋也伏愿陛下择狂夫之言惠帝初为冯翊太守元康三年卒初楚与同郡王济友善济为本州大中正访问铨邑人品状至楚济曰此人非卿所能目吾自为之乃状楚曰天才英博亮拔不羣楚少时欲隐居谓济曰当欲枕石潄流误云潄石枕流济曰流非可枕石非可潄楚曰所以枕流欲洗其耳所以潄石欲厉其齿楚少所推重唯雅敬济初楚除妇服作诗以示济济曰未知文生于情情生于文览之凄然増伉俪之重三子众洵纂众及洵俱未仕而早终惟纂子统绰并知名统字承公幼与绰及从弟盛过江诞任不覊而善属文时人以为有楚风征北将军禇裒闻其名命为参军辞不就家于会稽性好山水乃求为鄞令转在吴寜居职不留心碎务纵意游肆名山胜川靡不穷究后为余姚令卒子腾嗣以博学著称位至廷尉腾弟登少善名理注老子行于世仕至尚书郎早终绰字兴公博学善属文少与高阳许询俱有高尚之志居于会稽游放山水十有余年乃作遂初赋以致其意尝鄙山涛而谓人曰山涛吾所不解吏非吏隐非隐若以元礼门为龙津则当防额暴鳞矣所居斋前种一株松恒自守防之隣人谓曰树子非不楚楚可怜但恐永无栋梁日耳绰答曰枫栁虽复合抱亦何所施邪绰与询一时名流或爱询高迈则鄙于绰或爱绰才藻而无所取于询沙门支遁试问绰君何如许答云髙情致远弟子早已伏膺然一咏一吟许将北面矣絶重张衡左思之赋每云三都二京五经之鼓吹也尝作天台山赋辞致甚工初成以示友人范荣期云卿试掷地当作金石声也荣期曰恐此金石非中宫商然每至佳句輙云应是我辈语除著作佐郎袭爵长乐侯绰性通率好讥调尝与习凿齿共行绰在前顾谓凿齿曰沙之汰之瓦石在后凿齿曰簸之飏之糠粃在前征西将军庾亮请为参军补章安令征拜太学博士迁尚书郎扬州刺史殷浩以为建威长史会稽内史王羲之引为右军长史转永嘉太守迁散骑常侍领著作郎时大司马桓温欲经纬中国以河南粗平将移都洛阳朝廷畏温不敢为异而北土萧条人情疑惧虽并知不可莫敢先谏绰乃上疏曰伏见征西大将军臣温表便当躬率三军讨除二宼荡涤河渭清洒旧京然后神旂电舒朝服济江反皇居于中土正玉衡于天极斯超世之宏图千载之盛事然臣之所懐窃有未安以为帝王之兴莫不借地利人和以建功业贵能以义平暴因而抚之怀愍不建沦胥秦京遂令胡戎交侵神州絶纲土崩之衅诚由道丧然中夏荡荡一时横流百郡千城曾无完郛者何哉亦以地不可守投奔有所故也天祚未革中宗龙飞非惟信顺协于天人而已实頼万里长江画而守之耳易称王公设险以守其国险之时义大矣哉斯已然之明效也今作胜谈自当任道而遗险校实量分不得不保小以固存自丧乱以来六十余年苍生殄灭百不遗一河洛邱墟函夏萧条井堙木刋阡陌夷灭生理茫茫永无依归播流江表已经数世存者长子老孙亡者邱垅成行虽北风之思感其素心目前之哀实为交切若迁都旋轸之日中兴五陵即复成遐域泰山之安既难以理保烝烝之思岂不纒于圣心哉温今此举诚欲大览始终为国远图向无山陵之急亦未首决大谋独任天下之至难也今发愤忘食忠慨亮到凡在有心孰不致感而百姓震骇同怀危惧者岂不以反旧之乐賖而趋死之忧促哉何者植根于江外数十年矣一朝拔之顿驱踧于空荒之地提挈万里逾险浮深离坟墓弃生业富者无三年之粮贫者无一飡之饭田宅不可复售舟车无从而得舍安乐之国适习乱之乡出必安之地就累卵之危将顿仆道涂飘溺江川仅有达者夫国以民为本疾寇所以为民众丧而寇除亦安所取裁此仁者所宜哀矜国家所宜深虑也自今古帝王之都岂有常所哉时隆则宅中而图大势屈则遵养以待会使德不可胜家有三年之积然后始可谋太平之事耳今天时人事有未至者矣一朝欲一宇宙无乃顿而难举乎臣之愚计以为且可更遣一将有威名资实者先镇洛阳于陵所筑二垒以奉衞山陵埽平梁许清一河南运漕之路既通然后尽力于开垦广田积谷渐为徙者之资如此贼见亡征势必远窜如其迷逆不化复欲送死者南北诸军风驰电赴若身手之救痛痒率然之应首尾山陵既固中夏小康陛下且端委紫极増脩德政躬行汉文简朴之至去小惠节游费审官人练甲兵以养士灭寇为先十年行之无使隳废则贫者殖其财怯者先其勇人知天德赴死如归以此致政犹运诸掌握何故舍百胜之长理举天下而一掷哉陛下春秋方富温克壮其猷君臣相与养德业括囊元吉岂不快乎今温唱髙议圣朝互同臣以轻微独献管见出言之难实在今日而臣区区必闻天听者窃以无讳之朝狂瞽进説刍荛之谋圣贤所察所以不胜至忧触冒干陈若陛下垂神温少留意岂非屈于一人而允亿兆之愿哉如以干忤罪大欲加显戮使丹诚上达退受刑诛虽没泉壤尸且不朽温见绰表不悦曰致意兴公何不寻君遂初赋知人家国事邪寻转廷尉卿领著作绰少以文才垂称于时文士绰为其冠温王郄庾诸公之薨必须绰为碑文然后刋石焉年五十八卒子嗣有绰风文章相亚位至中军参军早亡
