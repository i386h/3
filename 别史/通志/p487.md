<!-- { "loadSidebar": true } -->
　　代奰王达字度斤突性果决善骑射武成初封代国公建徳初进位柱国出为荆州刺史在州有政绩武帝手勅襃美之所部澧州刺史蔡泽以赃败达以其世着勲庸欲曲法贷之恐亏公宪宻表奏之事竟得释其处事周慎如此达雅好节俭食无兼膳侍姬不过数四衣皆弊故又未甞营资产国无储积左右甞以为言达从容应之曰君子忧道不忧贫何烦于此三年进爵为王武帝东伐以为右军总管齐淑妃冯氏尤美齐后主所齐平帝以达不迩声色特以冯氏赐之宣帝即位进上柱国大象元年拜大右弼其年诏以潞州上党郡邑万戸为代国达出就国二年朝京师及子俱为隋文帝所害国除
　　冀康公通字屈率突武成初封冀国公薨子绚嗣建徳三年进爵为王大定中亦为隋文帝所害国除
　　滕闻王逌字尔固突少好经史解属文武成初封滕国公建徳三年进爵为王宣政元年进位上柱国大象元年诏以荆州新野郡邑万尸为滕国逌出就国二年朝京师为隋文帝所害并其二子国除逌所着文章颇行于世
　　孝闵一王
　　孝闵帝一男陆夫人生纪厉王康字干安保定初封纪国公建徳三年进爵为王出为利州总管骄侈无轨度隂有异谋司録裴融谏康杀之五年诏赐康死子湜嗣大定中为隋文帝所害国除
　　明帝三王
　　明帝三男徐妃生毕刺王贤后宫生酆王贞宋王实实出后宋献公震
　　毕刺王贤字干阳保定四年封毕公建徳三年进爵为王歴荆州总管大司空大象初进上柱国雍州牧太师明年宣帝崩贤性彊济有威略虑隋文帝倾覆宗祏言泄并其子被害国除
　　酆王贞字干雅初封酆国公建徳三年进爵为王大象中为大冢宰大定中并其子为隋文帝所害国除
　　武帝六王
　　武帝七男李皇后生宣帝汉王赞库汗姬生秦王防曹王允冯姬生道王充薛世妇生蔡王兑郑姬生荆王元汉王赞字干依初封汉国公建徳三年进爵为王大象末隋文帝辅政欲顺物情乃进赞位上柱国拜右大丞相大冢宰外示尊崇实无所综理转太师及诸方略定寻与秦王防曹王允道王充蔡王兑荆王元并害之并其子孙无遗
　　宣帝二王
　　宣帝三男朱皇后生静帝王姬生莱王衍皇甫姬生郢王术衍及术并大象二年为隋文帝所害国除
　　隋
　　蔡景王整文帝之次弟也文帝四弟唯整及滕穆王瓒与帝同生次道宣王嵩次卫昭王爽并异母整周明帝时以武元帝军功赐爵陈留郡公位开府车骑大将军从武帝平齐力战而死文帝初居武元之忧率诸弟负土为坟人植一柏四根郁茂西北一根整所栽者独瘁后因大风雨并根失之整果不得善终文帝为相国赠柱国大司徒八州刺史及受禅追封蔡王谥曰景子智积袭又封其弟智明为髙阳郡公智才开化县公寻拜智积开府仪同三司授同州刺史仪卫资送甚盛整娶同郡尉迟纲女生智积开皇中有司奏智积将尉迟太妃帝因曰是家昔几杀我我有同生二弟并恃妇家势见陵我向之笑云尔既嗔我不可与尔角嗔并云阿兄只倚头额时有医师邉隠逐势言我后百日当病癫二弟私喜以告父母父母泣谓我曰尔二弟大剧不能爱兄我言不爱其亲而爱他人者谓之悖徳一日有天下当改其姓为悖父母许之父母亡后二弟及妇复防我于晋公我每自外还及门輙不喜如入牢狱常托以患气鎻閤静坐唯食至乃暂开当时实不可耐反美世人无兄弟者葢贫家兄弟多相爱由有无相假借达官兄弟多相憎由争形势故也智积在同州未甞嬉戏防猎听政之暇端坐读书门无私谒有侍读公孙尚义山东儒士府佐杨君英萧徳言并有文学时延于座所设唯饼果酒财三酌家有女妓唯年节嘉庆奏于太妃之前其简静如此文帝既与景王不睦其太妃尉迟氏又与独孤后不相谐以是智积常怀危惧每自贬损帝亦以是哀怜之或劝智积治产业者智积曰昔平原露朽财帛苦其多也吾幸无可露何更营乎有五男止教读论语孝经而已亦不令交通賔客或问其故答曰恐儿子有才能以致祸也开皇二十年徴还京无他职任阖门自守非朝觐不出炀帝即位滕王纶卫王集并以防构得罪髙阳公智明亦以交通夺爵智积愈惧大业三年授农太守委政寮佐清静自居及杨元感作乱自东都引军而西智积谓官属曰元感闻大军将至欲西图关中若成其计则根本固矣当以计縻之使不得进不出一旬自可禽耳及元感以军至城下智积登陴詈辱之元感怒甚防攻之城门为贼所烧智积乃更益火贼不得入数日宇文述等援军至合撃破之寻拜宗正卿十二年从驾江都寝疾帝时防薄骨肉智积每不自安及遇患不呼医临终谓所亲曰吾今始知得保首领没于地矣时人哀之有子道元
　　滕穆王瓒字恒生一名慧仕周世以武元帝军功封竟陵郡公尚武帝妹顺阳公主授仪同保定四年累迁纳言瓒贵公子又尚主美姿仪好书爱士甚有令名于当世时人号曰杨三郎武帝甚亲爱之平齐之役诸王咸从防瓒居守帝谓之曰六府事殷一以相委朕将遂事东方无西顾之忧矣宣帝即位迁吏部中大夫加上仪同宣帝崩文帝入禁中将总朝政令子勇召之欲有计议瓒素与文帝不协闻命不从曰作隋国公恐不能保何乃更为族灭事邪文帝作相拜大宗伯典修礼律进位上柱国封邵国公瓒见帝执政羣议不一恐为家祸隂有图文帝之计文帝每优容之及受禅立为滕王拜雍州牧帝数与同坐呼为阿三后坐事去牧以王就第瓒妃宇文氏先与独孤皇后不平及此郁郁不得志隂有呪诅帝命瓒出之瓒不忍离絶固请帝不得已从之宇文氏竟除属籍瓒由是忤防恩礼更薄开皇十一年从幸栗园坐树下方饮酒鼻忽流血暴薨时年四十四谥曰穆人皆言其遇鸩也子纶嗣纶字斌籕性厚美姿容颇知钟律文帝受禅封邵国公明年拜邵州刺史晋王广纳妃于梁诏纶致礼甚为梁人所敬纶以穆王故当文帝世每不自安炀帝即位尤被猜忌纶忧惧呼术者王姿问之姿曰王相禄不凡滕即腾也此字足为善应有沙门惠恩崛多等颇觧占纶每与交通常令此三人为厌胜法有人告纶怨望呪诅帝令黄门侍郎王穷騐之希防奏纶厌蛊恶逆坐当死帝令公卿议之司徒杨素等曰纶怀恶之由积自家世惟皇运之始四海同心在于孔怀弥须协力其先乃离阻大谋弃同即异父悖于前子逆于后为恶有将其罪莫大请依前科帝以皇族不忍除名徙邉大业七年帝征辽东纶欲上表请从军自効为郡司所遏未防徙珠崖及天下大乱为贼林仕所逼擕妻子窜儋耳后归唐封怀化县公寻病卒纶弟坦字文籕初封竟陵公坐纶徙长沙坦弟猛字武籕徙衡山猛弟温字明籕初徙零陵温好学觧属文既而作零陵赋以自寄其词哀思帝见而怒之转徙南海温弟诜字籕前亦徙零陵帝以其修谨徴还袭封滕王以奉穆王祀大业末于江都为宇文化及所害
　　道宣王嵩在周以武元帝军功赐爵兴城公早卒文帝受禅追封谥焉以滕穆王瓒子静袭卒谥曰悼无子以蔡王智积子世澄袭
　　卫昭王爽字师仁小字明达在周以武元帝军功于襁褓中封同安郡公六嵗而武元崩为献皇后所飬由是宠爱特异诸弟年十七为内史上大夫文帝执政授蒲州刺史柱国及受禅立为卫王所生李氏为太妃爽位雍州牧右领军大将军权领并州总管上柱国凉州总管爽美风仪有器局政甚有声大军北伐河间王豆卢勣窦荣定髙颎虞世则等分道而进以爽为元帅俱受爽节度爽亲率李充等四将出朔州遇沙鉢略可汗于白道接战大破之沙鉢略中重创而遁帝大悦赐爽真食梁安县千户六年复为元帅歩骑十五万出合川突厥遁逃徴为纳言帝甚重之未防爽疾帝遣薛荣宗视之云众鬼为厉爽令左右驱逐之居数日有鬼物来撃荣宗荣宗走下阶而毙其夜爽薨年二十五赠太尉冀州刺史子集嗣集字文防初封遂安王寻袭封卫王炀帝时诸侯恩礼渐薄猜防日甚集忧惧乃呼术者俞普明章醮以祈福助有人告集咒咀宪司希防锻成其狱奏集恶逆坐当死诏下其议杨素等议请论如律时滕王纶坐与相连帝不忍加诛除名逺徙邉郡天下乱不知所终
　　河间王字辟恶文帝从祖弟也祖爱敬早卒父元孙少孤随母郭氏飬于舅族及武元帝与周文建义关中元孙时在邺惧为齐人所诛因假外家姓为郭氏元孙死齐为周灭始入关与文帝相见帝哀之为买田宅性明悟有文武干略数从征伐累迁开府仪同三司文帝为丞相恒置左右委以腹心帝诣周赵王宅将及于难时立于户外以卫文帝寻加上开府赐爵永康县公及受禅拜大将军进爵郡公寻赠其父柱国尚书令河间郡公其年立为河间王拜右卫大将军寻进柱国以行军元帅出灵州道征突厥大破之拜寜州总管上柱国政尚清静甚有恩惠迁蒲州刺史得以便宜从事时河东多盗贼奏为盗者百余人投之邉裔州境帖然号为良吏每晋王广入朝輙领扬州总管及王归藩复还蒲州在州十余年风教大洽炀帝嗣位拜太子太保嵗余薨大业六年追封郇王子庆嗣庆倾曲善时变帝猜忌骨肉滕王纶等皆被废放唯庆获全累迁荥阳太守颇有政绩及李宻据洛口仓荥阳诸县多应宻庆勒兵拒守嵗余城中粮尽兵势日蹙宻遗庆书曰王之先世家住山东本姓郭氏乃非杨族娄敬之于汉髙殊非血允吕布之于董卓良异天亲芝焚蕙叹事不同此江都荒湎流宕忘归骨肉崩离人神怨愤举烽火于骊山诸侯莫至浮胶船于汉水还日未期王独守孤城援絶千里粮糇支计仅有月余弊卒之多财盈数百有何恃頼欲相抗拒求枯鱼于市肆即事非虗因归雁以运粮竟知何日止恐祸生匕首衅发萧墙空以七尺之躯悬当千金之购可为酸鼻者也幸能三思自求多福于时江都败问亦至庆得书遂降于宻改姓为郭氏宻破归东都又为杨氏越王侗不之责也及侗称制拜宗正卿世充既僭伪号降爵郇国公复为郭氏世充以兄女妻之署荣州刺史及世充将败庆欲将妻同归长安其妻曰国家以妾奉箕帚于公者欲以申厚意结公心耳今父叔穷逼家国阽危而公不顾婚姻孤负付托自为全身之计非妾所望也妾若至长安公家一婢耳何用妾为愿送还东都君之惠也庆不许其妻遂沐浴靓妆仰药而死庆遂归唐为宜州刺史郇国公复姓杨氏其嫡母元太妃年老两目失明世充斩之义城公处纲文帝族父也生长北邉少习骑射在周以军功拜上仪同文帝受禅赠其父钟葵柱国尚书令义城县公以处纲袭焉累迁右领军将军处纲虽无材艺而性质直在官彊济亦为当时所称拜蒲州刺史吏民悦之卒于秦州总管谥曰恭弟处乐官至洛州刺史汉王谅反朝廷以为二心废锢不齿
　　离石太守子崇武元帝族弟也父盆生赠荆州刺史子崇少好学渉猎书记有风仪爱贤好士开皇初拜仪同以车骑将军恒典宿卫后为司门侍郎炀帝嗣位累迁卫将军坐事免未几复检校将军事从帝幸汾阳宫子崇知突厥必为宼屡请早还京师不纳寻有雁门之围及贼退帝怒之曰子崇怯懦妄有陈请惊动我众心不可居爪牙寄出为离石郡太守有能名自是突厥屡宼邉塞及贼刘六儿复拥众劫掠郡境子崇表请兵镇遏帝复大怒令子崇行长城子崇行百余里四靣路絶不得进而归嵗余朔方梁师都马邑刘武周等各作乱郡中诸胡复反子崇患之言欲朝集遂与腹心数百人自孟门关将还京师遇道路隔絶退归离石左右闻太原兵起不复入城各叛去子崇悉收叛者父兄斩之后数日义兵至城中应之城防为讐家所杀
　　文帝四王
