<!-- { "loadSidebar": true } -->
　　衞青字仲卿其父郑季河东平阳人也以县史给事侯家平阳侯曹夀尚武帝姊阳信长公主季与主家僮卫媪通生青青有同母兄衞长君及姊子夫子夫自平阳公主家得幸武帝故青冒姓为衞氏卫媪长女君孺次女少儿次女则子夫子夫男弟歩广皆冒衞氏青为侯家人少时归其父父使牧羊民母之子皆奴畜之不以为兄弟数青甞从人至甘泉居室有一钳徒相青曰贵人也官至封侯青笑曰人奴之生得无笞骂即足矣安得封侯事乎青壮为侯家骑从平阳主建元二年春青姊子夫得入宫幸上皇后大长公主女也无子妬大长公主闻衞子夫幸有身妬之乃使人捕青青时给事建章未知名大长公主执囚青欲杀之其友骑郎公孙敖与壮士往簒之故得不死上闻乃召青为建章监侍中及同母昆弟贵赏赐数日间累千金君孺为太仆公孙贺妻少儿故与陈掌通上召贵掌公孙敖由此益显子夫为夫人青为太中大夫元光六年拜为车骑将军击匈奴出上谷公孙贺为轻车将军出云中太中大夫公孙敖为骑将军出代郡卫尉李广为骁骑将军出鴈门军各万骑青至龙城斩首虏数百骑将军敖亡七千骑衞尉广为虏所得既而得脱归皆当斩赎为庶人贺亦无功唯青赐爵为闗内侯是后匈奴仍【仍频也】侵犯边元朔元年春衞夫人有男立为皇后其秋青复将三万骑出鴈门李息出代郡青斩首虏数千明年青复出云中西至髙阙遂至于陇西捕首虏数千畜百余万走白羊楼烦王遂取河南地为朔方郡以三千八百户封青为长平侯青校尉苏建为平陵侯张次公为岸头侯使建筑朔方城上曰匈奴造谋籍兵数为边害故兴师遣将以征厥罪今车骑将军青度西河至髙阙获首二千三百级车辎畜产毕收为卤已封为列侯遂西定河南地案榆谿旧塞絶梓领梁北河讨蒲泥破符离斩轻锐之卒捕伏听者【伏于隐处听军虚实】三千一十七级执讯获丑敺马牛羊百有余万全甲兵而还其益封青三千八百户其后匈奴比嵗入代郡鴈门定襄上郡朔方所杀畧甚众元朔五年春令青将三万骑出髙阙衞尉苏建为游击将军左内史李沮为彊弩将军太仆公孙贺为骑将军代相李蔡为轻车将军皆领属车骑将军俱出朔方大行李息岸头侯张次公为将军俱出右北平匈奴右贤王当青等以为汉兵不能至此饮醉汉兵夜至围右贤王右贤王惊夜逃独与其爱妾一人骑数百驰溃围北去汉轻骑校尉郭成等追数百里弗得得右贤裨王十余人众男女万五千余人畜数十百万于是引兵而还至塞天子使使者持大将军印即军中拜青为大将军诸将皆以兵属立号而归上曰大将军青躬率戎士师大防获匈奴王十有余人益封青八千七百户而封青子伉为宜春侯子不疑为阴安侯子登为发千侯青固谢曰臣幸得待罪行间赖陛下神灵军大防皆诸校力战之功也陛下幸已益封臣青臣青子在襁褓中未有勤劳上幸裂地封为三侯非臣待罪行间所以劝士力战之意也伉等三人何敢受封上曰我非忘诸校功也今固且图之乃诏御史曰护军都尉公孙敖三从大将军击匈奴常护军傅校获王封敖为合骑侯都尉韩説从大将军出窴浑至匈奴右贤王庭为戏下搏战获王封説为龙侯骑将军贺从大将军获王封贺为南窌侯轻车将军李蔡再从大将军获王封蔡为乐安侯校尉李朔赵不虞公孙戎奴各三从大将军获王封朔为陟轵侯不虞为随成侯戎奴为从平侯将军李沮李息及校尉窦如意中郎将绾皆有功赐爵闗内侯沮息如意食邑各三百户其秋匈奴入代杀都尉明年春大将军青出定襄合骑侯敖为中将军太仆贺为左将军翕侯赵信为前将军卫尉苏建为右将军郎中令李广为后将军左内史李沮为彊弩将军咸属大将军斩首数千级而还月余悉复出定襄斩首虏万余人苏建赵信并军三千余骑独逢单于兵与战一日余汉兵且尽信故胡人降为翕侯见急匈奴诱之遂将其余骑可八百奔降单于苏建尽亡其军独以身得亡去自归青青问其罪正闳长史安议郎周霸等建当云何霸曰自大将军出未甞斩裨将今建弃军可斩以明将军之威闳安曰不然兵法小敌之坚大敌之禽也今建以数千当单于数万力战一日余士皆不敢有贰心自归而斩之是示后无反意也不当斩青曰青幸得以肺附待罪行间不患无威而霸説我以明威甚失臣意且使臣职虽当斩将以臣之尊宠而不敢自擅专诛于境外其归天子天子自裁之于以风为人臣不敢专权不亦可乎军吏皆曰善遂囚建行在所是嵗也霍去病始侯
