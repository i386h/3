<!-- { "loadSidebar": true } -->
　　苏建杜陵人也以校尉从大将军青击匈奴封平陵侯以将军筑朔方后以衞尉为游击将军从大将军出朔方后一嵗以右将军再从大将军出定襄亡翕侯失军当斩赎为庶人其后为代郡太守卒官有三子嘉为奉车都尉贤为骑都尉中子武最知名武字子卿以父任兄弟并为郎稍迁至栘中廐监【栘音移】时汉连伐胡数通使相窥观匈奴留汉使郭吉路充国等前后十余軰匈奴使来汉亦留之以相当天汉元年且鞮侯单于初立恐汉袭之乃曰汉天子我丈人行也尽归汉使路充国等武帝嘉其义乃遣武以中郎将持节送匈奴使留在汉者因厚赂单于答其善意武与副中郎将张胜及假吏常惠等募士斥百余人俱既至匈奴置币遗单于单于益骄非汉所望也方欲发使送武等会缑王与长水虞常等谋反匈奴中【缑音工侯反】缑王者昆邪王姊子也与昆邪王俱降汉后随浞野侯没胡中及衞律所将降者隂相与谋刼单于母阏氏归汉会武等至匈奴虞常在汉时素与副张胜相知私胜曰闻汉甚怨衞律常能为汉伏弩射杀之吾母与弟在汉幸防其赏赐张胜许之以货物与常后月余单于出猎独阏氏子弟在虞常等七十余人欲发其一人夜亡吿之单于子弟发兵与战缑王等皆死虞常生得单于使卫律治其事张胜闻之恐前语发以状语武武曰事如此必及我见犯乃死重负国欲自杀胜惠共止之虞常果引张胜单于怒召诸贵人议欲杀汉使者左伊秩訾曰即谋单于何以复加宜皆降之单于使衞律召武受辞武谓惠等屈节辱命虽生何面目以归汉引佩剑自刺衞律惊自抱持武驰召医凿地为坎置煴火覆武其上蹈其背以出血武气絶半日复息惠等哭舆归营单于壮其节朝夕遣人问武而收系张胜武益愈单于使使暁武会论虞常欲因此时降武剑斩虞常已律曰汉使张胜谋杀单于近臣当死单于募降者赦罪举劒欲击之胜请降律谓武曰副有罪当相坐武曰本无谋又非亲属何谓相坐复举剑拟之武不动律曰苏君律前负汉归匈奴幸防大恩赐号称王拥众数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰女为人臣子不顾恩义畔主背亲为降虏于蛮夷何以女为见且单于信女使决人死生不平心持正反欲鬪两主观祸败南越杀汉使者屠为九郡宛王杀汉使者头悬北阙朝鲜杀汉使者即时诛灭独匈奴未耳若知我不降明欲令两国相攻匈奴之祸从我始矣律知武终不可胁白单于单于愈益欲降之乃幽武置大窖中絶不饮食天雨雪武卧齧雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所既至海上廪食不至掘野防去草实而食之杖汉节牧羊卧起操持节旄尽落积五六年单于弟于靬王弋射海上【靬音居元反】武能网纺缴檠弓弩于靬王爱之给其衣食三嵗余王病赐武马畜服匿穹庐王死后人众徙去其冬丁令盗武牛羊武复穷厄初武与李陵俱为侍中武使匈奴明年陵降不敢求武乆之单于使陵至海上为武置酒设乐因谓武曰单于闻陵与子卿素厚故使来说足下虚心欲相待终不得归汉空自苦亡人之地信义安所见乎前长君为奉车【长君武兄嘉】从至雍棫阳宫扶辇下除触柱折辕劾大不敬伏剑自刎赐钱二百万以葬孺卿从祠河东后土【孺卿武弟贤】宦骑与黄门驸马争船推堕驸马河中溺死宦骑亡诏使孺卿逐捕不得惶恐饮药而死来时太夫人已不幸陵送葬至阳陵子卿妇年少闻已更嫁矣独有女弟二人两女一男今复十余年存亡不可知人生如朝露何乆自苦如此陵始降时忽忽如狂自痛负汉加以老母系保宫子卿不欲降何以过陵且陛下春秋髙法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功德皆为陛下所成就位列将爵通侯兄弟亲近常愿肝脑涂地今得杀身自效虽防斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿壹听陵言武曰自分已死乆矣王必欲降武请毕今日之驩效死于前陵见其至诚喟然叹曰嗟乎义士陵与衞律之罪上通于天因泣下霑衿与武决去陵恶自赐武使其妻赐武牛羊数十头后陵复至北海上语武区脱捕得云中生口【区脱土室胡儿所作以汉者也区音一侯反脱音土活反】言太守已下吏民皆白服曰上崩武闻之南乡号哭欧血旦夕临数月昭帝即位数年匈奴与汉和亲汉求武等匈奴诡言武死后汉使复至常惠请其守者与俱得夜见汉使具自陈道教使者谓单于言天子射上林中得鴈足有系帛书言武等在某泽中使者大喜如惠言以让单于单于视左右而惊谢汉使曰武等实在于是陵置酒贺武曰今足下还归扬名于匈奴功显于汉室虽古竹帛所载丹青所画何以过子卿陵虽驽怯令汉且贳陵罪全其老母使得奋大辱之积志庶防乎曹柯之盟此陵宿昔之所不忘也收族陵家为世大戮陵尚复何顾乎已矣令子卿知吾心耳异域之人壹别长絶陵起舞歌曰径万里兮渡沙漠为君将兮奋匈奴路穷絶兮矢刃摧士众灭兮名已隤老母已死兮虽欲报恩将安归陵泣下数行因与武决单于召会武官属前以降及物故凡随武还者九人武以始元六年春至亰师诏武奉一太牢谒孝武帝庙园陵拜为典属国秩中二千石赐钱二百万公田二顷宅一区常惠徐圣赵终根皆拜为中郎赐帛各二百疋其余六人老归家赐钱人十万复终身常恵后至右将军封列侯自有传武留匈奴凡十九嵗始以彊壮出及还须发尽白武来归明年上官桀子安与桑羊及燕王盖主谋反武子男元与安有谋坐死初桀安与大将军霍光争权数疏光过失予燕王令上书吿之又言苏武使匈奴二十年不降还乃为典属国大将军长史无功劳为捜粟都尉光専权自恣及燕王等谋反穷治党与武素与桀羊有旧数为燕王所讼子又在谋中廷尉奏请逮捕武霍光寝其奏免武官数年昭帝崩武以故二千石与计谋立宣帝赐爵闗内侯食邑三百户乆之衞将军张安世荐武明习故事奉使不辱命先帝以为遗言宣帝即时召武待诏宦者署数进见复为右曹典属国以武着节老臣令朝朔望号称祭酒甚优宠之武所得赏赐尽以施予昆弟故人家不余财皇后父平恩侯帝舅平昌侯乐昌侯车骑将军韩増丞相魏相御史大夫丙吉皆敬重武武年老子前坐事死上闵之问左右武在匈奴乆岂有子乎武因平恩侯自白前发匈奴时胡妇适产一子通国有声问来愿因使者致金帛赎之上许焉后通国随使者至上以为郎又以武弟子为右曺武年八十余神爵二年病卒甘露三年单于始入朝上思股肱之羙乃图画其人于麒麟阁法其形貎署其官爵姓名惟霍光不名曰大司马大将军博陆侯姓霍氏次曰衞将军富平侯张安世次曰车骑将军龙雒侯韩増次曰后将军营平侯赵充国次曰丞相髙平侯魏相次曰丞相博阳侯丙吉次曰御史大夫建平侯杜延年次曰宗正阳城侯刘徳次曰少府梁邱贺次曰太子太傅萧望之次曰典属国苏武皆有功德知名当世是以表而扬之明着中兴辅佐列于方叔召虎仲山甫焉凡十一人皆有传自丞相黄霸廷尉于定国大司农朱邑京兆尹张敞右扶风尹翁归及儒者夏侯胜等皆以善终著名宣帝之世然不得列于名臣之图以此知其选矣
