<!-- { "loadSidebar": true } -->
　　张欣泰字义亨竟陵人也父兴世宋代名将歴位雍州刺史自有传欣泰生将门不以武业自居好书读子史年十余诣吏部尚书褚渊渊问张郎弓马多少答曰性怯畏马无力牵弓渊甚异之歴诸王府佐宋元徽中兴世在家拥雍州还资见钱三千万苍梧王自领人劫之一夜垂尽兴世忧惧病卒欣泰兄欣华时为安成郡欣泰悉封余财以待之建元初为尚书都官郎武帝与欣泰早经欵遇及即位以为直閤将军领禁旅除豫章王太尉参军出为安逺防军武陵内史还复为直閤步兵校尉领羽林监欣泰通涉雅俗交结多是名素下直輙着鹿皮冠纳衣锡杖挟素琴有以啓武帝帝曰将家儿何敢作此举止后从驾出新林勅欣泰亷察欣泰停杖松树下饮酒赋诗制局监吕文度以啓武帝帝大怒遣出数日意释召谓曰卿不乐武职当处卿清贵除正员郎出为镇军南中兵参军南平内史巴东王子响杀僚佐上遣中庶子胡谐之西讨使欣泰为副欣泰谓谐之曰今太嵗在西南逆嵗行军兵家深忌若且顿军夏口宣示祸福可不战而禽也谐之不从进江津尹略等见杀事平欣泰徙为随王子隆镇西中兵改领河东内史子隆深相爱重数与谈宴意遇与谢朓相次典籖宻啓之武帝怒召还都屏居家巷置宅南冈下西接松山欣泰负弩射雉恣情闲放声伎杂艺颇多闲解明帝即位为领军长史迁谘议参军上书陈便宜二十条其一条言宜毁废塔寺帝并优诏报答建武二年魏围钟离欣泰为军主随崔慧景救援及魏军退而邵阳洲上余兵万人求输马五百匹假道慧景欲断路攻之欣泰説慧景曰归师勿遏古人畏之死地兵不可轻也慧景乃聴过时领军萧坦之亦援钟离还啓明帝曰邵阳洲有死贼万人慧景欣泰放而不取帝以此皆不加赏四年出为永阳太守永元初还都崔慧景围城欣泰入城守备事寜除庐陵王安东司马梁武帝起兵东昏以欣泰为雍州刺史欣泰与弟前始安内史欣时宻谋结太子右率胡松前南谯太守王灵秀直閤将军鸿选含徳主帅茍励直后刘灵运等并同契防帝遣中书舎人冯元嗣监军救郢茹法珍梅虫儿及太子右率李居士制局监杨明泰等十余人相送中兴堂欣泰等使人懐刀于坐斫元嗣头坠果柈中又斫明泰破其腹虫儿伤数创手指皆坠居士逾墙得出茹法珍亦散走还台灵秀仍往石头迎建安王寳夤率文武数百唱警跸至杜姥宅欣泰初闻事发驰马入宫冀法珍等在城内处分必尽见委因行废立既而法珍得返处分关门上仗不配欣泰兵鸿选在殿内亦不敢发城外众寻散少日事觉欣泰胡松等皆伏诛欣泰少时有人相其当得三公而年裁三十后瓦屋坠伤额又问相者云无复公相年夀更増亦可得方伯耳死时年三十六
　　王奂字道明琅邪临沂人宋中书监彧之兄子也彧自有传父粹字景深黄门侍郎奂出继从祖球故小字彦孙年数嵗常侍球许甚见爱奂诸兄出身诸王国常侍而奂起家著作佐郎琅邪顔延之与球情欵稍异常抚奂背曰阿奴始免寒士奂少而彊济叔父彧常以其家事委之仕宋歴侍中祠部尚书转掌吏部升明初迁丹阳尹初王晏父普曜为沈攸之长史常惧攸之举事不得还奂为吏部转普曜为内职晏深徳之及晏仕齐武帝以奂宋氏外戚而从弟蕴又同逆疑有异志晏叩头保奂无异志时晏父母在都请以为质武帝乃止累迁尚书右仆射王俭卒上欲用奂为尚书令以问晏晏位遇已重意不推奂答曰栁世隆有勲望恐不宜在奂后乃转左仆射加给事中出为雍州刺史加都督与宁蛮长史刘兴祖不睦十一年奂遣军主朱公恩征蛮失利兴祖欲以啓闻奂大怒収付狱兴祖于狱以针画漆合盘为书报家称枉令啓闻而奂亦驰信啓上诬兴祖扇动蛮荒上知其枉勅送兴祖还都奂恐辞情翻背輙杀之上大怒遣中书舎人吕文显直閤将军曹道刚领兵収奂又别诏梁州刺史曹虎自江陵步出襄阳奂子彪凶愚颇干时政士人咸切齿时文显以漆匣匣箜篌在船中因相诳云台使封刀斩王彪及道刚曹虎文显俱至众力既盛又惧漆匣之言于是议闭门拒命长史殷叡奂女壻也谏曰今开城门白服接台使不过槛车徴还隳官免爵耳彪坚执不同叡又曰宜遣典籖间道送啓自申亦不患不被宥乃令叡书啓遣典籖间道出城便为文显所执叡又曰忠不背国勇不逃死百世门户宜思后计孰与仰药自全则身名俱泰叡请先驱蝼蚁又不从奂门生郑羽叩头啓奂乞出城迎台使奂曰我不作贼欲先遣啓自申政恐曹吕辈小人相陵籍故且闭门自守耳彪遂出战败走归土人起义攻州西门彪登门拒战却之司马黄瑶起宁蛮长史裴叔业于城内起兵攻奂奂闻兵入礼佛未起军人斩之彪及弟爽弼殷叡皆伏诛奂长子太子中庶子融融弟司徒从事中郎琛于都弃市余孙皆原宥琛弟肃秉并奔魏后得黄瑶起脔食之弟伷女为长沙王晃妃以男女并长且又出继特不离絶奂既诛左右无敢至者汝南许明达先为奂参军躬为殡敛经理甚厚当时髙其节奂弟份列在梁史奂从父兄缋字叔素中书监彧之子也弱冠为秘书郎太子舎人转中书舎人父彧以此授超阶令缋经年乃受彧封曲安侯缋袭其本爵为始平县五等男元徽末为黄门郎东阳太守武帝为抚军吏部尚书张岱选缋为长史呈选牒髙帝笑曰此可谓素望再迁义熙太守輙录郡吏陈伯喜付阳羡狱欲杀之县令孔逭不知何罪不受缋教为有司奏坐白衣领职后长兼侍中武帝出射雉缋信佛法称疾不从永元元年卒于太常諡靖子缋女适武帝宠子安陆王子敬永明二年子敬纳妃修外舅姑之敬武帝遣文惠太子相随往缋家置酒设乐公卿皆冠冕而去当世荣之缋弟约明帝世数年废锢梁武帝时为太子中庶子尝谓约曰卿方当富贵必不容久滞屈及梁武作辅谓曰我尝相卿当富贵不言今日富贵便当见由歴侍中左户尚书廷尉缋长子隽不慧位止建安太守














　　通志卷一百三十七
<史部,别史类,通志>
　　钦定四库全书
　　通志卷一百三十八
　　宋　右　廸　功　郎　郑　樵　渔　仲　撰列传第五十一
　　齐
　　刘悛【弟绘　绘弟瑱】崔祖思【叔父景真　景真子元祖　祖思宗人文仲】荀伯玉　苏侃　虞悰　胡谐之【范百年】虞玩之　刘休江祏【刘暄】萧惠基【弟惠休惠朗】张岱【兄子绪】江谧　谢超
　　宗　谢朓　谢颢【弟】到防　沈宪　沈冲　张融【融弟寳称】王秀之【従父弟延之　阮韬　延之子纶之　纶之子昕　秀之子峻】王瞻【従叔元载　元载弟元邈　房叔安】袁彖【宗人廓之】刘祥　陆澄　王谌【従叔摛　何宪　孔逿】刘瓛【蔡仲熊　娄幼瑜　瓛弟璡】陆慧晓【兄子闲闲子绛　绛弟厥　王斌】孔稚珪【父灵产】周颙　庾杲之　江斆何戢【従叔昌防】蔡约　裴昭眀　顾宪之　孔琇之王逡之
