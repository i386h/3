<!-- { "loadSidebar": true } -->
　　苻登妻毛氏不知何许人壮勇善骑射登为姚苌所袭营垒既陷毛氏犹弯弓跨马率壮士数百人与苌交战杀伤甚多众寡不敌为苌所执苌欲纳之毛氏骂曰吾天子后岂为贼羌所辱何不速杀我因仰天大哭曰姚苌无道前杀天子今辱皇后皇天后土宁不鉴照苌怒而杀之
　　慕容垂妻段氏字元妃伪右光禄大夫仪之女也少而婉慧有志操常谓妹季妃曰我终不作凡人妻季妃亦曰妹亦不为庸夫妇隣人闻而笑之垂之称燕王纳元妃为继室遂有殊宠伪范阳王徳亦娉季妃焉姊妹俱为垂徳之妻卒如其志垂既僭位拜为皇后垂立其子宝为太子也元妃谓垂曰太子资质雍容柔而无断承平则为仁明之主处难则非济世之雄陛下托之大业妾未见克昌之美辽西高阳二王陛下儿之贤者宜择一以树之赵王麟奸诈负气常有轻太子之心陛下一旦不讳必有难作此陛下家事宜深图之垂不纳宝及麟闻之深以为恨其后元妃又言之垂曰汝欲使我为晋献公乎元妃泣而退告季妃曰太子不令羣下所知而主上比吾骊戎之女何其苦哉主上百年之后太子必亡社稷范阳王有非常噐度若燕祚未终其在此王乎垂死宝嗣伪位遣麟逼元妃曰后常谓主上不能嗣守大统今竟何如宜早自裁以全段氏元妃怒曰汝兄弟尚逼杀母安能保守社稷吾岂惜死念国灭不久耳遂自杀宝议以元妃谋废嫡统无母后之道不宜成丧伪中书令畦邃大言于朝曰子无废母之义汉之安思阎后亲废顺帝犹配享安皇先后言虚实尚未可知宜依阎后故事宝从之其后麟果作乱宝亦被杀徳复僭称尊号终如元妃之言
　　段丰妻慕容氏徳之女也有才慧善书史能鼓琴徳既僭位署为平原公主年十四适于丰丰为人所谮被杀慕容氏寡归将改适伪夀光公余炽慕容氏谓侍婢曰我闻忠臣不事二君贞女不事二夫段氏既遭无辜已不能同死岂复有心于重行哉今主上不顾礼义嫁我若不从则违严君之命矣于是尅日交礼慕容氏姿容婉丽服饰光华炽覩之甚喜经再宿慕容氏伪辞以疾炽亦不之逼三日还第沐浴置酒言笑自若至夕密书其裙带云死后当埋我于段氏墓侧若魂魄有知当归彼矣遂于浴室自缢而死及葬男女观者数万人莫不叹息曰贞哉公主路经余炽宅前炽闻挽歌之声恸絶良久
　　吕纂妻杨氏农人也美艳有义烈纂被吕超所杀杨氏与侍婢十数人殡纂于城西将出宫超虑赍珍宝出外使搜之杨氏厉声责超曰尔兄弟不能相和睦手刃相屠我旦夕死人何用金宝为超惭而退又问杨氏玉玺所在杨氏怒曰尽毁之矣超将妻之谓其父桓曰后若自杀祸及卿宗桓以告杨氏杨氏曰大人本卖女与氐以图富贵一之以甚其可再乎乃自杀
　　吕绍妻张氏亦有操行年十四绍死便请为尼吕隆见而悦之欲秽其行张氏曰钦乐至道誓不受辱遂升楼自投于地二胫俱折口诵佛经俄然而死
　　李暠妻尹氏天水冀人也防好学清辩有志节初适扶风马元正元正卒为暠继室以再醮之故三年不言抚前妻子逾于已生暠之创业也谋谟经略多所毗赞故西州谚曰李尹王敦煌及暠卒子歆嗣位尊为太后歆将攻沮渠防逊尹氏谓曰汝新造之国地狭人稀靖以守之犹惧其失云何轻举闚冀非望防逊骁武善用兵汝非其敌吾观其数年以来有兼并之志且天时人事似欲归之今国虽小足以为政知足不辱道家明诫也且先王临薨遗令殷勤志令汝曹深慎兵战俟时而动言犹在耳奈何忘之不如勉修徳政蓄力以观之彼若滛暴人将归汝汝茍徳之不建事之无日矣汝之此行不唯师败国亦将亡歆不从果为防逊所灭尹氏至姑臧防逊引见劳之对曰李氏为胡所灭知复何言或谏之曰母子命悬人手奈何倨傲且国败子孙屠戮何独无悲尹氏曰兴灭死生理之大分何为同凡人之事起儿女之悲吾一妇人不能死亡岂惮斧钺之祸求为臣妾乎若杀我者吾之愿也防逊嘉之不诛为子茂防娉其女为妻及魏氏以武威公主妻茂防尹氏及女迁居酒泉既而女卒抚之不哭曰汝死晚矣沮渠无讳时镇酒泉每谓尹氏曰后诸孙在伊吾后能去不尹氏未测其言答曰子孙漂流托身丑虏老年余命当死于此不能作氊裘鬼也俄而潜奔伊吾无讳遣骑追及之尹氏谓使者曰沮渠酒泉许我归北何故来追汝可斩吾首归终不廻矣使者不敢逼而还年七十五卒于伊吾
　　后魏
　　中书侍郎清河崔览妻封氏者渤海人散骑常侍恺女也有才识聪辩彊记多所究知时李敷公孙文叔虽已贵重近世故事有所不达者皆就而谘请焉
　　渤海封卓妻刘氏者彭城人也成婚一夕卓官于京师后以事伏法刘氏在家忽然梦想知卓已死哀泣不辍经旬凶问果至遂愤叹而死时人比之秦嘉妻中书令高允念其义高而名不着为诗八章以悼之而刘氏之节遂着于世
　　钜鹿魏溥妻房氏者慕容垂贵乡太守常山房湛女也婉顺高明而有烈操年十六而溥遇病且卒顾谓之曰人生如过隙死不足恨但母老家贫供奉无寄赤子蒙眇血祀孤危所抱怨于黄垆耳房垂泣而对曰幸承先人余训出事君子义在偕老有志不从盖其命也今夫人在堂稚子襁褓顾当以身少相感永深长徃之恨俄而溥卒及将大敛房氏操刀割左耳投之棺中仍曰鬼神有知相期泉壤流血滂然助丧者咸哀惧姑刘氏辍哭而谓曰新妇何至于此房氏曰新妇少年不幸早寡实虑父母未量至情觊持此自誓耳闻知者莫不感怆于时子缉生未十旬鞠育于后房之内未曽出门遂终身不听丝竹不预坐席缉年十二房父母仍存于是归宁父兄尚有异议缉窃闻之以啓其母房命驾始云他行因而遂归其家弗之知也行数十里方觉兄弟来追房哀叹而不反其执意如此训导一子有母仪法度缉所交游有名胜者则身具酒馔有不及已者輙屏卧不飱须其悔谢乃食善诱严训类皆如此年六十五而终缉子悦后为济阴太守吏民立碑颂徳金紫光禄大夫高闾为其文曰爰及处士遘疾夙凋伉俪秉志识茂行高残形显操誓敦久要溥未仕而卒故称处士云乐部郎胡长命妻张氏者不知何许人也事姑王氏甚谨太安中京师禁酒张氏以姑老且患私为醖之为有司所紏王氏诣曹自首由已私酿张氏曰姑老抱患张主家事姑不知酿主司不知所处平原王陆丽以状奏文成义而赦之
　　平原鄃县女子孙氏男玉者夫为零陵县人所杀男玉追执雠人欲自杀之其弟止而不听男玉曰女人出适以夫为天当亲自复雪云何假人之手遂以杖殴杀之有司处死以闻献文诏曰男玉重节轻身以义犯法缘情定辠理在可原其特恕之
　　清河房爱亲妻崔氏者同郡崔元孙之女也性严明有高节歴览书传多所闻知亲授子景伯景光崔氏九经义学行修明并为当世名士景伯为清河太守每有疑狱常先请焉贝邱人列子不孝吏欲案之景伯为之悲伤入白其母母曰吾闻闻名不如见面小民未见礼教何足责之但呼其母来吾与之同居其子置汝左右令其见汝事吾或应自改景伯遂召其母崔氏处之于榻与之共食景伯为之温凊其子侍立堂下未及旬日悔过求还崔氏曰此虽顔慙未知心媿且可置之凡经二十余日其子叩头流血其母涕泣乞还然后听之终以孝闻其识度励物如此竟以夀终
　　泾州贞女儿氏者许嫁彭老生为妻币娉既毕未及成礼儿氏率行贞淑居贫常自谷汲以养父母老生輙徃逼之女曰与君娉命虽毕二门多故未及相见何由不禀父母擅见凌辱若茍行非礼正可身死耳遂不肯从老生怒而刺杀之取其衣服珠缨女尚能言临死谓老生曰生身何辜与君相遇我所以执节自固者宁更有所邀正欲奉给君耳今反为君所杀若魂灵有知自当相报言终而絶老生持女衣服珠缨至其叔宅以告叔曰此是汝妇奈何杀之天不祐汝遂执送官太和七年有司劾老生以死辠寻有诏标女墓号曰贞女
　　姚氏妇杨氏者阉人苻承祖姨也家贫及承祖为文明太后所宠贵亲姻皆求利润唯杨独不欲常谓其姊曰姊虽有一时之荣不若妺有无忧之乐姊虽遗其衣服多不受彊与之则云我夫家世贫好衣美服则使人不安与之奴婢云我家无食不能供给终不肯受常着破衣自执劳事时受其衣服多不着密埋之设有著者汚之而后服承祖每见其寒悴深恨其家谓不供给之乃啓其母曰今承祖一身何所乏少而使姨如是母具以语之承祖乃遣人乗车徃迎之则厉志不起遣人彊舆于车上则大哭言尔欲杀我也由是苻家内外皆号为痴姨及承祖败有司执其二姨至殿庭致法以姚氏妇衣裳弊陋特免其辠其识机虽吕亦不如也
　　荥阳京县人张洪祁妻刘氏者年十七夫亡遗腹生一子三歳又没其舅姑年老朝夕奉养率礼无违兄矜其少寡欲夺嫁之刘自誓不许以终其身
　　陈留董景起妻张氏者景起早亡张时年十六痛夫少丧哀伤过礼蔬食长斋又无儿息独守贞操期以阖棺乡曲高之终见标异
　　渔阳太守阳尼妻高氏者渤海人也学识有文翰孝文勑令入侍后宫幽后表啓悉其辞也
　　荥阳史映周妻耿氏者同郡耿氏女也年十七适于映周太和二十三年映周卒耿氏恐父母夺其志因葬映周哀哭而殒见者莫不悲叹属大使观风以状具上诏标门闾
　　任城国太妃孟氏者钜鹿人尚书任城王澄之母也澄为扬州之日率众出讨于后贼帅姜庆真阴结逆党袭防罗城长史韦缵仓卒失图计无所出孟乃勒兵登陴先守要便激厉文武谕之逆顺于是咸有奋志贼不能克卒以全城灵太后后诏有司树碑旌美
　　梓潼太守茍金龙妻刘氏者平原人廷尉少卿刘叔宗之姊也宣武时金龙为郡带关城戍主梁人攻围防金龙病不堪部分刘遂率励城人修理战具夜悉登城拒战百有余日兵士死伤过半戍副高景阴图叛逆刘与城人斩之及其党与数十人自余将士分衣减食劳逸必同莫不畏而怀之井在城外寻为贼防城中絶水渇死者多刘乃集诸长防喻以忠节遂相率告诉于天俱时号呌俄而澍雨刘命出公私布绢及致衣服悬之城内绞而取水所有杂噐悉令储之于是人心益固防益州刺史傅竖眼率救兵至梁人乃退竖眼叹异之具状奏闻宣武嘉之正光中赏其子庆珍平昌县子又得二子出身
　　贞孝女宗者赵郡柏人人赵郡太守李叔允之女范阳卢元礼之妻也性至孝父卒号恸几絶者数四頼母崔氏慰勉之得全三年之中形骸销瘠非人不起及归夫氏与母分隔便饮食日损涕泣不絶日就羸笃卢氏合家慰喻不觧因遣归宁还家乃复故如此者八九焉及元礼卒李追亡抚遗事姑以孝谨着母崔终于洛阳凶问初到举声恸絶一宿乃苏水浆不入口者六日其姑虑其不济亲送奔丧而气力危殆自范阳向都八旬方达攀榇号恸遂卒有司以状闻诏追号贞孝女宗易其里为孝徳里树李卢二门以惇风俗
　　河东姚氏女者字女胜少丧父无兄弟母怜而守养年六七歳便有孝性人言其父者闻輙垂泣隣伍异之正光中母死女胜年十五哭不絶声水浆不入口数日不胜哀遂死太守崔游申请为营墓立碑自为制文表其门闾比之曹娥改其里曰上虞里墓在郡城东六里大道北至今名曰孝女冢也
　　荥阳刁思遵妻者鲁氏女也始笄为思遵所娉未逾月而思遵亡其家矜其少寡许嫁已定鲁闻之以死自誓父母不达其志遂经郡诉称刁氏恡护寡女不使归宁鲁乃与老姑徒歩诣司徒府自告情状普泰初有司闻奏节闵诏本司依式标牓
