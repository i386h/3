<!-- { "loadSidebar": true } -->
　　汝南文成王亮字子翼宣帝第四子也少清警有才用仕魏为散骑侍郎万嵗亭侯拜东中郎将进封广阳乡侯讨诸葛诞于夀春失利免官顷之拜左将军加散骑常侍假节出监豫州诸军事五等建改封祁阳伯转镇西将军武帝践阼封扶风郡王邑万户置骑司马増参军掾属持节都督闗中雍凉诸军事防秦州刺史胡烈为羗虏所害亮遣将军刘旂骑督敬琰赴救不进坐是贬为平西将军旂当斩亮与军司曹冏上言节度之咎由亮而出乞丐旂死诏曰髙平困急计城中及旂足以相防就不能径至尚当深进今奔突有投坐视覆败故加旂大戮今若罪不在旂当有所在有司又奏免亮官削爵土诏惟免官顷之拜抚军将军是嵗呉将歩阐来防假亮节都督诸军事以纳之咸寕初以扶风池阳四千一百户为太妃伏氏汤沐邑后改食南郡枝江太妃尝有小疾祓于洛水亮兄弟三人侍从并持节鼓吹震耀洛濵武帝登凌云台望见曰伏妃可谓富贵矣其年进号衞将军加侍中时宗室殷盛无相统摄乃以亮为宗师本官如故使训导观察有不遵礼法小者正以义方大者随事闻奏三年徙封汝南出为镇南大将军都督豫州诸军事开府假节之国给追锋车皂轮犊车钱五十万顷之征为侍中抚军大将军领后军将军统冠军歩兵射声长水等营给兵五百人骑百匹迁太尉録尚书事领太子少傅侍中如故及武帝寝疾为杨骏所排乃以亮为侍中大司马假黄钺大都督督豫州诸军事出镇许昌加轩悬之乐六佾之舞封子羕为西阳公未发帝大渐诏留亮委以后事杨骏闻之从中书监华廙索诏视遂不还帝崩亮惧骏疑已辞疾不入于大司马门外叙哀而已表求过骏欲讨亮亮知之问计于廷尉何朂朂曰今朝廷皆归心于公公何不讨人而惧为人所讨或说亮率所领入废骏亮不能用夜驰赴许昌故得免及骏诛诏以亮为太宰録尚书事入朝不趋劒履上殿増掾属十人给千兵百骑与太保衞瓘对掌朝政亮论赏诛杨骏之功过差欲以茍悦众心由是失望楚王玮有勲而好立威亮惮之欲夺其兵权玮甚憾乃承贾后防诬亮与瓘有废立之谋矫诏遣其长史公孙宏与积弩将军李肇夜以兵围之帐下督李龙白外有变请距之亮不聼俄然楚兵登墙而呼亮惊曰吾无二心何至于是若有诏书其可见乎宏等不许促兵攻之长史刘凖谓亮曰观此必是奸谋府中俊乂如林犹可尽力距战又弗聼遂为肇所执乃叹曰我之忠心可破示天下也如何无道枉杀不辜是时大热兵人坐亮于车下时人怜之为之交扇将及日中无敢害者玮出令曰能斩亮者赏布千疋遂为乱兵所害投于北门之壁鬓发耳鼻皆悉毁焉及玮诛追复爵位给东园温明秘器朝服一袭钱三百万布绢三百匹防之礼如安平献王孚故事庙设轩悬之乐有五子粹矩羕宗熈粹字茂早卒矩字延眀拜世子为屯骑校尉与父亮同被害追赠典军将军諡怀王子祐立是为威王祐字永猷永安中从惠帝北征帝迁长安祐反国及帝还洛以征南兵八百人给之特置四部牙门永兴初率众依东海王越讨刘乔有功拜扬武将军以江夏云杜益封并前二万五千户越征汲桑表留祐领兵三千守许昌加鼓吹麾旗越还祐归国永嘉末以冦贼充斥遂南渡江元帝命为军谘祭酒建武初为镇军将军太兴末领左军将军太寕中进号卫将军加散骑常侍咸和元年薨赠侍中特进子恭王统立以南顿王宗谋反被废其后成帝哀亮一门殄絶诏统复封累迁秘书监侍中薨追赠光禄勲子义立官至散骑常侍薨子遵之立义熈初梁州刺史刘稚谋反推遵之为主事泄伏诛弟楷之子莲扶立宋受禅国除矩弟羕字延平太康末封西阳县公拜散骑常侍亮之被害也羕时年八嵗镇南将军裴楷与之亲姻窃之以逃一夜八迁故得免及玮诛进爵为王歴歩兵校尉左军骁骑将军元康初进封郡王永兴中拜侍中以长沙王乂党废为庶人惠帝还洛复羕封为抚军将军又以汝南期思西陵益其国永嘉初拜镇军将军加散骑常侍领后军将军复以邾蕲春益之并前三万五千户随东海王越东出鄄城遂南渡江元帝承制更拜抚军大将军开府给千兵百骑诏与南顿王宗统流人以实中州江西荒梗复还及元帝践阼进位侍中太保以羕属尊元防特为设床太兴初録尚书事寻领大宗师加羽葆斧钺班劒六十人进位太宰及王敦平领太尉明帝即位以羕宗室元老特为之拜羕放纵兵士刼钞有司奏免羕官诏不问及帝寝疾羕与王导同受頋命辅成帝时帝幼冲诏羕设床帐于殿上帝亲迎拜咸和初羕坐南顿王宗免官降为弋阳王及蘓峻作乱羕诣峻称述其勲峻大悦矫诏复羕爵位峻平赐死世子播播弟充及息崧并伏诛国除咸康初复其属籍以羕孙珉为奉车都尉奉朝请羕弟宗字延祚元康中封南顿县侯寻进爵为公讨刘乔有功进封王増邑五千并前万户为征虏将军与兄羕俱过江元帝承制拜散骑常侍愍帝之在西都以宗为平东将军元帝即位拜抚军将军领左将军明帝践阼加长水校尉转左衞将军与虞允俱为帝所眤委以禁旅宗与王导庾亮志趣不同连结轻侠以为腹心导亮并以为言帝以宗戚属每容之及帝疾笃宗允宻谋为乱亮排閤入升御床流涕为言帝始悟转为骠骑将军允为大宗正宗遂怨望形于辞色咸和初御史中丞钟雅劾宗谋反庾亮使右卫将军赵允收之宗以兵拒战为允所杀贬其族为马氏徙妻子于晋安既而原之三子绰超演废为庶人咸康中复其属籍绰为奉车都尉奉朝请宗弟熈初封汝阳公讨刘乔有功进爵为王永嘉末没于石勒楚隠王玮字彦度武帝第五子也初封始平王歴屯骑校尉太康末封于楚出之国都督荆州诸军事平南将军转镇南将军武帝崩为衞将军领北军中加侍中行太子少傅杨骏之诛也玮屯司马门玮少年果锐多立威刑朝廷忌之汝南王亮太保衞瓘以玮性狠戾不可大任建议使与诸王之国玮甚忿之长史公孙宏舎人岐盛并薄于行为玮所眤瓘等恶其为人虑致祸乱将收盛盛知之遂与宏谋宏因积弩将军李肇矫称玮命诬亮瓘于贾后后不之察使惠帝为诏曰太宰太保欲为伊霍之事王宜宣诏令淮南长沙成都王屯宫诸门废二公夜使黄门赍敕以授玮玮欲覆奏黄门曰事恐漏泄非密诏本意也玮乃止遂勒本军复矫诏召三十六军手令告诸军以奉诏诛二公之意又矫诏使亮瓘上太宰太保印绶侍中貂蝉之国官属皆罢遣之又矫诏赦亮瓘官属曰二公潜谋不轨欲危社稷今免还第官属以下一无所问若不奉诏便以军法从事能率所领先出降者封侯受赏朕不食言遂收亮瓘杀之岐盛说玮可因兵势诛贾谟郭彰以匡王室玮犹豫未决防天明帝用张华计遣殿中将军王宫赍驺虞幡麾众曰楚王矫诏众皆释仗而走玮左右无复一人窘迫不知所为惟一奴年十四驾牛车将赴秦王柬帝遣谒者诏玮还营执之于虎贲署遂下廷尉诏以玮矫诏害二公父子又欲诛灭朝臣图谋不轨遂斩之时年二十一其日大风雷雨礔礰玮临刑出懐中青纸诏流涕以示监刑尚书刘颂曰受诏而行谓为社稷今更为罪托体先帝受枉如此幸见申列颂亦歔欷不能仰视公孙宏岐盛并夷三族玮性开济好施能得众心及此莫不陨泪百姓为之立祠贾后先瓘亮又忌玮故以计相次诛之永寕元年追赠骠骑将军封其子范为襄阳王拜骑常侍后为石勒所害
