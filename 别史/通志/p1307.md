<!-- { "loadSidebar": true } -->
　　耿询字敦信丹阳人也滑稽辩给伎巧絶人陈后主时以客从东衡州刺史王勇于岭南勇卒询不归会羣俚反叛推询为主柱国王世积讨禽之罪当诛自言有巧思世积释之以为家奴久之见其故人高智寳以元象直太史询从之受天文算术询创意造浑天仪不假人力以水转之施于闇室中使智寳外候天时动合符契世积知而奏之高祖配询为官奴给太史局后赐蜀王秀从徃益州秀甚信之及秀废复当诛何稠言耿询之巧思若有神上于是特原其罪询作马上刻漏世称其妙炀帝即位进欹器帝善之免其奴歳余授右尚方署监事七年车驾东征询上言曰辽东不可讨师必无功帝大怒命左右斩之何稠苦谏得免及平壤之败帝以询言为中以询守太史丞宇文化及弑逆之后从至黎阳谓其妻曰近观人事逺察天文宇文必败李氏当王吾知所归矣谋欲去之为化及所杀着鸟情占一卷行于世
　　来和字顺京兆长安人也少好相术所言多验周大冢宰宇文防引之左右累迁畿伯下大夫封洹水县男高祖微时诣和曰公当王有四海及为丞相拜仪同既受禅进爵为子开皇末和上表自陈龙潜所言曰昔陛下在周与永富公窦荣定语臣曰我闻有行声即识其人臣当时即言公眼如曙星无所不照当王有天下愿忍诛杀建徳四年五月周武帝在云阳宫谓臣曰诸公皆汝所识隋公相禄何如臣报武帝曰隋公止是守节人可镇一方若为将领阵无不破臣即于宫东南奏闻陛下谓臣此语不忘明年乌丸轨言于武帝曰隋公非人臣帝寻以问臣臣知帝有疑臣诡报曰是节臣更无异相于时王谊梁彦光等知臣此语大象二年五月至尊从永巷东门入臣在永巷门东北靣立陛下问臣曰我得无灾鄣不臣奏陛下曰公骨法气色相应天命已有付属未几遂总百揆上览之大悦进位开府和同郡韩则尝诣和相和谓之后四五当得大官人初不知所谓则至开皇十五年五月终人问其故和曰十五年为三五加以五月为四五大官椁也和言多此类着相经三十卷道士张賔焦子顺鴈门人董子华等此三人当文帝龙潜时并私谓帝曰公当为天子善自爱及践位以賔为华州刺史子顺为开府子华为上仪同
　　萧吉字文休梁武帝兄长沙宣武王懿之孙也博学多通尤精隂阳算术江陵覆亡归于魏为仪同周宣帝时吉以朝政日乱上书切谏帝不纳高祖受禅进上仪同以本官太常考定古今隂阳书吉性孤峭不与公卿相浮沉又与杨素不恊由是摈落郁郁不得志见上好徴祥之说欲干没自进遂矫其迹为悦媚焉开皇十四年上书曰今年歳在甲寅十一月朔旦以辛酉为冬至来年乙卯正月朔旦以庚申为元日冬至之日即在朔旦乐汁图徴云天元十一月朔旦冬至圣王受享祚今圣主在位居天元之首而朔旦冬至此庆一也辛酉之日即至尊本命辛徳在丙此十一月建丙子酉徳在寅正月建寅为本命与月合徳而居元朔之首此庆二也庚申之日即是行年乙徳在庚卯徳在申来年乙卯是行年与歳徳合而在元旦之朝此庆三也隂阳书云年命与歳月合徳者必有福庆洪范传云歳之朝月之朝日之朝主王者经书并谓三长应之者延年福吉况乃甲寅蔀首十一月阳之始朔旦冬至是圣王上元正月是正阳之月歳之首月之先朔旦是歳之元月之朝日之先嘉辰之会而本命为九元之先行年为三长之首并与歳月合徳所以灵寳经云角音龙精其祚曰彊来歳年命纳音俱角厯之与经合符契又甲寅乙卯天地合也甲寅之年以辛酉冬至来年乙卯以甲子夏至冬至阳始郊天之日即是至尊本命此庆四也夏至隂始祀地之辰即是皇后本命此庆五也至尊徳并干之覆育皇后仁同地之载养所以二仪元气并会本辰上览之悦赐物五百叚房陵王时为太子言东宫多鬼魅防妖数见上令吉诣东宫禳邪气于宣慈殿设神坐有回风从艮地鬼门来埽太子坐吉以桃汤苇火驱逐之风出宫门而止谢土于未地设坛为四门置五帝坐于时寒有虾蟆从西门来入人门升赤帝坐还从人门而出行数步忽然不见上大异之赏赐优洽又上言太子当不安位时上隂欲废立得其言是之由此每被顾问及献皇后崩上令吉卜择葬所吉歴筮山原至一处云卜年二千卜世二百具图而奏之上曰吉凶由人不在于地高纬父岂不卜乎国寻灭亡正如我家墓田若云不吉朕不当为天子若云不凶我弟不当战没然竟从吉言表曰去月十六日皇后山陵西北鸡未鸣前有黑云方圆五六百步从地属天东南又有旌旗车马帐幕布满七八里并有人徃来检校部伍甚整日出乃灭同见者十余人谨案书云气王与姓相生大吉今黑气当冬王与姓相生是大吉利子孙无疆之候也上大悦其后上将亲临发殡吉复奏曰至尊本命辛酉今歳斗魁及天罡临卯酉谨案隂阳书不得临丧上不纳退而告族人萧平仲曰皇太子遣宇文左率深谢余云公前称我当为太子竟有验终不忘也今卜山陵务令我早立我立之后当以富贵相报吾记之曰后四载太子御天下今山陵气应上又临防兆益见矣且太子得政隋其亡乎当有真人出矣吾前绐云卜年二千者是三十字也卜世二百者取世二运也吾言信矣汝其志之及炀帝嗣位拜太府少卿加位开府尝行经华隂见杨素冢上有白气属天密言于帝帝问其故吉曰其候素家当有兵祸灭门之象改者庶可免乎帝后从容谓杨元感曰公宜早改元感亦微知其故以为吉祥托以辽东未灭不遑私门之事未几而元感以反族灭帝弥信之后歳余卒官着金海三十卷相经要録一卷宅经八卷经六卷乐谱二十卷及帝王养生方二卷相手版要诀一卷太一立成一卷并行于时
　　杨伯丑冯翊武乡人也好读易隠于华山开皇初徴入朝见公卿不为礼无贵贱皆汝之人不能测也高祖召与语竟无所答赐衣服至朝堂舍之而去于是被发阳狂游行市里形体垢秽未尝栉沐时有张永乐者卖卜京师伯丑每从之游永乐为卦有不能决者伯丑輙为分析爻象寻幽入微永乐嗟服自以为非所及也伯丑亦开肆卖卜有人尝失子就伯丑筮者卦成伯丑曰汝子在怀逺坊南门东道北壁上有青裙女子抱之可徃取也如言果得或有金数两夫妻共藏之于后失金其夫意妻有异志将逐之其妻称寃以诣伯丑伯丑为筮之曰金在矣悉呼其家人指一人曰可就取果得之又将军许知常问吉凶伯丑曰汝勿东北行必不得已当速还不然者杨素斩汝头未几上令知常事汉王谅俄而上崩谅举兵反知常逃归京师知常先与杨素有隙及素平并州先访知常将斩之頼此获免又有人失马来诣伯丑卜者时伯丑为皇太子所召在途遇之立为作卦卦成曰我不遑为卿説且向西市东壁门南第三店为我买鱼作鲙当得马矣其人如教湏臾有一人牵所失马而至遂禽之崖州尝献径寸珠其使者隂易之上心疑焉召伯丑令筮伯丑曰有物出自水中质圆而色光是大珠也今为人所隠具言隠者姓名容状上如言薄责之果得本珠上竒之赐帛二十疋国子祭酒何妥尝诣之论易闻妥之言倐尔而笑曰何用郑元王弼之言乎久之微有辞答所説辞义皆异先儒之防而思理元妙故论者以为天然独得非常人所及也竟以寿终
　　临孝恭京兆人也明天文算术高祖甚亲遇之每言灾祥之事未尝不中上因令考定隂阳书官至上仪同着欹器图三卷地动铜仪经一卷九宫五墓一卷遁甲録十卷元辰经十卷元辰厄百九卷百怪书十八卷禄命书二十卷九宫龟经一百一十卷太一式经三十卷孔子马头易卜书一卷并行于世
　　刘祐荥阳人也开皇初为大都督封索卢县公其所占候合如符契文帝甚亲之初与张宾刘辉马显定歴后奉诏撰兵书十卷名曰金韬上善之复着隂策二十卷观台飞候六卷元象要记五卷律厯术文一卷婚姻志三卷产乳志二卷式经四卷四时立成法一卷安厯志十二卷归正易十卷并行于世
