<!-- { "loadSidebar": true } -->
　　苏绰字令绰武功人魏侍中则之九世孙也累世二千石父恊武功郡守绰少好学博览羣书尤善算术从兄让为汾州刺史文帝饯于都门外临别谓曰卿家子弟之中谁可任用者让因荐绰文帝乃召为行台郎中在官岁余未见知然诸曹疑事皆询于绰而后定所行公文绰又为之条式台中咸称其能文帝与仆射周惠达论事恵达不能对请出外议之乃召绰以告其事绰即为量定恵达入呈文帝称善曰谁与卿为此议者恵达以绰对因称其有王佐之才文帝曰吾亦闻之久矣寻除著作佐郎属文帝与公卿往昆明池观渔行至城西故仓地顾问左右莫有知者或曰苏绰博物多通请问之乃召绰问具以状对文帝大悦因问天地造化之始歴代兴亡之迹绰既有口辩应对如流文帝益嘉之乃与绰并马徐行至池竟不施网罟而还遂留绰至夜问以政道文帝卧而听之绰于是指陈帝王之道兼述申韩之要文帝乃起整衣危坐不觉膝之前席语遂达曙不厌诘朝乃谓周恵达曰苏绰眞竒士吾方任之以政即拜大行台左丞参典机密自是宠遇日隆绰始制文案程式朱出墨入及计帐户籍之法大统三年齐神武三道入寇诸将咸欲分兵御之独绰意与文帝同遂并力拒窦泰擒之于潼闗封美阳县伯十一年授大行台度支尚书领著作兼司农卿文帝方欲革易时政务行彊国富民之道故绰得尽其智能赞成其事减官员置二长并置屯田以资军国又为六条诏书奏施行之其一先脩心曰凡今之方伯守令皆受命天朝出临下国论其尊贵并古之诸侯也是以前代帝王每称共治天下者唯良守宰耳明知百僚卿尹虽各有所司然其治民之本莫若守宰之最重也凡治民之体当先治己心心者一身之主百行之本心不淸静则思虑妄生思虑妄生则见理不明见理不明则是非谬乱是非既乱则一身不能自治安能治人也是以治民之要在于清心而已夫所谓淸心者非不贪货财之谓乃欲使心气清和志意端静心和志静则邪僻之虑无自而作邪僻不作则凡所思念无不皆得至公之理率至公之理以临其人则彼下人孰不从化是以称治民之本先在治心其次又在治身凡人君之身者乃百姓之表一国之的也表不正不可求直影的不明不可责射中今君身不能自治而望治百姓是犹曲表而求直影也君行不能自脩而欲百姓脩行者是犹无的而责射中也故为人君者必心如清水形如白玉躬行仁义躬行孝悌躬行忠信躬行礼让躬行廉平躬行俭约然后继之以无倦加之以明察行此八者以训其人是以其人畏而爱之则而象之不待家敎目见而自兴行矣其二敦敎化曰天地之性唯人为贵明其有中和之心仁恕之行异于木石不同禽兽故贵之耳然性无常守随化而迁化于敦朴者则质直化于浇伪者则浮薄浮薄者则衰弊之风质直者则淳和之俗衰弊则祸乱交兴淳和则天下自治自古安危兴亡无不皆由所化也然世道雕丧已数百年大乱滋甚且二十载人不见徳惟兵革是闻上无敎化唯刑罚是用而中兴始尔大难未弭加之以师旅因之以饥馑凡百草创率多权宜致使礼让弗兴风俗未反比年稍登稔徭赋差轻衣食不切则敎化可脩矣凡诸牧守令长各宜洗心革意上承朝防下宣敎化者贵能扇之以淳风浸之以大和被之以道徳示之以朴素使百姓亹亹日迁于善邪伪之心嗜欲之性潜以消化而不知其所以然此之谓化也然后敎之以孝悌使人慈爱敎之以仁顺使人和睦敎之以礼义使人敬让慈爱则不遗其亲和睦则无怨于人敬让则不竞于物三者既备则王道成矣此之谓敎也先王之所以移风易俗还淳反素垂拱而临天下以至于太平者莫不由此此之谓要道也其三尽地利曰人生天地之间衣食为命食不足则饥衣不足则寒饥寒切体而欲使人兴行礼让者此犹逆坂走丸势不可得也是以古之圣王知其若此先足其衣食然后敎化随之夫衣食所以足者由于地利尽地利所以尽者由于劝课有方主此敎者在乎牧守令长而已人者也智不自周必待劝敎然后得尽其力诸州郡县每至嵗首必戒勑部人无问少长但能操持农器者皆令就田垦发以时勿失其所及布种既讫嘉苖须理麦秋在野蚕停于室若此之时皆宜少长悉力男女并功若扬汤救火寇盗之将至然后可使农夫不失其业蚕妇得就其功若游手怠惰早归晚出好逸恶劳不勤事业者则正长牒名郡县守令随事加罚罪一劝百此则明宰之敎也夫百畆之田必春耕之夏种之秋收之然后冬食之此三时者农之要月也若失其一时则谷不可得而食故先王之戒曰一夫不耕天下必有受其饥者一妇不织天下必有受其寒者若此三时不务省事而令人废农者是则絶人之命驱以就死然单劣之户及无牛之家劝令有无相通使得兼济三农之隙及隂雨之暇又当敎人种桑植果艺其蔬菜脩其园圃畜育鸡豚以备生生之资以供养老之具夫为政不欲过碎碎则人烦劝课亦不容太简简则人怠善为政者必消息时宜而适烦简之中故诗曰不刚不柔布政优优百禄是遒如不能尔则必防于刑辟矣其四擢贤良曰天生蒸黎不能自化故必立君以理之人君不能独理故必置臣以佐之上自帝王下及列国置臣得贤则安失贤则乱此乃自然之理百王不能易也今刺史县令悉有僚吏皆佐助之人也刺史府官则命于天朝其州吏以下并牧守自置自昔以来州郡大夫但取门资多不择贤良末曹小吏唯试刀笔并不问志行夫门资者乃先世之爵禄无妨子孙之愚瞽刀笔者乃身外之末材不废性行之浇伪若门资之中而得贤良是则策骐骥而取千里也若门资之中而得愚瞽是则土牛木马形似而用非不可以渉道也若刀笔之中而得志行是则金相玉质内外俱美实为人宝也若刀笔之中而得浇伪是则饰画朽木悦目一时不可以充榱椽之用也今之选举者当不限资荫唯在得人苟得其人自可起厮养而为卿相则伊尹傅说是也而况州郡之职乎苟非其人则丹朱商均虽帝王之允不能守百里之封而况于公卿之胄乎由此而言官人之道可见矣凡所求材艺者为其可以理人若有材艺而以正直为本者必以材而为理也若有材艺而以奸伪为本者将因其官而乱也何致化之可得乎是故将求材艺必先择志行善者则举之其志行不善则去之而今择人者多云邦国无贤莫知所举此乃未之思也非适理之论所以然者古人有言明主聿兴不降佐于昊天大人基命不擢才于后土常引一世之人理一世之务故殷周不待稷契之臣魏晋无假萧曹之佐仲尼曰十室之邑必有忠信如丘者焉岂有万家之都而云无士但求之不勤择之不审或授之不得其所任之不尽其材故云无耳古人云千人之秀曰英万人之英曰儁今之智効一官行闻一邦者岂非近英儁之士也但能勤而审之去虚取实各得州郡之最而用之则人无多少皆足化矣孰云无贤夫良玉未剖与瓦石相类名骥未驰与驽马相杂及其剖而莹之驰而试之玉石驽骥然后始分彼贫士之未用也混于凡品竟何以异要任之以事业责之以成务方与彼庸流较然不同昔吕望之屠钓百里奚之饭牛寗生之扣角管夷吾之三败当此之时悠悠之徒岂谓其贤及升王朝登覇国积数十年功成事立始识其竒士也于是后世称之不容于口彼瓌玮之材不世之杰尚不能以未遇之时自异于凡品况降此者哉若必待太公而后用是千载无太公必待夷吾而后任是百世无夷吾所以然者士必从微而至着功必积小以至大岂有未任而已成不用而先达也若识此理则贤可求士可择得贤而任之得士而使之则天下之理何向而不可成也然善官人者必先省其官官省则善人易充善人易充则事无不理官烦则必杂不善之人杂不善之人则政必有得失故语曰官省则事省事省则人淸官烦则事烦事烦则人浊清浊之由在于官之烦省案今吏员其数不少昔人殷事广尚能克济况今户口减耗依员而置犹以为少如闻在下州郡尚有兼假扰乱细人甚为无理诸如此辈悉宜罢黜无得习常非直州郡之官宜须善人爰至党族闾里正长之职皆当审择各得一乡之选以相监统夫正长者理人之基基不倾者上必安凡求贤之路自非一途然所以得之审者必由任而试之考而察之起于居家至于乡党访其所以观其所由则人道明矣贤与不肖别矣率此以求则庶无愆悔矣其五恤狱讼曰人受隂阳之气以生有情有性性则为善情则为恶善恶既分赏罚随焉赏罚得中则怨止而善劝赏罚不中则人无所措手足而怨叛之心生是以先王重之特加戒愼者欲使察狱之官精心悉意推究根源先之以五听参之以徴验妙覩情状穷鉴隐伏使奸无所容罪人必得然后随事加刑轻重皆当舍过矜愚得情勿喜又能消息情理斟酌礼律无不曲尽人心而逺明大敎使获罪者如归此则善之上者也然宰守非一不可人人皆有通识推理求情时或难尽唯当率至公之心去阿枉之志务求曲直念尽平当听察之理必穷所见然后考讯以法不苛不暴有疑则从轻未审不妄罚随事断理狱无停滞此亦其次若乃不仁恕而肆其残暴同人木石専用捶楚巧诈者虽事彰而获免辞弱者乃无罪而被罚有如此者斯则下矣非共理所寄今之宰守当勤于中科而慕其上善如在下条则刑所不赦又当深思逺大念存徳敎先王之制曰与杀无辜宁赦有罪与其害善宁其利滛明必不得中宁滥舍有罪不谬害善人也今之从政者则不然深文巧劾宁致善人于法不免有罪于刑所以然者非皆好杀人也但云为吏寜酷可免后患此则情有自便不念至公奉法如此皆奸人也夫人者天地之贵物一死不可复生然楚毒之下以痛自诬不被申理遂陷刑戮者将恐往往而有是以自古以来设五听三宥之法着明愼庶狱之典此皆爱人甚也凡伐木杀草田猎不顺尚违时令而亏帝道况刑罚不中滥害善人宁不伤天心犯和气和气损而欲阴阳调适四时顺序万物阜安苍生悦乐者不可得也故语曰一夫吁嗟王道为之倾覆正谓此也凡百宰守可无愼乎若深奸巨猾伤化败俗悖乱人伦不忠不孝故为背道杀一利百以淸王化重刑可也识此二途则刑政尽矣其六均赋役曰圣人之大宝曰位何以守位曰仁何以聚人曰财以仁守位国而无财位不可守是故三五以来皆有征税之法虽轻重不同而济用一也今寇逆未平军国费广虽未遑减省以防人瘼然宜令平均使下无怨平均者不舍豪彊而征贫弱不纵奸巧而困愚拙此之谓均也故圣人曰盖均无贫然财货之生其均不易纺纴织绩起于有渐非旬日之间所可造次必须劝课使豫营理绢乡先事织纴麻土早脩纺绩及时而备至时而输故王赋获供下人无困如其不豫劝戒临时廹切复恐稽缓以为己过捶扑交至取办目前富商大贾缘兹射利有者从之贵爱无者与之举息输税之人于是弊矣租税之时虽有大式至于斟酌贫富差次先后皆事起于正长而系之于守令若斟酌得所则政和而民悦若检理无方则吏奸而人怨又差发徭役多不存意致令贫弱者或重徭而逺戍富彊者或轻使而近防守令用怀如此不存防民之心皆王政之罪人也文帝甚重之常置诸坐右又令百司习诵之其牧守令长非通六条及计帐者不得居官自有晋之季文章竞为浮华遂以成俗文帝欲革其弊因魏帝祭庙羣臣毕至乃命绰为大诰奏行之其辞曰唯中兴十有一年仲夏庶邦百辟咸会于王庭柱国泰洎羣公列将莫不来朝时乃大稽百宪敷于庶邦用绥我王度皇帝若曰昔尭命羲和允厘百工舜命九官庶绩咸熙武丁命说克号高宗时休哉朕其钦若格尔有位胥暨我太祖之庭朕将丕命尔以厥官六月丁巳皇帝朝格于太庙凡厥具僚罔不在位皇帝若曰咨我元辅羣公列将百辟卿士庶尹御事朕唯寅敷祖宗之灵命稽于先王之典训以大诰于尔在位昔我太祖神皇肇膺明命以创我皇基烈祖景宗廓开四表底定武功暨乎文祖诞敷文徳龚惟孝武不霣其旧自时厥后陵夷之用兴大难于彼东土则我黎庶咸坠涂炭惟台一人缵戎下武夙夜祗畏若渉大川罔识攸济是用稽于帝典揆于王度拯我民瘼惟彼哲王示我通训曰天生黎蒸罔克自乂上帝降鉴叡圣植元后以乂之时惟元后弗克独乂博求明徳命百辟羣吏以佐之肆天之命辟辟之命官惟以恤人弗惟逸豫辟惟元首黎元惟趾股肱惟弼上下一体各勤攸司兹用克臻于皇极故皇其彛训曰后克艰厥后臣克艰厥臣政乃乂今台一人膺天之嘏既陟元后股肱百辟乂服我国家之命罔不咸守厥职嗟后弗艰厥后臣弗艰厥臣政于何弗绎呜呼艰哉凡尔在位其敬听命皇帝若曰柱国唯四海之不造载繇二纪我太祖烈祖之用命用锡我以元辅国家将坠公惟栋梁皇之弗极公惟作相百揆諐度公惟大录公其允文允武克明克乂廸七徳敷九功龛暴除乱下绥我苍生傍施于九正若伊之在商周之有吕说之相丁用保无疆之祚皇帝若曰羣公太宰太尉司徒司空惟公作朕鼎足以弼于朕躬宰惟天官克谐六职尉惟司武武在止戈徒惟司众敬敷五敎空惟司土利用厚生惟时三事若三阶之在天惟兹四辅若四时之成嵗天工人其代诸皇帝若曰列将汝惟鹰扬作朕爪牙寇贼奸宄蛮夷猾夏汝徂征绥之以恵董之以威刑期无刑万邦咸宁俾八表之内莫违朕命时汝功皇帝若曰庶邦列辟汝惟守土作民父母人惟不胜其饥故先王重农不胜其寒故先王贵女工人之不率于孝慈则骨肉之恩薄弗惇于礼让则争夺之萌生惟兹六物实为敎本呜呼为上克寛寛则人怠齐之以礼不刚不柔稽极于道皇帝若曰卿士庶尹凡百御事王省惟嵗卿士惟月庶尹惟日御事惟时嵗月日时罔易其度百宪咸贞庶绩其凝呜呼惟若王官陶钧万国若天之有斗斟元气酌隂阳弗失其和苍生永頼悖其序万物以伤时惟艰哉皇帝若曰惟天地之道一隂一阳礼俗之变一文一质爰自三五以迄于兹匪惟相革惟其救弊匪惟相袭惟其可久唯我有魏承乎周之末流接秦汉遗弊袭魏晋之华诞五代浇风因而未革将以穆俗兴化庸可暨乎嗟我公辅庶僚列辟朕惟否徳其一朕心力祗愼厥艰克遵前王之丕显休烈弗敢怠荒咨尔在位亦叶于朕心惇徳允元惟厥艰是务克损厥华即厥实背厥伪崇厥诚勿諐勿忘一乎三代之彛典归于道徳仁义用保我祖宗之丕命荷天之休克绥我万方永康我黎庶戒之哉朕言不再柱国泰洎庶僚百辟拜手稽首曰亶聪明作元后元后作民父母惟三五之王率繇此道用臻于刑措自时厥后歴千载未闻惟帝念功将反叔世逖致于雍熙庸锡降丕命于我羣臣博哉王言非言之难行之实难臣闻靡不有初鲜克有终商书曰终始惟一徳乃日新惟帝敬厥始愼厥终以跻日新之徳则我羣臣敢不夙夜对扬休命惟兹大谊未光于四表以迈种徳俾九域幽遐咸昭奉元后之明训率迁于道永膺无疆之休帝曰钦哉自是之后文笔皆依此体绰性俭素不事产业家无余财以海内未平常以天下为己任博求贤俊共政道凡所荐达皆至大官文帝推心委任而无间言或出游尝预署空纸以授绰若须有处分则随事施行及还启知而已绰尝谓为国之道当爱人如慈父训人如严师每与公卿议论自昼达夜事无巨细若指诸掌积思劳倦遂成气疾十二年卒于位年四十九文帝痛惜之哀动左右及将葬乃谓公卿曰苏尚书平生谦约吾欲全其素志便恐悠悠之徒有所未逹如其厚加赠諡又乖宿昔相知之道进退维谷孤有疑焉尚书令史麻瑶越次而进曰昔晏子齐之贤大夫一狐裘三十年及其死也遣车一乘齐侯不夺其志绰既操履清白谦挹自居愚谓宜从俭约以彰其美文帝曰善因荐瑶于朝廷及绰归葬武功惟载以布车一乘文帝与羣公歩送出同州郭门外文帝亲于车后酹酒而言曰尚书平生为事妻子兄弟不知者吾皆知之惟尔知吾心吾知尔意方欲共定天下不幸遂舍吾去奈何举声一恸不觉巵坠于手至葬日又遣使祭以太牢文帝自为其文绰又着佛性论七经论并行于世明帝二年以绰配太祖庙庭子威嗣威隋史有传绰弟椿字令钦性廉愼沈勇有决断魏正光中闗右贼乱椿应募讨之受荡寇将军以功累迁中散大夫赐爵美阳子大统初拜鎭东将军金紫光禄大夫赐姓贺兰氏后除都督行农郡事椿当官彊济特为文帝所知十四年置党州乡师自非乡望允当众心不得预焉乃令驿追椿领乡兵其年破槃头氐有功除散骑常侍加大都督十六年征随郡军还除武功郡守既为本邑以淸俭自居小大之政必尽忠恕进爵为侯位骠骑大将军开府仪同三司大都督卒子植嗣
