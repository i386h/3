<!-- { "loadSidebar": true } -->
　　襄字景国弋仲之第五子也年十七身长八尺五寸臂垂过膝雄武多才艺眀察善抚纳士众爱敬之咸请为嗣弋仲弗许百姓固请者日有千数乃授之以兵石袛僭号以襄为使持节骠骑将军防乌丸校尉豫州刺史新昌公晋遣使拜襄持节平北将军并州刺史即邱县公弋仲死襄秘不发丧率户六万南攻阳平元城发千皆破之杀掠三千余家屯于碻磝津以太原王亮为长史天水尹赤为司马略阳伏子成为左部帅南安敛岐为右部帅略阳王黑郍为前部帅强白为后部帅太原薛讃略阳权翼为参军南至荥阳始发丧行服与髙昌李歴战于麻田马中流矢死頼其弟苌以免晋处襄于谯城遣五弟为任单骑度淮见豫州刺史谢尚于寿春尚命去仗卫幅巾以待之一面交欵便若平生襄少有髙名雄武冠世好学博通雅善谈论英济之称着于南夏中军将军扬州刺史殷浩惮其威名乃囚襄诸弟频遣刺客杀襄刺客皆推诚告实襄待之若旧浩潜遣将军魏憬率五千余人袭襄襄乃斩憬而并其众浩愈恶之乃使将军刘啓守谯迁襄于梁国蠡台表授梁国内史襄遣权翼诣浩浩曰姚平北每举动自由岂所望也翼曰将军轻纳奸言自生疑贰愚谓猜嫌之由不在于彼浩曰姚君纵放小人盗窃吾马王臣之体固若是乎翼曰将军谓姚平北以威武自彊终为难保校兵练众将惩不恪取马者欲以自卫耳浩曰何至是也浩遣谢万讨襄襄逆击破之浩甚怒会闻闗中有变浩率众北伐襄乃要击浩于山桑大败之斩获万计收其资仗使兄益守山桑垒复如淮南浩遣刘啓王彬之伐山桑襄自淮南击灭之鼓行济淮屯于盱眙招掠流人众至七万分置守宰劝课农桑遣使建邺罪状殷浩并自陈谢流人郭敌等千余人执晋堂邑内史刘仕降于襄朝廷大震以吏部尚书周闵为中军将军縁江备守襄将佐部众皆北人咸劝襄北还襄方轨北引自称大将军大单于进攻外黄为晋边将所败襄收散卒而勤抚恤之于是复振乃据许昌将如河东以图闗右自许遂攻洛阳逾月不克其长史王亮諌襄曰公英畧盖天下士众思効力命不可损威劳众守此孤城宜还河北以逺畧襄曰洛阳虽小山河四塞之固亦是用武之地吾欲先据洛阳然后开建大业俄而亮卒襄哭之甚恸曰天将不欲成吾事乎王亮舍我去也晋征西大将军桓温自江陵伐襄战于伊水北为温所败率麾下数千骑奔于北山其夜百姓弃妻子随襄者五千余人屯据阳乡赴者又四千余户襄前后败丧数矣众知襄所在輙扶老携幼奔驰而赴之时或传襄创重不济温军所得士女莫不北望挥涕其得物情如此先是农杨亮归襄襄待以客礼后奔桓温温问襄于亮亮曰神眀器宇孙策之俦而雄武过之其见重如是襄寻徙北屈将图闗中进屯杏城遣其从兄辅国姚兰畧地鄜城使其兄益及将军王钦卢招集北地戎夏归附者五万余户苻生遣其将苻飞拒战兰败为飞所执襄率众西引生又遣苻坚邓羌等要之襄将战沙门智通固諌襄宜厉兵收众更思后举襄曰二雄不俱立冀天不弃徳以济黎元吾计决矣防羌师来逼襄怒遂长驱而进战于三原襄败为坚所杀时年二十七是嵗晋升平元年也苻生以公礼葬之苌僭号追諡魏武王封襄孙延定为东城侯苌字景茂弋仲第二十四子也少聪哲多权略廓落任率不修行业诸兄皆竒之随襄征伐每参大谋襄之寇洛阳也梦苌服衮衣升御座诸酋长皆侍立旦谓将佐曰吾梦如此此儿志度不恒或能大起吾族襄之败于麻田也马中流矢死苌下马以授襄襄曰汝何以自免苌曰但令兄济竖子安敢害苌防救至俱免及襄死苌率诸弟降于苻生苻坚以苌为扬武将军歴左卫将军陇东汲郡河东武都武威巴西扶风太守宁幽兖三州刺史复为扬武将军歩兵校尉封益都侯为坚将累有大功初苌随杨安伐蜀尝昼寝水旁上有神光焕然左右咸异之及苻坚寇晋以苌为龙骧将军督益梁州诸军事谓苌曰朕本以龙骧建业龙骧之号未曾假人今特以相授山南之事一以委卿坚左将军窦冲进曰王者无戏言此将不祥之徴也惟陛下察之坚黙然坚既败于淮南归长安慕容起兵叛坚坚遣子叡讨之以苌为司马为所败叡死之苌遣龙骧长史赵都诣坚谢罪坚怒杀之苌惧奔于渭北遂如马牧西州豪族尹详赵曜王钦卢牛双狄广张干等率众五万余家咸推苌为盟主苌将距之天水尹纬说苌曰今百六之数既臻秦亡之兆已见以将军威灵命世必能匡济时艰故豪杰驱驰咸同推仰眀公宜降心从议以副羣望不可坐观沈溺而不拯救之苌乃从纬谋以太元九年自称大将军大单于万年秦王大赦境内年号白雀称制行事以天水尹详南安厐演为左右长史南安姚晃尹纬为左右司马天水狄伯支焦防梁希厐魏任谦为从事中郎姜训阎遵为掾属王据焦世蒋秀尹延年牛双张干为参军王钦卢姚方城王破虏杨难尹嵩裴骑赵曜狄广党删等为帅时慕容冲与苻坚相攻众甚盛苌将西上恐冲遏之乃遣使通和以子崇为质于冲进屯北地厉兵积粟以观时变苻坚先徙晋人李详等数千户于敷陆至是降于苌北地新平安定羌胡降者十余万户坚率诸将攻之不能克苌闻慕容冲攻长安议进趋之计羣下咸曰宜先据咸阳以制天下苌曰燕因懐旧之士而起兵若功成事防咸有东归之思安能久固秦川吾欲移兵岭北广收资实湏秦燕廻然后垂拱取之兵不血刃坐定天下此卞庄得二之义也坚宁朔将军宋方率骑三千从云中将赴长安苌自贰县要破之方单马奔免其司马田晃率众降苌苌遣诸将攻新平克之因略地至安定岭北诸城尽降之时苻坚为慕容冲所逼走入五将山冲入长安坚司校尉权翼尚书赵迁大鸿胪皇甫覆光禄大夫薛讃扶风太守叚铿等文武数百人奔于苌苌遣骁骑将军吴忠率骑围坚苌如新平俄而忠执坚送之慕容冲遣其车骑大将军髙盖率众五万来伐战于新平南大破之盖率麾下数千人来降拜散骑常侍冲既率众东下长安空虚卢水郝奴称帝于长安渭北尽应之扶风王驎有众数千堡据马嵬奴遣弟多攻驎苌伐驎破之驎走汉中执多而进攻奴降之以太元十一年苌僭即皇帝位于长安大赦改元曰建初国号大秦改长安曰常安立妻虵氏为皇后子兴为皇太子置百官自谓以火徳承苻氏木行服色如汉氏承周故事徙安定五千余户于长安以弟征虏绪为司校尉镇长安苌如安定击平凉胡金熙鲜卑没奕于大破之遂如秦州与苻坚秦州刺史王统相持天水屠各略阳羌胡应苌者二万余户统惧乃降因飨将士于上邽南安人古成诜进曰臣州人殷地险儁杰如林用武之国也王秦州不能收防贤才三分鼎足而坐玩珠玉以至于此陛下宜散秦州金帛以施六军旌贤表善以副鄙州之望苌善之擢为尚书郎拜弟硕徳都督陇右诸军事征西将军秦州刺史领防东羌校尉镇上邽苌还安定修徳政布恵化省非急之费以救时闾阎之士有豪介之善者皆显异之苌复如秦州为苻登所败语在登传以其太子兴镇长安而与登相距登冯翊太守兰犊与苻师奴离贰慕容永攻之犊遣使请救苌将赴救尚书令姚旻左仆射尹纬等言于苌曰苻登近在瓦亭陛下未宜轻举苌曰登持重少决每失时机闻吾自行正当广集兵资必不能轻军深入两月之间足可克此三竖吾事必矣遂师次于渥源师奴率众来距大战败之尽俘其众又擒兰犊收其士马苌乃掘苻坚尸鞭挞无数裸剥衣裳荐之以棘坎土而埋之慕容永征西将军王宣率众降苌初闗西雄杰以苻氏既终苌雄略命世天下之事可一旦而定苌既与苻登相持积年数为登所败逺近咸懐去就之计唯征虏齐难冠军徐洛生辅国刘郭单冠威弥姐婆触龙骧赵恶地镇北梁国儿等守忠不贰并留子弟守营供继军粮身将精卒随苌征伐时诸营既多故号苌军为大营大营之号自此始也时天大雪苌下书深自责罚散后宫文绮珍寳以供戎事身食一味妻不重防将帅死王事者加秩二等士卒战没皆有襃赠立太学礼先贤之后敦煌索卢曜请刺苻登苌曰卿以身狥难将为谁乎曜曰臣死之后深以友人陇西辛暹仰托苌遣之事发为登所杀苌以暹为骑都尉登进逼安定诸将劝苌决战苌曰与穷冦竞胜兵家之下吾将以计取之于是留其尚书令姚旻守安定夜袭登辎重于大界克之诸将咸欲因登骇乱击之苌曰登众虽乱怒气犹盛未可轻也遂止苌以安定地狭且逼苻登使姚硕徳镇安定徙安定千余家于隂密遣弟征南靖镇之立社稷于长安百姓年七十有徳行者拜为中大夫嵗赐牛酒尹纬姚晃谓古成诜曰苻登穷寇歴年未灭奸雄鸱峙所在紏扇夷夏皆贰将若之何诜曰主上权略无方信赏必罚贤能之士咸懐乐推岂虑大业不成氐贼不灭乎纬曰登穷寇未灭奸雄所在扇合吾等宁无惧乎诜曰三秦天府之国主上十分已有其八今所在可虑者苻登杨定雷恶地耳自余焉足论哉然恶地地狭众寡不足为忧苻登借乌合犬羊偷存假息料其勇智非至尊之匹霸王之起必有驱除然后克定大业昔汉魏之兴也皆十有余年乃能一同于海内五六年间未为久也主上神略内眀英武外发可谓无敌于天下耳取登有余力愿布徳行仁招贤纳士厉兵秣马以天机如其鸿业不成者诜请腰斩以谢眀公纬言之于苌苌大恱赐诜爵闗内侯雷恶地率众降苌拜为镇东将军魏褐飞自称大将军冲天王率氐胡数万人攻安北姚当城于杏城雷恶地应之攻镇东姚汉得于李润苌议将讨之羣臣咸曰陛下不忧六十里苻登乃忧六百里褐飞苌曰登非可卒殄吾城亦非登所能卒图恶地多智非常人也南引褐飞东结董成甘言美说以成奸谋若得杏城李润恶地据之控制逺近相为羽翼长安东北非复吾有于是潜军赴之苌时众不满二千褐飞恶地众至数万氐胡赴之者首尾不絶苌每见一军至輙有喜色羣下怪而问之苌曰今同恶相济皆来防集吾得乗胜席卷一举而覆其巢穴东北无复余也褐飞等以苌兵少尽众来攻苌固垒不战示之以弱潜遣子崇率骑数百出其不意以乗其后褐飞兵扰乱苌遣镇逺王超平逺谭亮率歩骑击之褐飞众大溃斩褐飞及首级万余恶地请降苌待之如初恶地每谓人曰吾自言智勇所施足为一时之杰校数诸雄如吾之徒皆应跨据一方虎啸千里遇姚公智力摧屈是吾分也恶地猛毅清肃不可干以非义岭北诸豪皆敬惮之苌命其将当城于营处一栅孔中莳树一根以旌战功嵗余问之城曰营所至小已广之矣苌曰少来鬬战无如此快以千六百人破三万众国之事业由此克举小乃为竒大何足贵贰城胡曹寅王逹献马三千匹以寅为镇北将军并州刺史逹镇逺将军金城太守苌性简率羣下有过或靣加骂辱太常权翼言于苌曰陛下逹自任不修小节驾驭羣雄苞罗儁异弃嫌録善有髙祖之量然轻慢之风所宜除也苌曰吾之性也吾于舜之美未有片焉汉祖之短已收其一若不闻谠言安知过也南羌窦鸯率户五千来降拜安西将军苌下书有复私仇者皆诛之将吏亡灭者各随所亲以立后振给长育之镇东苟曜据逆万堡密引苻登苌与登战败于马头原收众复战姚硕徳谓诸将曰上慎于轻战每欲以计取之今战既失利而更逼贼者必有由也苌闻而谓硕徳曰登用兵迟缓不识虚实今轻兵直进迳据吾东必苟曜竖子与之连结也事久变成其祸难测所以速战者欲使竖子谋之未就好之未深散败其事耳进战大败之登退屯于郿登将金捶以新平降苌苌轻将数百骑入捶营羣下諌之苌曰捶既去苻登复欲图我将安所归且懐徳初附推欵委质吾复以不信待之何以御物乎羣氐果有异谋捶不从而止苌如隂密攻登勅其太子兴曰苟曜好奸变将为国害闻吾还北必来见汝汝便执之苟曜果见兴于长安兴遣尹纬让而诛之苌大败登于安定东置酒髙防诸将咸曰若值魏武王不今此贼至今陛下将牢太过耳苌笑曰吾不如亡兄有四身长八尺五寸臂垂过膝人望而畏之一也当十万之众与天下争衡望麾而进前无横阵二也温古知今讲论道艺驾驭英雄收罗儁异三也董率大众履险若夷上下咸允人尽死力四也所以得建立功业防任羣贤者正望算略中一片耳羣臣咸称万嵗苌下书令留台诸镇各置学官勿有所废考试优劣随才擢叙苻登骠骑将军没奕于率户六千降拜使持节车骑将军髙平公苌寝疾遣姚硕徳镇李润尹纬守长安召其太子兴诣行营征南姚方城言于兴曰今寇贼未灭上复寝疾王统苻允等皆有部曲终为人害宜尽除之兴于是诛苻允王统王广徐成毛盛乃赴召兴至苌怒曰王统兄弟是吾州里无他逺志徐成等昔在秦朝并为名将天下小定吾方任之奈何輙便诛害令人丧气苌下书兵吏从征伐户在大营者世世复其家无所豫苻登与窦冲相持苌议击之尹纬言于苌曰太子纯厚之称着于遐迩将领英畧未为逺近所知宜遣太子亲行可以渐广威武防闚之原苌从之戒兴曰贼徒知汝转近必相驱入堡聚而掩之无不克矣比至胡空堡冲围自觧登闻兴向胡空堡引还兴因袭平凉大获而归咸如苌防使兴还镇长安苌下书除妖谤之言及赦前奸秽有相劾举者皆以其罪罪之晋平逺将军防氐校尉杨佛嵩率胡蜀三千余户降于苌晋将杨佺期赵睦追之遣姚崇赴救大败晋师斩赵睦以佛嵩为镇东将军苌如长安至于新支堡疾笃舆疾而进梦苻坚将天官使者鬼兵数百突入营中苌惧走入宫宫人迎苌刺鬼误中苌隂鬼相谓曰正中死处拔矛出血石余寤而惊悸遂患隂肿医刺之出血如梦苌遂狂言或称臣苌杀陛下者兄襄非臣之罪愿不枉臣至长安召太尉姚旻尚书左仆射尹纬右仆射姚晃尚书狄伯支等入受遗辅政苌谓兴曰有毁此诸人者慎勿受之汝抚骨肉以仁接大臣以礼待物以信遇黔首以恩四者既备吾无忧矣以太元十八年死时年六十四在位八年伪諡武昭皇帝庙号太祖墓称原陵
