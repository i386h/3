<!-- { "loadSidebar": true } -->
　　羊深字文泉太山钜平人也父祉赠安东将军兖州刺史天性刚愎所歴皆以酷忍称列在酷吏传深早有风尚学渉经史兼长几案少与陇西李神儁同志相友自司空记室参军再迁尚书驾部郎中于时沙汰郎中务精才实深以才堪见留在公明断尚书仆射崔亮吏部尚书甄琛咸敬重之明帝行释奠之礼讲孝经深侪辈中独防引听时论羙之正光末北地人车金雀等率胡反叛高平贼宿勤明达冦豳夏诸州北海王颢为都督行台讨之以深为行台右丞军司仍领郎中颢败还京顷之迁尚书左丞萧宝夤反攻围华州正平薛凤贤等作逆勑深兼给事黄门侍郎与大行台仆射长孙承业共会潼关规模进止事平以功赐爵新泰男灵太后曾幸芒山集僧尼斋会公卿尽在坐太后引见深欣然劳问之顾谓左右曰羊深真忠臣也举坐倾心庄帝践阼除太府卿又为二兖行台深处分军国损益随机亦有时誉初尔朱荣杀害朝士深第七弟偘为太山太守性麤武遂率乡人外招梁冦深在彭城忽得偘书招深同逆深慨然流涕斩使人并书表闻庄帝乃下诏褒其忠烈令还朝受勑乃归京师除名久之除金紫光禄大夫元颢入洛以深兼黄门侍郎颢平免官普泰初为散骑常侍卫将军右光禄大夫监起居注自天下多事东西二省官员委积节闵帝勑深与常侍卢道防元晏元法寿选人补定自奉朝请以上各有沙汰寻兼侍中节闵帝甚亲待之时胶序废替名教陵迟深乃上疏请修立国学广延胄子帝善之孝武初除中书令永熙三年以深兼御史中尉东道军司及帝入关深与樊子鹄不从齐神武起兵于兖州子鹄署深为齐州刺史天平二年东魏军讨破之斩于阵深子肃武定末仪同开府东閤祭酒以学尚知名干明初为冀州中从事赵郡王为廵省大使肃以迟缓不任职解朝议以肃无罪寻复之武平中入文林馆撰书寻为武德郡守祉弟灵引好法律李彪为中丞以为书侍御史固辞彪颇衘之及为三公郎坐兄祉事知而不紏彪劾奏免官甚为尚书令高肇所昵京兆王愉与肇深相嫌忌及愉出镇冀州肇举灵引为愉长史以相间伺灵引私恃肇势每折于愉及愉作逆先斩灵引于门时论云非直愉自不臣抑亦由肇及灵引所致事平赠平东将军兖州刺史諡曰威子敦广平太守有声称列在良吏传中灵引弟莹字灵珍兖州别驾从事莹子烈列在齐史
