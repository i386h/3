<!-- { "loadSidebar": true } -->
　　侯莫陈悦代人也父婆罗门为駞牛都尉故悦长于河西好田猎善骑射防牧子作乱遂归尔朱荣荣引为府长流参军庄帝初除金紫光禄大夫封栢人县侯尔朱天光之讨関西悦以天光右厢大都督西伐克获皆与天光贺拔岳略同除鄯州刺史尔朱荣死后亦随天光下陇元立进爵为公改白水郡公普泰中除秦州刺史天光之东出将抗齐神武悦与岳下陇以应神武至雍州防尔朱覆败永熙初加开府仪同三司都督陇右诸军仍兼秦州刺史三年岳召悦共讨曹泥悦诱岳斩之岳左右奔散悦遣人安慰众皆畏服悦心犹豫不即抚纳乃还入陇止永洛城岳所部聚于平凉规还圗悦周文时为夏州刺史众遣奉迎周文至遂总岳部众并家口入髙平城以自安固乃勒众入陇征悦悦闻之弃城南据山水之险悦先召南秦州刺史李景和其夜景和遣人诣周文宻许翻降至暮景和乃勒其所部使上驴駞云仪同有教欲还秦州守以拒贼复绐帐下云仪同欲还秦州汝等何不装办众谓言实以次相惊皆散趣秦州景和先驰至城据门以慰辑之悦部曲离散猜畏傍人不听左右近已与其二弟并儿及谋杀岳者八九人弃军迸走数日之中槃回徃来不知所趣左右劝回灵州而悦不决言下陇后恐为人见乃放马山中令从者悉歩自乗一驴欲徃灵州中路追骑将及缢死野中弟息部下悉见禽杀唯先谋杀岳者悦中兵参军豆卢光走至灵州后奔晋阳悦自杀岳后精神恍惚不复如恒恒言我睡即梦岳语我兄欲何处去随逐我不相置因此弥不自安而致败灭
　　念贤字盖卢金城枹防人也父求就以大家子戍武川镇乃家焉贤羙容质颇渉经史为児童时在学中读书有善相者过学诸生竞诣之贤独不徃笑谓诸生曰男儿死生冨贵皆在天也何遽相乎少遭父忧居防有孝称后以破卫可瓌功除别将又以军功封屯留县伯从尔朱荣入洛兼尚书右仆射东道行台进爵平恩县公永熙中孝武以贤为中军北向大都督进爵安定郡公加侍中开府仪同三司大统初拜太尉为秦州刺史加太傅给后部鼓吹三年转太师都督河州刺史大将军久之还朝兼録尚书事后与广陵王欣扶风王季等同为正直侍中时行殿初成未有题目帝诏近侍各名之对者非一莫允帝心贤乃名为圎极帝笑曰正与朕意同即以名之河桥之役贤不力战乃先还自是名颇减五年除都督秦州刺史薨于州諡曰昭定贤于诸公皆为父党自周文以下咸拜敬之子华性和厚有长者风官至开府仪同三司合州刺史
　　梁览字景叡金城人也其先出自安定避难走西羌世为部落酋帅曽祖穆以枹防城归吐谷浑后又归魏封临洮公祖显为尚书封南安公父钊河华二州刺史封新阳县伯览家世豪冨赀累千金孝昌初秦州莫折念生胡琛等反散财招募有三千人镇河州从大军平贼歴凉河二州刺史封安徳县侯览既为本州刺史盛脩甲仗人马精鋭吐谷浑惮不敢出皆曰梁公在未可行也永安中诏大鸿胪琅邪王皓就防授世为河州刺史永熙中改封郡公大统二年加太尉其年览从弟企定反欲圗览览与数战未能平王师至始破之四年迁太傅及河桥之役王师败时病留长安赵青雀反北城览为之谋主事平乃见杀子鹳雀位仪同三司大都督后坐事免死
　　雷绍字道宗武川镇人也九歳而孤有膂力善骑射年十八给事镇府尝使洛阳见京都礼义之美还谓同僚曰徒知边备尚武以圗冨贵不谓文学身之寳也生世不学其犹穴处何所见焉遂逃归辞母求师经年通孝经论语尝读书至人行莫大于孝乃投卷叹曰吾离违侍养非人子之道即还乡里躬耕奉养遭母忧哀毁骨立由是知名镇将召补镇佐后随贺拔岳征讨为岳长史岳有大事常访而后行及齐神武起兵岳耻居其下绍乃劝迎孝武西都长安以顺讨逆岳曰吾本意也后岳信诸将言欲保闗中坐观成败绍知计不用请为边州建功効岳曰君有毗佐之力当总大州遂以绍为京兆太守清平理物甚得人和在郡逾年岳被害初绍见岳数与侯莫陈悦宴语尝谓岳曰君其慎之岳不从果及于难绍乃弃郡驰赴岳军与冦洛等迎周文悦平以功授大都督凉州刺史绍请留所领兵以助东讨请单骑赴州刺史李叔仁拥州逆命绍遂归永熙三年以绍为渭州刺史进爵昌国伯初绍为岳长史周文为岳左丞及居相位常以恩旧接之卒于州绍性好施禄赐皆分赡亲故及死日无以送终兼敬信佛道勅其子曰吾本乡法必杀犬马于亡者无益汝宜断之敛以时服事从约俭还长安天子素服临吊赠太尉赐东园秘器子涣
　　毛遐字鸿逺北地三原人也世为酋帅曽祖天爱太武时至定州刺史始昌子传至遐四世不絶正光中萧寳夤为大都督讨关中诸贼咸阳太守韦邃时为都督以遐为都督府长史寳夤败还长安三辅骚扰遐因辞邃还北地与弟鸿宾聚乡曲豪杰遂东西略地氐多赴之共推鸿宾为盟主既而贼帅宿勤买奴自号京兆王于北地遐诈降之而与鸿宾攻其壁贼自相斫射縦兵追击七栅皆平后寳夤构逆谋遐知之乃寄书与鸿宾索马迎接复于马祗栅建旗鼓以拒寳夤攻其将卢祖迁禽之寳夤以是日拜南郊窃号礼未毕而告败寳夤惧口干色变不遑部伍人皆乱还诏授遐南幽州刺史进爵为伯遐又攻破其将侯终徳寳夤知内外势异轻将十数骑走巴中冬万俟丑奴防秦州诏以遐兼尚书二州行台孝武帝入闗勅周文置二尚书分掌机事遐与周恵达始为之稍迁骠骑大将军开府仪同三司卒遐少任侠有智谋世为豪右赀产巨亿士流贫乏者多被振赡故中书郎檀翥尚书郎公孙范等常依托之至于自供衣食麤而已死之日乡党赴葬咸共痛惜鸿宾大鼻眼多鬓须黒而且肥状貌颇异氐羌见者皆畏之加胆略骑射俶傥不拘小节昆季之中尤轻财好施遐虽云早立而名出其下及贼起乡里推为盟主常与遐一守一战后拜岐州刺史散骑常侍开国县侯遐笑谓鸿宾曰击贼之功吾不居汝后至于受赏汝在吾前当以徳济物不及汝故耳明帝以鸿宾兄弟所定处多乃改北地郡为北雍州以鸿宾为刺史诏曰此以昼锦荣卿也改三原县为建中郡以旌其兄弟后尔朱天光自闗中还洛夷夏心所忌者皆将自随鸿宾亦领乡中壮武二千人以从洛中素闻其名衣冠贫冗者竞与之交寻拜西兖州刺史羁寓倦游之軰四座常满鸿宾资给衣食与己悉同私物不足颇有公费转南青州刺史未防征还为有司所紏鸿宾遂逃匿民间月余诏特原之及孝武帝与齐神武有隙令鸿宾镇潼闗为西道之寄车驾西幸浆糗乏絶侍官三二日间唯饮涧水鸿宾奉献酒食迎于稠桑文武从者始解饥渴武帝把其手曰寒松劲草所望于卿也事平之日宁忘主人仍令守潼闗后神武来冦见禽至并州忧恚卒鸿宾弟鸿显位散骑常侍封县侯遐乳母所产也一字七寳遐养之为弟因姓毛氏劲悍多力后随诸兄战闘多先锋陷敌大统四年为广州刺史与骆超镇东阳防东魏卒子野义乙弗朗字通照其先东部人也世为部落大人与魏徙出因家上乐焉朗少有侠气在乡里以善骑射称孝庄末北境扰乱避地居并肆间尔朱荣见而重之甚相接待以功封莲勺子后贺抜岳从尔朱天光西讨为岳左厢都督孝武帝之御齐神武授朗閤内大都督及帝西入诏朗为军师先驱靖路至长安封长安县公卒于岐州刺史初朗患积冷周文赐二石东生散令朗如法服之使人问疾朝夕相继其见重如此临终惟云恨不见河洛清平重反京县以此为恨三举手捶牀而便气尽赠太尉子凤位宫伯开府仪同三司与周闵帝谋诛宇文防见杀
