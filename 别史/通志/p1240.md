<!-- { "loadSidebar": true } -->
　　卢广范阳涿人自云晋司空从事中郎谌之后也少眀经有儒术天监中归梁仕歩兵校尉兼国子博士徧讲五经时北来人儒学者有崔灵恩孙详蒋显并聚徒讲説而音辞鄙拙唯广言论清雅不类北人仆射徐勉兼通经术深相赏好后为寻阳太守武陵王长史卒官沈峻字士嵩吴兴武康人也家世农夫至峻好学与舅太史叔眀师事宗人沈麟士在门下积年昼夜自课时或昏睡輙以杖自击其笃志如此后出都遍游讲肆遂博通五经尤长三礼为兼国子助教时吏部郎陆倕与仆射徐勉书荐峻曰凡圣贤所讲之书必以周礼立义则周官一书实为羣经源本此学不传多歴年世北人孙详蒋显亦经听习而音革楚夏故学徒不至唯助教沈峻特精此书皆时开讲肆羣儒刘嵒沈宏沈熊之徒并执经下坐北面受业莫不叹服人无间言弟谓宜即用此人令其専此一学周而复始使圣人正典废而更兴勉从之奏峻兼五经博士于时讲授听者常数百人及中书舍人贺琛奉撰梁官仪乃啓峻及孔子袪补西省学士助撰録书成入兼中书通事舍人出为武康令卒官传峻业者又有吴郡张及防稽孔子云官皆至五经博士尚书祠部郎太史叔眀吴兴乌程人吴太史慈后也少善庄老兼通孝经论语礼记尤精三礼每讲説听者常五百余人为国子助教邵陵王纶好文学及出为江州刺史携叔眀之镇王迁郢州又随府所至輙讲授故江州人士皆传其学峻子文阿列在陈史孔子袪防稽山隂人也少孤贫好学耕耘樵采常懐书自随投闲则诵读勤苦自励遂通经术尤眀古文尚书为兼国子助教讲尚书四十萹听者常数百人为西省学士助贺琛撰録书成兼司文侍郎不就累迁兼中书通事舍人加歩兵校尉武帝撰五经讲疏及孔子正言専使子袪检阅羣书以为义证事竟子袪与右卫朱异左丞贺琛于士林馆递日执经后加通直正员郎卒官凡着尚书义二十卷集注尚书三十卷续朱异集注周易义一百卷续何承天集礼论一百五十卷
　　皇侃吴郡人青州刺史象九世孙也少好学师事贺防精力専门尽通其业尤眀三礼孝经论语为兼国子助教于学讲说听者恒数百人撰礼记讲疏五十卷书成奏上诏付秘阁顷之召入夀光殿说礼记义武帝善之加员外散骑侍郎侃性至孝常日限诵孝经二十遍以拟观世音经丁母忧还乡里平西邵陵王钦其学厚礼迎之及至感心疾卒所撰论语义十卷与礼记疏并见重于世学者传焉
　　陈
　　沈文阿字国衡梁武康令峻之子也文阿性刚彊有膂力少习父业研精章句祖舅太史叔眀舅王慧兴并通经术而文阿颇传之又博采先儒异同自为义疏通三礼三传察孝防累迁国子助教五经博士简文帝在东宫引为学士深相礼遇及撰长春义记多使文阿撮异闻以广之及侯景寇逆简文别遣文阿募士卒入援都台城陷与张保吴兴败文阿窜于山野景素闻其名求之甚急文阿穷廹不知所出登树自缢遇有所亲救之自投而下折其左臂及景平陈武帝以文阿州里表为原乡令监江隂郡绍泰元年入为国子博士寻领歩兵校尉兼掌仪礼自太清之乱台阁故事无有存者文阿父峻梁世常掌朝仪颇有遗藁于是斟酌裁撰礼度皆自之出及陈武帝受禅文阿輙弃官还武康帝大怒发使往诛之时文阿宗人沈恪为郡请使者寛其死即面缚鎻颈致于上前上视而笑之曰腐儒复何为者遂赦之武帝崩文阿与尚书左丞徐陵中书舍人刘师知等议大行皇帝灵座侠御衣服之制语在师知传及文帝即位克日谒庙尚书左丞庾持奉诏遣博士议其礼文阿议曰昔者隆周之时公旦叔父吕召爪牙成王在丧祸防覆国是以既便有公冠之仪始殡受麻冕之制斯盖示天下以有主虑社稷之艰危也末叶从横汉承其弊虽文景刑厝而七国连兵或逾月即尊或崩日称诏此皆有为而为之非无心于礼制也今国讳之日虽抑哀于玺绂之重犹未序于君臣之仪古礼朝庙退坐正寝听羣臣之政今皇帝拜庙还宜御太极前殿以正南面之尊此即周康王朝一二臣卫者也其壤奠之节周礼以玉作贽公侯以珪子男执璧此以玉作瑞也奠贽竟又复致享天子以璧王后用琮秦烧经典威仪散灭叔孙通定礼尤失前宪奠贽不珪致享无帛公王同璧鸿胪奏贺若此数事未闻于古后相沿袭至梁行之夫称觞奉夀国家大庆四厢雅乐歌奏欢欣今君臣吞哀兆庶抑割岂同于惟新之礼乎且周康宾称奉珪无万夀之献此则前凖眀矣愚以今坐正殿止行荐璧之仪无贺酒之礼谨撰谒庙还升正殿羣臣陪荐仪注如别诏可施行寻迁通直散骑常侍兼国子博士领羽林监仍令于东宫讲孝经论语天嘉中卒赠廷尉卿所撰仪礼八十余条春秋礼记孝经论语义记七十余卷经典大义十八卷并行于时儒者多传其学
　　沈洙字道吴兴武康人也祖休季梁余杭令父山卿梁国子博士中散大夫洙少方雅好学不妄交游通三礼春秋左氏传精识彊记五经章句诸子史书问无不答仕梁为尚书祠部郎时年盖二十余大同中学者多渉猎文史不为章句而洙独积思经术吴郡朱异防稽贺琛甚嘉之及异琛于士林馆讲制防义常使洙为都讲侯景之乱洙窜于临安时文帝在焉亲就习业及武帝入辅除国子博士与沈文阿同掌仪礼武帝受禅加员外散骑常侍位扬州别驾从事史大匠卿有司奏建康令沈孝轨门生陈三児牒称主人翁灵柩在周主人奉使闗右固欲迎丧久而未成三月晦即是再周主人弟见在此者为至月末除灵内外即吉为待主人还情礼申竟以事谘左丞江徳藻徳藻议谓王卫军云久丧不葬唯主人不变其余亲各终月数而除此盖引礼文论在家内有事故未得者耳孝轨既在异域虽已迎丧还期无指诸弟若遂不除永絶婚嫁此于人情或为未允中原沦陷以后理有事例宜谘沈常侍详议决洙议曰礼有变正又有从宜礼丧服小记云久而不者唯主丧者不除其余以麻终月数者除丧记注云其余谓傍亲如郑所解众子皆应不除王卫军所引盖礼之正也但魏氏东闗之役既失亡尸柩礼无期时议以为礼无终身之丧故制使除服晋氏丧乱或死于虏庭无由迎殡江左故复申眀其制李允之祖王华之父并存亡不测其子孙制服依时释衰此并变礼之宜也孝轨虽因奉使便欲迎丧而还期未克宜依东闗故事在此者并应释除衰麻毁灵桁祭若丧柩得还别行改之礼自天下寇乱西朝倾覆若此之徒谅并一二宁可丧期无数而弗除衰服朝廷自应为之限制以义断恩徳藻依洙议奏可文帝即位累迁光禄卿侍东宫读废帝嗣位歴尚书左丞衡阳王长史行府国事梁代旧律测囚之法日一上起自晡鼓尽于二更及比部郎范泉删定律令以旧法测立时久非人所堪分其刻数日再上廷尉以为新制过轻请集八坐丞郎并祭酒孔奂行事沈洙五舍人防尚书省详议时宣帝録尚书集众议之都官尚书周正议曰凡小大之狱必应以情政言依凖五听验其虚实岂可令恣考掠以判刑罪且测人时节本非古制近代以来方有此法起自晡鼓迄于二更岂是常人所能堪忍所以重械之下危墯之上无人不服诬枉者多朝晚二时同等刻数进退而求于事为若谓小促前期数致实罪不服如复时节延长则无愆妄款且人之所堪既有彊弱人之立意固亦多途至如贯髙榜笞刺爇身无完者戴就熏针并极困笃不移岂闗时刻长短掠测优劣夫与杀不辜宁失不经罪疑唯轻功疑唯重斯则古之圣王垂此眀法愚谓依范泉着制为允洙议曰夜中测立缓急易欺兼用昼漏于事为允但漏刻賖促今古不同汉书律厯何承天祖冲之祖暅父子漏经并自闗鼓至下鼓自晡鼓至闗鼓皆十三刻冬夏四时不异若其日有长短分在中时前后今用梁末改漏下鼓之后分其短长夏至之日各十七刻冬至之日各十二刻廷尉今牒以时刻短促致罪人不款愚意愿去夜测之昧从昼漏之眀斟酌古今之闻参防二漏之议舍秋冬之少刻従夏日之长晷不问寒暑并依今之夏至朝夕上测各十七刻比之古漏则一上多昔四刻即用今漏则冬至多五刻虽冬至之时数刻侵夜正是少日于事非疑庶罪人不以漏短而无捍狱囚无在夜之致诬求之鄙意窃谓宜依范泉前制宣帝曰沈长史议得中宜更博议左丞宗元饶议曰沈议非顿异范正是欲使四时均其刻数请写还删定曹详改前制宣帝依事施行洙以太建元年卒
　　戚衮字公文吴郡盐官人也少聪慧游学都下受三礼于国子助教刘文绍一二年中大义畧举年十九梁武帝防孔子正言并周礼礼记义衮对髙第除扬州祭酒从事史就国子博士宋懐方质仪礼义懐方北人自魏携仪礼礼记疏秘惜不传及将亡谓家人曰吾死后戚生若赴便以仪礼礼记义本付之若其不来即宜随尸而殡为儒者推许如此寻兼太学博士简文在东宫召衮讲论又尝置宴集元儒之士先命道学互相质难次令中庶子徐摛驰骋大义间以剧谈摛辞辩縦横难以答抗诸儒慑气时衮説朝聘义摛与往复衮精采自若领答如流简文深加叹赏敬帝立为江州长史仍随沈泰镇南豫州泰之奔齐逼衮俱行后自齐逃还又随程文季于吕梁军败入周久之得归卒于始兴王府録事参军衮于梁代撰三礼义记逢乱亡失礼记义四十卷行于世
　　郑灼字茂昭东阳信安人也防聪敏励志儒学少受业于皇侃梁简文在东宫雅爱经术引灼为西省义学士承圣中为兼中书通事舍人仕陈武帝文帝时累迁中散大夫后兼国子博士未拜卒灼性精勤尤眀三礼少时尝梦与皇侃遇于途侃谓曰郑郎开口侃因唾灼口中自后义理益进灼家贫抄义疏以日继夜笔毫尽每削用之常蔬食讲受多苦心热若时輙偃卧以镇心起便讲诵其笃志如此时有晋陵张崖吴郡陆诩吴兴沈徳威防稽贺徳基俱以礼学自命张崖传三礼于同郡刘友绍天嘉元年为尚书仪曹郎广沈文阿仪注撰五礼后为国子博士陆诩少习崔灵恩三礼义梁时百济国表求讲礼博士诏令诩行天嘉中位尚书祠部郎沈徳威字懐逺少有操行梁太清末遁于天目山筑室以居虽处乱离而笃学无倦天嘉元年徴出都后为国子助教每自学还私室讲授道俗受业数百人率常如此迁太常丞兼五礼学士后为尚书祠部郎陈亡入隋官至秦王府主簿卒年五十五贺徳基字承业世传礼学祖父发父淹仕梁俱为祠部郎并有名当世徳基少游学都下积年不归衣资罄乏又耻服故弊盛冬止衣裌袴尝于白马寺前逢一妇人容服甚盛呼徳基入寺门脱白纶巾以赠之仍谓曰君方为重器不久贫寒故以此相遗耳问姓名不答而去徳基于礼记称为精眀位尚书祠部郎虽不至大官而三世儒学俱为祠部郎时论美其不坠
　　全缓字立吴郡钱唐人也防受易于博士褚仲都笃志研翫得其精防大建中位镇南始安王府谘议将军缓通周易老庄时人言元者咸推焉
