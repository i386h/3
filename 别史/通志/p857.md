<!-- { "loadSidebar": true } -->





　　通志卷一百二十四下
<史部,别史类,通志>
　　钦定四库全书
　　通志卷一百二十五
　　宋　右　廸　功　郎　郑　樵　渔　仲　撰
　　列传第三十八
　　晋
　　解系【弟结　结弟育】孙旂　孟观　牵秀　缪播【従弟允】皇甫重　张辅　李含　张方　阎鼎　索靖【子綝】贾疋　周浚【子嵩　谟従父弟馥】　成公简　茍晞　华轶刘乔【孙耽　耽子栁】刘琨【子羣　琨兄舆　舆子演】祖逖【兄纳】邵续　李矩　叚匹防　魏浚【族子该】郭黙　王导【子悦　恬洽　洽子珣　珉】
　　解系字少连济南着人也父修魏琅邪太守梁州刺史考绩为天下第一武帝受禅封梁邹侯系及二弟结育并清身洁已甚得声誉时荀朂门宗彊盛朝野畏惮之朂诸子谓系等曰我与卿为友应向我公拜朂又曰我与尊先使君亲厚系曰不奉先君遗教公若与先君厚往日哀顿当垂书问亲厚之诲非所敢承朂父子大慙当世壮之后辟公府掾歴中书黄门侍郎散骑常侍豫州刺史迁尚书出为雍州刺史扬烈将军西戎校尉假节防氐羌叛与征西将军赵王伦讨之伦信用佞人孙秀与系争军事更相表奏朝廷知系守正不挠而召伦还系表杀秀以谢氐羌不従伦秀谮之系遂坐免官以白衣还第阖门自守及张华裴頠之被诛也伦秀以宿憾収系兄弟梁王肜救系等伦怒曰我于水中见蟹且恶之况此人兄弟轻我邪此而可忍孰不可忍肜苦争之不得遂害之并戮其妻子后齐王冏起义时以裴解为寃首伦秀既诛冏乃奏理之永宁二年追赠光禄大夫加吊祭焉弟结字叔连少与系齐名辟公府掾累迁黄门侍郎歴散骑常侍豫州刺史魏郡太守御史中丞时孙秀乱关中结在都坐议秀罪应诛秀由是致憾及系被害结亦同戮女适裴氏眀日当嫁而祸起裴氏欲认活之女曰家既若此我何活为亦坐死朝廷遂议革旧制女不従坐由结女始也后赠结光禄大夫改葬加吊祭结弟育字穉连名亚二兄歴公府掾太子洗马尚书郎卫军长史农太守与二兄俱被害妻子徙邉孙旂字伯旗乐安人也父歴魏晋际为幽州刺史右将军旂絜静少自修立察孝廉累迁黄门侍郎出为荆州刺史名位与二解相亚永熈中徴拜太子詹事转卫尉坐武库火免官嵗余出为兖州刺史迁平南将军假节旂子弼及弟子髦辅琰四人并有吏材称于当世遂与孙秀合族及赵王伦起事夜従秀开神武门下观阅器仗兄弟旬月相次为公府掾尚书郎弼又为中坚将军领尚书左丞辅为上将军领射声校尉髦为武卫将军领太子詹事琰为武威将军领太子左率皆赐爵开国郡侯推崇旂为车骑将军开府初旂以弼等受署伪朝遣小息囬责让弼等以过差之事必为家祸弼等终不従旂制之不可但恸哭而已及齐王冏起义四子皆伏诛襄阳太守宗岱承冏檄斩旂夷三族弟尹字文旗歴陈留阳平太守早卒
　　孟观字叔时渤海东光人也少好读书解天文惠帝即位稍迁殿中中郎贾后悖妇姑之礼隂欲诛杨骏而废太后因骏専权数言之于帝又使人讽观防楚王玮将讨骏观受贾后防宣诏颇加诬其事及骏诛以观为黄门侍郎特给亲信四十人迁积弩将军封上谷郡公氐帅齐万年反于关中众数十万诸将覆败相继中书令陈凖监张华以赵梁诸王在关中雍容贵戚进不贪功退不惧罪士卒虽众不为之用周处丧败职此之由上下离心难以胜敌以观沉毅有文武材用乃啓观讨之观所领宿卫兵皆趫防勇悍并统关中士卒身当矢石大战十数皆破之生擒万年威慴氐羌转东羌校尉征拜右将军赵王伦簒位以观所在著绩署为安南将军监河北诸军事假节屯宛观子平为淮南王允前锋将军讨伦战死孙秀以观杖兵在外假言平为允兵所害赠积弩将军以安观义军既起多劝观应齐王冏观以紫宫帝座无他变谓伦应之遂不従众议而为伦守及帝反正永饶冶令空桐机斩观首传于洛阳遂夷三族牵秀字成叔武邑观津人也祖招魏鴈门太守秀博辩有文才性豪侠弱冠得羙名为太保卫瓘尚书崔洪所知太康中调补新安令累迁司空従事中郎与帝舅王恺素相轻侮恺讽司荀恺奏秀夜在道中戴髙平国守士田兴妻秀即表诉被诬论恺秽行文辞亢厉以讥诋外戚于时朝臣虽多证明其行而秀盛名羙誉由是而损遂坐免官后司空张华请为长史秀任气好为将帅张昌作乱长沙王乂遣秀讨昌秀出关因奔成都王頴伐乂以秀为冠军将军与陆机王粹等共为河桥之役机战败秀证成其罪又谄事黄门孟玖故见亲于頴恵帝西幸长安以秀为尚书秀少在京辇见司刘毅奏事而扼腕慷慨自谓居司直之任当能激浊扬清防鼓鞞之间必建将帅之勲及在常伯纳言亦未曾有规献弼违之奇也河间王颙甚亲任之关东诸军奉迎大驾以秀为平北将军镇冯翊秀与颙将马瞻等辅颙以守关中颙密遣使就东海王越求迎越遣将麋晃等迎颙时秀拥众在冯翊晃不敢进颙长史杨腾前不应越军惧越讨之欲取秀以自効与冯翊大姓诸严诈称颙命使秀罢兵秀信之腾遂杀秀于万年
　　缪播字宣则兰陵人也父悦光禄大夫播才思清辩有意义髙密王泰为司空以播为祭酒累迁太弟中庻子恵帝幸长安河间王颙欲挟天子令诸侯东海王越将起兵奉迎天子以播父时故吏委以心膂播従弟右卫率允颙前妃之弟也越遣播允诣长安説颙令奉帝还洛约与颙分陜为伯播允素为颙所敬信既相见虚怀従之颙将张方自以罪重惧为诛首谓颙曰今据形胜之地国富兵彊奉天子以号令谁敢不服颙惑方所谋犹豫不决方恶播允为越游説隂欲杀之播等亦虑方为难不敢复言时越兵锋甚盛颙深忧之播允乃复説颙急斩方以谢可不劳而安颙従之于是斩方以谢山东诸侯颙后悔之又以兵距越屡为越所败帝反旧都播亦従太弟还洛契阔艰难深相亲狎及帝崩太弟即帝位是为懐帝以播为给事黄门侍郎俄转侍中徙中书令任遇日隆専管诏命时越威权自己帝力不能讨心甚恶之以播允等有公辅之量又尽忠于国故委以心膂越惧为已害因入朝以兵入宫执播等于帝侧帝叹曰奸臣贼子无世无之不自我先不自我后哀哉起执播等手涕泗歔欷不能自禁越遂害之朝野愤惋咸曰善人国之纪也而加虐焉其能终乎及越薨帝赠播卫尉祠以少牢允字休祖安平献王外孙也与播名誉略齐初为尚书郎后迁太弟左卫率转魏郡太守及王浚军逼邺石超等大败允奔东海王越于徐州越使允与播俱入关而所説得行大驾东还越以允为冠军将军南阳太守允従蓝田出武关之南阳前守卫展距允不受允乃还洛懐帝即位拜允左卫将军转散骑常侍太仆卿既而与播及帝舅王延尚书何绥太史令髙堂冲并参机密为东海王越所害
　　皇甫重字伦叔安定朝那人也性沉果有才用为司空张华所知稍迁新平太守元康中华版为秦州刺史齐王冏辅政以重弟商为参军冏诛长沙王乂又以为参军时河间王颙镇关中其将李含先与商重有隙每衔之及此説颙曰商为乂所任重终不为人用宜急除之以去一方之患可表迁重为内职因其经长安乃执之重知其谋乃露檄上尚书以颙信任李含将欲为乱召集陇上士众以讨含为名乂以兵革累兴今始宁息表请遣使诏重罢兵徴含为河南尹含既就征重不奉诏颙遣金城太守游楷陇西太守韩稚等四郡兵攻之成都王頴与颙起兵共攻乂以讨后父尚书仆射羊元之及商为名又以商为左将军河东太守领万余人于缺门距张方为方所破颙军遂进乂既屡败乃使商间行赍帝手诏使游楷尽罢兵令重进军讨颙商行过长安至新平遇其従甥従甥素憎商以告颙颙捕得商杀之乂既败重犹坚守闭塞外门城内莫知而四郡兵筑土山攻城重輙以连弩射之所在为地窟以防外攻权变百端外军不能近城将士为之死战颙知不可防乃上表求遣御史宣诏谕之令降重知非朝廷本意不奉诏获御史驺人问曰我弟将兵来欲至未驺云已为河间王所害重失色立杀驺于是城内知无外救遂共杀重先是重被围急遣养子昌请救于东海王越越以颙新废成都王頴与山东连和不肯出兵昌乃与故殿中人杨篇诈称越命迎羊后于金墉城入宫以后令发兵讨张方奉迎大驾事起仓卒百官初皆従之俄而又共诛昌
　　张辅字世伟南阳西鄂人也汉河间相衡之后少有干局与従母兄刘乔齐名初补蓝田令不为豪彊所屈时彊弩将军厐宗西州大姓护军赵浚宗妇族也故僮仆放縦为百姓所患辅绳之杀其二奴又夺宗田二百余顷以给贫户一县称之转山阳令太尉陈凖家僮亦暴横辅复击杀之累迁尚书郎封宜昌亭侯转御史中丞时积弩将军孟观与眀威将军郝彦不协而观因军事害彦又贾谧潘岳石崇等共相引重及义阳王威有诈冐事辅并纠劾之梁州刺史杨欣有姊丧未经旬车骑长史韩预彊聘其女为妻辅为中正贬预以清风俗论者称之及孙秀执权威搆辅于秀秀惑之将防以法辅与秀牋曰辅徒知希慕古人当官而行不复自知小为身计今义阳王诚恕不以介意然辅母年七十六常见忧虑恐辅将以怨疾获罪愿眀公留神省察辅前后行事是国之愚臣而已秀虽凶狡知辅雅正为威所诬乃止后迁冯翊太守是时长沙王乂以河间王颙専制关中有不臣之迹言于恵帝密诏雍州刺史刘沉秦州刺史皇甫重使讨颙于是沉等与颙战于长安辅遂将兵救颙沉等败绩颙徳之乃以辅代重为秦州刺史当赴颙之难金城太守游楷亦皆有功转梁州刺史不之官楷闻辅之还不时迎辅隂图之又杀天水太守封尚欲扬威西土召陇西太守韩稚防议未决稚子朴有武干斩异议者即収兵伐辅辅与稚战于遮多谷口辅军败绩为天水故帐下督富整所杀初辅甞著论云管仲不如鲍叔鲍叔知所奉知所投管仲奉主而不能济所奔又非济事之国三归反坫皆鲍不为又论班固司马迁云迁之著述辞约而事举叙三千年事唯五十万言班固叙二百年事乃八十万言烦省不同不如迁一也良史述事善足以奨劝恶足以鉴诫人道之常中流小事亦无取焉而班皆书之不如二也毁贬鼂错伤忠臣之道不如三也迁既创造固又因循难易益不同矣又迁为苏秦张仪范雎蔡泽作传逞辞流离亦足以眀其大才故述辩士则词藻华靡叙实録则核名检此所以迁称良史也又论魏武帝不及刘偹乐毅减于诸葛亮词多不载
