<!-- { "loadSidebar": true } -->
　　三年春正月乙酉诏婴儿无父母亲属及有子不能养食者禀给如律丙申北巡狩济南王康中山王焉西平王羡六安王恭乐成王党淮阳王昞任城王尚沛王定皆从辛丑帝耕于懐二月壬寅告常山魏郡清河钜鹿平原东平郡太守相曰朕前祠园陵遂望祀华霍东柴岱宗为人祈福今将礼常山遂徂北土歴魏郡经平原升践隄防询访耆老月令孟春善相邱陵土地所宜今肥田尚多未有垦辟其悉以赋贫民给与粮种务尽地力勿令游手所过县邑聼半入今年田租以劝农夫之劳乙丑勅侍御史司空曰方春所过无得有所伐杀车可以引避引避之騑马可辍解辍解之诗云敦彼行苇牛羊勿践履礼人君伐一草木不时谓之不孝俗知顺人莫知顺天其眀称朕意戊辰进幸中山遣使者祠北岳出长城癸酉还幸元氏祠光武显宗于县舍正堂眀日又祠显宗于始生堂皆奏乐三月丙子诏髙邑令祠光武即位坛复元氏七年徭役己卯进幸赵庚辰祠旁山于灵寿辛卯车驾还宫赐从行者各有差夏四月丙寅太尉郑免大司农宋由为太尉五月丙子司空第五伦罢太仆袁安为司空秋八月乙丑幸安邑观盐池九月至自安邑冬十月北海王基薨烧当羌叛寇陇西是歳西域长史班超击斩疏勒王
　　章和元年春三月防羌校尉傅育追击叛羌战殁夏四月丙子令郡国中都官系囚减死一等诣金城戍六月戊辰司徒桓虞免癸卯司空袁安为司徒光禄勲任隗为司空秋七月癸卯齐王晃有罪贬为芜湖侯壬子淮阳王昞薨鲜卑击破北单于斩之烧当羌寇金城防羌校尉刘盱讨之斩其渠帅壬戍诏曰朕以不徳受祖宗烈乃者凤凰仍集麒麟并臻甘露宵降嘉谷滋生芝草之类歳月不絶朕夙夜只畏上天无以彰于先功今改元和四年为章和元年秋令是月养衰老授几杖行糜粥饮食其赐高年二人共布帛各一匹以为醴酪死罪囚犯法在丙子赦前而后捕系者皆减死勿笞诣金城戍八月癸酉南巡狩壬午遣使者祠昭灵后于小黄园【小黄县属陈留郡昭灵后髙祖母起兵时死小黄北后为作园庙于小黄栅】甲申征任城王尚会睢阳戊子幸梁己丑遣使祠沛高原庙丰枌榆社【枌榆社髙祖里社在丰县东北】乙未幸沛祠献王陵征会东海王政乙未晦日有食之九月庚子幸彭城东海王政沛王定任城王尚皆从辛亥幸寿春壬子诏郡国中都官系囚减死罪一等诣金城戍犯殊死者一切募下蚕室其女子宫系囚鬼薪白粲已上减罪一等输司寇作亡命者赎死罪缣二十匹右趾至髠钳城旦舂七匹完城旦至司寇三匹吏民犯罪未发觉诏书到自告者半入赎复封阜陵侯延为阜陵王己未幸汝阴冬十月丙子车驾还宫北匈奴屋兰储等率众降是歳西域长史班超击莎车大破之月氏国遣使献扶拔师子
　　二年春正月济南王康阜陵王延中山王焉来朝壬辰帝崩于章徳前殿年三十三遗诏无起寝庙一如先帝法制范氏论曰魏文帝称眀帝察察章帝长者章帝素知人厌眀帝苛切事从寛厚感陈宠之义除惨狱之科深元元之爱着胎养之令奉承眀徳太后尽心孝道割裂名都以崇建周亲平徭简赋而人頼其庆又体之以忠恕文之以礼乐故乃藩辅克谐羣后徳让谓之长者不亦宜乎在位十三年郡国所上符瑞合于圗书者数百千乌呼懋哉
　　章帝建初八年元和三年章和二年即位十三年
　　孝和皇帝讳肇肃宗第四子也母梁贵人为窦皇后所谮忧卒窦后养帝以为已子建初七年立为皇太子章和二年二月壬辰即皇帝位年十歳尊皇后曰皇太后太后临朝三月丁酉改淮阳为陈国楚郡为彭城国西平并汝南郡六安复为庐江郡遗诏徙西平王羡为陈王六安王恭为彭城王癸卯孝章皇帝于敬陵庚戍皇太后诏曰皇帝幼年防防在疚朕且佐助听政然守文之际必有内辅以参听断故太尉邓彪聪眀康彊老成黄耇其以彪为太傅赐爵关内侯録尚书事百官总已以听朕庶几得专心内位羣公其勉率百僚各修厥职以称朕意焉辛酉有司上奏孝章皇帝崇鸿业徳化普洽垂意黎民留念稼穑文加殊俗武畅方表戒惟人面无思不服巍巍荡荡莫与比隆周颂曰于穆清庙肃雝显相请上尊庙曰肃宗共进武徳之舞制曰可癸亥陈王羡彭城王恭乐成王党下邳王衍梁王畅始就国夏四月丙子谒高庙丁丑谒世祖庙戊寅诏曰先帝探观孝武皇帝旧典复收盐鐡之利以备不虞而吏多不良动失其便以违上意先帝恨之故遗戒郡国罢盐鐡之禁纵民煑铸入税县官如故事其申勅刺史二千石奉顺圣旨勉德化布告天下使眀知朕意五月京师旱诏长乐少府桓郁侍讲禁中冬十月乙亥以侍中窦宪为车骑将军伐北匈奴安息国遣使献师子扶防永元元年春三月甲辰初令郎官诏除者得占丞尉以比秩为真夏六月车骑将军窦宪出鸡鹿塞度辽将军邓鸿出棝阳塞南单于出满夷谷与北匈奴战于稽落山大破之追至和渠北鞮海窦宪遂登燕然山刻石勒功而还北单于遣弟右温禺鞮王奉奏贡献秋七月乙未会稽山崩闰月丙子诏以北虏破碎令有司案旧典告类荐功以章休烈九月庚申以车骑将军窦宪为大将军以中郎将刘尚为车骑将军冬十月令郡国弛刑输作军营其徙出塞者刑虽未竟皆免归田里庚子阜陵王延薨是歳郡国九大水
　　二年春正月丁丑大赦天下二月壬午日有食之己亥复置西河上郡属国都尉官夏五月庚戍分太山为济北国分乐成涿郡勃海为河间国丙辰封皇帝弟寿为济北王开为河间王淑为城阳王绍封故淮南王昞子侧为常山王赐公卿已下至佐史钱布各有差己未遣副校尉阎砻讨北匈奴取伊吾卢地丁卯绍封故齐王晃子无忌为齐王北海王睦子威为北海王车师前后王并遣子入侍月氏国遣兵攻西域长史班超超击降之六月辛卯中山王焉薨秋七月乙卯大将军窦宪出屯凉州九月北匈奴遣使称臣冬十月遣行中郎将班固报命南单于遣左谷蠡王师子出鸡鹿塞击北匈奴于河云北大破之
　　三年春二月甲子皇帝加元服赐诸侯王公将军特进中二千石列侯宗室子孙在京师奉朝请者黄金将大夫郎吏从官帛赐民爵及粟帛各有差大酺五日郡国中都官系囚死罪赎缣至司寇及亡命各有差庚辰赐京师民酺布两户共一匹二月大将军窦宪遣左校尉耿蘷出居延塞围北单于于金防山大破之获其母阏氏夏六月辛卯尊皇太后母比阳公主为长公主辛丑阜陵王种薨冬十月癸未行幸长安诏曰北狄破灭名王仍降西域诸国纳质内附岂非祖宗廸哲重光之鸿烈欤寤寐叹息想望旧京其赐所过二千石长吏已下及三老官属钱帛各有差鳏寡孤独笃癃贫不能自存者粟人三斛十一月癸卯祠髙庙遂有事十一陵诏曰髙祖功臣萧曹为首有世不絶之义曹相国后容城侯无嗣朕望长陵东门见二臣之垅循其逺节每有感焉忠义获宠古今所同可遣使者以中牢祠大鸿胪求近亲宜为嗣者须景风绍封以章厥功十二月复置西域都护骑都尉戊己校尉官庚辰至自长安减弛刑徒从驾者刑五月
　　四年春正月北匈奴右谷蠡王于除鞬自立为单于款塞乞降遣大将军左校尉耿蘷授玺绶三月癸丑司徒袁安薨闰月丁丑太常丁鸿为司徒夏四月丙辰大将军窦宪还至京师六月戊戍朔日有食之丙辰郡国十三地震窦宪潜圗弑逆庚申幸北宫诏收捕宪党射声校尉郭璜璜子侍中举卫尉邓叠叠弟歩兵校尉磊皆下狱死使谒者仆射收宪大将军印绶遣宪及弟笃景就国到皆自杀是夏旱蝗秋七月己丑太尉宋由坐党宪自杀八月辛亥司空任隗薨癸丑大司农尹睦为太尉録尚书事丁巳赐公卿已下至佐史钱谷各有差冬十月己亥宗正刘方为司空十二月壬辰诏今年郡国秋稼为旱蝗所伤其什四以上勿收田租刍槀有不满者以实除之武陵零陵澧中蛮叛烧当羌寇金城五年春正月乙亥宗祀五帝于眀堂遂登灵台望云物大赦天下戊子千乘王伉薨辛卯封皇弟万歳为广宗王二月戊戍诏有司省减内外廐及梁州诸苑马自京师离宫果园上林广成圃悉以假贫民恣得采捕不收其税丁未诏曰去年秋麦入少恐民食不足其上尤贫不能自给者户口人数往者郡国上贫民以衣履釜鬵为赀而豪右得其饶利诏书实覈欲有以益之而长吏不能躬亲反更征召会聚令失农作愁扰百姓若复有犯者二千石先坐甲寅太傅邓彪薨戊午陇西地震三月戊子诏郡国二千石不以选举为忧司隶校尉不以纠察为负是以庶官多非其人下民被奸邪之伤由法不行故也庚寅遣使者分行贫民举实流宂开仓赈禀三十余郡夏四月壬子封阜陵王种兄鲂为阜陵王六月丁酉郡国三雨雹秋九月辛酉广宗王万歳薨无子国除匈奴单于于除鞬叛遣中郎将任尚讨灭之壬午令郡县劝民蓄蔬食以助五谷其官有陂池令得采取勿收假税二歳冬十月辛未太尉尹睦薨十一月乙丑太仆张酺为太尉是歳武陵郡兵破叛蛮降之护羌校尉贯友讨烧当羌羌乃遁去南单于安国叛骨都侯喜斩之
　　六年春正月永昌徼外夷遣使译献犀牛大象己卯司徒丁鸿薨二月乙未遣谒者分行禀贷三河兖冀青州贫民许侯马光自杀丁未司空刘方为司徒太常张奋为司空三月庚寅诏流民所过郡国皆实禀之其有贩卖者勿出租税又欲就贱还归者复一歳田租更赋丙寅诏以隂阳不和水旱违度其令三公中二千石二千石内郡守相举贤良方正能直言极谏之士各一人昭岩穴披幽隐遣诣公车朕将悉听焉帝乃亲临策问选补郎吏夏四月蜀郡徼外羌率种人遣使内附五月城阳王淑薨无子国除六月己酉初令伏闭尽日秋七月京师旱诏中都官徒各除半刑讁其未竟五月已下皆免遣丁巳幸洛阳寺録囚徒举寃狱收洛阳令下狱抵罪司隶校尉河南尹皆左降未及还宫而防雨西域都护班超大破焉耆尉犂斩其王自是西域降服纳质者五十余国南单于安国从弟子逢侯率叛胡亡出塞九月癸丑以光禄勲邓鸿行车骑将军事与越骑校尉冯柱行度辽将军朱徽使匈奴中郎将杜崇讨之冬十一月护乌桓校尉任尚率乌桓鲜卑大破逢侯冯柱遣兵追击获之诏以渤海郡属冀州武陵溇中蛮叛郡兵讨平之
　　七年春正月行车骑将军邓鸿度辽将军朱徽中郎将杜崇皆下狱死夏四月辛亥朔日有食之帝引见公卿问得失令将大夫御史谒者博士议郎郎官会廷中各言封事诏有司详选郎官寛博有谋才任典城者三十人既而悉以所选郎出补长相五月辛卯改千乘国为乐安国六月丙寅沛王定薨秋七月乙巳易阳地裂九月癸卯京师地震
　　八年春二月己丑立贵人隂氏为皇后赐天下男子爵人二级三老孝悌力田三级民无名数及流民欲占者一级鳏寡孤独笃癃贫不能自存者粟人五斛夏四月癸亥乐成王党薨甲子诏赈贷并州四郡贫民五月河内陈留蝗南匈奴右温禺犊王叛为寇秋七月行度辽将军厐奋越骑校尉冯柱追讨之斩右温禺犊王车师后王叛击其前王八月辛酉饮酎诏郡国中都官系囚减死一等诣敦煌戍其犯大逆募下蚕室其女子宫自死罪已下至司寇及亡命者入赎各有差九月京师蝗吏民言事者多归责有司诏百僚师尹勉修厥职刺史二千石详刑辟理寃虐恤鳏寡矜孤弱思惟致灾兴蝗之咎庚子复置广阳郡冬十月乙丑北海王威有罪自杀十二月辛亥陈王羡薨丁巳南宫宣室殿火
