<!-- { "loadSidebar": true } -->
　　孔靖字季恭会稽山隂人也名与武帝祖讳同故以字称祖瑜晋车骑将军父訚散骑常侍季恭始察孝廉累迁司徒左西掾未拜遭母忧隆安五年被起为山隂令不就武帝东征孙恩屡至会稽过季恭宅季恭正昼卧有神人衣服非常谓曰起天子在门既而失之遽出适见帝延入结交执手曰卿后当大贵愿以身为托于是曲意礼接赡给甚厚帝后讨孙恩时桓元簒形已着帝欲于山隂建义季恭以山险路远且元未居极位不如待其簒后于京口图之帝以为然时虞啸父为会稽内史季恭求为府司马不得乃出诣都及帝定桓元以季恭为会稽内史使赍封版拜授正与季恭遇季恭便回舟夜还至即叩扉入郡啸父本为桓元所授闻元败开门请罪季恭慰勉使且安所住明日乃移季恭到任厘整浮华剪罚游惰由是竟内肃清累迁吴兴太守加冠军先是吴兴频丧太守言项羽神为卞山王居郡听事二千石常避之季恭居听事竟无害也迁尚书左仆射固让义熙八年复为会稽内史脩饰学校督课诵习十年复为右仆射又让不拜除领军加散骑常侍十二年致仕拜金紫光禄大夫是岁武帝北伐季恭求从以为太尉军谘祭酒从平关洛宋台初建以为尚书令又让乃拜侍中特进左光禄大夫辞事东归帝饯之戏马台百僚咸赋诗以述其美及受命加开府仪同三司季恭让累年不受薨以为赠子灵符位丹阳尹会稽太守寻加豫章王子尚抚军长史灵符家本丰富产业甚广又于永兴立墅周回三十三里水陆地二百六十五顷含带二山又有果园九处为有司所糺诏原之而灵符对答不实坐免寻又复官灵符慤实有堪干不存华饰每所莅官政绩脩理废帝景和中犯忤近臣为所谗构遣使鞭杀之二子湛之深之于都赐死明帝即位追赠灵符金紫光禄大夫深之大明中为尚书比部郎时安陆应城县人张江陵与妻吴共骂母黄令死黄忿恨自经死已値赦案律子贼杀伤欧父母枭首骂詈弃市谋杀夫之父母亦弃市防赦免刑补治江陵骂母母以自裁重于伤欧若同杀科则疑重用伤欧及詈科则疑轻制唯有打母遇赦犹枭首无詈母致死会赦之科深之议曰夫题里逆心而仁者不入名且恶之况乃人事故殴伤呪诅法所不原詈之致尽则理无可宥罚有从轻盖疑失善求之文防非此之谓江陵虽遇赦恩故合枭首妇本以义爱非天属黄之所恨情不在吴原死补治有允正法诏如深之议灵符弟灵运位著作郎灵运子琇之齐史有传
　　孔琳之字彦琳会稽山隂人也曾祖羣晋御史中丞祖沈丞相掾父廞光禄大夫琳之彊正有志力少好文义解音律能弹棊妙善草桓元辅政为太尉以为西閤祭酒元时议欲废钱用谷帛琳之议曰洪范八政以货次食岂不以交易之所资为用之至要者乎故圣王制无用之货以通有用之财既无毁败之费又省难运之苦此钱所以嗣功龟贝歴代不废者也谷帛为寳本充衣食今分以为货则致损甚多又劳毁于商贩之手耗弃于割截之用此之为弊着于昔曩故钟繇曰巧伪之人竞湿谷以要利制薄绢以充资魏世制以严刑弗能禁也是以司马芝以为用钱非徒丰国亦所以省刑今既用而废之则百姓顿亡其财是有钱无粮之人皆坐而饥困此断之之弊也魏明帝时钱废谷用四十年矣以不便于人乃举朝大议精才达故之士莫不以宜复用钱彼尚舍谷帛而用钱足以明谷帛之弊着于已试也元又议复肉刑琳之以为三代风纯而事简故罕蹈刑辟季末俗巧而务殷故动陷宪网若三千行于叔世必有踊贵之尤此五帝不相循法肉刑不可悉复者也汉文发仁恻之意伤自新之路莫由革古创制号称刑厝然名轻而实重反更伤人故孝景嗣位轻之以缓缓而人慢又不禁邪期于刑罚之中所以见美于昔歴代详论而未获厥中者也兵荒已后罹法更多弃市之而本斩右趾汉文一谬承而弗革所以前贤恨恨议之而未辩钟繇陈羣之意虽小有不同欲以右趾代弃市若从其言则所活者众矣降死之生诚为轻法可以全其性命蕃其产育仁既济物功亦益众又今之所患逋逃为先屡叛不革宜令窜身靡所亦以肃戒未犯永絶恶原至于余条宜且依旧元好人附悦而琳之不能顺防是以不见知累迁尚书左丞扬州中从事史所居著绩时责众官献便宜议者以为宜脩庠序防典刑审官方明黜陟举逸拔才务农简调琳之于众议之外别建言曰夫玺印者所以辩章官爵立契符信官莫大于皇帝爵莫尊于公侯而传国之玺歴代递用袭封之印奕世相传贵在仍旧无取改作今世唯尉一职独用一印至于内外羣官每迁悉改讨寻其义私所未喻若谓官各异姓与传习不同则未若异代之为殊也若论其名器虽有公卿之贵未若帝王之重若以或有诛夷之臣忌其凶秽则汉用秦玺延祚四百未闻以子婴身戮国亡而弃不佩帝王公侯之尊不疑于传玺人臣众僚之卑何嫌于即印载籍未闻其说推别自乖其凖而终年刻铸丧功消实金银铜炭之费不可称言非所以因循旧贯易简之道愚谓众官即用一印无烦改作若新置官又官多印少文或零失然后乃铸则仰禆天府非唯小益又曰凶门栢歴不出礼典起自末代积习生常遂成旧俗爰自天子达于庶人诚行之有由卒改必骇然茍无关于情而有愆礼度存之未有所明去之未有所失固当式遵先典厘革后谬况复兼以游费实为人患者乎凡人士丧仪多出闾里每有此须动十数万损人财力而义无所取至于寒庶则人思自竭虽复室如县磬莫不倾产单财所谓葬之以礼其若是乎愚谓宜一切罢凶门之式迁尚书吏部郎义熙十二年除武帝平北征西长史迁侍中宋台初建除宋国侍史永初二年为御史中丞明宪直法无所屈挠奏劾尚书令徐羡之亏违宪典时羡之领扬州刺史琳之弟璩之为中从事羡之使璩之解释琳之使停寝其事琳之不许曰我触忤宰相正当罪止一身汝必不应从坐何须勤勤邪自是羣僚震肃莫敢犯禁武帝甚嘉之行经兰台亲加临幸迁祠部尚书不事产业家尤贫素景平元年卒追赠太常卿子邈有父风官至扬州中从事邈子顗字思远少骨鲠有风力以是非为己任口吃好读书早知名初举扬州秀才衡阳王义季以为安西记室顗奉牒固辞义季不能夺累迁黄门侍郎初晋安帝时散骑常侍迁望甚重与侍中不异其后职任闲散用人渐轻孝建三年孝武欲重其选于是吏部尚书顔竣举顗及司徒左长史王景文并堪散骑常侍帝不欲威权在下其后分吏部尚书置二人以轻其任侍中蔡兴宗谓人曰选曹要重常侍闲淡改之以名而不以实虽主意欲为轻重人心岂可变邪既而常侍之选复卑选部之贵不异大明元年徙太子中庶子领翊军校尉歴秘书监廷尉卿为御史中丞坐鞭令史为有司所糺原不问六年除顗安陆王子绥冠军长史江夏内史复随府转后军长史内史如故为人仗酒使气每醉辄弥日不醒僚类间多所陵忽尤不能曲意权幸莫不畏而疾之不治产业居常贫罄无有丰约未尝关怀为府长史典籖谘事不呼前不敢前不令去不敢去虽醉日居多而明晓政事醒时判决未尝有壅众咸云孔公一月二十九日醉胜他人二十九日醒也孝武每欲引见先遣人觇其醉否性眞素不尚矫饰遇得寳玩服用不疑而他物麤败终不改易时吴郡顾顗之亦尚俭素衣裘器服皆择其陋者宋世言清约称此二人顗弟道存从弟徽之颇营产业二弟请假东还顗出渚迎之辎重十余船皆是绵绢纸席之属觊见之伪喜谓曰我比乏得此甚要因令上置岸侧既而正色谓道存等曰汝辈忝预士流何至还东作贾客邪命烧尽乃去先是庾徽之为御史中丞性豪丽服玩甚华觊代之衣冠器用莫不麤率兰台令史并三吴富人并有轻之之意顗蓬首缓带风貌清严皆重迹屏气莫敢欺犯庾徽之字景猷颍川鄢陵人也后卒于南东海太守顗后为司徒左长史道存代顗为后军长史江夏内史时东土大旱都邑米贵一斗将百钱道存虑顗甚乏遣吏载五百斛米饷之顗呼吏谓之曰我在彼三载去官之日不办有路粮郎至彼未几那能便得此米邪可载米还彼吏曰自古以来无有载米上水者都下米贵乞于此货之不听吏乃载米而去永光元年迁侍中后为寻阳王右军长史行防稽郡事明帝即位召为太子詹事遣顗佐平西司马庾业为右军司马代顗行防稽郡事时上流反叛上遣都水使者孔璪入东慰劳璪至说顗以废帝侈费都下罄匮今南北并起远近离叛若拥五郡之锐招动三吴事无不尅顗然其言遂发兵驰檄顗长子公璪二子淹元并在都驰信密报泰始二年正月并逃叛东归遣书要吴郡太守顾琛琛以母年笃老又密迩建邺与长子寳素谋议未判少子寳先时为山隂令驰书报琛以为南师已近朝廷孤弱不时顺从必有覆灭之祸时顗前锋已渡浙江琛遂据郡同反吴兴太守王昙生义兴太守刘延熙晋陵太守袁标一时响应庾业既东明帝即以代延熙为义兴以延熙为巴陵王休若鎭东长史业至长塘湖即与延熙合明帝遣建威将军沈怀明东讨尚书张永继进巴陵王休若董统东讨诸军顗所遣孙昙瓘等军顿晋陵九里部阵甚盛怀明至奔牛所领寡弱张永至曲阿未知怀明安否退还延陵就休若诸将咸劝退破冈休若宣令敢有言退者斩众少定乃筑垒息甲建武将军吴喜及督护任农夫等继至先是龙骧将军阮佃夫募得蜀人数百多壮勇便捷皆着犀皮铠执短兵遂配农夫及战每先登东人并畏惮又怪其形饰殊异旧传狐獠食人东人见之辄奔农夫进义兴与吴喜击诸栅大破之义兴平刘延熙投水死时齐高帝率张永刘亮等诸军至晋陵九里西结营与东军相持上遣积射将军江方兴南台御史王道隆至晋陵视贼形势贼帅孙昙瓘程扞宗陈景达凡有五城互相连带扞宗城犹未固道隆率所领急攻之俄顷城陷斩扞宗首刘亮果劲以刀楯直入重栅众军随之即皆摧破高帝与永等乘胜驰击又大破之昙瓘因此败走孔璪与昙生焚仓库奔钱唐防稽闻西军稍近将士多奔亡顗不能复制上虞令王晏起兵攻郡顗以东西交逼忧遽不知所为其夕率千人声云东讨实趋石瀃遇潮涸不得去众叛都尽门生载以小船窜于山嵴村村人缚以送晏晏调曰此事孔璪之为无豫卿事可作首辞当相为申理顗曰江东处分莫不由身委罪求活便是君辈行意耳晏乃斩之东阁外临死求酒曰此是平生所好伪中郎张绥封仓库以待王师晏至郡杀绥执寻阳王子房纵兵大掠府库空尽孔璪投门生陆林夫林夫斩首以送顾琛王昙生袁标等并诣吴喜归罪喜皆宥之东军主凡七十六人于阵斩十七人余皆原宥顗之起兵也梦行宣阳门道上顾望皆邱陵顗寤私告人曰邱陵者弗平建康其殆难尅顗弟道存位黄门侍郎南海太守晋安王子勋建伪号以为侍中行雍州事事败见杀
