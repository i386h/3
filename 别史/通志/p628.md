<!-- { "loadSidebar": true } -->
　　郑崇字子游本高密大族世与王家相嫁娶祖父以訾徙平陵父宾明法律为御史事贡公名公直崇少为郡文学史至丞相大车属弟立与高武侯傅喜同门学相友善喜为大司马荐崇哀帝擢为尚书仆射数求见諌争上初纳用之每见曵革履上笑曰我识郑尚书履声久之上欲封祖母傅太后从弟商崇谏曰孝成皇帝封亲舅五侯天为赤黄昼昏日中有黒气今祖母从昆弟二人已侯孔郷侯皇后父高武侯以三公封尚有因縁今无故欲复封商壊乱制度逆天人心非傅氏之福也臣闻师曰逆阳者厥极弱逆隂者厥极凶短折犯人者有乱亡之患犯神者有疾夭之祸故周公着戒曰惟王不知艰难唯耽乐是从时亦罔有克夀故衰世之君夭折蚤没此皆犯隂之害也臣愿以身命当国咎崇因持诏书案起传太后大怒曰何有为天子乃反为一臣所颛制邪上遂下诏曰朕防而孤皇太太后躬自养育免于襁褓教道以礼至于成人惠泽茂焉欲报之德皥天罔极前追号皇太太后父为崇祖侯惟念德报未殊朕甚恧焉侍中光禄大夫商皇太太后父同产子小自保大恩义最亲其封商为汝昌侯为崇祖侯后更号崇祖侯为汝昌哀侯崇又以董贤贵宠过度谏由是重得罪数以职事见责疾颈痈欲乞骸骨不敢尚书令赵昌佞讇素害崇知其见疏因奏崇与宗族通疑有奸请治上责崇曰君门如市人何以欲禁切主上崇对曰臣门如市臣心如水愿得考覆上怒下崇狱穷治死狱中孙宝字子严颍川鄢陵人也以明经为郡吏御史大夫张忠辟宝为属欲令授子经更为除舍设储偫宝自劾去忠固还之心内不平后署宝主簿宝徙入舍祭灶请比邻忠隂察怪之使所亲问宝前大夫为君设除大舍子自劾去者欲为高节也令两府高士俗不为主簿子既为之徙舍甚説何前后不相副也宝曰高士不为主簿而大夫君以宝为可一府莫言非士安得独自高前日君男欲学文而移宝自近礼有来学义无往教道不可诎身诎何伤且不遭者可无不为况主簿乎忠闻之甚慙上书荐宝经明质直宜备近臣为议郎迁谏大夫鸿嘉中广汉羣盗起选为益州刺史广汉太守扈商者大司马车骑将军王音姊子软弱不任职宝到部亲入山谷谕告羣盗非本造意渠率皆得悔过自出遣归田里自劾矫制奏商为乱首春秋之义诛首恶而已商亦奏宝所纵或有渠率当坐者商征下狱宝坐失死罪免益州吏民多陈宝功效言为车骑将军所排上复拜宝为冀州刺史迁丞相司直时帝舅红阳侯立使客因南郡太守李尚占恳草田数百顷颇有民所假少府陂泽畧皆开上书愿以入县官有诏郡平田予直钱有贵一万万以上宝闻之遣丞相史按验其奸劾奏立尚懐奸罔上狡猾不道尚下狱死立虽不坐后兄大司马衞将军商薨次当代商上度立而用其弟曲阳侯根为大司马骠骑将军防益州蛮夷犯法巴蜀颇不安上以宝著名西州拜为广汉太守秩中二千石赐黄金三十斤蛮夷安辑吏民称之征为京兆尹故吏侯文以刚直不茍合常称疾不肯仕宝以恩礼请文欲为布衣友日设酒食妻子相对文求受署为掾进见如宾礼数月以立秋日署文东部督邮入见勑曰今日鹰隼始击当顺天气取奸恶以成严霜之诛掾部渠有其人乎文卬曰无其人不敢空受职宝曰谁也文曰霸陵杜穉季宝曰其次文曰豺狼横道不宜复问狐狸宝黙然穉季者大侠与衞尉淳于长大鸿胪萧育等皆厚善宝前失车骑将军与红阳侯有郤自恐见危时淳于长方贵幸友宝宝亦欲附之始视事而长以穉季托宝故宝穷无以复应文文怪宝气索知其有故因曰明府素着威名今不敢取穉季当且阖閤勿有所问如此竟岁吏民未敢诬明府也即度穉季而谴他事众口讙哗终身自堕宝曰受教穉季耳目长闻知之杜门不通水火穿舍后墙为小户但持鉏自治园因文所厚自陈如此文曰我与穉季幸同土壤素无睚眦顾受将命分当相直诚能自改严将不治前事即不更心但更门户适趣祸耳穉季遂不敢犯法宝亦竟岁无所谴明年穉季病死宝为京兆尹三岁京师称之防淳于长败宝与萧育等皆坐免官文复去吏死于家穉季子杜苍字君敖名出穉季右在游侠中哀帝即位征宝为谏大夫迁司初傅太后与中山孝王母冯太后俱事元帝有郤傅太后使有司考冯太后令自杀众庶寃之宝奏请覆治傅太后大怒曰帝置司主使察我冯氏反事明白故欲擿觖以扬我恶我当坐之上廼顺防下宝狱尚书仆射唐林争之上以林朋党比周左迁敦煌鱼泽障候大司马傅喜光禄大夫龚胜固争上为言太后出宝复官顷之郑崇下狱宝上书曰臣闻防不图亲外不虑内臣幸得衔命奉使职在刺举不敢避贵幸之埶以塞视听之明按尚书令昌奏仆射崇下狱覆治榜掠将死卒无一辞道路称寃疑昌与崇内有纎介浸润相陷自禁门内枢机近臣蒙受寃谮亏损国家为谤不小臣请治昌以解众心书奏天子不説以宝名臣不忍诛廼制诏丞相大司空司宝奏故尚书仆射崇寃请狱治尚书令昌案崇近臣罪恶暴着而宝懐邪附下罔上以春月作诋欺遂其奸心盖国之贼也传不云乎恶利口之覆国家其免宝为庶人哀帝崩王莽白王太后征宝以为光禄大夫与王舜等俱迎中山王平帝立宝为大司农防越嶲郡上黄龙游江中太师孔光大司徒马宫等咸称莽功德比周公宜告祠宗庙宝曰周公上圣召公大贤尚犹有不相説着于经典两不相损今风雨未时百姓不足每有一事羣臣同声得无非其美者时大臣皆失色侍中奉车都尉甄邯即时承制罢议者防宝遣吏迎母母道病留弟家独遣妻子司直陈崇以奏宝事下三公即讯宝对曰年七十誖眊恩衰共养营妻子如章宝坐免终于家建武中録旧德臣以宝孙伉为诸长
　　母将隆字君房东海兰陵人也大司马车骑将军王音内领尚书外典兵马踵故选置从事中与参谋议奏请隆为从事中郎迁谏大夫成帝末隆奏封事言古者选诸侯入为公卿以褒功德宜征定陶王使在国邸以塡万方其后上竟立定陶王为太子隆迁冀州牧颍川太守哀帝即位以高第入为京兆尹迁执金吾时侍中董贤方贵上使中黄门武库兵前后十辈送董贤及上乳母王阿舍隆奏言武库兵器天下公用国家武备缮治造作皆度大司农钱大司农钱自乘舆不以给共养共养劳赐一出少府盖不以本臧给末用不以民力共浮费别公私示正路也古者诸侯方伯得颛征伐廼赐斧钺汉家边吏职在距宼亦赐武库兵皆任其事然后蒙之春秋之谊家不臧甲所以抑臣威损私力也今贤等便僻弄臣私恩微妾而以天下公用给其私门契国威器共其家备民力分于弄臣武兵设于微妾建立非宜以广骄僭非所以示四方也孔子曰奚取于三家之堂臣请收还武库上不説顷之傅太后使谒者买诸官婢贱取之复取执金吾官婢八人隆奏言贾贱请更平直上于是制诏丞相御史大夫交让之礼兴则虞芮之讼息隆位九卿既无以匡朝廷之不逮而反奏请与永信宫争贵贱之贾程奏显言众莫不闻举错不由谊理争求之名自此始无以示百僚伤化失俗以隆前有安国之言左迁为沛郡都尉迁南郡太守王莽少时慕与隆交隆不甚附哀帝崩莽秉政使大司徒孔光奏隆前为冀州牧治中山冯太后狱寃陷无辜不宜处位在中土本中谒者令史立侍御史丁元自典考之但与隆连名奏事史立时为中太仆丁元泰山太守及尚书令赵昌谮郑崇者为河内太守皆免官徙合浦
　　何并字子亷祖父以吏二千石自平舆徙平陵并为郡吏至大司空掾事何武武高其志节举能治剧为长陵令道不拾遗初卭成太后外家王氏贵而侍中王林卿通轻侠倾京师后坐法免賔客愈盛归长陵上冡因留饮连日并恐其犯法自造门上谒谓林卿曰冡闲单外君宜以时归林卿曰诺先是林卿杀婢壻埋冡舍并具知之以非已时又见其新免故不发举欲无令留界中而已即且遣吏奉谒传送林卿素骄慙于賔客并度其为变储兵马以待之林卿既去北度泾桥令骑奴还至寺门拔刀剥其建皷并自从吏兵追林卿行数十里林卿迫窘廼令奴冠其冠被其襜褕自代乘车从童骑身变服从间径驰去防日暮追及收缚冠奴奴曰我非侍中奴耳并心自知已失林卿廼曰王君困自称奴得脱死邪叱吏断头持还县所剥皷置都亭下署曰故侍中王林卿坐杀人埋冢舍使奴剥寺门皷吏民惊骇林卿因亡命众庶讙哗以为实死成帝太后以卭成太后爱林卿故闻之涕泣为言哀帝哀帝问状而善之迁并陇西太守徙颍川太守代陵阳严诩诩本以孝行为官谓掾史为师友有过輙闭閤自责终不大言郡中乱王莽遣使征诩官属数百人为设祖道诩据地哭掾史曰明府吉征不宜若此诩曰吾哀颍川士身岂有忧哉我以柔弱征必选刚猛代代到将有僵仆者故相吊耳诩至拜为美俗使者是时颍川钟元为尚书令领廷尉用事有权弟威为郡掾臧千金并为太守过辞钟廷尉廷尉免冠为弟请一等之罪愿蚤就髠钳并曰罪在弟身与君律不在于太守元惧驰遣人呼弟阳翟轻侠赵季李款多畜賔客以气力渔食闾里至奸人妇女持吏长短从横郡中闻并且至皆亡去并下车求勇猛晓文法吏且十人使文吏治三人狱武吏往捕之各有所部勑曰三人非负太守廼负王法不得不治钟威所犯多在赦前驱使入凾谷闗勿令污民间不入闗廼收之赵李桀恶虽逺去当得其头以谢百姓钟威负其兄止雒阳吏格杀之亦得赵李他郡持头还并皆县头及其具狱于市郡中清静表善好士见纪颍川名次黄霸性清廉妻子不至官舍数年卒疾病召丞掾作先令书曰告子恢吾生素餐日久死虽当得法赙勿受葬为小椁亶容下棺恢如父言王莽擢恢为闗都尉建武中以并孙为郎眭字孟鲁国蕃人也少时好侠鬬鸡走马长乃变节从嬴公受春秋以明经为议郎至符节令孝昭元凤三年正月泰山莱芜山南匈匈有数千人声民视之有大石自立高丈五尺大四十八围入地深八尺三石为足石立后有白乌数千下集其旁是时昌邑有枯社木卧复生又上林苑中大桞树断枯卧地亦自立生有虫食树叶成文字曰公孙病已立孟推春秋之意以为石桞皆隂类下民之象泰山者岱宗之岳王者易姓告代之处今大石自立僵柳复起非人力所为此当有从匹夫为天子者枯社木复生故废之家公孙氏当复兴者也孟意亦不知其所在即説曰先师董仲舒有言虽有继体守文之君不害圣人之受命汉家尧后有传国之运汉帝宜谁差天下求索贤人防以帝位而退自封百里如殷周二王后以承顺天命孟使友人内官长赐上此书时昭帝防大将军霍光秉政恶之下其书廷尉奏赐孟妄设祅言惑众大逆不道皆伏诛后五年孝宣帝兴于民间即位征孟子为郎
　　夏侯始昌鲁人也通五经以齐诗尚书教授自董仲舒韩婴死后武帝得始昌甚重之始昌明于阴阳先言柏梁台灾日至期日果灾时昌邑王以少子爱上为选师始昌为大傅年老以夀终族子胜亦以儒显名
