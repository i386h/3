<!-- { "loadSidebar": true } -->
　　徐文伯字徳秀东海人濮阳太守熙之曽孙也熙好黄老于秦望山有道士过求饮留一瓠与之曰君子孙宜以道术救世当得二千石熙开之乃扁鹊镜经一卷因精心学之遂名震海内生子秋夫弥工其术仕至射阳令尝夜有鬼呻吟声甚凄怆秋夫问何湏答言姓某家在东阳患腰痛死虽为鬼痛犹难忍请疗之秋夫曰云何厝法鬼请为刍人案孔穴针之秋夫如其言为灸四处又针肩井三处设祭埋之眀日见一人谢恩忽然不见当世服其通灵秋夫生道度叔向皆能精其业道度有脚疾不能行文帝令乗小舆入殿为诸皇子疗疾无不絶验仕至兰陵太守文帝常云天下有五絶而皆出钱塘谓杜道鞠弹碁范悦时褚欣逺模书褚允围碁徐道度疗疾也道度生文伯叔向生嗣伯文伯亦精其业兼有学行性倜傥不屈意于公卿不以医术自业吴郡张融谓文伯嗣伯曰昔王微嵇叔夜并学而不能殷仲堪之徒故所不论得之者由神眀洞彻然后可至故非吾徒所及且褚侍中澄虽富贵亦能救疗人疾卿此便成不达答曰唯达者知此可崇不达者多以为深累既鄙之何能不耻之文伯为効与嗣伯相埓孝武路太后病众医不识文伯诊之曰此石博水肠耳乃为水剂消石汤病即愈除鄱阳王常侍遗以千金旬日恩遇隆重眀帝宫人患腰痛牵心每至发輙气欲絶众医以为肉症文伯曰此发症也以油投之即吐得一物如发稍引之长三尺头已成蛇能动遂挂门上滴尽乃一发而已病即差后废帝出乐游苑门逢一妇人有娠帝亦善医诊之曰此腹是女也问文伯文伯曰腹有两子一男一女男左边青黒形小于女帝性急便欲使剖文伯恻然曰若以刀斧恐其变易请针之胎自落便写足太隂补手阳眀胎便应针而落两儿相续出果如其言子防亦传家业尤工诊察位奉朝请能清言多为贵游所善事母孝谨母终毁瘠防至自灭俄而兄亡扶杖临丧抚膺一恸遂以哀卒嗣伯字叔绍亦有孝行善清言位正员郎诸府佐弥为临川王映所重时直閤将军房伯玉服五石散十许剂无益更患冷夏日常复衣嗣伯为诊之曰卿伏热应湏以水发之非冬月不可至十一月冰雪大盛令二人夹捉伯玉解衣坐于石上取冷水从头浇之尽二十斛伯玉口噤气絶家人啼哭请止嗣伯遣人执杖防閤敢有谏者挝之又尽水百斛伯玉始能动而见背上彭彭有气俄而起坐曰热不可忍乞冷饮嗣伯以水与之一饮一升病即差自尔恒发热冬月犹着单裈衫体更肥壮常有妪患滞冷积年不差嗣伯为诊之曰此尸注也当以死人枕煮服之乃愈于是往古冢中取枕枕已一边腐缺服之即差后秣陵人张景年十五患腹胀面黄众医不能疗以问嗣伯嗣伯曰此石蚘耳极难疗当取死人枕煮服之依语煮枕以汤投下得大利有蚘虫头坚如石者五六升病即差后沈僧翼患眼痛又多见鬼物以问嗣伯嗣伯曰邪气入肝可覔死人枕煮服之竟可埋枕于故处如其言又愈王晏知而问之曰三病不同而皆用死人枕而俱差何也答曰尸注者鬼气也伏而未起故令人沈滞得死人枕投之魂气飞越不复附体故尸注可差石蚘者久蚘也医疗既僻蚘虫转坚世间药不能遣所以湏鬼物驱之然后可散故令煮死人枕服之夫邪气入肝故使眼痛而见魍魉应湏邪物以钩之故用死人枕也气因枕而去故令埋于冢间也又春月出南篱间戏闻笡屋有呻吟声嗣伯曰此病甚重更一二日不疗必死乃往视之见一老姥称体痛而处处有黑无数嗣伯还煮斗余汤送令服之服讫痛势愈甚跳投牀者无数湏臾所处皆拔出钉长寸许以膏涂诸疮口三日而复云此名钉疽也时又有薛伯宗善徙痈疽有公孙泰者患背伯宗为气封之徙置斋前栁树上眀旦痈消树便起一瘤如拳大稍稍长二十余日瘤大脓烂出黄赤汁斗余树为之痿损
　　梁
　　释寳志者不知何许人有于宋泰始中见之出入钟山往来都邑年已五六十矣齐宋之间稍显灵迹被发徒跣语嘿不伦或被锦袍饮啖同于凡俗恒以镜铜剪刀镊属挂杖负之而趍或从人徴索酒肴或累日不食豫言未兆识他心智一日中分身易所逺近惊赴所居噂齐武帝忿其惑众收付建康狱旦日咸见游行市里既而检校犹在狱中其夜又语狱吏曰门外有两舆食金鉢盛饭汝可取之果是文恵太子及竟陵王子良所供养县令吕文显以啓武帝乃迎入华林园少时忽着三布帽亦不知于何得之俄而武帝崩文恵太子豫章王相继薨齐亦于此季矣灵和寺沙门释寳亮欲以衲被遗之未及有言寳志忽来牵被而去蔡仲熊尝问仕何所至了自不答直解杖头左索绳掷与之莫之能解仲熊后至尚书左丞方知言验永眀中住东宫后堂从平旦门中出入末年忽云门上血汚衣褰裳走过至郁林见害梁以犊车载尸出自此门舍故阉人徐龙驹宅而帝颈血流于门限焉梁武帝尤深敬事常问年祚逺近答曰元嘉元嘉帝欣然以为享祚倍宋文之年寳志虽剃须发而常冠帽下裙纳袍故俗呼为志公好为防记所谓志公符是也髙丽闻之遣使赍锦帽供养天监十三年卒将死忽移金刚像出置户外语人云菩萨当去旬日无疾而终先是琅邪王筠至庄严寺寳志遇之与交言欢饮至亡敕命筠为碑盖先觉也




　　通志卷一百八十二
<史部,别史类,通志>
　　钦定四库全书
　　通志卷一百八十三
　　宋　右　廸　功　郎　郑　樵　渔　仲　撰
　　艺术传
　　后魏
　　鼂崇【弟懿】张渊【徐路　高崇祖　孙僧化】殷绍　王早　耿元刘灵助【沙门灵逺】李顺兴【檀□师】顔恶头　周澹　李脩【父亮】徐謇【从孙之才】玉显　崔彧【子景哲　景哲子冏】蒋少游
　　北齐
　　由吾道禜　王春　信都芳　宋景业　许遵【麴绍】呉遵世　赵辅和　皇甫玉　觧法选　魏宁綦母懐文　张子信　陆法和　马嗣明
　　后周
　　蒋升　强练　姚僧坦　褚该
　　隋
　　庾季才【子质】卢太翼　耿询　来和　萧吉　杨伯丑　临孝恭　刘祐　张胄元　许智藏　万寳常　何稠
　　后魏
　　鼂崇字子业辽东襄平人也善天文术数为慕容垂太史郎从慕容寳败于参合为道武所获从平中原拜太史令诏崇造浑仪迁中书侍郎令如故天兴五年月晕左角崇奏占为角虫将死帝既克姚平于柴壁以崇言之徴遂命诸军焚车而反牛果大疫舆驾所乗巨犗数百头亦同日毙于路侧自余首尾相继是歳天下牛死者十七八麋鹿亦多死崇弟懿明辩而才不及崇以善北人语为黄门侍郎懿好矜容仪被服僭度言音类帝左右每闻其声莫不惊悚帝知而恶之后其家奴告崇懿叛招引姚兴及兴寇平阳帝以奴言为实执崇兄弟并赐死
　　张渊不知何许人也明占候自云尝事苻坚坚欲征晋渊劝不行坚不从果败又仕姚兴为灵台令姚灭入赫连昌昌复以渊及徐辩对为太史令统万平渊辩俱见获以渊为太史令神防二年将讨蠕蠕渊辩皆谓不宜行与崔浩争于太武前渊专守常占而不能钩深致远故不及浩后为骠骑军谋祭酒着观象赋其言星文甚备文多不载又明元时有容城令徐路善占候坐系冀州狱别驾崔隆宗就禁慰问之路曰昨夜驿马星流计赦须臾应至隆宗先信之遂遣人出城候焉俄而赦至又道武明元时太史令王亮苏垣太武时破和龙得冯太史令闵盛孝文时太史赵樊生并知天文后太史令赵胜赵翼赵洪庆胡世荣胡法通等二族世业天文又永安中诏以恒州人高崇祖善天文每占吉凶有验特除中散大夫永熈中诏通直散骑常侍孙僧化与太史胡世荣太史令张宠赵洪庆及中书舍人孙子良等在门下外省校比天文书集甘石二家星经及汉魏以来二十三家经占集五十五卷后集诸家撮要前后所上杂占以类相从日月五星二十八宿中外宫及图合为七十五卷僧化东莞人也识星分案文占以言灾异时有所中普泰中尔朱兆恶其多言遂系于廷尉免官永熈中孝武帝召僧化与中散大夫孙安都共撰兵法未就而帝入闗遂罢元象中死于晋阳
　　殷绍长乐人也逹九章七曜太武时为算生博士给事东宫西曹太安四年上四序堪舆表言以姚氏之时行学伊川遇游遁大儒成公兴从求九章要术兴字广明自云胶东人也山居隠迹希在人间兴将臣到阳翟九崖岩沙门释昙景间兴即北还臣独留住依止景所求请九章景复将臣向长广东山就道人法穆法穆时共景为臣开述九章数家杂要复以先师和公所注黄帝四序经文三十六卷合有三百二十四章专説天地隂阳之本其第一孟序九卷八十一章説隂阳配合之原第二仲序九卷八十一章觧四时气王休杀吉凶第三叔序九卷八十一章明日月辰宿交防相生为表里第四季序九卷八十一章具释六甲刑祸福徳以此经文传授于臣山神禁严不得赍出寻究经年粗举纲要山居崄难无以自供不堪窘迫心生懈怠以甲寅之年日维鹑火感物怀归自尔至今二十五载臣前在东宫以状奏闻奉被景穆皇帝圣诏敕臣撰録集其要最仰奉明防谨审先所见四序经文抄撮要略当世所湏吉凶举动集成一卷上至天子下及庶人贵贱等级尊卑差别吉凶所用罔不毕备未及内呈先帝晏驾依先撰録谨以上闻其四序堪舆遂大行于世其从子玖亦以学术著名
　　王早勃海南皮人也明隂阳九宫及兵法善风角明元时防乱之后有人诣早求问胜术早为设法令各无咎由是州里称之时有东莞郑氏执得讐人赵氏尅明晨防宗族当就墓所刑之赵氏求救于早早为占候并授以一符曰君今且还选取七人令一人为行主者佩此符于鸡鸣时伏在仇家宅东南二里平旦当有十人相随向西北行中有七人乗黑牛一黑牛最在前一黑牛应第七但捉取第七者还事必无他赵氏从之果如其言乃是郑氏男五父也诸子并为其族所宗敬故和觧二家赵氏竟免后早与客清晨立于门内遇有卒风振树早语客曰依法当有千里外急使日中时有两匹马一白一赤从西南来至即取我逼我不听与妻子别语讫便入召家人隣里辞别仍沐浴带书囊日中出门候使如期果有马一白一赤从州而至即促早上马遂诣行宫时太武围凉州未防故许彦荐之早彦师也及至诏问何时当克此城早对曰陛下但移据西北角三日内必克帝从之如期而克舆驾还都久不雨帝问早早曰今日申时必大雨比至未犹无片云帝召早诘之早曰愿更少时至申时云四合遂大雨滂沲早苦以疾辞乞归乡里诏许之遂终于家或言许彦以其术胜恐终妨已谲令归之耳
　　耿元钜鹿宋子人也善卜占有客叩门元在室已知其姓字并所赍持及来问之意其所卜筮十中八九别有林占时或传之而性不和俗时有王公欲求其筮者元则拒而不许每云今既贵矣何所求而复卜也欲望意外乎代京法禁严切王公闻之莫不惊悚而退故元多见憎忿不为贵胜所亲官止钜鹿太守
