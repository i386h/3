<!-- { "loadSidebar": true } -->
　　崔亮字敬儒清河东武城人魏中尉琰之后也髙祖琼为慕容垂车骑属曾祖辑南徙青州因仕宋为泰山太守祖脩之清河太守父元孙宋尚书郎青州刺史沈文秀之叛宋眀帝使元孙讨之为文秀所害亮母房携亮依其叔祖冀州刺史道固于厯城及慕容白曜平三齐内徙桑干为平齐人时年十嵗常依季父幼孙居家贫佣书自业时陇西李冲当朝任事亮族兄光往依之谓亮曰安能久事笔砚而不往托李氏也彼家饶书因可得学亮曰弟妺饥寒岂容独饱自可阅书于市安能防人睂睫乎光言之于冲冲召亮与语因谓亮曰比见卿先人相命论使胸中无复怵迫之念今遂亡本卿人能记之不亮即为之诵涕泪交零声韵不异冲甚竒之迎为馆客冲谓其兄子彦曰大崔生寛和温笃汝宜友之小崔生峭整清彻汝宜敬之二人终将大至冲荐之为中书博士转议郎寻迁尚书二千石孝文在洛欲创革旧制选置百司谓羣臣曰与朕举一吏部郎必使才望兼允者给卿三日假又一日孝文曰朕已得之不烦卿軰也即驰驿征亮兼吏部郎俄为太子中舍人迁中书侍郎兼尚书左丞亮虽厯显任其妻不免亲事舂簸帝闻之嘉其清贫诏帯野王令孝眀亲政迁给事黄门侍郎仍兼吏部郎领青州大中正亮自参选事垂将十年亷慎眀察为尚书郭祚所委每云非崔郎中选事不办寻除散骑常侍仍为黄门再迁度支尚书领御史中尉自迁都之后经略四方又营洛邑费用甚广亮在度支别立条格嵗省亿计又议修汴蔡二渠以通邉运公私頼焉侍中广平王懐以母弟之亲左右不遵宪法勅亮推究孝眀禁懐不通賔客者久之后因宴集懐恃亲使忿欲陵突亮亮乃正色责之即起于孝眀前脱冠请罪遂拜辞欲出孝眀曰广平麤疎向来又醉卿之所悉何乃如此也遂诏亮复坐令懐谢焉亮外虽方正内亦承时情宣传左右郭神安颇被孝文识遇以弟托亮亮引为御史及神安败后因集禁中孝明令兼侍中卢昶宣防责亮曰在法官何故受左右属请亮拜谢而已无以上对转都官尚书又转七兵领廷尉卿加散骑常侍徐州刺史元昞抚御失和诏亮驰驲安抚亮至劾昞处以大辟劳来绥慰百姓帖然除安西将军雍州刺史城北渭水浅不通船行人艰阻亮谓僚佐曰昔杜预乃造河梁况此有异长河且魏晋之日亦自有桥吾今决欲营之咸曰水浅不可为浮桥况长无恒又不可施柱恐难成立亮曰昔秦居咸阳横桥度渭以像阁道此则以柱为桥今惟虑长柱不可得耳防大雨山水暴至浮至长木数十根籍此为用乃营之桥成百姓利之因名崔公桥亮性公清敏于断决所在并号称軄三辅服其徳政孝文嘉之诏赐衣马被褥后纳其女为九嫔征为太常卿摄吏部事孝眀初出为定州刺史梁左游击将军赵祖悦率众据硖石诏亮假镇南将军齐王萧寳夤镇东将军章武王融安南将军并使持节都督诸军以讨之灵太后劳遣亮等赐戎服杂物亮至硖石祖悦出城逆战大破之祖悦复于城外置一栅欲拒军亮焚撃破之亮与李崇为水陆之期日日进攻而崇不至及李平至崇乃进军共平硖石灵太后赐亮玺书曰硖石既平大势全举淮堰孤危自将奔遁若仍敢游魂此当易以立意禽剪蚁徒应在旦夕将军推毂所凭亲对其事处分经略宜共恊齐必令得埽荡之理尽彼遗烬也随便守御及分度掠截扼其咽喉防塞走路期之全获无令漏逸若畏威降首者自加蠲宥以仁为本任之雅算以功进号镇北将军李平部分诸军将水陆兼进以讨堰贼亮违平节度以疾请还随表而发平表亮輙还京失乘胜之机阙水陆之会令处亮死上议灵太后令曰亮去留自擅违我经略虽有小防岂免大咎但吾摄御万机庶兹恶杀可特聼以功补过及平至亮与争功于禁中形于声色寻除殿中尚书迁吏部尚书时羽林监新害张彜之后灵太后令武官得依资入选官员既少应选者多前尚书李韶循常擢人百姓大为怨亮乃奏为格制不问士之贤愚専以停解日月为防虽复官湏此人停日后者终于不得庸才下品年月久者灼然先用沈滞者皆称其能亮外甥司空谘议刘防安书规亮曰殷周以乡塾贡士两汉由州郡荐才魏晋因循又置中正谛观在昔莫不审举虽未尽羙足应十收六七而朝廷贡才止求其文不取其理察孝防唯论章句不及治道立中正不考人才行业空辩氏姓髙下至于取士之途不溥沙汰之理未精而舅属当铨衡宜湏改张易调如何反为停年格以限之天下士子谁复修厉名行哉亮答书曰汝所言乃有深致吾乘时邀幸得为吏部尚书当其壮也尚不如人况今朽老而居帝难之任常思同升举直以报眀主之恩尽忠竭力不为贻厥之累昨为此格有由而然今已为汝所怪千载之后谁知我哉可静念吾言吾为汝论之吾兼正六为吏部郎三为尚书铨衡所宜颇知之矣但古今不同时宜湏异何者昔有中正品其才第上之尚书尚书据状量人授軄此乃与天下羣贤共爵人也吾谓当尔之时无遗才无滥举矣而汝犹云十收六七况今日之选専归尚书以一人之鉴照察天下刘毅所云一吏部两郎中而欲究镜人物何异以管窥天而求其博哉今勲人甚多又羽林入选武夫崛起不解书计惟可彍弩前驱指踪捕噬而已忽令垂组乘轩求其烹鲜之効未曾操刀而使専割又武人至多官员至少不可周溥设令十人共一官犹无官可授况一人望一官何由可不怨哉吾近面执不宜使武人入选请赐其爵厚其禄既不见从是以权立此格限以停年耳昔子产铸刑书以救敝叔向讥之以正法何异汝以古礼难权宜哉仲尼云徳我者春秋罪我者亦春秋吾之此指其由是也但令当来君子知吾意焉后甄琛元脩义城阳王徽相继为吏部尚书利其便已踵而行之自是贤愚同贯泾渭无别魏之失才自亮立停年格始也厯侍中太常卿左光禄大夫尚书右仆射时刘腾擅权亮托妻刘氏倾身事之故频年之中名位隆赫有识者讥之转尚书仆射加散骑常侍疽发于背眀帝遣舍人问疾亮上表乞解仆射诏不许寻卒诏给东园秘器赠车骑大将军仪同三司諡曰贞烈亮在雍州读杜预传见其为水磨嘉其有济时用遂教人为碾及为仆射奏于张方桥东堰谷水造硙磨数十区其利十倍国用便之亮有三子士安士和士防并彊干善于当世士安厯尚书比部郎卒于谏议大夫赠左将军光州刺史无子弟士和以子干亨继干亨武定中尚书都兵郎中士和初为司空主簿萧宝夤之在关中髙选佐以为都督府长史时莫折念生遣使诈降寳夤表士和兼度支尚书为陇右行台令入秦抚慰为念生所害士泰厯给事司空从事中郎谏议大夫司空司马眀帝末荆蛮侵斥以士防为龙骧将军征蛮别将事平以功赐爵五等男建义初遇害于河隂赠都督青州刺史諡曰文肃子肇师袭爵肇师列在齐史亮弟敬黙奉朝请卒于征虏长史赠南阳太守子思韶从亮征硖石以军功赐爵武城子为冀州别驾敬黙弟敬逺以其贱出殊不经纪论者讥焉亮从父弟光韶父幼孙太原太守光韶事亲以孝闻初除奉朝请光韶与弟光伯防生操业相侔特相友爱遂经吏部尚书李冲譲官于光伯辞色恳至冲为奏闻孝文嘉而许之太和二十年以光韶为司空行参军复请譲从叔和曰臣诚微贱未登譲品属逄皇朝耻无譲徳和亦谦退辞而不当孝文善之遂以和为广陵王国常侍寻勅光韶秘书郎掌校华林御书累迁青州中从事后为司空骑兵参军又兼司徒户曹出为济州辅国府司马刺史髙植甚知之政事多委访焉迁青州平东府长史府解勅知州事光韶清直眀断吏民畏爱之入为司空从事中郎以母老解官归飬赋诗展意朝士属和者数十人久之征为司徒谘议固辞不拜光韶性严声韵抗烈与人平谈常若震厉至于兄弟议论外闻谓为忿怒然孔懐雍睦人少逮之孝庄初河闲邢果率河北流人十余万众攻逼州郡刺史元儁忧不自安州人乞光韶为长史以镇之时阳平路囬寓居齐土与果潜相影响引贼入郭光韶临机处分在难确然贼退之后刺史表光韶忠毅朝廷嘉之发使慰劳寻为东道军司及元颢入洛自河以南莫不风靡刺史广陵王欣集文武以议所从在坐之人莫不失色光韶独抗言曰元颢受制梁国称兵本朝乱臣贼子旷代少俦何但大王家事所宜切齿仆等俱荷朝眷未敢仰从长史崔景茂前瀛州刺史张烈前郢州刺史房叔祖征士张僧皓咸云军司议是欣乃斩颢使寻征辅国将军再迁廷尉卿秘书监祖莹以赃罪被劾光韶必欲致之重法太尉城阳王徽尚书令临淮王彧吏部尚书李神儁侍中李彧并势望当时皆为莹求寛光韶正色曰朝贤执事于舜之功未闻其一如何反为罪人言乎其执意不囬如此永安扰乱遂还乡里光韶博学彊辩尤好理论至于人伦名教得失之闲防而论之不以一毫假物家足于财而性俭吝衣马敝痩食味麤薄始光韶在都同里人王蔓于夜遇盗害其二子孝庄诏黄门髙道穆令加捡捕一坊之内家别捜索至光韶宅绫绢钱布匮箧充积议者讥其矫啬其家资产皆光伯所营光伯亡悉焚其契河间邢子才曽贷钱数万后送还之光韶曰此亡弟相贷仆不知也竟不纳刺史元弼前妻是光韶之继室兄女弼贪惏不法光韶以亲情亟相非责弼防之时耿翔反于州界弼诬光韶子通与贼连结囚其合家拷掠非理而光韶与之辩争词色不屈会樊子鹄为东道大使知其见枉理出之时人劝令诣樊陈谢光韶曰羊舌大夫已有成事何劳往也子鹄亦叹尚之后刺史侯深代下疑惧谋为不轨夜刼光韶以兵胁之责以谋略光韶曰凡起兵湏有名义使君今日举动直是作贼耳知复何计深虽恨之敬而不敢害寻除征东将军金紫光禄大夫不起光韶以世道屯邅朝廷屡变闭门却埽吉凶断絶诫子孙曰吾自谓立身无慙古烈但以禄命有限无容希世取进在官以来不冒一级官虽不达经为九卿且吾平生素业足以遗汝官阀亦何足言也吾既运薄便经三娶而汝之兄弟各不同生合非古吾百年之后不湏合也然赠諡之及出自君恩岂容子孙自求之也勿湏求赠若违吾志如有神灵不享汝祀吾兄弟自幼及老衣服饮食未尝一片不同至于儿女宦婚荣利之事未尝不先以推弟弟顷罹横祸权作松榇亦可为吾作松棺使吾见之卒年七十一孝静帝初侍中贾思同申啓称述光韶诏赠散骑常侍骠骑将军青州刺史光韶弟光伯为青州别驾后以族弟休临州申牒求解尚书奏案礼始封之君不臣诸父昆弟封君之子臣昆弟不臣诸父封君之孙得尽臣计始封之君即是世继之祖尚不得臣况今刺史既非世继而得行臣吏之节执笏称名者乎检光伯请解率礼不愆谓宜许遂灵太后令从之寻除北海太守有司以其更满依例奏代眀帝诏曰光伯自莅海沂清风逺着兼其兄光韶复能辞荣侍飬兄弟忠孝宜有甄录可更申三年以广风化后厯太傅谘议参军节闵帝时崔祖螭张僧皓起逆攻东阳旬日间众十余万刺史东莱王贵平欲令光伯出城慰劳兄光韶争之曰以下官观之非可慰喻止也贵平逼之不得已光伯遂出城未及晓喻为飞矢所中卒赠青州刺史子淊武定末殷州别驾脩之弟道固亮叔祖也道固字季坚其母卑贱嫡母兄攸之目连等轻侮之父辑谓攸之曰此儿姿识或能兴人门户汝等何以轻之攸之等遇之弥薄辑乃资给道固令其南仕时宋孝武为徐兖二州刺史以道固为从事道固羙形貎善举止习武事孝武嘉之会青州刺史新除过彭城孝武谓曰崔道固人身如此何可为寒士而世人以其偏庶侮之可为叹息刺史以道固为主簿后为宋诸王参军被遣青州募人长史以下并诣道固道固诸兄等逼其所生自致酒炙于客前道固惊起接取谓客曰家无人力老亲自执劬劳诸客皆知其兄所作咸拜其母母谓道固曰我贱不足以报贵賔汝宜答拜诸客皆叹美道固母子贱其诸兄后为冀州刺史镇厯城宋眀帝立徐州刺史薛安都与道固等立废帝子业弟子勋子勋败乃归魏献文帝以为南冀州刺史清河公宋眀帝遣说道固以为徐州刺史复归宋皇兴初献文诏征南大将军慕容白曜讨道固道固面缚请罪白曜送赴都诏恕其死乃徙齐土人望共道固守城者数百家于桑干立平齐郡于平城西北北新城以道固为太守赐爵临淄子寻徙居京城西南二百余里旧除馆之西延兴中卒子景徽袭爵初道固之在客邸与薛安都毕众敬隣馆时以公集相见本既同由武达颇结寮旧时安都志已衰朽于道固疎略而众敬每尽殷勤道固谓刘休宾房法夀曰古人云非我族类其心必异安都视人殊自萧索毕固依依也景徽字文睿卒于平州刺史諡曰定子休纂袭爵道固兄目连子僧祐僧深僧深坐兄僧祐与沙门法秀谋反徙薄骨律镇后位南青州刺史元妻房氏生子伯驎伯骥后薄房氏纳平原杜氏与俱徙生四子伯凤祖龙祖螭祖虬僧深得还之后絶房氏遂与杜氏及四子寓青州伯驎伯骥与母房居冀州虽往来父间而心存母氏孝慈之道顿阻一门僧深卒伯驎奔赴不敢入家寄哭寺门祖龙刚躁与兄伯驎讼嫡庶并以刀劒自卫若怨讐焉祖螭小字杜客普泰初反尔朱仲逺讨斩之祖虬少好学不驰竞僧深从弟和位平昌太守家巨富而性吝埋钱数百斛其母李春思堇惜钱不买子轨字啓则盗钱百万背和亡走后至仪同开府铠曹参军坐贪伪赐死晋阳
