<!-- { "loadSidebar": true } -->
　　五年春正月丁亥封皇弟云为任城王二月诏以州镇十四去嵗虫水开仓振恤夏四月癸邜进封顿邱公李峻为王闰月戊子帝以旱故减膳责身是夜防雨大降五月宋孝武帝殂六月丁亥行幸隂山秋七月壬寅行幸河西九月辛丑车驾还宫冬十月琅邪侯司马楚之薨十二月南秦王杨难当薨吐呼罗国遣使朝贡六年春正月丙申大赦二月丁丑行幸楼烦宫高丽蓰王对防等国各遣使朝贡三月戊戍相州刺史西平郡王吐谷浑权薨乙巳车驾还宫夏四月破洛郍国献汗血马普岚国献寳劔五月癸夘帝崩于太华殿时年二十六六月丙寅奉尊諡曰文成皇帝庙号髙宗八月葬云中之金陵
　　文成帝兴安二年兴光元年太安五年和平六年即位十四年
　　显祖献文皇帝讳文成皇帝之长子也母曰李贵人兴光元年七月生于隂山之北大安二年二月立为皇太子和平六年五月甲辰即皇帝位大赦尊皇后曰皇太后车骑大将军乙浑矫诏杀尚书杨保年平阳公贾爱仁南阳公张天度于禁中戊申司徒公平原王陆丽自汤泉入庙又杀之己酉以浑为太尉公以録尚书事东安王刘尼为司徒公以尚书左仆射和其奴为司空公六月封繁阳侯李嶷为丹阳王征东大将军冯熈为昌黎王秋七月癸巳以太尉乙浑为丞相位居诸王上事无大小皆决焉九月庚子曲赦京师丙午诏曰先朝以州牧亲民宜置良佐故頼有司班九条之制使前政选吏以待后人然牧司举非其人于典度今制刺史守宰到官之日仰自举人望忠信以为选官不论前政共相平置若简任失所以罔上论是月宋义阳王刘昶自彭城来奔冬十月徴阳平王新成京兆王子推济隂王小新成汝隂王天赐任城王云入朝十一月宋湘东王彧弑其主子业而自立
　　天安元年春正月己丑朔大赦改元二月庚申丞相太原王乙浑谋反伏诛乙亥以侍中元孔雀为濮阳王侍中陆定国为东郡王三月庚子以陇西王源贺为太尉公辛丑高宗文成皇帝神主祔于太庙辛亥帝幸道坛亲受符箓曲赦京师秋九月己酉初立乡学郡置博士二人助教二人学生六十人冬十二月皇弟安平王薨是嵗州镇十一旱民饥开仓振恤
　　皇兴元年春正月癸巳镇南大将军尉元大破宋将张永沈攸之于吕梁东宋人来聘庚子东平王道符谋反于长安其司马段太阳斩之首京师道符兄弟皆伏诛闰月以顿邱王李峻为太宰二月济隂王小新成薨宋东平太守申纂戍无盐遏絶王使诏征南大将军慕容白曜督诸军徃讨三月甲寅尅之秋八月丁酉幸武州山石窟寺戊申皇子宏生大赦改元九月己巳进冯翊公李白为梁郡王冬十月己亥朔日有蚀之癸邜田于郍男池濮阳王孔雀坐怠慢降为公
　　二年春二月癸未田于西山亲射虎豹三月慕容白曜进围东阳戊午宋人来聘夏四月丙子朔日有蚀之辛丑进南郡公李恵爵为王五月乙邜田于崞山遂幸繁畤辛酉车驾还宫六月庚辰以河南辟地曲赦京师殊死以下以昌黎王冯熈为太傅秋九月辛亥封皇叔祯为南安王长夀为城阳王太洛为章武王休为安定王冬十月癸酉朔日有蚀之辛丑田于泠泉十一月州镇二十七水旱诏开仓振恤十二月甲午诏曰顷张永敢拒王威暴骨原隰天下之人一也其永军残废之士聼还江南露骸草莽者勅州县收瘗之
　　三年春正月乙丑东阳溃虏沈文秀戊辰司空平昌公和其奴薨三月己邜进上党公慕容白曜爵为济南王夏四月壬辰宋人来聘丙申名皇子宏大赦丁酉田于崞山五月徙青齐人于京师六月辛未立皇子宏为皇太子冬十月丁邜朔日有蚀之是月太宰顿邱王李峻薨十一月进防城公韩頽爵为王
　　四年春正月州镇大饥诏开仓振恤二月以东郡王陆定国为司空公诏征西大将军上党王长孙观讨吐谷浑什寅广阳王石侯薨三月丙戍诏天下人病者所在官司遣医就家诊视所湏药任医所量给之夏四月辛丑大赦戊申长孙观军至曼头山大破什寅五月封皇弟长乐为建昌王六月宋人来聘秋八月蠕蠕犯塞九月丙寅车驾北伐诸将俱防于女水大破虏军司徒东安公刘尼坐事免壬申车驾至自北伐饮至防勲告于宗庙冬十月诛济南王慕容白曜高平公李敷十一月诏弛山泽禁十二月甲辰幸鹿野苑石窟寺阳平王新成薨
　　五年春二月乙亥诏假员外散骑常侍邢祐使于宋夏四月北平王长孙敦薨六月丁未行幸河西秋七月丙寅遂至隂山八月丁亥车驾还宫帝幼而神武聪睿机悟有济人之规仁孝纯至礼敬师友及即位雅薄时务常有遗世之心欲禅位于叔父京兆王子推羣臣固请帝乃止丙午使太保建安王陆馛太尉源贺持节奉皇帝玺绶册命皇大子升帝位于是羣公奏上尊号太上皇帝乃从之己酉太上皇帝徙御崇光宫彩椽不斵土阶而已国之大事咸以闻承明元年文明太后有憾于帝帝崩于永安殿时年二十三上尊諡曰献文皇帝庙号显祖葬云中金陵
　　献文帝天安元年皇兴五年即位六年












　　通志卷十五上
<史部,别史类,通志>
　　钦定四库全书
　　通志卷十五下
　　宋　右　廸　功　郎　郑　樵　渔　仲　撰
　　后魏纪第十五下
　　孝文帝　宣武帝　孝明帝　孝庄帝　节闵帝安定王　孝武帝　西魏文帝　废帝　恭帝东魏孝静帝
　　高祖孝文皇帝讳宏献文皇帝之太子也母曰李夫人皇兴元年八月戊申生于平城紫宫神光照室天地氛氲和气充塞帝洁白有异姿襁褓岐嶷长而裕仁孝绰然有人君之表献文尤爱异之三年六月辛未立为皇太子五年受禅
　　延兴元年秋八月丙午皇帝即位太华前殿改皇兴五年为延兴丁未宋人来聘九月壬戍诏在位及民庶进直言壬午青州高阳人封辩聚党自号齐王州军讨平之冬十月丁亥沃野统万二镇勅勒叛诏太尉陇西王源贺追击至枹罕灭之徙其遗逃于冀定相三州为营戸十二月乙酉封驸马都尉穆亮为赵郡王壬辰诏求舜后获东莱人妫茍之复其家毕世以彰盛徳之不朽复前濮阳王孔雀本封辛丑徙赵郡王穆亮为长乐王癸卯日有蚀之
　　二年春正月大阳蛮酋桓诞率戸内属拜征南将军封襄阳王曲赦京师及河西南至秦泾西至枹罕北至凉州及诸镇诏假员外散骑常侍邢祐使于宋二月丁巳诏曰顷者淮徐未賔尼父庙隔非所致令祠典寝顿礼章殄灭遂使女巫妖觋滛进非礼自今有祭孔庙制用酒酺而已不听妇女杂合以祈非望之福犯者以违制论其公家有事自如常礼蠕蠕犯塞太上皇帝次于北郊诏诸将讨之虏遁走北部勑勒叛奔蠕蠕太上皇帝追至石碛不及而还三月戊辰以散骑常侍驸马都尉万安国为大司马大将军讨安城王庚午亲耕籍田连川勑勒谋叛徙配青徐齐兖四州为户夏四月庚子诏工商杂伎尽听赴农诸州课人益种菜果辛亥宋人来聘癸酉诏沙门不得去寺行者以公文是月宋明帝殂五月丁巳诏军警给玺印符次给马印六月安州遭水雹诏丐租振恤丙申诏今年贡举尤为猥滥自今所遣皆可门尽州郡之高才极乡闾之选戊午行幸隂山秋七月壬寅诏州郡县各遣二人才堪专对者赴九月讲武当亲问风俗八月百济遣使请兵伐高丽九月辛巳车驾还宫戊申统万镇将河间王闾虎皮坐贪残赐死己酉诏以州镇十一水旱丐其田租开仓振恤又诏流迸之人皆令还本违者徙边冬十月蠕蠕犯塞及五原十一月太上皇帝亲讨之将度漠蠕蠕闻之北走数千里丁亥封皇叔畧为广川王壬辰分遣使者廵省风俗问民疾苦帝每月一朝崇光宫十二月庚戍诏曰顷者以来官以劳升未久而代牧守无恤人之心竞为聚敛送故迎新相属于路非所以固民志隆政道也自今牧守温良仁俭克己奉公者可久于其任歳积有成迁位一级其贪残非道侵削黎庶者虽在官甫尔必加黜罚着之令以为彛凖诏以代郡事同丰沛代人先配邉戍者免是歳高丽地豆干库莫奚高昌等国遣使朝贡三年春正月庚辰诏员外散骑常侍崔演使于宋丁亥改崇光宫为寕光宫二月戊午太上皇帝至自北讨饮至防勲告于宗庙甲戍诏县令能静一县刼盗者兼理二县即食其禄能静三县者三年迁为郡守二千石能静二郡上至三郡亦如之三年迁为刺史三月壬午诏诸仓屯谷麦充积者出赐贫人夏四月戊申诏假司空上党王长孙观等讨吐谷浑拾寅壬子诏以孔子二十八世孙鲁郡孔乗为崇圣大夫给十戸以供洒埽六月甲子诏曰往年县召秀才二人问守宰善恶而赏者未几罪者众多肆法伤生情所未忍诸为人所列者特原其罪尽可代之秋七月诏河南六州人戸收绢一匹绵一斤租三十石乙亥行幸隂山八月庚申帝从太上皇帝幸河西拾寅谢罪请降许之九月辛巳车驾还宫乙亥宋人来聘己亥诏曰今京师及天下囚未判在狱致死无近亲者给衣衾棺椟葬之不得暴露辛丑诏遣十使循行州郡检括户口冬十月太上皇帝将南讨诏州郡之人十丁取一充行戸租五十石以备军粮十一月戊寅诏以河南州郡牧守多不奉法致新邦百姓莫能上达遣使者观风察狱黜陟幽明捜扬振恤癸巳太上皇帝南廵至懐州所过问民疾苦赐高年孝悌力田布帛十二月癸卯朔日有蚀之庚戍诏关外苑囿听民樵采是歳高丽契丹库莫奚悉万斤等国并遣使朝贡州镇十一水旱丐民田租开仓振恤相州人饥死者二千八百四十五人祅人刘举自称天子齐州刺史武昌王平原捕斩之
　　四年春正月癸酉朔日有蚀之丁丑太尉陇西王源贺以病辞位二月甲辰太上皇帝至自南廵辛未禁寒食三月丁亥诏员外散骑常侍许赤虎使于宋夏四月丁卯诏自今非谋反大逆干纪外奔罪止其身而已秋七月己夘曲赦仇池八月戊申大阅于北郊九月以宋乱故诏将军元兰等伐蜀汉冬十月庚子宋人来聘十一月分遣侍臣循河南七州观察风俗抚慰初附是歳粟特勑勒吐谷浑高丽曹利阔悉契丹库莫奚地豆干等国并遣使朝贡州镇十三大饥丐民田租开仓振之五年春二月癸丑诏定考课明黜陟夏四月诏禁畜鹰鹞开相告之制五月丙午诏员外散骑常侍许赤虎使于宋丁未幸武州山辛酉幸车轮山六月庚午禁杀牛马壬申曲赦京师死罪遣备蠕蠕秋九月癸邜洛州人贾伯奴称恒农王豫州人田智度称上洛王郡讨平之冬十月太上皇帝大阅于北郊十二月丙寅改封建昌王长乐为安乐王己丑城阳王长夀薨庚寅宋人来聘是歳高丽吐谷浑龟兹契丹库莫奚地豆干蠕蠕等国并遣使朝贡
　　承明元年春二月司空东郡王陆定国坐事免官爵为兵夏五月冀州人宋伏龙聚众自称南平王郡县捕斩之六月甲子诏中外戒严分京师见兵为三等第一军出遣第一兵二等亦如之辛未太上皇帝崩壬申大赦改元大司马大将军安城王万安国坐法赐死戊寅以征西大将军安乐王长乐为太尉尚书左仆射南平公目辰为司徒进封宜都王以南部尚书李防为司空尊皇太后为太皇太后临朝称制秋七月甲辰追尊皇妣李贵人为思皇后濮阳王孔雀有罪赐死八月甲子诏羣公卿士有便民益国者具状以闻甲戍以长安二蚕多死丐民歳赋之半九月丁亥曲赦京师冬十月丁巳起七宝永安行殿乙丑进假东阳王丕爵为王己未诏羣官卿士下及吏民各听上书直言极谏勿有所隐诸有益政利民可以正风俗者有司以闻辛未幸建明佛寺大宥罪人进济南公罗防为王是歳蠕蠕高丽库莫奚波斯契丹宕昌悉万斤等国并遣使朝贡
