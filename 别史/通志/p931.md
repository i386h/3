<!-- { "loadSidebar": true } -->
　　到彦之字道豫彭城武原人楚大夫屈到之后也少以寒苦自立武帝讨孙恩以乡里乐从每有战功义旗将起彦之家在广陵临川武烈王道规兢桓彦之时近行不在闻事捷驰归而道规已南渡江彦之仓卒晚方获济至京口武帝已向京邑孟昶居守留之及事定武帝谓同义曰到彦之应来而不至必有故也及彦之至帝责之亦不自陈昶又不申理故不加官爵白衣随道规追桓元于峥嵘洲力战有功义熙元年补鎭军行参军六年卢循逼京都彦之与檀道济掩循辎重与循党荀林战败免官后以军功封佷山县子为太尉中兵参军迁道规辅国参军建平太守武帝讨司马休之休之苻郡发兵彦之斩休之使率军出峡口进次宜都宜都太守师寂说彦之曰司马平西宗室之重寛仁得众鲁雍州父子一世骁雄今据六州之地率用命之士国富兵精难以为敌刘公远军师疲众老转祸为福子其图之彦之慨然曰我受恩过分托身刘氏如其王旅不振受屈勍敌当以死报国家况倚天子之威冯泰山之固刘公果决独断用兵如神奋百胜之威责不臣之罪廻山压卵何忧不济彦之进见武帝帝大悦更配百舰以为先登事平骠骑将军道怜鎭江陵以彦之为骠骑谘议参军寻迁司马南郡太守武帝受命以佐命功进爵佷山县侯彦之佐守荆楚二十载威信为士民所怀又从文帝西鎭除使持节南蛮校尉及徐羡之等废少帝与傅亮等率百僚奉迎文帝帝以少帝及庐陵王并见杀疑不敢下彦之与司马王华以为羡之等必无异志从之又欲使彦之领兵前驱彦之曰彼既不贰便应朝服顺流若使有虞此师既不足恃更开嫌隙之端非所以允答羣情副远迩之望也会雍州刺史褚叔度卒乃遣彦之权鎭襄阳羡之等欲即以彦之为雍州上不许征为中领军委以戎政彦之自襄阳下谢晦已至鎭虑彦之不过已彦之至杨口乃歩往江陵深布诚欵晦亦厚自结纳彦之船出杨口留马数十匹及利劒名刀悉以与晦晦意由此大安元嘉三年讨晦进彦之鎭军将军彦之于彭城洲战不利咸欲退还夏口彦之不回会檀道济至晦乃败走江陵平因监荆州州府事改封建昌县公其秋迁南豫州刺史监六州诸军事鎭歴阳上于彦之恩宠隆密将加开府欲先令立功七年遣彦之督王仲德竺灵秀尹冲叚宏赵伯符竺灵眞庾俊之朱脩之等八军北伐自淮入泗泗水峻日裁行十里自四月至七月始至东平须昌县魏济州刺史库悉吉戍碻磝焚城走兖州刺史叱罗俊烧滑台率众奔河北遣将军王元谟向虎牢魏大将赤歇据城战大破之斩赤歇等六人首魏洛州刺史亦弃洛阳奔彦之留朱脩之守滑台尹冲守虎牢杜骥守金墉十月魏军向金墉次至虎牢杜骥奔走尹冲众溃而死十一月朔魏军向滑台时河冰将合粮食又罄彦之先有目疾至是大动将士疾疫乃廻军入济焚舟歩上依险南出得至彭城初遣彦之资实甚盛及还凡百荡尽府藏为空彦之上章节谢罪文帝遣檀道济北救滑台收彦之下狱免官兖州刺史竺灵秀弃军伏诛明年夏起彦之为护军九年复封爵邑固辞明年卒乃复先户邑諡曰忠公孝建三年诏彦之与王华王昙首配食文帝庙庭长子元度位益州刺史少子仲度嗣位骠骑从事中郎兄弟并有才用皆早卒仲度子防列在陈史
　　垣护之字彦宗略阳垣道人也族姓豪彊石虎时自略阳徙邺祖敞仕苻氏为长乐国郎中令伯父遵父苖仕慕容超并见委任遵为尚书苖为京兆太守武帝围广固遵苖逾城归降并以为太尉行参军元嘉中遵为员外散骑常侍苖屯骑校尉仍家下邳护之少倜傥不拘小节形状短陋而气干彊果元嘉初为殿中将军随到彦之北侵魏彦之将回师护之以书谏彦之不纳散败而归文帝闻而喜之累迁钟离太守随王元谟入河元谟攻滑台护之以百舸为前锋进据石济及魏救将至驰书劝元谟急攻之不见从元谟败退不暇报护之而魏军悉牵元谟水军大艚连以铁鏁三重断河以絶护之还路河水迅急护之中流而下每至铁鏁以长柯斧断之魏人不能禁唯失一舸余舸并全留戍麋沟城还为江夏王义恭骠骑户曹参军戍淮隂领济北太守三十年文帝崩还屯歴下孝武入讨率所领驰赴帝以为冀州刺史及南郡王义宣反兖州刺史徐遗寳护之妻弟也与护之书劝使同逆护之驰使以闻率军随沈庆之等击鲁爽义宣率大众至梁山与王元谟相持柳元景率护之及护之弟询之柳叔仁郑琨等出鎭新亭元谟求上遗元景等进据西州护之水军先发大破贼将庞法起元景乃以精兵配护之追讨会朱脩之已平江陵至寻阳而还迁徐州刺史封益阳县侯后拜青冀二州刺史鎭歴城大明二年征为右衞将军还于道闻竟陵王诞据广陵反护之即率部曲受车骑大将军沈庆之节度事平转临淮太守徙豫州刺史护之所莅多聚敛货贿七年坐下狱免官明年起为太中大夫未拜以愤卒諡壮侯护之弟子崇祖齐史有传
　　张兴世字文德竟陵人也本名世明帝益为兴世少家贫白衣随王元谟伐蛮每战辄禽获诸将不及元谟甚奇之孝武鎭寻阳以补南中郎参军督护从入讨元凶柳元景为前锋及南郡王义宣反又随元谟出梁山有战功明帝即位四方反叛进兴世号龙骧将军领水军拒南贼时台军据赭圻朝廷遣吏部尚书褚渊就赭圻行选是役也皆先战授位檄版不供由是有黄纸札南贼屯鹊尾相持久不决兴世建议曰贼据上流兵张地胜我今相持有余而制敌不足若以奇兵潜出其上因险自固随宜断截使其首尾周惶进退疑沮中流一梗粮运自艰乃制胜之奇也沈攸之吴喜并赞其计分战士七千配之兴世乃令轻舸泝流而上旋复廻还一二日中辄复如此使贼不为之备贼师刘故闻兴世欲上笑之曰我尚不敢越彼下取扬州张兴世何人欲轻据我上兴世谓攸之等曰上流唯有钱溪可据今往据之其夜四更値便风乃举颿直前径据钱溪刘胡来攻将士欲迎击之兴世曰贼来尚远而气骤盛夫骤既力尽盛亦易衰此曹翽所以破齐也将士不得妄动贼来转近兴世乃命寿寂之任农夫率壮士击走之袁顗愠曰贼据人肝藏里云何得活是月朔赭圻军士伐木为栅于青山遇一童子曰贼下旬当平无为自苦忽不见至是果败兴世又遏其粮道贼众渐饥刘胡弃军走袁顗仍亦奔散兴世遂与吴喜共平江陵迁右军将军封作唐县侯泰豫元年为雍州刺史左衞将军以疾徙光禄大夫寻卒兴世居临沔水沔水自襄阳以下至于九江二千里中先无洲屿兴世初生当其门前水中一旦忽生洲年年渐大及至兴世为方伯洲大十余顷父仲子由兴世致位给事中兴世欲将往襄阳仲子爱恋乡里不肯去尝谓兴世曰我虽田舍老公乐闻彭角汝可送一部行田时欲吹之兴世素恭谨畏法譬之曰此是天子鼓角非田舍公所吹兴世欲拜墓仲子谓曰汝衞从太多先人必当惊怖兴世减撤而后行子欣泰齐史有传
　　袁湛字士深陈郡阳夏人也祖耽晋歴阳太守父质琅邪内史竝知名湛少与弟豹并为从外祖谢安所知安以其兄子元女妻湛武帝起兵以为鎭军谘议参军以从征功封晋宁县五等男义熙十二年为尚书左仆射武帝北伐湛兼太尉与兼司空尚书范泰奉九命礼物拜授武帝帝冲让湛等随军至洛阳住栢谷坞泰议受使未毕不拜晋帝诸陵湛独至五陵展礼时人美之初陈郡谢重王胡之外孙也于诸舅敬礼多阙重子绚湛之甥也尝于公坐谩湛湛正色谓曰汝便是两世无渭阳情绚有愧色十四年卒赠左光禄大夫文帝即位以后父赠侍中左光禄大夫开府仪同三司諡曰敬公大明三年孝武幸借田经湛墓遣使致祭增守墓五户子淳淳子植并早卒湛弟豹字士蔚好学博闻穷览典籍初为著作佐郎累迁刘毅谘议参军领记室豹善谈雅俗每商较古今兼以诵咏听者忘疲为御史中丞时鄱阳县侯孟怀玉上母檀氏拜国太夫人有司奏许之豹以为妇人从夫之爵怀玉父大司农绰见居列卿妻不宜从子奏免尚书右仆射刘柳左丞徐羡之郎何劭之等官诏并赎论后坐事降为丹阳尹太尉长史从朱龄石伐蜀武帝使豹为檄文甚工义熙九年卒后以参伐蜀之谋追封南昌县五等子子洵吴郡太守洵弟淑太子左衞率不从元凶之乱为其所杀在忠义传洵子顗字国章初为豫州主簿累迁晋陵太守袭南昌县五等子大明末拜侍中领前军将军时新安王子鸾以母嬖有盛宠太子在东宫多过上微有废太子立子鸾之意从容言之顗盛称太子好学有日新之美帝怒振衣而入顗亦厉色而出左丞徐爰言于帝请宥之帝意解后帝又以沈庆之才用不多言论颇相嗤毁顗又陈庆之忠勤有干畧堪当重任由是前废帝深感顗庆之亦怀其德景和元年诛羣公欲引进顗任以朝政迁为吏部尚书封新淦县子俄而意趣乖异宠待顿衰始令顗与沈庆之徐爰参知选事寻复反以为罪使有司纠奏坐白衣领职从幸湖熟往反数日不被命顗虑祸求出乃除建安王休仁安西长史休仁不行即以顗为宁蛮校尉雍州刺史加都督顗舅蔡兴宗谓曰襄阳星恶岂可冐邪顗曰白刄交前不救流矢令者之行本愿生出虎口且天道辽远何必皆验如其有征当脩德以禳之于是狼狈上路恒虑见追行至寻阳曰今知免矣与邓琬欵狎过常每清闲必尽日穷夜顗与琬人地本殊众知其有异志矣及至襄阳使刘胡缮脩兵械会明帝定大事进顗号右将军遣荆州典籖邵宰乘驿还江陵道由襄阳顗反意已定而粮仗未足且欲奉表于明帝顗子秘书丞戬曰一奉表疏便为彼臣以臣伐君于义不可顗从之顗诈云被太皇太后令使其起兵便建牙驰驿奉劝晋安王子勋即大位与琬书使勿解甲子勋即位进号顗安北将军加尚书左仆射顗本无将畧在军中未尝戎服语不及战阵唯赋诗谈议而已不能抚接诸将刘胡每论事酬对甚简由此大失人情胡常切齿恚恨胡以南军未至军士匮乏就顗换襄阳之资顗答曰都下两宅未成方应经理不可损彻又信往来之言言都下米贵斗至数百以为不劳攻伐行自离散于是拥甲以待之明帝使顗旧门生徐硕奉手诏譬顗曰卿未经为臣今追踪窦融犹未晚也及刘胡叛走不告顗顗至夜方知大怒骂曰今年为小子所误呼取飞鷰谓其众曰我当自出追之因又遁走至鹊头与戍主薛伯珍及其所领数千歩青林欲向寻阳夜止山间宿杀马劳士顗顾伯珍曰我举八州以谋王室未一战而败岂非天邪非不能死盖欲草间求活望一至寻阳谢罪主上然后自刎耳因慷慨叱左右索节无复应者及旦伯珍请求间言乃斩顗首诣钱溪马军主襄阳俞湛之降湛之因斩伯珍并送首以为己功明帝忿顗违叛流尸于江弟子彖收瘗于石头后冈后废帝即位方得改葬顗子戬昻戬为黄门侍郎戌湓城寻阳败伏诛昻知名梁世有传顗从父弟粲顺帝初迁中书监司徒侍中时齐高帝将革命粲于石头举兵匡复不克死之列在忠义传
