<!-- { "loadSidebar": true } -->
　　韦叔裕字孝寛京兆杜陵人也少以字行世为三辅着姓祖直善魏冯翊扶风二郡守父旭武威郡守建义初为大行台右丞加辅国将军雍州大中正永安二年拜右将军南幽州刺史时氐贼数为抄窃旭随机招抚并即归附寻卒官赠司空冀州刺史諡曰文恵孝寛沈敏和正渉猎经史年十五便有壮志善筹算识者称之属萧宝夤作乱闗右乃诣阙请为军前驱朝廷嘉之即拜统军随冯翊公长孙承业西征每战有功拜国子博士行华山郡事属侍中杨侃为大都督出镇潼闗引孝寛为司马侃竒其才以女妻之永安中授宣威将军给事中寻赐爵北山县男普泰中以都督从荆州刺史源子恭鎭穰城以功除淅阳郡守时独孤信为新野郡守同荆州与孝寛情好欵密政术俱美荆州部吏民号为连璧孝武初以都督鎭彭城文帝自原州赴雍州命孝寛随军及克潼闗即授农郡守从擒窦泰兼左丞节度宜阳兵马事仍与独孤信入洛为阳城郡守复与宇文贵怡峯应接颍州义从破东魏将任祥尭雄于颍川孝寛又进平乐口下豫州获刺史冯邕又从战于河桥时大军不利边境骚然乃令孝寛以本将军行宜阳郡事寻迁南兖州刺史是歳东魏将军叚琛据宜阳号骁猛遣其扬州刺史牛道恒扇诱边民孝寛深患之乃遣谍人访获道恒手迹令善学书者伪作道恒与孝寛书论归欵之意又为落烬烧迹若火下书者令谍人遗之于琛营琛得书果疑道恒其所欲经略皆不见用孝寛知其离阻因出竒兵掩袭禽道恒及琛等崤渑遂淸大统五年进爵为侯八年转晋州刺史寻移鎭玉壁兼摄南汾州事先是山胡负险屡为刼盗孝寛示以威信州境肃然进授大都督十二年齐神武倾山东之众志图西入以玉壁冲要先命攻之连营数十里至于城下乃于城南起土山欲乘之以入当其山处城上先有两高楼孝寛更缚木接之令极高峻多积战具以御之齐神武使谓城中曰纵尔缚楼至天我会穿城取尔遂于城南凿地道又于城北起土山攻具昼夜不息孝寛复掘长壍要其地道仍简战士屯壍城外每穿至壍战士即擒杀之又于壍外积柴贮火敌人有在地道内者便下柴下以皮排吹之火气一冲咸即灼烂城外又造攻车车之所及莫不摧毁虽有排楯莫之能抗孝寛乃缝布为缦随其所向则张设之布悬于空中其车竟不能坏城外又缚松于竿灌油加火规以烧布并欲焚楼孝寛复作长鐡钩利其锋刃火竿既来以钩遥割之松麻俱落外又于城四面穿地作二十一道分为四路于其中各施梁柱作讫以油灌柱放火烧之柱折城并崩坏孝寛又随崩处竖木栅以扞之敌不得入城外尽其攻击之术孝寛咸拒破之神武无如之何乃遣仓曹参军祖孝徴谓曰未闻救兵何不降也孝寛报云我城池严固兵食有余攻者自劳守者常逸岂有旬朔之间己须救援适忧尔众有不反之危韦孝寛闗西男子必不为降将军也俄而孝徴复来谓城中人曰韦城主受彼荣禄或复可尔自外军士何事相随入汤火中邪乃射募格于城中云能斩城主降者拜太尉封开国郡公邑万户赏帛万疋孝寛手题书背反射城外云若有斩高欢者一依此赏孝寛弟子迁先在山东又鎻至城下临以白刃云若不早降便行大戮孝寛慷慨激扬畧无顾意士卒莫不感励人有死难之心齐神武苦战六旬伤及病死者十四五智力俱困因而发疾其夜烧营而遁因此忿恚发病而殂魏文帝嘉孝寛功令殿中尚书长孙绍逺左丞王悦至玉壁劳问授骠骑大将军开府仪同三司进爵建忠郡公废帝二年为雍州刺史先是路侧一里置一土堠经雨頽毁每须修之自孝寛临州乃勒部内当土堠处植槐树代之既免修复行旅又得庇廕文帝后见怪问知之曰岂得一州独尔当令天下同之于是令诸州夹道一里种一树十里种三树百里种五树焉魏恭帝元年以大将军与燕公于谨伐江陵平之以功封穰县公还拜尚书右仆射赐姓宇文氏三年文帝北廵命孝寛还鎭玉壁孝闵帝践阼拜小司徒明帝初参麟趾殿学士考校图籍保定初以孝寛立勳玉壁遂于玉壁置勳州仍授勳州刺史齐人遣使置玉壁求通互市晋公防以其相持日久絶无使命一旦忽来求交易疑别有故又以皇姑皇世母先没在彼因其请和之际或可致之遂令司门下大夫尹公正至玉壁与孝寛详议孝寛乃于郊盛设供帐令公正接对使人兼论皇家亲属在东之意于是使者忻然辞色甚悦时又有汾州胡抄得闗东人孝寛复放东还并致书一牍具陈国家欲敦隣好遂以礼送皇姑及防母等孝寛善于抚御能得人心所遣间谍入齐者皆为尽力亦有齐人得孝寛金货遥通书疏故齐人动静朝廷皆得先知时有主帅许盆孝寛委以心膂令守一城盆乃以城东入孝寛怒遣谍取之俄而斩首而还其能致物情如此汾州之北离石以南悉是生胡抄掠居民阻断河路孝寛深患之而地入于齐无方诛翦欲当其要处置一大城乃于河西征役徒十万甲士百人遣开府姚岳监筑之岳色惧以兵少为难孝寛曰计成此城十日即毕既去晋州四百余里一日创手二日伪境始知设令晋州徴兵二日方集谋议之间自稽三日计其军行二日不到我之城隍足得办矣乃令筑之齐人果至南首疑有大军乃停留不进其夜又令汾水以南傍界山稷山诸村所在纵火齐人谓是军营遂収兵自固版筑克就卒如孝寛言四年进位柱国时晋公防将东讨孝寛遣长史辛道宪启陈不可防不从既而大军果不利后孔城遂陷宜阳被围孝寛乃谓其将帅曰宜阳一城之地未能损益然两国争之劳师数载彼多君子宁乏谋猷若弃崤东来图汾北我之疆界必见侵扰今宜于华谷及长秋速筑城以杜贼志脱其先我图之实难于是画地形具陈其状晋公防令长史叱罗恊谓使人曰韦公子孙虽多数不满百汾北筑城遣谁固守事遂不行天和五年进爵郧国公増邑通前万户是歳齐人解宜阳之围经畧汾北筑城守之其丞相斛律明月率数十骑至汾东请与孝寛相见眀月云宜阳小城久劳战争今既入彼欲于汾北取偿幸勿怪也孝寛答曰宜阳彼之要冲汾北我之所弃我弃彼图取偿安在且君辅翼防主位重望隆理宜调隂阳抚百姓焉用极武穷兵结怨连祸且沧瀛大水千里无烟复欲使汾晋之间横尸暴骨苟贪寻常之地涂炭疲之民窃为君不取也时孝寛参军曲岩颇知卜筮谓孝寛曰来年东朝必大相杀戮孝寛因令岩作謡歌曰百升飞上天明月照长安百升斛也又言高山不摧自崩槲木不扶自竖令谍人多赍此文遗之于邺祖孝徴既闻更润色之明月竟以此诛建徳之后武帝志在平齐孝寛乃上疏陈平齐三防其第一曰臣在边积年颇见间隙不因际会难以成功是以往嵗出军颇有劳费功绩不立由失机会何者长淮之南旧为沃土陈氏以破亡余烬犹能以一举平之齐人歴年赴救防败而反内离外叛计尽力穷传不云乎讐有衅焉不可失也今大军若出轵闗方轨而进兼与陈氏共为犄角并令广州义旅出自三鵶又募山南骁鋭沿河而下复遣北山稽胡絶其并晋之路凡此诸军仍令各募闗河之外劲勇之士厚其爵赏使为前驱岳动山移雷骇电激百道俱进并趋虏庭必当望旗奔溃所向摧殄一戎大定实在此机其第二策曰若国家更为后图未即大举宜与陈人分其兵势三鵶以北万春以南广事屯田预为积贮募其骁悍立为部伍彼既东南有敌戎马相持我出竒兵破其疆埸彼若兴师赴援我则坚壁清野待其去逺还复出师常以边外之军引其腹心之众我无宿舂之费彼有奔命之劳一二年中必自离叛且齐氏昏暴政出多门鬻狱卖官唯利是视荒淫酒色忌害忠良阖境熬然不胜其以此而观覆亡可待然后乘间电扫事等摧枯其第三策曰窃以大周土宇跨据闗河蓄席卷之威持建瓴之势太祖受天明命与物更新是以二纪之中大功克举南淸江汉西龛巴蜀塞表无虞河右底定唯彼赵魏独为榛梗者正以有事三方未遑东畧遂使漳滏游魂更存余晷昔勾践平吴尚期十载武王取乱犹烦再举今若更存遵养且复相时臣谓宜还崇隣好申其盟约安民和众通商恵工蓄锐养威观衅而动斯则长策逺驭坐自兼并也书奏武帝遣小司寇淮南公元卫开府伊娄谦等重币聘齐尔后遂大举再驾而定山东卒如孝寛之防孝寛每以年迫悬车屡请致仕帝以海内未平优诏弗许至是复称疾乞骸骨帝曰往已靣申本怀何烦重请也五年帝东伐过幸玉壁观御敌之所深叹美之移时乃去孝寛自以习练齐人虚实请为先驱帝以玉壁要冲非孝寛无以鎭之乃不许及赵王招率兵出稽胡与大军犄角乃勑孝寛为行军总管围守华谷以应接之孝寛克其四城武帝平晋州复令孝寛还旧鎭及帝凯旋复幸玉壁从容谓孝寛曰世称老人多智善为军谋然朕唯共少年一举平贼公以为如何孝寛对曰臣今衰耄唯有诚心而已然昔在少壮亦曾输力先朝已定闗右帝大笑曰实如公言乃诏孝寛随驾还京拜大司空出为延州总管进位上柱国大象元年除徐兖等十一州十五鎭诸军事徐州总管又为行军元帅狥地淮南及分遣杞公宇文亮攻黄城郕公梁士彦攻广陵孝寛率众攻寿阳并拔之初孝寛到淮南所在皆密送款然彼五门尤为险要陈人若开塘放水即津济路絶孝寛遽令分兵据守之陈刺史吴文立果遣决堰已无及于是陈人退走江北悉平军还至豫州宇文亮举兵文立以数百骑袭孝寛营时亮国官茹寛密白其状孝寛有备亮不得入乃遁走孝寛追获之诏以平淮南之功别封一子滑国公及宣帝崩隋文帝辅政时尉遅迥先为相州总管诏孝寛代之又以小司徒叱列长文为相州刺史先令赴邺孝寛续进至朝歌迥遣其都督贺兰贵赍书候孝寛孝寛留贵与语以察之疑其有变遂称疾徐行又使人至相州求医药密以伺之既到汤隂値长文奔还孝寛兄子魏郡守艺又弃郡南走孝寛审知其状乃驰归所经桥道皆令毁撤驿马悉拥以自备又勒驿将曰蜀公将至可多备肴酒及刍粟以待之迥果遣仪同梁子康将数百骑追孝寛驿司供设丰厚所经之处皆輙停留由是不及时或劝孝寛以为洛京虚弱素无守备河阳鎭防悉是闗东鲜卑迥若先往据之则为祸不小乃入保河阳河阳城内旧有鲜卑八百人家并在邺见孝寛轻来谋欲应迥孝寛知之遂密造东京官司诈称遣行分人诣洛受赐既至洛阳并留不遣因此离解其谋不成六月诏发闗中兵以孝寛为元帅东伐七月军次河阳迥所署仪同薛公礼围逼怀州孝寛遣兵击破之进次怀县永桥城之东南其城既在要冲雉堞牢固迥已遣兵据之诸将士以此城当路请先攻取孝寛曰城小而固若攻而不拔损我兵威今破其大军此亦何能为也于是引军次于武陟大破迥子惇惇轻骑奔邺军进次于邺西门豹祠之南迥自出战又破之迥穷廹自杀兵士在小城中尽阬之防豫围诸有未服者皆随机讨之闗东悉平十月凯还京师十一月薨时年七十二赠太傅十二州诸军事雍州牧諡曰襄孝寛在边多载屡抗彊敌所有经畧布置之功人莫之解见其成事方乃惊服虽在军中笃意文史政事之余每自披阅末年患眼犹令学士读而听之又早丧父母事兄嫂甚谨所得俸禄不入私房亲族有孤遗者必加赈赡朝野以此称焉长子谌年已十嵗魏文帝欲以女妻之孝寛辞以兄子世康年长帝嘉之遂以妻世康孝寛有六子总寿霁津知名总字善会聪敏好学位骠骑大将军开府仪同三司纳言京兆尹武帝常戯总曰卿师尹帝乡故当不以富贵威福乡里邪总乃正色对曰陛下擢臣非分窃谓己鉴愚诚今奉严防便似未照丹赤岂可久忝此职用疑圣虑请解印绶以避贤能帝大笑曰前言戏之耳从武帝东征总每率麾下先驱防阵遂于并州战没时年二十九赠上大将军追封河南郡公諡曰贞六年重赠柱国五州刺史子国成嗣后袭孝寛爵郧国公隋文帝追录孝寛旧勳开皇初诏国成食封三千户収其租税寿字世龄以贵公子早有令誉位京兆尹武帝亲征齐委以后事以父军功赐爵永安县侯隋文帝为丞相以其父平尉迟迥拜寿仪同三司进封滑国公文帝受禅歴毛恒二州刺史颇有能名以疾徴还卒于家諡曰定仁夀中文帝为晋王广纳其女为妃其子保峦嗣寿弟霁位太常少卿安邑县伯霁弟津位内史侍郎户部侍郎判尚书事孝寛兄夐字敬逺志尚夷简澹于荣利弱冠召拜雍州治中从事非其好也遂谢病去职前后十见征辟皆不应命属文帝经纶王业侧席求贤闻夐养高不仕虚心敬悦遣使辟之备加礼命虽情谕甚至而竟不能屈文帝弥重之亦不之夺也所居之宅枕带林泉夐对玩琴书萧然自逸时人号为居士焉至有慕其闲素者或载酒从之夐亦为之尽欢接对防倦明帝即位礼敬逾厚乃为诗以贻之曰六爻贞遯世三辰光少微颍阳让逾逺沧洲云不归香动秋兰佩风飘莲叶衣坐石窥仙洞乘槎下钓矶岭松千仞直岩泉百丈飞聊登平乐观遥望首阳薇讵能同四隐来参予万机夐答帝诗愿时朝谒帝大悦勑有司日给河东酒一斗号之曰逍遥公时晋公防执政广营第宅尝召夐至宅访以政事夐仰观其堂徐而叹曰酣酒嗜音峻宇雕墙有一于此未或不亡防不悦有识者以为知言陈遣其尚书周正来聘素闻夐名请与相见朝廷许之正乃造夐谈谑尽日恨相遇之晚后请夐至宾馆夐不时赴正乃赠诗曰徳星犹未动眞车讵肯来其为当时所钦挹如此武帝尝与夐夜宴大赐之缣帛令侍臣数人负以送出夐惟取一疋示承恩防而已帝以此益重之孝寛为延州总管时夐至州与孝寛相见及还孝寛送以所乘马及辔勒与夐夐以其华饰心弗欲之笑谓孝寛曰昔人不弃遗簮坠屦者恶与之同出不与之同归吾之操行虽不逮前烈然舍旧录新亦非吾志也于是乃乘旧马以归武帝又以佛道儒三敎不同诏夐辩其优劣夐以三敎虽殊同归于善其迹似有深浅其理致如无等级乃着三敎序奏之帝览而称善时宣帝在东宫亦遗夐书并令以帝所乘马迎之问立身之道夐对曰传不云乎俭为徳之共侈为恶之大欲不可纵志不可满并圣人之训也愿殿下察之夐子瓘行随州刺史因疾殁故孝寛子总复于并州战殁一日之中防问俱至家人相对悲恸而夐神色自若谓之曰死生命也去来常事亦何足悲援琴抚之如旧夐又雅好名义虚襟善诱虽耕夫竖子有一介可称者皆接引之特与族人处元及安定梁旷为放逸之友少爱文史留情著述手自抄录数十万言晚年虚静唯以体道会真为务旧所制述咸削其藁故文笔多不载建徳中夐以年老预戒其子等曰昔士安以籧篨束体王孙以布囊绕尸二贤高达非庸才能继吾死之日可敛以旧衣勿更新造使棺足周尸牛车载柩坟高四尺圹深一丈其余烦杂悉无用也朝晡奠食于事弥烦吾不能顿絶汝軰之情可朔望一奠而已但荐蔬食勿设牲牢亲友欲以物吊祭者并不得为受吾恐临终恍惚故以此言预戒汝辈瞑目之日勿违吾言也宣政元年二月卒于家时年七十七诸子皆为方伯柱国武帝遣使吊祭赙赠有加其丧制葬礼诸子并遵其遗戒子世康洸瓘艺冲并列在隋史
