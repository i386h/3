<!-- { "loadSidebar": true } -->
　　任敖沛人也少为狱吏髙祖尝避吏吏系吕后遇之不谨任敖素善髙祖怒击伤主吕后吏及髙祖初起敖以客从为御史守丰二嵗髙祖立为汉王东击项籍敖迁为上党守陈豨反时敖坚守封为广阿侯食邑千八百户髙后时为御史大夫三嵗免孝文元年薨諡懿侯传子至曾孙越人坐为太常庙酒酸不敬国除
　　申屠嘉梁人也以材官蹶张从髙帝击项籍迁为队率从击黥布为都尉孝惠时为淮阳守孝文元年举故以二千石从髙祖者悉以为闗内侯食邑三十四人而嘉食邑五百户十六年迁为御史大夫张苍免相文帝以皇后弟窦广国贤有行欲相之曰恐天下以吾私广国久念不可而髙帝时大臣余见无可者乃以嘉为丞相因故邑封为故安侯嘉为人廉直门不受私谒是时太中大夫邓通方爱幸赏赐累钜万文帝常燕饮通家其见宠如是是时嘉入朝而通居上旁有怠慢之礼嘉奏事毕因言曰陛下爱幸羣臣则富贵之至扵朝廷之礼不可以不肃上曰君勿言吾私之罢朝坐府中嘉为檄召通诣丞相府不来且斩通通恐入言上上曰汝第往吾今使人召若通至府免冠徒跣顿首谢嘉嘉坐自如弗为礼责曰夫朝廷者髙皇帝之朝廷也通小臣戏殿上大不敬当斩史今行斩之通顿首首尽出血不解上度丞相已困通使使持节召通而谢丞相曰此吾弄臣君其释之邓通既至为上泣曰丞相几杀臣嘉为丞相五嵗文帝崩孝景即位二年鼂错为内史贵幸用事诸法令多所请变更议以适罚侵削诸侯而丞相嘉自绌所言不用疾错错为内史门东出不便更穿一门南出南出者太上皇庙堧垣也嘉闻错穿宗庙垣为奏请诛错客有语错错恐夜入宫上谒自归上至朝嘉奏请诛错上曰错所穿非真庙垣故冗官居其中且又我使为之错无罪罢朝嘉谓长史曰吾悔不先斩错乃请之为错所卖至舍因欧血而死諡节侯传子至孙臾有罪国除自嘉死后开封侯陶青桃侯刘舎及武帝时柏至侯许昌平棘侯薛泽武彊侯荘青翟商陵侯赵周皆以列侯继踵【初角反持忍之貎】廉谨为丞相备员而已无所能发眀功名著扵世者
　　郦食其陈留髙阳人也好读书家贫落魄无衣食业为里监门然吏县中贤豪不敢役皆谓之狂生及陈胜项梁等起诸将徇地过髙阳者数十人食其闻其将皆握齱好荷礼自用【齱初角反握齱急促之貎荷与苛同细也】不能听大度之言食其乃自匿后闻沛公畧地陈留郊沛公麾下骑士适食其里中子也沛公时时问邑中贤豪骑士归食其见谓曰吾闻沛公嫚易人有大畧此真吾所从防莫为我先若见沛公谓曰臣里中有郦生年六十余身长八尺人皆谓之狂生自谓我非狂骑士曰沛公不喜儒诸客冠儒冠来者沛公輙解其冠溺其中与人言常大骂未可以儒生説也食其曰第言之骑士从容言食其所戒者沛公至髙阳传舎使人召食其食其至入谒沛公方踞牀令两女子洗而见食其食其入即长揖不拜曰足下欲助秦攻诸侯乎欲率诸侯破秦乎沛公骂曰竪儒夫天下同苦秦久矣故诸侯相率攻秦何谓助秦食其曰必欲聚徒合义兵诛无道秦不宜踞见长者扵是沛公辍洗起衣延食其上坐谢之食其因言六国纵衡时沛公喜赐食其食问曰计安出食其曰足下起瓦合之卒收散乱之兵不满万人欲以径入彊秦此所谓探虎口者也夫陈留天下之冲四通五达之郊今其城中又多积粟臣知其令今请使令下足下即不听足下举兵攻之臣为内应扵是遣食其往沛公引兵随之遂下陈留号食其为广野君食其言弟商使将数千人从沛公西南畧地食其常为説客驰使诸侯汉二年秋项羽击汉拔荥阳汉兵遁保巩楚人闻韩信破赵彭越数反梁地则分兵救之韩信方东击齐汉王数困荥阳成臯计欲捐成臯以东屯巩雒以距楚食其因言曰臣闻之知天之天者王事可成其不知天之天者王事不可成王者以民为天而民以食为天夫敖仓天下转输久矣臣闻其下乃有藏粟甚多楚人拔荥阳不坚守敖仓乃引而东令适卒分守成臯此乃天所以资汉方令楚易取而汉反郤自夺便臣窃以为过矣且两雄不俱立楚汉久相持不决百姓骚动海内摇荡农夫释耒红【读工】女下机天下之心未有所定也足下急复进兵收取荥阳据敖庾之粟塞成臯之险杜太行之道距飞狐之口守白马之津以示诸侯形制之埶则天下知所归矣方今燕赵以定惟齐未下今田广据千里之齐田间将二十万之众军扵歴城诸田宗彊负海岱阻河济南近楚齐人多变诈足下虽遣数十万师未可以嵗月破也臣请得奉眀诏説齐王使为汉称东藩上曰善乃从其画复守敖仓而使食其説齐王曰王知天下之所归乎曰不知也曰知天下之所归则齐国可得而有也若不知天下之所归即齐国未可保也齐王曰天下何归食其曰天下归汉齐王曰先生何以言之曰汉王与项王戮力西面击秦约先入咸阳者王之项王背约王之汉中而迁杀义帝汉王起蜀汉之兵击三秦出闗而责义帝之负处收天下之兵立诸侯之后降城即以侯其将得赂则以分其士与天下同其利豪英贤材皆乐为之用诸侯之兵四面而至蜀汉之粟方舡而下项王有背约之名杀义帝之负扵人之功无所记扵人之罪无所忘战胜而不得其赏拔城而不得其封非项氏莫得用事为人刻印玩而不能授攻城得赂积财而不能赏天下畔之贤才怨之而莫为之用故天下之士归扵汉王可坐而策也夫汉王发蜀汉定三秦渉西河之外援上党之兵下井陉诛成安君破北魏举三十二城此黄帝之兵非人之力天之福也今已据敖庾之粟塞成臯之险守白马之津杜太行之阸距飞狐之口天下后服者先亡矣王疾下汉王齐国社稷可得而保也不下汉王危亡可立而待也田广以为然乃听食其罢歴下兵守战备与食其日纵酒韩信闻食其冯轼下齐七十余城乃夜度兵平原袭齐齐王田广闻汉兵至以为食其卖己乃亨食其引兵走汉十二年曲周侯郦商以丞相将兵击黥布有功髙祖举功臣思食其食其子疥数将兵上以其父故封疥为髙梁侯后更食武阳卒子遂嗣三世侯平有罪国除太史公重叙郦生之事曰初沛公引兵过陈留郦生踵军门上谒曰髙阳贱民郦食其窃闻沛公将兵助楚诛不义敬劳从者得望见口画天下便事使者入通沛公方洗问使者曰何如人也使者对曰状貎类大儒衣儒衣冠侧注沛公曰为我谢之言我方以天下为事未暇见儒人也使者出谢曰沛公敬谢先生方以天下为事未暇见儒人也郦生嗔目按剑叱使者曰走复入言沛公吾髙阳酒徒也非而人也使者惧而失谒跪拾谒还走复入报曰客天下壮士也叱臣臣恐至失谒曰走复入言而公髙阳酒徒也沛公据雪足杖矛曰延客入郦生入揖沛公曰足下甚苦暴衣露冠将兵助楚讨不义足下何不自喜也臣愿以事见而曰吾方以天下为事未暇见儒人也夫足下欲兴天下之大事而成天下之大功而以目皮相恐失天下之能士且吾度足下之智不如吾勇又不如吾若欲就天下而不相见窃为足下失之沛公谢曰乡者闻先生之容今见先生之意矣乃延而坐之问所以取天下者郦生曰夫足下欲成大功不如止陈留陈留者天下之据冲也兵之防地也积粟数千万石城守甚坚臣素善其令为足下説之不听臣臣请为足下杀之而下陈留足下将陈留之众据陈留之城而食其积粟招天下之从兵从兵已成足下横行天下莫能有害足下矣沛公曰敬闻命矣扵是郦生乃夜见陈留令説之曰夫秦为无道而天下畔之今足下与天下从则可以成大功今独为亡秦婴城而坚守臣窃为足下危之陈留令曰秦法至重也不可以妄言妄言者无类吾不可以应先生所以教臣者非臣之意也勿复道郦生留宿卧夜半时斩陈留令首逾城而下报沛公沛公引兵攻城县令首扵长竿以示城上人曰趣下而令头已断矣今后下者必先斩之扵是陈留人见令已死遂相率而下沛公沛公舎陈留南城门上因其库兵食积粟留出入三月从兵以万数遂入破秦
　　陆贾楚人也以客从髙祖定天下名有口辩居左右常使诸侯时中国初定尉佗下南越因王之髙祖使贾赐佗印为南粤王贾至尉佗魋结箕踞见贾贾因説佗曰足下中国人亲戚昆弟坟墓在真定今足下反天性弃冠帯欲以区区之越与天子抗衡为敌国祸且及身矣夫秦失其正诸侯豪杰并起唯汉王先入闗据咸阳项籍背约自立为西楚霸王诸侯皆属可谓至彊矣然汉王起巴蜀鞭笞天下劫畧诸侯遂诛项羽五年之间海内平定此非人力天之所建也天子闻君王王南越而不助诛暴逆将相欲移兵而诛王天子怜百姓新劳苦且休之遣臣授君王印剖符通使君王宜郊迎北面称臣乃欲以新造未集之越屈彊扵此汉诚闻之掘焼君王先人冢墓夷种宗族使一偏将将十万众临越即越杀王降汉如反覆手耳扵是佗蹶然起坐谢贾曰居蛮夷中久殊失礼义因问贾曰我孰与萧何曹参韩信贤贾曰王似贤也复问曰我孰与皇帝贤贾曰皇帝起丰沛讨暴秦诛彊楚为天下兴利除害继五帝三皇之业统天下理中国中国之人以亿计地方万里居天下之膏腴人众车舆万物殷富政由一家自天地剖判未始有也今王众不过数万皆蛮夷﨑岖山海间譬若汉一郡王何乃比扵汉佗大笑曰吾不起中国故王此使我居中国何遽不若汉乃大説贾留与饮数月曰越中无足与语至生来令我日闻所不闻赐贾槖中装直千金他送亦千金贾卒拜佗为南越王令称臣奉汉约归报髙帝大説拜贾为太中大夫贾时时前説称诗书髙帝骂之曰乃公居马上得之安事诗书贾曰马上得之宁可以马上治乎且汤武逆取而以顺守之文武并用长久之术也昔者吴王夫差智伯极武而亡秦任刑法不变卒防赵氏【秦之先造父封扵赵城故亦冐赵氏】乡使秦已并天下行仁义法先圣陛下安得而有之髙帝不怿有慙色谓贾曰试为我着秦所以失天下吾所以得之者及古成败之国贾乃粗述存亡之征凡着十二篇每奏一篇髙帝未尝不称善左右呼万嵗称其书曰新语孝惠时吕太后用事欲王诸吕畏大臣及有口者贾自度不能争之乃病免以好畤田地善住家焉有五男乃出所使越得槖中装卖千金分其子子二百金令为生产贾常乗安车驷马从歌鼓瑟侍者十余人寳剑直百金谓其子曰与女约过女女给人马酒食极欲十日而更所死家得寳剑车骑侍从者一嵗中以往来过他客率不过再过数击鲜毋久溷女为也吕太后时王诸吕诸吕擅权欲劫少主危刘氏右丞相平患之力不能争恐祸及己平尝宴居深念贾往不请直入坐平方念不见贾贾曰何念深也平曰生揣我何念贾曰足下位为上相食三万户侯可谓极富贵无欲矣然有忧念不过患诸吕少主耳平曰然为之奈何贾曰天下安注意相天下危注意将将相和则士豫附士豫附天下虽有变则权不分权不分为社稷计在两君掌握耳臣常欲语太尉绛侯绛侯与我戏易吾言君何不交驩太尉深相结为陈平画吕氏数事平用其计乃以五百金为绛侯寿厚具乐饮太尉太尉亦报如之两人深相结吕氏谋益坏陈平乃以奴婢百人车马五十乗钱五十万遗贾为饮食费贾以此逰汉廷公卿间名声籍甚及诛诸吕立孝文贾颇有力孝文即位欲使人之南越丞相平乃言贾为太中大夫使尉佗去黄屋称制令比诸侯皆如意指语在南越陆生竟以寿终
