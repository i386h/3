<!-- { "loadSidebar": true } -->
　　侯瑱字伯玉巴西充国人也父弘逺世为西蜀酋豪蜀贼张文蕚据白崖山有众万人梁益州刺史鄱阳王萧范命逺讨之逺战死瑱固请复雠每战必先陷阵遂斩文蕚由是知名因事范范委以将帅之任山谷夷獠不附者并遣瑱征之累功授轻车府中兵参军晋康太守范为雍州刺史瑱除冯翊太守范迁镇合肥瑱又随之侯景围台城范乃遣瑱辅其世子嗣入援都城及城陷瑱与嗣退还合肥仍随范徙镇盆城俄而范及嗣皆卒瑱领其众依于豫章太守庄铁铁疑之瑱惧不自安诈引铁谋事因刄之据豫章之地后降于侯景将于庆庆送瑱于景景以瑱与己同姓托为宗族相待甚厚留其妻子及弟为质遣瑱随于庆平蠡南诸郡及景败巴陵景将宋子仙任约等并为西军所获瑱乃诛景党以应义师景亦尽诛其弟及妻子梁元帝授瑱南兖州刺史郫县侯仍随都督王僧辩讨景常为前锋既复台城景奔吴郡僧辩遣瑱率兵追之与景战于吴松江大败景尽获其军实景将皆降以功除南豫州刺史镇姑熟及齐遣郭元建帅师出濡须僧辩遣瑱于东关拒之大败元建魏攻荆州王僧辩以瑱为前军赴援未至而魏尅荆州瑱顿九江因卫晋安王还都僧辩承制以瑱为侍中车骑将军江州刺史加都督改封康乐县公及司徒陆法和据郢州引齐兵来宼乃使瑱西讨未至而法和入齐齐遣慕容恃徳镇夏首瑱攻之恃徳食尽请和瑱还镇豫章僧辩使其弟僧愔与瑱共讨萧勃及髙祖之诛僧辩僧愔隂欲图瑱而夺其军瑱知之尽收僧愔徒党僧愔奔齐是时瑱据中流兵甚彊盛又以本事僧辩虽外示臣节未肯入朝初余孝顷为豫章太守及瑱镇豫章乃于新吴县别立城栅与瑱相拒瑱留军人妻子于豫章令从弟奫知后事悉众以攻孝顷自夏迄冬不能克奫与其部下侯方儿不协方儿乃攻杀奫虏瑱军府妓妾金玉归于髙祖瑱既失根本兵众俱溃轻身归豫章豫章人拒之乃趣盆城就其将焦僧度僧度劝令投齐塡以髙祖有大量必能容己乃诣阙请罪髙祖复其爵位永定二年进位司空王琳至沌口周文育侯安都并没乃以塡为都督西讨诸军事顿于梁山文帝即位进授太尉王琳至栅口又以瑱为都督侯安都等并焉塡与琳相持百余日未决天嘉元年二月东关春水稍长舟舰得通琳引合肥漅湖之众舳舻相次而下其势甚盛瑱率军进虎槛洲琳亦出船列于江西隔洲而泊眀日合战琳军少却退保西岸及夕东北风大起吹其舟舰并壊没于沙中溺死者数千浪大不得还浦夜中有流星坠于贼营及旦风静琳入浦治船以荻塞于浦口又以鹿角绕岸不敢复出时西魏将史宁蹑其上流瑱闻之知琳不能持久收军却据湖浦以待其弊及史寕至围郢州琳恐众溃乃率船东下去芜湖十里而泊眀日齐遣仪同刘伯球率万人助琳水战行台慕容徳会领铁骑三千在芜湖西岸博望山南为其声势瑱令军中晨炊蓐食顿芜湖洲尾以待之将战有微风至自东南众军施拍纵火定州刺史章昭达乗平虏大舰中江而进琳军大败其歩军在西岸者自相蹂践马骑并淖于芦荻中尽获其舟舰器械并禽刘伯球慕容徳会俘馘万计琳与其将潘纯陁乗单舴舰冐阵走湓城与妻妾左右十余人入齐诏以瑱为都督湘巴郢江吴等五州诸军事镇湓城周将贺若敦独狐盛等来攻巴湘又以瑱为西讨都督大败盛军以功授湘州刺史改封零陵郡公邑七千户二年以疾表求还朝三月于道薨时年五十二赠大司马諡曰壮肃加羽葆鼓吹班剑给东园秘器配享髙祖庙庭子净藏嗣尚文帝女富阳公主
　　侯安都字师成始兴曲江人也为郡着姓父捍少仕州郡以忠谨称安都贵后官至光禄大夫始兴内史安都工书能鼓琴渉猎书传为五言诗颇清靡兼善骑射为邑里雄豪侯景之乱招集兵甲至三千人髙祖入援台城安都引兵从髙祖攻蔡路养破李迁仕平侯景皆力战有功梁元帝授猛烈将军封富春县子随髙祖镇京口除兰陵太守髙祖谋袭王僧辩诸人莫知唯与安都定计乃使率水军自京口趣石头城髙祖自率马歩从江乘罗落会之安都至石头北弃舟登岸僧辩不之觉也石头城北接岗阜雉堞不甚危峻安都被甲帯长刀军人捧之投于女垣内众随而入进逼僧辩卧室髙祖大军亦至与僧辩战于防事前安都自内閤出腹背击之遂禽僧辩以功除仁威将军南徐州刺史髙祖东征杜龛安都留台居守徐嗣徽任约等引齐兵入据石头防骑至于阙下安都闭门偃旗示之以弱令城中曰有登陴防贼者斩及夕贼收军还石头安都夜令士卒密营御敌之具将旦贼骑至安都率五百人开东西掖门与战大败之贼乃退据石头不敢逼台城及髙祖至以安都为水军于中流断贼粮运又袭秦郡破嗣徽栅收其家口并马驴辎重得嗣徽所弹琵琶及所养鹰遣信饷之曰昨至弟处得此今以相还嗣徽等见之大惧乃请和髙祖听其还北及嗣徽等济江齐之余军犹据采石守备甚严又遣安都攻之多所俘获眀年春诏安都率兵镇梁山以备齐徐嗣徽等复入丹阳至湖熟高祖遣安都拒之战于耕坛南安都率十二骑突其阵破之生禽齐仪同乞伏无芳又刺齐将东方老堕马会贼骑至救老得免贼北度蒋山安都又与齐将王敬寳战于龙尾使从弟晓军主张纂前犯其阵晓被创坠马张纂死之安都驰往救晓斩其骑士十二人取纂尸而还齐军不敢逼髙祖与齐军战于莫府山命安都领歩骑千余自白下横击其后齐军大败以功进爵为侯又进号平南将军改封西江县公仍督水军至豫章助豫州刺史周文育讨萧勃安都未至文育已斩勃并禽其将欧阳頠傅防等唯余孝顷与勃子孜犹于豫章之石头作两城孝顷与孜各据其一又多设船舰夹水而阵安都至乃衔枚夜烧其舰文育率水军安都领歩骑登岸结阵孝顷俄断后路安都乃令军士竖栅引营渐进频致尅获孜乃降孝顷奔归新吴请入子为质许之以功加开府仪同三司仍率众会武昌与周文育西讨王琳将发公卿饯于新林安都跃马度桥人马俱坠水中又坐防内坠于橹井时以为不祥至武昌琳将樊猛弃船走文育亦自豫章至时两将俱行不相统摄因部下交争稍不平军至郢州琳将潘纯于城中遥射官军安都怒围之未克而王琳至弇口安都乃释郢州悉众往沌口以御之遇风不得进琳据东岸官军据西岸相持数日乃合战安都等败绩安都与文育徐敬成并为琳所囚琳总以一长鎻系之置于防下令宦者王子晋掌视之琳下至湓城白水浦安都等甘言许厚赂子晋子晋乃伪以小船依防而钓夜载安都文育敬成上岸入深草歩投官军还都自劾诏并赦之复其官爵寻为丹阳尹出为南豫州刺史令继周文育攻余孝劢及王琳将曹庆常爱众等安都自宫亭湖出松门蹑爱众后文育为熊昙朗所害安都回取大舰遇琳将周炅周协南归与战破之禽炅恊孝劢弟孝猷率部下四千家欲王琳遇炅乃诣安都降安都又进军于禽竒州破曹庆常爱众等焚其船舰爱众奔庐山为村人所杀余众悉平还军至南皖而髙祖崩安都随文帝还朝乃与羣臣议翼奉文帝时帝谦让不敢当太后又以衡阳王故未肯下令羣臣不能决安都曰今四方未定何暇及逺临川王有功天下须共立之今日之事后应者斩便按剑上殿白太后出玺义手解文帝髪推就防次文帝即位迁司空仍授南徐州刺史给扶王琳下至栅口大军出顿芜湖时侯瑱为大都督而指麾经畧多出安都及王琳入齐安都进军湓城讨琳余党所向皆下仍别奉中防迎衡阳王昌初昌之将入也致书于文帝辞甚不逊文帝不怿乃召安都从容而言曰太子将至须别求一藩吾其老焉安都对曰自古岂有被代天子臣愚不敢奉诏因自迎昌济汉中流而杀之以功进清逺郡公邑五千户自是威名甚重羣臣无出其右安都父捍为始兴内史卒于官文帝征安都为发防寻起复本官赠其父散骑常侍金紫光禄大夫拜其母为清逺国太夫人仍迎赴都母固求停乡里上乃下诏改封郡之汝城县为庐阳郡分衡州之始兴安逺二郡合三郡为东衡州以安都从弟晓为刺史安都第三子秘年九岁上以为始兴内史并令在乡侍奉改封安都桂阳郡公王琳败后周兵入据巴湘安都奉诏西捍及留异据东阳安都又奉诏东讨异本谓台军自钱唐江上安都乃歩由会稽之诸暨出永康异大恐奔桃枝岭处岩谷间竖栅以自守安都躬自接战为流矢所中血流至踝安都乗舆麾军容止不变因其山垅为堰属夏潦水涨安都引船入堰接舰与异城等放拍碎其楼异与第三子忠臣脱身奔晋安安都虏其妻子振旅而还加侍中征北大将军仍还本镇吏民诣阙表请立碑颂羙安都功绩诏许之自王琳平后安都勲庸转大又自以功安社稷渐用骄矜数招聚文武之士或射驭驰骋或命以诗笔第其髙下以差次赏赐之文士则褚玠马枢隂铿张正见徐伯阳刘删祖孙登武士则萧摩诃裴子烈等为之宾客斋内动至千人部下将帅多不遵法度检问收摄则奔归安都文帝性严察深衘之安都不之改日益骄横表唘封讫有事未尽乃开封自书之云又唘某事及侍醼酒酣或箕踞倾倚尝陪乐游禊饮乃白帝曰何如作临川王时帝不应安都再三言之帝曰此虽天命抑亦眀公之力醼讫又唘便借供帐水饰将载妻妾于御堂欢会文帝虽许其请甚不怿眀日安都坐于御坐列宾客居羣臣位称觞上夀初重云殿灾安都率将士带甲入殿帝甚恶之自是隂为之备又周廸之反朝望当使安都讨之帝乃使吴眀彻往又频遣台使按问安都部下检括亡叛安都内不自安天嘉三年冬遣其别驾周实自托于舎人蔡景歴并问省中事景歴録其状奏之称安都谋反帝虑其不受召眀年春乃除安都为征南大将军江州刺史自京口还都部伍入于石头帝引安都醼于嘉徳殿又集其部下将帅会于尚书朝堂于坐收安都囚于西省又收其将帅尽夺马仗而释之因出景歴表以示于朝乃下诏暴其罪眀日于西省赐死时年四十四寻有诏宥其妻子家口以士礼初髙祖尝与诸将醼杜僧眀周文育侯安都为夀各称功伐帝曰卿等悉良将也而并有所短杜公志大而识闇狎于下而骄于尊矜其功不收其拙周侯交不择人而推心过差居危履险猜防不设侯郎慠诞而无厌轻佻而肆志并非全身之道卒皆如言太建三年宣帝追封安都陈集县侯子亶为嗣
