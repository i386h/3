<!-- { "loadSidebar": true } -->
　　吴太伯太伯弟仲雍皆周太王之子而王季歴之兄也季歴贤而有圣子昌太王欲立季歴以及昌于是太伯仲雍二人乃奔荆蛮文身断髪示不可用以避季歴季歴果立是为王季而昌为文王太伯之奔荆蛮自号勾吴【所居地名】荆蛮义之从而归者千余家立为吴太伯太伯卒无子弟仲雍立是为吴仲雍仲雍卒子季简立季简卒子叔达立叔达卒子周章立是时武王克殷求太伯仲雍之后得周章周章已君吴因而封之乃封周章弟虞仲于周之北故夏虚是为虞仲列为诸侯周章卒子熊遂立熊遂卒子柯相立柯相卒子彊鸠夷立彊鸠夷卒子余桥疑吾立余桥疑吾卒子柯卢立柯卢卒子周繇立周繇卒子屈羽立屈羽卒子夷吾立夷吾卒子禽处立禽处卒子转立转卒子颇髙立颇高卒子句毕立是时晋献公灭周北虞公以开晋伐虢也句毕卒子去齐立去齐卒子夀梦立夀梦立而吴始益大称王自太伯作吴五世而武王克殷封其后为二其一虞在中国其一吴在夷蛮十二世而晋灭中国之虞中国之虞灭二世而夷蛮之吴兴大凡从太伯至夀梦十九世王夀梦二年楚之亡大夫申公巫臣怨楚将子反而奔晋自晋使吴教吴用兵乘车令其子为吴行人吴于是始通于中国遂伐楚十六年楚共王伐吴至衡山二十五年王夀梦卒夀梦有子四人长曰诸樊次曰余祭次曰余昧次曰季札季札贤而夀梦欲立之季札譲不可乃立诸樊摄行事当国王诸樊元年已除防譲位季札季札固执不许吴人必欲立季札季札弃其室而耕国人舍之是岁秋吴伐楚楚败我师四年晋平公立十三年王诸樊卒有命授弟余祭欲传以次必致国于季札而止以称先王夀梦之意季札封于延陵故号曰延陵季子王余祭三年齐相庆封有罪自齐来奔吴吴予庆封朱方之县以为奉邑以女妻之富于在齐四年吴使季札聘于鲁请观周乐季札审音知道观舞知意使歌风自二南至于陈各知其俗使歌小雅知东迁之衰使歌大雅知文王之盛使歌颂知周殷鲁盛德之所以同也见舞象与大武知西伯之犹有憾不如武王之极美也见舞韶防与大夏知成汤慙于始伐不如禹之勤于其身也见舞招箾则曰舜之德至矣大矣无以加矣去鲁适齐知齐将有难谓晏平仲宜纳邑与政去齐适郑见子产如旧交去郑适衞见蘧伯玉史鱼等称卫多君子去衞适晋及戚闻孙文子钟声讥其不宜为乐至晋见赵文子韩宣子魏献子悦之知三卿必柄晋国将去谓叔向曰晋政将有所归吾子直必思自免于难语具季札传中七年楚公子围弑其王夹敖而代立是为灵王十年楚灵王会诸侯伐吴之朱方吴亦攻楚取三邑而去十一年楚伐吴至雩娄十二年楚复来伐次于干谿楚师败走十七年王余祭卒弟余昧立王余昧二年楚公子弃疾弑其君灵王代立焉四年王余昧卒欲授弟季札季札譲逃去于是吴人乃立王余昧之子僚为王王僚二年公子光伐楚败而亡王舟光惧袭楚复得王舟而还五年楚之亡臣伍子胥来奔公子光客之公子光者王诸樊之子也常以为吾父兄弟四人当传至季子季子即不受国光父先立即不传季子光当立阴纳贤士欲以袭王僚八年吴使公子光伐楚败楚师迎楚故太子建母于居巢以归因北伐败陈蔡之师九年公子光伐楚拔居巢钟离初楚边邑卑梁氏之处女与吴边邑之女争桑二女家怒相灭两国边邑长闻之怒因而相攻灭吴之边邑吴王怒故遂伐楚取两都而去伍子胥之初奔吴説吴王僚以伐楚之利公子光曰胥之父兄为僇于楚欲自报其仇耳未见其利于是伍员知光有他志乃求勇士专诸见之光喜乃客伍子胥子胥退而耕于野以待专诸之事十二年冬楚平王卒十三年春吴欲因楚丧而伐之使公子盖余烛庸以兵围楚之六灊使季札于晋以观诸侯之变楚发兵絶吴兵后吴兵不得还于是公子光曰此时不可失也告专诸曰不索何获我眞王嗣当立吾欲求之季子虽至不吾废也专诸许之光因伏甲士窟室谒王僚饮使专诸置匕首于炙鱼之中以进食遂刺杀王僚王僚死公子光竟伐立为王是为吴王阖庐阖庐乃以专诸子为卿季子至自晋曰茍先君无废祀人民无废主社稷有奉乃吾君也吾敢谁怨乎复命哭僚墓复位而待公子烛庸盖余二人将兵遇围于楚者闻公子光弑王僚自立乃以其兵降楚楚封之于舒王阖庐元年举伍子胥为行人而与谋国事楚诛伯州犂其孙伯嚭亡奔吴吴以为大夫三年吴王阖庐与子胥伯嚭将兵伐楚拔舒杀吴之二公子阖庐谋欲入郢将军孙武以为未可乃止四年伐楚取六与灊五年伐越败之六年楚使子常囊瓦伐吴迎而击之大败其军于豫章取楚之居巢而还九年王阖庐用子胥孙武之谋与唐人蔡人西伐楚至于汉水楚亦发兵拒吴夹水陈吴王阖庐弟夫槩欲战阖庐弗许夫槩曰王已属臣兵兵以利为上尚何待焉遂以其部五千人袭冒楚楚兵大败走于是吴王遂纵兵追之比至郢五战楚五败楚昭王亡出郢奔郧郧公弟欲弑昭王昭王与郧公奔随而吴兵遂入郢子胥伯嚭鞭平王之尸以报父讐十年春越闻吴王之在郢国空乃伐吴吴使别兵击越楚告急秦秦遣兵救楚击吴吴师败阖庐弟夫槩见秦越交败吴吴王留楚不去夫槩亡归吴自立为吴王阖庐闻之乃引兵归攻夫槩夫槩败奔楚楚昭王乃得以九月复入郢而封夫槩于堂谿为堂谿氏十一年吴王使太子夫差伐楚取番楚恐而去郢徙鄀十五年孔子相鲁十九年夏吴伐越越王句践迎击之檇【音醉】李越使死士挑战三行造吴师呼自刭吴师观之越因伐吴败之姑苏伤吴王阖庐指军却七里吴王病伤而死阖庐使立太子夫差谓曰尔而忘句践杀汝父乎对曰不敢三年乃报越【阖庐冢在吴县昌门外名曰虎邱下池广六十歩水深丈五尺铜棺三重澒池六尺玉鳬之流扁诸之劒三千方员之口二千槃郢鱼肠之劒在焉卒十万余人治冢取土临湖葬三日白虎居其上故号曰虎邱】王夫差元年以大夫伯嚭为太宰习战射常以报越为志二年吴悉精兵以伐越败之夫椒报姑苏也越王句践乃以甲兵五千人栖于会稽使大夫种因吴太宰嚭而行成请委国为臣妾吴王将许之伍子胥谏曰昔有过氏杀斟灌以伐斟寻灭夏后帝相帝相之妃后缗方娠逃于有仍而生少康少康为有仍牧正有过又欲杀之少康奔有虞有虞思夏德于是妻以二女而邑之于纶有田一成有众一旅后遂收夏众抚其官职使人诱之遂灭有过氏复禹之绩祀夏配天不失旧物今吴不如有过之彊而句践大于少康今不因此而灭之又将寛之不亦难乎且句践为人能辛苦今不灭后必悔之王不听听太宰嚭卒许越平与盟而罢兵去七年吴王夫差闻齐景公死而大臣争宠新君弱乃兴师北伐齐子胥谏曰句践食不重味衣不重采吊死问疾且欲有所用其众此人弗死必为吴患今越在腹心疾而王不先而务齐不亦谬乎弗听遂北伐齐败齐于艾陵至缯召鲁哀公而徴百牢季康子使子贡以周礼説太宰嚭乃得止因留略地于齐鲁之南九年为驺伐鲁至与鲁盟乃去十年因伐齐而归十一年复伐齐越王句践率其众以朝吴厚献遗之吴王喜惟子胥惧曰是豢吴也谏曰越在腹心今得志于齐犹石田无所用且盘庚之诰有顚越勿遗商之以兴吴王不听使子胥于齐子胥属其子于齐鲍氏还报吴王吴王闻之大怒赐子胥属镂之劔以死是岁也齐鲍氏弑齐悼公吴王闻之哭于军门外三日乃从海上攻齐齐人败吴吴王乃引兵归十三年吴召鲁卫之君会于橐臯十四年春吴王北防诸侯于黄池欲覇中国以全周室六月戊子越王句践伐吴乙酉越五千人与吴战丙戌虏吴太子友丁亥入吴吴人告败于王夫差夫差恶其闻也或泄其语吴王怒斩七人于幕下七月辛丑吴王与晋定公争长吴王曰于周室我为长晋定公曰于姬姓我为伯赵鞅怒将伐吴乃长晋定公吴王已盟与晋别欲伐宋太宰嚭曰可胜而不能居也乃引兵归国国亡太子内空王居外久士皆罢敝于是乃使厚币以与越平十五年齐田常弑简公十八年越益彊越王句践率兵使伐败吴于笠泽楚灭陈二十年越王句践复伐吴二十一年遂围吴二十三年十一月丁卯越败吴越王句践欲迁吴王夫差于甬东予百家居之吴王曰孤老矣不能事君王也吾悔不用子胥之言自令陷此乃自刭死蔽其面曰吾无以见子胥也越王灭吴诛太宰嚭以为不忠而归
　　鲁
