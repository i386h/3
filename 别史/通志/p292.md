<!-- { "loadSidebar": true } -->
　　三代之制天子六军其将皆命卿故夏书曰大战于甘乃召六卿盖古之天子寄军政于六卿居则以田警则以战所谓入使治之出使长之之义其职在国则以比长闾胥族师党正州长乡大夫为称在军则以卒伍司马将军为号所以异军国之名诸侯之制大国三军次国二军小国一军其将亦命卿也晋献公初作二军公将上军未有其号魏献子衞文子始有将军称【左传曰晋阎没女寛谓魏子曰岂将军食之而有不足注曰献子为将军率故谓之将军又礼记曰将军文子之丧】自战国置大将军周末又置前后左右将军秦因之位上卿金印紫绶汉兴置大将军骠骑将军位次丞相车骑将军衞将军左右前后将军皆金印紫绶位次上卿【后汉志曰汉将军比公者四谓大将军骠骑车骑衞将军】掌京师兵衞四夷屯警孝武征闽越东瓯又有伏波楼船及伐朝鲜大宛复置横海度辽贰师宣帝増以蒲类破羌权时之制若此非一亦不常设光武中兴诸将军皆称大及天下已定武官悉省四征兴于汉代四安四平起于魏初后汉有三鎭之称魏有鎭北之号晋武帝重兵官故军校多选朝廷清重之士居之置中军将军以统宿衞七军及五王作难东海王越以顷兴事皆由殿省乃奏宿衞有侯爵者皆罢之时殿中武官并封侯由是出者略尽皆涕泣而去乃以东海国官领左右衞以国兵宿衞晋宋以来以领军护军左右二衞骁骑游击将军谓之六军【宋舆服志曰骠骑车骑衞将军及诸将军加大者皆金章紫绶武冠佩水苍玉诸军司马银章青绶朝服武冠】其四安四平左右前后征虏等将军及四中郎将晋代荀羡王胡之并居此官宋齐以来唯处诸王素族无为者齐以二衞四军五校骁骑游击积射彊弩殿中员外殿中武衞七将军殿中司马左右及虎贲之中郎将冗从仆射羽林监武骑常侍谓之西省而散骑为东省梁武帝以将军之名高下舛杂命更加厘定于是有司奏置一百二十五号将军以鎭衞骠骑车骑为二十四班四征四中为二十三班八鎭为二十二班八安为二十一班四平四翊为二十班凡三十六号为重号将军又有五德将军【忠勇军师武臣爪牙龙骑云麾鎭兵翊师宣惠果毅智威仁威勇威信威严威智武仁武勇武信武严武是为五德将军也】以班多者为贵凡十品二十四班品取其盈数班法气候之数制簿悉以大号居后以为选法自小迁大也前史所记以位得从公故将军之名次于台槐之下至是备其班品叙于百官之外凡一百二十五将军后魏将军之名多矣谓骠骑车骑衞为三将军末年有八柱国大将军其中六人各督二大将军凡十二大将军【元赞元育元廓侯莫陈顺宇文遵逹奚武李远豆卢宁宇文贵贺兰祥杨忠王雄是也】又各分统开府一人一开府领一军兵是为二十四军分掌禁旅当爪牙御侮之寄自大统十六年以后功臣位至柱国及大将军者众矣咸是散秩无复统御【后周武帝三年改诸军军士并为侍官】隋炀帝以左右衞左右屯衞左右御衞左右候衞凡十二衞各置大将军一人将军二人以总府事【每衞各置长史録事参军司仓兵骑铠等参军员军人总名衞士】盖魏周十二大将军之遗制唐武德初秦王既平王世充及窦建德高祖以秦王功殊今古自昔位号不足以为称乃特置天策上将军以拜焉位在王公上及升储宫遂废天防府二年七月高祖以天下未定事资武力将举闗中之众以临四方乃置十二军分闗中诸府以焉【以万年道为参旗军长安道为鼔旗军富平道为元戈军醴泉道为丹钺军同州道为羽林军华州道为骑官军宁州道为折威军岐州道为平道军豳州道为招摇军麟州道为苑游军泾州道为天纪军宜州道为天节军】每将军一人副一人取威名素重者为之【杨防仁刘基长孙顺德等为其将】督耕战之备自是士马彊劲无敌于天下五年省七年以突厥寇掠复置十二军后又省之其后定制有左右衞左右骁左右武左右威左右领军左右金吾左右监门左右千牛凡十六衞大将军各一人【左右衞及左右金吾总谓之四衞其余谓之杂衞】将军总三十人【左右千牛衞将军各一人余衞各二人】左右羽林左右龙虎左右神虎六军大将军各一人将军各三人皆有衞署其余骠骑辅国鎭军冠军四大将军云麾勇武壮武宣威明威定远宁远游骑游击等九将军并为五品以上武散官先天二年正月十日诏往者衞士计戸取充使二十一入幕六十出军既惮劬劳咸欲避匿今改取二十五以上充十五年即放出频经征鎭者十年放出自今已后羽林飞骑先于衞士中简择开元六年始诏折冲府兵毎六岁一简自高宗武后时天下久不用兵府兵之法浸坏番役更代多不以时衞士稍稍亡匿至是益耗散宿衞不能给宰相张说乃请一切幕士宿衞十一年取京兆蒲同岐华府兵及白丁而益以潞州长从兵共二十万号长从宿衞岁一番命左丞萧嵩与州刺史共选之明年更号曰彍骑
　　臣谨按宋志曰冗从仆射汉东京有中黄门冗从仆射非其职也魏代因其名而置冗从仆射职官要録曰本期门之职后汉桓帝时置冗从仆射掌诸散从其射事则主帅之
　　左右衞【并亲衞官属附】
　　汉京师有南北军掌理禁衞【南军若唐诸衞北军若唐羽林等军周勃驰入北军是也】初有衞将军魏末晋文王又置中衞将军武帝受禅分中衞为左右衞将军【以羊琇为左赵序为右】并置佐吏皆掌宿衞营兵银章青绶武冠绛朝服佩水苍玉宋齐谓之二衞各领营兵每暮一人宿直后増二衞仪从为九十人陈因之后魏永光初又増置左右衞将军各二人北齐二人分掌左右厢所主朱华阁以外各武衞将军二人贰之隋初左右衞大将军各一人将军各二人又各统亲衞炀帝改左右衞为左右翊衞【又加置亲衞并领勲武二衞炀帝改三衞为三侍非翊衞府皆无三侍】其所领军士名为骁骑唐复为左右衞大将军各一人【掌宫掖禁御督摄队伍】将军各二人【贰大将军事】长史【左右衞各一人晋武帝置左右衞各有长史司马东晋省长史歴宋齐梁陈后魏北齐并同至隋左右衞各置长史一人唐因之】
　　录事参军【左右衞各一人东晋元帝初为鎭东大将军置録事参军自后无梁皇子府有中录事参军录事参军各一人后魏二人公府及第一第二第三品将军府及始蕃王二蕃王三蕃王府各有录事参军官北齐因之隋左右衞府各有录事参军一人唐因之】
　　仓曹参军【左右衞各二人东晋元帝为鎭东大将军有仓曹参军宋武帝相府亦置后魏与录事参军同置北齐因之隋左右衞府各有仓曹参军一人唐因之置二人】
　　兵曹参军【左右衞各二人歴代皆与仓曹同置】
　　骑曹参军【左右衞各一人魏司马景王为大将军有骑兵宋武帝为相有骑兵参军隋左右衞府有骑兵参军唐初因之其后改为骑曹】
　　胄曹参军【左右衞各一人东晋元帝为鎭东大将军有铠曹参军宋武帝为相亦有之齐有左右铠曹各一人隋左右衞府有铠曹行参军事一人唐因之长安初改为胄曹神龙初复为铠曹开元初复为胄曹凡自十六衞及东宫十率府録事及兵仓骑胄等曹参军通谓之衞佐并为美职汉魏以来诸将军有长史以下官属及唐诸衞所置盖亦因其旧号考其资位则全校微矣其下诸衞官属并同】
　　左右亲衞中郎将府【中郎将之名秦汉以来有之隋每衞各置开府一员以统之唐武德七年改开府为中郎将亲衞为一府勲衞翊衞各为一府中郎将各一人掌领校尉以下宿衞总判府事唐武德七年改亲衞骠骑将军为之其勲翊二衞亦然左右郎将一人隋备身府置左右郎将唐因其名武德七年改亲衞车骑将军为之其勲翊二衞亦然掌贰中郎将之职录事参军一人掌受府事兵曹参军一人掌判府事校尉五人】
　　左右骁衞
　　汉有骁衞将军谓之杂号将军武帝以李广为之后省后汉初改屯衞为骁骑魏置为中军晋领营兵兼统宿衞梁以来其任愈重天监六年置左右骁骑领朱衣直閤并给仪从北徐州刺史昌义之首为此职出则羽仪清道入则与二衞通直临轩则升殿夹侍改旧骁骑曰云骑陈有左右骁骑及云骑【韦翽为骁骑将军素有名称每大事常令夹侍左右时人荣之】后魏北齐并有骁骑将军之职后周有左右骁骑率上士隋开皇十八年置备身府炀帝即位改左右备身府为左右骁衞府所领军士名曰豹骑其备身府又别置焉唐因隋置左右骁衞府龙朔二年去府字光宅元年改左右骁衞为左右武威神龙元年复旧大将军各一人所掌与左右衞同将军各二人以副之【领官属并隋置唐因之同左右衞】
　　左右武衞
　　后汉末曹公为丞相有武衞营及魏文帝乃置武衞将军以主禁旅晋宋齐梁陈隋又有建武奋武广武等将军至隋采诸武之名置左右武衞大将军一人将军二人以总府事炀帝改所领军士名熊骑唐光宅元年改为左右鹰扬衞神龙元年复为武衞其制与隋同所掌如左右衞【领官属并隋置唐因之同左右衞】
　　左右威衞
　　隋初有领军府炀帝改为左右屯衞唐因之贞观十二年左右屯衞始置飞骑出游幸即衣五色袍乘六闲马赐猛兽衣韀而从焉龙朔二年改左右屯衞为左右威衞而别置左右屯营亦有大将军等官【寻改左右屯营为羽林】光宅元年改威衞为豹韬衞神龙元年复旧所掌如左右衞【领官属并隋置唐因之同左右衞龙朔三年左右威衞旧官之员外各置録事参军一人府三人史四人并左右羽林军统本司事】
　　左右领军衞
　　初魏武为汉丞相相府自置领军非汉官也建安十二年改为中领军以史涣为之与护军韩浩皆领禁兵文帝受汉禅始置领军将军以曹休为之主五校中垒武衞三营晋武帝初省使中军将军羊祜统二衞前后左右骁骑七军营兵即领军之任也祜迁罢复置北军中候怀帝永嘉中改中军曰中领军元帝永昌元年复改曰北军中候寻复为领军成帝时复以为中候而陶侃居之寻复为领军魏晋领护皆金章紫绶中领中护银章青绶武冠绛朝服佩水苍玉【晋郗鉴庾亮纪瞻卞壸陆煜褚翼王彪之会稽王道子沈嘉武陵王遵孔安国谢鲲等并为领军】宋置领军将军一人掌内军护军将军一人掌外军齐有领军及中领军梁领军将军管天下兵要谓之禁司与左右仆射为一流中领军与吏部尚书为一流【梁萧景为领军将军管天下兵要监局官僚皆近幸多骄侈景在职峻切官曹肃然其监局多事唯景及臧盾长于拨繁继居此职并着声称】陈因之后魏有领军护军【二职若侍臣带者加中】又有领军将军护军将军二将军与领护不并置北齐领军府凡禁衞官皆主之以高归彦为领军大将军领军加大自归彦始隋有左右领军府各掌十二军籍帐差科辞讼之事不置将军唯有长史司马诸曹掾属等官炀帝改领军为左右屯衞【即左右威衞】唐复采旧名别置领军衞分为左右龙朔二年改为左右戎衞咸通元年复旧光宅元年改为左右玉钤衞神龙元年复旧各置大将军一人掌宫掖禁备督摄队伍与左右诸衞同将军各二人以副之【长史齐梁陈并有之北齐有长史司马隋置録事以下诸曹唐因之同左右衞】
　　左右金吾衞
