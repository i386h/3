<!-- { "loadSidebar": true } -->
　　奚斤代人也世典马牧父箪有宠于昭成皇帝时国有良马曰騧骝一夜忽逸后知南部大人刘库仁所盗养于窟室箪闻而驰徃取马库仁以国甥恃宠慙而逆击箪箪捽其髪落伤其一乳及苻坚使库仁与衞辰分领国部箪惧遂奔衞辰及道武灭衞辰箪晚乃得归故名位后于近臣斤机辩有识度登国初与长孙肥等俱统禁兵后以爲侍郎亲近左右从征慕容宝于参合皇始初拜越骑校尉典宿衞禁旅车驾还京师博陵渤海章武诸郡羣盗并起斤与略阳公元遵等讨平之从征破高车诸部又破库狄宥连部徙其别部诸落于塞南又进击侯莫陈部至大峨谷置戍而还迁都水使者出爲晋兵将军幽州刺史赐爵山阳侯眀元即位爲郑兵将军诏以斤世忠孝赠其父箪长宁子眀元幸云中斤留守京师昌黎王慕容伯儿谋反斤召入天安殿东庑下诛之诏与南平公长孙嵩等俱坐朝堂录决囚徒眀元大阅于东郊讲武以斤行左丞相事搜于石会山车驾西廵诏斤先驱讨越勒部于鹿那山大破之又诏斤与长孙嵩等八人坐止车门左听理万机拜天部大人进爵爲公命斤出入乘轺轩备威仪导从太武之爲皇太子临朝听政以斤爲左辅宋废主义符立其国内离阻乃遣斤收河南地仍假斤节都督前锋诸军事司空晋兵大将军行扬州刺史率吴兵将军公孙表等南征用表计攻滑台不拔求济师帝怒其不先略地切责之乃亲南廵次中山斤自滑台趋洛阳长驱至虎牢遂平兖豫诸郡还围虎牢及虎牢平斤置守宰以抚之自魏初大将行兵唯长孙嵩拒宋武斤征河南独给漏刻及十二牙旗太武即位进爵宜城王仍爲司空太武征赫连昌遣斤率义兵将军封礼等袭蒲坂斤又西据长安秦雍氐羌皆来归附与赫连定相持累战破定定闻昌败走上邽斤追至雍不及而还诏斤班师斤请因其危平之乃进讨安定昌退保平凉斤屯军安定以粮竭马死深垒自固监军侍御史安颉击昌禽之昌众复立昌弟定爲主守平凉斤耻以元帅而禽昌之功更不在已乃舍辎重追定于平凉定众将出会一小校有罪亡入贼具告其实定知斤军无粮乏水乃邀斤前后斤众大溃斤及将娥清刘拔爲定所禽后太武尅平凉斤等得归免爲宰人使负酒食从驾还京师以辱之寻拜安东将军降爵爲公太延初爲衞尉改爲农王后爲万骑大将军太武议伐凉州斤等三十余人议以爲不可帝不从凉州平以战功赐僮七十户又以斤元老赐安车平决狱讼谘访朝政斤聪辩彊识善于谈论远说先朝故事虽未皆是时有所得听者叹美之每议大政多见从用朝廷称焉太平眞君九年薨时年八十九太武亲临哀恸諡曰昭王斤有数十妇子男二十余人长子他观袭爵太武曰斤自西土之败国有常刑以其佐命先朝故复其爵秩将收孟眀之効今斤终其天年君臣之分全矣于是降他观爵爲公传国至孙绪无子国除太和初孝文追录先朝功臣以斤配飨庙庭宣武继世以绪弟子监绍其后
　　叔孙建代人也父骨爲昭成母王太后所养与皇子同列建少以智勇著称道武之幸贺兰部常从左右登国初爲外朝大人与安同等十三人迭典庶事参军国之谋随秦王觚使慕容垂歴六载乃还累迁中领军赐爵安平公出爲并州刺史后以公事免守邺城园眀元即位念前功以爲正直将军相州刺史饥胡刘虎等聚党叛眀元假建节前号安平公督公孙表等以讨虎斩首万余级余众奔走投汾水死水爲不流晋将刘裕伐姚令其部将王仲德爲前锋将逼滑台兖州刺史尉建率所部弃城济河仲德遂入滑台乃宣言曰晋本意欲以布帛七万疋假道于魏不谓魏之守将便尔弃城眀元闻之诏建度河曜威斩尉建投其尸于河呼仲德军人与语诘其侵境之状寻迁广阿鎭将威名甚着久之除使持节都督前锋诸军事楚兵将军徐州刺史率众自平原济河徇下青兖诸郡遂东入青州围宋刺史竺防于东阳城宋遣将檀道济王仲德救防建不尅而还以功赐爵寿光公与汝阴公长孙道生济河而南仲德等自清入济东走青州太武以建威名南震爲宋所惮除平原鎭大将封丹阳王加征南大将军先是简幽易以南戍兵集于河上一道攻洛阳一道攻滑台宋将檀道济王仲德救滑台建与汝阴公道生拒击之建分军挟战纵轻骑邀其前后焚烧谷草以絶粮道道济兵饥叛者相继由是安颉等得攻滑台建沈敏多智东西征伐常爲谋主容貌清整号曰严眀又雅尚人伦礼贤爱士在平原十余年绥懐内外甚得边称魏初名将鲜有及之南方惮其威略青兖辍不爲寇太延三年薨时年七十三諡曰襄赐葬金陵长子俊字丑归少聪敏年十五内侍左右性谨密初无过行以便弓马转爲猎郎道武崩清河王绍闭宫门眀元在外绍拘逼俊以爲已援外虽从绍内实忠款仍与元磨浑等说绍归眀元时眀元左右唯车路头王洛儿等及得俊等大悦以爲爪牙及即位稍迁衞将军赐爵安成公及朱提王悦懐刃入禁欲行大逆俊觉悦举动有异乃于悦懐中得两刃匕首遂执悦杀之眀元以俊前后功重军国大计一以委之羣官上事先由俊铨校然后奏闻性平正柔和未尝有喜怒色忠笃爱厚不谄上抑下每奉诏宣外必告示慇懃是以上下嘉叹泰恒元年卒时年二十八眀元亲临哀恸朝野无不追惜赠司空安成王諡孝元赐温眀秘器载以輼辌车衞士导从陪葬金陵子蒱袭爵后有大功及宠幸贵臣薨赙送终礼皆依俊故事无得逾之者初俊卒眀元命其妻桓氏曰夫生既共荣没宜同穴能殉葬者可任意桓氏乃缢遂合葬焉俊既爲安成王俊弟隣袭父爵降爲丹阳公位尚书令凉州鎭大将与鎭副将奚牧并以贵戚子弟竞贪财货遂相纠坐诛安同辽东胡人也其先祖曰世髙汉时以安息王侍子入洛歴魏至晋避乱辽东遂家焉父屈仕慕容暐暐爲苻坚所灭屈友人公孙眷妹没入苻氏宫出赐刘库仁爲妻库仁贵宠之同随眷商贩见道武有济世才遂留奉侍性端严眀惠好长者之言登国初道武征兵于慕容垂同频使称旨爲外朝大人与和跋等出入禁中迭典庶事从征姚平于柴壁姚兴悉众救平同进计曰汾东有防阬东西三百余里径路不通姚兴来必从汾西乘高临下直至柴壁如此则寇内外势接宜截汾爲南北浮桥乘西岸筑围西围既固贼至无所施其智力矣从之兴果视平屠灭而不能救以谋功赐爵北新侯眀元即位命同与南平公长孙嵩并理民讼又诏同与肥如侯贺防持节循察并定二州及诸山居杂胡丁零宣诏抚慰问其疾苦纠举守宰不法郡国肃然同东出井陉至钜鹿发众修大岭山通天门关又筑城于宋子以鎭静郡县防嫉同得众心使人告同筑城聚众图大事上知其诬不问太武监国临朝听政以同爲左辅及即位进爵高阳公冀青二州刺史同长子屈眀元时典太仓事盗官粳米数石欲以养亲同大怒求戮屈自劾不能训子帝嘉而恕之遂诏长给米同在官眀察长于校阅家法修整爲世所称及在冀州年老颇殖财货大兴寺塔爲百姓所苦卒赠髙阳王諡曰恭惠屈弟原雅性矜严沈勇多智略眀元时爲猎郎出监云中军事时赫连屈丐犯河西原以数十骑击之杀十余人帝以原轻敌违节度将加罪然知原骁勇遂任以爲将鎭云中蠕蠕犯塞原輙破之以功赐爵武原侯加鲁兵将军太武即位拜驾部尚书车驾征蠕蠕大檀分爲五道迁尚书左仆射进爵河间公原在朝无所比周然恃宠骄恣多所排抑爲子求襄城公卢鲁元女鲁元不许原告其罪状事相连逮歴时不决原惧不胜遂谋逆事泄伏诛原兄弟外节俭而内实积畜及诛后籍其财至数万弟颉辩慧多防略最有父风眀元初爲内侍长令察举百寮纠刺奸匿无所逥避尝告其父阴事帝以爲忠特亲宠之宜城王奚斤自长安追赫连昌至安定颉爲监军侍御史斤以马多疫死士众乏粮乃筑垒自固遣太仆邱堆等督租于民间爲昌所败昌遂骄矜日来侵掠颉曰等死当战死宁可坐受囚乎斤以马死爲辞颉乃阴与尉眷等谋选骑焉昌来攻垒颉出应之昌马蹶而坠颉禽昌送京师赐爵西平公代堆统摄诸军赫连定将复入长安诏颉鎭蒲坂以拒之宋将到彦之寇淮南以援定列守南岸至于衡关太武西征定以颉爲援军将军督诸军击彦之遂济河攻洛阳拔之进攻虎牢虎牢溃又琅邪王司马楚之平滑台禽宋将朱修之李元德及东郡太守申谟乃振旅还京师进爵爲王卒諡曰襄颉爲将善绥士众及卒宋士卒降者无不叹惜
　　庾业延代人也后赐名岳其父及兄和辰世典畜牧稍转中部大人昭成崩苻氏内侮事难之间收敛畜产富拟国君刘显谋逆道武外幸和辰奉献眀太后道武归又得其资用以和辰爲内侍长和辰分别公私旧畜颇不会旨道武由是恨之岳独恭愼修谨善处危难之间道武嘉之与王建等俱爲外朝大人参预军国从平中原拜安远将军官军之警于栢肆也贺兰部帅附力眷纥突邻部帅匿物尼纥奚部帅叱奴根等闻之反于阴馆南安公元顺讨之不尅诏岳讨破离石叛胡帅呼延铁西河叛胡帅张崇等以功赐爵西昌公迁邺行台岳爲将有谋略士众服其智勇名冠诸将及罢邺行台以所统六郡置相州即拜岳爲刺史秉法平当百姓称之邺旧有园池时果初熟丞吏送之岳不受曰果未进御吾何得先食其谨如此迁司空岳兄子路有罪诸父兄弟悉诛特赦岳父子候官告岳父子衣服鲜丽行止风采拟仪人君遇道武不豫多所猜忌遂诛之时人咸惜焉岳葬在代西善无界后太武征赫连氏经其墓宅怆然改容遂下诏爲立庙令一州之人四时致祭求其子孙任爲帅者得其子陵从征有功听袭爵
　　王建广寗人也祖姑爲平文后生昭成皇帝伯祖丰以帝舅贵重丰子支尚昭成女甚见亲待建少尚公主登国初爲外朝大人与和跋等十三人迭典庶事参预计谋道武遣使慕容垂建辞色髙亢垂壮之还爲左大夫建兄廻时爲大夫诸子多不愼法建具以状闻廻父子伏诛其讦直如此从征伐诸国破二十余部又从征衞辰破之爲中部大人破慕容宝于参合帝乘胜将席卷南夏于是简择俘众有才能者留之其余欲悉给衣粮遣归令中州之人咸知恩德建以爲宝覆败于此国内空虚获而归之纵敌生患不如杀之帝曰若从建言非伐罪吊民之义诸将咸以建言爲然建又固执乃坑之帝既而悔焉并州既平车驾出井陉次恒山诸郡皆降唯中山邺信都三城不下乃遣衞王仪南攻邺建攻信都等城建等攻城六十余日不能尅士卒多伤帝自中山幸信都降之车驾幸钜鹿破宝众军于栢肆坞遂围中山宝弃城走和龙城内无主将夜入乘胜据守其门建贪而无谋意在虏获恐士卒肆掠盗乱府库请候天眀帝乃止是夜徒河人共立慕容驎爲主遂闭门固守帝乃悉众攻之使人登巢车临城招其众皆曰但恐如参合之众故求延月日命耳帝闻之顾视建而唾其面中山平赐建爵濮阳公迁太仆徙眞定公加散骑常侍青冀二州刺史卒陪葬金陵
