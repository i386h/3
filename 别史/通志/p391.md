<!-- { "loadSidebar": true } -->
　　唐叔虞者周武王子而成王弟初武王与叔虞母防时梦天谓武王曰余命女生子名虞余与之唐及生子文在其手曰虞故遂因命之曰虞武王崩成王立唐有乱周公诛灭唐成王与叔虞戏削桐叶为珪以与叔虞曰以此封若史佚因请择日立叔虞成王曰吾与之戏耳史佚曰天子毋戏言言则史书之礼成之乐歌之于是遂封叔虞于唐唐在河汾之东方百里故曰唐叔虞姓姬氏字子干叔虞之子爕是为晋侯晋侯子宁族是为武侯武侯之子服人是为成侯成侯子福是为厉侯厉侯子宜臼是为靖侯靖侯已来年纪可推自唐叔至靖侯五世无其年数靖侯十七年周厉王出奔于彘大臣行政号曰共和十八年靖侯卒子厘侯司徒立厘侯十四年周宣王初立十八年厘侯卒子献侯籍立献侯十一年卒子穆侯费王立穆侯取齐女为夫人七年伐条生太子仇十年伐千畆有功生少子名曰成师晋人师服曰异哉君之命子也太子曰仇仇者讐也少子曰成师成师大号成之者也名自命也物自定也今适庶名反逆此后晋其能毋乱乎二十七年穆侯卒弟殇叔自立太子仇出奔殇叔三年周宣王崩四年穆侯太子仇率其徒袭殇叔而立是为文侯文侯十年周幽王为犬戎所杀周东徙而秦襄公始列为诸侯三十五年文侯仇卒子昭侯伯立昭侯元年封文侯弟成师于曲沃曲沃邑大于翼翼晋君都邑也成师封曲沃号为桓叔靖侯庶孙栾賔相桓叔桓叔是时年五十八矣好徳晋国之众皆附焉君子曰晋国之乱其在曲沃矣末大于本而得民心不乱何待七年晋大臣潘父弑其君昭侯而迎曲沃桓叔桓叔欲入晋晋人发兵攻桓叔桓叔败还归曲沃晋人共立昭侯子平为君是为孝侯诛潘父孝侯八年曲沃桓叔卒子鱓代桓叔是为曲沃庄伯孝侯十五年曲沃庄伯弑其君晋孝侯于翼晋人攻曲沃庄伯庄伯复入曲沃晋人复立孝侯子郄为君是为鄂侯鄂侯二年鲁隠公初立鄂侯六年卒曲沃庄伯闻鄂侯卒乃兴兵伐晋周平王使虢公将兵伐曲沃庄伯庄伯走保曲沃晋人共立鄂侯子光是为哀侯哀侯二年曲沃庄伯卒子称代庄伯立是为曲沃武公哀侯六年鲁弑其君隠公哀侯八年晋侵陉廷陉廷与曲沃武公谋九年伐晋于汾旁虏哀侯晋人乃立哀侯子小子为君是为小子侯小子元年曲沃武公使韩万杀所虏晋哀侯曲沃益彊晋无如之何晋小子之四年曲沃武公诱召晋小子杀之周桓王使虢仲伐曲沃武公武公入于曲沃乃立哀侯弟缗为晋侯晋侯缗四年宋执郑祭仲而立突为郑君晋侯十九年齐人管至父弑其君襄公二十八年齐桓公始霸曲沃武公伐晋侯缗灭之尽以其寳器赂献于周厘王厘王命曲沃武公为晋君列为诸侯于是尽并晋地而有之曲沃武公已即位三十七年矣更号曰晋武公晋武公始都晋国前即位曲沃通年三十八年武公称者先晋穆侯曾孙也曲沃桓叔孙也桓叔者始封曲沃武公庄伯子也自桓叔初封曲沃以至武公灭晋也凡六十七岁而卒代晋为诸侯武公代晋二岁卒与曲沃通年即位凡三十九年而卒子献公诡诸立献公元年周惠王弟頽攻惠王惠王出奔居郑之栎邑五年伐骊戎得骊姬骊姬弟俱爱幸之八年士蒍説献公曰故晋之羣公子多不诛乱且起乃使尽杀晋诸公子而城聚都之命曰绛始都绛九年晋羣公子既亡奔虢虢以其故再伐晋弗克十二年骊姬生奚齐献公有意废太子乃曰曲沃吾先祖宗庙所在而蒲边秦屈边翟不使诸子居之我惧焉于是使太子申生居曲沃公子重耳居蒲公子夷吾居屈献公与骊姬子奚齐居绛晋国以此知太子不立也太子申生其母齐桓公女也曰齐姜早死申生同母女弟为秦穆公夫人重耳母翟之狐氏也夷吾母重耳母女弟也献公子八人而太子申生重耳夷吾皆有贤行及得骊姬乃逺此三子十六年晋献公作二军公将上军太子申生将下军赵夙御戎毕万为右伐灭霍灭魏灭耿还为太子城曲沃赐赵夙耿赐毕万魏以为大夫士蒍曰太子不得立矣分之都城而位以卿先为之极又安得立不如逃之无使罪至为吴太伯不亦可乎犹有令名太子不从十七年献公使太子申生伐东山里克谏曰太子君之适嗣古者君行则守有守则从从曰抚军守曰监国今以帅师非古制也公曰寡人有子未知其谁立里克不对而退公竟令太子帅师衣之偏衣佩之金玦里克谢病不从太子太子遂伐东山十九年献公曰始吾先君庄伯之诛晋乱而虢常助晋伐我又匿晋亡公子果为乱今弗诛后遗子孙忧乃使荀息以屈产之乘假道于虞以伐虢取其下阳以归献公私谓骊姬曰吾欲废太子以奚齐代之骊姬泣曰太子之立诸侯皆已知之而数将兵百姓附之奈何以贱妾之故废适立庶君必行之妾自杀也骊姬佯誉太子而阴令人谮恶太子而欲立其子二十一年骊姬谓太子曰君梦齐姜太子速祭曲沃归厘于君太子于是祭其母于曲沃上其荐胙于献公献公时出猎置胙于宫中骊姬使人置毒药胙中居二日献公从猎来还宰人上胙献公献公欲飨之骊姬从旁止之曰胙所从来逺宜试之祭地地坟与犬犬死与小臣小臣死骊姬泣曰太子何忍也其父而欲弑代之况他人乎且君老矣旦暮之人曾不能待而欲弑之谓献公曰太子所以然者不过以妾及奚齐之故妾愿子母辟之他国若早自杀毋徒使母子为太子所鱼肉也始君欲废之妾犹恨之至于今妾殊自失于此太子闻之奔新城献公怒乃诛其传杜原款或谓太子曰为此药者乃骊姬也太子何不自辞明之太子曰吾君老矣非骊姬寝不安食不甘即辞之君且怒之不可或谓太子曰可奔他国太子曰被此恶名以出人谁内我我自杀耳遂自缢于新城此时重耳夷吾来朝人或告骊姬曰二公子怨骊姬之谮杀太子骊姬恐因谮二公子申生之药胙二公子知之二子闻之恐重耳走蒲夷吾走屈保其城自备守二十二年献公怒二子不辞而去果有谋矣乃使兵伐蒲蒲人之宧者勃鞮命重耳促自杀重耳逾垣宧者追斩其衣袪重耳遂奔翟使人伐屈屈城守不可下是岁也晋复假道于虞以伐虢虞之大夫宫之竒谏虞君曰晋不可假道也是且灭虞虞之与虢唇之与齿唇亡则齿寒虞公不聴遂许晋宫之竒以其族去虞语具荀息传中其冬晋灭虢虢公丑奔周还袭灭虞虏虞公及其大夫井伯百里奚以媵秦穆姬而脩虞祀二十三年献公遂发贾华等伐屈屈溃夷吾将奔翟冀芮曰不可重耳已在矣今往晋必移兵伐翟翟畏晋祸且及不如走梁梁近于秦秦彊吾君百岁后可以求入焉遂奔梁二十五年晋伐翟翟以重耳故亦击晋于齧桑晋兵解而去当此时晋彊西有河西与秦接境北边翟东至河内骊姬弟生悼子二十六年夏齐桓公大防诸侯于葵邱献公病行后未至逢周之宰孔宰孔曰齐桓公益骄不务德而务逺畧诸侯弗平君第毋防毋如晋何献公亦病复还归病甚乃谓荀息曰吾以奚齐为后年少诸大臣不服恐乱起子能立之乎荀息曰能献公曰何以为验对曰使死者复生生者不慙为之验于是属奚齐于荀息荀息为相主国政秋九月献公卒里克邳郑欲内重耳以三公子之徒作乱谓荀息曰三怨将起秦晋辅之子将何如荀息曰吾不可负先君言十月里克杀奚齐于防次献公未葬也荀息将死之或曰不如立奚齐弟悼子而传之荀息立悼子而葬献公十一月里克弑悼子于朝荀息死之君子谓荀息不负其言也初献公将伐骊戎卜曰齿牙为祸及破骊戎获骊姬爱之竟以乱晋里克等已杀奚齐悼子使人迎公子重耳于翟欲立之重耳谢曰负父之命出奔父死不得修人子之礼侍丧重耳何敢入大夫其更立他子还报里克里克使迎夷吾于梁夷吾欲往吕省郤芮曰内犹有公子可立者而外求难信计非之秦辅彊国之威以入恐危乃使郤芮厚赂秦约曰即得入请以晋河西之地予秦乃遗里克书曰诚得立请遂封子于汾阳之邑秦穆公乃发兵送夷吾于晋齐桓公闻晋内乱亦率诸侯如晋秦兵与夷吾亦至晋齐乃使隰朋防秦俱入夷吾立为晋君是为惠公齐桓公至晋之髙梁而还归惠公元年使邳郑谢秦曰始夷吾以河西地许君今幸得入立大臣皆曰地者先君之地君亡在外何以得擅许秦者寡人争之弗能得故谢秦亦不与里克汾阳邑而夺之权四月周襄王使周公忌父会齐秦大夫共礼晋惠公惠公以重耳在外畏里克为变赐里克死语在里克传时邳郑使谢秦未还故不及于难晋君改葬共太子申生秋狐突之下国遇申生与之言曰夷吾无礼予请于帝许罚有罪矣语在狐突传中其时又有童儿谣云共太子改葬矣后十四年晋亦不昌昌乃在兄邳郑使秦闻里克诛乃説秦缪公曰吕省郤称冀芮实为不从若重赂与谋出晋君入重耳事必就秦缪公许之使人与归报晋厚赂三子三子曰币厚言甘此必邳郑卖我于秦遂杀邳郑及里克邳郑之党七舆大夫邳郑子豹奔秦言伐晋缪公弗听惠公之立倍秦地及里克诛七舆大夫国人不附二年周使召公过礼晋惠公惠公礼倨召公讥之四年晋饥乞籴于秦缪公问百里奚百里奚曰天菑流行国家代有救菑恤隣国之道也与之邳郑子豹曰伐之缪公曰其君是恶其民何罪卒与粟自雍属绛五年秦饥请籴于晋晋君谋之庆郑曰以秦得立已而倍其地约晋饥而秦贷我今秦饥请籴与之何疑而谋之虢射曰往年天以晋赐秦秦弗取而贷我今天以秦赐晋晋其可以逆天乎遂伐之惠公用虢射谋不与秦粟而发兵且伐秦秦大怒亦发兵伐晋六年春秦缪公将兵伐晋晋惠公谓庆郑曰秦师深矣奈何郑曰秦内君君倍其赂晋饥秦输粟秦饥而晋倍之乃欲因其饥伐之其深不亦宜乎晋卜御右庆郑皆吉公曰郑不孙乃更令歩阳御戎家仆徒为右进兵九月壬戌秦缪公晋惠公合战韩原惠公马絷不行秦兵至公窘召庆郑为御郑曰不用卜败不亦当乎遂去更令梁繇靡御虢射为右辂秦缪公缪公壮士冐败晋军晋军败遂失秦缪公反获晋侯以归秦将以祀上帝晋君姊为缪公夫人衰绖涕泣公曰得晋侯将以为乐今乃如此且吾闻箕子见唐叔之初封曰其后必大晋庸可灭乎乃与晋侯盟王城而许之归晋侯亦使吕省等报国人曰孤虽得归毋面目见社稷卜曰立子圉晋人闻之皆哭秦缪公问吕省晋国和乎对曰不和小人惧失君亡亲不惮立子圉曰必报讐宁事戎狄其君子则爱君而知罪以待秦命曰必报德有此二故不和于是秦缪公更舍惠公餽之七牢十一月归晋侯晋侯至国诛庆郑修政教谋曰重耳在外诸侯多利内之欲使人杀重耳于翟重耳闻之如齐八年使太子圉质秦初惠公亡在梁梁伯以女妻之生一男一女梁伯卜之男为人臣女为人妾故名男为圉女为妾十岁秦灭梁梁伯好土功治城沟民力罢怨其众数相惊曰秦防至民恐惑秦竟灭之十三年晋惠公病内有数子太子圉曰吾母家在梁梁今秦灭之我外轻于秦而内无援于国君即不起病大夫轻更立他公子乃谋与其妻俱亡归秦女曰子一国太子辱在此秦使婢子侍以固子之心子亡矣我不从子亦不敢言子圉遂亡归晋十四年九月惠公卒太子圉立是为懐公子圉之亡秦怨之乃求公子重耳欲内之子圉之立畏秦之伐也乃令国中诸从重耳亡者与期期尽不到者尽灭其家狐突之子毛及偃从重耳在秦弗肯召懐公怒囚狐突突曰臣子事重耳有年数矣今召之是教之反君也何以教之懐公卒杀狐突秦缪公乃发兵送内重耳使人告栾郤之党为内应杀懐公于髙梁入重耳重耳立是为文公重耳自少好士年十七有贤士五人曰赵衰狐偃咎犯文公舅也贾佗先轸魏武子自献公为太子时重耳固已成人矣献公即位重耳年二十一献公十三年以骊姬故重耳备蒲城守献公二十一年杀太子申生骊姬谗之恐不辞献公而守蒲城献公二十二年使宧者勃鞮趣杀重耳重耳逾垣宧者遂斩其衣袪重耳遂奔翟翟其母国也是时重耳年四十三从此五士其余不名者数十人至翟翟伐咎如得二女以长女妻重耳生伯儵叔刘以少女适赵衰生盾居翟五岁而晋献公卒里克已杀奚齐悼子乃使人迎立重耳重耳畏杀因固谢不敢入已而晋更迎其弟夷吾而立之是为惠公惠公七年畏重耳乃使宧者勃鞮与壮士欲杀重耳重耳闻之乃谋赵衰等曰始吾奔翟非以为可用兴以近易通故且休足休足久矣固愿徙之大国夫齐桓公好善志在霸王收恤诸侯今闻管仲隰朋死此亦欲得贤佐盍往乎于是遂行重耳谓其妻曰待我二十五年不来乃嫁其妻笑曰犁二十五年吾冢上柏大矣虽然妾待子重耳居翟凡十二年而去过卫卫文公不礼去过五鹿饥而从野人乞食野人盛土器中进之重耳怒赵衰曰土者有土也君其拜受之至齐齐桓公厚礼而以宗女妻之有马二十乗重耳安之重耳至齐二岁而桓公卒会竪刁等为内乱齐孝公之立诸侯兵数至留齐凡五岁重耳爱齐女毋去心赵衰咎犯乃于桑下谋行齐女侍者在桑上闻之以告其主其主乃杀侍者劝重耳趣行重耳曰人生安乐孰知其他必死于此不能去齐女曰子一国公子穷而来此数士者以子为命子不疾反国报劳臣而懐女德窃为子羞之且不求何时得功乃与赵衰等谋醉重耳载以行行逺而觉重耳大怒引戈欲杀咎犯咎犯曰杀臣成子偃之愿也重耳曰事不成我食舅氏之肉咎犯曰事不成犯肉腥臊何足食乃止遂行过曹曹共公不礼欲观重耳骈胁曹大夫厘负覊曰晋公子贤又同姓穷来过我奈何不礼共公不从其谋负覊乃私遗重耳食置璧其下重耳受其食还其璧去过宋宋襄公新困兵于楚伤于闻重耳贤乃以国礼礼于重耳宋司马公孙固善于咎犯曰宋小国新困不足以求入更之大国乃去过郑郑文公弗礼郑叔瞻谏其君曰晋公子贤而其从者皆国相且又同姓郑之出自厉王而晋之出自武王郑君曰诸侯亡公子过此者众安可尽礼叔瞻曰君不礼不如杀之且后为国患郑君不听重耳去之楚楚成王以适诸侯礼待之重耳谢不敢当赵衰曰子亡在外十余年小国轻子况大国乎今楚大国而固遇子子其毋譲此天开子也遂以客礼见之成王厚遇重耳重耳甚卑成王曰子即反国何以报寡人重耳曰羽毛齿角玉帛君王所余未知所以报王曰虽然何以报不谷重耳曰即不得已与君王以兵车防平原广泽请辟王三舍楚将子玉怒曰王遇晋公子至厚今重耳言不逊请杀之成王曰晋公子贤而困于外久从者皆国器此天所置庸可杀乎且言何以易之居楚数月而晋太子圉亡秦秦怨之闻重耳在楚乃召之成王曰楚逺更数国乃至晋秦晋接境秦君贤子其勉行厚送重耳重耳至秦缪公以宗女五人妻重耳故子圉妻与往重耳不欲受司空季子曰其国且代况其故妻乎且受以结秦亲而求入子乃拘小礼忘大丑乎遂受缪公大欢与重耳饮赵衰歌黍苖诗缪公曰知子欲急反国矣赵衰命重耳下再拜曰孤臣之仰君如百谷之望时雨是时晋惠公十四年秋惠公以九月卒子圉立十一月葬惠公十二月晋国大夫栾郤等闻重耳在秦皆阴来劝重耳赵衰等反国为内应甚众于是秦缪公乃发兵与重耳归晋晋闻秦兵来亦发兵拒之然皆知公子重耳入也唯惠公之故贵臣吕郤之属不欲立重耳重耳出亡凡十九岁而得入时年六十二矣晋人多附焉文公元年春秦送重耳至河咎犯曰臣从君周旋天下过亦多矣臣犹知之况于君乎请从此去矣重耳曰若反国所不与子犯共者河伯视之乃投璧河中以与子犯盟渡河秦兵围令狐晋军于庐栁二月辛丑咎犯与秦晋大夫盟于郇壬寅重耳入于晋师丙午入于曲沃丁未朝于武宫即位为晋君是为文公羣臣皆往懐公圉奔髙梁戊申使人杀懐公懐公故大臣吕省郤芮本不附文公文公立恐诛乃欲与其徒谋烧公宫杀文公文公不知始尝欲杀文公宧者履鞮知其谋欲以告文公解前罪求见文公文公不见使人譲之曰蒲城之事女斩予袪其后我从翟君猎女为惠公来杀我惠公与女期三日至而女一日至何速也女其念之宧者曰臣刀锯之余不敢以二心事君倍主故得罪于君君已反国其毋蒲翟乎且管仲射钩桓公以覇今刑余之人以事告而君不见祸又且及矣于是见之遂以吕郤等告文公欲召吕郤吕郤等党多文公恐初入国国人卖已乃为微行会秦缪公于王城国人莫知三月己丑吕郤等果反焚公宫不得文公文公之卫徒与战吕郤等引兵欲奔秦缪公诱吕郤等杀之河上晋国复而文公得归夏迎夫人于秦秦所与文公妻者卒为夫人秦送三千人为卫以备晋乱文公修政施惠百姓赏从亡者及功臣大者封邑小者尊爵未尽行赏周襄王以弟带难出居郑地来告急晋晋初定欲发兵恐他乱起是以赏从亡未至隠者介子推推亦不言禄禄亦不及推谓文公之兴天实启之而诸从亡者贪天之功以为已力不可与防乃窜身緜上山中文公求之不获环其山而封之号介山曰以记吾过且旌善人事具子推传是时有从亡贱臣壶叔者请于文公曰君三行赏赏不及臣敢请罪文公曰夫导我以仁义防我以德惠此受上赏辅我以行卒以成立此受次赏矢石之难汗马之劳此复受次赏若以力事我而无补吾缺者此复受次赏三赏之后故且及子晋人闻之皆説二年春秦军河上将入王赵衰曰求霸莫如入王尊周周晋同姓晋不先入王后秦入之毋以令于天下方今尊王晋之资也三月甲辰晋乃发兵至阳樊围温入襄王于周四月杀王弟带周襄王赐晋河内阳樊之地四年楚成王及诸侯围宋宋公孙固如晋告急先轸曰报施定霸于今在矣狐偃曰楚新得曹而初婚于卫若伐曹卫楚必救之则宋免矣于是晋作三军赵衰举郤縠将中军郤臻佐之使狐偃将上军狐毛佐之命赵衰为卿栾枝将下军先轸佐之荀林父御戎魏犨为右往伐冬十二月晋兵先下山东而以原封赵衰五年春晋文公欲伐曹假道于卫卫人弗许还自河南渡侵曹伐卫正月取五鹿二月晋侯齐侯盟于敛盂卫侯请盟晋人不许卫侯欲与楚国人不欲故出其君以説晋卫侯居襄牛公子买守衞楚救衞不卒晋侯围曹三月丙午晋师入曹数之以其不用厘负羁言而用羙女乘轩者三百人也令军毋入厘负羁宗家以报德楚围宋宋复告急晋文公欲救则攻楚为楚尝有德不欲伐也欲释宋宋又尝有德于晋患之先轸曰执曺伯分曺卫地以予宋楚急曹卫其埶宜释宋于是文公从之楚成王乃引兵归楚将子玉曰王遇晋至厚今知楚急曹卫而故伐之是轻王王曰晋侯亡在外十九年困日久矣果得反国险阨尽知之能用其民天之所开不可当子玉请曰非敢必有功愿以间执谗慝之口也楚王怒少与之兵于是子玉使宛春告晋请复衞侯而封曹臣亦释宋咎犯曰子玉无礼矣君取一臣取二勿许先轸曰定人之谓礼楚一言定三国子一言而亡之我则无礼不许楚是弃宋也不如私许曹卫以诱之执宛春以怒楚既战而后圗之晋侯乃囚宛春于衞且私许复曹衞曹卫告絶于楚楚得臣怒击晋师晋师退军吏曰何为退文公曰昔在楚约退三舍可倍乎楚师欲去得臣不肯四月戊辰宋公齐将秦将与晋侯次城濮己巳与楚兵合战楚兵败得臣收余兵去甲午晋师还至衡雍作王宫于践土初郑助楚楚败惧使人请盟晋侯晋侯与郑伯盟五月丁未献楚俘于周驷介百乘徒兵千天子使王子虎命晋侯为伯赐大辂彤弓矢百玈弓矢千秬鬯一卣珪瓒虎贲三百人晋侯三辞然后稽首受之周作晋文侯命王若曰父义和丕显文武能慎明德昭登于上布闻在下维时上帝集厥命于文武恤朕身继予一人永其在位于是晋文公称伯癸亥王子虎盟诸侯于王庭晋焚楚军火数日不息文公叹左右曰胜楚而君犹忧何文公曰吾闻能战胜安者唯圣人是以惧且子玊犹在庸可喜乎子玉之败而归楚成王怒其不用其言贪与晋战譲责子玉子玉自杀晋文公曰我撃其外楚诛其内内外相应于是乃喜六月晋人复入衞侯壬午晋侯渡河北归国论功行赏语在狐偃传冬晋侯防诸侯于温欲率之朝周力未能恐其有畔者乃使人言周襄王狩于河阳壬申遂率诸侯朝王于践土孔子读史记至文公曰诸侯无召王王狩河阳者春秋讳之也丁丑诸侯围许曹伯臣或説晋侯曰齐桓公合诸侯而国异姓今君为会而灭同姓曹叔振铎之后晋唐叔之后合诸侯而灭兄弟非礼晋侯説复曹伯于是晋始作三行荀林父将中行先縠将右行先蔑将左行七年晋文公秦缪公共围郑以其无礼于文公亡过时及城濮时郑助楚也围郑欲得叔瞻叔瞻闻之自杀郑持叔瞻尸告晋晋曰必得郑君而甘心焉郑恐乃使人説秦缪公曰亡郑厚晋于晋得矣而秦未为利君何不解郑使为东道交秦伯説罢兵晋亦罢兵九年冬晋文公卒子防公欢立是歳郑伯亦卒郑人或卖其国于秦秦缪公发兵往袭郑十二月秦兵过我郊襄公元年春秦师过周无礼王孙满讥之兵至滑郑贾人髙将市于周遇之以十二牛劳秦师秦师惊而还灭滑而去晋先轸曰秦伯不用蹇叔反其众心此可击栾枝曰未报先君施于秦击之不可先轸曰秦侮吾孤伐吾同姓何德之报遂击之防公墨衰绖四月败秦师于殽虏秦三将孟明视西乞术白乙丙以归遂墨以葬文公文公夫人秦女为秦请三将遣之后三年秦复使孟明伐晋报殽之败取晋汪以归四年秦缪公大兴兵伐我渡河取王官封殽尸而去晋恐不敢出遂城守五年晋伐秦取新城报王官役也六年赵衰成子栾贞子咎季子犯霍伯皆卒赵盾代赵衰执政七年八月襄公卒太子夷臯少晋人以难故欲立长君赵盾曰立防公弟雍好善而长先君爱之且近于秦秦故好也立善则固事长则顺奉爱则孝结旧好则安贾季曰不如其弟乐辰嬴嬖于二君立其子民必安之赵盾曰辰嬴贱班在九人下其子何震之有且为二君嬖淫也为先君子不能求大而出在小国僻也母淫子僻无威陈小而逺无援将何可乎使士会如秦迎公子雍贾季亦使人召公子乐于陈赵盾废贾季以其杀阳处父十月葬襄公十一月贾季奔翟是岁秦缪公亦卒灵公元年四月秦康公曰昔文公之入也无卫故有吕郤之患乃多与公子雍卫太子母缪嬴日夜抱太子以号泣于朝曰先君何罪其嗣亦何罪舍适而外求君将焉置此出朝则抱以适赵盾所顿首曰先君奉此子而属之子曰此子材吾受其赐不材吾怨子今君卒言犹在耳而弃之若何赵盾与诸大夫皆患缪嬴且畏诛乃背所迎而立太子夷臯是为灵公发兵以距秦送公子雍者赵盾为将往击秦败之令狐先蔑随防亡奔秦秋齐宋衞郑曹许君皆会赵盾盟于扈以灵公初立故也四年伐秦取少梁秦亦取晋之殽六年秦康公伐晋取羁马晋侯怒使赵盾赵穿郤缺击秦大战河曲赵穿最有功七年晋六卿患随会之在秦常为晋乱乃佯令魏夀余反晋降秦秦使随会之魏因执防以归晋八年周顷王崩公卿争权故不赴晋使赵盾以车八百乘平周乱而立匡王是年楚庄王初即位十二年齐人弑其君懿公十四年灵公壮侈厚敛以雕墙从台上弹人观其逃丸也宰夫胹熊蹯不熟灵公怒杀宰夫使妇人持其尸出弃之过朝赵盾随会前数谏不聴已又见死人手二人前谏随会先谏不听灵公患之使鉏麑刺赵盾盾闺门开居防节鉏麑退叹曰杀忠臣弃君命罪一也遂触树而死初盾尝田首山见桑下有饿人饿人示眯明也盾与之食食其半问其故曰宧三年未知母之存不愿遗母盾义之益与之饭肉已而为晋宰夫赵盾弗复知也九月晋灵公饮赵盾酒伏甲将攻盾公宰示眯明知之恐盾醉不能起而进曰君赐臣觞三行可以罢欲以去赵盾令先毋及难盾既去灵公伏士未防先纵齧狗名敖明为盾抟杀狗盾曰弃人用狗虽猛何为然不知明之为隂德也已而灵公纵伏士出逐赵盾示眯眀反击灵公之伏士伏士不能进而竟脱盾盾问其故曰我桑下饥人问其名弗告明亦亡去盾遂奔未出晋境乙丑盾昆弟将军赵穿袭弑灵公于桃园而迎赵盾赵盾素贵得民和灵公少侈民不附故为弑易盾复位晋太史董狐书曰赵盾弑其君以视于朝盾曰弑者赵穿我无罪太史曰子为正卿而亡不出境反不诛国乱非子而谁孔子闻之曰董狐古之良史也书法不隠宣子良大夫也为法受恶惜也出彊乃免赵盾使赵穿迎防公弟黑臀于周立之是为成公成公者文公少子其母周女也壬申朝于武宫成公元年赐赵氏为公族伐郑郑倍晋故也三年郑伯初立附晋而弃楚楚怒伐郑晋往救之六年伐秦虏秦将赤七年成公与楚庄王争彊防诸侯于扈陈畏楚不防晋使中行桓子伐陈因救郑与楚战败楚师是年成公卒子景公据立景公元年春陈大夫夏徴舒弑其君灵公二年楚庄王伐陈诛徴舒三年楚庄王围郑郑告急晋晋使荀林父将中军随防将上军赵朔将下军郤克栾书先縠韩厥巩朔佐之六月至河闻楚已服郑郑伯肉袒与盟而去荀林父欲还先縠曰凡来救郑不至不可将率离心卒渡河楚已服郑欲饮马于河为名而去楚与晋军大战郑新附楚畏之反助楚攻晋晋军败走河争渡船中人指甚众楚虏我将智防归而林父曰臣为督将军败当诛请死景公欲许之随会曰昔文公之与楚战城濮成王归杀子玉而文公乃喜今楚已败我师又诛其将是助楚杀仇也乃止四年先縠以首计而败晋军河上恐诛乃奔翟与翟谋伐晋晋觉乃族縠縠先轸子也五年伐郑为助楚故也是时楚庄王彊以挫晋兵河上也六年楚伐宋宋来告急晋晋欲救之伯宗谋曰楚天方开之不可当乃使解扬绐为救宋郑人执与楚楚厚赐使反其言令宋急下解扬绐许之卒致晋君言楚欲杀之或谏乃归解扬七年晋使随防灭赤狄八年使郤克于齐齐顷公母从楼上观而笑之所以然者郤克偻而鲁使蹇卫使眇故齐亦令人如之以导客郤克怒归至河上曰不报齐者河伯视之至国请伐齐景公问知其故曰子之怨安足以烦国弗听魏文子请老休辟郤克郤克执政九年楚庄王卒晋伐齐齐使太子彊为质于晋晋兵罢十一年春齐伐鲁取隆鲁告急卫卫与鲁皆因郤克告急于晋晋乃使郤克栾书韩厥以兵车八百乘与鲁卫共伐齐夏与顷公战于鞌伤困顷公顷公乃与其右易位下取饮以得脱去齐师败走晋追北至齐顷公献寳器以求平不听郤克曰必得萧同叔子为质齐使曰萧同叔子顷公母顷公母犹晋君母奈何必得之不义请复战晋乃许与平而去楚申公巫臣盗夏姬以奔晋晋以巫臣为邢大夫十二年冬齐顷公如晋欲上尊晋景公为王景公谢不敢晋始作六卿韩厥巩朔赵穿荀骓赵括赵防皆为卿智防自楚归十三年鲁成公朝晋晋弗敬鲁怒去倍晋晋伐郑取汜十四年梁山崩问伯宗伯宗以为不足怪也十六年楚将子反怨巫臣灭其族巫臣怒遗子反书曰必令子罢于奔命乃请使吴令其子为吴行人教吴乘车用兵吴晋始通约伐楚十七年诛赵同赵括族灭之韩厥曰赵衰赵盾之功岂可忘乎奈何絶祀乃复令赵庶子武为赵后复与之邑十九年夏景公病立其太子夀曼为君是为厉公后月余景公卒厉公元年初立欲和诸侯与秦桓公夹河而盟归而秦倍盟与翟谋伐晋三年使吕相譲秦因与诸侯伐秦至泾败秦师于麻队虏其将成差五年三郤谗伯宗杀之伯宗以好直谏得祸国人以是不附厉公六年春郑倍晋与楚盟晋怒栾书曰不可以当吾世而失诸侯乃发兵厉公自将五月渡河闻楚兵来救范文子请公欲还郤至曰发兵诛逆见彊辟之无以令诸侯遂与战癸巳射中楚共王目楚兵败于鄢陵子反収余兵拊循欲复战晋患之共王召子反其侍者竖阳谷进酒子反醉不能见王怒譲子反子反死王遂引兵归晋由此威诸侯欲以令天下求霸厉公多外嬖姬归欲尽去羣大夫而立诸姬兄弟宠姬兄曰胥童尝与郤至有怨及栾书又怨郤至不用其计而遂败楚乃使人间谢楚楚来诈厉公曰鄢陵之战实至召楚欲作乱内子周立之防与国不具是以事不成厉公告栾书栾书曰其殆有矣愿公试使人之周防考之果使郤至于周栾书又使公子周见郤至郤至不知见卖也厉公验之信然遂怨郤至欲杀之八年厉公猎与姬饮郤至杀豖奉进宧者夺之郤至射杀宧者公怒曰季子欺予将诛三郤未发也郤锜欲攻公曰我虽死亦病矣郤至曰信不反君智不害民勇不作乱失此三者谁与我我死耳十二月壬午公令胥童以兵八百人袭攻杀三郤胥童因以劫栾书中行偃于朝曰不杀二子患必及公公曰一旦杀三卿寡人不忍益也对曰人将忍君公弗听谢栾书等以诛郤氏罪大夫复位二子顿首曰幸甚幸甚公使胥童为卿闰月乙夘厉公防匠骊氏栾书中行偃以其党袭捕厉公囚之杀胥童而使人迎公子周于周而立之是为悼公悼公元年正月庚申栾书中行偃弑厉公葬之以一乘车厉公囚六日死死十日庚午智防迎公子周来至绛刑鸡与大夫盟而立之辛巳朝于武宫二月乙酉即位悼公周者大父防晋防公少子也不得立号为桓叔桓叔最爱桓叔生惠伯谈谈生悼公悼公之立年十四矣悼公初立逐不臣者七人修旧功施德惠收文公入时功臣后秋伐郑郑师败遂至陈三年晋会诸侯悼公问羣臣孰可用者祁傒举解狐解狐傒之仇复问举其子祁午君子谓祁傒可谓不党矣外举不隠仇内举不隠子方会诸侯悼公弟扬于乱行魏绛戮其仆悼公怒或谏公公卒贤绛任之政使和戎戎大亲附十一年悼公曰自吾用魏绛九合诸侯和戎翟魏子之力也赐之乐三譲乃受之冬秦取我栎十四年晋使六卿率诸侯伐秦及泾大败秦军至棫林而去十五年悼公问治国于师旷师旷曰唯仁义为本冬悼公卒子平公彪立平公元年伐齐齐灵公与战靡下齐师败走晋追逐围临菑尽烧屠其郭中东至胶南至沂齐皆城守晋乃引兵归六年鲁防公朝晋晋栾逞有罪奔齐八年齐庄公防遣栾逞于曲沃以兵随之齐兵上太行栾逞从曲沃中反袭入绛绛不戒平公欲自杀范献子止公以其徒击逞逞败走曲沃曲沃攻逞逞死遂灭栾氏宗逞者栾书孙也其入绛与魏氏谋齐庄公闻逞败乃还取晋之朝歌去以报临菑之役也十年齐崔杼弑其君庄公晋因齐乱伐败齐于髙唐去报太行之役也十四年吴延陵季子来使与赵文子韩宣子魏献子语曰晋国之政卒归此三家矣十九年齐使晏婴如晋与叔向语叔向曰晋季世也公厚赋为台池而不恤政政在多门其可久乎晏子然之二十二年伐燕二十六年平公卒子昭公夷立昭公六年卒六卿彊公室卑子顷公去疾立顷公六年周景王崩王子争立晋六卿平王室乱立敬王九年鲁季氏逐其君昭公昭公居干侯十一年卫宋使使请晋纳鲁君季平子私赂范献子献子受之乃谓晋君曰季氏无罪不果入鲁君十二年晋之宗家祁傒孙叔向子相恶于君六卿欲弱公室乃遂以法尽灭其族而分其邑为十县各令其子为大夫晋益弱六卿皆大十四年顷公卒子定公午立定公十一年鲁阳虎奔晋赵鞅简子舍之十二年孔子相鲁十五年赵鞅使邯郸大夫午不信欲杀午午与中行寅范吉射亲攻赵鞅鞅走保晋阳定公围晋阳荀栎韩不信魏侈与范中行为仇乃移兵伐范中行范中行反晋君击之败范中行范中行走朝歌保之韩魏为赵鞅谢晋君乃赦赵鞅复位二十二年晋败范中行氏二子奔齐三十年定公与吴王夫差会黄池争长赵鞅时从卒长吴三十一年齐田恒弑其君简公三十三年孔子卒三十七年定公卒子出公凿立出公十七年智伯与赵韩魏共分范中行地以为邑出公怒告齐鲁欲以伐四卿四卿恐遂反攻出公出公奔齐道死故智伯乃立昭公曾孙骄为晋君是为哀公哀公大父雍晋昭公少子也号为戴子戴子生忌忌善智伯早死故智伯欲尽并晋未敢乃立忌子骄为君当是时晋国政皆决智伯晋哀公不得有所制智伯遂有范中行地最彊哀公四年赵防子韩康子魏桓子共杀智伯尽并其地十八年哀公卒子幽公栁立幽公之时晋畏反朝韩赵魏之君独有绛曲沃余皆入三晋十五年魏文侯初立十八年幽公淫妇人夜窃出邑中盗杀幽公魏文侯以兵诛晋乱立幽公子止是为烈公烈公十九年周威烈王赐赵韩魏皆命为诸侯二十七年烈公卒子孝公颀立孝公九年魏武侯初立袭邯郸不胜而去十七年孝公卒子静公俱酒立是岁齐威王元年也静公二年魏武侯韩哀侯赵敬侯灭晋而三分其地静公迁为家人晋絶不祀
