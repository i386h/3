<!-- { "loadSidebar": true } -->
　　北海王详字季豫美姿容善举止太和九年封加侍中孝文自洛北廵详常与侍中彭城王勰并在舆辇陪侍左右至文成射铭所帝停驾诏诸弟及侍臣皆试射逺近诸人皆去一二十歩唯详箭及之帝拊掌欣笑遂诏勒铭亲自为制车驾南伐详行中领军留守孝文临崩顾命详为司空辅政宣武揽政为中大将军录尚书事及咸阳王禧之谋反详表求解任制不许除太傅领司徒侍中录尚书事如故详之拜命其夜暴风雷电拔其庭中桐树大十围倒立本处初宣武之揽政详闻彭城王勰有震主之虑而欲夺其司徒大惧物议故为大将军至是乃居之识者以天威如此知其必不终详既以季父崇宠位望兼极贪冒无厌公私营贩又于东掖门外规占第宅至有丧柩在室请延至葬而不见许舆榇巷次行路哀嗟详母髙太妃颇助威虐怨响嗷然妃宋王刘昶女不见答礼宠妾范氏爱等伉俪及死葬讫犹毁视之又烝于安定王爕妃髙氏即茹皓妻姊详既素附于皓又缘淫好往来绸密详虽贪侈宣武礼敬尚隆常别住华林园西隅与都亭宫馆相接帝每潜幸其所肆饮终日与髙太妃相见呼为阿母伏而上酒礼若家人临出髙每拜送举觞祝言愿官家千万年夀嵗一入妾母子舎也初宣武之亲政详与咸阳王禧彭城王勰并被召入共乘犊车防卫严固髙时惶廹以为必死亦乘车傍路哭送至金墉及详得免髙云自今以后不愿富贵但令母子相保共汝埽市作活也至此贵宠荣盛不复言有祸败之理后为髙肇所谮云详与皓等谋逆时详在南第帝召中尉崔亮入禁纠详贪淫及茹皓刘胄常季贤陈埽静等专恣之状夜即收禁南台又命虎贲百人围守详第夜中虑其惊惧奔逸遣左右郭翼开金墉门驰出喻之示以中尉弹状详母髙见翼顿首号泣不能自胜详言审如中尉所纠何忧也人奉我珍异货物我实受之果为取受吾何忧乎至眀皓等皆赐死引髙阳王雍等五王入议详罪单车防守还华林馆母妻相与哭入所居小奴弱婢数人随从防援甚严徙就太府寺免为庶人别营坊馆于洛阳县东北隅如法禁卫限以终身名曰思善堂将徙详居之防其家奴隂结党辈欲攻劫出之密抄名字潜托侍婢通于详详始得执省而门防主司遥见突入就详手中览得呈奏帝密令害之详自至太府寺令其母妻还居南宅五日一来后夜母妻不来死于奴婢手中诏丧还南宅诸王皇宗悉令奔赴赗物一依广陵故事详之初禁乃以淫髙事告母母大怒詈之曰汝自有妻妾侍婢何共髙丽婢奸令致此罪我得髙丽婢当噉其肉乃杖详背及两胫百余下自行杖力疲乃使奴代髙氏素严详每有微罪常加责罚以絮里杖至是去絮挞之又杖其妃刘数十云新妇大家女门戸匹敌何所惮而不检校夫壻刘笑而受罚卒无所言详贪淫之失虽闻而死罪无定名逺近叹之永平元年十月诏追复王爵諡曰平王子颢袭颢字子眀少慷慨有壮气为徐州刺史寻为御史弹劾除名后贼帅宿懃眀逺叱干骐驎等宼乱豳华等州乃复颢王爵兼左仆射西道行台以讨眀逺频破贼解豳华之围后萧寳夤等大败于平凉颢亦奔还亰师武泰初为相州刺史以御葛荣属尔朱荣入洛推立荘帝授颢太傅颢以葛荣南侵尔朱纵害遂盘桓顾望图自安之防事不谐遂与子冠受奔梁梁武以为魏主假之兵将令其北入永安二年四月于梁国城南登坛燔燎年号孝基荘帝诏济隂王晖业于考城拒之为颢所禽荘帝北幸颢遂入洛改称建武元年颢以数千之众转战屡克据有都邑号令自己天下人情想望风政自谓天之所授颇懐骄怠宿昔宾客近习之徒咸见宠待干扰政事又日夜纵酒不恤军国所统南兵陵窃市里朝野失望荘帝与尔朱荣还师讨颢颢自于河梁拒战冠受战败被禽颢自轘辕出至临颍为临颍县卒所斩初颢入洛其日暴风欲入阊阖门马大惊不进令人执辔乃入有恒农杨昙华告人曰颢必无成假服衮冕不过六十日又諌议大夫元昭业曰昔更始自洛阳而西初发马惊奔触北宫铁柱三马皆死而更始卒不成帝位以古譬今其兆一也至七月果败孝武初赠大师大司马颢弟顼荘帝初封东海王位中书监及颢入洛成败未分便以意气自得为时人所笑颢败潜窜为人执送斩于都市孝武初赠太尉
　　孝文六王
　　孝文皇帝七男林废后生废太子恂文昭皇后生宣武皇帝广平文穆王懐袁贵人生亰兆王愉罗夫人生清河文献王怿汝南文宣王悦郑充华生皇子恌未封早夭
　　废太子庶人恂字元道生而母死文眀太后抚视之常置左右年四嵗太后亲为立名于是大赦太和十七年七月癸丑立为皇太子及冠于庙孝文临光极东堂引恂入见诫以冠义曰字汝元道所寄不轻汝当寻名求义以顺吾防二十年改字宣道迁洛诏恂诣代都其进止礼仪帝皆为定及恂入辞帝曰今汝不应向代但太师薨于恒壤朕既居皇极之重不容轻赴舅氏之丧欲使汝展哀舅氏拜汝母墓一写为子之情山陵在彼汝至彼太师事毕后日宜一拜山陵拜讫汝族祖南安可一就问讯在途当温读经籍如日亲见吾也后帝每嵗征幸恂常留守主执庙祀恂不好读书体貌肥大深忌河洛暑热意每追乐北方中庶子髙道悦数苦言致諌恂甚防之孝文幸嵩岳恂留守金墉谋欲召牧马轻骑奔代手刃道悦于禁中领军元徽勒门防遏夜得宁静帝闻之骇惋外寝其事仍至汴口而还引恂数罪与咸阳王禧等亲杖恂又令禧等更代百余下扶曵出外不起者月余拘于城西别馆引见羣臣于清徽堂议废之司空太子太傅穆亮尚书仆射少保李冲并免冠稽首而谢帝曰古人有言大义灭亲此小儿今日不灭乃是国家大祸脱待我无后恐有永嘉之乱乃废为庶人置之河阳服食所供粗免饥寒而已帝幸代遂如长安中尉李彪承间密表告恂复与左右谋逆帝在长安使中书侍郎邢峦与咸阳王禧奉诏赍椒酒诣河阳赐恂死时年十五嵗敛以麤棺常服瘗于河阳城二十二年冬御史台令史龙文观坐法当死告廷尉称恂前后被摄左右之日有手书自理不知状而中尉李彪侍御史贾尚寝不为闻尚坐繋廷尉时彪免归帝在邺尚书表收彪付洛防赦遂不穷其本末贾尚出繋累疾数日死初帝将为恂娶司徒冯诞长女以女防待年长先为聘彭城刘长文荥阳郑懿女为左右孺子时恂年十三四帝尝谓郭祥崔光宋弁曰人生须自放不可终朝读书我欲使恂旦出省经传食后还内晡时复出日夕而罢卿等以为如何光曰孔子称血气未定戒之在色太子尚以防年渉学之日不宜于正昼之时舍书御内又非所以安柔弱之体固永年之命帝以光言为然乃不令恂昼入内无子
　　京兆王愉字宣徳太和二十一年封拜都督徐州刺史以彭城王中军长史卢阳乌兼长史州事巨细委之阳乌宣武初为防军将军帝留爱诸弟愉等常出入宫掖晨昬寝处若家人焉迁中书监为纳顺皇后妹为妃不见礼答愉在徐州纳妾李氏本姓杨东郡人夜闻其歌悦之遂被宠嬖罢州还亰欲进贵之托右中郎将赵郡李时显为之养父就之礼迎产子寳月顺皇后召李入宫殴撃之彊令为尼于内以子付妃养之嵗余后父于劲以后久无所诞乃表劝广嫔御因令后归李于愉愉宠爱更甚愉好文章颇着诗赋时引才人宋世景李神隽祖莹邢晏王遵业张始均等共申宴喜招四方儒学賔客严懐真等数十人馆而礼之所得谷帛率多散施又崇信佛道用度常至不接与弟广平王懐颇相夸尚竞慕奢丽贪纵不法于是宣武摄愉禁中推案杖愉五十出为冀州刺史始愉自以职非亲要势劣二弟潜懐愧恨颇见言色又以幸妾屡被顿辱内外离抑及在州谋逆遂杀长史羊灵引及司马李遵称得清河王密防云髙肇簒杀主上遂为坛于信都之南柴燎告天即皇帝位赦天下号建平元年立李氏为皇后宣武诏尚书李平讨愉愉出拒王师频败遂婴城自守愉知事穷携李及四子数十骑出门诸军追之见执以送平诏徴赴亰师申以家人之训愉每止宿亭传必防李氏尽其私情虽鎻絷之中饮赏自若略无愧惧之色至野王愉语人曰虽主上慈深不忍杀我吾亦何面目以见至尊于是歔欷流涕絶气而死时年二十一或云髙肇令人杀之敛以小棺瘗之诸子至洛皆见杀后灵太后令愉四子皆附属籍追封愉临洮王寳月乃改葬父母追服三年寳月弟寳炬是为文帝
　　清河王怿字宣仁防而敏慧美姿貌孝文与彭城王勰甚器异之并曰此儿风神外伟黄中内润若天假之年则方二南矣愽渉经史兼综羣言有文才善谈理寛仁容裕喜怒不形于色太和二十一年封宣武初拜侍中转尚书仆射怿才长从政眀于断决剖判众务甚有声名司空髙肇以帝舅宠任既擅威权谋去良宗屡谮怿及亰兆王愉等愉不胜其忿怒遂举逆冀州肇因愉之逆又谮杀彭城王勰怿恐不免肇又录囚徒以立私惠怿因侍宴酒酣乃谓肇曰天子兄弟讵有几人而炎炎不息昔王莾头秃亦借渭阳之资遂簒汉室今君曲形见矣恐复终成乱阶又言于宣武曰臣闻唯器与名不可以假人是故季氏旅泰宣尼以为深讥仲叔轩悬邱眀以为至诫谅以天尊地卑君臣道别宜杜渐防萌无相僭越至于减膳录囚人君之事今乃司徒行之讵是人臣之义且陛下修政教解狱讼则时雨可降玉烛自和何使眀君失之于上奸臣窃之于下长乱之基于此在矣宣武笑而不应孝眀熙平初迁太尉侍中如故诏怿裁门下之事又典经义注时有沙门惠怜者自云呪水饮人能差诸病病人就之者日有千数灵太后诏给衣食使于城西南治疗百姓怿表諌曰臣闻律深惑众之科礼絶妖淫之禁皆所以大眀居正防遏奸邪昔在汉末有张角者亦以此术荧惑当时论其所行与今不异遂能诱生人卒致黄巾之祸天下涂炭数十年间角之由也昔新垣奸不登于眀堂五利侥终婴于显戮此事可为至鉴灵太后深纳之太后以怿孝眀懿叔徳先具瞻委以朝政事拟周霍怿亦竭力匡辅以天下为己任领军元义太后之妹夫也恃宠骄盈怿裁之以法每欲黜之为义所疾义党人通直郎宋准等希义防告怿谋反禁怿门下讯问左右及朝贵无验乃释焉怿以忠而获谤乃鸠集昔忠烈之士为显忠录二十卷以见志焉正光元年七月义与刘腾逼孝眀于显阳殿闭灵太后于后宫囚怿于门下省怿诬伏遂害之时年三十四朝野贵贱知与不知含悲丧气惊振逺近夷人在亰及归闻怿之丧为之剺面者数百人神三年追封范阳王諡曰文献以礼加葬后更追复为河间王子亶袭亶子善见是为孝静帝
　　广平王懐太和二十一年封累迁骠骑大将军孝眀即位拜司空寻进太保领司徒二年薨諡曰文穆长子诲孝昌二年封范阳王第三子修是为孝武帝
