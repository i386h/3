<!-- { "loadSidebar": true } -->
　　太子六傅【太子师傅商周已有逮乎列国秦亦有之汉高帝以叔孙通为太子太傅位次太常后亦有少傅后汉太傅礼如师不领官属而少傅主太子官属汉魏故事太子于二傅执弟子礼皆为书不曰令少傅称臣而太傅不臣吴薛综综子莹莹子兼三代并为太子少傅晋泰始三年武帝始建东宫各置一人尚未置詹事官事无大小皆由二傅少傅立草太傅书眞以为储训并有功曹主簿五官秩与后汉同皇太子先拜诸傅然后答之如弟子事师之礼二傅不得上疏曲敬武帝后以储副体尊遂命诸公居之以本位重故或行或领时侍中任恺武帝所亲敬复使领之盖一时之制也咸宁元年以给事黄门侍郎杨珧为詹事掌宫事二傅不复领官属及杨珧为卫将军领少傅复省詹事遂崇广傅训命太尉贾充领太保司空齐王攸领太傅所置吏属复如旧二傅皆进贤两梁冠黑介帻五时朝服佩水苍玉其后太尉汝南王亮车骑将军扬骏司空衞瓘石鉴皆领傅保犹不置詹事以终武帝之世惠帝元康元年复置詹事及愍怀太子建宫乃置六傅三太三少焉晋二傅给采田六顷田驺五十人夏后不及田者食俸一年给赤耳安车一乘又晋书曰东宫旧制月请钱五十万以备众用景帝讳师故改太师为太帅通省尚书事詹事文书关由六自元康之后诸或三或四或六渡江之后有太傅少傅不立师保宋有太傅少傅各兼丞一人其保傅并银章青绶齐与宋同武帝时以王俭为少傅旧太子致敬二傅同至是朝议接少傅以賔友之礼梁太傅位视尚书令少傅视左仆射陈因之自宋以下唯有傅而无师保后魏有太师太傅太保谓之东宫三师少师少傅少保谓之东宫三少北齐皆有之出则三师在前三少在后后周不置隋与北齐同唐六傅不必备唯其人太子出则乘辂备仪以为后从】臣谨按后魏孝明在东宫宣武皇帝以崔光为太子傅光固辞帝令太子南面再拜宫臣皆从太子拜光北面立不敢答拜唯西面拜谢而出乃授光太子少傅又按唐贞观中太宗撰太子接三师之仪出殿门迎太子先拜三师答拜每门让三师坐与三师书前名皇恐后名皇恐再拜
　　太子賔客【汉高帝时有四人年老以上慢侮逃匿山中义不为汉臣谓之四皓东园公绮里季夏黄公甪里先生高帝不能致及将废太子太子致礼而四人至须眉皓白衣冠甚伟高帝异之太子由是不废至孝武帝又为太子立博望苑使通賔客晋元康元年愍怀太子始之东宫惠帝诏曰太保卫瓘息庭司空陇西王泰息畧太子太傅杨济息毖太子少师裴楷息宪太子少傅华廙息恒五人与太子往来以备宾客时虽非官而谓之东宫賔客其后无闻唐显庆元年正月以太子太傅兼侍中韩瑗中书令来济礼部尚书许敬宗左仆射兼太子少师于志宁并为皇太子賔客遂为官员定置四人掌调防侍从规谏凡太子有賔客之事则为上齿盖取象于四皓焉资位闲重其流不杂天寳中贺知章自太子賔客度为道士还乡舎宅为观明皇赋诗赠别时议荣之】
　　太子詹事【秦官汉因之掌皇后太子家汉时太子门大夫庶子洗马舍人皆属二傅其太子家令丞率更令丞仆中盾衞率等宫并属詹事后汉省詹事而太子官悉属少傅魏复置詹事领东宫众务晋不置至咸宁元年复置以掌宫事及永康中复不置自大安以来又置终孝怀之世晋职拟尚书令掌三令四率中庶子庶子洗马舍人等官银印青绶介帻进贤两梁冠绛朝服佩水苍玉宋与晋同齐置府领官属梁陈任总宫朝后魏有太子左右詹事北齐东宫众事无大小皆统之领三寺二坊又左右卫后周置太子宫正宫尹隋开皇初置詹事二年罢之唐复置詹事一人掌内外众务纠弹非违总判府事置少詹事一人以贰之龙朔二年改詹事为端尹詹事府为端尹府少詹事为少尹咸通初复旧垂拱元年又改詹事为宫尹少詹事为少尹神龙初复旧】
　　臣谨按汉皇后太子各置詹事随其所在以名官汉官仪曰詹事位在长秋上亦宦者主中诸官后汉志曰初成帝鸿嘉三年省詹事职并大长秋是后皇后当法驾出则中谒中宦者职吏权兼詹事奉引讫罢宦者诛后尚书选兼职吏一人奉引此皆皇后詹事也
　　丞【秦官汉因之后汉省魏晋皆随詹事省置至晋永康中詹事特置丞一人掌文书关通六傅过江多用员外郎及博士为之迁尚书郎宋齐因之梁陈制一梁皁朝服铜印墨绶后魏北齐并有之隋初置一人唐置二人掌文武官簿帐朝集假使分判府事】
　　臣谨按后魏杨昱为詹事丞孝明为太子尚在怀抱其所出入唯乳母而已不令宫僚闻知昱谏曰太子动止宜令翼从陛下若召太子必降手勑令臣下咸知乃诏曰自此已后非朕手勑勿令儿出宫宫臣在直从至万岁门
　　主簿【一人晋始置歴代皆有掌府事及三寺十率府文符之隐漏程限稽失者】
　　司直【二人唐龙朔三年置桂坊比御史台置令一人比大夫司直二人比侍御史掌弹劾宫府寮其后废桂坊以司直詹事府】
　　太子庶子【古者天子有庶子之官周官谓之诸子职诸侯卿大夫之庶子掌其戒令与其敎治有大事则帅国子而致于太子唯所用之秦因之置中庶子庶子员汉因之有庶子员五人史丹王商欧阳地余并为中庶子王莾改曰中尚翼子后汉员五人职如侍中而庶子无员职如三署中郎凡庶子主宫中并诸吏之适子及支庶版籍魏因之在呉为亲近之官张温言于孙权曰中庶子官最亲宻切问近对宜用隽选由是以顾谭为之晋中庶子庶子各四员职比散骑常侍及中书监令皆以俊茂者为之或以郡守参选若释奠中庶子扶左庶子扶右宋与晋同武冠平巾帻绛朝服元嘉初诏二率中庶子随太子入直上宫十四年又诏还直东宫至齐其庶子用人卑杂梁天监七年诏革选其年以太子中舍人司徒从事中郎为之凡中庶子四人以功髙者一人为祭酒行则玺前后部防驾与功高中舍人一人共掌其坊之禁令庶子四人掌侍从左右献纳得失与功高通事舎人一人共掌其坊之禁令冠服并同前代陈因梁制后魏亦有中庶子庶子官北齐门下坊中庶子四人领之典书坊庶子四人领之隋分为左右庶子各二人分统门下典书二坊事唐亦各二人分掌左右春坊事左拟侍中而右拟中书令中允司议郎司经洗马文学校书正字典膳药藏内直典设宫门等局郎丞崇文馆属右春坊中舍人舍人通事舍人并属左春坊其谕德赞善亦左右分焉】
　　中允【后汉太子官属有之职在中庶子下洗马上汉制太子五日一朝其非朝日即使仆及中允朝朝请问起居其后无闻宋齐有中舍人是其职也唐贞观初改太子中舎人为中允置二员其后复置中舍人龙朔二年又改中允为左赞善大夫咸亨元年复为中允而左赞善仍置焉中允掌侍从礼仪駮正啓奏并监药及通判坊局事若庶子阙则监封题职拟黄门侍郎】
　　司议郎【唐贞观五年皇太子上表请置史职用司箴诫乃于门下坊置太子司议郎四人精选名士以居之掌侍从规谏駮正啓奏并录东宫记注分判坊事职拟给事中】
　　中舎人【晋咸宁初置四人以舎人才学之美者为之与中庶子共掌文翰在中庶子下洗马上凡奏事文书皆综典之监和尝药月检奏直臣名更直五日典文疏如中书郎宋亦四人齐有一人梁时功高者一人与中庶子祭酒共掌其坊之禁令陈因之后魏北齐共有之隋曰内舍人四员属门下坊炀帝减二人唐中舍人二员掌侍从令书奏疏通判坊事拟中书侍郎或谓之太子中书舍人】
　　舎人【秦官也汉因之比郎中选良家子为之后汉无员更直宿卫如三署郎中魏因之晋有十六人职比散骑中书侍郎从驾则正直从次直守妃出次直从宋有四人齐有一人梁有十六人掌文记陈因梁制后魏亦有之北齐典书坊置二十人隋典书坊有八人炀帝改为管记舍人减四员唐复为太子舍人四人掌侍从表啓宣行令防分判坊事】
　　通事舎人【齐中庶子下有门下通事守舍人四人又庶子下有内典书通事舎人二人掌宣传令防内外啓奏梁亦有之视南台御史多以余官兼职陈因之北齐门下坊有通事舎人八人至隋亦有之炀帝改为宣令舎人八员唐复为通事舎人亦有八员掌引导辞见承防劳问】
　　左右谕德【唐龙朔三年初置太子左右谕德各一员掌侍从赞谕职比右散骑常侍】
　　左右赞善大夫【唐龙朔二年初置左赞善大夫替中允置右赞善大夫替中舎人咸亨元年中允舎人复旧而赞善大夫别自为官左右各五人皆掌侍从翊赞比谏议大夫】
　　崇文馆学士【魏文帝始置崇文馆以王肃为祭酒其后无闻唐贞观中置崇贤馆有学士直学士员掌经籍图书教授诸王属左春坊龙朔二年改司经局为桂坊管崇贤馆而罢左春坊兼置文学四员司直二员司直正七品上职为东宫之宪司府门北向以象御史台其后省桂坊而崇贤又属左春坊后沛王贤为皇太子避其名改为崇文馆其课试举选与文馆同】
　　洗马【秦官汉亦曰先马如淳曰前驱也国语曰勾践亲为夫差先马先或作洗后汉员十六人职如谒者太子出则当直者前驱导威仪也汉选郎中补之安帝时太子谒庙洗马高山冠非乘从时着小冠魏因之晋有八人职如谒者准秘书郎集贤一梁冠黑介帻绛朝服宋与晋同齐置一人梁有典经局又置八人掌文翰尤为清选皆取甲族有才名者为之位视通直郎陈因之北齐典经坊洗马二人隋曰司经局置洗马四人炀帝减二人唐司经局洗马二人龙朔二年改洗马为司经大夫三年改司经局为桂坊一云析司经局置桂坊司经大夫通判坊事罢左春坊咸亨初复旧掌侍奉及经史图籍判局事】
　　臣谨按梁庾于陵拜洗马舍人旧东宫官属通为清选洗马掌文翰尤其清者近代用人皆取甲族有才名者时于陵周舍并擢充斯职武帝曰官以人而清岂限于甲族时论美之
　　文学【汉时郡及王国并有文学而东宫无闻魏武为丞相以司马宣王为太子文学自后并无后周建德三年置太子文学十人后省唐龙朔三年置太子文学四员属桂坊桂坊废而属司经开元中定制为三员掌侍奉分掌四部书判书功事】
　　校书【宋孝建中洗马有校书吏四人自后无闻北齐有太子校书隋太子校书有六人唐四人掌讐校经籍无郎字初文崇文二馆置讐校开元六年省讐校置校书文四员崇文二员】
　　正字【隋太子正字二员炀帝改为正书唐复为正字亦置二人掌刋正文字】
　　典膳郎【汉魏以来并有太子食官局至北齐门下坊始别置典膳局有监丞各二人隋如北齐之制唐典膳局有郎二人丞二人郎掌进膳尝食之事丞贰之】
　　臣谨按唐干封元年皇太子久在内不出典膳丞邢文伟减膳上启曰窃见礼大戴记曰太子既冠成人免于保傅之严则有司过之史亏膳之宰史之义不得不书过不书则死之宰之义不得不撤膳不撤则死之近代以来未甚谈议不接谒见常三朝之后但与内人独居何由发挥圣智使睿哲文明者乎今史虽阙官宰当奉职沗备所司不敢逃死谨守礼经遽申减膳其年右史阙宰臣进拟数人高宗曰邢文伟嫌我儿不读书不肯与肉吃此人甚直可用遂拜焉
　　药藏郎【北齐门下坊领药藏局有监丞各二人侍药四人隋如齐之制唐药藏局有郎二人丞二人郎掌和剂医药之事丞贰之】
