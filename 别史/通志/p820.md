<!-- { "loadSidebar": true } -->
　　陈骞字休渊临淮东阳人也父矫魏司徒矫本广陵刘氏为外祖陈氏所飬因而改焉骞沉厚有智谋初矫为尚书令侍中刘晔见幸于魏明帝谮矫専权矫忧惧以问骞骞曰主上明圣大人若不合意不过不作公耳后帝意果释骞尚少为夏侯元所侮意色自若元以此异之起家尚书郎迁中山安平太守并著称绩徴为相国司马长史御史中丞迁尚书封安国亭侯蜀贼宼陇右以尚书持节行征蜀将军破贼而还防诸葛诞之乱复以尚书行安东将军夀春平拜使持节都督淮北诸军事安东将军进爵广陵侯转都督江南诸军事豫州刺史持节将军如故又转都督江南诸军事徙都督荆州诸军事征南大将军封郯侯武帝受禅以佐命之勲进车骑将军封髙平郡公迁侍中大将军出为都督扬州诸军事余如故假黄攻拔呉枳里城破涂中屯戍赐骞兄子悝爵闗中侯咸宁初迁太尉转大司马骞因入朝言于帝曰胡烈牵皆勇而无谋彊于自用非绥边之材将为国耻愿陛下详之时为州刺史不承顺骞命帝以为不协相搆于是徴既至寻复以为凉州刺史骞窃叹息以为必败二人后果失羌戎之和皆被宼丧没征讨连嵗仅而得定帝乃悔之骞少有度量含垢匿瑕所在有绩与贾充石苞裴秀等俱为心膂而骞智度过之充等亦自以为不及也累处方任为士庶所懐既位极人臣年逾致仕思欲退身咸宁三年求入朝因乞骸骨赐衮冕之服诏聼留京城以前太尉府为大司马府増置祭酒二人帐下司马官骑大车鼓吹皆如前亲兵百人厨田十顷厨园五十亩厨士十人器物经用皆留给焉又给乗舆辇出入殿中加鼓吹如汉萧何故事骞屡称疾辞位诏不许遣散骑常侍谕意骞輙归第诏又遣侍中敦谕还府遂固请许之位同保傅在三司之上赐以几杖不朝安车驷马以髙平公还第帝以其勲旧耆老礼之甚重又以骞有疾聼乘舆上殿骞素无謇谔之风然与帝语慠及见皇太子加敬时人以为谄弟雉与其子舆忿争遂説骞子女秽行骞表徙弟以此获讥于世元康二年薨年八十一加以衮敛赠太傅諡曰武及帝于大司马门临丧望柩流涕礼依大司马石苞故事子舆嗣爵舆字顕初拜散骑侍郎洛阳令迁黄门侍郎歴将校左军将军大司农侍中坐与叔父不睦出为河内太守舆虽无检正而有力致寻卒子植字先嗣官至散骑常侍卒子粹嗣永嘉中遇害孝武以骞元孙袭爵卒弟子皓之嗣宋受禅国除
