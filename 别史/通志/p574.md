<!-- { "loadSidebar": true } -->
　　灌婴睢阳贩缯者也髙祖为沛公畧地至雍邱章邯杀项梁而沛公还军扵砀婴以中涓从击破东郡尉扵成武及秦军扵杠里疾鬭赐爵七大夫又从攻秦军亳南开封曲遇战疾力赐爵执帛号宣陵君从攻阳武以西至雒阳破秦军尸北北絶河津南破南阳守齮阳城东遂定南阳郡西入武闗战扵蓝田力疾至霸上赐爵执圭号昌文君沛公为汉王拜婴为郎中从入汉中十月拜为中谒者从还定三秦下栎阳降塞王还围章邯废邱未拔从东出临晋闗击降殷王定其地击项羽将龙且魏相项佗军扵定陶南疾战破之赐婴爵列侯号昌文侯食杜平乡复以中谒者从降下砀以至彭城项羽击破汉王汉王遁而西婴从还军扵雍邱王武魏公申徒反从击破之攻下外黄西收军扵荥阳楚骑来众汉王乃择军中可以为骑将者皆推故秦骑士重泉人李必骆甲习骑兵今为校尉可为骑将汉王欲拜之必甲曰臣故秦民恐军不信臣臣得大王左右善骑者傅之婴虽少然数力战乃拜婴为中大夫令李必骆甲为左右校尉将郎中骑兵击楚骑扵荥阳东大破之受诏别击楚军后絶其饟道起阳武至襄邑击项羽之将项冠扵鲁下破之所将卒斩左右马骑将各一人击破柘公王武军扵燕西所将卒斩楼烦将五人连尹一人击王武别将桓婴白马下破之所将卒斩都尉一人以骑渡河南送汉王到雒阳从北迎相国韩信军扵邯郸还至敖仓婴迁为御史大夫三年以列侯食邑杜平乡受诏将郎中骑兵东属相国韩信击破齐军扵歴下所将卒虏车骑将华毋伤及将吏四十六人降下临淄得相田光追齐相田横至嬴博击破其骑所将卒斩骑将一人生得骑将四人攻下嬴博破齐将军田吸扵千乗斩之东从韩信攻龙且留【县名】公扵假密卒斩龙且生得右司马连尹各一人楼烦将十人身生得亚将周兰齐地已定韩信自立为齐王使婴别将击楚将公杲扵鲁北破之转南破薛郡长身虏骑将入攻博阳前至下相以东南僮取虑【取音趋又音秋虑音庐】徐度淮尽降其城邑至广陵项羽使项声薛公郯公复定淮北婴渡淮击破项声郯公下邳斩薛公下下邳寿春击破楚骑平阳遂降彭城虏柱国项佗降留薛沛鄼萧相攻苦谯复得亚将与汉王防颐乡从击项籍军陈下破之所将卒斩楼烦将二人虏将八人赐益食邑二千五百户项籍败垓下去也婴以御史大夫将车骑别追项籍至东城破之所将卒五人共斩项籍皆赐爵列侯降左右司马各一人卒万二千尽得其军将吏下东城歴阳渡江破吴郡长吴下得吴守遂定吴豫章防稽郡还定淮北凡五十二县汉王即帝位赐益婴邑三千户以车骑将军从击燕王臧荼眀年从至陈取楚王信还剖符世世勿絶食颍阴二千五百户号曰颍阴侯从击韩王信扵代至马邑别降楼烦以北六县斩代左将破胡骑将扵武泉北复从击信胡骑晋阳下所将卒斩胡白题将一人又受诏并将燕赵齐梁楚车骑击破胡骑扵硰石至平城为胡所困从击陈豨别攻豨丞相侯敞军曲逆下破之卒斩敞及特将五人降曲逆卢奴上曲阳安国安平攻下东垣黥布反以车骑将军先出攻布别将扵相破之斩亚将楼烦将三人又进击破布上柱国及大司马军又进破布别将肥铢婴身生得左司马一人所将卒斩其小将十人追北至淮上益食邑二千五百户布已破髙帝归定令婴食颍阴五千户除前所食邑凡从所得二千石二人别破军十六降城四十六定国一郡二县五十二得将军二人柱国相各一人二千石十人婴自破布归髙帝崩以列侯事惠帝及吕后吕后崩吕禄等欲为乱齐哀王闻之举兵而西吕禄等以婴为大将军往击之婴至荥阳乃与绛侯等谋因屯兵荥阳风齐王以诛诸吕事齐兵止不前绛侯等既诛诸吕齐王罢兵归婴自荥阳还与绛侯共立文帝扵是益封婴三千户赐金千斤为太尉三嵗绛侯勃免相婴为丞相罢太尉官是嵗匈奴大入北地上令丞相婴将骑八万五千击匈奴匈奴去济北王反诏罢婴兵后嵗余以丞相薨諡曰懿侯传至孙彊有罪絶武帝复封婴孙贤为临汝侯奉婴后后有罪国除
　　傅寛以魏五大夫骑将从沛公为舎人起横阳从攻安阳杠里赵贲军扵开封及击杨熊曲遇武阳斩首十二级赐爵卿从至霸上沛公为汉王赐寛封号共徳君从入汉中为右骑将定三秦赐食邑雕阴从击项籍待懐赐爵通徳侯从击项冠周兰龙且所将卒斩骑将一人敖下益食邑属淮阴击破齐歴下军击田解属相国参残博益食邑因定齐地剖符世世勿絶封阳陵侯二千六百户除前所食为齐右丞相备齐五嵗为齐相国四月击陈豨属太尉勃以相国代丞相哙击豨一月徙为代相国将屯二嵗为丞相将屯孝惠五年薨諡景侯传至曾孙偃谋反诛国除
　　靳歙以中涓从起宛朐攻济阳破李由军击秦军开封东斩骑千人将二人首五十七级捕虏七十三人赐爵封临平君又战蓝田北斩车司马二人骑长一人首二十八级捕虏五十七人至霸上沛公为汉王赐歙爵建武侯迁骑都尉从定三秦别西击章平军扵陇西破之定陇西六县所将卒斩车司马各四人骑长十二人从东击楚至彭城汉军败还保雍邱击反者王武等畧梁地别西击邢説军菑南破之身得説都尉二人司马十二人降吏卒四千六百八十人破楚军荥阳东食邑四千二百户别之河内击赵贲军朝歌破之所将卒得骑将二人车马二百五十匹从攻安阳以东至棘蒲下十县别攻破赵军得其将司马二人侯四人降吏卒二千四百人从降下邯郸别下平阳身斩守相所将卒斩兵守郡一人降邺从攻朝歌邯郸及别击破赵军降邯郸六县还军敖仓破项籍军成臯南击絶楚饟道起荥阳至襄邑破项冠鲁下畧地东至鄫郯下邳南至蕲竹邑击项悍济阳下还击项籍军陈下破之别定江陵降柱国大司马以下八人身得江陵王致雒阳因定南郡从至陈取楚王信剖符世世勿絶定食四千六百户为信武侯以骑都尉从击代攻韩信平城下还军东垣有功迁为车骑将军并将梁赵齐燕楚车骑别击陈豨丞相敞破之因降曲逆从击黥布有功益封定食邑五千三百户凡斩首九十级虏百四十二人别破军十四降城五十九定郡国各一县二十三得王柱国各一人二千石以下至五百石三十九人髙后五年薨諡肃侯子亭嗣有罪国除
　　周緤【息列反】沛人也以舎人从髙祖起沛至霸上西入蜀汉还定三秦常为参乗赐食邑池阳从东击项羽荥阳絶甬道从出度平阴遇韩信军襄国战有利有不利终亡离上心上以緤为信武侯食邑三千三百户上欲自击陈豨緤泣曰始秦攻破天下未曾自行今上常自行是亡人可使者乎上以为爱我赐入殿门不趋十二年更封緤为防城侯【防音薄催反又音普肯反属长沙】孝文五年薨諡贞侯子昌嗣有罪国除景帝复封緤子应为郸侯【郸音多寒反属沛国】薨諡康侯子仲居嗣坐为太常有罪国除
　　张苍阳武人也好书律歴秦时为御史主柱下方书【方版也】有罪亡归及沛公畧地过阳武苍以客从攻南阳苍坐法当斩解衣伏质身长大肥白如瓠王陵见而怪其美士乃言沛公赦勿斩遂西入武闗至咸阳沛公立为汉王入汉中还定三秦陈余击走常山王张耳耳归汉汉以苍为常山守从韩信击赵苍得陈余赵地已平汉王以苍为代相备邉防已而徙为赵相相赵王耳及耳卒相其子敖复徙相代燕王臧荼反苍以代相从攻荼有功封为北平侯食邑千二百户迁为计相【专主计籍故号计相】一月更以列侯为主计四嵗【去计相之名更号主计】是时萧何为相国而苍乃自秦时为柱下御史眀习天下图书计籍又善用算律歴故令苍以列侯居相府领主郡国上计者黥布反汉立皇子长为淮南王而苍相之十四年迁为御史大夫与绛侯等尊立文帝四年代灌婴为丞相汉兴二十余年天下初定将相公卿皆军吏苍为计相时绪正律歴以髙祖十月始至霸上故因秦时本十月为嵗首不革推五徳之运以为汉当水徳之时尚黒如故吹律调乐入之声音及以比定律令若百工天下作程品至扵为丞相卒就之故汉家言律歴者本张苍苍尤好书无所不观无所不通而尢邃律歴苍徳安国侯王陵及贵父事陵陵死后苍为丞相洗沐常先朝陵夫人上食然后敢归家苍为丞相十余年鲁人公孙臣上书陈终始五徳传言汉土徳时其符黄龙见当改正朔易服色事下苍苍以为非是罢之其后黄龙见成纪扵是文帝召公孙臣以为博士草立土徳时歴制度更元年苍由此自绌谢病称老苍任人为中大为奸利上以为让苍遂病免孝景五年薨諡文侯传子至孙类有罪国除初苍父长不满五尺苍长八尺余苍子复长八尺及孙类长六尺余苍免相后口中无齿食乳女子为乳母妻妾以百数尝孕者不复幸年百余嵗乃卒著书十八篇言阴阳律歴事
　　周昌沛人也其从兄苛【音何】秦时皆为泗水卒吏髙祖起沛击破泗水守监扵是苛昌以卒吏从沛公沛公以昌为职志【志与帜同式异反职志主旗志也】苛为客从入闗破秦沛公立为汉王以苛为御史大夫昌为中尉汉三年楚围汉王荥阳急汉王出去而使苛守荥阳城楚破荥阳城欲令苛将苛骂曰若趣降汉王不然今为虏矣项羽怒亨苛汉王扵是拜昌为御史大夫常从击项籍六年与萧曹等俱封为汾阴侯苛子成以父死事封为髙景侯昌为人彊力敢直言自萧曹等皆卑下之昌尝燕入奏事髙帝方拥戚姬昌还走髙帝逐得骑昌项问曰我何如主也昌仰曰陛下即桀纣之主也扵是上笑之然尤惮昌及髙帝欲废太子而立戚姬子如意为太子大臣固争莫能得上以留侯策止而昌廷争之彊上问其説昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑即罢吕后侧耳扵东厢聼见昌为跪谢曰微君太子几废是后戚姬子如意为赵王年十嵗髙祖忧万嵗之后不全也赵尭时为符玺御史赵人方与公谓昌曰君之史赵尭年虽少然奇士君必异之是且代君之位昌笑曰尭年少刀笔吏耳何至是乎居顷之尭侍髙祖髙祖独心不乐悲歌羣臣不知上所以然尭进请间曰陛下所为不乐非以赵王年少而戚夫人与吕后有隙备万嵗之后而赵王不能自全乎髙祖曰我私忧之不知所出尭曰陛下独为赵王置贵彊相及吕后太子羣臣素所敬惮者乃可髙祖曰然吾念之欲如是而羣臣谁可者尭曰御史大夫昌其人坚忍伉直自吕后太子及大臣皆素严惮之独昌可髙祖曰善扵是召昌谓曰吾固欲烦公公彊为我相赵昌泣曰臣初起从陛下陛下独奈何中道而弃之扵诸侯乎髙祖曰吾极知其左迁然吾私忧赵王念非公无可者公不得不彊行扵是徙昌为赵相既行久之髙祖持御史大夫印防之曰谁可以为御史大夫者熟视尭曰无以易尭遂拜尭为御史大夫尭亦前有军功食邑及以御史大夫从击陈豨有功封为江邑侯髙祖崩太后使使召赵王其相昌令王称疾不行使者三反昌曰髙帝属臣赵王王年少窃闻太后怒戚夫人欲召赵王并诛之臣不敢遣王且亦疾不能奉诏太后怒乃使使召赵相相至谒太后太后骂昌曰尔不知我之怨戚氏乎而不遣赵王何也昌既被征髙后使使召赵王王果来至长安月余见鸩杀昌谢病不朝见三嵗而薨諡悼侯传子至孙意有罪国除景帝复封昌孙左车为安阳侯有罪国除初赵尭既代周昌为御史大夫髙祖崩事惠帝终世髙后元年怨尭前定赵王如意之画乃抵尧罪以广阿侯任敖为御史大夫
