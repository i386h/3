<!-- { "loadSidebar": true } -->
　　强练不知何许人也亦不知其名字先是李顺兴语黙不恒好言未然之事当时号为李练世人以强类之故亦呼为练焉容貌长壮有异于人神情敞怳莫之能测意欲有所説逢人輙言若值其不欲言纵苦加祈请不相酬答初闻其言畧不可觧事过后往往有验恒寄住诸佛寺好行人家兼歴造王公邸第所至人皆敬信之晋公防未诛前练曾手持一瓠到防第门外抵破曰瓠破子苦时柱国平高公侯伏龙恩深被任委强练至龙恩宅呼其妻元氏及其妾媵并婢仆等并令连席而坐诸人以逼夫人苦辞不肯强练曰汝等一例人耳何有贵贱遂逼就坐未几而防诛诸子并死龙恩亦伏法仍籍没其家建徳中每夜上街衢边树大哭释迦牟尼佛或至申旦如此者累月声甚哀苦俄而废佛道二教大象末又以一无底囊歴长安市肆告乞市人争以米麦遗之强练张囊受之随即漏之于地人或问之强练曰但欲使诸人见盛空耳至隋开皇初果移都于龙首山城遂空废后莫知其所终又有蜀郡衞元嵩者亦好言将来事葢江左寳志之流天和中遂着诗预论周隋废兴及唐家受命并有徴验尤不信释教尝上疏极论之姚僧垣字法衞呉兴武康人呉太常信之八世孙也父菩提梁高平令尝婴疾歴年乃留心医药梁武帝召与讨论方术言多防意由是颇礼之僧垣幼通洽居丧尽礼年二十四即传家业仕梁为太医正加文徳主帅梁武帝尝因发热服大黄僧垣曰大黄快药至尊年高不宜轻用帝弗从遂至危笃太清元年转镇西湘东王府中记室参军僧垣少好文史为学者所称及梁简文嗣位僧垣兼中书舍人梁元帝平侯景召僧垣赴荆州改授晋安王府谘议梁元帝尝有心腹病诸医皆请用平药僧垣曰脉洪实宜用大黄元帝从之进汤讫果下宿食因而疾愈时初铸钱一当十乃赐十万贯实百万也及魏军克荆州僧垣犹侍梁元不离左右为军人所止方泣涕而去寻而文帝遣使驰驿徴僧垣燕公于谨固留不遣谓使人曰吾年衰暮疾病婴沈今得此人望与之偕老文帝以谨勲徳隆重乃止明年随谨至长安武成元年授小畿伯下大夫金州刺史伊娄穆以疾还京请僧垣省疾乃云自腰至脐似有三缚两脚缓纵不复自持僧垣即为处汤三剂穆初服一剂上缚即觧次服一剂中缚复觧又服一剂三缚即除而两脚疼痹犹自挛弱更为合散一剂稍得屈申僧垣曰终待霜降此患当愈及至九月遂能起行大将军襄乐公贺兰隆先有气疾加以小肿喘息奔急坐卧不安或有劝其服决命大散者其家疑未能决乃问僧垣僧垣曰意谓此患不与大散相当即为处方劝急使服便即气通更服一剂诸患悉愈大将军乐平公窦集暴感风疾精神瞀乱无所觉知医先视者皆云已不可救僧垣后至曰困矣终当不死为合汤散所患即疗大将军永世公叱伏列椿苦痢积时而不损废朝谒燕公谨尝问僧垣曰乐平永世俱有痼疾意永世差轻对曰夫患有深浅时有危杀乐平虽困终当保全永世虽轻必不免死谨曰当在何时对曰不出四月果如其言谨叹异之天和六年迁遂伯中大夫建徳三年文宣太后寝疾医巫杂説各有同异武帝引僧垣坐问之对曰臣准之常人窃以忧惧帝泣曰公既决之矣知复何言寻而太后崩其后复因召见乃授骠骑大将军开府仪同三司勑停朝谒若非别勑不劳入见四年帝亲戎东讨至河隂遇疾口不能言睑垂覆目不得视一足短缩又不得行僧垣以为诸藏俱病不可并疗军中之要莫过于语乃处方进药帝遂得言次又疗目目疾便愈末及足足疾亦瘳比至华州帝已痊复即除华州刺史仍诏随驾入京不令在镇宣政元年表请致仕优诏许之是歳帝幸云阳遂寝疾乃召僧垣赴行在所内史柳昻私问曰至尊脉候何如对曰天子上应天心或当非愚所及若凡庶如此万无一全寻而帝崩宣帝初在东宫常苦心痛乃令僧垣疗之其疾即愈及即位恩礼弥隆谓曰尝闻先帝呼公为姚公有之乎对曰臣曲荷殊私实如圣防帝曰此是尚齿之辞非为贵爵之号朕当为公建国开家为子孙永业乃封长寿县公册命之日又赐以金带及衣服等大象二年除太医下大夫帝寻有疾至于大渐僧垣宿直侍疾帝谓隋公曰今日性命唯委此人僧垣知帝必不全济乃对曰臣但恐庸短不逮敢不尽心帝颔之及静帝嗣位迁上开府仪同大将军隋开皇初进爵北绛郡公三年卒年八十五遗诫衣帢入棺朝服勿敛灵上唯置香奁每日设清水而已赠本官加荆湖二州刺史僧垣医术高妙为当时所推前后效验不可胜纪声誉既盛逺闻边服至于诸蕃外域咸请托之僧垣乃参校徴效者为集验方十二卷又撰行记二卷行于世长子察南史有传次子最字士防博通经史尤好著述年十九随僧垣入关明帝盛聚学徒校书于麟趾殿最亦豫为学士俄授齐王宪府水曹参军记室事特为宪所礼接最幼在江左迄于入关未习医术天和中齐王宪奏遣最习之宪又谓最曰博学高才何如王襃庾信王庾名重两国吾覩之蔑如接待资给非尔家比也勿不存心且天子有勑弥湏勉励最于是始受家业十许年中畧尽其妙每有人告请效验甚多隋文帝践极除太子门大夫以父忧去官哀毁骨立既免防袭爵北绛郡公复为太子门大夫俄转蜀王秀友秀镇益州迁秀府司马及平陈察至最自以非嫡让封于察隋文帝许之秀后隂有异谋隋文帝令公卿穷其事开府庆整郝隆等并推过于秀最独曰凡有不法皆最所为王实不知也榜讯数百卒无异辞竟坐诛论者义之撰梁后畧十卷行于世
　　褚该字孝通河南阳翟人也父义昌梁鄱阳王中记室该幼而谨厚尤善医术仕梁歴武陵王府参军随府西上后与萧防同归周自许奭死后该稍为时人所重宾客迎候亚于姚僧垣天和初位县伯下大夫进授车骑大将军仪同三司该性淹和不自矜尚但有请之者皆为尽其艺术时论称其长者后以疾卒子则亦传其家业
　　隋
　　庾季才字叔弈新野人也八世祖滔随晋元帝过江官至散骑常侍封遂昌侯因家于南郡江陵县祖诜南史有传父曼倩光禄卿季才幼頴悟八歳诵尚书十二通易好占天象居丧以孝闻梁湘东王绎引授外兵参军西台建累迁中书郎领太史封宜昌县伯季才固辞太史梁元帝曰汉司马迁厯世居掌魏高堂隆犹领此职卿何惮焉帝亦颇明星厯谓曰朕犹虑祸起萧墙季才曰秦将入郢陛下宜留重臣作镇荆陜还都以避其患帝初然之后与吏部尚书宗懔等议乃止俄而江陵覆灭周文一见深加优礼令参掌太史曰卿宜尽诚事孤当以富贵相答初荆土覆亡衣冠士人多没为贱季才散所赐物购求亲故周文问何能若此季才曰郢都覆败君信有罪搢绅何咎皆为贱诚窃哀之故赎购耳周文乃悟曰微君遂失天下之望因出令免梁俘为奴婢者数千口武成二年与王襃庾信同补麟趾学士累迁稍伯大夫后宇文防执政问以天道徴祥对曰顷上台有变不利宰辅公宜归政天子请老私门防沉吟久之曰吾本意如此但辞未获免自是渐踈及防夷灭阅其书记有假托符命妄造异端者皆诛唯得季才两盛言纬候宜免政归权帝谓少宗伯斛斯徴曰季才甚得人臣之礼因赐粟帛迁太史中大夫诏撰灵台秘苑封临颍县伯宣帝嗣位加骠骑大将军开府仪同三司及高祖为丞相尝夜召问天时人事季才曰天道精微难可悉察窃以人事卜之符兆已定季才纵言不可公得为箕颍事乎高祖黙然久之曰吾今譬骑虎诚不得下矣因赐以防帛曰愧公此意大定元年正月季才上言今月戊戌平旦青气如楼阙见国城上俄而变紫逆风西行气经云天不能无云而雨皇王不能无气而立今王气已见须即应之二月日出卯入酉居天之正位谓之二八之门日者人君之象人君正位宜用二月其月十三日甲子甲为六甲之始子为十二辰之初甲数九子数又九九为天数其日即是惊蛰阳气壮发之时昔周武王以二月甲子定天下享年八百汉高帝以二月甲午即帝位享年四百故知甲子甲午为得天数今月甲子宜应天受命上从之开皇元年授通直散骑常侍帝将迁都夜与高颎苏威二人定议季才旦奏臣仰观元象俯察图记龟兆允袭必有迁都且汉营此城经今将八百歳水皆咸卤不甚宜人愿为迁徙计高祖愕然谓颎等曰是何神也遂发诏施行赐季才绢布及进爵为公谓曰朕自今已后信有天道于是令季才与其子质撰垂象地形等志谓曰天道秘奥推测多途执见不同不欲令外人干豫此事故令公父子共为之及书成奏之赐米帛甚优九年出为均州刺史时议以季才术艺相通有诏还委旧任以年老频求去职优防每不许会张胄元厯行及袁充言日景长上以问季才因言充谬上大怒由是免职给半禄归第所有祥异常令人就家访焉仁寿三年卒季才局量寛术业优博笃于信义志好宾游常吉日良辰与琅邪王襃彭城刘谷河东裴政及宗人信等为文酒之防次有刘臻明克让柳之徒虽后进亦从游款撰灵台秘苑一百二十卷垂象志一百四十二卷地形志八十七卷并行于世子质字行修早有志尚八歳诵梁元帝元览言志等十赋拜童子郎累迁陇州司马大业初授太史令操履贞懿立言忠鲠每有灾异必指事靣陈炀帝多忌刻齐王暕亦被猜嫌质子俭时为齐王属帝谓质曰汝不能一心事我乃使儿事齐王由是出为合水令八年帝亲伐辽东徴至临渝问东伐克不对曰伐之可克不愿陛下亲行帝作色曰朕今总兵至此岂可未见贼而自退质曰愿安驾住此命将授规事宜在速缓必无功帝不悦曰汝既难行可住此也及师还授太史令九年复征高丽又问今叚何如对犹执前见帝怒曰我自行尚不能克遣人岂有成功帝遂行既而杨元感反斛斯政奔高丽帝大惧遂归谓质曰卿前不许我行当为此耳今元感成乎质曰今天下一家未易可动帝曰荧惑入斗如何对曰斗楚分元感之封今火色衰谢终必无成十年帝自西京将徃东都质諌宜镇抚关内使百姓归农三五年令四海少丰然后廵省帝不悦质辞疾不从帝闻之怒遣驰传鎻质诣行在所至东都下狱竟死狱中子俭亦传父业兼有学识仕歴襄武令元徳太子学士齐王属义宁初为太史令
　　卢太翼字协昭河间人也本姓章仇氏七歳诣学日诵数千言州里号曰神童及长博综羣书尤善占候算歴之术隠于白鹿山徙居林虑山茱萸涧受业者自逺而至初无所拒后惮其烦逃于五台山地多药物与弟子数人庐于岩下以为神仙可致太子勇闻而召之太翼知太子必不为嗣谓所亲曰吾拘逼而来不知所税驾也及太子废坐法当死高祖惜其才配为官奴久乃释其后目盲以手摸书而知其字仁寿末帝将避暑仁寿宫太翼固谏曰恐是行銮舆不反帝大怒系之长安狱期还斩之帝至宫寝疾临崩命皇太子释之及炀帝即位汉王谅反帝问之答曰何所能为未几谅果败帝从容言天下氏族谓太翼曰卿姓章仇四岳之胄与卢同源于是赐姓卢氏大业九年从驾至辽东太翼言黎阳有兵气后数日而杨元感反书闻帝甚异之数加赏赐太翼所言天文之事不可称数关诸秘密时莫能闻后数歳卒于雒阳
