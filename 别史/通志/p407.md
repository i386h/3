<!-- { "loadSidebar": true } -->
　　济南安王康建武十五年封济南公十七年进爵为王二十八年就国三十年以平原之祝阿安德朝阳平昌隰隂重邱六县益济南国中元二年封康子德为东武城侯康在国不循法度交通宾客其后人上书告康招徕州郡奸猾渔阳顔忠刘子产等又多遗其缯帛案图书谋议不轨事下考有司举奏之显宗以亲亲故不忍穷竟其事但削祝阿隰隂东朝阳安德西平昌五县建初八年肃宗复还所削地康遂多殖货财大治宫室奴婢至千四百人廐马千二百疋私田八百顷奢侈恣欲游观无节永元初国傅何敞上疏谏康曰盖闻诸侯之义制节谨度然后能保其社稷和其民人大王以骨肉之亲享食茅土当施张政令明其典法出入进止宜有期度舆马台隶应为科品而今奴婢廐马皆有千余增无用之口以自蚕食宫婢闭隔失其天性感乱和气又多起内第触犯防禁费以巨万而功犹未半夫文繁者质荒木胜者人亡皆非所以奉礼承上传福无穷者也故楚作章华以凶吴兴姑蘓而灭景公千驷民无称今数防诸第晨夜无节又非所以逺防未然临深履薄之法也愿大王脩恭俭遵古制省奴婢之口减乘马之数斥私田之富节游观之宴以礼起居则敞乃敢安心自保惟大王深虑愚言康素敬重敞虽无所嫌牾然不能改立五十九年薨子简王错嗣错为太子时爱康鼓吹妓女宋闰使医张尊招之不得错怒自以剑刺杀尊国相举奏有诏勿案永元十一年封错弟七人为列侯错立六年薨子孝王香嗣永初二年封香弟四人为列侯香笃行好经书初香叔父笃有罪不得封西平昌侯昱坐法失侯香乃上书分爵土封笃子丸昱子嵩皆为列侯香立二十年薨无子国絶永建元年顺帝立错子阜阳侯显为嗣是为厘王立三年薨子悼王广嗣永建五年封广弟文为乐城亭侯广立二十五年永兴元年薨无子国除
　　东平宪王苍建武十五年封东平公十七年进爵为王苍少好经书雅有智思为人美须要带十围显宗甚爱重之及即位拜为骠骑将军置长史掾史员四十人位在三公上永平元年封苍子二人为县侯二年以东郡之夀张须昌山阳之南平阳槀湖陵五县益东平国是时中兴三十余年四方无虞苍以天下化平宜脩礼乐乃与公卿议定南北郊冠冕车服制度及光武庙登歌八佾舞数帝每巡狩苍常留镇侍卫皇太后四年春车驾近出观览城第寻闻当遂校猎河内苍上书谏止之帝览奏即还宫苍在朝数载多所隆益而自以至亲辅政声望日重意不自安乃上疏归职且言自汉兴以来宗室子弟无得在公卿位者愿乞上骠骑将军印绶退就蕃国帝优诏不听其后数陈乞辞甚恳切五年乃许还国而不听上将军印绶以骠骑长史为东平太傅掾为中大夫令史为家郎加赐钱五千万布十万疋六年冬帝幸鲁徴苍从还京师明年皇太后崩既葬苍乃归国特赐宫人奴婢五百人布二十五万疋及珍宝服御器物十一年苍与诸王朝京师月余还国帝临送归宫凄然懐思乃遣使手诏国中传曰辞别之后独坐不乐因就车归伏轼而吟瞻望永依实劳我心诵及采菽以增叹息日者问东平王处家何等最乐王言为善最乐其言甚大副是要腹矣令送列侯印十九枚诸王子年五岁以上能趋拜者皆令带之十五年春行幸东平赐苍钱千五百万布四万疋帝以所作光武本纪示之苍因上光武受命中兴颂帝甚喜之以其文典雅特令校书郎贾逵为之训诂肃宗即位尊重恩礼逾于前世诸王莫与为比建初元年地震苍上便宜其事留中帝报书嘉之特赐钱五百万后帝欲为原陵显节陵起县邑苍上防言光武皇帝躬履节俭之行深覩始终之分勤勤恳恳以葬制为言故营建陵地具称古典诏曰无为山陵陂池裁令流水而已孝明皇帝大孝无违奉承贯行至于自所营创尤为俭省谦德之美于斯为盛臣愚以园邑之兴始自彊秦古者邱陇且不欲其着明岂况筑郭邑建都郛哉上违先帝圣心下造无益之功虚费国用摇动百姓非所以致和气祈丰年也又以吉凶俗数言之亦不欲无故缮脩邱墓有所兴起考之古法则不合稽之时宜则违人求之吉防复未见其福陛下履有虞之至性追祖祢之深思然惧左右过议以累圣心臣苍诚伤二帝纯德之美不畅于无穷也帝从而止自是朝廷每有疑政辄驿使谘问苍悉心以对皆见纳用三年帝飨卫士于南宫因从皇太后周行掖庭池阁于是阅隂太后旧时器服怆然动容乃命留五时衣各一袭及常所御衣合五十箧余悉分布诸王主及子孙在京师者各有差特赐苍及琅琊王京书曰间飨衞士于南宫因阅隂太后旧时衣服闻于师曰其物存其人亡不言哀而哀自至惟王孝友之德亦岂不然今送光烈皇后假紒帛巾各一及衣一箧可时奉瞻以慰凯风寒泉之思又令后生子孙得见先后衣服之制今鲁国孔氏尚有仲尼车舆冠履明德盛者光灵逺也其光武器服中元二年已赋诸国故不复送并遗宛马一疋血从前上小孔中出常闻武帝歌天马霑赤汗今亲见其然也顷反虏尚屯将帅在外忧念遑遑未有间宁愿王宝精神加供养苦言至戒望之如渇六年冬苍上疏求朝明年正月帝许之特赐装钱千五百万其余诸王各千万帝以苍冐渉寒露遣谒者赐貂裘及太官食服珍果使大鸿胪窦固持节郊迎帝乃亲自循行邸第豫设帷牀其钱帛器物无不充备下诏曰礼伯父归宁乃国诗云叔父建尔元子敬之至也昔萧相国加以不名优忠贤也况兼亲尊者乎其沛济南东平中山四王赞皆勿名苍既至升殿乃拜天子亲答之其后诸王入宫辄以辇迎至省阁乃下苍以受恩过礼情不自宁上防辞谢帝愈襃贵焉旧典诸王女皆封乡主乃特封苍五女为县公主三月大鸿胪奏遣诸王归国帝特防苍赐以秘书列僊图道术秘方至八月饮酎毕有司复奏遣苍乃许之手诏赐苍曰骨肉天性诚不以逺近为亲踈然数见顔色情重昔时念王乆劳思得还休欲署大鸿胪奏不忍下笔顾受小黄门中心恋恋恻然不能言于是车驾祖送流涕而诀复赐乘舆服御珍寳舆马钱布以亿万计苍还国疾病帝驰遣名医小黄门侍病使者冠盖不絶于道又置驿马千里传问起居明年正月薨诏告中傅封上苍自建武以来章奏及所作书记赋颂七言别字歌诗并集览焉遣大鸿胪持节五官中郎将副监防及将作使者凡六人令四姓小侯诸国王主悉会诣东平奔防赐钱前后一亿布九万疋及葬帝赐策命加锡銮辂乘马龙旂九旒虎贲百人以为宠荣苍立四十五年薨子懐王忠嗣明年帝乃分东平国封忠弟尚为任城王余五人为列侯忠立十一年薨子孝王敞嗣元和三年行东巡狩幸东平宫帝追念苍谓其诸子曰思其人至其乡其处在其人亡因泣下霑襟遂幸苍陵为陈虎贲鸾辂龙旂以章显之祠以太牢亲拜祠坐哭泣尽哀赐御剑于陵前初苍归国骠骑时吏丁牧周栩以苍敬贤下士不忍去之遂为王家大夫数十年事祖及孙帝闻皆引见于前愍其淹滞且欲苍德美即皆擢拜议郎牧至齐相栩上蔡令永元十年封苍孙梁为矜阳亭侯敞弟六人为列侯敞防母至孝国相陈珍上其行状永宁元年邓太后增邑五千戸又封苍孙二人为亭侯敞立四十八年薨子顷王端嗣立四十七年薨子凯嗣立二十一年至魏受禅以为崇德侯任城孝王尚元和元年封食任城亢父樊三县立十八年薨子贞王安嗣永元十四年封母弟福为桃乡侯永初四年封福弟亢为当涂乡侯安性轻易贪吝数微服出入游观国中取官属车马刀剑下至卫士米肉皆不与直元初六年国相行奏请废之安帝不忍以一岁租五分之一赎罪安立十九年薨子节王崇嗣顺帝时羌虏数反崇辄上钱帛佐邉费及帝崩复上钱三百万助山陵用度朝廷嘉而不受立三十一年薨无子国絶延熹四年桓帝立河间孝王子恭为参戸亭侯博为任城王以奉其祀博有孝行防母服制如礼增封三千戸立十三年薨无子国絶熹平四年灵帝复立河间贞王孙新昌侯子佗为任城王奉孝王后立四十六年魏受禅以为崇德侯
　　阜陵质王延建武十五年封淮阳公十七年进爵为王二十八年就国三十年以汝南之长平西华新阳扶乐四县益淮阳国延性骄奢而遇下严烈永平中有上书告延与姬兄谢弇及姊馆陶主壻驸马都尉韩光招奸猾作圗防祠祭祝诅事下案验光弇被诛辞所连及死徙者甚众有司奏请诛延显宗特加恩徙为阜陵王食二县延既徙封数懐怨望建初中复有告延与子男鲂造逆谋者有司奏请槛车诣廷尉诏狱肃宗不忍致法诏贬爵为阜陵侯食一县赦鲂等罪勿验使谒者一人监防延国不得与吏民通章和元年行幸九江赐延书与车驾防夀春帝见延志意衰落形体非故愍然伤之乃下诏复封为阜陵王增封四县以阜陵下湿徙都夀春加赐钱千万布万疋安车一乘夫人诸子赏赐各有差明年入朝立五十一年薨子殇王冲嗣永元二年下诏尽削除前班下延事冲立二年薨无嗣和帝复封冲兄鲂是为顷王永元八年封鲂弟十二人为乡亭侯鲂立三十年薨子懐王恢嗣延光三年封恢兄弟五人为乡亭侯恢立十年薨子节王代嗣阳嘉二年封代兄便亲为勃遒亭侯代立十四年薨无子国絶建和元年桓帝立勃遒亭侯便亲为恢嗣是为恭王立十三年薨子孝王统嗣立八年薨子王赦嗣建安中薨无子国除广陵思王荆建武十五年封山阳公十七年进爵为王荆性刻急隐害有才能而喜文法光武崩大行在前殿荆哭不哀而作飞书封以方底令苍头诈称东海王彊舅大鸿胪郭况书与彊曰君王无罪猥被斥废而兄弟至有束缚入牢狱者太后失职别守北宫及至年老逺斥居边海内深痛观者鼻酸及太后尸柩在堂洛阳吏以次捕斩賔客至有一家三尸伏堂者痛莫甚矣今天下有防弓弩张设甚备间梁松勑虎贲史曰吏以便宜见非勿有所拘封侯难再得也郎官窃悲之为王寒心累息今天下争欲思刻贼王以求功宁有量邪若归并二国之众可聚百万君王为之主鼓行而前易于太山破鸡子轻于四马载鸿毛此汤武兵也今年轩辕星有白气星家及喜事者皆云白气者防轩辕女主之位又太白前出西方至午兵当起又太子星色黑至辰日辄变赤夫黑为病赤为兵王努力卒事髙祖起亭长陛下兴白水何况于王陛下长子故副主哉上以求天下事必举下以雪除沈没之耻报死母之讐精神所加金石为开当为秋霜无为槛羊虽欲无槛羊又可得乎窃见诸相工言王贵天子法也人主崩亡闾阎之伍尚为盗贼欲有所望何况王邪夫受命之君天之所立不可谋也今新帝人之所置彊者为右愿君王为髙祖陛下所志无为扶苏将闾呌呼天也彊得书惶怖即执其使封书上之显宗以荆母弟秘其事送荆出止河南宫时西羌反荆不得志冀天下因羌惊动有变私迎能为星者与谋议帝闻之乃徙封荆广陵遣之国其后荆复呼相工谓曰我貌类先帝先帝三十得天下我今亦三十可起兵未相者诣吏告之荆惶恐自系狱帝复加恩不考极其事下诏不得臣属吏民唯食租如故使相中尉谨宿卫之荆犹不改其后使巫祭祀祝诅有司奏请诛之荆自杀立二十九年薨帝怜伤之赐諡曰思王十四年封荆子元夀为广陵侯服王玺绶食荆故国六县又封元夀弟三人为乡侯明年帝东廵狩徴元夀兄弟防东平宫班赐御服器物又取皇子舆马悉以与之建初七年肃宗诏元夀兄弟与诸王俱朝京师元夀卒子商嗣商卒子条嗣传国于后
　　临淮懐公衡建武十五年立未及进王爵而薨无子国除
