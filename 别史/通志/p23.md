<!-- { "loadSidebar": true } -->
　　厉共公二年蜀人来纳赂十六年壍河旁以兵二万伐大荔取其王城【临晋有王城】二十一年初县频阳【在冯翊】晋取武成二十四年晋韩赵魏共杀智伯分其地三十三年伐义渠虏其王三十四年厉共公卒葬入里子躁公立躁公居受寝二年南郑反十三年义渠来伐至渭南十四年躁公卒葬悼公南立其弟怀公
　　懐公四年庶长鼂与大臣围公公自杀葬栎圉氏太子昭子早死立昭子之子灵公【或作肃灵公】
　　灵公居泾阳十三年城籍姑或曰灵公享国十年卒葬悼公西子献公不得立立灵公季父悼子是为简公简公昭公之弟而怀公子也从晋来六年令吏初带劒壍洛城重泉十六年公卒或云享国十五年葬僖公西子惠公立
　　惠公十三年伐蜀取南郑卒葬陵园子出子立
　　出子二年庶长改迎灵公之子献公于河西而立之杀出子及其母沈之渊旁秦以数易君君臣乖乱故晋复彊夺秦河西地
　　献公元年止从死二年城栎阳徙都之【今万年县】十一年周太史儋见献公曰周故与秦国合而别别五百嵗复合合七十七嵗而霸王出六年桃冬花十八年雨金栎阳二十一年与晋战于石门斩首六万天子贺以黼黻二十三年与晋魏战于少梁虏其将公孙痤二十四年献公卒葬嚣圉子孝公立
　　孝公元年河山以东彊国六齐威楚宣魏惠燕悼韩哀赵成侯并淮泗之间小国十余楚魏与秦接界魏筑长城自郑濵洛以北有上郡楚自汉中南有巴黔中周室微诸侯力政秦僻在雍州不与中国诸侯之会盟夷翟遇之孝公于是布徳惠赈孤寡招战士明功赏下令国中曰昔我穆公自岐雍之间修徳行武东平晋乱以河为界西霸戎翟广地千里天子致伯诸侯毕贺为后世开业甚光美会往者厉躁简公出子之不宁国家内忧未遑外事三晋攻夺我先君河西地诸侯卑秦丑莫大焉献公即位镇抚边境徙治栎阳且欲东伐复穆公之故地脩穆公之政令寡人思念先君之意常痛于心賔客羣臣有能出竒计彊秦者吾且尊官与之分土于是乃出兵东围陜城西斩戎之獂王卫鞅闻是令下西入秦因景监求见孝公二年天子致胙三年鞅说孝公变法脩刑内务耕稼外严战死之赏罚孝公善之甘龙杜挚等咈然相与争之卒用鞅法百姓苦之居三年百姓便之乃拜鞅为左庶长七年与魏惠王会杜平八年与魏战元里有功十年鞅为大良造将兵围魏安邑降之十二年作为咸阳筑冀阙秦徙都之并诸小乡聚集为大县县一令【汉书百官表曰县令长皆秦官万戸以上为令秩千石至六百石减万户为长秩五百石至三百石皆有丞尉】四十一县为田开阡陌东地渡洛十四年初为赋十九年天子致伯二十年诸侯毕贺秦使公子少官率师会诸侯于逢泽朝天子二十二年卫鞅击魏虏魏公子卬封鞅为列侯号商君孝公卒或曰孝公十三年始都咸阳享国二十四年卒圉子惠文君立初鞅为秦行法法不行太子犯禁鞅曰法之行自贵戚始君欲必行法莫先于太子太子不可黥黥其傅师于是无敢犯者秦人以治及孝公卒太子立宗室多怨鞅鞅亡因以为反而卒车裂以徇秦国
　　惠文君元年楚韩赵蜀人来朝二年天子贺三年王冠四年天子致文武胙五年阴晋人犀首为大良造六年魏纳阴晋七年公子卬与魏战虏其将龙贾斩首八万八年魏纳河西地九年渡河取汾阴皮氏与魏王会应围焦降之十年张仪相秦魏纳上郡十五县十一年县义渠归魏焦曲沃义渠君为臣十二年初腊十三年四月戊午始称王魏韩皆为王十四年更为元年三年韩魏太子来朝张仪相魏七年乐池相秦韩赵魏燕齐帅匈奴共攻秦使庶长疾与战于脩鱼虏其将申差斩首八万八年张仪复相秦九年司马错伐蜀灭之伐取赵中都西阳十年韩太子来质伐取韩石章伐败赵将泥伐取义渠二十五城十一年樗里疾攻魏焦降之败韩岸门斩首万公子通封于蜀十二年王与梁王会临晋庶长疾攻赵虏赵将庄十三年庶长章击楚于丹阳虏其将屈丐斩首八万又攻楚汉中取地六百里置汉中郡十四年伐楚取召陵丹犂臣蜀相壮杀蜀侯来降惠王卒或曰惠文王享国二十七年卒葬公阳子武王立武王元年与魏惠王会临晋诛蜀相壮张仪魏章皆东出之魏伐义渠丹犂二年初置丞相以樗里疾甘茂为左右丞相张仪死于魏三年与韩襄王会临晋外樗里疾相韩武王谓甘茂曰寡人欲容车通三川窥周室死不恨矣其秋使甘茂庶长封伐宜阳四年拔之斩首六万涉河城武遂魏太子来朝王有力好戏力士任鄙乌获孟说皆至大官王与孟说举鼎絶膑八月武王死族孟说鼎者龙文赤鼎也或曰武王享国四年葬永陵武王取魏女为后无子立异母弟瑕为昭襄王
　　昭襄王母曰宣太后楚芈氏也武王死时昭襄王为质于燕燕人送归得立宣太后弟魏冉自惠文王时用事力能立王元年王以冉为将军衞咸阳严君疾为相甘茂出之魏二年彗星见庶长壮与大臣诸公子谋为乱魏冉诛之王年少太后临朝冉任政封穰侯三年王冠与楚王会黄棘与楚上庸四年取蒲坂彗星见五年魏王来朝应亭复与魏蒲坂六年蜀侯煇反司马错定蜀庶长奂伐楚斩首二万日食昼晦七年拔新城樗里疾卒魏冉为相八年使将军芊戎攻楚取新市九年孟尝君薛文来相秦奂攻楚取八城杀其将景快十年楚懐王不用昭雎言而会秦王至咸阳朝章华台如蕃臣礼因留之薛文以受金免楼缓为丞相十一年齐韩魏赵宋中山五国共攻秦至盐氏而还秦与韩魏河北及封陵以和楚怀王亡归秦遮楚道乃之赵赵不敢纳欲走魏秦追及之以归怀王发病死楚人怜之诸侯不直秦十二年楼缓免穰侯魏冉为相予楚粟五万石十三年向寿伐韩取武始左更白起攻新城任鄙为汉中守十四年左更白起将兵大破韩魏之师于伊阙斩首二十四万虏公孙喜拔五城十五年白起为大良造将兵攻魏取垣复予之攻楚取宛十六年左更错取轵及邓冉免封冉陶为诸侯十七年魏入河东地四百里韩入武遂地二百里东周君来朝十八年客卿错伐魏至轵取城大小六十一十九年王为西帝齐为东帝皆复去之二十一年司马错攻魏魏献安邑及河内秦出其人募徙河东赐爵赦罪人迁之二十二年蒙武伐齐取列城九与楚王会宛与赵王会中阳二十三年尉斯离与三晋燕伐齐破之济西王与魏王会宜阳与韩王会新城二十四年与楚王会鄢又会穰魏冉免相二十五年拔赵二城与韩王会新城与魏王会新明邑二十六年赦罪人迁之穰侯冉复相二十七年白起攻赵取代光狼城司马错攻楚黔中拔之二十八年大良造白起攻楚取鄢邓赦罪人迁之二十九年白起攻楚取郢为南郡楚王走王与楚王会襄陵白起为武安君三十年蜀守若伐取巫郡及江南为黔中郡三十一年白起伐魏取两城楚人反我江南三十二年穰侯攻魏至大梁破暴鸢斩首四万鸢走魏入三县请和三十三年客卿胡伤攻魏卷蔡阳长社取之击芒卯华阳破之斩首十五万魏入南阳以和三十五年初置南阳郡三十七年客卿灶攻齐取刚寿灭义渠以范雎为客卿三十八年中更胡伤攻赵阏与不能取四十一年夏攻魏取邢邱懐废宣太后逐穰侯以范雎为丞相封应侯四十二年安国君为太子宣太后薨葬芷阳郦山四十三年武安君白起攻韩拔九城斩首五万四十四年攻韩南郡取之四十五年五大夫贲攻韩取十城四十七年秦攻韩上党上党降赵秦因攻赵赵发兵击秦相距秦使武安君白起大破赵于长平杀赵括阬赵降卒四十余万人四十八年十月韩献垣雍秦分三军武安君归王龁将伐赵武安皮牢拔之司马梗北定太原尽有韩上党又使五大夫陵攻赵邯郸四十九年以王龁代陵将五十年武安君白起有罪诛龁围邯战不拔走还初作河桥五十一年将军摎攻赵取二十余县首虏九万西周君背秦与诸侯约从将天下锐兵出伊阙攻秦秦使将军摎攻西周西周君走来自归尽献其邑秦受其献而归其君于周五十二年取周九鼎宝器以入于秦周初亡应侯免以蔡泽相五十三年天下来賔魏后秦使摎伐魏取吴城魏委国听令五十四年郊见上帝于雍邱五十六年秋昭襄王卆葬芷阳子安国君柱立是为孝文王孝文王立尊唐八子为唐太后【八子者妾媵之号】而合葬于先王初华阳夫人无子吕不韦说令立夏姬之子子楚为嗣以自托华阳夫人从之及孝文王即位子楚为太子孝文王除丧十月己亥即位三日辛丑卒或云享国一年卒葬寿陵太子子楚立是为庄襄王
　　庄襄王元年大赦罪人修先王功臣施徳泽厚骨肉而布惠于民以吕不韦为相国封文信侯食河南十万戸初吕不韦为贾人问其父曰商贾之利几倍父曰十倍田蚕之利几倍父曰百倍贩国卖君几倍父曰无倍数后不韦贾邯郸见子楚为质于赵曰此竒货也可居时子楚居处困不得志不韦乃进五百金与子楚复以五百金为西说华阳夫人故得为嗣不韦有爱姬子楚慕之妾谓不韦曰妾始有孕而人未知公若以妾献子楚幸而生男即公之子为秦王也不韦从而献之以秦昭王四十八年正月生始皇于邯郸子楚后归秦及孝文王薨遂即位东周君与诸侯谋秦秦使吕不韦诛之尽入其国秦不絶其祀以阳人地赐周君奉其先祀【阳人今汝南之梁县也】使防骜伐韩韩献成臯巩秦界至大梁初置三川郡二年蒙骜攻赵定太原三年蒙骜攻魏高都汲拔之攻赵榆次新城狼孟取三十七城四月日食四年王龁攻上党初置太原郡魏将无忌率五国兵攻秦秦却于河外蒙骜败解而去庄襄王卒或云享国三年葬茝阳太子政立是为始皇帝
　　臣谨按太史公曰秦之先为嬴姓其后分封以国为姓有徐氏郯氏莒氏终黎氏运奄氏莵裘氏将梁氏黄氏江氏脩鱼氏白防氏蜚廉氏秦氏秦以其先造父封赵城为赵氏然徐郯莒江黄秦赵以国为氏者终黎莵裘以邑为氏者蜚廉以名为氏者司马迁不通姓氏学皆谓以国为姓况此皆氏也不可以言姓姓则嬴也
