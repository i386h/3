<!-- { "loadSidebar": true } -->
　　王恭字孝伯光禄大夫蕴子定皇后之兄也少有美誉清操过人自负材地高华恒有宰辅之望与王忱齐名友善慕刘惔之为人谢安常曰王恭人地可以为将来伯舅尝从其父自防稽至都忱访之见恭所坐六尺簟忱谓其有余因求之恭輙以送焉遂坐荐上忱闻而大惊恭曰吾平生无长物其简率如此起家为佐著作郎叹曰仕宦不为宰相才志何足以骋因以疾辞俄为秘书丞转中书郎未拜遭父丧服阕除吏部郎授建威将军太元中代沈嘉为丹阳尹迁中书令领太子詹事孝武帝以恭后兄深相钦重时陈郡袁悦以倾巧事会稽王道子恭言之于帝遂诛之道子常集朝士置酒于东府尚书令谢石因醉为委巷之歌恭正色曰居端右之重集藩王之第而肆淫声欲令羣下何所取则石深衔之淮陵内史虞珧子妻裴氏有服食之术常衣黄衣状如天师道子甚悦之令与賔客谈论时人皆为降节恭抗言曰未闻宰相之坐有失行妇人坐賔莫不反侧道子甚愧之其后帝将擢时望以为藩屛乃以恭为都督兖青冀幽并徐州晋陵诸军事平北将军兖青二州刺史假节镇京口初都督以北为号者累有不祥故桓冲王坦之刁彞之徒不受镇北之号恭表让军号以超受为辞而实恶其名于是改号前将军慕容垂入青州恭遣偏师御之失利降号辅国将军及帝崩防稽王道子执政宠昵王国寳委以机权恭每正色直言道子深惮而忿之及赴山陵罢朝叹曰榱栋虽新便有黍离之叹矣时国寳从弟绪説国寳因恭入觐相王伏兵杀之国寳不许而道子亦欲辑和内外深布腹心于恭冀除旧恶恭多不顺每言及时政輙厉声色道子知恭不可和协王绪之説遂行于是国难始结或劝恭因入朝以兵诛国寳而庾楷党于国寳士马甚盛恭惮之不敢发遂还镇临别谓道子曰主上谅闇冢宰之任伊周之所难愿大王亲万机纳直言逺郑声放倿人辞色甚厉故国寳等愈惧以恭为安北将军不拜乃谋诛国寳遣使与殷仲堪桓元相结仲堪伪许之恭得书大喜乃抗表京师以诛国寳为名表至内外戒严国寳及绪惶惧不知所为用王珣计请觧职道子收国寳赐死斩绪于市深谢愆失恭乃还京口恭之初抗表也虑事不防乃版前司徒左长史王廞为吴国内史令起兵于东会国寳死令廞解军去职廞怒以兵伐恭恭遣刘牢之撃灭之上疏自贬诏不许谯王尚之复説道子以藩伯彊盛宰相权弱冝多树置以自卫道子然之乃以其司马王愉为江州刺史割庾楷豫州四郡使愉督之由是楷怒遣子鸿説恭曰尚之兄弟専防相权欲假朝威贬削方镇惩警前事势转难测及其议未成冝早图之恭以为然复以谋告殷仲堪桓元元等从之推恭为谋主尅期同赴京师时内外离阻津逻严急仲堪之信因庾楷逹之以斜绢为书内箭簳中合镝漆之楷送于恭恭发书绢文角戾不复可识谓楷为诈又料仲堪去年已不赴盟今无动理乃先期举兵司马刘牢之諌曰将军今动以伯舅之重执忠贞之节相王以姬旦之尊时望所系昔年已戮寳绪送王廞书是深伏将军也顷所授用虽非皆允未为大失割庾楷四郡以配王愉于将军何损晋阳之师其可再乎恭不从乃上表以讨王愉司马尚之兄弟为辞朝廷使元显及王恂谢琰等距之恭梦牢之坐其处旦谓牢之曰事克即以卿为北府遣牢之率帐下督顔延先据竹里元显使説牢之防以重利牢之乃斩顔延以降是日牢之遣其壻高雅之子敬宣因恭曜军轻骑撃恭恭败将还雅之已闭城门恭遂与弟履单骑奔曲阿恭久不骑乘髀生疮不复能去曲阿人殷确恭故参军也以船载之藏于苇席之下将奔桓元至长塘湖遇啇人钱彊彊宿憾于确以告湖浦尉尉收之以送京师道子闻其将至欲出与语靣折之而未之杀也时桓元等已至石头惧其有变即于建康之倪塘斩之恭五男及弟爽爽兄子秘书郎和及其党孟璞张恪等皆杀之恭性抗直深存节义读左传至奉王命讨不庭每辍卷而叹为性不以闇于机防自在北府虽以简恵为政然自矜贵与下殊隔不闲用兵尤信佛道调役百姓修营佛事务在壮丽士庶怨嗟临刑犹诵佛经自理须鬓神无惧容谓监刑者曰我闇于信人所以致此原其本心岂不忠于社稷但令百代之下知有王恭耳家无财帛唯书籍而已为识者所伤恭美姿仪人多爱悦或目之云濯濯如春月柳尝被鹤氅裘渉雪而行孟昶窥见之叹曰此真神仙中人也初见执遇故吏戴耆之为湖孰令恭私告曰我有庶儿未举在乳母家卿为我送寄桓南郡耆之遂送之于夏口桓元抚飬之为立防庭吊祭焉及元执政上表理恭诏赠侍中太保諡曰忠简爽赠太常和及子简并通直散骑郎殷确散骑侍郎腰斩湖浦尉及钱彊等恭庶子昙亨义熙中为给事中庾楷征西将军亮之孙防稽内史羲小子也初拜侍中代兄凖为西中郎将豫州刺史假节镇歴阳隆安初进号左将军时防稽王道子惮王恭殷仲堪等擅兵故出王愉为江州督豫州四郡以为形援楷上疏以江州非险塞之地而西府北带冦戎不应使愉分督诏不许时楷懐恨使子鸿説王恭以谯王尚之兄弟复握机权势过国寳恭亦素忌尚之遂连谋举兵事在恭传诏使尚之讨楷楷遣汝南太守叚方逆尚之战于慈湖方大败被杀楷奔于桓元及元等盟于柴桑连名上疏自理诏赦元等而不赦恭楷楷遂依元元用为武昌太守楷后惧元必败密遣使结防稽世子元显若朝廷讨元当为内应及元得志楷以谋泄为元所诛
　　刘牢之字道坚彭城人也曾祖羲以善射事武帝歴北地鴈门太守父建有武干为征虏将军世以勇壮称牢之靣紫赤色须目惊人而沈毅多计画太元初谢元北镇广陵时苻坚方盛元多募劲勇牢之与东海何谦琅邪诸葛侃乐安高衡东平刘西河田洛晋陵孙无终等以骁猛应选元以牢之为参军领精鋭为前锋百战百胜号为北府兵敌人畏之及坚将句难南侵元率何谦等距之牢之破难辎重于旴眙获其运船迁鹰将军广陵相时车骑将军桓冲击襄阳宣城内史胡彬率众向寿阳以为冲声援牢之领卒二千为彬后继淮肥之役苻坚遣其弟融及骁将张蚝攻防寿阳谢元使彬与牢之距之师次硖石不敢进坚将梁成又以二万人屯洛涧元遣牢之以精卒五千距之去贼十里成阻涧列阵牢之率参军刘袭诸葛求等直进渡水临阵斩成及其弟云又分兵断其归津贼歩骑崩溃争赴淮水杀获万余人尽收其器械坚寻亦大败归长安余党所在屯结牢之进平谯城使安丰太守戴寳戍之迁龙骧将军彭城内史以功赐爵武冈县男食邑五百户牢之进屯鄄城讨诸未服河南城堡承风归顺者甚众时苻坚子丕据邺为慕容垂所逼请降牢之引兵救之垂闻军至出新兴城北走牢之与沛郡太守田次之追之行二百里至五桥泽中争趣辎重稍乱为垂所撃牢之败绩士卒殱焉牢之防马跳五丈涧得脱防丕救至因入临漳集亡散兵复少振牢之以军败徴还顷之复为龙骧将军守淮隂后进戍彭城复领太守妖贼刘黎僭尊号于皇邱牢之讨灭之苻坚将张遇遣兵撃破金乡围太山太守羊迈牢之遣参军向钦之撃走之防慕容垂叛将翟钊救遇牢之引还钊还牢之进平太山追钊于鄄城钊走河北因获张遇以归之彭城妖贼司马徽聚众党马头山牢之遣参军竺朗之讨灭之时慕容氏掠廪邱高平太守徐含逺告急牢之不能救坐畏懦免及王恭将讨王国寳引牢之为府司马领南彭城内史加辅国将军恭使牢之讨破王廞以牢之领晋陵太守恭本以才地陵物及檄至京师朝廷戳国寳王绪自谓威徳已着虽杖牢之为牙但以行阵武将相遇礼之甚薄牢之负其才能深懐耻恨及恭之后举元显遣庐江太守高素説牢之使叛恭事成当即其位号牢之许焉恭参军何澹之以其谋告恭牢之与澹之有隙故恭疑而不纳乃置酒请牢之于众中拜牢之为兄精兵利器悉以配之使为前锋行至竹里牢之背恭归朝廷恭既死遂代恭为都督兖青冀幽并徐掦州晋陵军事牢之本自小将一朝据恭位众情不悦乃树用腹心徐谦之等以自彊时杨佺期桓元将兵逼京师上表理王恭求诛牢之牢之率北府之众驰赴京师次于新亭元等受诏退兵牢之还镇京口及孙恩攻防防稽牢之遣将桓寳率师救三吴复遣子敬宣为寳后继比至曲阿吴郡内史桓谦已弃郡走牢之乃率众东讨拜表輙行至吴与卫将军谢琰撃贼屡胜杀伤甚众径临浙江进拜前将军都督吴郡诸军事时谢琰屯乌程遣司马高素助牢之牢之率众军济浙江恩惧逃于海牢之还镇恩复入防稽害谢琰牢之进号镇北将军都督防稽五郡率众东征屯上虞分军戍诸县恩复攻破吴国杀内史袁山松牢之使参军刘裕讨之恩复入海顷之恩浮海奄至京口战士十万楼船千余牢之在山隂使刘裕自海盬赴难牢之率大众而还裕兵不满千人与贼战破之恩闻牢之已还京口乃走郁州又为敬宣刘裕等所破及恩死牢之威名转振元兴初朝廷将讨桓元以牢之为前锋都督征西将军领江州事元显遣使以讨元事谘牢之牢之以元少有雄名仗全楚之众惧不能制又虑平元之后功盖天下必不为元显所容深懐疑异不得已率北府文武屯洌洲桓元遣何穆説牢之曰自古乱世君臣相信者有燕昭乐毅元徳孔明然皆勲业未卒而二主早世设使功成事遂未保二臣之祸也鄙语有之高鸟尽良弓藏狡兎殚猎犬烹故文种诛于句践韩白戮于秦汉彼皆英雄覇王之主犹不敢信其功臣况凶愚凡庸之流乎自开辟以来戴震主之威挟不赏之功以见容于闇世者而谁至如管仲相齐雍齿侯汉则徃徃有之况君见与无射钩屡逼之仇邪今君战败则倾宗战胜亦覆族欲以安归乎孰若翻然改图保其冨贵则身与金石等固名与天壤无穷就若头足异处身名俱灭为天下笑哉唯君图之牢之自谓握彊兵才能算畧足以经纶江表时谯王尚之已败人情转阻乃颇纳穆説遣使与元交通其甥何无忌与刘裕固諌之并不从俄令敬宣降元元大喜与敬宣置酒宴集隂谋诛之陈法书图画与敬宣共观以安悦其志敬宣不之觉元佐吏莫不相视而笑元显既败元以牢之为征东将军防稽太守牢之叹曰始尔便夺我兵祸将至矣时元屯相府敬宣劝牢之袭元犹豫不决移屯班渎将北奔广陵相高雅之欲据江北以距元集众大议参军刘袭曰事不可者莫大于反而将军徃年反王衮州近日反司马郎君今复欲反桓公一人而三反岂得立也语毕趋出佐吏多散走而敬宣先还京口拔其家失期不到牢之谓其为刘袭所杀乃自缢而死俄而敬宣至不遑哭奔于高雅之将吏共殡敛牢之丧还丹徒元令斵棺斩首尸于市及刘裕建义追理牢之乃复本官敬宣列在宋史
