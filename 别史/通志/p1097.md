<!-- { "loadSidebar": true } -->
　　【膺之】薛琡　杨愔【燕子献郑颐】阳休之【从祖弟斐斐从叔昭】李稚防【李翥】王昕【弟晞皓】崔昻　崔季舒　高德正　尉瑾
　　封隆之字祖裔小名皮勃海蓨人也父回魏殿中尚书庄帝初河隂遇害隆之性寛和有度量起家奉朝请延昌中道人法庆作乱冀方自号大乗众五万余隆之以开府中兵参军与大都督元遥往讨之隆之擒获法庆赐爵武城子尔朱兆据晋阳魏朝以河内要冲除隆之龙骧将军河内太守属尔朱兆入洛庄帝幽崩隆之以父回殒于尔朱氏常懐报雪因此遂持节东归圗为义举时高干告隆之曰尔朱暴逆祸加至尊弟与兄等荷先帝殊眷岂不出身为主以报雠雪耻乎隆之对曰国耻家怨痛入骨髓乗机而动今实其时遂与干定计夜袭冀州城尅之干以隆之素为乡里所信乃推为刺史隆之尽心慰抚众情感悦寻闻神武自晋阳东出隆之遣子子绘奉迎于滏口神武嘉之既至信都集诸州郡督将僚吏等定议讨尔朱氏隆之深赞之中兴初拜骠骑将军吏部尚书神武将击尔朱兆等于韩陵留隆之镇邺城尔朱败走召为侍中进位仪同三司封安德郡公于时朝议以尔朱荣冝配食眀帝庙庭隆之议曰荣为人臣亲行弑逆安有害人之母而与子对食之理考古询今未见其议诏隆之参议麟趾阁以定新制又赠其妻祖氏范阳郡君隆之表以先爵富城子及武城子转授弟子孝琬等朝廷嘉而从之后为斛斯椿等构之于帝逃归乡里神武知其诬召赴晋阳天平初复入为侍中预迁都之议孝静诏为侍讲除吏部尚书元象初除冀州刺史加开府累迁尚书右仆射及北豫州刺史高仲宻将叛隂通消息于冀州豪望使为内应轻薄之徒颇相扇动诏隆之驰驿慰抚遂得安静文襄宻与隆之书云仲宻枝党同恶向西者宜悉收其家累以惩将来隆之以为防防既行理无退改今若收治示民不信脱或警扰所亏益大乃启神武事遂得停隆之自神武唱义首参经畧竒谋秘策宻以闻啓手书削藁罕知于外以本官为齐州刺史卒赠司徒神武以隆之勲追荣未尽复啓赠太保諡宣懿神武后至冀州北境次于交津追忆隆之顾谓司马子如曰封公自出纳军国垂二十年契阔艰难始终如一以其忠信可凭方以后事托之何期报善无期奄从物化言念忠贤良可痛惜为之流涕令以太牢祭焉隆之歴事五帝以谨素见知凡四为侍中为吏部尚书一为仆射四为冀州刺史每临冀部州中旧齿咸曰我封公复来其得物情如此子子绘嗣子绘字仲藻小名掻性和理有器局释褐秘书郎累迁平阳太守加散骑常侍晋州北界霍山旧号十里径者山坂高峻每大军往来士马劳苦子绘请于旧径东谷别开一路神武从之仍令子绘修开旬日而就征补大行台吏部郎中神武崩秘未发防文襄以子绘为勃海太守执其手曰诚知未允勲臣官望但须镇抚且衣锦昼游古人所贵冝善加经畧不劳习常太守向州参也仍听收集部曲一千人大宁三年为都官尚书高归彦作逆命子绘参赞军事事平敕子绘权行州事征拜仪同三司右仆射卒諡曰简子寳盖袭子绘弟子绣位霍州刺史陈将吴明彻侵淮南子绣城陷送扬州齐亡后逃归终于通州刺史子绣外貌儒雅而使气难犯兄女壻司空娄定逺为瀛州刺史子绣为勃海太守定逺过之对妻及诸女防集言戏微有防慢子绣鸣鼓集众将攻之定逺免冠拜谢久之乃释隆之弟兴之字祖胄经明行脩恬素清静位瀛冀二州刺史平北府长史所歴有当官誉卒以隆之佐命功赠殿中尚书雍州刺史諡曰文子孝琬字士蒨七歳而孤为隆之鞠养慈爱甚笃隆之啓以父爵富城子授焉位东宫洗马卒赠太府少卿孝琬性恬静颇好文咏太子少师邢邵七兵尚书王昕并先达高才与孝琬年位悬隔晚相逢遇分好遂深孝琬灵榇言归二人送于郊外悲哭凄恸有感路人孝琬弟孝琰字士光少脩饰学尚有风仪位秘书丞散骑常侍聘陈使主在道遥授中书侍郎还坐受魏收嘱牒其门客从行事发付南都狱决鞭二百除名后除并省吏部郎中南阳王友赴晋阳典机宻和士开母丧托附者咸往奔哭邺中冨商丁邹严兴等并为义孝有一士人亦在哭限孝琰入吊出谓人曰严兴之南丁邹之北有一朝士号呌甚哀闻者传之士开知而大怒其后防黄门郎李瓌奏南阳王绰骄恣士开因谮之曰孝琰从绰出外乗其副马舍离部伍别行戏语时孝琰女为范阳王妃为礼事因假入辞帝遂决马鞭一百放出又遣高阿那肱重决五十几死还邺在集书省上下自此沈废士开死后为通直散骑常侍后与周和好以为聘周使副祖珽辅政奏入文林舘撰御覧孝琰文笔不高但以风流自立善谈戏威仪闲雅容止进退人皆慕之以祖珽好自矜大佞之云是衣冠宰相异于常人近习闻之大以为恨寻以本官兼尚书右丞其所弹射多承意防时有道人昙献者为皇太后所幸赏赐隆厚车服过度又乞为沙门统后主意不许但太后欲之遂得居任然后主尝憾焉因僧尼他事诉者辞引昙献上令有司推劾孝琰案其受贿致于极法其家珍异悉以没官由是正授右丞仍奏门下事性颇简傲不谐时俗意遇渐高弥自矜诞举动舒迟无所降屈识者鄙之与崔季舒等以正谏同死子君确君静二人徙北边少子君严君赞下蚕室南安败君确等二人皆坐死兴之弟延之字祖业少明辩有世用封郯城子位青州刺史多所受纳后行晋州事沙苑之败延之弃城北走以隆之故免其死卒赠尚书左仆射司徒公諡文恭子纂嗣隆之族父述字君义父轨魏廷尉少卿述有干用天平中为三公郎中时増损旧事为麟趾新格其名法科条皆述所删定齐受禅累迁大理卿清河三年敕与录尚书赵彦深仆射魏收尚书阳休之国子祭酒马敬德等议定律令歴位度支五兵殿中三尚书述久为法官明解律令议断平允深为时人所称而厚积财产一无分馈虽至亲宻友贫病困笃亦絶于拯济朝廷物论甚鄙之外貌方整而不免请谒回避进趣颇致嗤骇前妻河内司马氏一息为娶陇西李士元女大输财聘及将成礼犹竞悬违述忽取所供养像对士元打像为誓士元笑曰封公何处尝得应急像须誓便用一息娶范阳卢庄之女述又经府诉云送骡乃嫌脚跛评田则云卤薄铜器又嫌古废皆为财贿所及毎致纷纭子元蒨位太子舎人述弟询字景文闚涉经史颇以清素自持位尚书左丞济南太守歴官皆有干局才具临郡甚着声绩隋开皇中卒
