<!-- { "loadSidebar": true } -->
　　鲁爽小字女生扶风郿人也祖宗之字彦仁晋太元末自乡里出襄阳歴官至南阳太守义熙元年起义以功为雍州刺史武帝讨刘毅与宗之同防江陵进号镇北将军封南阳公自以非武帝旧屡建大功有自疑之志防司马休之见讨猜惧因与休之北奔尽室入姚氏顷之病卒父轨一名象齿便弓马膂力絶人为竟陵太守随父入姚氏及武帝定长安轨与休之北奔魏魏以轨为荆州刺史襄阳公镇长社孝武镇襄阳轨遣亲人程整奉书规欲南归拔发致诚以昔杀刘康祖及徐湛之父故不敢归文帝累遣招纳许以为司州刺史爽少有武艺魏太武知之常置左右元嘉二十六年轨死爽代为荆州刺史襄阳公镇长社防染殊俗无复华风麤中使酒数有过失太武怒将诛之爽惧宻懐归南计爽有七弟次弟秀小字天念颇有意畧仕魏以军功为中书郎封广陵侯或告太武邺人欲反复遣秀检察并烧石虎时余残宫殿秀常乗驿往返是时病还迟为太武所诘秀复恐惧太武寻南攻因从度河先是广平人程天祚为殿中将军有武力元嘉二十七年助戍彭城为魏所获善鍼术深被太武赏爱封南安公常引置左右恒劝秀令南归及太武至步爽始得与秀定归南之谋及太武还至湖陆爽等请曰奴与南国有讐每兵来常虑祸及坟墓乞共迎丧还国都北方羣下言于其主称奴如中国称臣也太武许之爽率腹心驰入虎牢爽唯第三弟在北余家属悉自随部曲及愿从合千家奔汝南遣秀诣夀阳奉牋于南平王铄曰爽秀得罪晋朝负衅三世生长絶域逺身朔漠兄弟阖门沦没伪朝殒命不可还国无因延系南云倾属东日盖犹痿人思步盲者愿明逼迫丹心仰希懐逺铄驰驿以闻上大悦下诏以爽为督司州五郡诸军事征虏将军司州刺史秀辅国将军荣阳颍川二郡守其诸子弟及同契士庶委征虏府以时申言详加酬叙爽至汝南加领义阳内史秀仍参右将军南平王铄军事爽北镇义阳是嵗元嘉二十八年也魏人毁其坟墓明年四月入朝时太武已崩上更谋经畧五月遣爽秀及程天祚等出许洛王元谟攻碻磝不拔败退爽亦収众南还三十年元凶弑逆南郡王义宣起兵入讨爽即受命率部曲至襄阳与雍州刺史臧质俱诣江陵义宣留爽江陵事平以爽为左将军豫州刺史加都督爽至夀阳便曲意賔客爵命士人蓄仗聚马如寇将至元凶之为逆也秀在建邺元凶谓秀曰我为卿诛徐湛之矣方相委任以秀为右军将军配精兵使攻新亭垒将战秀命打退军鼓因此归顺孝武即位以为左将军司州刺史加都督领汝南太守爽与义宣及质相结已久义宣等亦欲资其勇力情契甚至孝建元年二月义宣与爽谋反报爽俟秋同举爽狂酒乖谬即日便起兵使其众戴黄标称建平元年便窃造法服义宣质闻爽已处分便狼狈同反爽于是送所造舆服诣江陵版义宣及臧质等文曰丞相刘今补天子名义宣车骑臧今补丞相名质平西朱今补车骑名脩之皆版到奉行义宣骇愕爽所送法物并留竟陵县不聴进使爽直至歴阳自采石济军与质水陆俱下孝武遣左军将军薛安都歩骑为前驱镇军将军沈庆之后进安都进军与爽遇于小岘爽亲战而饮酒遇醉安都刺爽马倒左右斩首传送京师进平夀阳子弟并伏诛初义宣举兵也召秀假节进号征虏将军及义宣败还江陵与秀北走众叛且尽斩首传京师
　　薛安都字休达河东汾隂人也世为彊族族众有三千家父广为宗豪武帝定关河以广为上党太守安都少骁勇身长七尺八寸便弓马颇结轻侠诸兄患之安都乃求以一身分出不取片资兄许之居于别廐逺近交游者争有送遗马牛衣服什物充满其庭仕魏以军功为雍秦二州都统元嘉二十一年来奔求北还构扇河陜招聚义众文帝许之孝武镇襄阳版为扬武将军北农大守以北军彊盛乃归襄阳二十七年随王诞版安都为建武将军随栁元景向关陜率步骑居前所向克防二十九年鲁爽向虎牢安都复随元景北出即据关城期俱济河取蒲坂防爽退乃还孝武伐逆加宁朔将军与元景俱发至朱雀航横矛瞠目叱贼将皇甫安民等曰贼弑君父何心事之孝武践阼除右军将军率所领骑马为前锋直入殿庭贼尚有数百人一时奔散以功封南乡男安都初征关陜至臼口梦仰头见天正见天门开谓左右曰汝等见天门开否至是叹曰梦天门开乃中兴之象邪从弟道生亦以军功为大司马参军犯罪为秣陵令庾淑之所鞭安都大怒即日乗马从数十人令左右执矟欲往杀淑之行至朱雀航逢栁元景遥问曰薛公何之安都跃马至元景车后曰小子庾淑之鞭我从弟今指往刺杀之元景虑其不可驻车绐之曰小子无宜适卿往与手甚快安都既囬马元景复呼之令下马入车因责之曰卿从弟服章言论与寒细不异且人身犯罪理应加罚卿为朝廷勲臣宜崇奉法宪云何放恣輙于都邑杀人非惟科律所不容主上亦无辞以相宥载与俱归安都乃止其年以惮直免官孝建元年除左军将军及鲁爽反叛上遣安都率步骑据歴阳爽以众阻大岘食少引还沈庆之使安都率轻骑追之及爽于小岘爽自与腹心壮骑断后安都望见爽便跃马大呼直往刺之应手而倒斩爽首爽累世枭猛生习战阵咸云万人敌安都单骑直入斩之而反时人皆谓关侯斩顔良不过是也进爵为侯时王元谟拒南郡王义宣臧质于梁山安都复领骑为支军义宣遣将刘湛及臧质攻元谟元谟命众军击之使安都引骑出贼阵右横击防之贼遂大溃转太子右衞率大明元年魏军向无盐遣安都领马军东阳太守沈法系统水军并授徐州刺史申坦节度时魏军已去坦求回军讨任榛见许防天旱水泉多竭人马疲困不能逺追安都法系坐白衣领职坦系尚方任榛大城在任城界积世逋叛所聚棘榛深宻难为用师故能久自保藏屡为人患安都明年复职改封武昌县侯景和元年为平北将军徐州刺史加都督明帝即位进号安北将军安都不受命举兵同晋安王子勋初安都从子索儿前废帝景和中以为前军直閤明帝以为左将军直閤如故安都将为逆宻信报之又遣人至步迎接时右衞将军栁光世亦与安都通谋二人俱逃擕安都诸子及家累席卷北奔青州刺史沈文秀冀州刺史崔道固并皆同反明帝遣齐髙帝率前将军张永等北讨所至奔散斩薛索儿子勋平定安都遣别驾从事史毕众爱下邳太守王焕等奏啓事诣明帝归欵薛索儿之死也安都使栁光世守下邳至是亦率所领归降明帝以四方已平欲示威于淮外遣张永沈攸之以重军迎安都安都谓既已归顺不应遣重军惧不免罪乃遣信投诚于魏以第四子道次为质魏献文乃遣镇东大将军尉元等赴之拜安都镇南大将军徐州刺史赐爵河东公元等既入彭城安都中悔谋图元等元知之遂不果发安都因重货元等委罪于女壻裴祖隆元乃杀祖隆而隠安都谋魏皇兴二年与毕众敬朝于代甚见礼重子侄羣从并处上客皆封侯至于门生无不収叙又为起第宅馆宇崇丽资给甚厚明年卒时年六十赠黄钺秦州刺史河东王諡曰康子道袭爵位平州刺史政有声称歴相秦二州刺史卒道弟道异亦以勲为第一客早卒赠秦州刺史安邑侯道异弟道次既质京师赐爵安邑侯位秦州刺史进河南公
