<!-- { "loadSidebar": true } -->
　　李惠中山人思皇后之父也父盖少知名歴位殿中都官尚书左将军南郡公初太武妹武威长公主故凉王沮渠牧犍之妻太武平凉州颇以公主通密计之助故宠遇差隆诏盖尚焉盖妻兴氏以是而出是后盖加侍中驸马都尉殿中都官尚书右仆射卒官赠征南大将军定州刺史中山王諡曰庄惠弱冠袭父爵妻襄城王韩頽女生二女长即后也惠歴位散骑常侍侍中征西大将军秦益二州刺史进爵为王转雍州刺史征南大将军加长安镇大将惠长于思察雍州聼事有鷰争巢鬬已累日惠令人掩获试命纲纪断之并辞惠乃使卒以弱竹弹两鷰既而一去一留惠笑谓吏属曰此留者自计为巢功重彼去者既经楚痛理无固心羣下伏其深察人有负盐负薪者同释重担息树阴二人将行争一羊皮各言籍背之物惠遣争者出顾州纲纪曰此羊皮可拷知主乎羣下咸无答者惠令人置羊皮席上以杖击之见少盐屑曰得其实矣使争者视之负薪者乃伏而就罪凡所察究多如此类由是吏人莫敢欺犯后为开府仪同三司青州刺史王如故歴政有美绩惠素为文眀太后所忌诬惠将南叛诛之惠二弟初乐与惠诸子同戮后妻梁氏亦死青州尽没其家财惠夲无衅故天下惜之惠从弟鳯为定州刺史长乐王主簿后长乐以罪赐死时卜筮者河间邢瓒辞引鳯云长乐不轨鳯为谋主伏诛唯鳯弟道念及兄弟之子皆逃免后遇赦乃出太和十二年孝文将爵舅氏诏访存者而惠诸从以再离孥戮难于应命唯道念敢先诣阙乃由后妺及鳯兄弟子女之存者于是赐鳯子屯爵栢人侯安祖浮阳侯兴祖安喜侯道念贞定侯从弟寄生髙邑子皆加将军十五年安祖昆弟四人以外戚蒙见诏谓曰卿之先世内外有犯得罪于时然官必用材以亲非兴邦之选外氏之宠超于末叶从今已后自非奇才不复得外戚谬班抽举既无殊能今且可还后例降爵安祖等改侯为伯并去军号帝奉冯氏过厚于李氏过薄舅家了无叙用朝野人士所以窃议太常高闾显言于禁中及宣武宠隆外家并居显位乃惟孝文舅氏存己不霑恩泽景明末特诏兴祖为中山太守正始初诏追崇惠为使持节骠骑将军开府仪同三司定州刺史中山公太常奏諡上言案諡法武而不遂曰壮諡曰壮公兴祖自中山迁燕州刺史卒以兄安祖子侃晞为后袭先封南郡王后以庶姓罢王改为博陵郡公侃晞为庄帝所亲幸拜散骑常侍尝食典御帝之图尔朱荣侃晞与鲁安等持刃于禁内杀荣及庄帝蒙尘侃晞奔梁高肇字首文文昭皇太后之兄也自云本渤海蓨人五世祖顾晋永嘉中避乱入高丽父飏字法脩孝文初与弟乘信及其乡人韩内异富等入魏拜厉威将军河间子乘信眀威将军俱待以客礼遂纳飏女是为文昭皇后生宣武飏卒景明初宣武追思舅氏征肇兄弟等录尚书事北海王详等奏飏宜赠左光禄大夫赐爵渤海公諡曰敬其妻盖氏宜追封清河郡君诏可又诏飏嫡孙猛袭渤海公爵封肇平原公肇弟显澄城郡公三人同日受封始宣武未与舅氏相接将拜爵乃赐衣帻引见肇显于华林都亭皆甚惶惧举动失仪数日之间贵富赫奕是年咸阳王禧诛财物珍寳奴婢田宅多入高氏未几肇遂为尚书右仆射冀州大中正尚宣武姑高平公主迁尚书令领吏部肇出自夷土时望轻之及在位居要留心百揆孜孜无倦世咸谓之为能宣武初六辅专政后以咸阳王禧无事构逆由是遂委信于肇肇既无亲族颇结朋党附之者旬月超升背之者陷以大罪以北海王详位居其上构杀之又説宣武防卫诸王殆同囚禁时顺皇后暴崩世言肇为之皇子昌薨佥谓王显失于医疗承肇意防及亰兆王愉出为冀州刺史畏肇恣擅遂至不轨肇又谮杀彭城王勰由是朝野侧目咸畏恶之因此专权与夺任己又尝与清河王怿于云龙门外庑下忽忿诤大至纷纭太尉高阳王雍和止之高后既立愈见宠信肇既当衡轴每事任己本无学识动违礼度好改先朝旧制减削封秩抑黜勲人由是怨声盈路矣延昌初迁司徒虽贵登台鼎犹以去要怏怏形于辞色众咸嗤笑之父兄封赠虽乆竟不改瘗三年乃诏令迁肇不自临赴唯遣其兄子猛改服诣代迁于郷时人以肇无识哂而不责也及大举征蜀以肇为大将军都督诸军为之节度与都督甄琛等二十余人俱面辞宣武于东堂亲奉规畧是日肇所乘骢马停于神虎门外无故惊倒转卧渠中鞌具瓦解众咸怪异肇出恶焉四年宣武崩赦罢征军明帝与肇及征南将军元遥等书称讳言以告凶问肇承变非唯仰慕亦忧身祸朝夕悲泣至于羸悴将至宿涧驿亭家人夜迎省皆不相视直至阙下衰服号哭还升太极殿奉丧尽哀太尉高阳王先居西栢堂专决庶事与领军于忠密欲除之潜备壮士直寝邢豹伊盆生等十余人于舍人省下肇哭梓宫讫于百官前引入西廊清河王怿任城王澄及诸王等皆窃言目之肇入省壮士搤而拉杀之下诏暴其罪恶称为自尽自余亲党悉无追问削除职爵以士礼逮昏乃于厠门出其尸归家初肇西征行至函谷车轴中折从者皆以为不获吉还也灵太后临朝令特赠营州刺史永熙二年孝武帝赠使持节侍中中外诸军事太师大丞相太尉公录尚书事冀州刺史肇子植自中书侍郎为济州刺史率州兵讨破元愉别将有功当防封赏不受云家荷重恩为国致効是其常节何足以膺进陟之报恳恻发于至诚歴青相朔恒四州刺史卒植频莅五州皆以清能著称当时号为良刺史赠安北将军冀州刺史肇长兄琨早卒袭飏封渤海郡公赠都督五州诸军事镇东大将军冀州刺史诏其子猛嗣猛字豹儿尚长乐公主即宣武同母妺也拜驸马都尉歴位中书令出为雍州刺史有能名入为殿中尚书卒赠司空冀州刺史孝武帝时复赠太师大丞相录尚书事公主无子猛先在外有男不敢令主知临终方言之年几三十矣乃召为丧主寻卒无后琨弟偃字仲游太和十年卒正始中赠安东将军都督青州刺史諡曰庄侯景眀四年宣武纳其女为贵嫔及于顺皇后崩永平元年立为皇后二年八坐奏封后母王氏为武邑郡君偃弟寿早卒寿弟即肇也肇弟显侍中高丽国大中正早卒
