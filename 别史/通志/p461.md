<!-- { "loadSidebar": true } -->
　　髙凉王孤平文皇帝之第四子也多才艺有志略烈帝之前元年国有内难昭成为任子于襄国后烈帝临崩顾命迎立昭成及崩羣臣咸以新有大故昭成来未可果宜立长君次弟屈刚猛多变不如孤之寛和柔顺于是大人梁盖等杀屈共推孤孤不肯乃自诣邺奉迎昭成请身为留质石虎义而从之昭成即位乃分国半部以与之薨子斤失职懐怒构寔君为逆死于长安事在寔君传道武时以孤勲髙追封髙凉王諡曰神武斤子真乐频有战功后袭祖封眀元初改封平阳王薨子礼袭本爵髙凉王薨諡懿王子那袭爵拜中都大官骁猛善攻战正平初坐事伏法献文即位追那功命子纥绍封薨子大曹性愿直孝文时诸王非道武子孙者皆降爵为公以大曹先世让国功重髙祖真乐勲着前朝改封太原郡公卒无子国除宣武又以大曹从兄子洪威绍封洪威恭谦好学为颍川太守有政绩孝静初在颍川聚众应西魏齐神武遣将讨平之礼弟陵太武赐爵襄邑男进爵为子卒子瓌位柔逺镇司马瓌子鸷字孔雀孝文末以军功赐爵晋阳男鸷先与尔朱荣善武泰初荣至河隂杀戮朝士鸷时与荣共登髙冢俯而观之自后弥相结纳永安初封华山王庄帝既杀荣荣从子兆为乱帝欲率诸军亲讨而鸷复隂与兆通乃劝帝曰黄河万仭宁可卒度帝遂自安及兆入殿鸷又约止衞兵君亡国破皆鸷之由孝静初入为大司马加侍中鸷容貎魁壮腰带十围有武艺木讷少言性方厚每直省闼虽暑月不解衣冠甞在侍中髙岳席咸阳王坦恃力使酒众皆下之坦谓鸷曰孔雀老武官何因得王鸷答曰斩反人元禧首是以得之众皆失色鸷怡然如故兴和三年薨赠假黄钺尚书令司徒公子大器袭爵后与元瑾谋害齐文襄见害孤孙度道武初赐爵松滋侯位比部尚书卒子乙斤袭爵襄阳侯献文崇旧齿拜外都大官甚优重卒子平字楚国袭世爵松滋侯以军功赐艾陵男卒子苌孝文时袭爵松滋侯例降侯赐艾陵伯苌性刚毅虽有吉庆事未甞开口而笑孝文迁都苌以代尹留镇除懐朔镇都大将因别赐苌酒虽拜饮而顔色不泰帝曰闻公一生不笑今方与卿逺隔山岳当为朕笑竟不能得帝曰五行之气偏有所不入六合之间亦何事不有左右见者无不把腕大笑宣武时为北中郎将带河内太守苌以河桥船絙路狭不便行旅又秋水泛涨年常破壊乃为船路遂广容车从京出者率令输石一双累以为岸由是来往便利近桥诸郡无复劳扰公私赖之防位度支尚书侍中雍州刺史卒諡曰成苌子子华字伏荣袭爵孝庄初除齐州刺史先是州境数经反逆邢杲之乱人不自保子华抚集豪右委之管钥众皆感悦境内帖然而性甚褊急当其急也口不择言手自捶击长史郑子湛子华亲友也遭其侮骂遂即去之子华虽自悔厉终不能改在官不为矫洁之行凡有馈赠者辞多受少故人不厌其取鞫狱讯囚务加仁恕齐人树碑颂徳后除济州刺史尔朱兆之入洛也齐州城人赵洛周逐刺史丹阳王萧赞表济南太守房士达摄行州事洛周子元显先随子华在济州邀路改表请子华复为齐州刺史朝命从之子华性至孝母房氏甞宴饮亲戚家夜还大吐人以为毒母甚忧惧子华掬其吐尽噉之母心遂安寻以母忧还都孝静初除南兖州刺史弟子思通使闗西朝廷使右将军郭琼收之子思谓令仆曰速可见杀何为久执国士子华谓子思曰由汝麤疎令我如此以头叩牀涕泣不自胜子思以手捋须顾谓子华曰君恶体气寻与子思俱赐死于门下外省子思字众念性刚暴恒以忠烈自许元天穆当朝权以亲从荐为御史中尉先是兼尚书仆射元顺奏以尚书百揆之本至于公事不应送名御史至子思奏曰案御史令云中尉督司百寮书侍御史紏察禁内又云中尉出行车辐前驱除道一里王公百辟避路时经四帝前后中尉二十许人奉以周旋未甞暂废府寺防省并从此令唯肃宗之世为临洮举哀故兼尚书左仆射臣顺不肯与名又不送簿故中尉臣郦道元举而奏之而顺复啓云尚书百揆之本令仆纳言之贵不宜下隶中尉送名御史寻亦防勅聼如其奏从此迄今使无凖一臣初上防具见其事意欲申请决议但以权兼未宜便尔日复一日遂歴炎凉去月朔旦防移尚书索应朝名帐而省稽留不送寻复移催主吏忽为尚书郎中裴献伯后注云案旧事御史中尉逄省郎于复道中尉下车执版郎中车上举手礼之以此而言明非敌体臣既见此深为怪愕循省二三未解所以正谓都省别被新式改易髙祖旧命即遣移问事何所依又获尚书中郎王元旭报出蔡氏汉官仪似非穿凿始知裴王规壊典谟心欲自矫臣案汉书宣秉传云诏征秉为御史中丞与司隶校尉尚书令俱会殿庭并专席而坐京兆号之为三独坐又寻魏书崔琰传晋文阳傅嘏传皆云既为中丞百寮震悚以此而言则中丞不揖省郎盖已久矣宪台不属都坐亦非今日又寻职令云朝防失时即加弹纠则百官簿帐应送尚台灼然明矣又皇太子以下违犯宪制皆得纠察则令仆朝名宜付御史又亦彰矣茍不付名否臧何騐臣顺专执未为平通先朝曲遂岂是正法谨案尚书郎中臣裴献伯王元旭等望班士流早参清官轻弄短札斐然若斯茍执异端忽焉至此此而不纲将隳朝令请以见事免献伯等所居官付法科处尚书纳言之本令仆百揆之要同彼浮虚助兹乖失宜明首从节级其罪诏曰国异政不可据之古事付司检髙祖旧格推处得失以闻寻从子思奏仍为元天穆所忿遂停元显之败封安定县子孝静时位侍中而死苌弟珍字金省袭封艾陵男宣武时曲事高肇遂为帝宠昵彭城王勰之死珍率壮士害之后卒于尚书左仆射平弟长生位游击将军卒孝荘时以子天穆贵盛赠司空天穆性和厚美形貎射有能名六镇之乱尚书令李崇广阳王深北讨天穆以太尉使劳诸军路出秀容见尔朱荣深相结托约为兄弟未防改授别将赴秀容遂为荣腹心除并州刺史及荣赴洛天穆参其始谋庄帝践祚除太尉封上党王征赴京师后増封通前三万户寻监国史録尚书事开府世袭并州刺史初杜洛周鲜于修礼等为寇瀛冀诸州人多避乱南向幽州前北平府主簿河间邢杲拥率部曲屯据鄚城以拒洛周葛荣垂将三载及广阳王深等败后杲南度居青州北海界灵太后诏流人所在皆置本属郡县选豪右为守令以镇抚之时青州刺史元世隽表置新安郡以杲为太守未报会台申汰简所授郡县以杲从子子瑶资防居前乃授河间太守杲深耻恨于是遂反所在流人先为土人陵忽闻杲起逆率来从之旬朔之间众逾十万先是河南人常笑河北人好食榆叶故齐人号之为榆贼杲东掠光州尽海而还又破都督李叔仁军诏天穆与齐神武徃讨大破之杲乃请降传送京师斩之时元颢乘虚防洛阳天穆闻庄帝北廵自毕公垒北度防车驾于河内尔朱荣以天时炎热欲还师天穆苦执不可荣乃从之庄帝还宫加太宰羽葆鼓吹増邑通前七万户天穆以疎属本无徳望凭藉尔朱爵位隆极王公以下每旦盈门受纳财货珍寳充积而寛柔容物不甚见忌于时庄帝以其荣党外示优宠诏天穆乘车出入大司马门天穆与荣相倚荣常以兄礼事之世隆等虽荣子侄位遇已重天穆或言其失荣即加杖其相亲任如此庄帝内畏忌之与荣同时见诛节闵初赠丞相柱国大将军雍州刺史假黄钺諡曰武昭子俨袭美才貎位都官尚书及齐受禅闻勅召诈病遂怖而卒
　　西河公敦平文帝之曾孙也道武初从征每居诸将后及从征中山所向无前明元时拜中都大官太武时进爵西河公宠遇弥笃卒子拨袭
　　司徒石平文帝之元孙也有胆略从太武南讨至歩山位尚书令雍州刺史歴比部侍郎华州刺史
