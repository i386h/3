<!-- { "loadSidebar": true } -->
　　谯纵巴西南充人也祖献之有重名于西土纵少而谨愼蜀人爱之为安西府参军义元年刺史遣纵及侯晖等领诸县氐进兵东下晖有异志因梁州人不乐东也将图益州刺史毛璩与巴西阳昧结谋于五城水口共逼纵为主纵惧而不当走投于水晖引出而请之至于再三遂以兵逼纵于舆上攻璩弟西夷校尉瑾于涪城城防瑾死之纵乃自号梁秦二州刺史璩闻纵反自涪城歩还成都遣参军王琼率三千人讨纵又遣弟瑗领兵四千继琼后进纵遣弟明子及晖距琼于广汉琼击破晖等追至绵竹明子设二伏以待之大败琼众死者十八九益州营户李腾开城以纳纵毛璩既死纵以从弟洪为益州刺史明子为鎭东将军巴州刺史率其众五千人屯白帝自称成都王明年遣使称藩于姚兴将顺流东防以讨车骑将军刘裕为名乞师于姚兴且请桓谦为助兴遣之九年刘裕以西阳太守朱龄石为益州刺史寕朔将军臧喜下邳太守刘钟兰陵太守蒯恩等率众二万自江陵讨纵初谋元率佥难其人龄石资名素浅裕违众拔之授以麾下之半臧喜裕妻弟也位出其右又隶焉龄石次于白帝纵遣谯道福重兵守涪龄石师次平模去成都二百里纵遣其大将军侯晖尚书仆射谯悦屯平模夹岸连城层楼重栅众未能攻龄石谓刘钟曰天方暑热贼今固险攻之难拔祗困我师吾欲蓄鋭息兵伺隙而进卿以为何如钟曰不然前声言大将由内水故道福不敢舍涪今重军逼之出其不意侯晖之徒已破胆矣正可因其凶而攻之势当必尅尅平模之后自可鼓行而前成都必不能守若缓兵相持虚实相见涪军复来难为敌也进不能战退无所资二万余人因为蜀子虏耳从之翌日进攻皆尅斩侯晖等于是遂进纵之城守者相次瓦觧纵乃出奔其尚书令马耽封仓库以待王师及龄石入成都诛纵同祖之亲余皆安堵使复其业纵之走也先如其墓纵女谓纵曰走必不免祗取辱焉等死死于先人之墓可也纵不从投道福于涪道福怒谓纵曰大夫夫居如斯功业安可弃哉今欲为降虏岂可而得人谁不死何惧之甚因投纵以剑中其马鞍纵去之乃自缢道福谓其徒曰吾飬尔等正为今日蜀之存亡实系在我不在谯王我尚在犹足一战士咸许诺乃散金帛以赐其众众受之而走道福独奔广汉广汉人杜瑾执之朱龄石徙马耽于越嶲追杀之耽之死也谓其徒曰朱侯不送我京师灭众口也吾必不免乃盥洗而卧引绳而死湏臾龄石使至遂戮尸焉










　　通志卷一百三十
<史部,别史类,通志>
　　钦定四库全书
　　通志卷一百三十一
　　宋　右　廸　功　郎　郑　樵　渔　仲　撰列传第四十四
　　宋
　　刘穆之【穆之孙子邕　穆之中子式之　式之子瑀　穆之从父兄子秀之】徐羡之【兄子佩之　佩之弟逵之逵之子湛之　汤休】傅亮【兄廸　族兄隆】檀道济【兄韶韶孙珪韶弟祗】王鎭恶　朱龄石【父绰　弟超石】毛修之　沈
　　田子【弟林子　林子子璞】傅之　朱修之　王元谟【从弟元象】刘敬宣　刘怀肃【弟怀敬　怀敬子眞道　怀敬弟怀愼　怀愼子徳愿　徳愿子荣祖】刘粹【弟道济　族弟损　宗人伯龙】孙处　蒯恩　向靖【子柳】刘钟　虞邱进　孟怀玉【弟龙符】胡藩　刘康祖【父防之　伯父简之　简之子道产　道产子延孙】
