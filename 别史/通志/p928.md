<!-- { "loadSidebar": true } -->
　　王昙首太保之弟也幼而素尚除著作郎不就兄弟分财昙首唯取图书而已辟琅邪王大司马属从府公修复洛阳园陵与从弟球俱诣武帝时谢晦在坐武帝曰此君并膏梁世德乃能屈志戎旅昙首答曰既从神武之师自使懦夫立志晦曰仁者果有勇帝悦行至彭城武帝大会戏马台预坐者并赋诗昙首诗先成帝览读问王曰卿弟何如卿答曰若但如下官门户何寄帝大笑昙首有智局喜愠不见于色闺门之内雍雍如也手不执金玉妇女亦不得以为饰玩自非禄赐所及一毫不受于人文帝为冠军将军留鎭彭城以昙首为府功曹移鎭江陵随府转鎭西长史武帝甚知之谓文帝曰昙首沈毅有器度辅相才也汝可每事谘之景平中有龙见西方半天腾上廕五彩云京都远近聚观太史奏曰西方有天子气及文帝被迎入奉大统上及议者皆致疑不敢下昙首与致彦之从兄华并劝上行上犹未许昙首固谏并言天人符应上乃下率府州文武严兵自衞台所遣百官众力不得近部伍中兵参军朱容子抱刀在平乘户外不解带者累旬既下在道有黄龙跃出负上所乘舟上左右皆失色上谓昙首曰此乃夏禹所以受天命我何德以堪之及即位又谓昙首曰非宋昌独见无以致此以昙首为侍中领骁骑将军以朱容子为右军将军诛徐羡之等及平谢晦皆昙首及华之力也元嘉四年车驾出北堂使三更竟开广莫门南台云应须白虎幡银字棨不肯开门尚书左丞羊元保奏免御史中丞隆以下昙首继奏曰既无墨勅又阙幡棨虽称上防不异单刺元嘉元年二月虽有再开门例此乃前事之违今之守旧未为非礼其不请白虎幡银字棨致开门不时由尚书相承之失亦合纠正于是上特无所问更立科条迁太子詹事侍中如故自谢晦平后上欲封昙首等会防集举酒劝之因拊御牀曰此坐非卿兄弟无复今日时封诏已讫出以示昙首昙首曰近日之事衅难将成頼陛下英明速断故罪人斯戮臣等虽仰凭天光効其毫露岂可因国之灾以为身幸陛下虽欲私臣当如直史何上不能夺故其封事遂寝时兄录尚书事又为扬州刺史昙首为上所亲委任兼两宫彭城王义康与并录意常怏怏又欲得扬州以昙首居巾分其权任愈不悦昙首固乞吴郡文帝曰岂有欲建大厦而遗其栋梁者哉贤兄比屡称疾固辞州任将来若相申许者此处非卿而谁时久疾不朝屡逊位不许义康谓賔客曰王公久疾不起神州讵合卧临昙首劝减府兵力之半以配义康义康乃悦七年卒时年三十七文帝临恸叹曰王詹事所疾不救国之衰也中书舍人周﨣侍侧曰王家欲衰贤者先殒上曰直是我家衰耳赠光禄大夫九年以预议诛徐羡之功追封豫章县侯諡曰文孝武即位配飨文帝庙庭子僧绰嗣僧绰幼有大成之度众便以国器许之好学练悉朝典年十三文帝引见拜便流涕哽咽上亦悲不自胜袭封豫章县侯尚文帝长女东阳献公主初为江夏王义恭司徒参军累迁尚书吏部郎参掌大选究识流品谙悉人物拔才举能咸得其分迁侍中任以机密僧绰深沈有局度不以才能高人先是父昙首与王华并为文帝所任华子嗣才劣位遇亦轻僧绰尝谓中书侍郎蔡兴宗曰弟名位与新建齐弟超至今日盖由姻戚所致也新建者嗣之封也僧绰为侍中时年二十九始兴王濬尝问其年僧绰自嫌早达逡廵良久乃答其谦退若此元嘉末文帝颇以后事为念以其年少方欲大相付托朝政小大皆参焉位虽未隆而任同宰辅从兄微清介士也惧其太盛劝令抑损僧绰乃求吴郡及广州上并不许会二凶巫蛊事泄上独先召僧绰具言之及将废立使寻求前朝旧典劭于东宫夜飨将士僧绰密以啓闻上又令撰汉魏以来废诸王故事撰毕送与江湛徐湛之欲立随王诞江湛欲立南平王铄文帝欲立建平王宏故议久不决诞妃即湛之女铄妃即湛妹也帝谓僧绰曰诸人各为身计更无与国家同忧者僧绰曰建立之事仰由圣怀臣谓唯宜速断几事须密不可使难生虑表取笑千载上曰卿可谓能断大事此事不可不殷勤且庶人始亡人将谓我无复慈爱之道僧绰曰恐千载之后言陛下惟能裁弟不能裁儿上黙然江湛出阁谓僧绰曰卿向言将不伤直邪僧绰曰弟亦恨君不直及劭弑逆江湛在尚书上省闻变叹曰不用王僧绰言以至于此劭既立转僧绰吏部尚书顷之劭检文帝巾箱及江湛家书疏得僧绰所啓飨士卒并废诸王事乃收害焉因此陷北第诸侯王以为与僧绰有异志孝武即位追赠金紫光禄大夫諡曰愍侯初太社西空地一叚本吴时丁奉宅孙皓流徙其家江左初为周顗苏峻宅其后为袁悦宅又为章武王司马秀宅皆以凶终后给臧焘亦频遇祸故世称为凶地僧绰常以正达自居谓宅无吉凶请以为第始就造筑未及居而败子俭列在齐史













　　通志卷第一百三十二
<史部,别史类,通志>
　　钦定四库全书
　　通志卷一百三十三
　　宋　右　廸　功　郎　郑　樵　渔　仲　撰
　　列传第四十六
　　宋
　　王诞【兄子偃偃子藻】王华【父廞　孔子】王惠【从父弟球】王彧【子绚兄子蕴】王裕之　王鎭之【弟之　之子昙生　阮万龄】王韶之　王悦之　王准之【族子素】王懿【兄孙文和】到彦之　垣护之张兴世　袁湛【弟豹　豹孙顗】孔靖【子灵符　灵符子深之】孔琳
　　之【孙顗】殷景仁【从弟淳　淳子孚　孚子臻　淳弟冲　冲弟淡】
　　王诞字茂世琅邪临沂人太保从祖兄也祖恬晋中军将军父混太常卿诞少有才藻晋孝武帝崩从叔尚书令珣为哀策文久而未就谓诞曰犹恨少序节物一句因出本示之诞揽笔便益之接其秋冬代变后云霜繁广除风回高殿珣嗟叹其清拔因而用之袭爵雉乡侯会稽王世子元显开府以诞为功曹累迁后军长史琅邪内史诞结事元显嬖人张法顺故为元显所宠元显纳妾诞为之亲迎随府转骠骑长史内史如故元显讨桓元欲悉诛桓氏诞固陈桓脩等与元志趣不同遂得免脩诞甥也及元得志诞将见诛脩为之陈请得徙广州卢循据广州以诞为其平南长史甚賔礼之诞久客思归乃说循曰被蒙殊眷士感知己实思报答下官与刘鎭军情味不浅若得北归必蒙任寄公私际会思报厚恩循然之时广州刺史吴隐之亦为循所留诞又曰将军今留吴公窃谓将军非计也昔孙伯符岂不欲留华子鱼但以一境不容二君耳于是诞及隐之并得还武帝请为太尉谘议参军尽心归奉日夜不懈帝甚委仗之卢循自蔡洲南走刘毅固求追讨帝持疑未决诞密白曰公既平广固复灭卢循则功盖终古勲无与二如此大威岂可使余人分之毅与公同起布衣一时相推耳今既已丧败不宜复使立功武帝纳其说七年迁吴国内史以母忧去职武帝伐刘毅起为辅国将军诞固辞以墨缞从行时诸葛长民掌留府事心不自安高祖甚虑之毅既平诞求先下帝曰长民似有自疑心卿讵宜便去诞曰长民知下官防公垂眄今轻身单下必当以为无虞可少安其意帝笑曰卿勇过贲育矣于是先还九年卒后追封作唐县五等侯子诩早卒诞兄嘏字伟世侍中左户尚书始兴公嘏子偃字子游母晋孝武帝女鄱阳公主宋受禅封永成君偃尚武帝第二女吴兴长公主讳荣男常倮偃缚诸庭树时天夜雪噤冻久之偃兄恢排阁诟主乃免偃谦虚恭谨不以世事关怀位右光禄大夫赠开府仪同三司諡恭公长子藻位东阳太守尚文帝第六女临川长公主讳英媛公主性妬而藻别爱左右人吴崇祖景和中主谗之于废帝藻下狱死主与王氏离昬宋世诸主莫不严妬明帝每疾之湖熟令袁焰妻以妬赐死使近臣虞通之撰妬妇记左光禄大夫江湛孙斆当尚孝武帝女上乃使人为斆作表让防首叙晋氏以来配尚王姬者虽累经美胄亟有才名至如王敦慑气桓温敛威眞长佯愚以求免子敬炙足以违祸王偃无仲都之质而倮雪于北阶何瑀阙龙工之姿而投躯于深井谢庄殆自害于蒙叟殷仲几不免于彊鉏爰及王藻戏笑遂为寃魂褚暧忧愤横致夭絶其言骄妬之状曲尽形容上因以其表遍示诸主用讽切之并为戏笑元徽中临川主表求还身王族守养弱嗣许之藻弟懋字昌业位光禄大夫封南乡侯懋子莹梁史有传
　　王华字子陵辅国将军诞从祖弟也祖荟卫将军会稽内史父廞司徒右长史晋安帝隆安初王恭起兵讨王国寳时廞丁母忧在家恭檄令起兵廞即聚众应之以女为贞烈将军以女人为官属及国寳死恭檄廞罢兵廞起兵之际多所诛戮至是不复得已因举兵以讨恭为名恭遣刘牢之击廞廞败走不知所在长子防为恭所杀华时年十三在军中与廞相失随沙门释昙冰逃使提衣襆从后津逻咸疑焉华行迟昙冰骂曰奴子怠懈行不及我以杖捶华数十众乃不疑由此得免遇赦还吴少有志行以父存没不测布衣蔬食不交游如此者十余年为时人所称美武帝欲收其才用乃发廞丧问使华制服服阕武帝北伐长安领鎭西将军北徐州刺史辟华为州主簿后为别驾歴职著称文帝鎭江陵以为西中郎主簿谘议参军文帝未亲政事悉委司马张邵华性尚物不欲人在已前邵性豪侈每行来常引夹毂华出入乘牵车从者不过两三人以矫之尝相逢华阳若不知是邵谓左右曰此卤簿甚盛必是殿下乃下牵车立于道侧及邵至乃惊邵白服登城为华所纠邵坐被征华代为司马文帝将入奉大统以少帝见害不敢下华曰先帝有大功于天下四海所服虽嗣主不纲人望未改徐羡之中才寒士傅亮布衣诸生非有晋宣帝王大将军之心明矣独畏庐陵严断将来必不自容殿下寛叡慈仁天下所知且越次奉迎冀以见德悠悠之论殆必不然羡之亮谢晦又要檀道济王五人同功势均体敌莫肯相让脱有异论势必不行今日就征万无所虑文帝从之曰卿复为吾之宋昌矣乃留华总后任上即位以华为侍中领右卫将军先是会稽孔子为文帝鎭西谘议参军以文义见赏至是为黄门侍郎领歩兵校尉子先为何无忌安成国侍郎还东脩宅令门可容高盖隣里笑之子曰大丈夫何常之有子与华竝有富贵之愿自羡之等执权日夜构之于帝子尝东归至金昌亭左右欲泊船子命去之曰此弑君亭不可泊也华每闲居讽咏尝诵王粲登楼赋曰冀王道之一平假高衢而骋力出入逢羡之等每切齿愤咤叹曰当见太平时否元嘉二年子卒三年诛羡之等华迁护军将军侍中如故宋世唯华与南阳刘湛不为饰让得官即拜以此为常华以情事异人未尝预宴集终身不饮酒有宴不之诣若有论事者乘车造门主人出车就之及王辅政而弟昙首为文帝所任与华相埓华尝谓己力用不尽每叹曰宰相顿有数人天下何由得治四年卒时年四十三九年以诛羡之功追封新建县侯諡曰宣孝武即位配飨文帝庙庭子定侯嗣卒子长嗣坐骂母夺爵以长弟佟绍封齐受禅国除
