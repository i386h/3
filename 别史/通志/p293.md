<!-- { "loadSidebar": true } -->
　　秦有中尉掌徼循京师【如淳曰所谓游徼循禁备盗贼也顔师古曰徼谓遮绕】汉武帝太初元年更名执金吾【顔师古曰金吾鸟名也主辟不祥天子出职主先导以备非常故执此鸟之象因以名官】缇骑二百人【缇骑无秩比史食俸】五百二十人舆服导从光生满路羣僚之中斯最壮矣【光武微时叹曰仕宦当为执金吾】旧掌京师盗贼考按疑事后汉掌宫外戒司非常水火之事【衞尉廵行宫中金吾徼廵宫外相为表里以擒奸讨猾】月三绕行宫外及主兵器自中兴但专徼循不与他政魏武秉政复为中尉晋初罢直至后周置武环率武候率下大夫各二人隋置左右武候府大将军一人将军三人掌车驾出入先驱后殿昼廵夜察执捕奸非烽候道路水草所宜廵狩师田则掌其营禁炀帝大业三年改为左右武候衞所领士名佽飞【汉百官表曰汉有左弋令武帝太初元年更名佽飞掌弋射属少府光武省之隋氏采旧名】唐初又为左右武候府龙朔二年改为左右金吾衞置大将军一人所掌与隋同将军二人副其事【领官属并隋置唐因之】
　　左右监门衞
　　隋初有左右监门府将军各一人掌宫殿门禁及守衞事各置郎将二人校尉直长各三十人【有长史司马録事及仓兵二曹参军铠曹行参军各十人二汉有城门校尉掌京师城门屯兵非今任也】炀帝改将军为郎将各一人正四品署官属并同备身府唐左右监门府置大将军中郎将等官龙朔二年改府为衞大将军各一人所掌与隋同将军各二人以副之中郎将各四人分掌诸门以时廵检【领官属并隋置唐因之】
　　左右千牛衞
　　千牛刀名后魏有千牛备身掌执御刀因以名职【谢绰宋拾遗有千牛刀即人君防身刀也齐尚书杨玉夫取千牛刀杀苍梧王是也其义盖取庄子云庖丁解牛十九年所割者数千牛而刀刃若发于硎因以为备身刀名】北齐千牛备身属左右将军隋有左右领左右府大将军一人将军二人掌侍衞左右供御兵仗领千牛备身十二人掌执千牛刀备身左右十二人掌供御刀箭备身十六人掌宿衞侍从【左右置长史司马録事及仓兵二曹参军事铠曹行参军】炀帝改左右领左右府为左右备身府置备身郎将等官唐贞观中复为左右领左右府显庆五年始置左右千牛府龙朔二年改左右千牛府为左右奉宸衞后改为左右千牛衞神龙二年各置大将军一人所掌与隋同总判衞事将军各一人以副之中郎将各一人通判衞事【领官属即隋左右领左右府长史以下唐改之】左右千牛备身各十二人掌执御刀宿衞侍从【皆以门防子弟年少姿容美丽者补之为贵胄起家之良选】备身左右十二人【执御刀弓箭宿衞侍省】备身各一百人【掌宿衞侍从】
　　左右羽林军
　　汉武太初元年初置建章营骑后更名羽林【象天文羽林星主车骑也】宣帝令中郎将骑都尉监羽林谓之羽林中郎将领郎百人谓之羽林郎选陇西汉阳安定北地西河上郡良家子便弓马者以为之一名岩郎【后汉志曰言从游猎还宿殿阶岩下室中故号岩郎】又置羽林左右监【后汉志曰羽林左监一人主羽林左骑羽林右监一人主羽林右骑皆六百石】取从军死事之子孙养之羽林官教以五兵号曰羽林孤儿光武中兴以所征伐士劳苦者为之其后复简五营髙手别为左右监羽林父死子继与虎贲同所居之处谓之寺【延熹六年减虎贲羽林郎住寺不任事者半俸】二汉并属光禄勳【后汉窦固邓彪并为羽林】魏羽林左右监与汉同【夏侯太初为右桓范为左】晋罢羽林中郎将又省一监置一监而已哀帝省宋武帝永初初复置江右领营兵江左无复营兵羽林监及虎贲中郎将并铜印墨绶武冠绛朝服其在陛列则鹖尾冠【鹖鸟每鬬死不止】绛纱縠单衣江左不复着鹖冠齐因之后魏有羽林监北齐置监十五人后周有左右羽林率属大司马隋炀帝改左右领军为左右屯衞所领兵为羽林唐贞观十二年于元武门置左右屯营以诸衞将军领之其兵名曰飞骑又于飞骑中简材力骁防善射者号为百骑扈从游幸则衣五色袍乘六闲马赐猛兽衣韀龙朔二年改左右屯营为左右羽林军武太后临朝永昌元年改百骑为千骑天授中改军为衞中宗景龙元年改千骑为万骑大将军一人【大足元年左右羽林衞各増置将军一人】所掌与左右衞同将军各三人以副之【领官属并唐置】
　　左右龙虎军【左右神虎军附】
　　唐之初有禁兵号为百骑属羽林永昌元年改羽林百骑为千骑景龙元年改千骑为万骑仍分为左右营开元二十六年析羽林军为左右龙虎军以左右万骑营焉官属并唐置至德中分置左右神虎军各置官属如羽林之制
　　武官第八下
　　大将军【并官属】
　　大将军【战国时官也楚懐王与秦战秦败楚虏其大将军屈丐是矣汉髙帝以韩信为大将军武帝又置初武帝以卫青数征伐有功以为大将军欲尊宠之故置大司马官号以冠之青为车骑将军击匃奴有功引兵还帝使使者持大将军印即军中拜青为大将军位在公上又加青大司马位冠于大将军上共为一官后霍光王凤等皆然成帝绥和二年赐大司马印绶罢将军官后汉光武时呉汉以大将军为大司马时以大将军自为一官其大司马不加于其上和帝时以窦宪为之旧大将军位在三公下置官属依太尉宪威权震朝廷公卿希防奏宪位次太傅下三公上长史司马秩中二千石从事中郎二人六百石自下各有增自安帝政治衰缺始以嫡舅耿珤为大将军常在京都顺帝即位又以皇后父兄弟相继为大将军如三公汉末犹在三公上魏武为大将军袁绍为太尉绍耻班在下魏武乃因以大将军推绍魏黄初中又有上大将军以曹眞为之明帝青龙三年晋宣帝自大将军为太尉然则大将军在三司下矣其后又在三司上自汉东京大将军不常置为之者皆擅朝权至晋景帝为大将军亦受非常之任后以叔父孚为太尉奏改大将军在太尉后位次三司下后复旧在三司上太康元年琅邪王伷迁大将军复制在三司下伷薨复如旧冠绶佩服与大司马同宋唯彭城王义康为之章绶冠佩亦与晋同齐以为赠梁有之陈以为赠后魏北齐为二大与大司马同后周建徳四年増置上大将军隋并以为武散官不治事上大将军从二品大将军正三品唐贞观二年九月勅六军先已各置统军一人今十六卫宜各置上将军一人秩从二品汉不见官属后汉大将军骠骑将军车骑将军卫将军有长史一人司马一人从事中郎二人掾属二十九人令史及御属三十一人又赐官骑四十人及鼓吹其领军皆有部曲大将军营五部部校尉一人军司马一人部下有曲曲有军一人曲下有屯屯长一人其不置校尉部但有军司马一人其别营领属为别部司马其多少各随时宜门有门候魏以司马景王为大将军掾十人则无属官其骠骑车骑府有长史司马晋骠骑卫将军伏波抚军都防鎭军中领四征四鎭龙骧典军上军辅国等大将军开府者皆为位从公品秩俸赐亦与诸公同加兵者増置司马一人从事中郎二人主簿记室督各一人官属并与公同后周有大将军长史司马中郎掾属诸曹参军典籖等员隋以后无】车骑将军【汉文帝元年始用薄昭为车骑将军灌婴周亚夫金日防并为之后汉章帝时西羌反以舅马防行车骑将军征之银印青绶在卿上絶席还复罢和帝即位以舅窦宪为车骑将军征匃奴始赐金紫次司空安帝即位西羌寇乱以舅邓隲为车骑将军征之数年复罢灵帝数以拜嬖臣又以赠之魏车骑为都督仪与四征同若不为都督虽持节属四征者与前后左右杂号将军同其或散还从文官之例则位次三司晋宋车骑卫不复为四征所督故羊祐为车骑将军开府如三司之仪后魏制与骠骑同隋车骑属骠骑府唐省之】
　　衞将军【汉文帝始用宋昌为衞将军位亚三司其官属附见大将军后凡骠骑车骑卫三将军皆金印紫绶武冠绛朝服佩水苍玉晋以陆晔为卫将军兼仪同三司加千兵百骑东晋已后尤为要重后魏初加大则次仪同三司孝文太和中制加大则位在太子太师上歴代多有唐无之】
　　前后左右将军【皆周末官秦因之位上卿金印紫绶汉不常置或有前后或有左右皆掌兵及四夷李广为前将军赵充国为后将军辛庆忌王商为左将军冯奉世为右将军光武建武七年省魏以来复置晋武初又置前军左军右军泰始八年又置后军是为四军齐亦号左右前后四军陈并有之北齐左右将军领千牛备身唐无】
　　四征将军【皆汉魏以来置加大者始曰方面征东将军汉献帝初平三年以马腾为之或云以张辽为之征西将军光武建武中以冯异为征西大将军征南将军建武二年置以冯异为之亦以岑彭为征南大将军征北将军魏明帝太和中置刘靖为之魏黄初中位次三公后魏加大则防卫将军唐无】
　　四鎭将军【鎭东将军后汉末魏武帝为之鎭南将军后汉末刘表为之魏张鲁晋杜预并为之鎭西将军后汉刘表为之魏钟会邓艾并为之鎭北将军魏明帝太和中置刘靖许允并为之宋时四鎭与中军为杂号后魏加大次尚书令唐无】
　　四安将军【安东将军后汉陶谦曹休并为之安南将军光武元年始以岑彭为之安西将军后汉末段煨魏钟会石鉴并为之安北将军晋以郗鉴为之后魏亦有唐无】
　　四平将军【平东将军晋杜预王濬等为之平南将军晋卢钦羊祜胡奋等为之平西将军晋嵇绍为之平北将军汉献以张燕晋以阮坦为之并汉魏间置后魏亦有之唐无】
　　杂号将军【歴代杂号将军凡数百不可具载今录其著者上将军汉以吕禄为之　骑将军汉武帝以公孙敖及公孙贺为之　楼船将军汉元封三年以荀彘为之　横海将军汉元鼎六年以韩说为之击东越有功　材官将军汉李息为之掌治宫室　贰师将军李广利为之征贰师城取善马故以为号　轻车将军汉武以公孙贺为之　伏波将军汉武帝征南越始置此号以路博德为之后汉马援亦为之伏波者船渉江海欲使波浪伏息　中军将军汉武帝以公孙敖为之　彊弩将军汉武帝以李沮为之　戈船将军环氏要畧云建戈于船上浮渡沮水以讨北狄　奋威将军汉武帝以田千秋为之　度辽将军汉武帝初以范明友为之后汉明帝永平八年又置屯五原银印青绶积射将军汉有之晋武帝泰始四年省太康十五年立射营弩营置积射彊弩将军主之　建威将军汉元帝以韩安国王晏并为之　九虎将军王莾拜将军九人皆以虎为号号九虎将军　征虏将军后汉建武中始以祭遵为之后张飞亦为之　虎牙将军后汉光武以盖延为之　横野将军汉光武以王常为横野大将军位与诸将絶席　捕虏将军后汉永平中马武为之鹰扬将军后汉建安中魏武以曹洪为之　破虏将军后汉末以孙坚为之　讨逆将军后汉以孙策为之讨虏将军后汉末以孙权为之　安汉将军蜀麋竺为之班在军师将军之右　武威将军魏武帝以于禁为之　抚军将军魏武帝置以司马懿为之　凌江将军后汉置初以罗献为之　宁朔将军魏以王浑为之横江将军吴鲁肃为之　龙骧将军晋武帝始以王濬为之　殿中将军宋初置之　黑矟将军后魏于栗防好持黒矟以自卫刘裕书与之曰黑矟公麾下明帝因授黑矟将军　牙门将军冠服与将军同魏文帝黄初中置明帝以胡烈为之又王隐晋书云陆机少袭父为牙门将吴人重武官也故晋惠帝特置四部牙门以汝南王祐为之蜀以赵云为之】
