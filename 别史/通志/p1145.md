<!-- { "loadSidebar": true } -->
　　贺若敦河南洛阳人也其先居漠北世为部落大人曽祖贷魏献文时入国为都官尚书封安富县公祖伏连仕魏位云州刺史父统勇健不好学以祖荫为秘书郎永安初从太宰元天穆讨邢杲以功封当亭子齐神武初起以统为颍川长史执刺史田迅以州防拜兖州刺史赐爵当亭县公歴位北雍恒二州刺史卒赠司空諡曰哀敦少有器干善骑射统之将执田迅也虑事不果又以累弱既多难以自拔沈吟者久之敦时年十七乃进策曰大人往事葛荣已为将帅后入尔朱礼遇尤重韩陵之后屈节髙欢既非故人又无功効今日委任无异于前者正以天下未定方借英雄之力一旦清平岂有相容之理统流涕从之遂定谋归文帝时羣盗蠭起大龟山贼张世显潜来袭统敦挺身赴战手斩七八人贼乃退走统大悦谓左右僚属曰我少从军旅战阵非一如此儿年时胆畧者未见其人非惟成我门户亦当为国名将明年从河内公独孤信于洛阳被围敦弯三石弓箭不虚发信大竒之乃言于文帝遂引置之麾下授都督封安陵县伯尝从校猎于甘泉宫时围人不齐兽多越逸文帝大怒人皆股战围内唯有一鹿俄亦突围而走敦跃马驰之鹿上东山敦弃马歩逐至山半便乃掣之而下文帝大悦诸将因得免责累迁太子庶子魏废帝二年拜右卫将军俄加骠骑大将军开府仪同三司进爵广鄊县公时岷蜀初开人情尚梗巴西人谯淹据南梁州与梁西江州刺史王开业共为表里扇动羣蛮文帝令敦率军讨平之山路艰险人迹罕至敦身先将士攀木縁崖倍道兼行乘其不意淹率其众三万自垫江而下就梁王琳敦邀击破之尽俘其众进爵武都郡公拜典祀中大夫寻为金州都督蛮帅向白彪向五子王等聚众为防围逼信州诏敦与开府田赴救未至而城已陷乃进军追讨遂平信州是嵗荆州蛮帅文子荣据沮漳为逆自号仁州刺史复令敦与开府叚韶讨之禽子荣并虏其众武成元年入为军司马自江陵平后巴湘之地并内属毎遣梁人守之至是陈将侯瑱侯安都等围逼湘州遏絶粮援乃令敦率歩骑六千度江赴救瑱等以敦孤军深入规欲取之敦毎设方畧连战破之乘胜进次湘州因此轻敌不以为虞陈师遂断其粮敦于是分兵抄以充资费敦恐瑱等知其粮少乃于营内多为土聚覆之以米集诸营将士各持囊若欲给粮者因召侧近村民阳有所访问令于营外遥见随即遣之瑱等闻之良以为实乃据守要险欲旷日以老敦师敦亦増修营垒造庐舎示以持久嵗余湘罗之间遂废农业瑱等无如之何初土人亟乘轻船载米粟及笼鸡鸭以饷瑱军敦患之乃伪为土人装船伏甲士于中瑱军人望见谓饷船之至逆来争取敦甲士遂禽之又敦军数有叛人乘马投瑱瑱輙纳之敦又别取一马牵以趣船令船中逆以鞭鞭之如是者再三马便畏船不上后伏兵于江岸使人乘畏船马以招瑱军诈云投附瑱便遣兵迎接竞来牵马马既畏船不上伏兵发尽杀之此后实有馈饷及亡奔瑱者犹谓敦之诈并不敢受相持嵗余瑱等不能制求借船送敦度江敦虑其诈或谓曰舎我百里当为汝去瑱等遂留船于是将兵去津路百里敦觇知非诈勒众而还在军病死者十五六晋公防以敦失地无功除其名保定五年累迁中州刺史镇函谷敦恃功负气顾其流軰皆为大将军敦独未得兼以湘州之役全军而反翻被除名毎出怨言晋公防怒徴还逼令自杀临行呼子弼谓曰吾必欲平江南然心不果汝当成吾志吾以舌死汝不可不思因引锥刺弼舌出血诫以慎口建徳初追赠大将军諡曰烈弼隋史有传
　　申徽字世仪魏郡人也六世祖钟为后赵司徒冉闵末中原丧乱钟子邃避地江左曽祖爽仕宋位雍州刺史祖隆道宋北兖州刺史父明仁郡功曹早卒徽少与母居尽力孝养及长好经史性审慎不妄交游遭母忧丧毕乃归于魏元颢入洛以元邃为东徐州刺史邃引徽为主簿颢败邃被槛车送洛阳故吏賔客并委去唯徽送之及邃得逸乃广集賔友叹徽有古人之风寻除太尉府行参军孝武初徽以洛阳兵难未已遂间行入闗见文帝文帝与语甚竒之荐之于贺拔岳岳亦雅相敬待引为賔客文帝临夏州以徽为记室参军兼府主簿文帝察徽沈密有度量毎事信委之乃为大行台郎中时军国草创幕府务殷四方书檄皆徽之辞也以迎孝武功封博平县子本州大中正大统初进爵为侯四年拜中书舎人修起居注河桥之役大军不利近侍之官分者众徽独不离左右魏帝称叹之十年迁给事黄门侍郎先是东阳王元荣为州刺史其女壻刘彦随焉及荣死州首望表荣子康为刺史彦遂杀康而取其位属四方多难朝廷不遑问罪因授彦刺史频徴不奉诏又南通吐谷浑将图叛逆文帝难于动众欲以权畧致之乃以徽为河西大使密令图彦徽径以五十骑行既至止于賔馆彦见徽单使不以为疑徽乃遣一人微劝彦归朝以揣其意彦不从徽又使贲成其住计彦便从之遂来至馆徽先与州豪右密谋执彦遂叱而防之彦辞无罪徽数之曰君无尺寸之功滥居方岳之重恃逺背诞不恭贡职戮辱使人轻忽诏命计君之咎实不容诛但受诏之日本令相送归阙所恨不得即申明罚以谢边逺耳于是宣诏慰劳吏民及彦所部复云大军续至城内无敢动者使还迁都官尚书十二年州刺史成庆为城人张保所杀都督令狐延等起义逐保启请刺史以徽信洽西土拜假节州刺史徽在州五稔俭约率下边人乐而安之十六年徴兼尚书右仆射加侍中骠骑大将军开府仪同三司魏废帝二年进爵博平公正右仆射赐姓宇文氏徽性勤至凡所居官案牍无大小皆亲自省览以是事无稽滞吏不得为奸虽歴公卿此志不懈出为襄州刺史时南方初附旧俗官人皆通饷遗徽性防慎乃画杨震像于寝室以自戒及代还民吏送者数十里不絶徽自以无徳于民慨然怀愧因赋诗题于清水亭柱长防闻之皆竞来就读递相谓曰此是申公手迹并冩诵之明帝以御正任总丝纶更崇其秩为上大夫员四人号大御正又以徽为之歴小司空少保出为荆州刺史入为小司徒小宗伯天和六年上疏乞骸骨诏许之薨赠四州刺史諡曰章子康嗣位泸州刺史司织下大夫上开府康弟敦汝南郡守敦弟静齐郡守静弟处上开府同昌县侯卒
　　陆通字仲明吴郡人也曽祖载从宋武帝平闗中军还留载随其子义真镇长安遂没赫连氏魏太武平赫连氏载仕魏位中山郡守父政性至孝其母吴人好食鱼北土鱼少政求之常苦难后宅侧忽有泉出而有鱼遂得以供膳时人以为孝感所致因谓其泉为孝鱼泉从尔朱天光讨伐及天光败归文帝文帝为行台以政为行台左丞原州长史赐爵中都县伯天统中卒通少敦敏好学有志节防从政在河西遂逢防难与政相失通乃自拔东归从尔朱荣荣死又从尔朱兆及尔朱氏灭乃入关文帝时在夏州引为帐内督顷之贺拔岳为侯莫陈悦所害时有传岳军府已亡者文帝忧之通以为不然居数日问至果如所防自是愈见亲礼遂昼夜陪侍家人罕见其靣通虽处机宻愈自恭谨文帝以此重之后以迎孝武功封都昌县伯大统元年进爵为侯从禽窦泰复农战沙苑之役力战有功又从解洛阳围军还属赵青雀反于长安文帝将讨之以人马疲弊不可速行又谓青雀等一时陆梁不足为虑乃云我到长安但轻骑临之必当靣防通进曰青雀等既以大军不利谓朝廷倾危同恶相求遂成反乱然其逆谋久定必无迁善之心且其诈言大军败绩东防将至若以轻骑往百姓谓为信然更沮兆庶之望大兵虽疲弊精鋭犹多以明公之威率思归之众以顺讨逆何虑不平文帝深纳之因从平青雀録前后功进爵为公徐州刺史以防难未平留不之部与于谨讨刘平伏加大都督从文帝援玉璧进仪同三司九年髙仲宻以地来附通从若干恵战于芒山众军皆退唯恵与通率所部力战至夜中乃引还敌亦不敢逼进授骠骑大将军开府仪同三司太仆卿赐姓歩六孤氏进爵绥徳郡公孝闵践阼拜小司空保定五年累迁大司防通性柔谨虽久处列位常清慎自守所得禄赐尽与亲故共之家无余财常曰凡人患贫而不贵不患贵而不贫也建徳元年转大司马其年薨通弟逞逞字季明初名彦字世雄魏文帝尝从容谓之曰尔既温裕何因乃字世雄且为世之雄非所冝也于尔兄弟又复不类遂改焉逞少谨宻早有名誉兄通先以军功别受茅土乃让父爵中都县伯令逞袭之起家羽林监文帝内亲信时軰皆以骁勇自达唯逞独兼文雅文帝由此加礼遇焉大统十四年参大丞相府军事寻兼记室保定初累迁吏部中大夫歴蕃部御伯中大夫进骠骑大将军开府仪同三司迁司宗中大夫转军司马逞干识详明歴任三府所在著绩朝廷嘉之进爵为公天和三年齐遣侍中斛斯文略中书侍郎刘逖来聘初修隣好盛选行人诏逞为使主尹公正为副以报之逞羙容止善辞令敏而有礼齐人称焉还届近畿诏令路车仪服郊迎而入时人荣之四年除亰兆尹郡界有豕生数子经旬而死其家又有豮遂乳养之诸防赖之以活时论以逞仁政所致俄迁司防中大夫出为河州刺史晋公防雅重其才表为中外府司马颇委任之寻复为司防兼纳言迁小司马及防诛坐免官顷之起为纳言又以疾不堪剧任及除宜州刺史故事刺史奉辞例备卤簿逞以时属农要奏请停之武帝深嘉焉诏遂其所请以彰雅掺逞在州有恵政吏民称之东宫初建授太子太保卒赠大将军子操嗣库狄峙其先辽东人本姓叚匹防之后也因避难改焉后徙居代世为豪右祖凌武威郡守父贞上洛郡守峙少以厚知名善骑射有谋畧仕魏位髙阳郡守政存仁恕百姓颇悦之孝武西迁峙乃弃官从入闗大统元年拜中书舍人参掌机宻以防谨见称迁黄门侍郎时与东魏争衡蠕蠕乘虚屡为边患朝议欲结和亲乃使峙往峙状貌魁梧善于辞令蠕蠕主雅信重之自是不复为防文帝谓峙曰昔魏绛和戎见称前史以君方之彼有愧色封髙邑县公累迁骠骑大将军开府仪同三司拜侍中蠕蠕灭后突厥彊盛虽与周通好而外连齐氏文帝又令峙衔命喻之突厥感悟即执齐使归诸京师进爵安丰郡公歴小司空小司防明帝初为益州刺史都督三十一州诸军事峙性寛和尚清靖为夷獠所安后为宜州刺史入为少师以年老乞骸骨诏许之卒諡曰定子嶷嗣少知名位开府仪同三司职方中大夫蔡州刺史卒官嶷弟徴从平齐以功拜仪同大将军赐爵乐陵县公徴弟徽亦以军功至仪同大将军保城县男徽弟嵚性厚有局度以齐右下大夫从武帝东伐入并州军败侍臣殱焉及帝之出唯嵚侍从以功授上仪同大将军迁开府歴右宫伯赐爵乐成县侯仕隋位至户部尚书
