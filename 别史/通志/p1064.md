<!-- { "loadSidebar": true } -->
　　高道悦字文欣辽东新昌人也曾祖策冯跋散骑常侍新昌侯祖育冯建德令太武东讨率部归命授建忠将军齐郡建德二郡太守赐爵肥如子父元起武邑太守遂居勃海蓨县道悦少为中书学生侍御主文中散后为谏议大夫正色当官不惮彊御车驾南征征兵秦雍大期秋季阅集洛阳道悦以使者书侍御史薛聪侍御史主文中散元志等稽违期会奏举其罪又奏兼左仆射吏部尚书任城王澄位总朝右任属戎机兵使会否曾不检奏尚书左丞公孙良职绾枢辖防冒莫举请以见事免澄良等所居官时道悦兄观为外兵郎中澄奏道悦有党兄之负孝文诏责然以事经恩宥遂寝而不论诏曰道悦资性忠笃禀操贞亮居法树平肃之规处谏着必犯之节王公惮其风鲠朕实嘉其一至謇谔之诚何愧黯鲍也其以为主爵下大夫谏议如故车驾幸邺又兼御史中尉留守洛京时宫阙初基庙库未构车驾将水路幸邺已诏都水回营构之材以造舟檝道悦表谏以为阙居宇之功作游嬉之用损耗殊倍又深薄之危古今共慎于是帝遂从陆路转道悦太子中庶子正色立朝俨然难犯宫官上下咸畏惮之太和二十年秋车驾幸中岳诏太子恂入居金墉而恂潜谋还代忿道悦前后规谏遂于禁中杀之帝甚加悲惜赠散骑常侍营州刺史并遣王人慰其妻子又诏使者监防丧事葬于旧茔諡曰贞侯宣武又追录忠槩拜长子显族给事中显族亦以忠厚见称卒于右军将军显族弟敬猷有风度萧宝夤西征引为骠骑司马及宝夤谋逆敬猷与行台郎中封伟伯等潜图义举谋泄见杀赠沧州刺史听一子出身道悦长兄嵩字昆仑魏郡太守嵩弟双清河太守坐黩货将刑于市会赦免时北海王详为录尚书事双多纳金宝除司空长史后为梁州刺史专肆贪暴以罪免后货高肇复起为幽州刺史以贪秽被劾罪未判遇赦复任未防而卒双弟观尚书左外兵郎城阳王鸾司马南征赭阳先驱而殁諡曰闵
　　甄琛字思伯中山无极人汉太保邯之后也父凝州主簿琛少敏悟闺门之内兄弟戏狎不以礼法自居学览经史颇有刀笔而形貌短陋尠风仪举秀才入都积歳颇以奕碁废日至乃通夜不止手下仓头常令执烛或时睡顿大加其杖如此非一奴复不胜楚愤乃曰郎君辞父母仕宦若为读书执烛不敢辞罪乃以围碁日夜不息岂是向京之意而赐加杖罚不亦非理琛怅然慙感遂从许赤彪假书研习闻见日优太和初拜中书博士迁谏议大夫时有所陈亦为孝文知赏宣武践阼以琛为中散大夫兼御史中尉琛表弛盐税及山泽之禁宣武从之诏琛参八坐议事寻正中尉迁侍中领中尉琛俛眉畏避不能绳紏贵游凡所劾者率多下吏于时赵脩宠贵琛倾身事之琛父凝为中散大夫弟僧林为本州别驾皆托脩申逹至脩奸诈事露明当収考今日乃举其罪及监决脩鞭犹相隐恤恻然告人曰赵脩小人背如土牛殊耐鞭杖有识以此非之脩死之日琛与黄门郎李凭以朋党被召诣尚书兼尚书元英邢峦穷其阿附之状琛曾拜官诸賔悉集峦乃晚至琛谓峦何处放蛆来今晚始顾虽以言戏峦颇变色衔忿及此大相推穷司徒录尚书事北海王详等奏曰谨案侍中领御史中尉甄琛身居直法紏擿是司风邪响黩犹宜劾紏况赵脩侵公害私朝野切齿而琛恒不陈奏方更往来中外影响致其谈誉令布衣之父超登正四之官七品之弟越陟三阶之禄亏先皇之选典尘圣朝之官人又与黄门郎李凭相为表里凭兄叨封知而不言及脩衅彰方加弹奏生则附其形势死则就地排之窃天之功以为己力仰欺朝廷俯罔百司其为鄙诈于斯甚矣谨依律科从请以职除其父中散实为叨越虽皇族帝孙未有此例旣得不以伦请下收夺李凭明附赵脩是亲是仗缁防皇风尘鄙正化此而不紏将何以肃整阿腴奖厉忠槩请免所居官以肃风轨奏可琛遂免归本郡左右相连死黜者二十余人琛始以父母老常求解官扶侍故孝文授以本州长史及贵逹不复请归至是乃还供养数年遭母忧母钜鹿曹氏有孝性夫氏去家路逾百里每得鱼肉菜果珍羙口实者必令僮仆走奉其母乃后食焉琛母服未阕复丧父琛于茔兆内手种松栢隆冬负掘水土乡老哀之咸助加力十余年中坟成木茂与弟僧林誓以同居没齿专事产业躬亲农圃时以鹰犬驰逐自娱朝廷有大事犹上表陈情久之复除散骑常侍领给事黄门侍郎定州大中正大见亲宠委以门下庶事出参尚书入厠帷幄始孝文时琛兼主客郎迎送齐使彭城刘缵琛钦其器貌常叹咏之缵子昕为眗山戍主昕死家属入洛有女年未二十琛乃纳昕女为妻婚日诏给厨费琛所好悦宣武时调戏之迁河南尹黄门中正如故琛表曰国家居代患多盗窃世祖太武皇帝亲自发愤广置主司里宰皆以下代令长及五等散男有经略者乃得为之又多置吏士为其羽翼崇而重之始得禁止今迁都已来天下转广四远赴会事过代都防盗公行刼害不絶此由诸坊混杂厘比不精主司闇弱不堪检察故也今择尹旣非南金里尉铅刀而割欲望清肃都邑不可得也里正乃流外四品职轻任碎多是下才人怀茍且不能督察故使盗得容奸百赋失理边外小县所领不过百戸而令长皆以将军居之京邑诸坊大者或千户五百戸其中王公卿尹贵势姻戚豪猾仆隶防养奸徒高门邃宇不可干问比之边县难易不同今难彼易此实为未惬王者立法随时从宜先朝立品不必即定施而观之不便则改今闲官静任犹听长兼况剧烦要务不得简能下领请取武官中八品将军以下干用贞济者以本官俸恤领里尉之任各食其禄高者领六部尉中者领经途尉下者领里正不尔请少高里尉之品选下品中应选者进而为之则督责有所辇毂可清诏曰里正可进至勲品经途从九品六部尉正九品诸职中简取何必须武人也琛又奏以羽林为游军于诸坊巷司察盗贼于是京邑清静后皆踵焉转太子少保黄门如故及高肇死琛以肇党不宜复参朝政出为营州刺史迁凉州刺史犹以高氏之昵不欲处之于内久之为吏部尚书未防除定州刺史辞曰陛下在东宫崔光为少傅臣为少保今光为车骑大将军仪同三司开国公故仆射游肇时为侍中与臣官阶相似肇在省为仆射死赠车骑将军仪同三司冀州刺史臣今适为征北将军定州刺史生师保不如死游肇诏书慰遣之琛旣至郡衣锦昼游大为称满政体严细甚无声誉崔光辞司徒之授也琛与光书外相抑扬内实附会光亦揣知其意复书以悦之征为车骑将军特进又拜侍中以其衰老诏赐御府杖朝直杖以出入卒诏给东园秘器赠司徒公尚书左仆射加后部鼓吹太常议諡文穆吏部郎袁翻駮奏改曰孝穆诏从之琛祖载明帝亲送降车就舆吊服哭之遣舍人慰其诸子琛性轻简好嘲谑故少风望然明解有干具在官清白自孝文宣武咸相知待明帝以师傅之义而加礼焉所着文章鄙碎无大体时有理诣磔四声姓族废兴会通缁素三论及家诲二十篇笃学文一卷颇行于世琛长子偘字道正位秘书郎性险薄多与盗刼交通随琛在京以酒色夜宿洛水亭舍欧击主人为司州牧所劾淹在州狱琛大以慙慨广平王懐为牧与琛先不协欲具案穷推琛托左右以闻宣武勑怀寛放懐固执之久乃特防赦出偘自此沈废卒于家偘弟楷字德方粗有文学颇更吏事琛启除秘书郎宣武崩未葬楷与河南尹丞张普惠等饮戏免官后稍迁尚书仪曹郎有当官之称明帝末丁忧在乡定州刺史广阳王深召楷兼长史委以州任寻属鲜于脩礼毛普贤等率北镇流人反于州西北之左人城屠村掠野引向州城州城内先有燕恒云三州避难戸脩礼等声云欲将此辈共为举动楷见人情不安虑有变起乃亟收三州人中麤暴者杀之以威外贼及刺史元固大都督杨津等至楷乃还家后脩礼等忿楷屠害北人遂掘其父墓载棺廵城示相报复孝庄时征为中书侍郎后齐文襄取为仪同府谘议参军卒赠骠骑将军秘书监沧州刺史琛从父弟密字叔雍清谨少嗜欲颇渉书史疾世俗贪竞干没荣宠曾为风赋以见意后参中山王英军事英钟离败退乡人苏良没于贼中密尽私财以赎之良归倾资报密密一皆不受曰济君之日本不求货岂相赎之意及葛荣侵扰河北诏密为相州行台援守邺城庄帝以密全邺勲赏安市县子孝静初为卫尉卿在官有平直之誉出为徐州刺史卒官赠骠骑将军仪同三司瀛州刺史諡曰靖琛同郡张纂字伯业祖珍字文表慕容宝度支尚书道武平中山入魏卒于凉州刺史諡曰穆纂颇渉经史雅有器尚交结胜流为乐陵太守在郡多所受纳闻御史至弃郡逃走于是除名乃卒天平初赠定州刺史纂叔感字崇仁有器业不应州郡之命子宣轨少孤事母以孝闻累迁相州抚军府司马宣轨性通率轻财好施属葛荣围城与刺史李神有固守効以功赐爵中山公后坐事死邺纂从弟元賔位奉朝请及外生高昻贵达启赠瀛州刺史
　　高聪字僧智本渤海人也曾祖轨随慕容德徙青州因居北海之剧县父法昻少随其舅宋车骑将军王元谟征伐以功至员外郎早卒聪生而防母祖母王抚育之大军攻克东阳聪徙平城与蒋少游为云中兵戸窘困无所不为族兄允视之若孙大加赒给聪渉猎经史颇有文才允嘉之数称其羙言之朝廷由是与少游同拜中书博士转侍郎为高阳王雍傅稍为孝文知赏太和十七年兼员外散骑常侍使于齐后兼太子左率聪微习弓马乃以将略自许孝文鋭意南讨专访王肃以军事聪托肃愿以偏禆自効肃言之于帝故假聪辅国将军受肃节度同援涡阳聪躁怯少威重及与贼交望风退败孝文恕死徙平州行届瀛州刺史王质获白兎将献托聪为表帝见表顾王肃曰在下那得有此才令朕不知肃曰比高聪北徙或其所制帝悟曰必应然也宣武初聪复窃还京师説高肇废六辅宣武亲政除给事黄门侍郎后加散骑常侍及幸邺还于河内怀界帝射矢一里五十余歩侍中高显等奏盛事竒迹必宜表述请勒铭射宫永彰圣艺遂刋铭射所聪为之词赵修嬖幸聪深朋附及诏追赠修父聪为碑文出入同载观视碑石聪每见修迎送尽礼聪又为修作表陈当时便宜教其自安之术由是迭相亲狎修死甄琛李凭皆被黜落聪深见危虑而先以疎宗之情曲事高肇竟获自免肇之力也修之任势聪倾身事之及死言必毁恶茹皓之宠聪又媚附每相招命称皓才识非修之俦乃因皓启请田宅皆被遂许及皓见罪戮聪以为死之晚也其薄于情义皆如此侍中高显为防军聪代兼其任显与兄肇疑聪间构而求之聪居兼十余旬出入机要言即真无远虑借贵因权耽于酒色贿纳之音闻于遐迩中尉崔亮知肇微恨遂面陈聪罪出为并州刺史聪善于去就知肇嫌之侧身承奉肇遂待之如旧聪在并州数歳多不率法又与太原太守王椿有隙再为大使御史举奏肇每以宗私相援事得寝缓宣武末拜散骑常侍平北将军明帝践阼以其素附高肇出为幽州刺史寻以高肇之党与王世义高绰李宪崔楷兰氛之为中尉元匡所弹灵太后并特原之聪遂废于家断絶人事唯修营园果世称高聪梨以为珍异又唯以声色自娱后拜光禄大夫卒灵太后闻其亡嗟惋良久赠青州刺史諡曰献聪有妓十余人有子无子皆主籍为妾以悦其情及病欲不适他人并令烧指吞炭出家为尼聪所作文笔二十卷子长云字彦鸿位辅国将军中散大夫河隂遇害赠兖州刺史











　　通志卷一百四十九
<史部,别史类,通志>
　　钦定四库全书
　　通志卷一百五十上
　　宋　右　迪　功　郎　郑　樵　渔　仲　撰列传第六十三上
　　后魏
