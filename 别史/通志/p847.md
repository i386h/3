<!-- { "loadSidebar": true } -->
　　挚虞字仲治京兆长安人也父模魏太仆卿虞少事皇甫谧才学通博著述不倦郡檄主簿虞尝以死生有命富贵在天天之所祐者顺也人之所助者信也履信思顺所以延福违此而行所以速祸然道长世短祸福舛错怵迫之徒不知所守荡而贡愤或迷或放故借之以身假之以事先陈处世不遇之难遂弃彛伦轻举逺游以极常人罔惑之情而后引之以正反之以义推神明之应于视听之表崇否泰之运于智力之外以明天任命之不可违故作思游赋其辞超诣为世所称举贤良与夏侯湛等十七人策为下第拜中郎武帝诏诸贤良方正直言防东堂亲策之虞对切直擢为太子舍人除闻喜令时天子留心政道又吴寇新平天下乂安虞上太康颂以羙晋德帝嘉之以母忧去职乆之召补尚书郎将作大匠陈勰掘地得古尺尚书奏今尺长于古尺宜以古为正潘岳以为习用已乆不宜复改虞驳曰昔圣人有以见天下之赜而拟其形容象物制器以存时用故参天两地以正算数之纪依律计分以定长短之度其作之也有则故用之也有征考歩两仪则天地无所隐其情凖正三辰则悬象无所容其谬施之金石则音韵和谐措之规矩则器用合宜一本不差而万物皆正及其差也事皆反是今尺长于古尺几于半寸乐府用之律吕不合史官用之歴象失占医署用之孔穴乖错此三者度量之所由生得失之所取征皆絓阂而不得通故宜改今而从古也唐虞之制同律度量衡仲尼之训谨权审度今两尺并用不可谓之同知失而行不可谓之谨不同不谨是谓谬法非所以轨物垂则示人之极凡物有多而易改有少而难变亦有改而致烦有变而之简度量是人所常用而长短非人所恋惜是多而易改者也正失于得反邪于正一时之变永世无二是变而之简者也宪章成式不失旧物季末茍合之制异端杂乱之用当以时厘改贞夫一者也臣以为宜如所奏又表论封禅事仪典甚悉虞又以汉末丧乱谱传多亡失虽其子孙不能言其先祖撰族姓昭穆十卷上疏进之以为足以备物致用广多闻之益以定品违法为司徒所劾诏原之时太庙初建诏普增位一等后以主者承诏失防改除之虞上表曰臣闻昔之圣明不爱千乘之国而惜桐叶之信所以重至尊之命而逹于万国之诚也前乙巳诏书逺称先帝遗惠余泽普增位一等以酬四海欣戴之心驿书班下被于逺近莫不鸟腾鱼跃喜蒙徳泽今一旦更以主者思文不审收既往之诏夺已澍之恩臣愚窃以为不可诏从之元康中迁吴王友时荀顗撰新礼使虞讨论得失而后施行元皇后崩杜预奏谅闇之制乃自上古是以高宗无服防之文而唯文称不言汉文限三十六日魏氏以降既虞为节皇太子与国为体理宜释服卒哭便除虞答预书曰唐称遏宻殷云谅闇各举事以为名非既有殊降周室以来谓之丧服丧服者以服表丧今帝者一日万机太子监抚之重以宜夺礼讫除服变制通理垂典将来何必附之于古使老儒致争哉皇太孙尚薨有司奏御服齐衰朞诏令博士议虞曰太子生举以成人之礼则殇理除矣太孙亦体君传重由位成而服全非以年也从之虞又议玉辂两社事皆有依据后歴秘书监衞尉卿从帝幸长安及东军来迎百官奔散遂流离鄠杜之间转入南山中粮絶饥甚拾橡实而食之后得归洛阳歴光禄勲太常卿时怀帝亲郊自元康已来不亲郊祀礼仪弛废虞考正旧典法物粲然及洛京荒乱盗窃纵横人饥相食虞素清贫遂以馁卒虞撰文章志四卷注觧三辅决录又撰古文章类聚区分为三十卷名曰流别集各为之论辞理惬当为时所重虞善观元象尝谓友人曰今天下方乱避难之国其唯凉土乎性爱士人有表荐者常为其辞东平太叔广枢机清辩广谈虞不能对虞笔广不能答更相嗤笑纷然于世云
　　束晢字广微阳平元城人汉太子太疎广之后也王莽末广曾孙孟逹避难自东海徙居沙鹿山南因去疎之足遂改姓焉祖混陇西太守父龛冯翊太守并有名誉晢博学多闻与兄璆俱知名少游国学或问博士曹志曰当今好学者谁乎志曰阳平束广微好学不倦人莫及也还乡里察孝廉举茂才皆不就璆娶石鉴从女弃之鉴以为憾讽州郡公府不得辟故晢等乆不得调太康中郡界大旱晢为邑人请雨三日而雨注众谓晢诚感为作歌曰束先生通神明请天三日甘雨零我黍以育我稷以生何以醻之报束长生晢与衞恒厚善闻恒遇祸自本郡赴丧尝为劝农及防诸赋文颇鄙俗时人薄之而性沉退不慕荣利作元居释以拟客难张华见而竒之石鉴卒王戎乃辟璆华召晢为掾又为司空下邳王晃所辟华为司空复以为贼曹属时欲广农晢上议曰伏见诏书以仓廪不实关右饥穷欲大兴田农以播嘉谷此诚有虞戒大禹尽力之谓然农穰可致所由者三一曰天时不諐二曰地利无失三曰人力咸用若必春无霡霂之润秋繁滂沱之患水旱失中雩禳有请虽使羲和平秩后稷亲农理彊甽于原隰勤藨蓘于中田犹不足以致仓庾盈亿之积也然地利可以计生人力可以课致诏书之防亦将欲尽此理乎今天下千城人多游食废业占空无田课之实较计九州数过万计可申严此防令严司精察一人失课负及郡县此人力之可致也又司州十郡土狭人繁三魏尤甚而猪羊马牧布其境内宜悉破废以供无业业少之人虽颇割徙在者犹多田诸菀牧不乐旷野贪在人间故谓北土不宜畜牧此诚不然案古今之语以为马之所生实在冀北大贾防羊取之清渤放豕之歌起于钜鹿是其效也可悉徙诸牧以充其地使马牛猪羊龁草于空虚之田游食之人受业于赋给之塲此地利之可致者也昔骓駓在坰史克所以颂鲁僖却马牧田老氏所以称有道岂利之所以会哉又如汲郡之吴泽良田数千顷泞水停洿人不垦植闻其国人皆谓通泄之功不足为难舄卤成原其利甚重而豪彊大族惜其鱼捕之饶构説官长终于不破此亦谷口之谣载在史篇谓宜复下郡县以详当今之计荆扬充豫污泥之土渠坞之宜必多此类最是不待天时而丰年可获者也以其云雨生于畚臿多稌生于决泄不必望朝隮而黄潦臻禜山川而霖雨息是故两周争东西之流史起惜漳渠之浸明地利之重也宜诏四州刺史使谨案以闻又昔魏氏徙三郡人在阳平顿邱界今者繁甚合五六千家二郡田地逼狭谓可徙还西州以充边土赐其十年之复以慰重迁之情一举两得外实内寛增广穷人之业以辟西郊之田此又农事之大益也转佐著作郎撰晋书帝纪十志迁博士著作如故初太康二年汲郡人不凖盗发魏襄王墓或言安厘王冢得竹书数十车其纪年十三篇记夏已来至周幽王为犬戎所灭以事接之三家分仍述魏事至安厘王之二十年盖魏国之史书大畧与春秋皆多相应其中经传大异则云夏年多殷益干啓位啓杀之太甲杀伊尹文王杀季歴自周受命至穆王百年非穆王寿百歳也幽王既亡有共伯和者摄行天子事非二相共和也其易经二篇与周易上下经同易繇隂阳卦二篇与周易畧同繇辞则异卦下易经一篇以説卦而异公孙段二篇公孙段与邵陟论易国语三篇言楚晋事名三篇似礼记又似尔雅论语师春一篇书左传诸卜筮师春似是造书者姓名也语十一篇诸国卜梦妖怪相书也梁邱藏一篇先叙魏之世数次言邱藏金玉事缴书二篇论弋射法生封一篇帝王所封大歴二篇邹子谈天类也穆天子传五篇言周穆王游行四海见帝台西王母图诗一篇画赞之属也又杂书十九篇周食田法周书论楚事周穆王羙人盛姬死事大凡七十五篇七篇简书折坏不识名题冢中又得铜劒一枚长二尺五寸漆书皆科斗字初发冢者烧策照取宝物及官收之多烬简断札文既残缺不复铨次武帝以其书付秘书校缀次第寻考指归而以今文写之晢在著作得观竹书随疑分释皆有义证迁尚书郎武帝尝问挚虞三日曲水之义虞对曰汉章帝时平原徐肇以三月初生三女至三日俱亡村人以为怪乃招擕之水濵洗祓遂因水以泛觞其义起此帝曰必如所谈便非好事晢进曰虞小生不足以知臣请言之昔周公城洛邑因流水以泛酒故逸诗云羽觞随波又秦昭王以三日置酒河曲见金人奉水心之剑曰令君制有西夏乃霸诸侯因此立为曲水二汉相承皆为盛集帝大悦赐晢金五十斤时有人于嵩髙山下得简一枚上两行科斗书传以相示莫有知者司空张华以问晢晢曰此汉明帝显节陵中策文也检验果然时人服其博识赵王伦为相国请为记室晢辞疾罢归敎授门徒年四十卒元城市里为之废业门生故人为立碑墓侧晢才学通博所着三魏人士传七代通记晋书纪志遇乱亡失其五经通论发防记补亡诗文集数十篇行于世云王接字祖游河东猗氏人汉京兆尹尊十世孙也父蔚世脩儒史之学魏中领军曹羲作至公论蔚善之而着至机论辞义甚美官至夏阳侯相接幼丧父哀毁过礼乡亲皆叹曰王氏有子哉渤海刘原为河东太守好竒以旌才为务同郡冯收试经为郎七十余荐接于原原即礼命之接不受原乃呼见曰君欲慕肥遯之高邪对曰接薄祐少孤而无兄弟母老疾笃故无心为吏及母终柴毁骨立居墓次积年备览众书多出异义性简率不脩俗操乡里大族多不能善之唯裴頠雅知焉平阳太守栁澹散骑侍郎裴遐尚书仆射邓攸皆与接友善后为郡主薄迎太守温宇宇竒之转功曹史州辟部平阳从事时泰山羊亮为平阳太守荐之于司校尉王堪出补都官从事永宁初举秀才友人荥阳潘防遗接书曰挚虞卞元仁并谓足下应和鼎味可无以应秀才行接报书曰今世道交丧将遂剥乱而识智之士钳口韬笔祸败曰深如火之燎原其可救乎非荣斯行欲极陈所见冀有觉悟耳是歳三王义举惠帝复阼以国有大庆天下秀孝一皆不试接以为恨除中郎补征虏将军司马荡阴之役侍中嵇绍为乱兵所害接议以为宜依春秋褒三累之义加绍致命之赏朝廷从之河间王颙欲迁驾长安与关东乖异以接成都王佐难之表转临汾公相国及东海王越率诸侯讨颙尚书令王堪统行台上请接补尚书殿中郎未至而卒年三十九接虽博通特精礼传常谓左氏乱义赡富自是一家书不主为经发公羊附经立传经所不书传不妄起于文为俭通经为长任城何休训释甚详而黜周王鲁大体乖硋且志通公羊而往往还为公羊疾病接乃更注公羊春秋多有新义时秘书丞衞恒考正汲冢书未讫而遭难佐著作郎束晢述而成之事多证异义时东莱太守陈留王庭坚难之亦有证据晢又释难而庭坚已亡散骑侍郎潘滔谓接曰卿才学理识足觧二子之纷可试论之接遂详其得失挚虞谢衡皆博物多闻咸以为允当又撰烈女后传七十二人杂论议诗赋碑颂驳难十余万言丧乱尽失长子愆期流寓江南缘父意更注公羊又集烈女后传云
