<!-- { "loadSidebar": true } -->
　　胡国珍字世玉安定临泾人也祖略姚兴勃海公姚逹平北府谘议参军父深赫连屈丐给事黄门侍太武克统万深以降欵之功赐爵武始侯后拜河州刺史国珍少好学雅尚清俭太和十五年袭爵例降为伯女以选入掖庭生眀帝即灵太后也孝明帝践阼以国珍为光禄大夫灵太后临朝加侍中封安定郡公追崇国珍妻皇甫氏为亰兆郡君置守十户尚书令任城王澄奏安定公宜出入禁中参谘大务诏屈公入决万机寻进位中书监仪同三司侍中如故赐绢嵗八百匹妻梁四百匹男女姊妺各有差国珍与太师高阳王雍太傅清河王怿太保广平王懐入居门下同厘庶政诏依汉车千秋晋安平王故事给歩挽一乘自掖门至于宣光殿得以出入并备几杖后与侍中崔光俱授帝经侍直禁中国珍上表陈刑政之宜诏皆施行熙平中加国珍使持节都督雍州刺史骠骑大将军开府灵太后以国珍年老不欲令其在外且欲示以方面之荣竟不行迁司徒公侍中如故就宅拜之灵太后明帝率百寮幸其第宴会极欢又追尊亰兆郡君为秦太上君太上君景眀三年薨于洛阳于此十六年矣太后以太上君坟瘗卑局更増广为起茔域门阙碑表侍中崔光等奏按汉高祖母始諡曰昭灵夫人后为昭灵后薄太后母曰灵文夫人皆置园邑三百家长丞奉守今秦太上君未有尊諡陵寝孤立即秦君名宜上终称兼设埽卫以慰情典请上尊諡曰孝穆权置园邑三十戸立长丞奉守太后从之封国珍继室梁氏为赵平郡君元义妻拜为女侍中封新平郡君又徙封冯翊君国珍子祥妻长安县公主即清河王怿女也国珍年虽笃老而雅敬佛法时事洁斋自礼拜至于出入侍从犹能跨马据鞍神龟元年四月七日歩从所建佛像发第至阊阖门四五里八日又立观像晚乃肯坐劳热増甚因遂寝疾灵太后亲侍药膳十二日薨年八十给东园温明秘器五时朝服各一具衣一袭赠布三千匹钱一百万蜡千斤大鸿胪持节监护防事太后还宫成服于九龙殿遂居九龙寝室眀帝服小功服举哀于太极东堂又诏自始薨至七七皆为设千僧斋斋令七人出家百日设万人斋二七人出家先是巫觋言将有凶劝令为厌胜法国珍拒而不从云吉凶有定分唯脩徳以禳之临死与太后诀云母子善临天下殷勤至于再三又及其子祥云我唯有一子死后勿如比来以威抑之灵太后以其好戏时加威训国珍故以为言始国珍欲就祖父西葬旧乡后缘前世诸胡多在洛有终洛之心崔光尝对太后前问国珍云国公万年后为在此安厝为归长安国珍言当陪天子山陵及病危太后请以后事竟言还安定语遂惛忽太后问清河王怿与崔光等议去留怿等皆以病乱请从先言太后犹记崔光昔与国珍言遂营墓于洛阳太后虽外从众议而深追临终之语云我公之逺慕二亲亦吾之思父母也追崇假黄钺使持节侍中相国都督中外诸军事太师领太尉公司州牧制号太上秦公加九锡以殊礼给九旒銮辂虎贲班劒百人前后部羽葆鼓吹輼辌车諡曰文宣公赐物三千叚粟一千五百石又诏赠国珍祖父父兄下逮从子皆有封职持节就安定监护防事灵太后迎太上君神柩还第与国珍俱赠禭一与国珍同及国珍神主入庙诏太常权给以轩县之乐六佾之舞初国珍无男养兄真子僧洗为后后纳赵平君生子祥字元吉袭封故事世袭例皆减邑唯祥独得全封赵平君薨给东园秘器明帝服小功服举哀于东堂灵太后服齐衰朞于太上君墓左不得祔合祥歴位殿中尚书中书监侍中改封平凉郡公薨赠开府仪同三司雍州刺史諡曰孝景僧洗字湛辉封爰徳县公位中书监侍中改封濮阳郡公僧洗自永安后废弃不预朝政天平四年薨诏给东园秘器赠太师太尉公录尚书事雍州刺史諡曰孝真长子寕字惠归袭国珍先爵改为临泾伯后进为公歴岐泾二州刺史卒諡曰孝穆女为清河王亶妃生孝静皇帝武定初赠太师太尉公录尚书事諡曰孝昭子防字僧敬元义之废灵太后防时为千牛备身与备身张车渠等谋义事发义杀车渠等防坐逺徙灵太后反政征为吏部郎中太后好以家人礼与亲族宴戏防尝致谏由是后宴谑多不预焉出为泾州刺史封安阳县侯兴和三年以帝元舅超迁司空公薨赠太傅太尉公尚书仆射徐州刺史諡曰宣日百官会乘舆送于郭外子长粲仕齐累迁章武太守为政清静颇得民和除兼并省尚书左丞当官正色无所回避尚书左仆射赵彦深密勿枢要中书舍人裴泽便蕃左右以殿门受拜皆弹紏之彦深等颇有恨言长粲不以介意后主践阼长粲被勑与黄门冯子琮出入禁中专典敷奏武成还邺后主在晋阳长粲仍受委留后后主从武成还邺仍勑在亰省判度支尚书监议五礼武成崩与领军娄定逺录尚书赵彦深左仆射和士开高文遥领军綦连猛高阿那肱仆射唐邕同知朝政时人号为八贵于后定逺文遥并出唐邕专典外兵綦连猛阿那肱别总武任长粲常在左右兼宣诏令从幸晋阳后主富于春秋庶事皆相归委长粲尽心毗奉甚得名誉又正为侍中丁母忧给假驰驿奔防寻有诏起复前任陇东王长仁心欲入处机要之地为执政不许长仁疑长粲通谋大以为恨遂言于太后发其阴私请出为州太后为言于后主后主不得已从焉除赵州刺史及辞长粲眷恋流涕后主亦悯然慰勉之至州存心政事为吏民所懐因沐发手不得举失瘖卒后主闻而伤悼在朝文武嗟叹咸惜之赠司空公尚书左仆射瀛州刺史諡文贞公长粲性温雅在官清洁但始居要密便为子叔泉取清河崔徳俭女为妻在晋阳处分用妻弟王逖与徳俭对为司徒主簿时论以此讥之又性好内有一侍婢其妻王骄妬手刺杀之为此忿恨数年不相见亲表为之语曰自我不见于今三年后纳妾李氏又与王别宅亦无朝拜之礼嫠妇公孙氏已杀三夫长粲不信彊取之令与李氏同住未朞而亡子仲操位陈留太守次叔泉通直散骑侍先是望气者上言太白食昴法当大赦和士开奏闻诏降罪人以应之尚书左仆射徐之才谙练徃事语士开曰天埀象见吉凶有成灾者有不成灾者案昴赵分或可赵地有灾古者王侯各在封邑故分野有灾当其君长今吾等虚名竟不之国刺史专令一境善恶所归比来多以刺史为验未防而长粲死焉宁弟盛字归兴位左卫将军赐爵江阳男歴幽瀛二州刺史为政清静民吏懐之转冀州刺史卒赠司徒公录尚书事定州刺史追封阳平郡公諡曰懿穆眀帝后纳其女为皇太后舅皇甫集妻集字元会一字文都安定朝那人封泾阳县公位仪同三司雍州刺史右卫大将军赠侍中司空公諡曰静集弟度字文亮封安县公累迁尚书左仆射领左卫将军度顽蔽每与人言自称仆射时人方之毛嘉正光初元义出之为都督瀛州刺史度不愿出频表固辞乃除右光禄大夫孝昌元年为司空领军将军加侍中元义之见出也恐朝夕诛灭度与妻陈氏多纳其货为之左右度无子养兄集子子熙为子子熙嫂赵郡太守裴他女他还亰师度问他外何消息他曰行路所闻唯道明公多取元义金帛逺近无不慨叹公宜戮此罪人以谢天下陈氏闻而恶之又摄吏部事迁司徒兼尚书令不拜寻转太尉孜孜营利老而弥甚迁授之际皆自请乞灵太后知其无用以舅氏难违之然所歴官最为贪蠧尔朱荣入洛西奔兄子华州刺史邕寻与邕为人所杀
　　杨腾农人文帝之舅也父贵琅邪郡守封华隂男腾妺为亰兆王愉妃故腾得处贵游景明初袭爵后为襄城太守甚有声称文帝即位位开府仪同三司出镇河东薨赠司空雍州刺史諡曰贞襄子盛
　　乙弗绘河南洛阳人文帝皇后之兄也文帝即位开府仪同三司侍中中书监魏昌县公又为吏部尚书
　　北齐
　　赵猛太安狄郍人也姊为文穆皇帝继室生赵郡公琛猛性方直颇有噐干齐神武举义以预义勲封信都县伯累迁南营州刺史卒赠司空公
　　胡长仁字孝隆安定临泾人武成皇后长兄也父延之魏中书令兖州刺史太宁中赠司空公长仁以内戚歴位尚书左仆射尚书令及武成崩参预朝政封陇东郡王左丞郦孝裕郎中陆仁惠卢元亮厚相结托长仁每上省孝裕必方驾而来省务既繁簿案堆积令史欲谘郡坐者日有百数孝裕屏人私请朝退亦相随仁惠元亮又伺闲而徃停断公事人号为三佞长仁私游友密处处追寻孝裕劝其求进和士开深疾之于是除孝裕为章武郡守元亮为淮南郡守仁惠为幽州长史孝裕又説长仁曰王阳卧疾和士开必来王因而杀之入见太后不过百日失官便代其处士开知其谋更徙孝裕为北营州建徳郡守长仁每干执事求为领军将相文武以主上富于春秋母后家不可专政故抑而不许以本官摄选长仁性好威福意犹未尽先是尚书胡长粲奏事内省长仁疑粲间已苦请太后出之天统五年从驾自并还邺夜发滏口帝以夜漏尚早停于路傍长仁后来谓是从行诸贵遂遣门客程牙驰驿呼问帝遣中尚食陈徳信问是何人牙不答而走帝命左右追射之既而捉获因令壮士扑之决马鞭二百牙一宿便死士开因此遂令徳信列长仁倚亲骄豪无畏惮由是除齐州刺史及辞于昭阳列仗引见长仁不敢发语唯泣涕横流到任啓求暂归所司不为奏长仁怨愤谋令冀州人李揩墙刺和士开其弟长咸告之士开密与祖孝征议之孝征引汉文帝杀薄昭为故事于是勑遣张固刘桃枝驰驿诣齐州责长仁谋害宰辅遂赐死先是太白食昴占者曰昴为赵分不利胡王长仁未防死长仁性好歌舞饮酒至数斗不乱自至齐州每进酒后必长叹歔欷流涕不自胜左右莫不怪之寻而后主纳长仁女为后重加赠长仁子君璧袭爵陇东王君璧弟君璋及长仁弟长雍等前后七人并赐爵合门贵盛后废后稍稍黜退焉
　　隋
　　高祖外家吕氏其族盖微平齐之后求访不知所在至开皇初济南郡上言有男子吕永吉自称有姑字苦桃嫁为杨忠妻勘验知是舅子始追赠外祖双周为上柱国太尉八州诸军事青州刺史封齐郡公諡曰敬外祖母姚氏为齐敬公夫人诏并改葬于齐州立庙置守冡以永吉袭爵留在亰师及大业中授上党郡太守性识庸劣职务不理后去官不知所终永吉后父道贵性尤顽騃言词陋鄙初自乡里征入长安上见之悲泣道贵畧无戚容但连呼帝名云种未定不可偷大似苦桃姊后以数犯忌讳动致违忤上甚耻之乃命高頴厚加供给不许接对朝士拜上仪同出为济南太守令即之任断其入朝道贵还至本郡颇自崇重每与人言自称皇舅数将仪卫出入闾里从故人游宴庶僚咸苦之后郡废终于家子孙无闻焉
