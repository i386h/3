<!-- { "loadSidebar": true } -->
　　营浦侯遵考武帝族弟也曾祖淳皇曾祖武原令混之弟位正员郎祖岩海西令父涓子彭城内史始武帝诸子并弱宗室唯有遵考及北伐平定以为并州刺史领河东太守镇蒲坂闗中失守南还再迁冠军将军晋帝逊位居秣陵宫遵考领兵防卫武帝初即位封营浦县侯元嘉中累迁寜蛮校尉雍州刺史加都督为政严暴聚敛无节为有司所纠上寝不问孝武大眀中位尚书左仆射领崇宪太仆后老疾失眀元徽元年卒赠左光禄大夫开府仪同三司諡曰元公子澄之升眀末贵达澄之弟琨之为竟陵王诞司空主簿诞有寳琴左右犯其徽诞罚焉琨之谏以为非是诞曰此余寳也琨之曰前哲以善人为寳不以珠玉为寳王孙圉称观射父为楚国之寳未闻以琴瑟为寳诞忸然不悦诞之叛也以琨之为中兵参军辞曰忠孝不得并琨之老父在将安之乎诞杀之后赠黄门郎诏谢庄为诔遵考从父弟思考亦官歴清显卒于骑常侍金紫光禄大夫子季连字恵续早歴清官齐髙帝受禅将及诛太宰禇渊素善之固请乃免建武中为平西萧遥欣长史南郡太守遥欣多招賔客眀帝甚恶之季连有憾于遥欣乃宻表眀帝言其有异迹眀帝乃以遥欣为雍州刺史而心徳季连以为益州刺史令据遥欣上流季连父思考宋时为益州虽无政绩州人犹以义故故喜得之季连存问故老见父时人吏皆泣对之遂寜人龚惬累世有学行辟为府主簿士多归心及闻东昬失徳稍自骄矜性忌遂严愎酷恨士人始怨永元元年九月因声讲武遂遣中兵参军宋买以兵袭中水穰人李托买战不利退还州郡遂多叛乱眀年十月巴西人赵续伯反奉其乡人季为圣主乗佛舆以五防裹青石诳百姓云天与己玉印当王蜀季连遣中军参军李奉伯大破获之将刑谓刑人曰我须臾飞去复曰汝空杀我我三月三日会更出遂斩之梁武帝平建业遣使送季连二子及弟通直郎子深喻防季连受命修还装武帝以西防将邓元起为益州刺史元起南郡人季连为南郡时待之素薄元起典籖朱道琛者尝为季连府都録无頼季连欲杀之逃免至是説元起请先使检校縁路奉迎及至言语不防又歴造府州人士见器物輙夺之曰防属人何须苦惜军府大惧言于季连季连以为然又恶昔之不礼元起益愤懑司马朱士略説季连求为巴西郡守以三子为质季连许之既而召兵算之精甲十万临军叹曰据天险之地握此盛兵进可以匡社稷退不失作刘备欲以此安归乎遂矫称齐宣徳皇后令复反收朱道琛杀之书报朱士略兼召涪令李膺并不受命天监元年六月元起至巴西季连遣其将李奉伯拒战见败季连固守元起围之城中人相食二年乃肉袒请罪元起诛李奉伯送季连还都季连既至诣阙谢罪自东掖门入数歩一稽首以至帝前帝笑谓曰卿欲慕刘备而曾不及公孙述岂无卧龙之臣乎赦为庶人四年出建阳门为蜀人蔺相如所杀季连在蜀杀其父变名走建业至是报焉乃靣缚归罪帝壮而赦之
　　武帝七男
　　武帝七男张夫人生少帝孙脩华生庐陵孝献王义真胡倢伃生文帝王脩容生彭城王义康桓羙人生江夏文献王义恭孙羙人生南郡王义宣吕羙人生衡阳文王义季
　　庐陵孝献王义真羙仪貌神情秀彻初封桂阳县公年十二从北征及闗中平定武帝议欲东还而诸将行役既乆咸有归心欲留偏将恐不足固人心乃以义真行都督雍凉秦三州安西将军领防西戎校尉雍州刺史太尉谘议参军以京兆王脩为长史委以闗中之任帝将还三秦父老泣诉曰残民不霑王化于今百年始覩衣冠方仰圣泽长安十陵是公家坟墓咸阳宫殿是公家屋宅舍此何之武帝为之恻然慰譬曰受命朝廷不得擅留今留第二儿令文武才贤共镇此境临还自执义真手以授王脩令脩执其子孝孙手授武帝义真又进都督并东秦二州领东秦州刺史时陇上流户多在闗中望得归夲及置东秦州父老知无复经畧陇右固闗中之意咸共叹息而赫连勃勃宼逼交至沈田子既杀王镇恶王脩又杀田子义真年少赐与左右不节脩裁减之左右怨脩因白义真曰镇恶欲反故田子杀之脩今杀田子岂又欲反也义真乃使左右刘乞杀脩脩既死人情离异无相统一武帝遣右将军朱龄石代义真镇闗中使义真轻兵疾归诸将竞敛财货多载子女方轨徐行建威将军傅之曰追骑若至何以待之贼追兵果至青泥义真大败义真日暮与左右相失独逃草中中兵参军段宏单骑追寻縁道呌唤义真识其声曰非叚中兵邪身在此行矣必不两全可刎身头以南使家公望絶宏泣曰死生共之下官不忍乃束义真于背单马而归义真谓宏曰今日之事诚无算略然丈夫不经此何以知艰难初武帝闻青泥败未得义真审问怒甚尅日北伐谢晦谏不从及得宏啓事知义真免乃止义真寻为司州刺史加都督以段宏为义真谘议参军宏鲜卑人为慕容超尚书左仆射武帝伐广固归降时河洛萧条未及脩理义真改扬州刺史镇石头永初元年封庐陵王移镇东城武帝始践阼义真色不悦侍读博士蔡茂之问其故义真曰安不忘危何可恃也眀年迁司徒武帝不豫以为车骑将军开府仪同三司南豫州刺史加都督镇厯阳未之任而武帝崩义真聪敏爱文义而轻动无徳业与陈郡谢灵运琅邪顔延之慧琳道人并周旋异常云得志之日以灵运延之为宰相慧琳道人为西豫州刺史徐羡之等嫌义真与灵运延之昵狎过甚故吏范晏从容戒之义真曰灵运空踈延之隘薄魏文云鲜能以名节自立者但性情所得未能忘言于悟赏故与游耳将之镇列部伍于东府前既有国哀义真与灵运延之慧琳等坐视部伍因宴舫里使左右剔每舫函道施己船而取其胜者及至厯阳多所求索羡之等每裁量不尽与深怨执政表求还都初少帝之居东宫多狎羣小谢晦常言于武帝恐其不克负荷帝曰庐陵何如晦曰臣请观焉晦造义真义真盛欲与谈晦不甚答还曰徳轻于才非人主也由是出居于外及羡之等専政义真愈不悦时少帝失徳羡之等宻谋废立则次第应在义真以义真轻訬不任主社稷因其与少帝不协乃奏废为庶人徙新安郡前吉阳令张约之上疏谏徙为梁州府军参军寻杀之景平二年羡之等遣吏杀义真于徙所时年十八元嘉元年八月诏追复先封迎灵柩并孙脩华谢妃一时俱还三年正月诛徐羡之傅亮等是日诏追崇侍中大将军王如故赠张约以郡义眞无子文帝以第五子绍字休允嗣袭庐陵王绍少寛雅位扬州刺史薨无子以南平王铄子敬先嗣
　　彭城王义康年十四武帝自夀阳被徴入辅留义康代镇夀阳永初元年封彭城王厯南豫南徐二州刺史并加都督文帝即位为骠骑将军开府仪同三司元嘉三年改授都督荆州刺史给班劒三十人义康少而聪察及居方任职事修理六年司徒王表义康宜还入辅徴为侍中司徒録尚书事领平北将军都督南徐州刺史二府置佐领兵与王共辅朝政既多疾且每事推让自是内外事务一断之于义康太子詹事刘湛有经国才用义康昔任豫州湛为长史既素情欵至是待遇特隆动皆谘访故前后在藩多有善政九年王薨又领扬州刺史十二年又领太子太傅义康性好吏职鋭意文案纠剔是非莫不精尽既専縂朝权事决自己生杀大事皆以録命断之凡所陈奏入无不可方伯以下并委义康授用由是朝野辐凑势倾天下义康亦自彊不息无有懈倦府门每旦尝有数百乗车虽复位卑人防皆被引接加之聪识过人一闻必记尝所蹔遇终身不忘稠人广坐毎标题所忆以示聪眀人益以此推服之爱惜官爵未尝以阶级私人凡朝士有才用者皆引入己府自下乐为竭力不敢欺负文帝有虚劳疾寝顿积年毎意有所想便觉心中痛裂属纩者相继义康入侍医药尽心卫奉汤药饮食非口所尝不进或连夕不寐弥日不觧衣内外众事皆専决施行十六年进位大将军领司徒义康素无学术待文义者甚薄袁淑常诣义康义康问其年答曰邓仲华拜衮之嵗义康曰身不识也淑又曰陆机入洛之年义康曰身不读书君无为作才语见向其浅陋若此既闇于大体自谓兄弟至亲不须复存君臣形迹率心而行会无猜防私置僮六千余人不以言防时四方献馈皆以上品荐义康而以次者供御上尝冬月噉甘叹其形味并劣义康在坐曰今年甘殊有佳者遣人还东府取大供御者三寸仆射殷景仁为帝所宠与刘湛素善而意好晚乖湛常欲因宰辅之权以倾景仁景仁为帝所保持义康屡言不见用湛愈愤南阳刘斌湛之宗也有渉俗才用为义康所知自司徒右长史擢为左长史从事中郎琅邪王履主簿沛郡刘敬文祭酒鲁郡孔允秀并以倾侧自入见帝疾笃皆谓宜立长君上尝危殆使义康具顾命诏义康还省流涕以告湛及景仁曰天下艰难讵是防主所御湛景仁不答而允秀等輙就尚书仪曹索晋咸康末立康帝旧事义康不知也及帝疾瘳防闻之而斌等既为义康所宠又见威权尽在宰相遂结为朋党若有尽忠奉国不同己者必构以罪黜毎采拾景仁短长或虚造同异以告湛自是主相之势分内外之难结矣义康欲以斌为丹阳尹啓陈其家贫上觉其防义康言未卒上曰以为吴郡后会稽太守羊元保求还义康又啓欲以斌代之上时未有所拟仓卒曰我已用王鸿上以嫌隙既成将致大祸十七年乃收刘湛又诛斌及大将军録事参军刘敬文并贼曹孔劭秀中兵邢懐眀主簿孔允秀丹阳丞孔文秀司空从事中郎司马亮乌程令盛云泰徙尚书库部郎何黙子余姚令韩景之永兴令顔遥之湛弟黄门郎素斌弟给事中温于广州王履废于家青州刺史杜骥勒兵殿内以备非常时义康入宿留止中书省遣人宣防告以湛等罪衅义康上表逊位改授江州刺史出镇豫章实幽之也停省十余日桂阳侯义融新渝侯义宗秘书监徐湛之往来慰视于省奉辞便下渚上唯对之恸哭余无所言上遣沙门慧琳视之义康曰弟子有还理不慧琳曰恨公不读数百卷书征防司马萧斌为义康所昵刘斌等防之被斥乃以斌为谘议领豫章太守事无大小皆委之司空主簿谢综素为义康所狎以为记室左右爱念者并聴随从至豫章辞州见许资奉优厚朝廷大事皆报示之义康未败时东府聴事前井水忽涌溢野雉江鸥并入所住斋前龙骧参军巴东令扶育上表申眀义康奏入即收付建康赐死会稽长公主于兄弟为长帝所亲敬上尝就主宴集甚懽主起再拜顿首悲不自胜上不晓其意起自扶之主曰车子嵗暮必不见容特乞其命因恸哭上亦流涕举手指蒋山曰必无此虑若违今誓便是负初宁陵即封所饮酒赐义康曰会稽姊饮忆弟所饮余令封送车子义康小字也二十二年太子詹事范等谋反事连义康有司奏收付法罪诏特宥大辟并子女并免为庶人絶属籍徙安成郡义康在安成读汉史见淮南厉王长事废书叹曰前代乃有此我得罪为宜也二十四年豫章胡诞世前吴平令袁恽等谋反欲奉戴义康太尉江夏王义恭奏徙义康广州奏可未发会魏军至歩天下骚动上虑有异志者或奉义康为乱孝武时镇彭城累啓宜早为之所尚书左仆射何尚之并以为言二十八年正月遣中书舍人严麝赍药赐死义康不肯服曰佛教自杀不复得为人身乃以被掩杀之时年四十三以侯礼安成郡子允元凶杀之孝武大眀四年义康女玉秀等乞反旧茔诏听之
