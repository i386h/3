<!-- { "loadSidebar": true } -->
　　褚渊【长子贲　贲弟蓁　渊弟澄渊从父弟炤　炤弟】王俭【俭弟逊俭叔父僧防　僧防子慈　僧防从子僧祐　僧祐从子融】栁世隆　王晏【子徳元晏弟诩　晏从父弟思逺】徐孝嗣　王琨　张敬儿　王敬则陈显达【庾逺】崔慧景【宗人恭祖　东阳女子娄逞】李安人【子元履】戴僧静　桓康　焦度　曹虎　吕安国　周山图　周盘龙【子奉叔】王广之　垣崇祖【夏侯恭叔崇祖从父兄荣祖　荣祖从父闳　闳子憘伯　闳弟子昙深　昙深妻郑氏　邱景賔】沈文季【兄子昭畧　昭畧弟昭光昭光兄子昙亮】刘懐珍【子灵哲　从子懐慰族弟善明　善明从弟僧副】薛深　张欣泰　王奂【从父兄缋缋弟约】
　　褚渊字彦回河南阳翟人也祖秀之宋太常父湛之尚书左仆射附载叔父祠部尚书裕之传渊少有清誉宋元嘉末魏军逼步百姓咸负檐而立湛之时为丹阳尹使其子弟并着芒屩于斋前习行或讥之湛之曰安不忘危也渊时年十余嵗甚有慙色湛之有一牛至所爱无故堕聴事前井湛之率左右躬自营救之郡中諠扰渊下帘不视也又有门生盗其衣渊遇见谓曰可宻藏之勿使人见此门生慙而去不敢复还后贵乃归罪待之如初渊尚文帝女南郡献公主姑侄二世相继拜驸马都尉除著作佐郎累迁秘书丞湛之卒渊悉推财与弟澄唯取书数千卷湛之有两厨寳物在渊所生郭氏间嫡母吴县公主求之郭欲不与渊曰但令渊在何患无物犹不许渊流涕固请乃从之袭爵都乡侯歴位尚书吏部郎景和中山隂公主淫恣窥见渊而悦之以白帝帝召渊西上閤宿十日公主夜就之备见逼迫渊整身而立从夕至晓不为移志公主谓曰君须髯如防何无丈夫意渊曰渊虽不敏何敢首为乱阶宋明帝即位累迁吏部尚书有人求官宻于袖中将一饼金因求请间出金示之曰人无知者渊曰卿自应得官无假此物若必见与不得不相告此人大惧収金而去渊叙其事而不言其名时人莫之知也帝之在藩也与渊以风素相善至是深相委寄陈事皆见从改封雩都伯歴侍中领尚书右衞将军渊美仪貌善容止俯仰进退咸有风则每朝防百僚及逺国使莫不延首目送之明帝尝叹曰褚渊能迟行缓步便得宰相矣时人以方何平叔尝聚袁粲舎初秋凉夕风月甚美渊援琴奏别鹄之曲宫商既调风神谐畅王彧谢荘并在粲坐抚节而叹曰以无累之神合有道之器宫商暂离不可得已时伧人常珍竒与薛安都为逆降叛非一后又求降明帝加以重位渊谓全其首领于事已不足大加宠异帝不从珍竒寻又叛渊后为吴郡太守帝寝疾危殆驰使召之欲托后事及至召入帝自帐中流涕曰吾近危笃故召卿欲使着黄罗耳指牀头大函曰文书皆函内冀此函不得复开渊亦悲不自胜黄罗乳母服也帝虽小间犹怀身后虑建安王休仁人才令美物情宗尚帝与渊谋诛之渊以为不可帝怒曰卿痴不足与议事渊惧而奉防复为吏部尚书衞尉卿尚书右仆射渊以母年髙羸疾晨昏须侍养辞衞尉不许明帝崩遗诏以为中书令防军将军与尚书令袁粲受顾命辅幼主粲等虽同见托而意在渊渊同心理事当奢侈之后务俭约百姓赖之既而王道隆阮佃夫用事奸赂公行渊不能禁也遭庶母郭氏丧数日中毁顿不可复识朞年不盥栉唯泣泪处乃见其本质焉诏断哭禁吊客毕起为中军将军本官如故元徽三年桂阳王休范反渊与衞将军袁粲入衞宫省镇集众心渊初为丹阳与从弟炤同载出道逢髙帝渊举手指髙帝车谓炤曰此非常人也出为吴兴髙帝饷物别渊又语人曰此人才貌非常将来不可测也及顾命之际引髙帝与焉髙帝既平桂阳迁中领军南兖州髙帝固让与渊及衞军袁粲以书陈情渊粲答书不从髙帝乃受命其年加渊尚书令侍中给班剑二十人固让令三年进爵为侯服阕改授中书监侍中防军如故给鼓吹一部时淮地属北江南无复鳆鱼或有间关得至者一枚直数千钱人有饷渊鳆鱼三十枚渊时虽贵而贫薄过甚门生有献计卖之云可得十万钱渊变色曰我谓此是食物非曰财货且不知堪卖钱聊尔受之虽复俭乏宁可卖饷取钱也悉与亲防噉之少日便尽明年嫡母吴郡公主薨毁瘠如初毕诏摄职固辞又以朞祭礼及表解职并不许苍梧虐稍甚髙帝与渊及袁粲言世事粲曰主上幼年微过易改伊霍之事非季世所行纵使功成亦终无全地渊黙然归心髙帝及废苍梧羣公集议袁粲刘秉既不受任渊曰非萧公无以了此手取事授髙帝帝曰相与不肯我安得辞事乃定顺帝立改号将军开府仪同三司侍中如故甲仗五十人入殿袁粲虽与渊勠力常疑渊有异志曰褚公眼睛多白所谓白虹贯日亡宋者终此人也他日又谓渊曰国家所倚惟公与刘丹阳及粲耳愿各自勉无使竹帛所笑渊曰愿以鄙心寄公之腹则可矣然竟不能贞固及髙帝辅政王俭议加黄钺任遐曰此大事应报褚公帝曰褚脱不与卿将何计遐曰彦回保妻子爱性命非有竒才异节遐能制之果无违异及沈攸之事起髙帝召渊谋之渊曰西夏衅难事必无成公当先备其内耳盖谓袁粲之徒也髙帝宻为其备事平进中书监司空齐台建渊白髙帝引何曾自魏司徒为晋丞相求为齐官髙帝嫌而不许建元元年进位司徒侍中中书监如故改封南康郡公渊让司徒乃与仆射王俭书欲依蔡谟事例俭以为非所宜言劝渊受命终不就寻加尚书令二年重申前命为司徒又固让魏军动髙帝欲发王公以下无官者从军渊谏以为无益实用空致扰动上乃止三年七月帝亲尝酎盛暑欲夜出渊与左仆射王俭谏以为自汉宣帝以来不夜入庙所以诫非常人君之重所宜克慎从之时朝廷机宻事渊多与议谋每见从纳礼遇甚重上尝大宴集酒后谓朝臣曰卿等并宋时公卿亦当不言我应得天子王俭等未及答渊敛版曰陛下不得言臣不早识龙顔上笑曰吾有愧文叔知公为朱祐久矣渊涉猎文义善弹琵琶武帝在东宫宴集赐渊金镂柄银柱琵琶渊性和雅有器度不妄举动宅尝失火烟焰甚逼左右惊扰渊神色恬然索舆徐去然世颇以名节讥之于时百姓语曰可怜石头城宁为袁粲死不作褚渊生髙帝崩遗诏以渊为录尚书事江左以来无单拜录者有司疑立优策尚书令王俭议以为见居本官别拜录应有策书而旧事不载中朝以来三公王侯则优策并设官品第二策而不优优者褒美策者兼明委寄尚书职居天官政化之本故尚书令品虽第三拜必有策录尚书品秩不见而总任弥重前代多与本官同拜故不别有策即事缘情不容均之凡僚宜有策书用申隆寄既异王侯不假优文从之寻増渊班剑为三十人五日一朝顷之寝疾渊少时尝疾笃梦人以卜蓍一具与之遂差其一至是年四十八矣嵗初便寝疾而太白荧惑相继犯上将渊虑不起表逊位武帝不许乃改授司空骠骑将军侍中录尚书如故上遣侍中问疾无何薨年四十八家无余财负债至数十万诏给东园秘器时司空掾属以渊未拜疑应为吏敬不王俭议依礼妇在途闻夫家防改服而入今掾属虽未服勤而吏节禀于天朝宜申礼敬司徒府史又以渊既解职而未参后授府犹应上服以不俭又议依中朝士孙徳祖从乐陵迁为陈留未入境乐陵郡吏依见君之礼陈留迎吏依娶女有吉日齐衰吊司徒府宜依居官制服赠太宰侍中录尚书公如故増班剑为六十人给节加羽葆鼓吹送之礼悉依宋太保王故事諡曰文简先是庶姓三公轜车未有定格王俭议官品第一皆加幢络自渊始也又诏渊妻宋故巴西公主埏暂啓宜赠南康郡公夫人长子贲字蔚先少耿介父背袁粲等附髙帝贲深执不同终身愧恨之故有栖退之志位侍中渊薨服阕见武帝贲流涕不自胜上甚嘉之以为侍中领步兵校尉左户尚书常谢病在外上以此望之遂讽令辞爵让与弟蓁仍居墓下及王俭薨乃骑水牛出吊以系门外柱入哭尽哀而退家人不知也防疾笃其子霁载以归疾小间知非故处大怒不肯复饮食内外閤悉钉塞之不与人相关数日裁余气息谢闻其往之排閤不可开以杵槌破进见贲曰事之不可得者身也身之不可全者名也名与身俱灭者君也岂不全之哉贲曰吾少无人间志岂身名之可慕但愿啓手归全必在旧垅儿辈不才未达余趣移尸徙殡失吾素心以此更为恨耳永明七年卒蓁字茂绪位义兴太守改封巴东郡侯明年表让封还贲子霁诏许之建武末蓁位太子詹事度支尚书领前军将军永元元年卒赠太常諡穆子蓁子向向子翔翔列在梁史渊弟澄字彦道初湛之尚宋孝武女始安公主薨纳侧室郭氏生渊后尚吴郡主生澄渊事主孝谨主爱之湛之亡主表渊为嫡澄尚宋文帝女庐江公主拜驸马都尉歴官清显善医术建元中为吴郡太守百姓李道念以公事到郡澄见谓曰汝有重疾答曰旧有冷疾至今五年众医不差澄为诊脉谓曰汝病非冷非热当是食白鸡子过多所致令取蒜一升煮服之始一服乃吐出一物如升涎裹之能动开看乃是鸡雏羽翅爪距具足能行走澄曰此未尽更服所余药又吐得如向者鸡十三头而病都差当时称妙豫章王感病髙帝召澄为疗立愈寻迁左户尚书渊薨澄以钱一万一千就招提寺赎髙帝所赐渊白貂坐褥壊作裘及防又赎渊介帻犀导及渊常所乗黄牛永明元年为御史中丞袁彖所奏免官禁锢见原迁侍中领右军将军以勤谨见知澄女为东昏后永元元年卒赠金紫光禄大夫渊从父弟炤字彦宣父法显鄱阳太守炤少有髙节王俭尝称才堪保傅为成安郡还以一目眇召为国子博士不拜常非渊身事二代渊子贲往问讯炤炤问曰司空今日何在贲曰奉玺韨在齐大司马门炤正色曰不知汝家司空将一家物与一家亦复何谓渊拜司徒賔客满坐炤叹曰彦回少立名行何意披猖至此门户不幸乃复有今日之拜使彦回作中书郎而死不当是一名士邪名徳不昌遂有期颐之夀渊性好戏以轺车给之炤大怒曰着此辱门户那可令人见索火烧之驭人奔车乃得免弟字彦绪少清简为从舅王景文所知从兄渊谓人曰从弟亷胜独立乃十倍于我也累迁正员外郎从宋明帝射雉至日中无所得帝甚猜羞召问侍臣曰吾旦来如臯遂空行可笑坐者莫答独曰今节虽适而云雾尚凝故斯翚之禽骄心未警但得神驾逰豫羣情便可载懽帝意解乃于雉置酒迁中书侍郎司徒右长史升明初以清尚与彭城刘悛陈郡谢朏济阳江斆入殿内侍文义号为四友齐台建为侍中领步兵校尉以家贫建元初出补东阳太守前后三为侍中与从兄渊操行不同故渊之世不至大官永明元年为吏部尚书居身清立非吊问不杂交防论者以为美及在选部门庭萧索賔客罕至出行左右常捧一黄纸防箱风吹纸剥殆尽罢江都郡还得钱十七万于石头并分与亲族病无以市药以冠剑为质表自陈解改授散骑常侍领安成王师国学建以本官领博士未拜卒无以殡殓时年四十一赠太常諡贞子子澐附其孙玠传在陈史
