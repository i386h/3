<!-- { "loadSidebar": true } -->















　　通志卷一百三
<史部,别史类,通志>
　　钦定四库全书
　　通志卷一百四
　　宋　右　迪　功　郎　郑　樵　渔　仲　撰
　　列传第十七
　　后汉
　　刘圣公　刘盆子　王昌　刘永【庞萌】张歩【王闳】李宪【陈众】彭宠　卢芳　隗嚣【王遵】公孙述
　　刘圣公名元光武族兄也弟为人所杀圣公结客欲报之客犯法圣公避吏于平林吏系其父子张圣公诈死使人持丧归舂陵吏乃出子张圣公因自逃匿王莽末南方饥馑人庶羣入野泽掘鳬茈而食之更相侵夺新市人王匡王凤为平理诤讼遂推为渠帅众数百人于是诸亡命马武王常成丹等往从之共攻离乡聚藏于绿林中数月间至七八千人地皇二年荆州牧某【史阙其名】发奔命二万人攻之匡等相率迎击于云杜大破牧军杀数千人尽获辎重遂攻拔竟陵转击云杜安陆多畧妇女还入绿林中至有五万余口州郡不能制三年大疾疫死者且半乃各分散引去王常成丹西入南郡号下江兵王匡王凤马武及其支党朱鲔张卬等北入南阳号新市兵皆自称将军七月匡等进攻随未能下平林人陈牧廖湛复聚众千余人号平林兵以应之圣公因往从牧等为其军安集掾是时光武及兄伯升亦起舂陵与诸部合兵而进四年正月破王莽前队大夫甄阜属正梁邱赐斩之号圣公为更始将军众虽多而无所统一诸将共议立更始为天子二月辛巳设坛塲于淯水上沙中陈兵大防更始即帝位南靣立朝羣臣更始素懦弱羞愧流汗举手不能言于是大赦天下建元日更始元年悉拜置诸将以族父良为国三老王匡为定国上公王凤成国上公朱鲔大司马伯升大司徒陈牧大司空余皆九卿将军五月伯升拔宛六月更始入都宛城尽封宗室及诸将为列侯者百余人更始忌伯升威名遂诛之以光禄勲刘赐为大司徒前钟武侯刘望起兵畧有汝南时王莽纳言严尤秩宗将军陈茂既败于昆阳往归之望遂自立为天子以尤为大司马茂为丞相时王莽使太师王匡国将哀章守洛阳更始遣定国上公王匡攻洛阳西屏大将军申屠建丞相司直李松攻武闗三辅震动是时海内豪杰翕然响应皆杀其牧守自称将军用汉年号以待诏命旬月之间徧于天下长安中起兵攻未央宫九月东海人公賔就斩王莽于渐台收玺绶首诣宛更始时在便坐黄堂取视之喜曰莽不如是当与霍光等宠姬韩夫人笑曰若不如是帝焉得之乎更始悦乃悬莽首于宛城市是月拔洛阳生缚王匡哀章至皆斩之十月使奋威大将军刘信击杀刘望于汝南并诛严尤陈茂更始遂北都洛阳以刘赐为丞相申屠建李松自长安送乗舆服御又遣中黄门从官奉迎迁都二年二月更始自洛阳而西初发李松奉引马惊奔触北宫铁柱门三马皆死初王莽败惟未央宫被焚而已其余宫馆一无所毁宫女数千备列后庭自钟鼓帷帐舆辇器服太仓武库官府市里不改于旧更始既至居长乐宫升前殿郎吏以次列庭中更始羞怍俛首刮席不敢视诸将后至者更始问虏掠得防何左右侍官皆宫省久吏各惊相视李松与棘阳人赵萌说更始宜悉王诸功臣朱鲔争之以为高祖约非刘氏不王更始乃先封宗室太常将军刘祉为定陶王刘赐为宛王刘庆为燕王刘歙为元氏王大将军刘嘉为汉中王刘信为汝隂王后遂立王匡为比阳王王凤为宜城王朱鲔为胶东王卫尉大将军张卬为淮阳王廷尉大将军王常为邓王执金吾大将军廖湛为穰王申屠建为平氏王尚书胡殷为随王柱天大将军李通为西平王五威中郎将李轶为舞隂王水衡大将军成丹为襄邑王大司空陈牧为隂平王骠骑大将军宋佻为颍隂王尹尊为郾王唯朱鲔辞曰臣非刘宗不敢干典遂让不受乃徙鲔为左大司马刘赐为前大司马使与李轶李通王常等镇抚闗东以李松为丞相赵萌为右大司马共秉内任更始纳赵萌女为夫人有宠遂委政于萌日夜与妇人饮防后庭羣臣欲言事辄醉不能见时不得已乃令侍中坐帷内与语诸将识非更始声出皆怨曰成败未可知遽自纵放若此韩夫人尤嗜酒每侍饮见常侍奏事辄怒曰帝方对我饮正用此时持事来乎起抵破书案赵萌専权威福自己郎吏有说萌放纵者更始怒防劒击之自是无复敢言萌私忿侍中引下斩之更始救请不从时李轶朱鲔擅命山东王匡张卬三辅其所受官爵者皆羣小贾竖或有膳夫庖人多着绣靣衣锦袴襜褕诸于骂詈道中长安为之语曰灶下养中郎将烂羊胃骑都尉烂羊头闗内侯军帅将军豫章李淑上书諌曰方今贼冦始诛王化未行百官有司宜慎其任夫三公上应台宿九卿下括河海故天工人其代之陛下定业虽因下江平林之埶斯葢临时济用不可施之既安宜厘改制度更延英俊因才授爵以匡王国今公卿大位莫非戎陈尚书显官皆出庸伍资亭长贼捕之用而当辅佐纲维之任惟名与器圣人所重今以所重加非其人望其毗益万分兴化致理譬犹缘木求鱼升山采珠海内望此有以闚度汉祚臣非有憎疾以求进也但为陛下惜此举厝败材伤锦所宜至虑惟割既往谬妄之失思隆周文济济之美更始怒系淑诏狱自是闗中离心四方怨叛诸将出征各自専置牧守州郡交错不知所从十二月赤眉西入闗三年正月平陵人方望立前孺子刘婴为天子初望见更始政乱度其必败谓安陵人弓林等曰前定安公婴平帝之嗣虽王莽篡夺而尝为汉主今皆云刘氏眞人当更受命欲共定大功何如林等然之乃于长安求得婴将至临泾立之聚党数千人望为丞相林为大司马更始遣李松与讨难将军苏茂等击破皆斩之又使苏茂拒赤眉于农茂军败死者千余人三月遣李松会朱鲔与赤眉战于蓩乡【蓩音莫老反】松等大败弃军走死者三万余人时王匡张卬守河东为邓禹所破还奔长安卬与诸将议曰赤眉近在郑华隂间旦暮且至今独有长安见灭不久不如勒兵掠城中以自富转攻所在东归南阳收宛王等兵事若不集复入湖池中为盗耳申屠建廖湛等皆以为然共入说更始更始怒不应莫敢复言及赤眉立刘盆子更始使王匡陈牧成丹赵萌屯新丰李松军掫以拒之【掫音子侯反】张卬廖湛胡殷申屠建等与御史大夫隗嚣合谋欲以立秋日防膢时共刼更始俱成前计侍中刘能卿知其谋以告之更始托病不出召张卬等卬等皆入将悉诛之惟隗嚣不至更始狐疑使卬等四人且待于外庐卬与湛殷疑有变遂突出独申屠建在更始斩之卬与湛殷遂勒兵掠东西市昏时烧门入战于宫中更始大败明旦将妻子车骑百余东奔赵萌于新丰更始复疑王匡陈牧成丹与张卬等同谋乃并召入牧丹先至即斩之王匡惧将兵入长安与张卬等合李松还从更始与赵萌共攻匡卬于城内连战月余匡等败走更始徙居长信宫赤眉至高陵匡等迎降之遂共连兵而进更始城守使李松出战败死者二千余人赤眉生得松时松弟泛为城门校尉赤眉使使谓之曰开城门活汝兄泛即开门九月赤眉入城更始单骑走从厨城门出诸妇女从后连呼曰陛下当下谢城更始即下拜复上马去初侍中刘恭以赤眉立其弟盆子自系诏狱闻更始败乃出歩从至高陵止舍右辅都尉严夲恐失更始为赤眉所诛将兵在外号为屯卫而实囚之赤眉下书曰圣公降者封为长沙王过二十日勿受更始遣刘恭请降赤眉使其将谢禄往受之十月更始遂随禄肉袒诣长乐宫上玺绶于盆子赤眉坐更始置庭中将杀之刘恭谢禄为请不能得遂引更始出刘恭追呼曰臣诚力竭请得先死拔劒欲自刎赤眉帅樊崇等遽共救止之乃赦更始封为畏威侯刘恭复为同请竟得封长沙王更始常依谢禄居刘恭亦拥防之三辅苦赤眉虐皆怜更始而张卬等以为虑谓禄曰今诸营长多欲篡圣公者一旦失之合兵攻公自灭之道也于是禄使从兵与更始共牧马于郊下因令缢杀之刘恭夜往收藏其尸光武闻而伤焉诏大司徒邓禹葬之于霸陵有三子求歆鲤明年夏求兄弟与母东诣洛阳帝封求为襄邑侯奉更始祀歆为谷孰侯鲤为寿光侯求后徙封咸阳侯求卒子廵嗣复徙封灌泽侯廵卒子姚嗣
