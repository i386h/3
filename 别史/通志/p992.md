<!-- { "loadSidebar": true } -->
　　王僧孺字僧孺东海郯人魏卫将军肃八世孙也曽祖雅晋左光禄大夫仪同三司祖凖之宋司徒左长史父延任员外常侍未拜卒僧孺防聪慧年五嵗便机警初读孝经问授者曰此书何所述曰论忠孝二事僧孺曰若尔愿常读之又有餽其父冬李先以一与之僧孺不受曰大人未见不容先尝七嵗能读十万言及长笃爱坟籍家贫常佣书以养母所冩既毕讽诵亦通仕齐为大学博士尚书仆射王晏深相赏好晏为丹阳尹召补功曹使撰东宫新记司徒竟陵王子良开西邸招文学僧孺与太学生虞羲邱国賔萧文琰邱令揩江洪刘孝孙并以善辞藻游焉而僧孺与髙平徐夤俱为学林文惠太子闻其名欲以为宫僚乃召入直崇明殿文惠薨出为晋安郡丞仍除官令建武初有诏举士始安王遥光表荐之曰前官令王僧孺年三十五理尚栖约知思悟敏既笔耕为养亦佣书成学至乃照萤莹雪编蒲缉栁先言徃行人物雅俗甘泉遗仪南宫故事画地成图抵掌可述岂直鼮防有必对之辩竹书无落简之谬访对不休质疑斯在于是除尚书仪曹郎迁书侍御史出为钱塘令初僧孺与乐安任昉遇于竟陵王西邸以文学防友及将之县昉赠诗曰唯子见知唯余知子观行视言要终犹始敬之重之如兰如芷形应影随曩行令止百行之首立人斯着子之有之谁毁谁誉修名既立老至可遽谁其执鞭吾为子御刘略班艺虞志荀录伊昔有懐交相欣朂下帷无倦并髙有属嘉尔晨登惜余夜烛其为士友推重如此天监初除临川王后军记室待诏文德省出为南海太守南海俗杀牛曾无限忌僧孺至便禁断又外国舶物髙凉生口及海舶每嵗数至皆外国贾人以通贸易旧时州郡以半价就市回买而即卖其利数倍歴政以为常僧孺叹曰昔人为蜀郡长史终身无蜀物吾欲遗子孙者不在越装并无所取视事朞月声绩有闻诏徴将还郡中道俗六百人诣阙请留不许至拜中书侍郎领著作复直文德省撰中表簿及起居注迁尚书左丞俄兼御史中丞顷之即真僧孺防贫其母鬻纱布以自业尝携僧孺出至市道遇中丞卤簿驱迫坠于沟中及是拜日前驺清道僧孺悲感不自胜是时武帝制春景明志诗五百字勅在朝词人沈约以下同作帝以僧孺诗为工歴少府卿尚书吏部郎参大选请谒不行出为仁威南康王长史兰陵太守行府州国事初帝问僧孺妾媵之数对曰臣室无倾视及在南徐州友人以妾寓之行还妾遂懐孕为王典籖汤道愍所紏僧孺遂被逮诣建康南司奉牋辞府坐免官久之不调友人庐江何炯犹为王府记室僧孺乃与炯书以见其意后为安成王参军事镇西中记室参军僧孺工属文善楷多识古事侍郎金元起欲注素问访以砭石僧孺答曰古人当以石为鍼必不用鐡説文有此砭字许慎云以石刺病也东山经髙氏之山多鍼石郭璞云可以为砭鍼春秋美疢不如恶石服子慎注云石砭石也季世无复佳石故以铁代之尔转北中郎谘议参军入直西省知撰谱事先是尚书令沈约以为晋咸和初苏峻作乱文籍无遗后起咸和二年以至于宋所书并皆详实并在下省左户曹前厢谓之晋籍有东西二库此籍既并精详寔可寳惜位官髙卑皆可依案宋元嘉二十七年始以七条徴发既立此科人奸互起伪状巧籍嵗月滋广以至于齐患其不实于是东堂校籍置郎令史以掌之竞行奸货以新换故昨日卑细今日便成士流凡此奸巧并在愚下不辨年号不识官阶或注隆安在元兴之后或以义熈在寕康之前此时无此府此时无此国元兴唯有三年而猥称四五诏书甲子不与长歴相应校籍诸郎亦所不觉不才令史固自忘言臣谓宋齐二代士庶不分杂役减阙职由于此窃以晋籍所余宜加寳爱武帝以是留意谱籍州郡多离其罪因诏僧孺改定百家谱始晋太元中员外散骑侍郎平阳贾弼笃好簿状乃广集众家大搜羣族所撰十八州一百一十六郡合七百一十二卷凡诸大品略无遗阙藏在秘阁副在左户及弼子太宰参军匪之匪之子长水校尉深世其业太保王领军将军刘湛并好其书日对千客不犯一人之讳湛为选曹始撰百家以助铨序而伤于寡略齐卫将军王俭复加去取得繁省之僧孺之撰选范阳张等九族以代鴈门觧等九姓其东南诸族别为一部不在百家之数焉普通二年卒年五十八僧孺好坟籍聚书至万余卷率多异本与沈约任昉家书相埒少笃志精力于书无所不覩其文丽逸多用新事人所未见者世重其富博僧孺集十八州谱七百一十卷百家谱集抄十五卷东南谱集抄十卷文集三十卷两台弹事不入集内别为五卷及东宫新记并行于世虞羲字士光会稽余姚人盛有才藻卒于晋安王侍郎邱国賔吴兴人以才志不遇著书以讥扬雄萧文琰兰陵人邱令楷吴兴人江洪济阳人竟陵王子良尝夜集学士刻烛为诗四韵者则刻一寸以此为率文琰曰顿烧一寸烛而成四韵诗何难之有乃与令楷江洪等共打铜鉢立韵响灭则诗成皆可观览刘孝孙彭城人博学通敏而仕多不遂常叹曰古人或开一説而致卿相立谈间而降白璧书籍妄耳徐夤髙平人有学行父荣祖位秘书监尝有罪系狱旦日原之而发皓白齐武问其故曰臣思愆于内而发变于外当时称之
