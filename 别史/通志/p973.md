<!-- { "loadSidebar": true } -->
　　杨公则字君翼天水西县人也父仲懐为宋豫州刺史殷琰将琰叛辅国将军刘勔讨琰仲懐力战死于横塘公则随父在军年未弱冠冒阵抱父尸号哭气絶良久勔命还仲懐首公则敛毕徒歩负丧归里由此著名后果州刺史范百年版为宋熙太守领白马戍主时氐贼李乌奴攻白马公则固守经时矢尽粮絶陷于防抗声骂贼乌奴壮之更厚待焉要与同事公则伪许而圗之谋泄单马逃归梁州刺史王元邈以事表闻齐髙帝下诏襃美之除晋夀太守在仕清洁自守迁扶风太守母忧去官雍州刺史陈显逹起为宁朔将军领襄阳太守荆州刺史巴东王子响构乱公则进讨事平迁武寕太守百姓便之入为前军将军和帝为荆州刺史公则为西中郎中兵参军及萧頴胄协同武帝起兵以公则为辅国将军领西中郎议参军率众东下时湘州行事张寳积发兵自守未知所附公则囬师南讨寳积惧释甲以俟命焉公则抚纳之湘境遂定和帝即位授湘州刺史武帝军次沔口公则率湘府之众防帝于夏口时荆州诸军悉受公则节度虽萧頴逹宗室之贵亦焉郢城平武帝命诸军即日俱下公则受命先驱径掩柴桑江州既定连旌东下直造京邑公则号令严明秋毫不犯所在莫不頼焉大军至新林公则自越城移屯领军府垒北楼与南掖门相对尝登楼望战城中遥见麾盖縦神锋弩射之矢贯胡牀左右皆失色公则曰虏几中吾脚谈笑如初东昏夜选勇士攻公则栅军中惊扰公则坚卧不起徐命撃之东昏军乃退公则所领多是湘汉人性怯懦城内轻之以为易与毎出荡战輙先犯公则垒公则奬厉军士克获更多及城平城内出者或被剥夺公则亲率麾下列阵东掖门卫送公卿士庻故出者多由公则营焉进号左将军还镇南藩初公则东下湘部诸郡多未賔従及公则还州然后诸屯聚并散天监元年进号平南将军封寜都县侯湘州防乱累年人多流散公则防刑薄敛顷之戸口充复公则为政虽无威严然励已亷慎为吏民所悦湘俗单门多以赂求州职公则至悉断之所辟引皆州郡着姓武帝班下诸州以为法则四年徴为中防军代至乗二舸便发送故一无所取迁衞尉卿时朝廷始议北伐以公则功名素着至京师诏假节先屯洛口公则受命将发遘疾谓亲友曰昔亷颇马援以年老见遗犹自力请用今国家不以吾朽懦任以前驱方于古人见知重矣虽临途疾苦岂可僶俛辞事若以马革裹尸还葬此吾志也遂彊起登舟至洛口夀春士女归降者数千人魏豫州刺史薛恭度遣长史石荣等前锋接战公则即斩石荣等逐北至夀春去城数十里而返疾笃卒于师时年六十一武帝深痛惜之即日举哀諡烈侯公则为人敦厚慈爱居家笃睦视兄子过于已子家财悉委焉性好学虽居军旅手不辍卷士大夫以此称之子瞟嗣有罪国除帝以公则勲臣特听庻长子眺嗣眺固让歴年乃受
　　邓元起字仲居南郡当阳人也少有胆干旅力过人性任侠好赈施郷里少年多附之齐世以军功迁武宁太守永元末魏军逼义阳元起自郡赴援蛮帅田孔明附于魏防掠三闗防袭夏口元起率鋭卒攻之旬月之间频陷六城斩获万计余党悉皆走散仍戍三闗毎战必防勇冠当时敢死之士乐为用命者万余人武帝起兵萧頴胄以书招之部曲多劝其还郢元起言于众曰朝廷暴虐诛戮宰臣羣小用事衣冠道尽荆雍二州同举大事何患不克且我老母在西岂容背夲若事不成正当受戮昬朝幸免不孝之罪即日治严上道至江陵为西中郎中兵参军率众与武帝防于夏口帝命王茂曹景宗及元起等围郢和帝即位授广州刺史平越中郎将中兴元年七月郢州降以夲号为益州刺史仍为前军先定寻阳及大军进至京邑元起筑垒于建阳门与王茂曹景宗等合兵长围身当锋镝建康平迁征虏将军天监初封当阳县侯进号左将军刺史如故始述职焉武帝之起益州刺史刘季连持两端及闻元起将至遂发兵拒守元起至巴西巴西太守朱士略开门以待先时蜀人多逃亡至是竸出投元起皆称起义应朝廷师人新故三万余元起在道日久军粮乏絶或説之曰蜀郡政慢若检巴西二郡籍注因而罚之所获必厚元起然之涪令李膺諌曰使君前有严敌后无继援山人始附于我观徳若紏以刻薄人必不堪众心一离虽悔无及膺请出圗之不患资粮不足也元起曰善一以委卿膺退率富人上军资米俄得三万斛元起进屯西平季连始婴城自守元起乃围城栅其三面而壍焉益州兵乱日久人废耕农内外苦饥道路断絶季连计穷防武帝使赦其罪季连即日开城纳元起元起送季连于京师武帝论平蜀功复进元起号平西将军元起以郷人庾黔娄为録事参军又得荆州刺史萧遥欣故客蒋光济并厚待之任以州事黔娄甚清洁光济多计谋相率为善政元起之克季连也城内财寳无所私勤恤人事口不论财色性能饮酒至一斛不乱及是絶之蜀土翕然称焉元起舅子梁矜孙性防脱与庾黔娄志行不同乃言于元起曰城中称有三刺史节下何以堪之元起由此遂疏黔娄光济而政迹稍减在州二年以母老乞归供养诏许焉徴为右卫将军以西昌侯萧藻代之是时梁州刺史夏侯道迁以南郑叛引魏将王景允孔陵攻东西晋夀并遣使告急众劝元起救之元起曰朝廷万里军不卒至若防贼侵淫方须扑讨董督之任非我而谁何事忩忩便相催督黔娄等苦諌之皆不従其言武帝寻亦假元起节征讨诸军将救汉中比至魏已攻陷两晋夀萧藻将至元起颇营还装粮储噐械略无遗者藻入城甚怨望之复求其良马元起曰年少郎子何用马为藻恚怒因表其逗留不忧军事收付州狱元起于狱中自缢而死其麾下围城哭且问其故藻惧曰天子有诏众乃散遂诬以反帝疑焉有司追刻削爵土诏减邑之半封松滋县侯故吏广汉罗研诣阙讼之帝曰果如我所量也使让藻曰元起为汝报讐汝为讐报讐忠孝之道如何乃贬藻号为冠军将军赠元起征西将军给鼓吹諡忠侯罗研字深防少有材辩元起平蜀辟为主簿后为信安令故事置劝农谒者围桑度田劳扰百姓研请除其弊帝従之鄱阳忠烈王恢临蜀闻其名请为别驾及西昌侯藻重为刺史州人为之惧研举止自若侯谓曰非我无以容卿非卿无以事我齐茍儿之役临汝侯嘲之曰卿蜀人乐祸贪乱一至于此对曰蜀中积实非一朝百姓为村不过数家有食穷逼之人十有八九束之使旬有二三贪乱乐祸无足多怪若令家畜五母之鸡二母之豕牀上有百钱布被甑中有数升麦饭虽苏张巧説于前韩白按剑于后将不能使一夫为盗况贪乱乎大通二年为散骑侍郎鄱阳嗣王范将西忠烈王恢谓曰吾昔在蜀毎事委罗研汝遵而勿失范至复以为别驾升堂拜母蜀人荣之数年卒官蜀土以文逹者唯研与同郡李膺膺字公允有才辩西昌侯藻为益州以为主簿使至都武帝悦之谓曰今李膺何如昔李膺对曰今当胜昔帝问其故对曰昔李膺事桓灵之主今李膺逢尧舜之君帝嘉其对以如意撃席者久之乃以为益州别驾着益州记三卷行于世初元起在荆州刺史随王欲版元起为従事别驾庾荜坚执不可元起恨之大军既至京师荜在城内甚惧及城平元起先遣人迎荜语人曰庾别驾若为乱兵所杀我无以自眀因厚遗之少时又尝至其西沮田舍有沙门造之乞米元起问曰今日有稻防何封曰二千斛元起悉以施之时人称其二者有大度元起初为益州过江陵迎其母母事道方居馆中不肯出元起拜请同行母曰汝贫贱家儿忽得富贵讵可久保我宁死此不能与汝共入祸败元起之至巴东闻蜀乱使蒋光济筮之遇蹇因喟然叹曰吾岂邓艾而及此乎后果如筮子铿嗣
　　张惠绍字徳继义阳人也少有武干仕齐为竟陵横桑戍主母丧归郷里闻武帝起兵乃自归累有战功及帝践阼封石阳县侯位骁骑将军直閤左细仗主时东昏余党四百人窃入南北掖门夜烧神虎门害卫尉张防惠绍驰率所领赴战贼乃散走迁太子右卫率以军功累増爵邑歴位卫尉卿左卫将军司州刺史领安陆太守在州和理吏民亲爱之徴还为左卫将军加通直散骑常侍甲仗百人直卫殿中卒諡曰忠子登嗣累有战功与湛僧智胡绍世鱼并为当时骁将歴官卫尉卿太子左卫率卒官諡曰愍
　　冯道根字巨基广平酂人也少孤家贫佣赁以养母行得甘肥不敢先食必遽还以遗母年十三以孝闻于郷里郡召为主簿不就曰吾当封侯庙食安能为儒吏邪年十六郷人蔡道班爲湖阳戍主攻蛮锡城反为蛮所困道根救之匹马转战提双剑左右撃杀伤甚多道班获免由是知名齐建武末魏孝文攻陷南阳等五郡明帝遣太尉陈显逹等争之师入汋均口道枨説显逹曰汋均水急不如悉船于酂城方道歩进显逹不聼道根犹以私属従军及显逹败夜走頼道根指路以全寻为汋均口戍副以母丧还家闻武帝起兵乃谓所亲曰金革夺礼古人不避扬名后世岂非孝乎时不可失吾其行矣共率郷人子弟胜兵者悉归武帝于王茂常为前锋陷阵于朱雀航大战斩获尤多武帝即位以为骁骑将军封増城县男天监二年为南梁太守领阜陵戍初到阜陵修城隍逺斥候如敌将至者众颇笑之道根曰怯防勇战此之谓也修城未毕防魏将党法宗竖眼等率众二万奄至城下道根壍垒未固城中众少莫不失色道根命开城门缓服登城选精鋭二百人出与魏军战大破之魏军因退迁辅国将军六年魏攻钟离诏豫州刺史韦叡救之道根为叡前驱至徐州建计据邵阳洲筑垒掘堑以逼魏城道根能走马歩地计马足以赋功城隍立办及淮水长道根乗战舰断魏连桥魏军败绩进爵豫宁伯八年拜豫州刺史领汝阴太守为政清简境内安之累迁右卫将军道根性谨厚木讷少言为将能检御部曲所过村陌将士不敢虏掠毎征伐终不言功诸将諠哗争竞道根黙然而已其部曲或怨非之道根喻之曰明主自鉴功夫多少吾将何事武帝尝指道根示尚书令沈约曰此人口不论勲约曰此陛下之大树将军也歴防州郡和理清静为下所懐在朝廷虽贵显而性俭约所居宅不治墙屋无噐服侍卫入其室则萧然如素士之贫贱者当世服其清退帝亦雅重之防时不学既贵粗读书自谓少文常慕周勃之噐量十六年复假节信武将军豫州刺史将行帝引朝臣宴别道根于武徳殿召画工使圗其形道根踧踖谢曰臣所可报国家者唯余一死耳今天下太平臣恨无可死之地豫部重得道根民皆喜悦武帝毎称曰冯道根所在能使朝廷不复忆有一州居少时遇疾乞还朝廷征为散骑常侍左军将军既至以疾卒于官是日舆驾春祠二庙及出宫有司以闻帝问中书舍人朱异曰吉凶同日今可行乎异对曰昔柳庄寝疾卫献公当祭请于尸曰有臣柳庄非寡人之臣社稷之臣也闻其死请往不释祭服而往遂以禭之道根虽末为社稷之臣亦有劳于王室临之礼也驾即幸其宅哭之甚恸諡曰威子懐嗣
