<!-- { "loadSidebar": true } -->
　　内侍【天文有宦者四星在帝座之西周官有内小臣阍人寺人诗有巷伯寺人春秋皆谓之寺人战国时赵有宦者令缪贤秦少府属官有中书谒者令丞又有将作卫尉少府各一人并皇后卿也又云詹事掌皇后太子家属官有中长秋私府宦官皆属焉汉景帝中元六年改将作为大长秋或用中人或用士人成帝加置太仆一人掌太后舆马通谓之皇太后卿皆随太后宫为官号在正卿上无太后则阙又有长信詹事掌皇太后宫景帝六年更名长信少府平帝元年更名长乐少府帝祖母称长信宫帝母称长乐宫故有长信少府长乐少府职如长秋位在长秋上及职吏皆宦者也后汉常职掌奉中宫命凡给赐族亲及当谒见者关通之中宫出则从属官有丞中宫仆谒者私府署令初秦又置中常侍官参用士人皆锒珰左貂给事殿省汉制置侍中中常侍各一人省尚书事黄门侍郎一人传发书奏皆用姓族后汉中常侍赞导内事顾问应对永平中始定员数中常侍四人汉旧仪曰秩千石得出入卧内举法禁中小黄门十人自明帝以后员数稍增改以金珰右貂兼领卿署之职自和熹太后以女主称制不接公卿乃以阉人为常侍小黄门通命两宫自此已来悉用阉人不调他士自安迄桓权任尤重手握王爵口含天宪桓帝既与宦官谋诛梁冀乃封宦者五人同日为侯皆食邑故世号五侯焉及袁绍大诛宦者之后永巷掖庭复用士人阃闱出入莫有禁切侍中侍郎门部驺宰中外杂错丑声彰闻魏改汉制三卿在九卿下晋复旧在同号卿上有后则置无后则阙齐鬰林王立文安太后即尊号以宫名置宣徳卫尉少府太仆梁有训太后亦置属官陈亦有太后三卿后魏大长秋掌顾问应对自文明冯后阉宦用事大者令仆小者卿守时有宦者赵黒为选曹尚书北齐有中侍中省置中侍中二人中常侍四人掌出入门閤又有长秋寺置卿中尹各一人掌诸宫閤领掖庭等令并用宦者后周有司内上士小司内中士巷伯中士等官隋曰内侍省领内侍内常侍等官内侍即旧长秋也内常侍即旧中常侍也炀帝改内侍省为长秋监令一人少一人丞二人并用士人余用宦者领掖庭宫闱奚官三署亦参用士人唐武徳初改为内侍省皆用宦者龙朔三年改为内侍监咸亨元年复旧光宅元年改为司宫台神龙元年复旧有内侍四人掌知宫内供奉中宫驾出夹引总判局事旧二人元中加二人七年三月勅内侍五品以上许飬一子仍以同姓者初飬日不得过十歳】
　　内常侍【六人通判局事属官有内给事八人内谒者监六人内寺伯二人寺人六人领掖庭宫闱奚官内仆内府等五局】
　　臣谨按后汉和帝防冲窦宪以外家专政钩盾令郑众等专谋禁中收宪印绶竭忠尽瘁一心王室每防勲班赏辞多受少由是常与议事中官用权自众始也又按唐神龙元年以后始以中使出监诸军兵马宝应元年五月勅诸道州所承上命须慿正勅可施行不得便信中使宣勅即遵行
　　内给事【周礼内小臣之职掌王后之命后出入前驱后汉少府有给事黄门常侍左右止在内宫开通中外及中宫已下众事自魏晋至于梁陈无其职后魏有中给事中后改为中给事北齐中侍中省有中给事中四人炀帝改为内承直唐复为内给事置八人】
　　内谒者【后汉大长秋属官有中宫谒者三人主报中章后魏北齐有中谒者仆射隋内侍省有内谒者监六人内谒者十二人唐因之】
　　内寺伯【周礼寺人掌王之内人及女宫之戒令隋内侍省有内寺伯二人唐因之】
　　掖庭局【令秦置永巷汉武更名掖庭置令掌宫人簿帐公桑养蚕及女工等事后汉掖庭令掌后宫贵人采女又有永巷令典官婢皆宦者并属少府唐置二人】
　　宫闱局【令二人隋置令掌宫内门閤之禁及出纳神主并内给使名帐粮廪事唐因之】
　　奚官局【令二人周礼酒人浆人边人醢人醯人盐人幂人女祝司服守祧并阉宦所职皆有奚奴或曰奚官女也齐梁陈隋有奚官令掌宫人疾病医药罪罸丧葬等事唐置二人】
　　内仆局【令二人后汉有中宫仆令掌车舆杂畜及导等事唐置二人】
　　内府局【令二人汉少府属官有内者局令隋曰内者唐为内府置令二人掌内库出纳帐设澡沐之事】少府监【丞　主簿　中尚　左尚　右尚　织染掌冶等五署　暴室等三丞】
　　少府监【少府秦官汉因之是为九卿掌山海池泽之税以给供养应邵曰山泽之税名曰禁钱以给私养故称少府顔师古曰大司农供军国之用少府以养天子也天子曰少府诸侯曰私府后汉少府卿一人掌中服御之诸物衣服宝货珍膳之属朝贺则给璧凡中书谒者尚书令仆侍中常侍黄门御史中丞以下皆属焉晋制银章青绶五时朝服进贤两梁冠绛朝服佩水苍玉哀帝末省并丹阳尹孝武复置宋少府领左右尚方御府东冶南冶平凖等令丞齐又加领左右银鍜署梁少府为夏卿位视尚书左右丞陈因之后魏少府谓之六卿盖以少府宗正太仆廷尉司农鸿胪为六卿至孝文太和中易制官品遂改少府为太府北齐无少府其尚方等署皆太府至隋炀帝大业五年又分太府为少府监置监及少监复领尚方织染等署后又改监少监并为令唐武徳初置军器监废少府监贞观元年五月分太府中尚方织染坊掌冶坊置少府监龙朔二年改为内府监咸亨元年复旧光宅元年改为尚方监神龙元年复旧监一人总判少监二人通判领中尚右尚左尚织染掌冶等五署开元十年五月于北都置军噐监至二十六年五月又废】
　　臣谨按后汉东平王苍为骠骑正月朔朝苍当入贺故事少府给璧时隂就为少府贵傲不奉法漏将尽而求璧不得苍掾朱晖遥见少府主簿持璧乃往绐曰试请观之既得而驰奉之就复以他璧朝
　　丞【汉有六人后汉省五而有一丞歴代皆一人山公啓事曰中郎卫昱往为少府丞甚有损益唐置四人】主簿【晋置二人歴代一人唐有二人】
　　中尚署【周官为玉府秦置尚方令汉因之后汉掌上手工作御刀剑玩好器物及宝玉作器宦者蔡伦为尚方令监作秘剑及诸器械莫不精工坚宻为后代法两汉又有考工令主作兵器其职稍同按考工令作兵器兵器成则付执金吾入武库及主织防诸杂工初属少府中属主爵光武时属太仆汉末分尚方为中左右三尚方魏晋因之自过江唯置一尚方哀帝以丹阳尹宋武帝践阼以相府作部配台谓之左尚方而本署谓之右尚方并掌造军器令丞各一人门下孝武大明中改右尚方曰御府御府二汉已有之典官婢作防衣服补浣之事魏晋犹置其职江左乃省焉后废帝初省御府置中署右尚方则汉之考工令如宋之尚方令尚方令如宋中署矣齐左右尚方令各一人梁有中左右尚方北齐亦三尚方太府隋炀帝分少府唐省方字有中左右三尚署令丞各一人中尚署供内营造杂作左尚掌车辇繖扇胶漆画镂等作右尚掌皮毛胶墨杂作席荐等事开元以后别置中尚使以监】
　　织染署【令一人周礼天官典丝掌绶文织丝组焉染人掌染丝帛秦置平凖令韦昭释名曰平凖令主染色染有常平之法故凖而则之汉因之及主物价练染初少府属官有东织西织成帝省东织更名西织为织室北齐中尚方领泾州雍州丝局定州细绫局丞后周有司织下大夫隋有司织司染二署炀帝合织染为一令掌织絍组绶锦绫冠帻并染色等唐因之有令丞】
　　掌冶署【秦汉郡国有铁官诸郡国出铁者则置铁官长丞晋冶令掌工徒鼓铸卫尉东晋省卫尉始少府宋有东冶南冶各置令丞而属少府齐因之江南诸郡县有铁者或置冶令或置冶丞多是吴所置梁陈有东西冶北齐诸冶属太府后周有冶工铁工中士隋有掌冶令丞唐于京师置冶署有令丞各一人掌造铸金银铜铁涂饰琉璃玉作等事】
　　暴室丞【后汉暴室丞宦者也主中妇人疾病者就此室治之其皇后贵人有罪亦就此室属少府其后无之】
　　海丞【汉平帝置少府海丞一人掌海税后无】
　　果丞【与海丞同置掌诸果实后无】
　　将作监【丞　主簿　左右校　左校　右校　甄官　中校　东园主章令】
　　将作监【少皥氏以五雉为五工正以利器用唐虞共工周官之冬官盖其职也秦有将作大匠后汉少府掌治宫室汉景帝中元六年更名将作大匠后汉位次河南尹中元二年省以谒者领之章帝建初元年复置初以任隗为之掌修作宗庙路寝宫室陵园木上之功并植桐梓之类列于道侧李固迁大匠常推贤贡士孔融以将作大匠迁少府魏晋因之江左至宋齐皆有事则置无事则省梁改为大匠卿陈因之后魏亦有之北齐有将作寺其官曰大匠有功曹主簿长史司马等官属后周有匠师中大夫掌城郭宫室之制及诸器物度量又有司木中大夫掌木工之政令隋与北齐同至开皇二十年改寺为监大匠为大监初加置副监炀帝改大监少监为大匠少匠十三年又改为大令少令唐复皆为匠龙朔二年改将作为缮工监咸亨元年复旧光宅元年改为营缮监神龙元年复旧大匠一人总判少匠二人通判天宝中改大匠为大监少匠为少监领左校右校甄官中校四署】
　　丞【汉有二人后汉一人魏晋因之东晋以后有事则置无事则省梁又置一人陈因之后魏有之北齐四人后周曰匠师中士隋二人唐四人】
　　主簿【晋置自后与丞同隋二人唐因之】
　　左右校署【秦及汉初有左右前后中五校令后唯置左右校令后汉因之掌左右工徒度尚自右校令擢拜荆州刺史魏并左校右校于材官晋左右校属少府宋以后并有左校令丞北齐亦有之隋左右校令丞属将作唐因之】
　　左校署【令丞二人掌营缮木作采材等事】
　　右校署【令丞二人掌营土作瓦泥并烧石灰厠溷等事】
　　甄官署【令丞二人后汉有前后中甄官令属将作晋有甄官署掌塼瓦之事宋齐北齐隋悉有之唐因之掌营塼石瓷瓦】
　　中校署【秦汉有之后无唐置令丞各一人掌舟车杂兵仗廐牧】
　　东园主章令【汉有之武帝更名木工如淳曰章谓木材也后世无此官】
　　国子监【祭酒　司业　丞　主簿　国子　太学广文　四门　律学　书学　算学博士助教等】
