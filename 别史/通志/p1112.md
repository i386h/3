<!-- { "loadSidebar": true } -->
　　崔劼字彦元清河人魏赠太傅尚书令光之子也光自有传劼清虚寡欲好学有家风魏末累迁中书侍郎兴和三年兼通直散骑常侍使梁天保初以议禅代除给事黄门侍郎加国子祭酒直内省典机密清俭勤慎甚爲文宣帝所知拜南青州刺史有政绩入为秘书监齐州大中正迁并省度支尚书俄授京省寻转五兵尚书监国史台阁之中见称简正武成之将禅后主先以问劼劼谏以爲不可由是忤意出为南兖州刺史代还重为度支尚书仪同三司文登县干寻除中书令加开府待诏文林舘监修撰新书卒赠齐州刺史尚书左仆射諡文贞初和士开擅朝曲求物誉诸公颇因此爲子弟干禄世门之胄多处京官而劼二子拱防并为外任弟廓之从容谓劼曰拱幸得不凡何不在省府中清华之所而并出外藩劼曰立身来耻以言自逹今若进儿与身何异卒无所求闻者莫不叹服劼常恨魏収书欲更作编年纪而才思竟不能就云
　　崔肇师清河东武城人也祖亮魏赠车骑大将军仪同三司父士防龙骧将军征南别将肇师少时疎放长輙变节更成谨厚渉猎经史颇有文思天平初以通直散骑侍郎为慰劳青州使至齐州界爲土贼崔迦叶等拘欲逼与同事肇师执志不动喻以祸福贼遂舍之仍廵慰青部而还肇师以从弟干亨同居事伯母甚谨文襄尝言肇师合诛左右问其故曰崔鸿十六国春秋述诸僭伪而不及江东左右曰肇师与鸿别族乃止天保初以参定禅代礼仪封襄城县男仍兼中书侍郎卒始邺下有薛生者能相人言赵彦深当大贵肇师因问己答曰公门望甚髙爵位不及赵终如其言
　　卢潜范阳涿人也祖尚之魏司徒左长史前将军济州刺史光禄大夫父文符通直散骑侍郎潜容貎瓌伟善言谈少有成人志尚累迁大将军府中兵参军机事彊济为文襄所知言其终可大用王思政见获于頴州文襄重其才识潜常从容白文襄思政不能死节何足可重文襄谓左右曰我有卢潜便是更得一王思政天保中除左戸郎中坐讥议魏书与王松年李庶等俱被禁止防清河王岳救江陵特赦潜为岳行台郎还歴中书中书黄门侍郎爲奴诬告谋反文宣明之以奴付潜潜不之责黄门郑子黙奏潜从清河王岳南讨岳令潜説梁将侯瑱大纳瑱赂遗还不奏闻文宣杖潜一百乃截其须潜顔色不变歴魏尹丞司州别驾江州刺史所在有善政孝昭作相以潜爲扬州道行台左丞先是梁将王琳拥其主萧庄归夀阳朝廷以琳为扬州刺史勑潜与琳为南讨经畧后除行台尚书仪同三司王琳鋭意圗南潜以为时事未可由是与琳有隙更相表列武成追琳入邺除潜扬州刺史领行台尚书潜在淮南十三年大树风绩为陈人所惮陈主与其邉将书云卢潜犹在卿宜深备之文宣初平淮南给复十年年满后逮天统武平中徴税颇杂又髙元海执政断渔猎人家无以自资诸商胡负官责息者宦者陈徳信纵其妄注淮南富家令州县徴责又勑送突厥马数千匹于扬州管内令土豪贵买之钱直始入便出勑括江淮间马并送官廐由是百姓骚扰切齿嗟怨潜随事抚慰兼行权畧故得寜靖武平三年徴爲五兵尚书扬州吏民以潜断酒肉笃信释氏大设僧会以香花缘道流涕送之潜叹曰正恐不乆复来耳至邺未几复为扬州道行台尚书四年陈将吴明彻来宼领军封辅相赴援陈兵及岘辅相不从潜固争不得忧愤发病卧幕下果败陈人遂围夀阳壅芍陂以水灌之诏王长春爲南讨都督长春军次河南多给兵士粮便鸣角欲引而贱籴其米及顿兵更贵粜其米乃与皮景和拥众十万于淮北不进夀阳城中青黑龙升天城寻陷潜及行台仆射王贵显特进巴陵王王琳扶风王可朱浑孝裕武卫将军奚永乐仪同索景和仁州刺史郦伯伟霍州刺史封子绣泰州刺史髙子植行台左丞李騊駼等督将五十八军士一万皆没焉陈人杀王琳余人皆囚于东冶陈主欲知齐之虚实乃出潜潜曰囚本属幽州于河北最小口有五十万落陈者唯与郦伯伟二人耳时李騊駼将逃归并要潜潜曰我此头靣何可诳人吾少时相者云没在吴越地死生已定弟其行也因寄书于弟士防曰吾梦汝以某月某日得患某月某日渐损皆如其言既而叹曰夀阳没吾欲以颈血溅城而死佛教不听自杀故荏苒偷生今可死矣于是闭气而絶其家购尸归葬赠开府仪同三司尚书左仆射兖州刺史无子以弟士防子元孝嗣潜雅性贞固祖珽尝要潜陷仁州刺史刘逖许以髙位潜曰如此事吾不爲也行台慕容恃德尝所推重有疾谓其子曰卢尚书教我为人有如昆弟我死持上骍马与之其子以他马徃恃徳柩出门自停不可动巫祝以爲恃徳声怒曰何不与卢尚书我所骑骍马其子遽奉命柩乃行潜以马价爲营福事其为时重如此士防字子淹少爲崔昻所知昻云此昆季足为后生之俊但恨其俱不读书耳位尚书左右丞吏部郎中中山太守带定州长史齐亡后卒
　　卢询祖范阳人也祖文伟魏青州刺史父恭道范阳太守询祖袭祖爵大夏男有术学文辞华羙爲后生之俊举秀才至邺赵郡李祖勲尝宴诸文士文宣使小黄门勑祖勲曰蠕蠕既破何无贺表使者待之诸賔皆爲表询祖俄顷便成其辞云昔十万横行樊将军请而受屈五千深入李都尉降而不归时重其工后朝廷大迁除同日催拜询祖立于东止车门外为二十余人作表文不加防辞理可观询祖初袭爵有宿徳朝士曰大夏初成询应声曰且得鷰雀相贺天保末爲筑长城子使自负其才内懐郁怏遂毁容服如贱役者以见杨愔愔曰故旧皆有所縻唯大夏未加处分询祖厉声曰是谁之咎既至役所作筑长城赋以寄其意其略曰板则紫栢杵则木何斯材而斯用也草则离离靡靡缘冈而植但使十歩而有一芳余亦何辞间于荆棘邢邵尝谓曰卿小年才学富盛戴角者无上齿恐卿不夀对曰询祖初闻此言实懐惕惧见丈人苍苍在鬓差以自安邵甚重其敏赡既有口辩好臧否人物众共嫉之言其淫于从妹宗人思道谓曰大夏何为招四海议询祖曰骨肉还相残何况执玉帛者万国询祖与思道俱为北州人俊魏収誉思道而以询祖为不及询祖谓人曰见未能髙飞者借其羽毛知逸势冲天者翦其翅翮既诸谤毁日至素论皆薄其人长广太守邢子广曰询祖有规检祢衡思道无冰棱文举后颇折节歴太子舍人司徒记室卒有文集十卷皆遗逸
　　崔子枢博陵安平人魏骠骑大将军康曾孙也父长瑜位开府中兵参军子枢学渉好文词彊辩有才干齐时爲考功郎中参议五礼待诏文林舘兼散骑常侍聘周使还除通直散骑常侍兼知度支子枢明解世务所居称职因度支有受纳风闻为御史所劾遇赦免齐亡入周位至上士以预尉迟迥事被诛子枢次弟子端亦有才干而文艺爲优歴殿中侍御史卒于通直散骑侍郎子端弟子博武平末为河阳道行台郎隋开皇末卒于泗州刺史子博弟子发有文才武平末秘书郎修起居注仕隋为秦王文学卒于国子博士子枢叔父叔瓒颇有学识性好直言其妻即昭信皇后姊也文宣擢为魏尹丞属蝗虫为灾帝以问叔瓒对曰案汉书五行志土功不时蝗虫作厉当今外筑长城内兴三台故致此灾帝大怒令左右欧之又擢其髪以溷汁沃其头曵以出由是废顿久之后卒于平阳太守赠本州刺史


　　通志卷一百五十四
<史部,别史类,通志>
　　钦定四库全书
　　通志卷一百五十五
　　宋　右　廸　功　郎　郑　樵　渔　仲　撰列传第六十八
　　北齐
　　邢邵　魏收　魏长贤　魏兰根【族子恺】刁柔　王松年　陆乂【叔父杳】张宴之　羊烈　郑述祖【兄子元礼族子雏】袁聿修　卢叔彪　源彪　许惇　宋世轨李庶【弟蔚若】李公绪【弟槩】裴泽
