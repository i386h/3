<!-- { "loadSidebar": true } -->
　　张湛字子然一字仲元敦煌酒泉人也魏执金吾恭九叶孙为河西着姓祖质仕凉位金城太守父显有逺量李暠据有西夏引为功曹甚器异之常称曰吾之臧子原也位酒泉太守湛弱冠知名凉土好学能属文冲素有大志仕沮渠蒙逊位兵部尚书太武平凉州拜宁逺将军赐爵南浦男司徒崔浩识而礼之浩注易叙曰国家西平河右敦煌张湛金城宋兴武威段承根三人皆儒者并有儁才见称于西州毎与余论易余以左氏传卦解之遂相劝以为注故为之解其见重如此湛至京师家贫不立而操尚无亏浩常给其衣食荐为中书侍郎湛知浩必败固辞毎赠浩诗颂多箴防之言浩亦钦敬其志每常报答极推崇之美浩诛湛惧悉焚之闭门却埽庆吊皆絶以夀终兄铣字懐义闲粹有才干仕沮渠蒙逊位建昌令性至孝母忧哀毁过人服制虽除而蔬粝弗改崔浩礼之与湛等卒于征西参军懐义孙通字彦绰博通经史沈冥不预时事顿邱李彪钦其徳行与之游款及彪用事言于中书令李冲冲召见甚噐重之太和中征为中书博士中书侍郎永平中又征为汾州刺史皆不赴终于家通四子彻麟俭凤皆传家业知名于世彻字方明位侍中卫尉卿封西平县公子敢之袭位太中大夫乐陵郡守麟字嘉应位广平太守俭字元慎位凉州刺史凤字孔鸾位国子博士散骑常侍着五经异同评十卷为儒者所称
　　段承根武威姑臧人自云汉太尉颎九世孙也父晖字长祚身长八尺余师事欧阳汤汤甚器爱之有一童子与晖同志后二年童子辞归从晖请马晖戏作木马与之童子甚悦谢晖曰吾太山府君子奉勑防学今将归损子厚赠无以报徳子后至常伯封侯非报也且以为好言终乘马腾虚而去晖乃自知必将贵仕乞伏炽盘为辅国大将军凉州刺史御史大夫西海侯炽盘子慕末袭位政乱晖父子奔吐谷浑慕容璝内附晖与承根归魏太武至长安人告晖欲南奔云置金于马韀中帝密遣视之果如告者言斩之于市暴尸数日时有儒生京兆林白奴钦晖徳音夜窃其尸置之枯井晖女为敦煌张氏妇闻之乃向长安收承根好学机辩有文思而性行疎薄有始无终司徒崔浩见而竒之与同郡阴仲逹俱被浩引以为俱凉土文华才堪著述言之太祖竝请为著作郎引与同事世咸重承根文而薄其行甚为敦煌公李寳所敬待浩诛承根与宗钦俱死
　　宗钦字景若金城人少好学有儒者风仕沮渠蒙逊为中书郎世子洗马上东宫侍臣箴太武平凉州入魏赐爵卧树男拜著作郎与髙允书赠诗允答书并诗甚相襃美在河西撰蒙逊记十卷无足可称
　　阚骃字元阴敦煌人也祖京父玖并有名于西土玖位防稽令骃博通经传聪敏过人三史羣言经目则诵时人谓之宿读注王朗易传撰十三州志沮渠蒙逊甚重之常侍左右访以政治损益拜秘书考课郎中给文吏三十人典校经籍刋定诸子二千余卷牧犍待之弥重拜大行台迁尚书及姑臧平乐安王丕镇凉州引为从事中郎王薨后还京师家甚贫弊不免饥寒性能多食一饭至三升乃饱卒无后
　　刘昞字延明敦煌人也父寳字子玉以儒学称昞年十四就博士郭瑀学瑀时弟子五百余人通经业者八十余人瑀有女始笄妙选良偶有心于昞遂别设一席于坐前谓诸弟子曰吾有一女向成长欲覔一快女壻谁坐此席者吾当婚焉昞遂奋衣来坐神志湛然曰昞其人也瑀遂以女妻之昞后隠居酒泉不应州郡命弟子受业者五百余人李暠征为儒林祭酒从事中郎暠好尚文典书史穿落者亲自补治昞时侍侧前请代暠暠曰躬自执者欲人重此典籍吾与卿相値何异孔明之防元徳迁抚夷护军虽有政务手不释卷暠曰卿记注篇籍以烛继昼白日且然夜可休息昞曰朝闻道夕死可矣不知老之将至孔圣称焉昞何人斯敢不如此昞以三史文繁着畧记百三十篇八十四卷凉书十卷敦煌实録二十卷方言三卷靖恭堂铭一卷注周易韩子人物志黄石公三畧行于世防逊平酒泉拜秘书郎专管注记筑陆沈观于西苑躬往礼焉号元处先生学徒数百月致羊酒牧犍尊为国师亲自致拜命官属以下皆北面受业时同郡索敞阴兴为助教并以文学见称毎巾衣而入太武平凉州士民东迁夙闻其名拜乐平王从事中郎太武诏诸年七十已上听留本乡一子扶养昞时老矣在姑臧嵗余思乡而返至凉州西四百里韮谷窟卒太和十四年尚书李冲奏昞河右硕儒今子孙沈屈未有禄润贤者子孙宜防显异于是除其一子为郢州云阳令正光三年太保崔光奏复其孙等三家河西人以为荣
　　赵柔字元顺金城人也少以徳行才学知名河右沮渠牧犍时为金部郎太武平凉州内徙京师歴著作郎河内太守甚着信惠柔尝在路得人所遗金珠一贯价直数百缣柔呼主还之后有人遗柔铧数百枚者柔与子善明鬻之市有人从柔买柔索绢二十疋有商人知其贱与柔三十疋善明欲取之柔曰与人交易一言便定岂可以利动心遂与之搢绅之流闻而敬服陇西王源贺采佛经幽旨作祗洹精舍图偈六卷柔为之注解为当时俊僧所钦味又凭立铭赞颇行于世子黙字冲明武威太守
　　索敞字巨振敦煌人也为刘昞助教专心经籍尽能传昞业凉州平入魏以儒学为中书博士京师贵游之子皆敬惮威严多所成益前后显逹位至尚书牧守者数十人皆受业于敞敞以丧服散于众篇遂撰比为丧服要记出补扶风太守在位清贫卒官时旧同学生等为请諡诏赠凉州刺史諡曰献初敞在凉州与乡人阴世隆文才相友世隆至京师被罪徙和龙届上谷困不能前逹上人徐能抑掠为奴敞因行至上谷遇见世隆对泣而别敞为诉理得免世隆子孟贵性至孝毎向田芸耨早朝拜父来亦如之乡人钦焉
　　宋繇字体业敦煌人也世仕张氏父僚张元靓武兴太守繇生而僚为张邕所诛五嵗丧母事伯母张氏以孝闻八嵗而张氏卒居丧过礼喟然谓妹夫张彦曰门户倾覆负荷在繇不衔胆自励何以承继先业遂随彦至酒泉追师就学闭室诵书昼夜不倦博通经史诸子羣言靡不覧综吕光时举秀才除郎中后奔段业为中散骑常侍以业无逺畧西奔李暠厯位通显家无余财虽兵革间讲诵不废毎闻儒士在门常倒屣出迎引谈经籍尤明断决时事亦无滞也沮渠蒙逊平酒泉于繇室得书数千卷盐米数十斛而已蒙逊叹曰孤不喜克李歆欣得宋繇耳拜尚书吏部郎中委以铨衡之任蒙逊之将死也以子牧犍委托之牧犍以为左丞送其妹兴平公主于京师太武拜繇为河西王右丞相赐爵清水公及平凉州从牧犍至京师卒諡曰恭公长子岩袭爵改为西平侯岩子荫中书议郎乐安王范从事中郎卒赠咸阳太守荫子季预性清严居家如官位勃海太守子游道仕齐位太府卿性严酷列在酷吏传中
