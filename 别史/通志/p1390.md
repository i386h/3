<!-- { "loadSidebar": true } -->
　　温宿汉时通焉王治温宿城去长安八千三百五十里东至都防治所二千三百八十里西至尉头三百里北至乌孙赤谷六百一十里土地物类所有与鄯善诸国同东通姑墨二百七十里至后魏时役属龟兹
　　龟兹【乌垒渠犂附】
　　龟兹国汉时通焉王治延城去长安七千四百八十里南与精絶东南与且末西南与扜弥北与乌孙西与姑墨接能铸冶俗有城郭其城三重中有佛塔庙千所人以田种畜牧为业男女皆翦髪垂项王宫壮丽焕若神居东至都防治所乌垒城三百五十里乌垒都尉一人户百一十与都防同治其南三百三十里至渠犂城渠犂都尉一人户百三十东北与尉犂东南与且末南与精絶接西有河至龟兹五百八十里自武帝初通西域置校尉屯田渠犂是时军旅连出师行三十二年海内虚耗征和中贰师将军李广利以军降匈奴上既悔逺征而捜粟都尉桑羊与丞相御史奏言故轮台东捷枝渠犂皆故国地广饶水草有溉田五千顷以上处温和田美可益通沟渠种五谷与中国同时熟其旁国少锥刀贵黄金采缯可以易谷食宜给足不可乏宜遣屯田卒诣故轮台以东置校尉三人分防各举图地形通利沟渠务使以时益种五谷张掖酒泉遣骑假司马为斥候属校尉事有便宜因骑置以闻田一岁有积谷募民壮健有累重敢徙者诣田所就畜积为本业益垦溉田稍筑列亭连城而西以威西国辅乌孙为便臣谨遣徴事臣昌分部行边严勑大守都尉明防火选士马谨斥候蓄茭草愿陛下遣使使西国以安其意武帝下诏深陈既往之悔曰前有司奏欲益民赋三十助边用【三十者每口转增三十钱】是重困老弱孤独也而今又请遣卒田轮台轮台西于车师千余里前开陵侯击车师时危须尉犂楼兰六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军【食音嗣】汉军破城食至多然士自载不足以竟师彊者尽食畜产羸者道死数千人朕发酒泉驴橐駞负食出玉门迎军吏卒起张掖不甚逺然尚厮留甚众曩者朕之不明以军候上书匈奴缚马前后足置城下驰言秦人我匄若马【谓中国为秦人习故言也匄乞与也若汝也乞音气】又汉使者久留不还故兴师遣贰师将军欲以为使者威重也古者卿大夫与谋参以蓍龟不吉不行乃者以缚马书徧视丞相御史二千石诸大夫郎为文学者乃至郡属国都尉成忠赵破奴等皆以匈奴自缚其马不祥甚哉或以为欲以见彊夫不足者视人有余易之卦得大过爻在九五匈奴困败公车方士太史治星望气及太卜龟蓍皆以为吉匈奴必破时不可再得也又曰北伐行将于鬴山必克卦诸将贰师最吉以故朕乃亲发贰师下鬴山诏之必毋深入今计谋卦兆皆反缪重合侯得匈奴者言闻汉军当来匈奴使巫埋羊牛所出诸道及水上以诅军单于遗天子马裘常使巫祝之马者诅军事也又卜汉军一将不吉匈奴常言汉极大然不能饥渇【能音耐】失一狼走千羊乃者贰师败军事死畧离散悲痛常在朕心今请逺田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖捜索问以所闻【捜索者恐其或私赍文书也】今边塞未正阑出不禁障候长吏使卒猎兽以皮肉为利卒苦而防火乏失亦上集不得后降者来若捕生口虏乃知之当今务在于禁苛暴止擅赋力本农修马复令以补缺毋乏武备而已郡国二千石各上进畜马方畧补边状与计对由是不复出军而封丞相车千秋为富民侯以明休息富养民也初贰师将军李广利击大宛还过扜弥扜弥遣太子頼丹质龟兹广利责龟兹曰外国皆臣属于汉龟兹何以得受扜弥质即将頼丹入至京师昭帝乃用桑羊前议以扜弥太子頼丹为校尉将军田轮台轮台与渠犂地皆相连也龟兹贵人姑翼谓其王曰頼丹本臣属吾国今佩汉印绶来征吾国而田必为害王即杀頼丹而上书谢汉汉未能征宣帝时长罗侯常惠使乌孙还便宜发诸国兵合五万人攻龟兹责以前杀校尉頼丹龟兹王谢曰乃我先王时为贵人姑翼所误我无罪执姑翼诣惠惠斩之时乌孙公主遣女来至京师学鼓琴汉遣乐奉送公主过龟兹龟兹前遣人至乌孙求公主女未还会女过龟兹龟兹王留不遣复使报公主主许之后公主上书愿令女比宗室入朝而龟兹王绛賔亦爱其夫人上书言得尚汉外孙为昆弟愿与公主女俱入朝元康元年遂来朝贺王及夫人皆赐印绶夫人号称公主赐以车骑旗鼓歌吹数十人绮绣杂缯竒珍凡数千万留且一年厚赠送之后数来朝贺乐汉衣服制度归其国治宫室作徼道周衞出入传呼撞钟鼓如汉家仪外国胡人皆曰驴非驴马非马若龟兹王所谓驘也绛賔死其子丞徳自谓汉外孙成哀帝时往来尤数汉遇之亦甚亲宻自西域败没遂不复通建武以降或臣或叛互见诸戎传中晋武太康中其王遣子入侍惠懐末以中国扰乱就贡方物于张重华苻坚时坚命其将吕光率众七万伐之其王白纯距境不降光进军讨平之后魏太武太延中尝遣使入贡梁普通二年其王尼瑞摩珠那胜奉表达于建康唐贞观二十三年将军阿史那社尔伐龟兹虏其王如归立嗣子素稽为王安西都防府治其城焉龟兹之在唐世则并有汉时姑墨温宿尉头三国之地云
　　尉犂
　　尉犂汉时通焉王治尉犂城去长安六千七百五十里西至都防治所三百里南与鄯善且末接
　　危须
　　危须汉时通焉王治危须城去长安七千二百九十里西至都防治所五百里至焉耆百里
　　焉耆
　　焉耆汉时通焉王治员渠城去长安七千三百里西南至都防治所四百里南去尉犂百里北与乌孙接东去交河城九百里西去龟兹九百里皆沙碛其国近海水多鱼盐蒲苇之利四面有大山道险阨易守海水曲入四山之内周匝其城三十余里后汉明帝永平中有户万五千与龟兹共攻没都防陈睦校尉郭恂杀吏士二千余人至永元六年都防班超发诸国兵讨焉耆危须尉犂山国遂斩焉耆尉犂二王首传送京师县蛮夷邸超乃立焉耆左侯元孟为王尉犂危须山国皆更立其王至安帝时西域皆叛延光中超子勇为西域长史复讨定诸国元孟与尉犂危须不降永建二年勇与敦煌太守张朗击破之元孟乃遣子诣阙贡献晋武帝太康中其王龙安遣子入侍安夫人狯胡之女妊身十二月剖胁生子曰会立之为世子会少而勇杰安病笃谓会曰我尝为龟兹王白山所辱不忘于心汝能雪之乃吾子也及会立袭灭白山遂据其国遣子熙归本国为王会有胆气筹略遂霸西胡葱岭以东莫不率服其俗丈夫翦髪妇人衣襦着大袴婚姻同于华夏兵有弓刀甲楯死亡者皆焚而后其服制满七日则除之俗事天神尤崇信佛道气候寒土田良沃谷有稻粟菽麦畜有駞马牛羊养蚕不以为丝唯取绵纩俗尚蒲萄酒兼爱音乐会之据龟兹也恃勇轻率尝出宿于外为龟兹国人罗云所杀其后张骏遣沙州刺史杨宣率众彊理西域宣以部将张植为前锋所向风靡军次焉耆熙距战于贲仑城为植所败植进屯铁门未至十余里熙又率众先要之于遮留谷植将至或曰汉祖畏于柏人岑彭死于彭亡今谷名遮留殆将有伏植单骑尝之果有伏发植驰击败之进据尉犂熙率其羣下四万人肉袒降于宣吕光讨西域复降于光及光僭位姑臧熙又遣子入侍后魏太武世尝遣成周公万度归讨焉耆其王鸠尸毕那众大溃单骑走入山中度归进屠其城先是四部诸戎皆降服焉耆焉耆为国斗絶一隅充实日久魏获其珍竒异玩殊方诡谲难名之物不可胜计橐駞马牛杂畜殆至巨万至后周武帝保定四年其王遣使献名马隋帝大业中其王龙突骑遣贡方物唐贞观六年又遣使奉献突骑姓王当是龙安之后或未可知焉耆之在唐世尽并有汉时尉犂危须山国三国之地并鄯善之北界矣
　　乌贪訾离
　　乌贪訾离汉时通焉王治于娄谷去长安万三百三十里东与单桓南与且弥西与乌孙接
　　卑陆
　　卑陆汉时通焉王治天山东接干当谷去长安八千六百八十里西南至都防治所千二百八十七里
　　卑陆后国
　　卑陆后国王治番渠类谷【番音步潘反】去长安八千七百一十里其地东与郁立师北与匈奴西与劫国南与车师接
　　郁立师
　　郁立师汉时通焉王治内咄谷【咄丁忽反】去长安八千八百三十里东与车师后城长西与卑陆北与匈奴接
　　单桓
　　单桓汉时通焉王治单桓城去长安八千八百七十里
　　蒲类
　　蒲类汉时通焉王治天山西疏榆谷去长安八千三百六十里西南至都防治所千三百八十七里人庐帐而居逐水草颇知田作有牛马骆駞羊畜能作弓矢国出好马蒲类本大国也前西域属匈奴而其王得罪单于单于怒徙蒲类万六千余口内之匈奴右部阿恶地因号曰阿恶国南去车师后部马行九十余日人口贫羸逃亡山谷间故留为国云
　　蒲类后国
　　蒲类后国去长安八千六百三十里
　　移支
　　移支后汉时通焉王居蒲类地其人勇猛敢战以寇钞为事皆被髪随畜逐水草不知田作所出皆与蒲类同
　　西且弥
　　西且弥汉时通焉王治天山东于大谷去长安八千六百七十里西南至都防治所千四百八十七里
　　东且弥
　　东且弥汉时通焉王治天山东兑虚谷去长安八千二百五十里西南至都防治所千五百八十七里人庐帐而居逐水草颇田作其所出有亦与蒲类同所居无常
　　劫国
　　劫国汉时通焉王治天山东丹渠谷去长安八千五百七十里西南至都防治所千四百八十七里
　　狐胡
　　狐胡汉时通焉王治车师桞谷去长安八千二百里西至都防治所千一百四十七里至焉耆七百七十里
　　山国
　　山国汉时通焉去长安七千一百七十里西至尉犂二百四十里西北至焉耆百六十里西至危须二百六十里东南与鄯善且末接山出铁民山居寄田籴谷于焉耆龟兹
　　车师
