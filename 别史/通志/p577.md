<!-- { "loadSidebar": true } -->
　　蒯通范阳人也本与武帝同讳楚汉初起武臣畧定赵地号武信君通说范阳令徐公曰臣范阳百姓蒯通也窃闵公之将死故吊之虽然贺公得通而生也徐生再拜曰何以吊之通曰足下为令十余年矣杀人之父孤人之子断人之足黥人之首甚众慈父孝子所以不敢倳【侧吏反】刃于公之腹者畏秦法也今天下大乱秦政不施然则慈父孝子将争接刃于公之腹以复其怨而成其名此通之所以吊者也曰何以贺得子而生也曰赵武信君不知通不肖使人候问其死生通且见而说之曰必将战胜而后畧地攻得而后下城臣窃以爲殆矣用臣之计毋战而畧地不攻而下城传檄而千里定可乎彼将曰何谓也臣因对曰范阳令宜整顿其士卒以守战者也怯而畏死贪而好富贵故欲以其城先下君先下君而君不利之则边地之城皆将相告曰范阳令先降而身死必将婴城固守皆爲金城汤池不可攻也为君计者莫若具黄屋朱轮迎范阳令使驰骛于燕赵之郊则边城皆将相吿曰范阳令先下而身富贵必相率而降犹如阪上走丸也此臣所谓传檄而千里定者也徐公再拜具车马遣通通遂以此说武臣武臣以车百乘骑二百侯印迎徐公燕赵闻之降者三十余城如通策焉后汉将韩信虏魏王破赵代降燕定三国引兵将东撃齐未度平原闻汉王使郦食其说下齐信欲止通说信曰将军受诏撃齐而汉独发间使下齐宁有诏止将军乎何以得无行且郦生一士伏轼掉三寸舌下齐七十余城将军将数万之众乃下赵五十余城爲将数嵗反不如一竖儒之功乎于是信然之从其计遂度河齐已听郦生即留之纵酒罢备汉守御信因袭歴下军遂至临淄齐王以郦生为欺己而亨之因败走信遂定齐地自立为齐假王汉方困于荥阳遣张良即立信为齐王以安固之项王亦遣武渉说信欲与连和蒯通知天下权在信欲说信令背汉乃先微感信曰仆尝受相人之术相君之面不过封侯又危而不安相君之背贵而不可言信曰何谓也通因请间曰天下初作难也俊雄豪桀建号一呼天下之士云合雾集鱼鳞杂袭飘至风起当此之时忧在亡秦而已今刘项分争使人肝胆涂地流离中野不可胜数汉王将数十万众距巩雒阻山河一日数战亡尺寸之功败荥阳伤成臯还走宛叶之间此所谓智勇俱困者也楚人起彭城转鬭逐北至荥阳乗利席胜威震天下然兵困于京索之间廹西山而不能进三年于此矣锐气挫于崄塞粮食尽于内藏百姓罢极无所归命以臣料之非天下贤圣其势固不能息天下之祸当今之时两主县命足下足下为汉则汉胜与楚则楚胜臣愿披心腹堕肝胆效愚忠恐足下不能用也方今为足下计莫若两利而俱存之三分天下鼎足而立其势莫敢先动夫以足下之贤圣有甲兵之众据彊齐从燕赵出空虚之地以制其后因民之欲西乡为百姓请命天下孰敢不听足下按齐国之故有淮泗之地怀诸侯以徳深拱揖让则天下君王相率而朝齐矣盖闻天与弗取反受其咎时至弗行反受其殃愿足下熟圗之信曰汉遇我厚吾岂可见利而背恩乎通曰始常山王成安君故相与为刎颈交及争张黡陈释之事常山王奉头防窜以归汉王借兵东下战于鄗北成安君死于泜水之南头足异处此二人相与天下之至驩也而卒相灭亡者何也患生于多欲而人心难测也今足下行忠信以交于汉王必不能固于二君之相与也而事多大于张黡陈释之事者故臣以爲足下必汉王之不危足下过矣大夫种存亡越伯勾践立功名而身死语曰野禽殚走犬亨敌国破谋臣亡故以交友言之则不过张王与成安君以忠臣言之则不过大夫种此二者宜足以观矣愿足下深虑之且臣闻之勇畧震主者身危功盖天下者不赏足下渉西河虏魏王禽夏说下井陉诛成安君之罪以令于赵胁燕定齐南摧楚人之兵数十万众遂斩龙且西乡以报此所谓功无二于天下畧不世出者也今足下挟不赏之功戴震主之威归楚楚人不信归汉汉人震恐足下欲持是安归乎夫势在人臣之位而有髙天下之名窃为足下危之信曰生且休矣吾将念之数日通复说信曰听者事之也计者存亡之机也夫随厮养之役者失万乗之权守儋石之禄者阙卿相之位计诚知之而决弗敢行者百事之祸也故猛虎之犹与不如蠭虿之致蠚孟贲之狐疑不如童子之必至此言贵能行之也夫功者难成而易败时者难値而易失时乎时不再来愿足下亡疑臣之计信犹与不忍背汉又自以功多汉不夺我齐遂谢通通说不听惶恐乃阳狂为巫天下既定后信以罪废为淮隂侯谋反被诛临死叹曰悔不用蒯通之言死于女子之手髙帝曰是齐辩士蒯通乃诏齐召蒯通通至上欲亨之曰若教韩信反何也通曰狗各吠非其主当彼时臣独知齐王韩信非知陛下也且秦失其鹿天下共逐之髙材疾足者先得天下匈匈争欲为陛下所为顾力不能可殚诛邪上乃赦之至齐悼惠王时曹参为相礼下贤人请通为客初齐王田荣怨项羽谋举兵畔之刼齐士不与者死齐处士东郭先生梁石君在刼中彊从及田荣败二人丑之相与入深山隐居客谓通曰先生之于曹相国拾遗举过显贤进能齐国莫若先生者先生知梁石君东郭先生世俗所不及何不进之相国乎通曰诺臣之里妇与里之诸母相善也里妇夜亡肉姑以为盗怒而逐之妇晨去过所善诸母语以事而谢之里母曰女安行我今令而家追女矣即束緼请火于亡肉家曰昨暮夜犬得肉争鬭相杀请火治之亡肉家遽追呼其妇故里母非谭说之士也束緼乞火非还妇之道也然物有相感事有适可臣请乞火于曹相国乃见相国曰妇人有夫死三日而嫁者有幽居守寡而不出门者足下即欲求妇何取曰取不嫁者通曰然则求臣亦犹是也彼东郭先生梁石君齐之俊士也隐居不嫁未尝卑节下意以求仕也愿足下使人礼之曹相国曰敬受命皆以为上賔通论战国时说士权变亦自序其说凡八十一首号曰隽永【隽音字兖反隽肥肉也永长也言其论甘美而义深长也】初通善齐人安其生安其生尝干项羽羽不能用其策而项羽欲封此两人两人卒不肯受伍被楚人也或言其先伍子胥后也被以才能称为淮南中郎是时淮南王安好术学折节下士招致英儁以百数被为冠首久之淮南王隂有邪谋被数防谏后王坐东宫召被欲与计事呼之曰将军上被怅然曰王安得亡国之言乎臣闻子胥谏吴王吴王不用乃曰臣今见麋鹿游姑苏之台也今臣亦将见宫中生荆棘露霑衣也于是王怒系被父母囚之三月王复召被曰将军许寡人乎被曰小臣将为大王画计矣臣闻聪者听于无声明者见于未形故圣人万举而万全文王一动而功显万世功列三王所谓因天心以动作者也王曰方今汉廷治乎乱乎被曰天下治王不说曰公何以言治也被对曰被窃观朝廷君臣父子夫妇长幼之序也皆得其理上之举错遵古之道风俗纪纲未有所缺重装富贾周流天下道无不通交易之道行南越賔服羌僰贡献东瓯入朝广长榆开朔方匈奴折伤虽未及古太平时然亦为治王怒被谢死罪王又曰山东即有变汉必使大将军将而制山东公以为大将军何如人也被曰臣所善黄义从大将军撃匈奴言大将军遇士大夫以礼与士卒有恩众乐为用骑上下山如飞材力絶人如此数将习兵未易当也及谒者曹梁使长安来言大将军号令眀当敌勇敢常为士卒先须士卒休乃舍穿井得水乃敢饮军罢士卒已逾河乃度皇太后所赐金钱尽以赏赐虽古名将不过也王曰夫蓼太子知畧不世出非常人也以爲汉廷公卿列侯皆如沭猴而冠耳被曰独先刺大将军乃可举事王复问被曰公以爲吴举兵非邪被曰非也夫吴王赐号为刘氏祭酒受几杖而不朝王四郡之众地方数千里采山铜以为钱煮海水以为盐伐江陵之木以为船国富民众行珍寳赂诸侯与七国合从举兵而西破大梁败狐父奔走而还为越所禽死于丹徒头足异处身灭祀絶为天下戮夫以吴众不能成功者何也诚逆天违众而不见时也王曰男子之所死者一言耳且吴何知反汉将一日过成臯者四十余人今我令缓先要成臯之口周被下颍川兵塞轘辕伊阙之道陈定发南阳兵守武关河南太守独有雒阳耳何足忧然此北尚有临晋关河东上党与河内赵国界者通谷数行人言絶成臯之道天下不通据三川之险招山东之兵公以为何如被曰臣见其祸未见其福也后汉逮淮南王孙建繋治之王恐隂事泄谓被曰事至吾欲遂发天下劳苦有间矣诸侯颇有失行皆自疑我举兵西乡必有应者无应即还畧衡山势不得不发被曰畧衡山以撃庐江有寻阳之船守下雉之城结九江之浦絶豫章之口彊弩临江而守以禁南郡之下东保防稽南通劲越屈彊江淮间可以延嵗月之寿耳未见其福也王曰左吴赵贤朱骄如皆以为什八九成公独以为无福何被曰大王之羣臣近幸素能使众者皆前繋诏狱余皆无可用者王曰陈胜吴广无立锥之地百人之众起于大泽奋臂大呼天下向应西至于戏而兵百二十万今吾国虽小胜兵可得二十万公何以言有祸无福被曰臣不敢避子胥之诛愿大王无为吴王之听往者秦为无道残贼天下杀术士燔诗书灭圣迹弃礼义任刑法转海濵之粟致于西河当是时男子疾耕不足于粮餽女子纺绩不足于盖形遣防恬筑长城东西数千里兵露师常数十万死者不可胜数僵尸满野流血千里于是百姓力屈欲为乱者十室而五又使徐福入海求仙药多赍珍寳童男女三千人五种百工而行徐福得平原大泽止王不来于是百姓怨痛欲为乱者十室而六又使尉佗逾五岭攻百越尉佗知中国劳极止王南越行者不还往者莫返于是百姓离心瓦解欲为乱者十室而七兴万乗之驾作阿房之宫収大半之赋发闾左之戍父不宁子兄不安弟政苛刑惨民皆引领而望倾耳而听悲号仰天叩心怨上欲爲乱者十室而八客谓髙皇帝曰时可矣髙帝曰待之圣人当起东南间不一嵗陈吴大呼刘项并和天下向应所谓蹈瑕衅因秦之亡时而动百姓愿之若枯旱之望雨故起于行陈之中以成帝王之功今大王见髙祖得天下之易也独不观近世之吴楚乎当今陛下临制天下一齐海内泛爱蒸庶布徳施恵口虽未言声疾雷霆令虽未出化驰若神心有所懐威动千里下之应上犹景向也而大将军材能非直章邯杨熊也王以陈胜吴广谕之被以为过矣且大王之兵众不能什分吴楚之一天下安宁又万倍于秦时愿王用臣之计臣闻箕子过故国而悲作麦秀之歌痛纣之不用王子比干之言也故孟子曰纣贵爲天子死曾不如匹夫是纣先自絶久矣非死之日天去之也今臣亦窃悲大王弃千乗之君将赐絶命之书为羣臣先身死于东宫也被因流涕而起后王复召问被茍如公言不可以徼幸邪被曰必不得已被有愚计王曰柰何被曰当今诸侯无异心百姓无怨气朔方之郡土地广美民徙者不足以实其地可为丞相御史请书徙郡国豪桀及耐罪己上以赦令除家产五十万以上者皆徙其家属朔方之郡益发甲兵急其防日又伪为左右都司空上林中都官诏狱书逮诸侯太子及幸臣如此则民怨诸侯惧即使辩士随而说之党可以徼幸王曰此可也虽然吾亦不至若此専发而已后事发觉被诣吏自吿与淮南王谋反踪迹如此天子以伍被雅辞多引汉美欲勿诛张汤进曰被首为王画反计罪无赦遂诛被
