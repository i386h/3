<!-- { "loadSidebar": true } -->
　　周制凌人掌氷正嵗十有二月令斩氷三其凌【正嵗季冬火星中大寒氷方盛之时也凌氷室也三其凌三倍其氷备消释也】春始治鉴【鉴如甀大口以盛氷置食物于中以御温气春而始治之为二月将献羔而开氷鉴胡暂反甀音直伪反】祭祀供氷鉴賔客供氷大丧供夷槃氷【尸之槃曰夷槃】夏颁氷掌事【暑气盛王以氷颁赐则主为之】秋刷月令仲春天子乃献羔开氷先荐寝庙【谓立春藏氷至春分方温故献羔以祭司寒而后开氷先荐寝庙而后食之】左传鲁大夫申丰曰古者日在北陆而藏氷【陆道也夏十二月日在虚危氷坚而藏之】西陆朝觐而出之【夏三月日在昴毕蛰虫出而用氷春分之中奎娄在东方】其藏氷也深山穷谷固隂沍寒用黒牡秬黍以享司寒于是取而藏之也周其出之也桃弧棘矢以除其灾于是以风出而用之【顺春风而散用之】朝之禄位賔客丧祭自命夫命妇至于老疾氷皆与焉宋孝武帝大明六年立凌室藏氷有司奏季冬之月氷壮之时凌室长率山虞及舆隷取氷于深山穷谷固隂沍寒之处以纳于凌隂务令周密无泄其气先以黒牡秬黍祭司寒于凌室之北仲春之月春分之日以黒羔秬黍祭司寒啓氷室先荐寝庙凌室在乐逰苑内置长一人吏一人保举吏二人隋以季冬藏氷仲春氷并因用黒牡秬黍于氷室祭司寒神氷依以桃弧棘矢唐制先立春三日因用黒牡秬黍祭司寒之神于氷室祭讫凿氷千段方三尺厚尺五寸而藏之仲春氷祭如藏礼依以桃弧棘矢设于氷室户内之右礼毕遂留之余具元礼
　　禜
　　周制春官大祝掌六祈其四曰禜祭法云幽禜祭星也雩禜祭水旱也汉制谓禜为请晴服赤帻朱衣晋武帝咸宁及太康中时雨多则禜祭赤帻朱衣闭诸隂朱丝禜社伐朱鼔焉梁制霖雨祈晴亦如雩礼隋制霖雨则禜京城诸门三禜不止则祈山川岳鎭海渎社稷又不止则祈宗庙神州报以太牢州郡县苦雨亦各禜其城门不止则祈界山川社稷报用羊豕唐因之【禜门不止乃祈山川岳镇海渎三日不止祈社稷宗庙并用酒脯国城门用火牢】
　　苇茭桃梗【禳祠】
　　夏后氏金行初作苇茭言气所交也【吕氏春秋曰始得伊尹祓之于庙薰以萑苇茭者交易隂阳代兴之义也】商人水徳以螺首慎其闭塞使如螺也周人木徳以桃为梗汉制厉殃祀天地日月星辰四时隂阳之神以师旷配之其坛常祀以禳灾兼用三代之仪以苇茭桃梗五月五日朱索五色印为门户饰以傩止恶气后汉仲夏之月万物方盛日夏至隂气萌作恐物不楙其礼以朱索连荤莱弥牟朴蛊钟以桃印长六寸方三寸五色书文如法以施门户魏明帝大脩禳礼故何晏禳祭仪鸡特牲供禳衅之事磔鸡起于魏未详改仲夏在嵗旦之所起耳晋依魏制毎嵗朝设苇茭桃梗磔鸡于宫及百寺之门以辟恶气防始二年有司奏春分祀厉殃及禳祠诏曰不在祀典除之宋皆省其礼而郡县往往犹存
　　髙禖
　　周制月令仲春元鸟至之日以太牢祠于髙禖【髙辛氏之世元鸟遗卵娀简吞之生契后王以为禖官嘉祥而立其祠】天子亲往后妃帅九嫔御乃礼天子所御带弓韣授以弓矢于髙禖之前【天子所御谓今有娠者礼谓酌饮于髙禖之庭带以弓韣求男之祥】汉武帝年二十九乃得太子甚喜始立为髙禖之祠于城南祭以特牲【晋博士束晳云汉武帝晚得太子始为立髙禖之祠立石为主祀以太牢也】后汉因之祀于仲春之月晋以仲春之月髙禖祀于城南祀以特牲恵帝元康六年髙禖坛上石中破博士议礼无髙禖置石之文未知设造所由既已毁破可无改造束晳议以为石在坛上盖主道也礼制器则埋而置新今冝埋而更造不冝遂废后得髙堂隆故事诏更防石令如旧置髙禖坛上埋破石入地一丈【按江东太庙北门内道西有石文如竹叶小屋覆之宋文帝元嘉中脩庙所得石陆澄以为晋孝武时郊禖石然则江左亦有此礼矣或曰百姓祀其旁或谓之落星也】北齐制髙禖坛于南郊旁广轮二十六尺髙九尺四陛三壝每嵗元鸟至之日皇帝亲帅六宫祀青帝于坛以太昊配而祀髙禖之神以祈子其仪青帝北方南向配帝东方西向禖神坛下东陛之南西向礼用青珪束帛牲共以一太牢祀日皇帝衮冕乘玉辂皇后袆衣乗重翟皇帝初献降自东陛皇后亚献降自西陛并诣便座夫人终献上嫔献于禖神讫帝及后并诣攒位乃送神皇帝皇后及羣臣皆拜乃撤就燎礼毕而还隋亦以元鸟至日祀髙禖于南郊坛牲用一太牢唐月令亦以仲春元鸟至之日以太牢祀于髙禖天子亲往【月令经文及注不言有坛庙也】
　　祓禊
　　周制春官女巫掌嵗时祓除衅浴汉髙后八月祓于灞上后汉三月上巳官民皆絜于东流水上日洗濯祓除去宿垢疢为大絜魏氏以来但用三月三日不用上巳也晋公卿以下至于庶人皆禊洛水之侧赵王伦篡位三日防天泉池诛张林怀帝亦防天泉池赋诗陆机云天泉池南石沟引御沟水池西积石为禊堂跨水流杯饮酒不言曲水韩诗曰郑国之俗三月上巳之日溱洧水上招魂续魄秉兰草祓除不祥【蔡邕曰今三月上巳祓于水濵盖出此也】一説三月三日清明之节将修事于水侧以祈丰年也一説郭虞三月上辰日上巳日二日产三女并不育俗以为大忌至此月巳日讳止家皆于东流水上为祈禳自洁濯谓之禊祠引流行觞遂成曲水梁刘昭曰郭虞之説良为虚诞假有庶人旬内夭其三女何足警彼风俗乎杜笃赋乃称王侯公主暨于冨商用事伊洛帷幔元黄本传大将军梁商亦歌泣于洛禊也刘祯鲁都赋曰素秋二七天汉指隅人胥祓禳国子水嬉此用七月十四日也东晋元帝诏罢三日弄具海西公于钟山立流杯曲水延百僚皆其事也齐以三月三日曲水防古禊祭也今相承为百戯之具雕弄巧饰増损无常
　　诸杂祠
　　周立夀星祠于下杜亳【徐广云京兆杜县有亳亭也】时奉焉又立杜主祠因宣王杀右将军杜伯不以罪后宣王田于圃田见杜伯执弓矢射王王伏弓而死故周人尊其鬼而以嵗时奉祠秦立陈宝祠因文公获若石于陈仓北阪城祠之【蘓林曰质如石如肝】其神或嵗不至或嵗数来其来常以夜光辉若流星色赤黄长五丈从东方来集于祠城若雄野鸡其声殷殷云野鸡夜鸣以应之祠以一牢名曰陈宝【臣瓒曰陈仓县有宝夫人祠或一嵗二嵗与叶君合叶君神来时天为之雷鸣】二世时若陈宝节来一祠春夏用骍秋冬用駵徳公立卜居雍雍之诸祠自此兴用三百牢于鄜畤作伏祠【孟康曰六月伏日也周时无至此乃有之师古曰立秋之后以金代火金畏于火故至庚日必伏庚金也】磔狗邑四门以御蛊灾始皇东游海上祠八神求仙人其祀莫知起时【八神一曰天主祠天齐天齐渊水居临菑南郊山下者二曰地主祠防山梁父盖天好隂祠之必于髙山之下小山之上命曰畤地贵阳祭之必于泽中圜丘三曰邱主祠蚩尤蚩尤在东平陆蓝郷齐之西境也四月隂主祠三山三山即蓬莱方丈瀛州三神山五曰阳主祠之罘山在东莱六曰月主祠莱山山在东莱长广皆在齐北并勃海七曰日主祠成山山在东莱不夜县斗入海最居齐东北隅以迎日出八曰四时主祠琅邪琅邪在齐东北盖嵗之所始也皆用一牢具祀而巫祝所损益珪币杂异焉】汉髙帝天下已定令祝立蚩尤之祠于长安又置祠祀官女巫其梁巫祀天地天社天水房中堂上之属晋巫祠五帝东君云中君巫社巫祠族人炊之属【师古曰东君日也云中君谓云神也族人炊古主炊母之神也】秦巫祠杜主巫保族累之属【杜主即周之杜伯也巫保族累二神名累音力追反】荆巫祠堂下巫先司命施糜之属【堂下在堂之下巫先巫之最先者也司命説者云文昌第四星也施糜其先常施设糜鬻者也】九天巫祀九天【师古曰九天者谓中央四方四维也】皆以嵗时祠宫中武帝即位厚礼置祠神君于内中闻其言不见其人【神君者长陵女子产乳而死见神于先后宛若宛若祠于其室人多往祠平原君往祠其后子孙尊崇按平原君武帝外祖母也先后妯娌也宛若字也】又帝师少君求仙始亲祠灶【少翁言于帝曰祠灶皆可致物物鬼也致物而丹沙可化为金】又立粤祠鸡卜自此用【持鸡而卜如防卜也】是时既灭两粤粤人勇之乃言粤人俗鬼【师古曰勇之言其俗尚鬼神之事而其祠皆见鬼数有效昔东瓯王敬鬼夀百六十嵗后世怠慢故衰耗廼命粤巫立粤祠祝文安台无坛亦祠天神帝百鬼】宣帝时南郡获白虎献其皮牙爪帝为立祠又方士言隋侯劔宝玉宝璧周康宝鼎立四祠于未央宫又祠天封苑火井于鸿门【西河鸿门有天封苑火井祠火从地中出也】又立嵗星辰星太白荧惑南斗祠于长安城旁又祠三山八神于曲成【东莱县也】蓬山石社石鼓于临朐又有月祠蚩尤劳谷五牀山五帝仙人玉女金马碧鸡等神遣諌议大夫王襃使持节而求焉后魏道武帝初有两彗星见刘后使日者占曰祈之则扫定天下后从之故立其祠又立嵗神十二嵗一祭以十月用牛一鸡三又立土神四嵗二祭常八月十月用羊又立献明以上天神四十所嵗祭其神尊以马次以牛小以羊使女巫行事








　　通志卷四十三
<史部,别史类,通志>
　　钦定四库全书
　　通志卷四十四
　　宋　右　廸　功　　郑　樵　渔　仲　撰
　　礼略第三
　　嘉礼
　　天子加元服　皇太子冠【皇子皇孙附】诸侯大夫士冠天子纳妃后【册后附】天子册妃嫔夫人　皇太子
　　纳妃【皇子诸王婚公主嫁附】公侯大夫士婚礼　元正冬至受朝贺　读时令　册拜诸王侯　三老五更郷饮酒
　　賔礼
　　三恪二王后
　　军礼
　　天子诸侯将出征类冝造祃并祭所过山川　軷祭　田猎　讲武　命将出征　宣露布　大射郷射　合朔伐鼓　祭马祖　时傩
　　嘉礼
　　天子加元服
