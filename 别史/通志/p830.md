<!-- { "loadSidebar": true } -->
　　王浑字元冲太原晋阳人也父昶魏司空浑沈雅有器量袭父爵京陵侯辟大将军曹爽掾爽诛随例免起为懐令参文帝安东军事累迁散骑黄门侍郎散骑常侍咸熙中为越骑校尉武帝受禅加扬烈将军迁徐州刺史时年荒歳饥浑开仓赈赡百姓頼之泰始初増封邑千八百户乆之迁东中郎将督淮北诸军事镇许昌数陈损益多见纳用转征虏将军监豫州诸军事假节领豫州刺史浑与吴接境宣布威信前后降附甚多吴将薛莹鲁淑众号十万淑向弋阳莹向新息时州兵并放休息众裁一旅浮淮潜济出其不意莹等不虞晋师之至浑撃破之以功封次子尚为关内侯迁安东将军都督扬州诸军事镇夀春吴人大佃皖城图为边害浑遣扬州刺史应绰督淮南诸军攻破之并破诸别屯焚其积谷百八十余万斛稲苖四千余顷船六百余艘浑遂陈兵东疆视其地形险易歴观敌城察攻取之势及大举伐吴浑率师出横江遣参军陈慎都尉张乔攻寻阳濑乡又撃吴牙门将孔忠皆破之获吴将周兴等五人又遣殄吴防军李纯据髙望城讨吴将俞恭破之多所斩获吴厉武将军陈代平虏将军朱明惧而来降吴丞相张悌大将军孙震等率众数万指城阳浑遣司马孙畴州刺史周浚撃破之临阵斩二将及首虏七千八百级吴人大震孙皓司徒何植建威将军孙晏送印节诣浑降既而王濬破石头降孙皓威名益振明日浑始济江登建邺宫酾酒髙会自以先据江上破皓中军按甲不进致在王濬之后意甚愧恨有不平之色频奏濬罪状时人讥之帝下诏曰使持节都督扬州诸军事安东将军京陵侯王浑督率所统遂逼秣陵令贼孙皓救防自卫不得分兵上赴以成西军之功又摧大敌获张悌使皓涂穷势尽靣缚乞降遂平定秣陵功勲茂着其増封八千户进爵为公封子澄为亭侯弟湛为关内侯赐绢八千疋转征东大将军复镇夀阳浑不尚刑名处断明允时吴人新附颇懐畏惧浑抚循覊旅虚懐绥纳座无虚席门不停賔于是江东之士莫不悦附徴拜尚书左仆射加散骑常侍会朝廷立议齐王攸当之藩浑上书言攸至亲盛德宜赞朝政今陛下出攸之国假以都督虚号而无典戎干方之实惧非追述先帝文明太后待攸之宿意也若以攸望重于事宜出者今以汝南王亮代攸亮宣皇帝子文皇帝弟伷骏各处方任有内外之资论以后虑亦不为轻攸今之国适足长异同之论以损仁慈之美耳而令天下窥陛下有不崇亲亲之情臣窃为陛下不取也若以妃后外亲任以朝政则有王氏倾汉之权吕产专朝之祸若以同姓至亲则有吴楚七国逆乱之殃歴观古事轻重所在无不为害唯当任王道而求忠良耳若以智计猜物虽亲见疑至于疏逺者庸可保乎愚以为太子太保缺宜留攸居之庻全陛下有笃亲亲之恩使攸防仁覆之惠也帝不纳太熙初迁司徒惠帝即位加侍中又京陵置士官如睢陵比及杨骏诛重崇旧臣乃加浑兵浑以司徒文官主史不持兵持兵乃吏属绛衣自以偶因时宠权得持兵非是旧典皆令皂服论者美其谦而识体楚王玮将害汝南王亮等也公孙宏説玮曰昔宣帝废曹爽引太尉蒋济参乘以増威重大王今举非常事宜得宿望镇压众心司徒王浑宿有威名为三军所信服可请同乘使物情有凭也玮从之浑辞疾归第以家兵千余人闭门距玮玮不敢逼俄而玮以矫诏伏诛浑乃率兵赴宫帝尝访浑元会问郡国计吏方俗之宜浑奏曰陛下钦明圣哲光于逺近明诏冲虚询及刍荛斯乃周文畴咨之求仲尼不耻下问也旧三朝元会前计吏诣轩下侍中读诏计吏跪受臣以诏文相承已乆无他新声非陛下留心方国之意也可令中书令指宣明诏问方土异同贤才秀异风俗好尚农桑本务刑狱得无寃滥守长得无侵虐其勤心政化兴利除害者授以纸笔尽意陈闻以明圣指埀心四逺不复因循常辞且察其答对文义以观计吏人才之实又先帝时正会后东堂见征镇长史司马诸王国卿诸州别驾若不能别见可前诣轩下使侍中宣问以审察方国于事为便帝然之又诏浑录尚书事浑所歴之职前后著称及居台辅声望日减元康七年薨时年七十五諡曰元长子尚早亡次子济嗣济字武子少有逸才风姿英爽气葢一时好弓马勇力絶人善易及庄老文词俊茂伎蓺过人有名当世与姊夫和峤及裴楷齐名尚常山公主年二十起家拜中书郎以母忧去官起为骁骑将军累迁侍中与侍中孔恂王恂杨济同列为一时俊彦武帝尝会公卿藩牧于式干殿顾济恂而谓诸公曰朕左右可谓恂恂济济矣每侍见未尝不咨论人物及万机得失济善于清言修饰词令讽议将顺朝臣莫能尚焉帝益亲贵之仕进虽速论者不以主壻之故咸称才能致之然外虽雅而内多忌刻好以言伤物侪类以此少之以其父故每排王濬时议讥之齐王攸当之藩济既陈情又累使公主与甄徳妻长广公主俱入稽颡泣请帝留攸帝怒谓侍中王戎曰兄弟至亲今出齐王自是朕家事而甄徳王济连遣妇来生哭人以忤旨左迁国子祭酒常侍如故数年入为侍中时浑为仆射主者处事或不当济性峻厉明法绳之素与从兄佑不平佑党颇谓济不能顾其父由是长异同之言出为河南尹未拜坐鞭王官吏免官而王佑始见委任而济遂被斥外于是乃移第北芒山下性豪侈丽服玉食时洛京地甚贵济置地为马埒编钱满之时人谓为金沟王恺以帝舅奢豪有牛名八百里驳常莹其蹄角济请以钱千万与牛对射而赌之恺亦自恃其能令济先射一发破的因据胡牀叱左右速探牛心来湏臾而至一割便去和峤性至俭家有好李帝求之不过数十济其上直率少年诣园共啖毕伐树而去帝尝幸其宅供馔甚丰悉贮琉璃器中蒸肫甚美帝问其故答曰以人乳蒸之帝色甚不平食未毕而去济善解马性尝乘一马着连干鄣泥前有水终不肯渡济云此必是惜鄣泥使人解去便渡故杜预谓济有马癖帝尝谓和峤曰我将骂济而后官爵之何如峤曰济俊爽恐不可屈帝因召济切让之既而曰知愧不济答曰尺布斗粟之謡常为陛下耻之他人能令亲疏臣不能使亲亲以此愧陛下耳帝黙然帝尝与济棊而孙皓在侧谓皓曰何以剥人面皮皓曰见无礼于君者则剥之济时伸脚局下而皓讥焉寻使白衣领太仆年四十六先浑卒追赠骠骑将军及其将葬时贤无不毕至孙楚雅敬济而后来哭之甚悲賔客莫不垂涕哭毕向灵牀曰卿常好我作驴鸣我为卿作之体似声真賔客皆笑楚顾曰诸君不死而令王济死乎初济尚公主主两目失眀而妬忌尤甚然终无子有庻子二人卓字文宣嗣浑爵拜给事中次聿字茂宣袭公主封敏阳侯济二弟澄字道深汶字茂深皆辩惠有才藻并歴清显
