<!-- { "loadSidebar": true } -->
　　彭乐字兴安定人也骁勇善骑射初随杜洛周贼知其不立降尔朱荣从破葛荣于滏口又为都督从神武与行台仆射于晖讨破羊侃于瑕邱后叛周投逆贼韩楼封北平王及尔朱荣遣大都督侯深击楼乐又叛楼降深神武出山东乐又随从韩陵之役先登陷阵贼众大崩封乐城县公后以军功进爵汨阳郡公除肆州刺史天平四年从神武西讨与周文相拒神武欲缓持之乐气奋请决战曰我众贼少百人取一差不可失也神武从之乐因醉入深被刺肠出内之不尽截去复战身被数创军势遂挫不利而还神武每追谕以戒之髙仲密之叛也周文援之神武迎击于芒山骑言贼去洛州四十里蓐食干饭神武曰自应渴死何待我杀乃勒阵以待之西军至皆喉燥乐以数千精骑为右甄冲西军随所向奔退遂驰入周文营人告乐叛神武曰乐弃韩楼事尔朱荣背尔朱归我又叛入西事之成败岂在一乐但念小人反覆尔俄而西北尘起乐使告捷虏西魏临洮王柬蜀郡王荣宗江夏王升钜鹿王阐谯郡王亮詹事赵善督将寮佐四十八人皆系颈反接手临以刃歴两阵而唱名焉诸将乗胜斩首三万余西军退神武使乐追之周文大窘而走曰痴男子今日无我明日岂有汝邪何不急还前营收金寳乐从其言获周文金带一束以归言周文漏刃破胆矣神武诘之乐以周文言对且曰不为此语放之神武虽喜其胜且怒令伏诸地亲秤其头连顿之并数沙苑之失举刃将下者三噤齘良乆乃止乐更请五千骑取周文神武曰尔何放而复言捉邪取绢三千疋压乐因赐之累迁司徒天保初封陈留王迁太尉二年谋反为前行襄州事刘章等告伏诛
　　暴显字思祖魏郡斥邱人也祖喟仕魏为朔州刺史因家焉父诞恒州刺史乐安公显防时见一沙门指之曰此郎子好相表大必为良将贵极人臣语终失之显善骑射曾从魏孝荘猎一日中手获禽兽七十三后从神武起义信都累迁北徐州刺史封屯留县公天保中以赃货解州大理禁止处判未讫为合肥被围遣显与歩大汗萨等攻梁北徐州禽其刺史王彊天统中累迁位特进封定阳王卒
　　皮景和琅琊下邳人也父庆賔魏淮南王开府中兵参军正光中因使遇乱遂家广寜之石门县景和少通敏善骑射初以亲信事神武后征歩落稽疑贼有伏令景和将五六骑深入一谷遇贼百余人便战景和射数十人莫不应而倒神武尝令景和射一野豕一箭获之深见赏异除库直正都督天保初授通州刺史封永寜县子景和趫捷有武用从袭库莫奚度黄龙征契丹定稽胡讨蠕蠕每有战功累迁殿中尚书侍中景和于武职之中兼长吏事又性识均平故频有美授周通好之后冠盖往来尝令景和对接每与使人同射百发百中甚见推重武平中诏狱多令中黄门等监治尝令景和按覆据理执正由是过无枉滥后除特进封广汉郡公迁领军将军琅琊王之杀和士开兵指西阙内外莫知所为景和请后主出千秋门自号令事平除尚书右仆射陈将吴明彻宼淮南令景和拒之除领军大将军封文成郡王又有平阳人郑子饶诈依佛道设斋防用米面不多供赡甚广密从地藏渐出饼饭愚人以为神力见信于魏卫之间将为逆乱谋泄乃潜度河聚众自号长乐王已破乗氏县景和遣骑击破之禽子饶送邺烹之及吴明彻围夀阳敕景和与贺拔伏恩赴救时拒明彻者多致倾覆唯景和全军而还除尚书令武平六年卒赠太尉录尚书长子信机悟有风神位开府仪同三司武卫将军勲贵子弟中称其识鉴齐亡降周军授上开府军正中大夫隋开皇中卒于洮州刺史少子宿达开皇中通事舎人母忧起复将赴京辞灵恸哭而絶久而复苏不能下食三日而死
　　綦连猛字虎儿代人也其先姬姓六国末避乱出塞保祁连山因以为姓北人语讹故曰綦连父元成燕郡太守猛少有志气便弓马初为尔朱荣亲信荣被害从尔朱兆入洛猛父母兄弟皆在山东尔朱京纒欲投神武召之与俱举矟谓曰不从我者死乃从之去城五十余里猛以素防兆恩即背京纒复归兆兆败猛与斛律羌举乞伏贵和逃亡及见获各杖一百以猛配尉景贵和配娄昭羌举以故酋长子故无所配既而三人并为神武亲信后都督尔朱文畅谋逆猛曰昔事其父兄今寜自死不忍告而杀之神武闻之曰事人当如此舍其罪而益亲之以军功封广兴县侯梁使来聘云求角武艺文襄遣猛就馆接之防带两鞬左右驰射校挽彊弓梁人引弓两张皆三石猛遂并取四张叠挽之过度梁人嗟服天保初除东秦州刺史河清三年加开府突厥侵逼晋阳猛觇贼贼中一骑超出来鬭猛即斩之天统五年除并省尚书令领军大将军封山阳王猛自和士开死后渐预朝政疑议与夺咸亦咨禀赵彦深以猛武将之中颇疾奸佞言议时有可采故引知机事祖珽奏言猛与彦深前推琅琊王事有意故于是出猛为定州刺史彦深为西兖州刺史即日首途先是谣曰七月刈禾太早九月噉餻未好本欲寻山射虎激箭旁中赵老至是其言乃验猛行至牛兰有人告和士开被害时猛亦知情遂被追还削王爵以开府赴州在任寛惠清慎吏民称之淮隂王阿那肱与猛有旧每欲携引之韩长鸾等沮难复授胶州刺史后除大将军齐亡入周卒初猛与尉兴庆谢猥馁并善射小心给事神武左右神武使善相者视之曰猛大贵尉谢无官及芒山之役兴庆救神武之窘为军所杀神武叹曰富贵定在天也猛竟如相者言卒以荣宠自毕兴庆事见齐本纪兴庆每入阵常自署名于背神武使求其尸祭之于死处立浮图世谓髙王浮图云于是超赠仪同泾州刺史諡曰闵壮元景安河南洛阳人魏昭成皇帝之五世孙也髙祖防陈留王景安沈敏有干局少工骑射善于事人父永景安启廻代郡公授之随魏孝武帝西入关天平末周齐交战景安临阵东归芒山之战以功赐爵西华县男代郡公如故景安妙闲驰骋有容则每梁使至恒与斛律光皮景和等对客骑射见者称善天保初别封兴势伯带定襄县令赐姓髙氏累迁兼七兵尚书时初筑长城鎭戌未立昭景安与诸将缘塞以备守督领既多且所部军人富于财物遂贿货公行文宣闻之遣使推检唯景安纎毫无犯帝深嘉叹乃以所敛赃绢五百疋赐之以彰清节孝昭尝与功臣西园宴射侯去堂百四十余歩中的者赐以良马及金玉锦防等有一人射中兽头去鼻寸余唯景安最后有矢未发帝令景安解之景安引满正中兽鼻帝嗟异称善特赏马二匹玉帛杂物又加常等天统四年除豫州刺史加开府仪同三司武平三年授行台尚书令刺史如故封歴阳郡王景安久在边州人物安之又管内蛮多华少景安被以恩威咸得寜辑武平末徴拜领军大将军入周以大将军义寜郡公讨稽胡战没初永兄祚袭爵陈留王祚卒子景皓嗣天保时诛诸元亲近者如景安之徒疏宗议请姓髙氏景皓云岂得弃本宗逐他姓大丈夫寜可玉碎不能瓦全景安以白文宣乃收景皓诛之家属徙彭城由是景安独姓髙氏自外聼从本姓永弟种子豫字景豫美容仪有器干景安告景皓慢言引豫云相应和豫占云尔时以衣防掩景皓口云莫妄言问景皓与豫同获免卒于东徐州刺史
　　独孤永业字世基本姓刘中山人也母改适独孤氏永业防随母为独孤家飬遂从其姓天保初除中书舍人永业解书计善歌舞甚为文宣所知后为洛州刺史河阳行台左丞甚有威信迁行台尚书永业久在河阳善于招抚周人惮之性鲠直不交权势斛律光求二婢弗得毁之于朝廷河清末徴为太仆卿以乞伏贵和代之于是西境蹙弱河洛人情骚动武平三年遣永业取斛律丰洛因以为北道行台仆射幽州刺史河洛人庶多思永业又除河阳道行台洛州刺史周武帝亲攻金墉永业出兵御之问是何逹官作何行动周人曰至尊自来主人何不出看客永业曰客行怱怱故不出看乃通夜办马槽二千周人闻之以为大军至乃去进位开府临川王有甲士三万闻晋州败请出兵北讨奏寝不报永业慨愤又闻并州亦陷乃遣子湏达告降于周授上柱国应公宣政末为襄州总管大象二年为行军总管崔彦睦所杀
　　鲜于世荣渔阳人也父寳业懐朔鎭将武平初赠仪同三司祠部尚书世荣少沈敏有器干兴和二年为神武亲信都督稍迁平西将军赐爵石门县子天统二年累加开府仪同三司除郑州刺史武平中以领军从平髙思政封义阳郡王领军大将军太子太傅及周武帝入代送玛瑙酒钟与之得便撞破周兵入邺诸将皆降世荣在三台之前独鸣鼔不辍及被执不屈乃见杀世荣虽武人无文艺以朝危政乱每尝窃叹见徴税无厌赏赐过度发言叹息子贞武平末假仪同三司
　　傅伏太安人也父兴蔚州刺史伏少从戎以战功稍至开府永桥领人大都督周武帝前攻河隂伏自永桥夜渡入守中潬城南城陷被围二旬不下救兵至周师还后除东雍州刺史周克晋州执行台尉相贵招伏伏不从周尅并州遣韦孝寛将兵以伏子世寛来招伏授上大将军武乡郡公即给告身先以金玛瑙二酒钟为信伏不受谓孝寛曰事君有死无二此儿为臣不能竭忠为子不能尽孝人所雠疾愿即斩之以号令天下周武至自邺还至晋州遣髙阿那肱等百余人临汾召伏伏出车隔水相见问至尊今在何处阿那肱曰已为周师所获别路入关伏仰天大哭卒众入城于聼事前北面哀号良久然后降周武见之曰何不早降伏流涕而对曰臣三世衣食齐家被任如此革命不能自死羞见天地周武亲执其手曰为臣当若此朕平齐国唯见公一人乃自食一羊肋以骨赐伏曰骨亲肉疎所以相付遂引之与同食令典宿卫授上仪同勑之曰若即与公髙官恐归投者心动努力好行无虑不富贵又问前救河隂得何官职伏曰防一转授特进永昌郡公周武谓后主曰朕前三年教习兵马决意取河隂正为傅伏不可动是以収军而退公当时赏授何其薄也赐伏金酒巵后以为岷州刺史寻卒齐军晋州败后兵将罕有全节其杀身成仁者有仪同叱干茍生镇南兖州周武破邺赦书至茍生自缢死又有开府侍中宦者田敬宣本字鹏蛮人也年十四五好读书既为阍寺晓夕趣走伺闲隟便周章询请每至文林馆气喘汗流问书之外不暇他语及覩古人节义之事未尝不感慨沉吟顔之推重其勤学甚加开奨渐被知遇遂致通显后主之奔青州遣其西出参伺动静为周军所获问齐主何在绐云已去计当出境疑其不信欧捶服之毎折一肢辞色愈厉断其四体而卒又有雷显和者晋州败后为建州行台左仆射周武帝使其子招焉显和禁其子而不受闻邺城败乃降后主失并州使开府纥奚永安告急于突厥他鉢畧可汗及闻齐灭他鉢畧处永安于吐谷浑使下永安抗言曰本国既败永安岂惜残命欲闭气自絶恐天下不知大齐有死节臣唯乞一刀以显示逺近他鉢畧嘉之赠马七十匹归之又有代人髙寳寜武平末为营州刺史鎭黄龙夷夏重其威信周武帝灭齐遣使招慰不受书范阳王绍义在突厥中寳寜上表劝进范阳王署寳寜为丞相及卢昌期据范阳起兵寳寜引绍义集夷夏兵数万救之至潞河知周将宇文神举屠范阳遂还防黄龙









　　通志卷一百五十二
<史部,别史类,通志>
　　钦定四库全书
　　通志卷一百五十三
　　宋　右　迪　功　郎　郑　樵　渔　仲　撰列传第六十六
　　北齐
　　封隆之【子子绘　子绣　弟子孝琬孝琬弟孝琰　隆之族父述】李元忠【子掻掻从姊法行　元忠从祖弟浑　浑弟绘　绘弟纬】崔暹【子达拏】崔防【子赡防弟仲仲文弟子侃子侃弟子约】孙腾　高隆之　司马子如【兄子】
