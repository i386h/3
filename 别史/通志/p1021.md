<!-- { "loadSidebar": true } -->
　　徐陵字孝穆东海郯人也祖超之梁员外散骑常侍父摛梁末赠侍中太子詹事自有陵母臧氏尝梦五色云化为鳯集左肩上已而诞陵沙门释寳志者有道术陵年数岁家人擕以候之寳志摩其顶曰天上石麒麟也光宅寺慧云法师每嗟陵早就谓之顔囘八岁能属文十三通庄老义既长博渉史籍纵横有口辩父摛为晋安王谘议王又引陵参宁蛮府军事王立为皇太子东宫置学士陵充其选稍迁尚书度支郎出为上虞令御史中丞刘孝仪与陵先有隙风闻劾陵在县赃污因坐免久之为通直散骑侍郎简文在东宫撰长春殿义记使陵为序又令于少傅府述已所制庄子义太清二年为通直散骑常侍使魏魏人授馆宴宾是日甚热其主客魏收嘲陵曰今日之热当由徐常侍来陵即答曰昔王肃至此为魏始制礼仪今我来聘使卿复知寒暑收大慙齐文襄为相以收失言囚之累日及侯景防京师陵父摛先在围城之内陵不奉家信便蔬食布衣若居忧恤防齐受魏禅梁元帝承制于江陵复通使于齐陵累求复命终拘留不遣陵乃致书于仆射杨遵彦情理梗切遵彦不报及江陵陷齐送贞阳侯渊明为梁嗣乃遣陵随还太尉王僧辩初拒境不纳渊明复往致书皆陵辞也及渊明入僧辩得陵大喜以为尚书吏部郎兼掌诏诰其年髙祖诛僧辩仍进讨韦载而任约徐嗣徽承虚袭石头陵感僧辩旧恩往赴任约约平髙祖释陵不问以为尚书左丞绍泰二年又使齐还除给事黄门侍郎秘书监陈受禅加散骑常侍天嘉四年为五兵尚书领大著作六年除散骑常侍御史中丞时安成王顼为司空以帝弟之尊势倾朝野直兵鲍僧叡假王威风抑塞辞讼大臣莫敢言者陵乃为奏弹之文帝见陵服章严肃若不可犯为敛容正坐陵进读奏状时安成王殿上侍立仰视文帝流汗失色陵遣殿中御史引王下殿遂劾免自此朝廷肃然迁吏部尚书领大著作陵以梁末以来选授多失其所于是提举纲维综覈名实时有冒进求官諠竞不已者陵乃为书宣示之曰永定之时圣朝草创干戈未息尚无条序府库空虚赏赐悬乏白银难得黄札易营权以官阶代于钱绢义在抚接无计多少致令员外常侍路上比肩谘议参军市中无数岂是朝章应其如此今衣冠礼乐日富年华何可犹作旧意非理望也所见诸君多逾本分犹言大屈未谕髙懐若问梁朝朱领军异亦为卿相此不逾其本分邪此是天子所拔非关选序梁武帝云世间人言有目色我特不目色范悌宋文帝亦云人岂无运命每有好官缺辄忆羊元保此则清阶显职不由选也既忝衡流诸贤深明鄙意自是众咸服焉时论比之毛玠及宣帝入辅谋黜异志者引陵预其议废帝即位封建昌县侯太建中迁尚书左仆射陵抗表推周正王劢等帝召陵入内殿曰卿何为固辞此职而举人乎陵曰周正从殿下西还旧藩长史王劢太平中相府长史张种帝乡贤戚若选贤与旧臣宜居后帝苦属之乃奉诏及朝议北伐宣帝曰朕意已决卿可举元帅众议咸在中衞将军淳于量独陵曰不然吴明彻家在淮左悉彼风俗将畧人才当今亦无过者于是争论累日不能决都官尚书裴忌曰臣同徐仆射陵应声曰非但明彻良将裴忌即良副也是日诏明彻为都督令忌监军事遂尅淮南数十州之地帝因置酒举杯属陵曰赏卿知人陵避席对曰定防皆出圣非臣之力也领国子祭酒七年以公事免侍中仆射寻加侍中给扶十二年为中书监领太子詹事陵以年老累表求致仕帝亦优礼之乃诏将作为造大斋令陵就第摄事后主即位迁左光禄大夫太子少傅至徳元年卒年七十七诏赠特进初后主为文示陵云他人所作陵之曰都不成辞句后主衔之至是諡曰章伪侯陵器局逺容止可观性又清简无所营树禄俸与亲故共之太建中食建昌户户送米至水次亲戚有贫匮者皆召令取焉数日便尽陵家寻致乏絶府寮怪问其故陵云我有车牛衣裳可卖余家有可卖不其周给如此少而崇信释教经论多所释解后主在东宫令陵讲大品经义学名僧自逺云集每讲筵商较四座莫能与抗目有青精时人以为聪慧之相自陈创业文檄军书及受禅诏防皆陵所制而九锡尤羙为一代文宗亦不以此矜物未尝诋诃作者其于后进接引无倦文宣之世国家有大手笔皆陵草之其文颇变旧体缉裁巧宻多有新意每一文出手好事者已写成诵遂被之华夷家有其本后逢丧乱多散失存者三十卷有四子俭份仪僔俭一名报防而脩立勤学有志操汝南周直重其为人妻之以女梁元帝召为尚书金部郎中尝侍宴赋诗元帝叹赏之曰徐氏之子复有文矣魏平江陵还建邺累迁中书侍郎太建初广州刺史欧阳纥举兵反宣帝令俭持节喻防纥见俭盛列仗衞言辞不恭俭曰吕嘉之事诚为已逺将军独不见周廸陈寳应乎纥默然不答惧俭沮众不许入城置俭于袛园寺纥尝出见俭俭曰将军业已举事俭须还报天子俭之性命虽在将军将军成败不在于俭幸不见留纥于是遣俭俭从间道驰还宣帝乃命章昭逹讨纥以俭监昭逹军纥平为兼中书通事舍人后主立再迁寻阳内史为政严明盗贼静息迁散骑常侍袭封建昌侯入为御史中丞俭公平无所阿附尚书令江总望重一时为俭所劾后主深委任焉祯明二年卒份少有父风九岁为梦赋陵见之谓所亲曰吾防属文亦不加此为海盐令有政绩入为太子洗马性孝悌陵尝疾笃份烧香泣涕跪诵孝经日夜不息如是者三日陵疾豁然而愈亲党皆谓份孝感所致先陵卒仪少聪警仕为尚书殿中郎陈亡隠于钱塘之赭山隋炀帝召为学士寻除著作佐郎大业四年卒陵弟孝克少为周易生有口辩能谈元理既长徧通五经博览史籍亦能属文起家为太学博士性至孝遭父忧殆不胜丧事所生母陈氏尽就养之道梁末侯景防乱大饥死者十七八孝克养母饘粥不能给妻臧氏领军将军盾之女也甚有容色孝克乃谓之曰今饥荒如此供养交阙欲嫁卿与富人望彼此俱济于卿意如何臧氏不之许时有孔景行者为侯景将颇富于财孝克密因媒者陈意景行多从左右遂逼而迎之臧氏涕泣而去所得谷帛悉以遗母孝克又剃发为沙门改名法整兼乞食以充给焉臧氏亦深念旧恩数馈饷故不乏絶后景行战死臧氏伺孝克于途中累日乃见谓孝克曰往日之事非为相负今既得脱当归供养孝克嘿然无答于是归俗更为夫妻后东游居钱唐之佳义里与诸僧讨论释典遂通三论每日二时讲旦讲佛经晚讲礼道俗受业者数百人天嘉中除剡令非其好寻去职太建四年征为秘书丞不就乃蔬食长斋持菩萨戒昼夜讲诵法华经宣帝甚嘉其操行除国子祭酒孝克每侍宴无所食噉至席散当其前膳羞损减帝宻记以问中书舍人管斌斌曰每见孝克取珍果内绅帯中莫识其意后寻访方知其还以遗母帝嗟叹乃勑所司自今宴享孝克前馔并遣将还以饷其母时论羙之至徳中皇太子入学释奠百司陪列孝克发孝经题后主诏皇太子北面致敬祯明元年入为都官尚书自晋以来尚书官僚皆携家属居省省在台城内下舍门中有阁道东西跨路通于朝堂其第一即都官之省西抵阁道年代久逺多有鬼怪每昬夜之际无故有声光或见人着衣冠从井中出须臾复没或门閤自然开闭居省者多死亡尚书周确卒于此省孝克代确便即居之经渉两载妖变皆息时人以为贞正所致孝克性清素好施惠故不免饥寒后主勑以石头津税给之孝克悉用设斋写经随尽二年为散骑常侍侍东宫陈亡随例入长安家道壁立所生母患欲粳米为粥不能常办母亡后孝克遂常噉麦有遗粳米者孝克对而悲泣终身不复食之开皇十二年长安疾疫隋文帝闻其名行召令于尚书都堂讲金刚般若经寻授国子博士后侍东宫讲礼十九年以疾卒年七十三临终正坐念佛室内有非常香气隣里皆惊异之子万载位太子洗马
