<!-- { "loadSidebar": true } -->
　　陆凯字敬风吴郡吴人丞相逊族子也黄武初为永兴诸暨长所在有治迹拜建武都尉领兵虽统军众手不释书好太元论演其意以筮輙验赤乌中除儋耳太守讨朱崖斩获有功迁为建武校尉五鳯二年讨山贼陈毖于零陵斩毖克防拜巴邱督偏将军封都乡侯转为武昌右部督与诸将共赴寿春还累迁荡魏绥逺将军孙休即位拜征北将军假节领豫州牧孙皓立迁镇西大将军都督巴邱领荆州牧进封嘉兴侯孙皓与晋平使者丁忠自北还説皓弋阳可袭凯谏止之语在皓传寳鼎元年迁左丞相皓性不好人视已羣臣侍见皆莫敢迕凯説皓曰夫君臣无不相识之道若卒有不虞不知所赴皓听凯自视皓时徙都武昌扬土百姓泝流供给以为患害又政事多缪黎元穷匮凯上疏曰臣闻有道之君以乐乐民无道之君以乐乐身乐民者其乐弥长乐身者不久而亡夫民者国之根也诚宜重其食爱其命民安则君安民乐则君乐自顷年以来君威伤于桀纣君明闇于奸雄君惠闭于羣孽无灾而民命尽无为而国财空辜无罪赏无功使君有谬误之愆天为作妖而诸公卿媚上以求爱因民以求饶导君于不义败政于淫俗臣窃为痛心今邻国交好四边无事当务息役养士实其廪库以待天时而更倾动天心掻扰万姓使民不安大小呼嗟此非保国养民之术也臣闻吉凶在天犹影之在形响之在声也形动则影动形止则影止此分数乃有所系非在口之所进退也昔秦之所以亡天下者但坐赏轻而罚重政刑错乱民力尽于奢侈目于美色志浊于财寳邪臣在位贤哲隠藏百姓业业天下苦之是以有覆巢破卵之忧汉所以彊者躬行诚信听谏纳贤惠及负薪躬请岩穴广采博察以成其谋此往事之明徴也近者汉之衰末三家鼎立曹失纲纪晋有其政又益州危险兵多精彊闭门固守可保万世而刘氏与夺乖错赏罚失所君意恣于奢侈民力竭于不急是以为晋所伐君臣见虏此目前之明验也臣闇于大理文不及义智慧浅劣无复冀望窃为陛下惜天下耳臣谨奏耳目所闻见百姓所为烦苛刑政所为错乱愿陛下息大功损百役务寛荡忽苛政又武昌土地实危险而塉埆非王都安国养民之处船泊则沈漂陵居则峻危且童谣言寕饮建业水不食武昌鱼宁还建业死不止武昌居臣闻翼星为变荧惑作妖童谣之言生于天心乃以安居而比死足明天意知民所苦也臣闻国无三年之储谓之非国而今无一年之畜此臣下之责也而诸公卿位处人上禄延子孙曽无致命之节匡救之术茍进小利于君以求容媚茶毒百姓不为君计也自从孙造义兵以来耕种既废所在无复输入而分一家父子异役廪食日张畜积日耗民有离散之怨国有露根之渐而莫之恤也民力困穷鬻卖儿子调赋相仍日以疲极所在长吏不加隠括加有监官既不爱民务行威势所在掻扰更为烦苛民苦二端财力再耗此为无益而有损也愿陛下一息此辈矜哀孤弱以镇抚百姓之心此犹鱼鳖得免毒螫之渊鸟兽得离罗网之纲四方之民襁负而至矣如此民可得保先王之国存焉臣闻五音令人耳不聪五色令人目不明此无益于政有损于事者也自昔先帝时后宫列女及诸织络数不满百米有畜积货财有余先帝崩后幼景在位更改奢侈不蹈先迹伏闻织络及诸徒坐乃有千数计其所长不足为国财然坐食官廪嵗嵗相承此为无益愿陛下料出赋嫁给与无妻者如此上应天心下合地意天下幸甚臣闻殷汤取士于商贾齐桓取士于车辕周武取士于负薪大汉取士于奴仆明王圣主取士以贤不拘卑贱故其功徳洋溢名流竹素非求顔色而取好服防口容悦者也臣伏见当今内宠之臣位非其人任非其量不能辅国匡时羣党相扶害忠隠贤愿陛下简文武之臣各勤其官州牧督将藩镇方外公卿尚书务修仁化上助陛下下拯黎民各尽其忠拾遗万一则康哉之歌作刑错之理清愿陛下留神思臣愚言时殿上列将何定佞巧便僻贵幸任事凯面责定曰卿见前后事主不忠倾乱国政宁有得以寿终者邪何以专为奸邪秽尘天听宜自改励不然方见卿有不测之祸矣定大恨凯思中伤之凯终不以为意乃心公家义形于色表疏皆指事不饰忠恳内发建衡元年疾病皓遣中书令董朝问所欲言凯陈何定不可任用宜授外任不宜委以国事奚熙小吏建起浦里田欲复严密故迹亦不可听姚信楼元贺邵张悌郭逴薛莹滕修及族弟喜抗或清白忠勤或姿才卓茂皆社稷之桢干国家之良辅愿陛下重留神意访以时务各尽其忠拾遗万一遂卒时年七十二子祎初为黄门侍郎出领部曲拜偏将军凯亡后入为太子中庶子右国史华覈表荐祎曰祎体质方刚器干彊固董率之才鲁肃不过及被召当下径还赴都道由武昌曽不廻顾器械军资一无所取在戎果毅临财有节夫夏口贼之冲要宜选名将以镇戍之臣窃思惟莫善于祎初皓常衔凯数犯顔忤防加何定谮搆非一既以重臣难绳以法又陆抗时为大将在疆埸故以计容忍抗卒后竟徙凯家于建安或曰寳鼎元年十二月凯与大司马丁奉御史大夫丁固谋因皓谒庙欲废皓立孙休子时左将军留平领兵先驱故密语平平拒而不许誓以不泄是以所图不果太史郎陈苖奏皓久隂不雨风气廻逆将有隂谋皓深警惧云后晋陈寿言予连从荆阳来者得凯所谏皓二十事博问吴人多云不闻凯有此表又案其文殊甚切直恐非皓之所能容忍也或以为凯藏之箧笥未敢宣行病困皓遣董朝问所欲言因以付之虚实难明故不着于篇凯弟允字敬宗始为御史尚书选曹郎太子和闻其名待以殊礼防全寄杨竺等阿附鲁王霸与和分争隂相谮构允坐收下狱椘毒备至终无他辞后为衡阳督军都尉赤乌十一年交州九真夷贼攻没城邑交部骚动以允为交州刺史安南校尉允入南界喻以恩信务崇招纳髙凉渠帅黄吴等支党三千余家皆出降允引军而南重宣至诚遗以财币贼帅百余人民五万余家深幽不羁莫不稽颡交域清泰就加安南将军复讨苍梧建陵贼破之前后出兵八千余人以充军用永安元年徴为西陵督封都亭侯后转左虎林中书丞华覈表荐允才通行洁可备上司皓不报允卒子式嗣为柴桑督扬武将军天册元年与兄子祎俱徙建安天纪二年召还建业复将军侯
　　是仪字子羽北海营陵人也本姓氏初为县吏后仕郡郡相孔融嘲仪言氏字民为上可改为是乃遂改焉后依刘繇避乱江东繇军败仪徙会稽孙权承摄大业优文徴仪到见亲任专典机密拜骑都尉吕防图袭闗羽权以问仪仪善其计劝权听之从讨羽拜忠义校尉仪陈谢权令曰孤虽非赵简子卿安得不自屈为周舍邪既定荆州迁都武昌拜裨将军封都亭侯守侍中欲复授兵仪自以非材固辞不受黄武中遣仪之皖就将军刘邵欲诱致曹休休到大破之迁偏将军入阙省尚书事外总平诸官兼领辞讼又令敎诸公子书学大驾东迁太子登留镇武昌使仪辅太子太子敬之事先谘询然后施行进封都乡侯后从太子还建业复拜侍中中执法平诸官事领辞讼如旧典校郎吕壹诬白故江夏太守刁嘉谤讪国政权怒收嘉系狱悉验问时同坐人皆怖畏壹并言闻之仪独言无闻于是见穷诘累日诏防转厉羣臣为之屏息仪对曰今刀锯已在臣颈臣何敢为嘉隠讳自取夷灭为不忠之鬼顾以闻知当有本末据实答问辞不倾移权遂舍之嘉亦得免蜀相诸葛亮卒权垂心西州遣仪使蜀申固盟好奉使称意拜尚书仆射南鲁二宫初立仪以本职领鲁王傅仪嫌二宫相逼近乃上疏曰臣窃以鲁王天挺懿徳兼资文武当今之宜宜镇四方以为藩辅宣徳美广耀威灵乃国家之良规海内所瞻望但臣言鄙野不能究尽其意愚以为二宫宜有降杀正上下之序明敎化之本书三四上仪为傅尽忠动輙规戒事上勤与人恭不治产业不受施惠为屋舍财足自容邻舎有起大宅者权出望见问起大宅者谁左右对曰似是仪家也权曰仪俭素必不为此问果他家其见知信如此服不精细食不重膳拯赡贫困家无储蓄权闻之幸仪舍求视蔬饭亲尝之对之叹息即増俸赐益田宅仪累辞让以宠为戚时时有所进逹未尝言人之短权尝责仪以不言事无所是非仪对曰圣主在上臣下守职惧于不称实不敢以愚管之言上干天听事君数十年未尝有过吕壹歴白将相大臣或一人以罪闻者数四独无以白仪权叹曰使人尽如是仪当安用科法为及寝疾遗令素棺敛以时服务从省约年八十一卒
