<!-- { "loadSidebar": true } -->
　　孝质皇帝讳缵肃宗元孙曾祖父千乘贞王伉祖父乐安夷王宠父渤海孝王鸿母陈夫人冲帝不豫大将军梁冀征帝到洛阳都亭及冲帝崩皇太后与冀定策禁中丙辰使冀持节以王青盖车迎帝入南宫丁巳封为建平侯其日即皇帝位年八岁己未孝冲皇帝于懐陵广陵贼张婴等复反攻杀堂邑江都长九江贼徐鳯等攻杀曲阳东城长甲申谒髙庙乙酉谒光武庙二月豫章太守虞续坐赃下狱死乙酉大赦天下赐人爵及粟帛各有差还王侯所削户邑彭城王道薨叛羌诣左冯翊梁竝降三月九江贼马勉称皇帝九江都尉滕抚讨马勉范容周生大破斩之夏四月壬申雩庚辰济北王安薨丹阳贼陆宫等围城烧亭寺丹阳太守江汉撃破之五月甲午皇太后诏以自春涉夏大旱炎赫比日隂云还复开霁将由二千石令长不崇寛和而为苛刻所致其令中都官繋囚罪非殊死考未竟者一切任出以须立秋郡国有名山大泽能兴云雨者二千石长吏各洁斋请祷竭诚尽礼又兵役连年死亡流离或支骸不敛或停棺莫收朕甚愍焉今遣使者案行若无家属及贫无资者随宜赐防以慰孤魂是月下邳人谢安应募撃徐鳯等斩之丙辰诏曰孝殇皇帝虽不永休祚而即位逾年君臣礼成孝安皇帝承袭统业而前世遂令恭陵在康陵之上先后相逾失其次序非所以奉祖宗之重垂无穷之制昔定公追正顺祀春秋善之其令恭陵次康陵宪陵次恭陵以序亲秩为万世法六月鲜卑寇代郡秋七月庚寅阜陵王代薨庐江盗贼攻寻阳又攻盱台滕抚遣司马王章撃破之九月戊戍太傅赵峻薨冬十一月己丑南阳太守韩昭坐赃下狱死丙午中郎将滕抚撃广陵贼张婴破之丁未中郎将赵序坐事弃市歴阳贼华孟自称黑帝攻杀九江太守杨岑滕抚率诸将撃孟等大破斩之
　　本初元年春正月丙申诏以方春东作育微敬始其勅有司罪非殊死且勿案騐以崇在寛壬子广陵太守王喜坐讨贼逗留下狱死二月庚辰诏曰九江广陵二郡数离寇害残夷尤甚生者失其资业死者委尸原野其调比郡见谷出禀穷弱收枯骸务加理防以称朕意夏四月庚辰令郡国举眀经年五十以上七十以下诣太学自大将军至六百石皆遣子受业歳满课试以髙第五人补郎中次五人太子舍人又千石六百石四府掾属三署郎四姓小侯先能通经者各令随家法其髙第者上名牒当以次赏进五月庚寅徙乐安王为渤海王海水溢戊申使谒者案行收葬乐安北海人为水所漂没死者又禀给贫羸庚戌太白犯荧惑六月丁巳大赦天下赐民爵及粟帛各有差闰月甲申大将军梁冀潜行鸩弑帝崩于玉堂前殿年九歳丁亥太尉李固免戊子司徒胡广为太尉司空赵戒为司徒与梁冀参録尚书事太仆袁汤为司空
　　质帝本初一年
　　孝桓皇帝讳志肃宗曾孙也祖父河间孝王开父蠡吾侯翼母匽氏翼卒帝袭爵为侯本初元年梁太后征帝到夏门亭将妻以女弟会质帝崩太后遂与兄大将军冀定策禁中闰月庚寅使冀持节以王青葢车迎帝入南宫其日即皇帝位时年十五太后犹临朝政秋七月乙卯孝质皇帝于静陵齐王喜薨辛巳谒髙庙光武庙丙戌诏曰孝亷亷吏皆当典城牧民禁奸举善兴化之本恒必由之今选举乖错害及元元深惟蠲涤贪秽以祈休祥其令秩满百户十岁以上有殊才异行乃得参选赃吏子孙不得察举杜絶邪伪请托之原令亷白守道者得信其操各眀守所司以观厥后九月戊戌追尊皇祖河间孝王曰孝穆皇夫人赵氏曰孝穆皇后皇考蠡吾侯曰孝崇皇冬十月甲午尊皇母匽氏为孝崇博园夫人
　　建和元年春正月辛亥朔日有食之诏三公九卿校尉各言得失戊午大赦天下赐吏更劳一岁男子爵人二级为父后及三老孝悌力田人二级鳏寡孤独笃癃贫不能自存者粟人五斛贞妇帛人三匹灾害所伤什四以上勿收田租其不满者以实除之二月荆扬二州人多饿死遣四府掾分行赈给沛国言黄龙见谯夏四月庚寅京师地震诏大将军公卿校尉举贤良方正能直言极谏者各一人又命列侯将大夫御史谒者千石六百石愽士议郎郎官各上封事指陈得失又诏大将军公卿郡国举至孝笃行之士各一人壬辰诏州郡不得廹胁驱逐长吏长吏赃满三十万而不纠举者刺史二千石以纵避为罪若有擅相假印绶者与杀人同弃市论丙午诏郡国繋囚减死罪一等勿笞唯谋反大逆不用此书又诏曰比起陵茔弥歴时岁力役既广徒隶尤勤顷雨泽不降密云复散傥或在兹其令徒作陵者减刑咎六月是月立阜陵王代兄勃遒亭侯便为阜陵王郡国六地裂水涌井溢芝草生中黄藏府六月太尉胡广罢太司农杜乔为太尉秋七月勃海王鸿薨立弟蠡吾侯悝为勃海王乙未立皇后梁氏九月丁卯京师地震太尉杜乔免冬十月司徒赵戒为太尉司空袁汤为司徒前太尉胡广为司空十一月济隂言有五色大鸟见于已氏戊午减天下死罪一等戌边清河刘文反杀国相谢暠欲立清河王蒜为天子事觉伏诛蒜坐贬为尉氏侯徙桂阳自杀前太尉李固杜乔皆下狱死陈留盗贼李坚自称皇帝伏诛
　　二年春正月甲子皇帝加元服庚子大赦天下赐河间勃海二王黄金各百斤彭城诸国王各五十斤公主大将军三公特进侯中二千石二千石将大夫郎吏从官四姓及梁邓小侯诸夫人以下帛各有差年八十以上赐米酒肉九十以上加帛二匹绵三斤三月戊辰帝从皇太后幸大将军梁冀府白马羌寇广汉属国杀长吏益州刺史率板楯蛮讨破之夏四月丙子封帝弟顾为平原王奉孝崇皇祀尊孝崇皇夫人马氏为孝崇园贵人嘉禾生大司农帑藏五月癸丑北宫掖廷中德阳殿及左掖门火车驾移幸南宫六月改清河为甘陵立安平王得子经侯理为甘陵王秋七月京师大水河东生木连理冬十月长平陈景自号黄帝子署置官属又南顿管伯亦称真人并图举兵悉伏诛
　　三年春三月甲申彭城王定薨夏四月丁卯晦日有蚀之五月乙亥诏以日食之故自永建元年迄于今岁凡诸妖恶支亲从坐及吏民减死徙邉者悉归本郡唯没入者不从此令六月庚子诏大将军三公特进侯其与校尉举贤良方正能直言极谏之士各一人乙卯震宪陵寝屋秋七月庚申亷县雨肉八月乙丑有星孛于天市京师大火九月己卯地震庚寅地又震诏死罪以下及亡者赎各有差郡国五山崩冬十月太尉赵戒免司徒袁汤为太尉大司农河内张歆为司徒十一月甲申诏曰朕摄政失中灾眚连仍今京师厮舍死者相枕郡县阡陌处处有之甚违周文掩胔之义其有家属而贫无以者给直人三千丧主布三疋若无亲属可于官壖地之表识姓名为设祠祭又徒在作部疾病致医药死亡厚埋藏民有不能自振及流移者禀谷如科州郡检察务崇恩施以康我民
　　和平元年春正月甲子大赦天下改元和平己亥太后诏复政于皇帝二月扶风妖贼裴优自称皇帝伏诛甲寅皇太后梁氏崩三月车驾徙幸北宫甲午顺烈皇后夏五月庚辰尊愽园匽贵人曰孝崇皇后秋七月梓潼山崩冬十一月减天下死罪一等徙边戍
　　元嘉元年春正月京师疾疫使光禄大夫将医药案行癸酉大赦天下改元元嘉二月九江庐江大疫甲午河间王建薨夏四月己丑安平王得薨京师旱任城梁国饥民相食司徒张歆罢光禄勲吴雄为司徒秋七月武陵蛮叛冬十月司空胡广罢十一月辛巳京师地震闰月庚午任城王崇薨太常黄琼为司空
　　二年春正月西域长史王敬为于阗国所杀丙辰京师地震夏四月甲寅孝崇皇后匽氏崩庚午常山王豹薨五月辛夘孝崇皇后于博陵秋七月庚辰日有食之八月济隂言黄龙见句阳金城言黄龙见允街冬十月乙亥京师地震十一月司空黄琼免十二月特进赵戒为司空右北平太守和旻坐赃下狱死
　　永兴元年春二月张掖言白鹿见三月丁亥幸鸿池夏五月丙申大赦天下改元永兴丁酉济南王广薨无子国除秋七月郡国三十二蝗河水溢百姓饥穷流冗道路至有数十万户冀州尤甚诏在所赈给乏絶安慰居业冬十月太尉袁汤免太常胡广为太尉司徒吴雄罢司空赵戒免以太仆黄琼为司徒光禄勲房植为司空十一月丁丑诏减天下死罪一等徙边戌是岁武陵太守应奉招诱叛蛮降之
　　二年春正月甲午大赦天下二月辛丑初听刺史二千石行三年丧服癸卯京师地震诏公卿校尉举贤良方正能直言极谏者各一人诏以灾异比见自今舆服制度有逾侈长饰者皆宜损省郡县务存俭约申眀旧令如永平故事六月彭城泗水增长逆流诏司隶校尉部刺史曰蝗灾为害水变仍至五谷不登人无宿储其令所伤郡国种芜菁以助人食京师蝗东海胊山崩九月丁卯朔日有食之诏曰朝政失中云汉作旱郡县当为饥馁者储天下一家谷不糜烂则为国寳其令郡国不得卖酒祠祀裁足太尉胡广免司徒黄琼为太尉闰月光禄勲尹颂为司徒减天下死罪一等徙边戌蜀郡李伯诈称宗室当立为太初皇帝伏诛冬十月甲辰校猎上林苑遂至函谷关赐所过道傍年九十以上钱各有差泰山琅邪贼公孙举等反叛杀长吏
　　永寿元年春正月戊申大赦天下改元永寿二月司隶冀州饥人相食勅州郡赈给贫弱若王侯吏民有积谷者一切贷得十分之三以助禀贷其百姓吏民者以其见钱雇直王侯须新租乃偿夏四月白乌见齐国六月洛水溢壊鸿徳苑南阳大水司空房植免太常韩縯为司空诏泰山琅邪遇贼者勿收租赋复更算三年又诏被水死流失尸骸者令郡县钩求收及所唐突压溺物故七歳以上赐钱人二千壊败庐舍亡失谷食尤贫者禀人二斛巴郡益州郡山崩秋七月初置泰山琅邪都尉官南匈奴左台且渠伯德等叛寇美稷安定属国都尉张奂讨除之
　　二年春正月初听中官得行三年服二月甲申东海王臻薨三月蜀郡属国夷叛秋七月鲜卑寇云中泰山贼公孙举等寇青兖徐三州遣中郎将叚颎讨破斩之冬十一月置太官右监丞官十二月京师地震
　　三年春正月己未大赦天下夏四月九真蛮夷叛太守儿式讨之战殁遣九真都尉魏朗撃破之复屯据日南闰月庚辰晦日有食之六月初以小黄门为守宫令置冗从右仆射官京师蝗秋七月河东地裂冬十一月司徒尹颂薨长沙蛮叛寇益阳司空韩縯为司徒太常北海孙朗为司空
　　延熹元年春三月乙酉初置鸿徳苑令夏五月己酉大会公卿以下赏赐各有差甲戌晦日有食之京师蝗六月戊寅大赦天下改元延熹丙戌分中山置博陵郡以奉孝崇皇园陵大雩秋七月己巳云阳地裂甲子太尉黄琼免太常胡广为太尉冬十月校猎广成遂幸上林苑十二月鲜卑寇边使匈奴中郎将张奂率南单于撃破之
