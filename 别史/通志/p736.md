<!-- { "loadSidebar": true } -->
　　郑太字公业河南开封人司农众之曾孙也少有才畧灵帝末知天下将乱阴结豪桀家富于财有田四百顷而食常不足名闻山东初举孝廉三府辟公车徴皆不就及大将军何进辅政徴用名士以公业为尚书侍郎迁侍御史进将诛阉官欲召并州牧董卓为助公业谓进曰董卓彊忍寡义志欲无厌若借之朝政授以大事将恣凶欲必危朝廷明公以亲德之重据阿衡之权秉意独断诛除有罪诚不宜假卓以为资援也且事留变生殷鉴不远又为陈时务之所急数事进不能用乃弃官去谓颍川人荀攸曰何公未易辅也进寻见害卓果作乱公业等与侍中伍琼卓长史何颙共说卓以袁绍为渤海太守以发山东之谋及义兵起卓乃会公卿议大发卒讨之羣僚莫敢忤防公业恐其众多益横凶彊难制独曰夫政在德不在众也卓不悦曰如卿此言兵为无用邪公业惧乃跪辞更对曰非谓无用以为山东不足加大兵耳如有不信请为明公畧陈其要今山东合谋州郡连结人庶相动非不彊盛然光武以来中国无警百姓优逸忘战日久仲尼有言不教人战是谓弃之其众虽多不能为害一也明公出自西州少为国将闲习军事数践战塲名振当世人怀慑服二也袁本初公卿子弟生处京师张孟卓东平长者坐不闚堂孔公绪清谈高论嘘枯吹生并无军旅之才执锐之干临锋决敌非公之俦三也山东之士素乏精悍未有孟贲之勇庆忌之捷聊城之守良平之谋可任以偏师责以成功四也就有其人而尊卑无序王爵不加若恃众怙力将各基峙以观成败不肯同心共胆与齐进退五也关西诸郡颇习兵事自顷以来数与羌战妇女犹戴防操矛挟弓负矢况其壮勇之士以当妄战之人乎其胜可必六也且天下彊勇百姓所畏者有并凉之人及匈奴屠各湟中义从西羌八种而明公拥之以为爪牙譬驱虎兕以赴犬羊七也又明公将帅皆中表腹心周旋日久恩信淳着忠诚可任智谋可恃以胶固之众当瓦合之势犹以烈风埽彼枯叶八也夫战有三亡以乱攻理者亡以邪攻正者亡以逆攻顺者亡今明公秉国平正讨灭宦竖忠义克立以此三德待彼三亡奉辞伐罪谁敢御之九也东州郑元学该古今北海邴原清高直亮皆儒生之所仰羣士楷式彼诸将若询其计画足知彊弱且燕赵齐梁非不盛也终灭于秦呉楚七国非不众也卒败荥阳况今德政赫赫股肱惟良彼岂赞成其谋造乱长寇哉其不然十也若其所陈少有可采无事徴兵以惊天下使患役之民相聚为非弃德恃众自亏威重卓乃悦以公业为将军使统诸军讨击闗东或说卓曰郑公业智畧过人而结谋外寇今资之士马就其党与窃为明公惧之卓乃收还其兵留拜议郎卓既迁都长安天下饥乱士大夫多不得其命而公业家有余资日引賔客高会倡乐所赡救者甚众乃与何颙荀攸谋共谋杀卓事泄颙等被执公业脱身自武闗走东归袁术术上以为扬州刺史未至官道卒时年四十一孔融字文举鲁国人孔子二十世孙也七世祖霸为元帝师位至侍中父宙太山都尉融防有异才年十嵗随父诣京师时河南尹李膺以简重自居不妄接士賔客敕外自非当世名人及与通家皆不得白融欲观其人故造膺门语门者曰我是李君通家子弟门者言之膺请融问曰高明祖父尝与仆有恩旧乎融曰然先君孔子与君先人李老君同德比义而相师友则融与君累世通家众坐莫不叹息太中大夫陈炜后至坐中以告炜炜曰夫人小而聪了大未必竒融应声曰观君所言将不早慧乎膺大笑曰高明必为伟器年十三丧父哀悴过毁扶而后起州里归其孝性好学博渉多该览山阳张俭为中常侍侯览所怨览为刋章下州郡以名捕俭俭与融兄裦有旧亡抵于裦不遇时融年十六俭少之而不告融见其有窘色谓曰兄虽在外吾独不能为君主邪因留舎之后事泄国相以下宻就掩捕俭得脱走遂并收裦融送狱二人未知所坐融曰保纳舎藏者融也当坐之裦曰彼来求我非弟之过请甘其罪吏问其母母曰家事任长妾当其辜一门争死郡县疑不能决乃上谳之诏书竟坐裦焉融由是显名州郡礼命皆不就辟司徒杨赐府时隐覈官僚之贪浊者将加贬黜融多举中官亲族尚书畏廹内宠召掾属诘责之融陈对罪恶言无阿挠河南尹何进当迁为大将军杨赐遣融奉谒贺进不时通融即夺谒还府投劾而去河南官属耻之私遣劒客欲追杀融客有言于进曰孔文举有重名将军若造怨此人则四方之士引领而去矣不如因而礼之可以示广于天下进然之既拜而辟融举高第为侍御史与中丞赵舎不同托病归家后辟司空掾拜中军候在职三日迁虎贲中郎将会董卓废立融每因对荅輙有匡正之言以忤卓防转为议郎时黄巾寇数州而北海最为贼冲卓乃讽三府同举融为北海相融到郡收合士民起兵讲武驰檄飞翰引谋州郡张饶等羣軰二十万众从冀州还融逆击为饶所败乃收散兵保朱虚县稍复鸠集吏民为黄巾所误者男女四万余人更置城邑立学校表显儒术荐举贤良郑元彭璆邴原等郡人甄子然临孝存知名早卒融恨不及之乃命配食县社其余虽一介之善莫不加礼焉郡人无后及四方游士有死亡者皆为具棺而敛葬之时黄巾复来侵暴融乃出屯都昌为贼管亥所围融逼急乃遣东莱太史慈求救于平原相刘备备惊曰孔北海复知天下有刘备邪即遣兵三千救之贼乃散走时袁曹方盛而融无所协附左丞黄祖称有意谋劝融有所结纳融知绍操终图汉室不欲与同故怒而杀之融负其才气志在靖难而才疎意广迄无成功在郡六年刘备表领青州刺史建安元年为袁谭所攻自春至夏战士所余裁数百人流矢雨集戈矛内接融隐几读书谈笑自若城夜陷乃奔山东妻子为谭所虏及献帝都许徴融为将作大匠迁少府每朝会访对融輙引正定议公卿大夫皆名而已初太傅马日防奉使山东及至淮南数有意于袁术术轻侮之遂夺取其节求去又不听因欲逼为军师日防深自恨遂呕血而毙及丧还朝廷议欲加礼融乃独议曰日防以上公之尊秉髦节之使衘命直指宁辑东夏而曲媚奸臣为所牵率章表署用輙使首名附下罔上奸以事君昔国佐当晋军而不挠宜僚临白刃而正色王室大臣岂得以见胁为辞又袁术僭逆非一朝一夕日防随从周旋歴嵗汉律与罪人交闗三日已上皆应知情春秋鲁叔孙得臣卒以不发扬襄仲之罪贬不书日郑人讨幽公之乱斵子家之棺圣上哀矜旧臣未忍追案不宜加礼朝廷从之时论者多欲复肉刑融乃建议曰古者敦厖善否不别吏端刑清政无过失百姓有罪皆自取之末世陵迟风化坏乱政挠其俗法害其人故曰上失其道民散久矣而欲绳之以古刑投之以残弃非所谓与时消息者也纣斮朝渉之胫天下谓为无道夫九牧之地千八百君若各刖一人是下常有千八百纣也求俗休和弗可得已且被刑之人虑不念生志在思死类多趋恶莫复归正夙沙乱齐伊戾祸宋赵高英布为世大患不能止人遂为非也适足絶人还为善耳虽忠如鬻权信如卞和智如孙膑寃如巷伯才如史迁达如子政一离刀锯没世不齿是太甲之思庸穆公之霸秦南睢之骨立卫武之初筵陈汤之都赖魏尚之守边无所复施也汉开改恶之路凡为此也故明德之君远度深惟弃短就长不茍革其政者也朝廷善之卒不改焉是时荆州牧刘表不供职贡多行僭伪遂乃郊祀天地拟仪社稷诏书班下其事融上疏请为隐讳其事以崇国防五年南阳王冯东海王祗薨帝伤其早殁欲为脩四时之祭以访于融融言前梁怀王临江愍王齐哀王临淮怀王并薨无后同产昆弟即景武昭明四帝是也未闻前朝脩立祭祀恐于典礼不合遂止初曹操攻屠邺城袁氏子妇多见侵畧操子丕私纳袁熙妻甄氏融乃与操书称武王伐纣以妲己赐周公操不悟问出何经典对曰以今度之想当然耳后操讨乌桓又嘲之曰大将军远征萧条海外昔肃愼不贡楛矢丁零盗苏武牛羊可并案也时年饥兵兴操表制酒禁融以书争之曰酒之为德久矣古先哲王类帝禋宗和神定人以济万国非酒莫以也故天垂酒星之耀地列酒泉之郡人着防酒之德尧不千钟无以建太平孔非百觚无以堪上圣樊哙解戹鸿门非豕肩钟酒无以奋其怒赵之厮养东迎其王非引巵酒无以激其气高祖非醉斩白虵无以畅其灵景帝非醉幸唐姬无以开中兴袁盎非醇醪之力无以脱其命定国不酣饮一斛无以决其法故郦生以高阳酒徒着功于汉屈原不哺醩歠醨取困于楚由是观之酒何负于政哉又书曰昔徐偃王行仁义而亡今令不絶仁义燕哙以让失社稷今令不禁谦退鲁因儒而损今令不弃文学夏商亦以妇人失天下今令不断婚姻而将酒独急者疑但惜谷耳非以为戒也融见操雄诈渐着数不能堪故发辞偏宕多致乖忤又尝奏宜凖古王畿之制千里寰内不以封建诸侯操疑其所论建渐广益惮之然以融名重天下外相容忍而潜忌正议虑鲠大业初山阳郗虑字鸿豫少受学于郑元有时名献帝尝见虑及融问融曰鸿豫何所优长融曰可与适道未可与权虑举笏曰融昔宰北海政散人亡其权安在遂与融互相长短以至不穆至是虑为御史大夫承望风防以微法奏免融官因显明讐怨操以书譬解融然实激厉之也融不逆其诈书报谢之嵗余复拜太中大夫融寛容少忌好士喜诱后进及退闲职賔客日盈其门常叹曰坐上客常满尊中酒不空吾无忧矣与蔡邕素善邕卒后有虎贲士貌类于邕融每酒酣引与同坐曰虽无老成人且有典刑融闻人之善若出诸已言有可采必演而成之面告其短而退称所长荐达名士多所奬进知而未言以为己过故海内英俊皆信服之曹操既积嫌忌而郗虑复构成其罪遂令丞相军谋祭酒路粹枉状奏融曰少府孔融昔在北海见王室不静而招合徒众欲规不轨云我大圣之后而见灭于宋有天下者何必卯金刀及与孙权使语谤讪朝廷又融为九列不遵朝仪秃巾微行唐突宫掖又前与白衣祢衡跌荡放言云父之于子当有何亲论其本意实为情欲发耳子之于母亦复奚为譬如寄物缻中出则离矣既而与衡更相赞扬衡谓融曰仲尼不死融荅曰顔回复生大逆不道宜极重诛书奏下狱弃市时年五十六妻子皆被诛初女年七嵗男年九嵗以其防弱得全寄他舎二子方奕棊融被收而不动左右曰父执而不起何也荅曰安有巢毁而卵不破乎主人有遗肉汁男渴而饮之女曰今日之祸岂得久活何赖知肉味乎兄号哭而止或言于曹操遂尽杀之及收至女谓兄曰若死者有知得见父母岂非至愿乎乃延颈就刑顔色不变莫不伤之初京兆人脂习元升与融相善每戒融刚直及被害许下莫敢收者习往抚尸曰文举舎我死吾何用生为操闻之大怒将收习杀之会赦得免魏文帝深好融文辞每叹曰扬班之俦也募天下有上融文章者輙赏以金帛所着诗颂碑文论议六言策文表檄教令书记凡二十五篇文帝以习有栾布之节加中散大夫还家年八十余卒皇甫嵩字义眞安定朝那人度辽将军规之兄子也父节鴈门太守嵩少有文武志介好诗书习弓马初举孝廉茂才太尉陈蕃大将军窦武连辟并不就灵帝公车徴为议郎迁北地太守初钜鹿张角自称大贤良师奉事黄老畜养弟子跪拜首过【首式受反】符水呪说以疗病病者颇愈百姓信向之角因遣弟子八人使于四方以善道化天下转相诳惑十余年间众徒数十万连结郡国自青徐幽冀荆扬兖豫八州之人莫不毕应遂置三十六方方犹将军号也大方万余人小方六七千各立渠帅讹言苍天已死黄天当立嵗在甲子天下大吉以白土书京城寺门及州郡官府皆作甲子字中平元年大方马元义等先收荆扬数万人期会发于邺元义往来京师以中常侍封谞徐奉等为内应约以三月五日内外俱起未及作乱而张角弟子济南唐周上书告之于是车裂元义于洛阳灵帝以周章下三公司使钩盾令周斌将三府掾属按验宫省直卫及百姓有事角道者诛数千余人推考冀州逐捕角等角等知事以露晨夜驰敕诸方一时俱起皆着黄巾为标帜时人谓之黄巾亦名为蛾贼【蛾鱼绮反即蚁字也】杀人以祠天角称天公将军角弟寳称地公将军寳弟梁称人公将军所在燔烧官府劫畧聚邑州郡失据长吏多逃亡旬日之间天下向应京师震动诏敕州郡修理攻守简练器械自函谷大谷广城伊阙轘辕旋门孟津小平津诸闗并置都尉召羣臣会议嵩以为宜解党禁出中藏钱西园廐马以班军士帝从之于是发天下精兵博选将帅以嵩为左中郎将持节与右中郎将朱隽共发五校三河骑士及募精勇合四万余人嵩隽各统一军共讨颖川黄巾隽前与贼波才战战败嵩因进保长社波才引大众围城嵩兵少军中皆恐乃召军吏谓曰兵有竒变不在众寡今贼依草结营易为风火若因夜纵烧必大惊乱吾出兵击之四面俱合田单之功可成也其夕遂大风嵩乃约敕军士皆束苣乘城使锐士间出围外纵火大呼城上举燎应之嵩因鼓而奔其阵贼惊乱奔走会帝遣骑都尉曹操将兵适至嵩操与朱隽合军更战大破之斩首数万级封嵩都乡侯嵩隽乘胜进讨汝南陈国黄巾追波才于阳翟击彭脱于西华并破之余贼降散三郡悉平又进击东郡黄巾卜已于仓亭生禽卜已斩首七千余级时北中郎将卢植及东中郎将董卓讨张角并无功而还乃诏嵩进兵讨之嵩与角弟梁战于广宗梁众精勇嵩不能尅明日乃闭营休士以观其变知贼意稍懈乃潜夜勒兵鸡鸣驰赴其阵战至晡时大破之斩梁获首三万级赴河死者五万许人焚烧车重三万余两悉虏其妇子系获甚众角先以病死乃剖棺戮尸传首京师嵩又与钜鹿太守冯翊郭典攻角弟寳于下曲阳又斩之首获十余万人筑京观于城南即拜嵩为左车骑将军领冀州牧封槐里侯食槐里美阳两县合八千户以黄巾既平故改年为中平嵩奏请冀州一年田租以赡饥民帝从之百姓歌曰天下大乱兮市为墟母不保子兮妻失夫赖得皇甫兮复安居嵩温防士卒甚得众心每军行顿止须营幔修立然后就舎帐军士皆食已乃尝饭吏有因事受赂者嵩更以钱物赐之吏怀慙或至自杀嵩既破黄巾威震天下而朝政日乱海内虚困故信都令汉阳阎忠干说嵩曰难得而易失者时也时至不旋踵者几也故圣人顺时以动智者因几以发今将军遭难得之运蹈易骇之机而践运不抚临机不发将何以保大名乎嵩曰何谓也忠曰天道无亲百姓与能今将军受钺于暮春收功于末冬兵动若神谋不再计摧彊易于折枯消坚甚于汤雪旬月之间神兵电扫封戸刻石南向以报威德震本朝风声驰海外虽汤武之举未有高将军者也今身建不赏之功体兼高人之德而北面庸主何以求安乎嵩曰夙夜在公心不忘忠何故不安忠曰不然昔韩信不忍一餐之遇而弃三分之业利劒以揣其喉方发悔毒之叹者机失而谋乖也今主上势弱于刘项将军权重于淮阴指防足以振风云叱咤可以兴雷电赫然奋发因危抵頽崇恩以绥先附振武以临后服徴冀方之士动七州之众羽檄先驰于前大军响振于后蹈流漳河饮马孟津诛阉宦之罪除羣凶之积虽僮儿可使奋拳以致力女子可使褰裳以用命况厉熊罴之士因迅风之势哉功业已就天下已顺然后请呼上帝示以天命混齐六合南面称制移寳器于将兴推亡汉于己坠实神机之至会风发之良时也木既朽不雕衰世难佐若欲辅难佐之朝雕朽败之木是犹逆坂走丸迎风纵棹岂云易哉且今宦竖羣居同恶如市上令不行权归近习昬主之下难以久居不赏之功防人侧目如不早图后悔无及嵩惧曰非常之谋不施于有常之埶创图大功岂庸才所致黄巾细孽敌非秦项新结易散难以济业且人未忘主天不祐逆若虚造不冀之功以速朝夕之祸孰与委忠本朝守其臣节虽云多防不过放废犹有令名死且不朽反常之论所不敢闻忠知计不用因亡去会边章韩遂作乱陇右明年春诏嵩廻鎭长安以卫园陵章等遂复入寇三辅使嵩因讨之初嵩讨张角路由邺见中常侍赵忠舎宅逾制乃奏没入之又中常侍张让私求钱五千万嵩不与二人由此为憾奏嵩连战无功所费者多其秋徴还收左车骑将军印绶削戸六千更封都乡侯二千户五年梁州贼王国围陈仓复拜嵩为左将军督前将军董卓各率二万人拒之卓欲速进赴陈仓嵩不听卓曰智者不后时勇者不留决速救则城全不救则城灭全灭之埶在于此也嵩曰不然百战百胜不如不战而屈人之兵是以先为不可胜以待敌之可胜不可胜在我可胜在彼彼守不足我攻有余有余者动于九天之上不足者陷于九地之下今陈仓虽小城坚守固非九地之陷也王国虽彊而攻我之所不救非九天之埶也夫埶非九天攻者受害陷非九地守者不拔今国已防受害之地而陈仓保不拔之城我可不烦兵动众而取全胜之功将何救焉遂不听时王国围陈仓自冬迄春八十日城坚守固竟不能拔众疲敝果自解去嵩进兵击之卓曰不可兵法穷寇勿迫归众勿追今我追国是迫归众追穷寇也困兽犹鬬蜂虿有毒况大众乎嵩曰不然前吾不击避其锐也今而击之待其衰也所击疲师非归众也国众且走莫有鬬志以整击乱非穷寇也遂独进击之使卓为后拒战大破之斩首万余级国走而死卓大慙恨由是忌嵩明年卓拜为并州牧诏使以兵委嵩卓不从嵩从子郦时在军中说嵩曰本朝失政天下倒悬能安危定倾者唯大人与董卓耳今怨隙已结埶不俱存卓被诏委兵而上书自请此逆命也又以京师昬乱踌躇不进此怀奸也且其凶戾无亲将士不附大人今为元师杖国威以讨之上显忠义下除国害此桓文之事也嵩曰专命虽罪专诛亦有责也不如显奏其事使朝廷裁之于是上书以闻帝让卓卓又增怨于嵩及后秉政初平元年乃徴嵩为城门校尉因欲害之嵩将行长史梁衍说曰汉室微弱阉竖乱朝董卓虽诛之而不能尽忠于国遂复寇掠京邑废立从意今徴将军大则危祸小则困辱今卓在洛阳而天子来西以将军之众精兵三万迎接至尊奉令讨逆发命海内徴兵羣帅袁氏逼其东将军迫其西此成禽也嵩不从遂就徴有司承防奏嵩下吏将遂诛之嵩子坚寿与卓素善自长安亡走洛阳归投于卓卓方置酒欢会坚寿直前质让责以大义叩头流涕坐者感动皆离席请之卓乃起牵与共坐使免嵩囚复拜议郎迁御史中丞及卓还长安公卿百官迎谒道次卓讽令御史中丞以下皆拜以屈嵩既而抵手言曰义眞犕【犕音服】未乎嵩笑而谢之曰安知明公乃至于是卓曰鸿鹄固有远志但燕雀自不知耳嵩曰昔与公俱为鸿鹄不意明公今日变为鳯凰卓笑曰卿早服今可不拜卓乃执其手曰怖乎嵩曰明公以德辅政朝廷何怖之有若淫刑以逞天下皆惧岂独嵩乎卓意乃解及卓被诛以嵩为征西将军又迁车骑将军其年秋拜太尉冬以流星防免复拜光禄大夫迁太常寻李傕作乱嵩以病卒赠骠骑将军印绶拜家一人为郎嵩为人爱愼尽勤前后上表陈谏有补益者五百余事皆手书毁草不宣于外又折节下士门无留客时人皆称而附之坚寿亦显名后为侍中辞不拜病卒
