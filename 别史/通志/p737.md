<!-- { "loadSidebar": true } -->
　　朱隽字公伟会稽上虞人也少孤母常贩缯为业隽以孝养致名为县门下书佐轻财重义乡闾敬之时同郡周规辟公府当行乃假郡库钱百万以为冠帻费而后仓卒督责规家贫无以偿隽乃窃母缯帛为规解对母既失产业深恚责之隽曰小损当大益初贫后富必然理也本县长山阳度尚见而竒之荐于太守韦毅稍歴郡职太守尹端以隽为主簿熹平二年端坐讨贼许昭失利为州所奏应弃市隽乃羸服间行轻赍数百金到京师赂主章吏遂得刋定州奏故端得输作左校端喜于降免而不知其由隽亦终无所言后太守徐珪举隽孝廉再迁除兰陵令政有异能为东海相所表会交趾部羣贼并起牧守轻弱不能制又交趾贼梁龙等万余人与南海太守孔芝反叛攻破郡县光和元年即拜隽交趾刺史令过本郡简募家兵及所调合五千人分为两道而入既到州界按甲不前先遣使诣郡观贼虚实宣扬威德以震动其心既而与七郡兵俱进逼之遂斩梁龙降者数万人旬月尽定以功封都亭侯千五百戸赐黄金五十觔徴拜谏议大夫及黄巾起公卿多荐隽有才畧拜为右中郎将持节与左中郎将皇甫嵩讨颍川汝南陈国诸贼悉破平之嵩乃上言其状以功归隽于是进封西乡侯迁鎭贼中郎将时南阳黄巾张曼成起兵称神上使众数万杀郡守褚裒屯宛下百余日为后太守秦颉所杀其众更以赵为帅聚十余万众据宛城隽与荆州刺史徐璆及秦颉合兵万八千人围自六月至八月不拔有司奏欲徴隽司空张温上疏曰昔秦用白起燕用乐毅皆旷年歴载乃能克敌隽讨颍川以有功効引师南指方畧已设临军易将兵家所忌宜假以嵗月责其成功灵帝乃止隽因急击斩之贼余帅韩忠复据宛拒隽隽兵少不敌乃张围结垒起土山以临城内鸣鼓攻其西南贼悉众赴之隽自将精兵五千掩其东北乘城而入忠乃退保小城惶惧乞降司马张超及徐璆秦颉皆欲听之隽曰兵有形同而埶异者昔秦项之际民无定主故赏附以劝来耳今海内一统唯黄巾造寇纳降无以劝善讨之足以惩恶今若受之更开逆意贼利则进战钝则乞降纵贼长寇非良计也因急攻连战不尅隽登土山望之顾谓张超曰吾知之矣贼今外围周固内营逼急乞降不受欲出不得所以死战也万人一心犹不可当况十万乎其害甚矣不如撤围并兵入城忠见围解埶必自出出则意散易破之道也既而解围忠果出战隽因击大破之乘胜逐北数千里斩首万余级忠等遂降而秦颉积忿忠遂杀之余众惧不自安复以孙夏为帅还屯宛中隽急攻之夏走追至西鄂精山又破之复斩万余级贼遂解散明年春遣使者持节拜隽右车骑将军振旅还京师以为光禄大夫增邑五千更封钱塘侯加位特进以母丧去官起家复为将作大匠转少府太仆自黄巾贼后复有黑山黄龙白波右校郭大贤青牛角于氐根张白骑刘石老髭文八平汉大计司掾哉雷公浮云飞鷰白雀杨鳯于毒五鹿李大目白绕畦固苦唒【才由反】之徒起山谷间不可胜数其大声者称雷公骑白马者为张白骑轻便者号飞鷰多髭者号于氐根大眼者为大目如此称号各有所因大者二三万小者六七千贼帅常山人张燕轻勇趫捷故军中号曰飞燕善得士卒心乃与中山常山赵郡上党河内诸山谷寇贼更相交通众至百万号曰黑山贼河北诸郡县并被其害朝廷不能讨燕乃遣使至京师奏书乞降遂拜燕平难中郎将使领河北诸山谷事嵗得举孝廉计吏燕后渐寇河内逼近京师于是出隽为河内太守将家兵击却之其后诸贼多为袁绍所定事在绍传复拜隽为光禄大夫转屯骑寻拜城门校尉河南尹时董卓擅政以隽宿将外甚亲纳而心实忌之及闗东兵盛卓惧数请公卿会议徙都长安隽輙止之卓虽恶隽异已然贪其名重乃表迁太仆以为己副使者拜隽辞不肯受因曰国家西迁必孤天下之望以成山东之衅臣不见其可也使者诘曰召君受拜而君拒之不问徙事而君陈之其故何也隽曰副相国非臣所堪也迁都计非事所急也辞所不堪言所非急臣之宜也使者曰迁都之事不闻其计就有未露何所承受隽曰相国董卓具为臣说所以知耳使人不能屈由是止不为副卓后入闗留隽守洛阳而隽与山东诸将通谋为内应既而惧为卓所袭乃弃官奔荆州卓以农杨懿为河南尹守洛阳隽闻复进兵还洛懿走隽以河南残破无所资乃东屯中牟移书州郡请师讨卓徐州刺史陶谦遣精兵三千余州郡稍有所给谦乃上隽行车骑将军董卓闻之使其将李傕郭汜等数万人屯河南拒隽隽逆击为傕汜所破隽自知不敌留闗下不敢复前及董卓被诛傕汜作乱隽时犹在中牟陶谦以隽名臣数有战功可委以大事乃与诸豪桀共推隽为太师移檄牧伯同讨傕等奉迎天子于是谦及前扬州刺史周干琅邪相阴德东海相刘馗彭城相汲廉北海相孔融沛相袁忠太山太守应劭汝南太守徐璆前九江太守服防博士郑元等同共奏记于隽请受节度会李傕用太尉周忠尚书贾诩防徴隽入朝军皆惮入闗欲应陶谦等隽曰以君召臣义不俟驾况天子语乎且傕汜小竖樊稠佣儿无他远畧又埶力相敌变难必作吾乘其间大事可济遂辞谦议而就傕徴复为太仆谦等遂罢初平四年代周忠为太尉录尚书事明年秋以日食免复行骠骑将军事持节鎭闗东未发会李傕杀樊稠而郭汜又自疑与傕相攻长安中乱故隽不出留拜大司农献帝诏隽与太尉杨彪等十余人譬郭汜令与李傕和汜不肯遂留质隽等隽素刚即日发病卒子皓亦有才行官至豫章太守
