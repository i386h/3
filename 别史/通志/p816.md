<!-- { "loadSidebar": true } -->
　　李衡字叔平本襄阳卒家子也汉末入吴为武昌庶民闻羊衜有人物之鉴往干之衜曰多事之世尚书剧曹郎才也是时校尉吕壹操弄权柄大臣畏逼莫有敢言衜曰非李衡无能困之者遂共荐为郎权引见衡衡口陈壹奸短数千言权有愧色数月壹被诛而衡大见显擢后尝为诸葛恪司马干恪府事恪被诛求为丹阳太守时孙休在郡治衡数以法绳之妻习氏毎谏衡衡不从防休立衡忧惧谓妻曰不用卿言以至于此遂欲奔魏妻曰不可君本庶民耳先帝相防过重既数作无礼而复逆自猜嫌逃叛求活以此北归何面见中国人乎衡曰计何所出妻曰琅邪王素好善慕名方欲自显于天下终不以私嫌杀君明矣可自囚诣狱表列前失显求受罪如此乃当逆见优饶非但直活而已衡从之果得无患又加威逺将军授以棨防衡每欲治家妻輙不听后密遣客十人于武陵龙阳泛洲上作宅种甘橘千株临死勅儿曰汝母恶吾治家故穷至是然吾洲里有千头木奴不责汝衣食嵗上千匹绢亦当足用耳衡亡后二十余日儿以白母母曰此当是种甘橘也汝家失十户客来七八年必汝父遣为宅汝父尝称太史公言江陵千树橘当封君家吾答曰且人患无徳义不患不富若贵而能贫方好耳用此何为吴末衡甘橘成嵗得绢数千匹家道殷足晋咸康中其宅亡枯橘犹有存者孟仁字恭武江夏人也本名宗避皓字易焉少从南阳李肃学其母为作厚褥广被或问其故母曰小儿无徳致客学者多贫故为广被庶可得与气类接也宗读书夙夜不懈肃竒之曰卿宰相器也初为骠骑将军朱据军吏将母在营既不得志又夜雨屋漏因起涕泣以谢其母母曰但当勉之何足泣也据亦稍知之后除为盐池司马自能结网手以捕鱼作鲊寄母母因以还之曰汝为鱼官而以鲊寄我非避嫌也迁吴令时皆不得将家属之官宗至官每得时物来以寄母常不先食时吴法在职不得奔丧罪当大辟宗闻母亡犯禁委官奔赴已而自拘于武昌以听刑丞相陆逊陈其素行孙权特为减死一等复使为官盖优之也初宗母嗜笋冬节将至时笋尚未生宗乃入竹林哀叹而笋为之出得以供母时以为孝感之所致后累迁光禄勲位终三公郑泉字文渊陈郡人也博学有竒志而性嗜酒常曰愿得美酒满五百斛船以四时甘脆置两头反覆没饮之惫即住而啖肴饍酒有斗升减随即益之不亦快乎孙权以为郎中尝与之言曰卿好于众中面谏或失礼敬宁畏龙鳞乎对曰臣闻君明臣直今值朝廷上下无讳实恃恩不畏龙鳞后侍宴权乃怖之令提出付有司促治罪泉临出屡顾权权呼还笑曰卿言不畏龙鳞何以临出而顾乎对曰实恃恩覆知无死忧至当出閤感懐威灵不能不顾耳后权遣泉使蜀刘备问曰吴王何以不答吾书得无以吾正名不宜乎泉曰曹操父子陵轹汉室终夺其位殿下托为宗室有维城之贵不杖戈执鋭为海内率先而于是自名未合天下之议是以寡君未复书耳备甚慙恧泉后临卒谓同类曰必葬我陶家之侧庻百嵗后化而成土幸见取为酒壶实获我心纪陟字子上丹阳人也初为中书郎孙峻使诘南阳王和令其引分陟密使和令正辞自理峻怒陟惧闭门不出孙休时父亮为尚书令而陟为中书令每朝防诏以屏风隔其坐出为豫章太守后为光禄大夫与五官中郎将璆奉使如魏至夀春夀春将王布示之马射既而问之曰吴之君子亦能斯乎陟曰此军人骑士肄业士大夫君子未有为之者矣布大慙既至魏帝见之使傧问曰来时吴主何如陟对曰来时皇帝临轩百寮陪位御膳无恙司马昭飨之百位毕防傧者告曰某者安乐公也某者匈奴单于也陟曰西主失土为君所礼位同三代莫不感义匈奴边塞难羁之国君王懐之亲在坐席此诚恩威逺着又问吴之戍备几何对曰自西陵以至江都五千七百里又问曰道里甚逺难为坚固对曰疆界虽逺而其险要必争之地不过数四犹人虽有八尺之躯靡不受患其防风寒亦数处耳昭善其言厚为之礼子孚封都亭侯孚弟瞻入仕晋骠骑将军晋史有传



　　通志巻一百二十
<史部,别史类,通志>
　　钦定四库全书
　　通志卷一百二十一上
　　宋　右　廸　功　郎　郑　樵　渔　仲　撰
　　列传第三十四上
　　晋
　　王祥【弟覧】郑冲　何曽【子劭遵】石苞【子崇　欧阳建　孙铄】羊祜杜预【子钖】陈骞【子舆】裴秀【子頠　秀从弟楷　楷子宪】卫瓘【子恒孙】
　　【璪玠】张华【子祎　韪刘卞】王沈【子浚】荀顗　荀勗【子藩　藩子防　藩弟组　组子奕】冯紞　贾充【孙谧　充弟混族子模　郭彰】杨骏【弟珧济】
　　王祥字休徴琅邪临沂人汉諌议大夫吉之后也祖仁青州刺史父融公府辟不就祥性至孝早丧亲继母朱氏不慈数谮之由是失爱于父毎使埽除牛下祥愈防谨父母有疾衣不觧帯汤药必亲尝母尝欲生鱼时天寒冰冻祥觧衣将剖冰求之氷忽自觧双鲤跃出持之而归母又思黄雀炙复有黄雀数十飞入其幕复以供母乡里惊叹以为孝感之所致焉有丹奈结实母命守之毎风雨祥輙抱树而立其笃孝纯至如此汉末遭乱扶母擕弟覧避地庐江隐居三十余年不应州县之命母终居丧毁瘁杖而后起徐州刺史吕防檄为别驾祥年垂耳顺固辞不受覧劝之为具车牛祥乃应召防委以州事于时宼盗充斥祥率励兵士频讨破之州界清静政化大行时人歌之曰海沂之康实頼王祥邦国不空别驾之功举秀才除温令累迁大司农髙贵乡公即位与定防功封闗内侯拜光禄勲转司校尉从讨毌邱俭増邑四百户迁太常封万嵗亭侯天子幸太学命祥为三老祥南面几杖以师道自居天子北面乞言祥陈明王圣主君臣政化之要以训之闻者莫不砥砺及髙贵乡公之弑也朝臣举哀祥号哭曰老臣无状涕泪交流众有愧色顷之拜司空转太尉加侍中五等建封睢陵侯邑一千六百户及武帝为晋王祥与荀顗徃谒顗谓祥曰相王尊重何侯既已尽敬今便当拜也祥曰相国诚为尊重然是魏之宰相吾等魏之三公相去一阶而已班例大同安有天子三司而輙拜人者损魏朝之望亏晋王之徳君子爱人以礼吾不为也及入顗遂拜而祥独长揖帝曰今日方知君见顾之重矣武帝践阼拜太保进爵为公加置七官之职帝新受命虚己以求谠言祥与何曽郑冲等耆艾笃老希复朝见帝遣侍中任恺谘问得失及政化所先祥以年老疲耄累乞逊位帝不许御史中丞侯史光奏祥久病阙朝防礼请免祥官诏不许祥固乞骸骨诏聴以睢陵公就第位同保傅在三司之右禄赐如前又诏赐几杖不朝大事皆咨访之赐安车驷马第一区钱百万绢五百匹牀帐簟褥以舍人六人为睢陵公舍人置官骑二十人以公子骑都尉肇为给事中使常优游定省又以太保髙洁清素家无宅宇其权留本府须所赐第成乃出及疾笃着遗令训子孙曰夫生之有死自然之理吾年八十有五啓手何恨不有遗言使尔无述吾生值季末登庸歴试无毗佐之勲没无以报气絶但洗手足不须沐浴勿纒尸皆澣故衣随时所服所赐山元玉佩卫氏玉玦绶笥皆勿以殓西芒山土自坚贞勿用甓石勿起坟陇穿深二丈椁取容棺勿作前堂布几筵置书箱镜奁之具棺前但可施牀榻而已糒脯各一盘元酒一杯为朝夕奠家人大小不须送丧大小祥乃设特牲无违余命髙柴泣血三年夫子谓之愚闵子除丧出见援琴切切而哀仲尼谓之孝故哭泣之哀日月降杀饮食之宜自有制度夫言行可覆信之至也推羙引过徳之至也扬名显亲孝之至也兄弟怡怡宗族欣欣悌之至也临财莫过乎让此五者立身之本顔子所以为命未之思也夫何逺之有其子皆奉而行之泰始五年薨年八十有五诏赐东园秘器朝服一具衣一袭钱三十万布帛百匹明年防諡曰元祥之薨奔赴者非朝廷之贤则亲亲故吏而已门无杂吊之賔族孙戎叹曰太保可谓清逹矣又称祥在正始世不在能言之流及与之言理致清逺将非以徳掩其言乎祥有五子肇夏馥烈芬肇孽庶夏早卒馥嗣爵咸宁初以祥家甚贫俭赐绢三百匹拜馥上洛太守卒諡曰孝子根嗣散骑郎肇仕至始平太守肇子俊守太子舍人封永世侯俊子遐郁林太守烈芬并幼知名为祥所爱二子亦同时而亡将死烈欲还旧土芬欲留葬京邑祥流涕曰不忘故乡仁也不恋本土达也惟仁与逹吾二子有焉祥弟覧覧字元通母朱氏遇祥无道覧年数嵗见祥被楚捶輙涕泣抱持至于成童毎諌其母其母少止凶虐朱屡以非理使祥覧輙与祥俱又虐使祥妻覧妻亦趣而共之朱患之乃止祥丧父之后渐有时誉朱深疾之密使鸩祥覧知之径起取酒祥疑有毒争而不与朱遽夺反之自后朱赐祥馔覧輙先尝朱惧覧致毙遂止覧孝友恭恪名亚于祥及祥仕进覧亦应本郡之召稍迁司徒西曹掾清河太守五等建封即邱子邑六百户泰始末除训少府职省转太中大夫禄赐与卿同咸宁初诏以覧为宗正卿顷之以疾上防乞骸骨诏聴之以大中大夫归老赐钱二十万牀帐荐褥遣殿中医疗疾给药后转光禄大夫归老门施行马咸宁四年卒时年七十三諡曰贞有六子裁字士初抚军长史基字士先治书御史防字士和侍御史正字士则尚书郎彦字士治中护军琛字士伟国子祭酒初吕防有佩刀工相之以为必登三公可服此刀防谓祥曰茍非其人刀或为害卿有公辅之量故以相与祥始固辞彊之乃受祥临薨以刀授覧曰汝后必兴足称此刀覧后弈世多贤才兴于江左矣裁子导别有传郑冲字文和荥阳开封人也起自寒防卓尔立操清恬寡欲耽玩经史遂博究儒术及百家之言有姿望动必循礼任真自守不要乡曲之誉由是州郡久不加礼及魏文帝为太子搜扬仄陋命冲为文学累迁尚书郎出补陈留太守冲以儒雅为徳莅职无干局之誉箪食緼袍不营资产世以此重之大将军曹爽引为从事中郎转散骑常侍光禄勲嘉平三年拜司空及髙贵乡公讲尚书冲执经亲授与侍中郑小同俱被赏赐俄转司徒常道乡公即位拜太保位在三司之上封夀光侯冲虽位阶台辅而不预世事时文帝辅政平蜀之后命贾充羊祜等分定礼仪律令皆先谘于冲然后施用及魏帝告禅使冲奉策武帝践阼拜太傅进爵为公顷之司李憙中丞侯史光奏冲及何曽荀顗等各以疾病俱应免官帝不许冲遂不视事表乞骸骨优诏不许遣使申喻冲固辞上貂蝉印绶诏又不许泰始六年诏冲与太保朗陵公何曽太尉临淮公荀顗及司空博陵元公王沉卫将军钜平侯羊祜各于本国置郎中令假夫人世子印绶食本秩三分之一如郡公侯比九年冲又抗表致仕诏聴所执以夀光公就第位同保在三公之右赐几杖不朝朝有大政輙就谘访又赐安车驷马第一区钱百万绢五百匹牀帷簟褥置舍人六人官骑二十人以世子徽为散骑常侍使常优游定省禄赐所供策命仪制一如旧典明年薨帝于朝堂发哀追赠太傅赐秘器朝服衣一袭钱三十万布百匹諡曰成咸宁初有司奏冲与安平王孚等十二人皆存铭太常配食于庙初冲与孙邕曹羲荀顗何晏共集论语诸家训注之善者记其姓名因从其义有不安者輙改易之名曰论语集觧成奏之魏朝于今焉冲无子以从子徽为嗣位至平原内史徽卒子简嗣
