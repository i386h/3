<!-- { "loadSidebar": true } -->
　　公孙述字子阳扶风茂陵人也哀帝时以父任为郎后父仁为河南都尉而述补清水长仁以述年少遣门下掾随之官月余掾辞归白仁曰述非待敎者也后太守以其能使兼摄五县政事修理奸盗不发郡中谓有鬼神王莽天凤中为导江卒正居临卭复有能名及更始立豪杰各起其县以应汉南阳人宗成自称虎牙将军入畧汉中又商人王岑亦起兵于雒县自称定汉将军杀王莽庸部牧以应成众合数万人述闻之遣使迎成等成等至成都虏掠横述意恶之召县中豪桀谓曰天下同苦新室思刘氏久矣故闻汉将军到驰迎道路今百姓无辜而妇子系获室屋烧燔此冦贼非义兵也吾欲保郡自守以待眞主诸卿欲并力者即留不欲者便去豪桀皆叩头曰愿効死述于是使人诈称汉使者自东方来假述辅汉将军蜀郡太守兼益州牧印绶乃选精兵千余人西击成等比至成都众数千人遂攻成大破之成将垣副杀成以其众降二年秋更始遣柱功侯李寳益州刺史张忠将兵万余人徇蜀汉述恃其地险众附有自立志乃使其弟恢于绵竹击寳忠大破走之由是威震益部功曹李熊说述曰方今四海波荡匹夫横议将军割剧千里地什汤武若奋威徳以投天隙霸王之业成矣宜改名号以鎭百姓述曰吾亦虑之公言起我意于是自立为蜀王都成都蜀地肥饶兵力精彊逺方士庶多往归之卭笮君长皆来贡献李熊复说述曰今山东饥馑人庶相食兵所屠灭城邑邱墟蜀地沃野千里土壤膏腴果实所生无谷而饱女工之业覆衣天下名材竹干器械之饶不可胜用又有鱼盐铜银之利浮水转漕之便北据汉中杜褒斜之险东守巴郡拒扞闗之口地方数千里战士不下百万见利则出兵而畧地无利则坚守而力农东下汉水以窥秦地南顺江流以震荆扬所谓用天因地成功之资今君王之声闻于天下而名号未定志士狐疑宜即大位使逺人有所依归述曰帝王有命吾何足以当之熊曰天命无常百姓与能能者当之王何疑焉述梦有人语之曰八厶子系十二为期觉谓其妻曰虽贵而祚短若何妻对曰朝闻道夕死尚可况十二乎会有龙出其府殿中夜有光耀述以为符瑞因刻其掌文曰公孙帝建武元年四月遂自立为天子号成家色尚白建元曰龙兴元年以李熊为大司徒以其弟光为大司马恢为大司空改益州为司校尉蜀郡为成都尹越嶲任贵亦杀王莽大尹而据郡降述遂使将军侯丹开白水闗北守南郑将军任满从阆中下江州东据扞闗于是尽有益州之地自更始败后光武方事山东未遑西伐闗中豪桀吕鲔等往往拥众以万数莫知所属多往归述皆拜为将军遂大作营垒陈车骑肄习战射防聚兵甲数十万人积粮汉中筑宫南郑又造十层赤楼帛兰船多刻天下牧守印章备置公卿百官使将军李育程乌将数万众出陈仓与吕鲔徇三辅三年征西将军冯异击鲔育于陈仓大败之鲔育奔汉中五年延岑田戎为汉兵所败皆亡入蜀岑字叔牙南阳人始起据汉中又拥兵闗西闗西所在破散走至南阳畧有数县戎汝南人初起兵夷陵转冦郡县众数万人岑戎并与秦丰合丰俱以女妻之及丰败故二人皆降于述述以岑为大司马封汝寜王戎翼江王六年述遣戎与将军任满出江闗下临沮夷陵间招其故众因欲取荆州诸郡竟不能克是时述废铜钱置铁官钱百姓货币不行蜀中童谣言曰黄牛白腹五铢当复好事者窃言王莽称黄述自号白五铢钱汉货也言天下当并还刘氏述亦好为符命鬼神瑞应之事妄引防记以为孔子作春秋为赤制而断十二公明汉至平帝十二代厯数尽也一姓不得再受命又引録运法曰废昌帝立公孙括地象曰帝轩辕受命公孙氏握援神契曰西太守乙夘金谓与西方太守而乙絶夘金也五徳之运黄承赤而白继黄金据西方为白徳而代王氏得其正序又自言手文有竒及得龙兴之瑞数移书中国冀以惑动众心帝患之乃与述书曰图防言公孙即宣帝也代汉者当涂高君岂高之身邪乃复以掌文为瑞王莽何足效乎君非吾贼臣乱子仓卒时人皆欲为君事耳何足数也君日月已逝妻子弱小当早为定计可以无忧天下神器不可力争宜留三思署曰公孙皇帝述不答明年隗嚣称臣于述述骑都尉平陵人荆邯见东方将平兵且西向说述曰兵者帝王之大器古今所不能废也昔秦失其守豪桀并起汉祖无前人之迹立锥之地起于行阵之中躬自奋击兵破身困者数矣然军败复合创愈复战何则前死而成功逾于却就而灭亡也隗嚣遭遇运防割有雍州兵彊士附威加山东遇更始政乱复失天下众庶引领四方瓦解嚣不及此时推危乗胜以争天命而退欲为西伯之事尊师章句賔友处士偃武息戈卑辞事汉喟然自以文王复出也令汉帝释闗陇之忧専精东伐四分天下而有其三使西州豪桀咸归心于山东发间使召擕贰则五分而有其四若举兵天水必至沮溃天水既定则九分而有其八陛下以梁州之地内奉万乗外给三军百姓愁困不堪上命将有王氏自溃之变臣之愚计以为宜及天下之望未絶豪杰尚可招诱急以此时发国内精兵令田戎据江陵临江南之防倚巫山之固筑垒坚守檄吴楚长沙以南必随风而靡令延岑出汉中定三辅天水陇西拱手自服如此海内震摇冀有大利述以问羣臣博士吴柱曰昔武王伐殷先观兵孟津八百诸侯不期同辞然犹还师以待天命未闻无左右之助而欲出师千里之外以广封疆者也邯曰今东方无尺土之柄驱乌合之众跨马陷敌所向辄平不亟乗时与之分功而坐谈武王之说是效隗嚣欲为西伯也述然邯言欲悉发北军屯士及山东客兵使延岑田戎分出两道与汉中诸将合兵并埶蜀人及其弟光以为不宜空国千里之外决成败于一举固争之述乃止延岑田戎亦数请兵立功终疑不听述性苛细察于小事敢诛杀而不见大体好改易郡县官名然少为郎习汉家制度出入法驾銮旗旄骑陈置陛防然后辇出房闼又立其两子为王食犍为广汉各数县羣臣多谏以为成败未可知戎士暴露而遽王皇子示无大志伤战士心述不听唯公孙氏得任事由此大臣皆怨八年帝使诸将攻隗嚣述遣李育将万余人救嚣嚣败并没其军蜀地闻之恐动述惧欲安众心成都郭外有秦时旧仓述改名白帝仓自王莽以来常空述即诈使人言白帝仓出谷如山陵百姓空市里往观之迹乃大会羣臣问曰白帝仓竟出谷乎皆对言无述曰讹言不可信道隗王破者复如此矣俄而嚣将王元降述以为将军明年使元与领军环安拒河池又遣田戎及大司徒任满南郡太守程泛将兵下江闗破虏将军冯骏等防巫及夷陵夷道因据荆门十一年征南大将军岑彭攻之满等大败述将王政斩满首降于彭田戎走保江州城邑皆开门降彭遂长驱至武阳帝乃与述书陈言祸福以明丹青之信述省书叹息以示所亲太常常少光禄勲张隆隆少皆劝降述曰废兴命也岂有降天子哉左右莫敢复言中郎将来歙急攻王元环安安使刺客杀歙述复令刺杀岑彭十二年述弟恢及子壻史兴并为大司马呉汉辅威将军臧宫所破战死自是将帅恐惧日夜离叛述诛灭其家犹不能禁帝必欲降之乃下诏谕述曰往年诏书比下开示恩信勿以来歙岑彭受害自疑今以时自诣则家族完全若迷惑不喻委肉虎口痛哉奈何将帅疲倦吏士思归不乐久相屯守诏书手记不可数得朕不食言述终无降意九月吴汉又破斩其大司徒谢丰执金吾袁吉汉兵遂守成都述谓延岑曰事当奈何岑曰男儿当死中求活可坐穷乎财物易聚耳不宜有爱述乃悉散金帛募敢死士五千余人以配岑于市桥伪建旗帜鸣鼓挑战而潜遣竒兵出吴汉军后袭击破汉汉堕水缘马尾得出十一月臧宫军至咸门述视占书云虏死城下大喜谓汉等当之乃自将数万人攻汉使延岑拒宫大战岑三合三胜自旦及日中军士不得食并疲汉因令壮士突之述兵大乱被刺洞胸堕马左右舆入城述以兵属延岑其夜死明旦岑降吴汉乃夷述妻子尽灭公孙氏并族延岑遂放兵大掠焚述宫室帝闻之怒以谴汉又让汉副将刘尚曰城降三日吏民从服孩儿老母口以万数一旦放兵纵火闻之可为酸鼻尚宗室子孙尝更吏职何忍行此仰视天俯视地观放麑啜羮二者孰仁良失斩将吊民之义也初常少张隆劝述降不从并以忧死帝下诏追赠少为太常隆为光禄勲以礼改葬之其忠节志义之士并防旌显程乌李育以有才干皆择用之于是西土咸悦莫不归心焉







　　通志卷一百四
<史部,别史类,通志>
　　钦定四库全书
　　通志卷第一百五
　　宋　右　廸　功　郎　郑　樵　渔　仲　撰
　　列传第十八
　　后汉
　　李通　王常　邓晨　来歙【曽孙歴】邓禹【禹孙康禹子训训子骘　骘兄宏　朱宠】寇恂【曾孙荣】冯异　岑彭【元孙熙】贾复【子宗】吴汉　盖延　陈俊　臧宫
