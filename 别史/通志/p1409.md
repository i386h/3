<!-- { "loadSidebar": true } -->
　　宇文莫槐出于辽东塞外其先南单于之逺属也世为东部大人其语与鲜卑颇异人皆翦发而留其顶上以为首饰长过数寸则截短之妇女被长襦及足而无裳焉秋收乌头为毒药以射禽兽莫槐虐用其人为部下所杀更立其弟普拨为大人普拨死子邱不勒立娶代王郁律女邱不勒死子莫廆立莫廆遣弟屈云攻慕容廆慕容廆撃破之又遣别部素延伐慕容廆于棘城复为慕容廆所破时莫廆部众彊盛自称单于塞外诸部咸惮之莫廆死子逊昵延立率众攻慕容廆于棘城廆子翰先戍于外逊昵延谓其众曰翰素果勇必为人患宜先取之棘城不足忧也乃分骑数千袭翰翰闻之使人诈为叚末波使者逆谓逊昵延曰翰数为吾患久思除之今闻来讨甚善当戒严相待宜兼路早赴翰设伏待之逊昵延以为信然长驱不备至于伏所为翰所败翰驰使告廆乘胜遂进及晨而至廆亦尽鋭应之逊昵延率众逆战前锋始交而翰已入其营纵火燎之众乃大溃逊昵延单马奔还悉俘其众逊昵延父子世雄漠北又先得玉玺二纽自言为天所相每自夸大及此败也乃卑辞厚币遣使朝贡于代王什翼健什翼健嘉之以女妻焉逊昵延死子乞得龟立复伐慕容廆廆拒之乞得龟屯保浇水固垒不战遣其兄悉跋惟袭廆子仁于栢林仁逆撃斩悉跋惟廆又攻乞得龟克之乞得龟单骑夜奔悉虏其众乘胜长驱入其国城收资财亿计徙部人数万户以归先是海出大龟枮死于平郭至是而乞得龟败别部人逸豆归杀乞得龟而自立与慕容皝迭相攻撃遣其国相莫浑伐皝而莫浑荒酒纵猎为皝所破死者万余人其后皝伐逸豆归逸豆归拒之为皝所败杀其骁将渉亦干逸豆归逺遁漠北遂奔髙丽皝徙其部众五千余落于昌黎自是散灭后周宇文氏之源盖出于此
　　徒河叚【务勿尘附】
　　徒河叚就六眷出于辽西其伯祖日陆眷因乱被卖为渔阳乌丸大人库辱官家奴诸大人集会幽州皆持唾壶唯库辱官独无乃唾日陆眷口中日陆眷因咽之西向拜天曰愿使主君之智慧禄相尽移入我腹中其后渔阳大饥库辱官以日陆眷为健使将人众诣辽西逐食招诱亡叛遂至彊盛日陆眷死弟乞珍代立乞珍死子务勿尘代立即就六眷父也据辽西之地而臣于晋其所统三万余家控上马四五万骑晋惠帝时幽州刺史王浚以叚氏数为已用深徳之乃封务勿尘为辽西公假大单于印绶浚使务勿尘率万余骑伐石勒于恒山封龙山下大破之务勿尘死就六眷立就六眷与弟匹防从弟末波等率五万余骑围石勒于襄国勒登城望之见将士皆释仗寝卧无警备之意勒因其懈怠选募勇健穿城突出直冲末波生禽之置之座上与饮宴尽欢约为父子盟誓而遣之末波既得免就六眷等遂摄军而还不复报浚归于辽西自此以后末波常不敢南向溲焉人问其故末波曰吾父在南其感勒不害已也如此就六眷死其子防弱匹防与刘琨世子羣奔丧匹防隂卷甲而徃欲杀其叔羽鳞及末波而夺其国末波等知之遣军逆撃匹防刘羣为末波所获匹防走还蓟惧琨禽已请琨宴会因执而害之匹防既杀刘琨与羽鳞末波自相攻撃部众乖离欲拥其众徙保上谷阻军都之险以距末波等代王郁律闻之隂严精骑将撃之匹防恐惧南奔乐陵后石勒遣石虎撃叚文鸯于乐陵破之生禽文鸯匹防遂率其属及诸坞壁降于石勒末波自称幽州刺史于辽西末波死国人因立陆眷弟防辽为主代王翳槐假防辽骠骑大将军幽州刺史大单于北平公弟郁兰抚军将军冀州刺史勃海公石虎后败防辽于辽西防辽奔于平冈山遂投慕容皝皝杀之郁兰奔于石虎虎以所徙鲜卑五千人配之使屯令支郁兰死子龛代之及冉闵之乱龛率众南移遂据齐地慕容儁使其弟恪帅众伐龛于广固儁毒其目而杀之阬其徒三千余人
　　蠕蠕
