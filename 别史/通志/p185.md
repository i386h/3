<!-- { "loadSidebar": true } -->
　　施氏【姬姓鲁惠公之子公子尾字施父其子因以为氏齐有施常仲尼弟子汉有博士施讐】竒氏【伯竒之后以王父字为氏又后魏河南官氏志竒斤氏改为竒氏望出河南今开封有此姓宋朝登科竒轼代州人】为氏【姬姓鲁昭公子公为之后以字为氏后汉南郡太守为昆】贡氏【仲尼弟子端木赐字子贡其后以字为氏汉有御史大夫贡禹望出广陵琅邪】众氏【姬姓鲁公子益师字众仲亦曰众父以字为民众一音终】骞氏【风俗通云仲尼弟子闵子骞之后以王父字为氏闵损字子骞】颛孙氏【妫姓陈公子颛孙仕晋子孙氏焉颛孙师字子张仲尼弟子颛孙子英见说苑】公父氏【姬姓鲁季悼子之子靖字公父之后也】公之氏【姬姓季悼子之子鞅字公之之后是也】公石氏【姬姓悼公子坚字公石之后也】公索氏【鲁有公索氏将祭而亡其牲见家语】公伯氏【鲁有公伯寮仲尼之弟子】公慎氏【鲁有公慎氏】公输氏【鲁公输般之后也】公西氏【见姓苑鲁有公西赤子华公西蒧子上并仲尼弟子】公罔氏【仲尼时鲁有公罔氏】公冶氏【公冶长齐人仲尼弟子】公祖氏【仲尼弟子公祖句兹鲁人见纂要】公羊氏【鲁有公羊高子夏弟子注春秋】公良氏【仲尼时鲁人公良孺】公齐氏【仲尼弟子公齐定】公山氏【鲁有公山不狃为季氏宰】公仪氏【公仪仲子鲁人见礼记史记公仪休为鲁相】公沙氏【后汉辽东属国都尉公沙穆北海胶东人】公玉氏【玉音肃黄帝时公玉带造明堂】少施氏【姬姓世本鲁惠公子施父之后】夏父氏【鲁大夫夏公弗忌宋大夫夏父征】子服氏【姬姓鲁桓公之子公子庆父元孙孟懿伯字子服其后以为氏】子家氏【姬姓鲁庄公之孙公孙归父字子家其后为子家氏】子桑氏【鲁大夫子桑伯子之后也秦公孙枝字子桑其后亦氏焉庄子有子桑雩】子阳氏【姬姓鲁公族有子阳者其后以王父字为氏】子叔氏【姬姓鲁文公之子公子叔之子子叔声伯之后为子叔氏亦为叔氏】子士氏【姬姓鲁桓公之后叔孙氏之裔也叔孙成子为子士氏亦为叔孙氏】子言氏【姬姓鲁季平子生昭伯字子言其后也本季氏】子杨氏【姬姓世本季桓子生穆叔其后为子杨氏】子孟氏【姬姓鲁公子子孟之后见英贤传又齐简王时有子孟卿为大夫】子我氏【姬姓鲁叔孙成子生申字子我因氏焉又衞大夫有子我封人】子有氏【鲁有子有善祥见礼记宋有若是也又宋有子有防叔亦为有氏】子仲氏【姬姓风俗通鲁宣公子仲之后见毛诗】子羽氏【姬姓晋公族子羽之后为楚随邑大夫衞有行人子羽】
　　晋人字
　　张氏【世仕晋晋分为三又世仕韩此即晋之公族以字为氏者谱家谓黄帝子少昊青阳氏第五子挥为弓正观弧星始制弓矢主祀弧星赐姓张氏此非命姓氏之义也按晋有解张字张侯自此晋国世有张氏则因张侯之字以命氏可无疑也赵有张谈韩有张开地赵韩分晋皆张侯之裔也汉有张耳张释之后周改赐叱罗氏隋复旧】矫氏【晋大夫矫父之后汉有将军矫望后魏有矫慎扶风人郭颂世语北海有髙士矫应】嘉氏【晋大夫嘉父之后栾氏党也】胥氏【晋大夫胥臣之后以字为氏或言出赫胥氏之后宋有胥偃为翰林学士庆歴登科有胥世臣抚州人熙宁有胥彦回潭州人】先氏【晋大夫先轸之后世为晋卿汉有先虞宋有泸州人先诏登科】利孙氏【晋大夫公子利孙其后氏焉汉东莱太守任秉娶利孙氏】防氏【防亦作丕晋大夫防郑之后也】
　　臣谨按防郑亦曰防郑父名字通称也父者男子之羙称则知自称为防郑人称之曰防郑父
　　叔带氏【嬴姓赵夙字叔带以字为氏齐大夫有叔带子庄父为宰御见说苑】叔向氏【晋羊舌大夫之后羊舌字叔向以字为氏】叔鱼氏【晋羊舌大夫之后也羊舌鲋字叔鱼】
　　衞人字
　　孙氏【姬姓衞武公之后也武公和生公子惠孙惠孙生耳为衞上卿食邑于戚生武仲亦曰孙仲以王父字为氏孙仲生炎曰孙昭子自昭子六世至孙嘉世居汲郡晋有孙登即其裔也又有孙氏芊姓楚令尹孙叔敖之后也又有孙氏妫姓齐陈敬仲四世孙孙桓子无宇之后也或言桓子之子书戍莒有功齐景公赐姓孙氏非也以字为氏何用赐为此当是桓子祖父字也桓子曾孙武以齐之田鲍四族谋为乱奔吴为将武之子明食邑于冨春自是世为富春人】弥氏【姬姓史记衞公孙弥牟弥牟孙子瑕以王父字为氏】臣谨按王父字为氏者皆公子也诸侯支庻之子为所始之宗故以其字为氏今弥牟者公子郢之子灵公之孙也以此则知亦有以公孙之字为氏者
　　析氏【衞公族大夫析朱鉏之后也朱鉏公子黒背之孙以王父字为氏齐有大夫析归父后汉析像通京氏易像者郁林太守析国之子也广汉雒县人像入后汉方术传望出广汉西河也】
　　臣谨按郑公孙黒字子晳楚公子黒肱亦字子晳今析朱鉏乃公子黒之子疑析即黒之字耳晳亦作析
　　石氏【姬姓靖伯之孙石碏有大功于衞世为衞大夫齐有石之纷如楚有石奢石乞郑有石申父石癸石楚石制石首石周有石速石张石尚汉有石奋生建庆号万石君五代石氏建国号晋又乌石兰氏改为石氏】
　　臣谨按晋扬食我字伯石郑公孙段字子石则知此之为石者必其字也
　　南氏【姬姓衞灵公之子公子郢字子南以字为氏或言周宣王南仲之后又鲁亦有南氏又楚有子南氏亦为南氏是皆以字为氏者或言晋高士居隠于南乡因以为氏此以乡为氏者姓源韵谱云盘庚妃姜氏梦龙入怀因孕十二月而生手把南字长荆州因号南赤龙此里巷之言也六国时有南公子著书言五行隂阳之事汉有南竭为北平太守又有南季善算王莽时有南观观一作欢后汉有南韬为雍州刺史南纂为平昌太守唐有南霁云忠义之士宋朝南楚南翥登进士第望出汝南宣和有南得臣燕人望出汝南又姓源韵谱云亦改为宇文氏】子南氏【衞灵公之子公子郢之后为子南氏郑穆公之孙公孙楚之后为子南氏姬姓也楚庄王之子公子追舒之后为子南氏芊姓也】子玉氏【姬姓衞大夫子玉霄之后秦穆公时大夫有子玉房】子伯氏【姬姓衞大夫子伯季之后魏有子伯先子夏门人居西河】子齐氏【姬姓衞公族也】公南氏【姬姓衞献公之子楚字公南生子牟为公南氏】公叔氏【姬姓衞献公之公子当字公叔之后】公孟氏【姬姓衞公孟絷之后也】公明氏【衞大夫公明贾】公文氏【衞大夫公文要】公析氏【姬姓衞公子黒背字子析之后也】
　　郑人字
　　游氏【姬姓郑穆公之子公子偃字子游其后以王父字为氏郑大夫游吉裔孙寻汉御史中丞后汉有游因前赵有游子逺前燕有游宗皆为股肱之任】国氏【姬姓郑穆公之子公子发字子国其后以王父字为氏齐有国氏姜姓其先共伯齐之公族也髙氏国氏世为齐上卿盖天子所以命相齐者故曰有天子之二守国髙在宋朝登科国鼎臣海州人国经衡州人又有国宗望出下邳乐安】驷氏【姬姓郑穆公子子驷之后也公子騑字子驷其孙驷带驷乞以王父字为氏汉恩泽侯表邬侯驷钧齐哀王舅】印氏【姬姓郑穆公子子印之后也公子防字子印其孙印段以王父字为氏望出冯翊南唐印粲登第宋朝有印况举进士江宁人】良氏【姬姓郑穆公子子良之后汉有河间相良就又有良贺】伯有氏【姬姓郑穆公元孙良霄字伯有之后也伯有为良氏复为伯有氏所以别其族】羽氏【姬姓郑子羽之后也汉有侠士羽公后魏官氏志弗羽氏改为羽氏望出河南】罕氏【姬姓郑穆公之子公子喜字子罕其孙罕虎罕魋遂为罕氏】子师氏【姬姓郑大夫子师仆之后也汉有北平太守子师将】子国氏【姬姓郑公子发字子国之后也亦为国氏】子罕氏【姬姓郑公子喜字子罕之后也或作子轩氏亦为罕氏】子孔氏【郑公子嘉字子孔之后也姬姓又有公子志谓之士子孔并穆公之子亦为孔氏】子游氏【姬姓郑公子偃字子游之后也亦为游氏】子驷氏【姬姓郑公子騑字子驷之后也亦为驷氏】子晳氏【姬姓郑公孙黒字子晳之后也】子丰氏【姬姓郑公子去疾字子丰之后也亦为丰氏】子人氏【郑子人九之后也亦为子氏】
　　宋人字
　　孔氏【子姓出宋闵公之后闵公生弗父何以有宋而授厉公三世生正考父传所谓三命滋益防者考父生孔父嘉为大司马鲁隠公三年宋穆公疾召孔父而属殇公焉桓三年宋华父督见孔父之妻子路目逆而送之曰羙而艶遂杀嘉而取其妻其子奔鲁嘉字孔父后世以字为孔氏又为孔父氏自孔父六世而生仲尼三嵗防父十九而娶娶一年而生鲤以哀公十六年四月己丑卒年七十三葬鲁城北泗上自汉以来孔氏袭奉百世不絶又衞有孔氏不知所出为衞世卿鲁文公元年孔逹始见传昭七年衞襄公夫人无子嬖人婤姶生孟絷孔成子梦康叔谓已立元余使羁之孙圉与史狗相之故孔氏之孙世为衞大夫又郑有孔氏穆公兰之后也穆公之子十三人其二皆为孔氏宋子生子曰公子喜字子孔遂为孔氏圭妫生子曰公子志字士子孔亦为孔氏后无闻】牛氏【子姓宋微子之后司宼牛父之子孙以王父字为氏赵有武灵王将军牛翦秦大儒有牛缺汉防羌校尉牛邯前秦有大夫牛夷北凉有郎中牛温后秦有牛犨淮南子有牛哀又有牛金之后逃难改姓牢氏又改为尞氏后复牛氏】乐氏【子姓宋微子之后戴公生公子衎字乐父子孙以王父字为氏曽孙乐莒莒孙喜字子罕燕有乐毅毅孙臣叔汉髙祖封为华成君裔孙恢宋朝乐史作寰宇记又有乐良乐泌登科乐希孟乐璠并卭州人】皇甫氏【子姓宋戴公之子充石字皇父其后以王父字为氏汉兴改父为甫后汉安定都尉皇甫儁生棱始居安定棱子彪有八子号八祖皇甫氏为着姓】灵氏【子姓宋大夫子灵之后也文公之子公子围龟字子灵以字为氏或曰齐灵公之后以字为氏者左传有灵輙】边氏【子姓宋公子城之后城字子边或言宋平公子御戎字子边以王父字为氏孙卭为司徒又周大夫有边伯】正氏【亦作政子姓宋正考父之后魏志永昌太守正帛宋登科正尹】禄氏【子姓风俗通云纣子武庚字禄父其后以字为氏泾阳有此禄姓亦出扶风又吐蕃酋长有禄东赞】乙氏【子姓商汤字天乙支孙因以王父字为氏前燕有防军乙逸今襄阳有乙氏又燕有鸿胪乙归扬威将军乙爱皆北狄种类又河南官氏志乙弗氏改为乙氏或云望出平原】鱼氏【子姓风俗通云宋桓公子公子目夷字子鱼子孙以王父字为氏汉有长安冨人鱼翁叔唐有鱼朝恩宋朝有御史中丞鱼周询开封人】事父氏【子姓宋人】子革氏【世本宋司城子革之后又曰季平子支孙亦为子革氏】子仪氏【左传宋桓司马之臣子仪克】
　　齐人字
　　庆氏【姜姓齐桓公之子公子无亏之后也无亏生庆克亦谓之庆父名字通用是亦以字为氏者望出广陵】
　　臣谨按诸侯之子称公子公子之子称公孙公孙之子以王父字为氏今无亏之子庆父其后为庆氏此又以父字为氏而不以王父字为氏也不可一槩言
