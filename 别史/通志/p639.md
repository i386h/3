<!-- { "loadSidebar": true } -->
　　朱博字子元杜陵人也家贫少时给事县爲亭长好客少年捕搏敢行稍迁爲功曹伉侠好交随从士大夫不避风雨是时前将军望之子萧育御史大夫万年子陈咸以公卿子着材知名博皆友之矣时诸陵县属太常博以太常掾察亷补安陵丞后去官入京兆歴曹史列掾出爲督邮书掾所部职办郡中称之而陈咸爲御史中丞坐漏泄省中语下狱博去吏闲歩至廷尉下候伺咸事咸掠治困笃博诈得爲医入狱得见咸具知其所坐罪博出狱又变姓名爲咸证验治数百【治数百谓被笞掠也】卒免咸死罪咸得论出而博以此显名爲郡功曹乆之成帝卽位大将军王凤秉政奏请陈咸爲长史咸荐萧育朱博除幕府属鳯甚竒之举博栎阳令徙云阳平陵三县以高第入爲长安令京师治理迁冀州刺史博本武吏不更文法及爲刺史行部吏民数百人遮道自言官寺尽满从事曰请且留此县录见诸自言者事毕廼发欲以观试博博心知之告外趣驾既白驾办博出就车见自言者使从事明勑告吏民欲言县丞尉者刺史不察黄绶各自诣郡欲言二千石墨绶长吏者行部还诣治所其民爲吏所寃及言盗贼辞讼事各使属其部从事博驻车决遣四五百人皆罢去如神吏民大惊不意博临事应变乃至于此后博徐问果老从事教民聚会博杀此吏州郡畏博威严徙爲并州刺史防漕都尉迁琅邪太守齐部舒缓养名博新视事右曹掾史皆移病卧博问其故对言惶恐【惶恐言畏新太守之威】故事二千石新到輙遣吏存问致意乃敢起就职博奋髯抵几曰观齐儿欲以此爲俗邪乃召见诸曹史书佐及县大吏选视其可用者出教置之【皆新补置以代移病者】皆斥罢诸病吏白巾走出府门郡中大惊顷之门下掾赣遂耆老大儒教授数百人拜起舒迟博出教告主簿赣老生不习吏礼主簿且教拜起闲习乃止又勑功曹官属多褒衣大袑【音绍谓大袴也】不中节度自今掾史衣皆令去地三寸博尤不爱诸生所至郡辄罢去议曹曰岂可复置谋曹邪文学儒吏时有奏记称説云云博见谓曰如太守汉吏奉三尺律令以从事耳无柰生所言圣人道何也且持此道归待尧舜君出爲陈説之其折逆人如此视事数年大改其俗掾史礼节如楚赵吏博治郡常令属县各用其豪桀以爲大吏文武从宜县有剧贼及他非常博辄移书以诡责之其尽力有效必加厚赏懐诈不称诛罚辄行以是豪彊慹服【慹之渉反】姑幕县有羣軰八人报仇廷中皆不得长吏自系书言府贼曹掾史自白请至姑幕事留不出功曹诸掾即皆自白复不出于是府丞诣閤博廼见丞掾曰以爲县自有长吏府未尝与也丞掾谓府当与之邪閤下书佐入博口占檄文曰府告姑幕令丞言贼发不得有书檄到令丞就职游徼王卿力有余如律令王卿得勑惶怖亲属失色昼夜驰骛十余日间捕得五人博复移书曰王卿忧公甚效檄到赍伐阅诣府部掾以下亦可用渐尽其余矣其操持下皆此类也以高第入守左冯翊满岁爲眞其治左冯翊文理聪明殊不及薛宣而多武谲网络张设少爱利敢诛杀然亦纵舍时有大贷下吏以此爲尽力长陵大姓尚方禁少时尝盗人妻见斫创着其颊府功曹受赂白除禁调守尉博闻知以他事召见视其靣果有瘢博辟左右问禁是何等创也禁自知情得叩头服状博笑曰大丈夫固时有是冯翊欲洒卿耻拭用禁能自效不禁且喜且惧对曰必死博因勑禁毋得泄语有便宜辄记言因亲信之以爲耳目禁晨夜发起部中盗贼及他伏奸有功效博擢禁连守县令久之召见功曹闭閤数责以禁等事与笔札使自记积受取一钱以上无得有所匿欺谩半言断头矣功曹惶怖具自疏奸臧大小不敢隐博知其对以实廼令就席受勑自改而已投刀使削所记遣出就职功曹后常战栗不敢蹉跌博遂成就之迁爲大司农岁余坐小法左迁犍爲太守先是南蛮若儿数爲宼盗博厚结其昆弟使爲反间袭杀之郡中清徙爲山阳太守病免官复征爲光禄大夫迁廷尉职典决疑当谳平天下狱博恐爲官属所诬视事召见正监典法掾史谓曰廷尉本起于武吏不通法律幸有众贤亦何忧然廷尉治郡断狱以来且二十年亦独耳剽日久三尺律令人事出其中掾史试与正监共撰前世决事吏议难知者数十事持以问廷尉得爲诸君覆意之正监以爲博茍彊意未必能然即共条白焉博皆召掾史并坐而问爲平处其轻重十中八九官属咸服博之疏略材过人也每迁徙易官所到辄出竒谲如此以明示下爲不可欺者久之迁后将军坐与红阳侯立相善立有罪就国有司奏立党与博坐免后歳余哀帝卽位起家复爲光禄大夫迁爲京兆尹数月超爲大司空初汉兴袭秦官置丞相御史大夫太尉至武帝罢太尉始置大司马以冠将军之号非有印绶官属也及成帝时何武爲九卿建言古者民朴事约国之辅佐必得贤圣然犹则天三光备三公官各有分职今末俗文弊政事烦多宰相之材不能及古而丞相独兼三公之事所以久废而不治也宜建三公官定卿大夫之任分职受政以考功效其后上以问师安昌侯张禹禹以爲然时曲阳侯王根爲大司马骠骑将军而何武爲御史大夫于是上赐曲阳侯根大司马印绶置官属罢骠骑将军官以御史大夫何武爲大司空皆封列侯增奉如丞相以备三公官焉议者多以爲古今异制汉自天子之号下至佐吏皆不同于古而独改三公职事难分明无益于治乱是时御史府吏舍百余区井水俱竭又其府中列柏树常有野乌数千栖宿其上晨去暮来号曰朝夕乌乌去不来者数月长老异之后二歳余朱博爲大司空奏言帝王之道不必相袭各繇时务高皇帝以圣德受命建立鸿业置御史大夫位次丞相典正法度以职相参总领百官歴载二百天下安宁今更爲大司空与丞相同位未获嘉祐故事选郡国守相高第爲中二千石选中二千石爲御史大夫任职者爲丞相位次有序所以尊圣德重国相也今中二千石未更御史大夫而爲丞相权轻非所以重国政也臣愚以爲大司空官可罢复置御史大夫遵奉旧制臣愿尽力以御史大夫爲百僚率哀帝从之廼更拜博爲御史大夫会大司马喜免以阳安侯丁明爲大司马卫将军置官属大司马冠号如故事后四歳哀帝遂改丞相爲大司徒复置大司空大司马焉初何武爲大司空又与丞相方进共奏言古选诸侯贤者以爲州伯书曰咨十有二牧所以广聪明烛幽隐也今部刺史居牧伯之位秉一州之统选第大吏所荐位高至九卿所恶立退任重职大春秋之义用贵治贱不以卑临尊刺史位下大夫而临二千石轻重不相凖失位次之序臣请罢刺史更置州牧以应古制奏可及博复御史大夫官又奏言汉家至德溥大宇内万里立置郡县部刺史奉使典州督察郡国吏民安宁故事居部九岁举爲守相其有异材功效著者辄登擢秩卑而赏厚咸劝功乐进前丞相方进奏罢刺史更置州牧秩眞二千石位次九卿九卿缺以高第补其中材则茍自守而已恐功效陵夷奸宄不禁臣请罢州牧置刺史如故奏可博爲人亷俭不好酒色游晏自微贱至富贵食不重味桉上不过三桮夜寝早起妻希见其面有一女无男然好乐士大夫爲郡守九卿宾客满门欲仕宦者荐举之欲报仇怨者解劔以佩之其趋事待士如是博以此自立然终用败初哀帝祖母定陶傅太后欲求称尊号太后从弟高武侯傅喜爲大司马与丞相孔光大司空师丹共持正议孔乡侯傅晏亦太后从弟讇谀欲顺指会博新徴用爲京兆尹与交结谋成尊号以广孝道繇是师丹先免博代爲大司空数燕见奏封事言丞相光志在自守不能忧国大司马喜至尊至亲阿党大臣无益政治上遂罢喜遣就国免光爲庶人以博代光爲丞相封阳乡侯食邑二千户博上书让曰故事封丞相不满千户而臣独过制诚慙惧愿还千户上许焉傅太后怨傅喜不已使孔乡侯晏风丞相奏免喜侯博受诏与御史大夫赵元议元言事已前决得无不宜博曰已许孔乡侯有指匹夫相要尚相得死何况至尊博唯有死耳元卽许可博恶独斥奏喜以故大司空汜乡侯何武前亦坐过免就国事与喜相似卽共奏喜武前在位皆无益于治虽已退免爵土之封非所当得也请皆免爲庶人上知傅太后素常怨喜疑博元承指卽召元诣尚书问状元辞服有诏左将军彭宣与中朝者杂问宣等劾奏博宰相元上卿晏以外亲封位特进股肱大臣上所信任不思竭诚奉公务广恩化爲百僚先皆知喜武前已防恩诏决事更三赦博执左道亏损上恩以结信贵戚背君乡臣倾乱政治奸人之雄附下罔上爲臣不忠不道元知博所言非法枉义附从大不敬晏与博议免喜失礼不敬臣请诏谒者召博元晏诣廷尉诏狱制曰将军中二千石二千石诸大夫博士议郎议右将军蟜望等四十四人以爲如宣等言可许谏大夫龚胜等十四人以爲春秋之义奸以事君常刑不舍鲁大夫叔孙侨如欲颛公室谮其族兄季孙行父于晋晋执囚行父以乱鲁国春秋重而书之今晏放命圯族干乱朝政要大臣以罔上本造计谋职爲乱阶宜与博元同罪罪皆不道上减元死罪三等削晏户四分之一假谒者节召丞相诣廷尉诏狱博自杀初博以御史爲丞相赵元以少府爲御史大夫并拜于前殿延登受防有音如钟声及是同败信有祥焉
