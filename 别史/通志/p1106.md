<!-- { "loadSidebar": true } -->
　　尉瑾代人也父庆宾魏光禄大夫赠司空瑾少而敏悟好学慕善以国姓门资稍迁直后司马子如执政瑾娶其甥皮氏为妻由此除中书舎人后除吏部郎中文防崩文宣命瑾在邺北宫与高徳正典机宻天保中累迁七兵尚书侍郎孝昭辅政除吏部尚书武成践阼赵彦深本子如賔僚元文遥和士开并帝乡故旧共相荐逹任遇弥重又吏部铨衡所归事多秘宻由是朝之机事颇亦预闻后为尚书右仆射卒武成方在三防飨宴文遥奏闻遂命彻乐罢饮瑾外虽通显内阙风训闺行秽杂为世所鄙有女在室忽従奔诱瑾遂以适妇侄皮逸人瑾又通寡嫂元氏瑾尝讥吏部中顿邱李构云不稽古构对令史云我诚不稽古未知通嫂得作稽古不瑾闻大慙然亦能折节下士意在引接名流但不之别也有贾彦始者仪望虽是儒生瑾称堪充聘使司徒户曺祖崇儒文辩俱劣瑾言将为当世莫及好学吴人揺唇振足为人所哂见人好笑时论比之寒蝉又少威仪子徳载以蒲鞭责之便自投井瑾自临井上呼云儿出闻者皆笑及位任重便大急省内郎中将论事者逆即嗔骂既居大选弥自骄狠皮子贱恃其亲通多所谈荐大有受纳瑾死后其弟静忿而发之子贱坐决鞭二百配北营州瑾初为聘梁使梁人陈昭善相谓瑾曰二十年后当为宰相瑾出昭谓人曰此公宰相不过三年当死昭后为陈使主兼散骑常侍至齐瑾时兼右仆射鸣驺铙吹昭复谓人曰二年当死果如言焉徳载位通直散骑侍郎




　　通志卷一百五十三
<史部,别史类,通志>
　　钦定四库全书
　　通志卷一百五十四
　　宋　右　廸　功　郎　郑　樵　渔　仲　撰列传第六十七
　　北齐
　　孙搴　陈元康　杜弼　房谟【廉景孙】张纂　张亮【赵起徐逺】张曜　王峻　王纮　敬显儁【子长瑜】平鉴唐邕　白建　元文遥【子行恭】赵彦深【子仲将】祖珽【从弟孝隐　孝隐从父弟茂】赫连子悦　冯子琮　辛术　裴譲之【弟诹之　谳之　谋之　讷之谒之　皇甫和　和弟亮】崔劼　崔肇师卢潜　卢询祖　崔子枢【弟子端　子博　子发　叔父叔瓒】
　　孙搴字彦举乐安人世寒贱少励志勤学自检校御史再迁国子助教太保崔光引修国史歴行台郎以文著称后预崔祖螭反逃于王元景家遇赦乃出孙腾以宗情荐之神武未被知也防神武西讨登凤陵命中外府司马李义深相府城局李仕畧共作檄文二人皆请以搴自代神武引搴入帐自为吹火催促之搴神色安然援笔立成其文甚羙神武大悦即以爲相府主簿专典文笔又能通鲜卑语兼传宣号令当繁剧之任大见赏重赐妻韦氏既士人子女又甚色貎时人荣之文襄初欲之邺总知朝政神武以其年少未许搴为致言乃果行恃此自乞特进文襄但加散骑常侍时大括民以爲军士逃隐者身及主人三长守令罪以大辟没入其家于是所获甚众搴之计也搴学浅行薄邢邵尝谓之曰更湏读书搴曰我精骑三千足敌君羸卒数万搴少时与温子升齐名尝谓子升卿文何如我子升谦曰不如卿搴要其为誓子升笑曰但知劣于卿便是何劳旦旦搴怅然曰卿不爲誓事可知矣搴尝服棘刺丸李谐调之曰卿棘刺应自足何假外求坐者皆笑司马子如与髙季式召搴饮酒醉甚而卒神武亲临之子如叩头请罪神武曰折我右臂赠吏部尚书青州刺史
　　陈元康字长猷广宗人也父终徳魏济隂内史元康贵赠度支尚书諡曰贞元康颇渉文史机敏有干用魏正光中从李崇北伐以军功赐爵临清男普防中除主书累迁司徒髙昻记室初司马子如髙季式与孙搴剧饮搴醉死神武命求好替子如举魏収他日神武谓季式曰卿饮杀我主簿魏収作文书都不称意司徒尝道一人谨密是谁季式以元康对曰是能夜闇书快吏也召之一见便授以大丞相功曹参军内掌机密善陈事意不为华藻迁大行台都官郎封安平子军国多务元康问无不知神武临行留元康在后马上有所号令九十余条元康屈指数之尽能记忆神武甚亲之曰如此人世间希有我今得之乃上天降佐也时赵彦深亦知机密人谓之陈赵而元康埶居赵前性又柔谨神武之伐刘蠡升天寒雪深使人举毡元康于毡下作军书飒飒运笔笔不及冻俄顷数纸及出神武目之曰此何如孔子邪神武尝怒文襄于内亲加欧蹋极口肆詈出告元康元康俯伏泣下霑地谏曰王教训世子自有礼法仪刑式瞻岂宜至是神武曰我性急嗔阿惠常如此元康大啼曰一度为甚况常然邪神武从此爲惩忿时或恚挞輙曰勿使元康知又谓左右曰元康用心诚实必与我儿相抱死髙仲密之叛神武知其由崔暹故也将杀暹文襄匿暹而爲之请神武曰我爲尔存其性命然须与苦手文襄乃出暹而谓元康曰卿若使崔暹得杖无相见也暹入庭解衣将受罚元康趋入止伍伯因歴阶而升曰王方以天下付世子世子有崔暹不能免其杖父子尚尔况世间人邪神武意解曰不由元康崔暹得一百乃舍之文襄入辅政崔暹崔季舒崔昻等并被任使张亮张徽纂并爲神武待遇然委任皆出元康之下神武每与元康久语文襄门外待接之时人语曰三崔二张不如一康左卫将军郭琼以罪死子妇范阳卢道防女也没官神武启以赐元康爲妻元康地寒时以爲殊赏元康遂弃故妻李氏识者非之元康便辟善事人希顔候意多有进举而不能正心处物溺于财利受纳金帛不可胜纪责负交易徧于州郡爲清论所讥从神武于芒山将战遗失阵图元康冐险求得之西师既败神武大防诸将议进取之策咸以爲野无青草人马疲瘦不可逺追元康曰两雄交争嵗月已乆今得大防便是天授时不可失必须乗胜追之舍之必成后患神武曰若遇伏兵孤何以济元康曰前沙苑还军彼尚无伏今者奔败何能逺谋神武不从以为行台郎及神武疾笃谓文襄曰邙山之战不用元康之言方贻汝患以此爲恨死不瞑目我死事皆当与元康定也神武崩秘不发防唯元康知之文襄嗣事自晋阳之邺令元康预作神武条教数十纸留付叚孝先赵彦深在后以次行之别封昌国县公以从嘉名又见任待拜散骑常侍侯景反文襄逼于诸将欲杀崔暹以谢之密语元康元康谏曰今虽四海未清纲维已定若以数将在外茍悦其心枉杀无辜亏废典刑岂直上负天神何以下安黎庶晁错前事愿公慎之文襄乃止髙岳讨侯景未克文襄欲遣潘相乐副之元康曰相乐缓于机变不如慕容绍宗且先王有命称堪敌侯景公但推赤心于此人则侯景不足忧也是时绍宗在逺文襄欲召之恐其惊叛元康曰绍宗知元康特防顾待新使人来饷金以致诚款元康欲安其心故受之而厚答其书保无异也文襄乃任绍宗遂以破景赏元康金五十斤王思政入颍城诸将攻之不能防元康进计于文襄曰公自匡辅朝政未有殊功虽败侯景本非外贼今頴城将陷愿公因而乗之足以取威定业文襄于是令元康驰驿观之复命曰必可防文襄乃亲征颍川益发众军往既至而克之赏元康金百铤初魏朝授文襄相国齐王文襄频辞不受乃召诸将及元康等密议之诸将皆劝文襄恭膺朝命元康谓魏収曰时未可耳观诸人语专欲误王王不宜受崔暹因间之荐陆元规爲大行台郎欲分元康权元康既贪货贿文襄内渐嫌之又欲用爲中书令以闲地处之事未施行属文襄将受魏禅元康与杨愔季舒并在坐将大迁除朝士共品藻之文襄家仓头兰固成掌厨饍爲文襄所挞固成吴人性躁遂忿恚与其同事阿改谋害文襄阿改时事文宣常执刀随从期闻东斋噭声即加刄于文宣是日文宣别有所之未还而难作固成因进食置刀于盘下而杀文襄元康抱文襄文襄曰可惜可惜与贼争刀髻解被刺伤重肠出犹手书辞母口占授祖孝徴陈权宜至夜而终时年四十三时杨愔狼狈走出遗一靴崔季舒逃匿于厠库直纥奚舍乐捍贼死散都督王师罗战伤监厨仓头薛丰洛率宰人持薪以赴难乃禽盗固成一名京事见文襄本纪是时秘文襄凶问故殡元康于宫中托以出使南境虚除中书令明年诏赠司空諡文穆元康卒后母李氏哀感发病而终赠广宗郡君諡曰贞昭元康子善藏嗣善藏温雅有鉴裁位给事黄门侍郎开皇中尚书郎大业初卒于彭城郡赞务
