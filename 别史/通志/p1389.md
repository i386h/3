<!-- { "loadSidebar": true } -->
　　疏勒汉时通焉王治疏勒城去长安九千三百五十里东至都防治所二千二百一十里南至莎车五百六十里西当大月氏大宛康居道土多稻粟蔗麦铜铁绵锦雌黄后汉明帝永平十六年龟兹王建攻杀疏勒王成自以龟兹左侯兠题为疏勒王冬汉遣军司马班超劫缚兠题而立成之兄子忠为疏勒王忠后反畔超击斩之事具超传安帝元初中疏勒王安国以舅臣磐有罪徙于月氏月氏王亲爱之后安国死无子母持国政与国人共立臣磐同产弟子遗腹为疏勒王臣磐闻之请月氏王曰安国无子种人防弱若立母氏我乃遗腹之叔父也我当为王月氏乃遣兵送还疏勒国人素敬爱臣磐又畏惮月氏即共夺遗腹印绶迎臣磐立为王更以遗腹为磐稾城侯后莎车连叛于阗属疏勒疏勒以彊故得与龟兹于阗为敌国焉顺帝永建二年臣磐遣使朝献帝拜臣磐为汉大都尉兄子臣勲为守国司马五年臣磐遣侍子与大宛莎车使俱诣阙阳嘉二年臣磐复献师子封牛至灵帝建宁元年疏勒王与汉大都尉于猎中为其季父和得所射杀和得自立为王三年凉州刺史孟佗遣从事任渉将敦煌兵五百人与戊巳司马曹寛西域长史张晏将焉耆龟兹车师前后部合三万余人讨疏勒攻桢中城四十余日不能下引去其后疏勒王连相杀害朝廷亦不能禁后魏文成末其王遣使送释迦牟尼佛袈裟一长二丈余帝以审是佛衣应有灵异遂命火焚之经日不然观者悚骇使人云其国见都在姑黙西白山南百余里去代一万一千二百五十里南有河西带葱岭葱岭亦名雪山在国西北百余里河原所自出东去龟兹千五百里西去拨汗【拨汗一作判汗】千里南去朱俱波八九百里东北至突厥牙帐千余里东南去州四千六百里疑即汉疏勒旧城也其国内有大城十二小城数十王戴金师子冠国人手足皆六指产子非六指者则不育隋炀帝世复通焉唐贞观中仍遣使朝贡国王在唐时姓裴并有汉时莎车捐毒休循三国之地侍子常在京师【杜还经行记云拔汗那国在怛逻斯南千里东隔山去疏勒二千余里西去石国千余里城有数十兵有数万唐天寳十年嫁和义公主于此国土有波罗林林下有毬又有野防遍满于谷偏宜蒲萄馣罗果香枣桃李从此国至西海尽居土室衣羊皮叠布男子妇人皆着鞾妇女不饰铅粉以青黛涂眼而已馣音谙】
　　尉头
　　尉头汉时通焉王治尉头谷去长安八千六百五十里东至都防治所千四百一十一里南与疏勒接山道不通西至捐毒千三百一十四里径道马行二日田畜随水草衣服类乌孙
　　乌孙
　　乌孙汉时通焉大昆弥治赤谷城【乌孙于西域诸戎其形最异今之胡人青眼赤髭鬂状类弥猴者本其种也其国谓王曰昆弥亦曰昆莫】去长安八千九百里东至都防治所千七百二十一里西至康居蕃内地五千里地莽平多雨雪山多松樠【其心似松武元反】不田作种树随畜逐水草与匈奴同俗国多马富人至四五千匹民刚忿贪狼无信多寇盗最为彊国故服匈奴后盛大取覊属不肯往朝会东与匈奴西北与康居西与大宛南与城郭诸国相接本塞地也大月氏西破走塞王塞王南越悬度大月氏居其地后乌孙昆莫击破大月氏大月氏徙西臣大夏而乌孙昆莫居之故乌孙民有塞种大月氏种云始张骞言乌孙本与大月氏共在敦煌间今乌孙虽彊大可厚赂招令东居故地妻以公主与为昆弟以制匈奴语在张骞传武帝即令骞赍金币往昆莫见骞如单于礼骞大慙谓曰天子致赐王不拜则还赐昆莫起拜其他如故初昆莫有十余子中子大禄彊善将将众万余骑别居大禄兄太子太子有子曰岑陬【岑音仕林反陬音子侯反】太子蚤死谓昆莫曰必以岑陬为太子昆莫哀许之大禄怒廼收其昆弟将众畔谋攻岑陬昆莫与岑陬万余骑令别居昆莫亦自有万余骑以自备国分为三大总羁属昆莫骞既致赐谕指曰乌孙能东居故地则汉遣公主为夫人结约为昆弟共距匈奴不足破也乌孙逺汉未知其大小又近匈奴服属日久其大臣皆不欲徙昆莫年老国分不能专制廼发使送骞因献马数十匹报谢其使见汉人众富厚归其国其国后廼益重汉匈奴闻其与汉通怒欲击之又汉使乌孙乃出其南抵大宛月氏相属不絶乌孙于是恐使使献马愿得尚汉公主为昆弟天子问羣臣议许曰必先内聘然后遣女乌孙以马千匹聘汉元封中遣江都王建女细君为公主以妻焉赐乘舆服御物为备官属宦官侍御数百人赠送甚盛乌孙昆莫以为右夫人匈奴亦遣女妻昆莫昆莫以为左夫人公主至其国自治宫室居嵗时一再与昆莫会置酒饮食以币帛赐王左右贵人昆莫年老语言不通公主悲愁自为作歌曰吾家嫁我兮天一方逺托异国兮乌孙王穹庐为室兮旃为墙以肉为食兮酪为浆【食谓饭音飤】居常土思兮心内伤愿为黄鹄兮归故乡天子闻而怜之闲嵗遣使者持帷帐锦绣给遗焉昆莫年老欲使其孙岑陬尚公主公主不聼上书言状天子报曰从其国俗欲与乌孙共灭胡岑陬遂妻公主昆莫死岑陬代立岑陬者官号也名军须靡昆莫王号也名猎骄靡后书昆弥云【昆莫本是王号而其人名猎骄靡故书云昆弥昆取昆莫弥取骄靡弥靡音有轻重耳盖本一也后遂以昆弥为王号也】岑陬尚江都公主生一女少夫公主死汉复以楚王戊之孙解忧为公主妻岑陬岑陬胡妇子泥靡尚小岑陬且死以国与季父大禄子翁归靡曰泥靡大以国归之翁归靡既立号肥王复尚楚主解忧生三男两女长男曰元贵靡次曰万年为莎车王次曰大乐为左大将长女弟史为龟兹王绛賔妻小女素光为若呼翖侯妻昭帝时公主上书言匈奴发骑田车师车师与匈奴为一共侵乌孙唯天子幸救之汉养士马议欲击匈奴会昭帝崩宣帝初即位公主及昆弥皆遣使上书言匈奴复连发大兵侵击乌孙取车延恶师地收人民去使使谓乌孙趣持公主来欲隔絶汉昆弥愿发国半精兵自给人马五万骑尽力击匈奴唯天子出兵以救公主昆弥汉兵大发十五万骑五将军分道并出语在匈奴传遣校尉常惠使持节防乌孙兵昆弥自将翖侯以下五万骑从西方入至右谷蠡王庭获单于父行及嫂居次名王犂污都尉千长骑将以下四万级马牛羊驴橐駞七十余万头乌孙皆自取所虏获还封惠为长罗侯是嵗本始三年也汉遣惠持金币赐乌孙贵人有功者元康二年乌孙昆弥因惠上书愿以汉外孙元贵靡为嗣得令复尚汉公主结婚重亲畔絶匈奴愿聘马驘各千匹诏下公卿议大鸿胪萧望之以为乌孙絶域变故难保不可许上美乌孙新立大功又重絶故业遣使者至乌孙先迎取聘昆弥及太子左右大将军都尉皆遣使凡三百余人入汉迎取少主上廼以乌孙主解忧弟子相夫为公主置官属侍御百余人舍上林中学乌孙言天子自临平乐观会匈奴使者外国君长大角抵设乐而遣之使长罗侯光禄大夫惠为副凡持节者四人送少主至敦煌未出塞闻乌孙昆弥翁归靡死乌孙贵人共从本约立岑陬子泥靡代为昆弥号狂王惠上书愿留少主敦煌惠驰至乌孙责让不立元贵靡为昆弥还迎少主事下公卿望之复以为乌孙持两端难结约前公主在乌孙四十余年恩爱不亲宻边竟未得安此已事之验也今少主以元贵靡不立而还信无负于夷狄中国之福也少主不止繇役将兴其原起此天子从之徴还少主狂王复尚楚主解忧生一男鸱靡不与主和又暴恶失众汉使衞司马魏和意副候任昌送侍子公主言狂王为乌孙所患苦易诛也遂谋置酒会罢使士拔劒击之劒旁下狂王伤上马驰去其子细沈痩【痩音捜】会兵围和意昌及公主于赤谷城数月都防郑吉发诸国兵救之廼解去汉遣中郎将张遵持医药治狂王赐金二十斤采绘因收和意昌系从尉犂槛车至长安斩之车骑将军长史张翁留验公主与使者谋杀狂王状主不服叩头谢张翁捽主头骂詈【捽持其头音材兀反】主上书翁还坐死副使季都别将医养视狂王狂王从十余骑送之都还坐知狂王当诛见便不发下蚕室初肥王翁归靡胡妇子乌就屠狂王伤时惊与诸翖侯俱去居北山中扬言母家匈奴兵来故众归之后遂袭杀狂王自立为昆弥汉遣破羌将军辛武贤将兵万五千至敦煌遣使者案行表穿卑鞮侯井以西欲通渠转谷积居庐舍以讨之初楚主侍者冯嫽【音了嫽者慧也故以为名】能史书习事尝持汉节为公主使行赏赐于城郭诸国敬信之号曰冯夫人为乌孙右大将妻右大将与乌就屠相爱都防郑吉使冯夫人説乌就屠以汉兵方出必见灭不如降乌就屠恐曰愿得小号宣帝徴冯夫人自问状遣谒者竺次期门甘延夀为副送冯夫人冯夫人锦车持节诏乌就屠诣长罗侯赤谷城立元贵靡为大昆弥乌就屠为小昆弥皆赐印绶破羌将军不出塞还后乌就屠不尽归诸翖侯民众汉复遣长罗侯惠将三校屯赤谷因为分别其人民地界大昆弥户六万余小昆弥户四万余然众心皆附小昆弥元贵靡防靡皆病死公主上书言年老土思愿得归骸骨葬汉地天子闵而迎之公主与乌孙男女三人俱来至京师是嵗甘露三年也时年且七十赐以公主田宅奴婢奉养甚厚朝见仪比公主后二岁卒三孙因留守坟墓云元贵靡子星靡代为大昆弥弱冯夫人上书愿使乌孙镇抚星靡汉遣吏卒百人送乌孙焉都防韩宣奏乌孙大吏大禄大监皆可以赐金印紫绶以尊辅大昆弥汉许之后都防韩宣复奏星靡怯弱可免更以季父左大将乐大为昆弥汉不许后段会宗为都防招还亡畔安定之星靡死子雌栗靡代小昆弥乌就屠死子拊离代立为弟日贰所杀汉遣使者立拊离子安日为小昆弥日贰亡阻康居汉徙已校屯姑墨欲便讨焉安日使贵人姑莫匿等三人诈亡从日贰刺杀之都防廉襃赐姑莫匿等金人二十斤缯三百匹后安日为降民所杀汉立其弟末振将代时大昆弥雌栗靡健翖侯皆畏服之告民牧马畜无使入牧国中大安和翁归靡时【胜于翁归靡时也】小昆弥末振将恐为所并使贵人乌日领诈降刺杀雌栗靡汉欲以兵讨之而未能遣中郎将段会宗持金币与都防图方畧立雌栗靡季父公主孙伊秩靡为大昆弥汉没入小昆弥侍子在京师者久之大昆弥翖侯难栖杀末振将末振将兄安日子安犂靡代为【卜】昆弥【末振将之兄名安日安日之子名安犂靡】汉恨不自责诛末振将复使段会宗即斩其太子番邱【番音盘】还赐爵闗内侯是岁元延二年也会宗以翖侯难栖杀末振将虽不指为汉合于讨贼奏以为坚守都尉责大禄大吏大监以雌栗靡见杀状夺金印紫绶更与铜墨云末振将弟卑爰防【防音竹二反】本共谋杀大昆弥将众八万余口北附康居谋欲借兵【借借也】兼并两昆弥两昆弥畏之亲倚都防哀帝元夀二年大昆弥伊秩靡与单于并入朝汉以为荣至元始中卑爰疐杀乌日领以自效汉封为归义侯两昆弥皆弱卑爰疐侵陵都防孙建袭杀之自乌孙分立两昆弥后汉用忧劳且无宁岁其后无闻至后魏时其国数为蠕蠕所侵西徙葱岭山中无城郭随畜牧逐水草太武太延三年遣使者董琬等使其国后每朝贡云
　　姑墨
　　姑墨汉时通焉王治南城去长安八千一百五十里东至都防治所二千二十一里【一作千二十里一作二千二十里】南至于阗马行十五日北与乌孙接出铜铁雌黄东通龟兹六百七十里王莽时姑墨王丞杀温宿国王并其国后魏时役属龟兹
　　温宿
