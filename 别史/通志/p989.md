<!-- { "loadSidebar": true } -->
　　张充字延符呉郡呉人也祖演宋太子中舍人父绪齐国子祭酒绪附载其叔父南兖州刺史岱充好逸游绪尝告归至呉始入西郭逄充出猎右臂鹰左牵狗遇绪船至便放绁脱鞲拜于水次绪曰一身两役无乃劳乎充跪曰充闻三十而立今充二十九矣请至来嵗绪曰过而能改顔氏子有焉及眀年便脩改多所该通尤眀老易能清言与从叔稷俱有令誉歴尚书殿中郎武陵王友时尚书令王俭当朝用事武帝皆取决焉俭方聚亲宾充縠巾葛帔至便求酒言论放逸一坐尽倾及闻武帝欲以绪为尚书仆射俭执不可充以为恨因与俭书曰顷者路长霖霞韬晦凉暑未平想无亏摄充幸以渔钓之闲鎌采之暇时复引轴以自娯逍遥乎前史从横万古动黙之路多端纷纶百年升降之涂不一故金刚水柔性之别也圎行方止器之异也善御性者不违金水之质善为器者不易方圎之用充生平少长偶不以利欲干懐三十六年差得以栖贫自澹介然之志峭耸霜崖确乎之情峯横海岸至如彯缨天阁既谢廊庙之华缀组云台终愧衣冠之秀寔由气岸疎凝情涂狷隔独师懐抱不见许于俗人孤秀神崖毎邅回于在世长羣鱼鸟毕景松阿虽复王没于访珪之辰桂掩于搜芳之日泛滥于渔父之游偃息于卜居之会如此而已充何识哉若夫惊岩罩日吐海逄天竦石崩寻分危落仭桂兰绮靡丛杂于山幽松栢隂森相缭于涧侧元卿于是乎不归伯休亦以兹长徃至于飞竿钓渚濯足沧洲独浪烟霞髙卧风月悠悠琴酒岫远谁来灼灼文言空拟方寸不觉郁然千里路隔江川毎至西风何尝不叹丈人嵗路未彊学优而仕道佐苍生功横海望可谓德盛当时孤松独秀者也而茂陵之彦望冠盖而长懐渭川之甿伫簪裾而竦叹得无惜乎充昆西百姓岱表一人蚕而衣耕而食不能事王侯覔知已造时人骋游说容与于屠博之间其懽甚矣然举世皆谓充为狂充亦何能与诸君道之哉是以披闻见扫心胸述平生论语黙所可通梦交魂推襟送抱者唯丈人而已阙廷夐阻书莫能因傥遇樵夫妄尘执事俭以为脱略弗之重也仍以书示绪绪杖之一百沈约见其书叹曰充始为之败终为之成久之为司徒谘议参军与琅邪王思远同郡陆恵晓等并为司徒竟陵王宾客累迁义兴太守为政清净吏民便之后为侍中武帝兵至建邺东昬遇杀百官集西钟下召充充不至武帝霸府建以充为大司马谘议参军天监初歴太常卿吏部尚书居选以平允称再迁散骑常侍国子祭酒登堂讲説皇太子已下皆至时王侯多在学执经以拜充朝服而立不敢当再迁尚书仆射出为呉郡太守下车防贫老延故旧莫不欣恱卒于呉郡諡曰穆子子最嗣充从叔瓌字祖逸宋征北将军南兖州刺史永之子也仕宋累迁桂阳内史不欲先兄玮处禄自免不拜后为司徒右长史通直散骑常侍骁骑将军初瓌父永拒桂阳王休范于白下败绩阮佃夫等欲加罪齐髙帝固申眀之瓌由此感恩自结后遭父母丧还呉持服升明元年刘秉有异图弟遐为呉郡潜相影响齐髙帝密遣殿中将军卞白龙令瓌取遐诸张世有豪气瓌宅中常有父时旧部曲数百遐召瓌委以军事瓌伪受命与叔恕领兵十八人入郡斩之郡内莫敢动事防髙帝以告左军张冲冲曰瓌以百口一掷出手得卢矣即受呉郡太守钖以嘉名封义城县侯从弟融闻之与瓌书曰呉郡何晚何湏王反闻之嗟惊乃是阿兄郡人顾暠陆闲并少年未知名瓌并引为纲纪后并立名世以为知人齐建元元年改封平都迁侍中与侍中沈文季俱在门下髙帝常谓曰卿虽我臣我视卿不异赜嶷等文季毎还直器物皆迁瓌止朝服而已时集书毎兼门下东省实多清贫有不识瓌者常呼为散骑出为呉兴太守瓌以既有国秩不取郡奉髙帝勑上库别藏其奉以表其清武帝即位为寜蛮校尉雍州刺史加都督徴拜左戸尚书加右军将军还后安陆王临雍州行部登蔓山有野老求乞问何不事产业而行乞答曰张使君临州州理物百姓家得相保后人政严故至行乞由是深加嗟赏后拜太常自谓闲职輙归家武帝曰卿軰未富贵谓人不与既富贵那复欲委去瓌曰陛下御臣等若养马无事就闲廐有事复牵来帝犹怒遂以为散骑常侍光禄大夫鬰林之废朝臣列宫门参承眀帝瓌托脚疾不至海陵立眀帝疑外藩起兵以瓌镇石头督众军事瓌见朝廷多难遂常卧疾建武末屡啓求还呉见许居室豪富妓妾盈房或有讥其衰暮畜妓瓌曰我少好音律老而方觧平生嗜欲无复一存唯未能遣此耳明帝疾甚防疑大司马王敬则授瓌平东将军呉郡太守以为之备及敬则反瓌遣兵迎拒于松江闻敬则军鼓声一时散走瓌弃郡逃人间事平乃还郡有司奏免官削爵永元初为光禄大夫三年武帝起兵东昏假瓌节戍石头寻弃城还宫天监元年拜给事中右光禄大夫以脚疾拜于家四年卒瓌有子十二人常云中应有好者子率知名率字士简性寛雅十二能属文常日限为诗一篇或数日不作则追补之稍进作赋颂至年十六向作二千余首有虞讷者见而诋之率乃一旦焚毁更为诗示焉托云沈约讷便句句嗟称无字不善率曰此吾作也讷慙而退时陆少元家有父澄书万余卷率与少元善遂通书籍尽读其书齐建武三年举秀才除太子舍人与同郡陆倕陆厥防相友狎尝同载诣左卫将军沈约遇任昉在焉约谓昉曰此二子后进才秀皆南金也卿可识之由此与昉友天监中为司徒谢□掾直文德待诏省勑使抄乙部书又使撰古妇人事使工书人琅邪王琛呉郡范懐约等写给后宫率取假东归论者以为慠世率惧乃为待诏赋奏之甚见称赏手勑答曰相如工而不敏枚臯速而不工卿可谓兼二子于金马矣又侍宴赋诗武帝别赐率诗曰东南有才子故能服官政余虽慙古昔得人斯为盛率奏诗徃反六首后引见于玉衡殿谓曰卿东南物望朕宿昔所闻卿言宰相是何人不从天下不由地出卿名家竒才若复以礼律为意便是其人秘书丞天下清官东南望胄未有为之者今以相处为卿定名誉寻以为秘书丞掌集书诏防四年禊饮华光殿其日河南国献赤龙驹能拜伏善舞诏率与到溉周兴嗣为赋武帝以率及兴嗣为工其年父忧去职有父时妓数十人其善讴者有色貎邑子仪曹郎顾珖之从率求妓讴者不愿遂为尼尝因斋会率宅珖之乃飞书言尼与率奸南司以事闻武帝惜其才寝其奏然犹致时论服阕久之不仕七年除中权建安王中记室参军俄直夀光省脩丙丁部书抄累迁晋安王宣惠谘议参军率在府十年恩礼甚笃后为扬州别驾率虽歴居职务未尝留心簿领及为别驾奏事武帝览牒问之并无对但答云事在牒中帝不悦后歴黄门侍郎出为新安太守丁所生母忧卒率嗜酒不事事于家务尤忘懐在新安遣家僮载米三千石还宅及至遂耗大半率问其故答曰雀防耗率笑而言曰壮哉雀防竟不研问自少属文七畧及艺文志所载诗赋今亡其文者并补作之所着文衡十五卷文集四十卷行于世子长公率弟盾字士宣以谨重称为无锡令遇刼问刼何湏刼以刀斫其颊盾曰咄咄不易余无所言于是生资皆尽不以介懐为湘东王记室出监富阳令廓然独处无所用心身死之日家无遗财唯有文集并书千余卷酒米数瓮而已瓌弟稷字公乔防有孝性所生母刘无宠遘疾时稷年十一侍养衣不觧带毎剧则累夜不寝及终毁瘠过于成人杖而后起见年辈防童輙哽咽泣泪州里谓之纯孝长兄玮善弹筝稷以刘氏先执此伎闻玮为清调便悲感顿絶遂终身不听之性疎率朗悟有才略起家著作佐郎不拜父永及嫡母邱相继殂逝六年庐于墓侧齐永眀中为豫章王嶷主簿与彭城刘绘俱见礼接未尝被呼名毎呼为刘四张五以贫求为剡令略不视事多为小山之游会山贼唐防之作乱稷率厉部民保全县境所生母刘先假葬于琅邪黄山建武中改申葬礼赙助委积于时虽不拒絶事毕随以还之自防及长数十年中尝设刘氏神座出告反面如事生焉歴给事中黄门侍郎新兴永寜二郡太守郡犯私讳改永寜为长寜永元末为侍中宿卫宫城武帝师至兼卫尉江淹出奔稷兼卫尉卿副王莹都督城内诸军事时东昏滛虐北徐州刺史王珍国就稷谋乃使直閤张齐行弑于含徳殿稷乃召右仆射王亮等列坐殿前酉钟下议遣国子博士范云中书舍人裴长穆等使石头城诣武帝帝以稷为侍中左卫将军迁大司马左司马梁朝建为散骑常侍中书令及上即位封江安县子位领军将军武帝尝于乐夀殿内宴稷醉后多怨辞形于色帝时亦酣谓曰卿兄杀郡守弟弑其君防提帝首衣染天血如卿兄弟有何名称稷曰臣乃无名称至于陛下不得言无勲东昬暴虐义师亦来伐之岂在臣而已帝捋其须曰张公可畏人中丞陆果弹稷云领军张稷门无忠贞官必险逹弑君害主业以为常武帝留中竟不问累迁尚书左仆射帝将幸稷宅以盛暑留幸仆射省旧临幸供具皆酬太官馔直帝以稷清贫手诏不受宋时武帝经造张永至稷三世并降万乗论者荣之稷虽居朝右毎慙口实乃名其子伊字懐尹霍字希光畯字农人同字不见见字不同以旌其志既惧且恨乃求出许之出为青冀二州刺史不得志常闭閤读佛经禁防寛弛僚吏颇致侵扰州人徐道角等夜袭州城乃害之有司奏削爵土稷性眀烈善与人交歴官无畜积奉禄皆颁之亲故家无余财为吴兴太守下车存问遗老引其子孙置之右职政称寛恕初去郡就仆射徴道由吴乡人稷者满水陆稷单装径还都下人莫之识其率素如此长女楚媛适会稽孔氏无子归至家逄稷见害以身蔽刄先父而卒稷与族兄充融卷俱知名时人见云充融卷稷为四张卷字令远少以和理著称能清言位都官尚书天监初卒稷子嵊为侯景所害列在忠义褚翔字世举河南阳翟人曾祖渊齐太宰佐命功臣自有祖蓁赠太常父向字景政年数嵗父母相继亡没哀毁若成人亲表异之及长淹雅有器量位长兼侍中向风仪端正眉目如画毎公庭就列为众所瞻望仕梁卒于北中郎庐陵王长史翔初为国子生举髙第累迁宣城王主簿中大通五年武帝宴羣臣乐游苑别诏翔与王训为二十韵诗限三刻成翔于坐立奏帝异焉即日转宣城王文学俄迁友特宣城王友文学加正王二等翔超为之时论美焉出为义兴太守翔在政防已省繁苛去浮费百姓安之郡之西亭有古树积年枯死翔至郡忽更生枝叶百姓咸以为善政所感及秩满吏民诣阙请之勑许焉寻徴为吏部郎百姓无老少追送出境涕泣拜辞翔居小选公清不为请属易意号为平允迁侍中太清二年迁守吏部尚书侯景围宫城翔于围内丁母忧以毁卒翔少有孝性为侍中时母疾笃请沙门祈福中夜忽见戸外有异光又闻空中弹指及暁疾遂愈或以翔精诚所致云翔族父球字仲寳宋散骑常侍裕之元孙也祖暧太宰参军父缋太子舍人球少孤贫笃志好学有才思宋建平王景素元徽中诛灭唯有一女存故吏何昌防王思逺闻球清立以此女妻之仕齐为溧阳令在县清白资公奉而已仕梁歴都官尚书通直散骑常侍秘书监领著作司徒右长史常侍著作如故自魏孙礼晋荀组以后台司加貂始自球也后为散骑常侍光禄大夫加给事中卒
