<!-- { "loadSidebar": true } -->
　　钟皓字季明颍川长社人也为郡着姓世善刑律皓少以笃行称公府连辟为二兄未仕避隐密山以诗律教授门徒千余人同郡陈寔年不及皓皓引与为友皓为郡功曹防辟司徒府临辞太守问谁可代卿者皓曰明府欲必得其人西门亭长陈寔可寔闻之曰钟君似不察人不知何独识我皓顷之自劾去前后九辟公府徴为廷尉正博士林虑长皆不就时皓及荀淑并为士大夫所归慕李膺常叹曰荀君清识难尚钟君至徳可师皓兄子瑾母膺之姑也瑾好学慕古有退让风与膺同年俱有声名膺祖太尉修常言瑾似我家性邦有道不废邦无道免于刑戮复以膺妹妻之瑾辟州府未尝屈志膺谓之曰孟子以为人无是非之心非人也弟何期不与孟轲同邪瑾尝以膺言白皓皓曰昔国武子好昭人过以致怨本卒保身全家尔道为贵其体训所安多此类也年六十九终于家诸儒颂之曰林虑懿徳非礼不处悦此诗书琴乐古五就州招九膺台辅逡廵王命卒歳容与皓孙繇建安中为司校尉魏史有传陈寔字仲弓颍川许人也出于单微自为儿童虽在戱弄为等类所归少作县吏常给事厮役后为都亭刺佐而乃有志好学坐立诵读县令邓邵试与语竒之聼受业于太学后令复召为吏乃避隐阳城山中时有杀人者同县扬吏以疑寔县遂逮系考掠无实而后得出及为督邮乃密托许令礼召扬吏远近闻者咸叹服之家贫复为郡西门亭长寻转功曹时中常侍侯览托太守髙伦用吏伦敎署为文学掾寔知非其人怀檄请见言曰此人不宜用而侯常侍不可违寔乞从外署不足以尘明徳伦从之于是乡论怪其非举寔终无所言伦后被徴为尚书郡中士大夫送至纶氏传舍伦谓众人言曰吾前为侯常侍用吏陈君密持敎还而于外白署比闻议者以此少之此咎由故人畏惮彊御陈君可谓善则称君过则称己者也寔固自引愆闻者方叹息由是天下服其徳司空黄琼辟选理剧补闻喜长旬月以期丧去官复再迁除为太邱长修徳清静百姓以安邻县人户归附者寔辄训导譬解发遣各令还本司官行部吏虑有讼者白欲禁之寔曰讼以求直禁之理将何伸其勿有所拘司官闻而叹曰陈君所言若是岂有怨于人乎亦竟无讼者以沛相赋敛违法乃解印绶去吏民追思之及后逮捕党人事亦连寔余人多逃避求免寔曰吾不就狱众无所恃乃请囚焉遇赦得出灵帝初大将军窦武辟以为掾属时中常侍张让权倾天下让父死归颍川虽一郡毕至而名士无往者让甚耻之寔乃独吊焉及后复诛党人让感寔故多所全宥寔在乡闾平心率物其有争讼辄求判正晓譬曲直退无怨者至乃叹曰宁为刑罚所加不为陈君所短时嵗丰民俭有盗入其室止于梁上寔隂见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子者是矣盗大惊自投于地稽颡归罪寔徐譬之曰视君状貌不似恶人宜深尅己反善然此当由贫困令遗绢二疋自是一县无复盗窃太尉杨赐司徒陈耽毎拜公卿羣僚毕贺赐等常叹寔大位未登愧于先之及党锢始解大将军何进司徒袁隗遣人徴寔欲特表以不次之位寔乃谢使者曰寔久絶人事餙巾待终而已时三公毎缺议者归之累见徴命遂不起闭门悬车栖迟飬老中平四年年八十四卒于家何进遣使吊祭海内赴者三万余人制衰麻者以百数共刋石立碑諡曰洪范先生有子六人纪谌最贤纪字元方亦以至徳称兄弟孝飬闺门廱和后进之士皆推慕其风遭党锢发愤著书数万言号曰陈子党禁解四府并命无所屈就遭父忧毎哀至辄欧血絶气虽衰服已除而积毁消瘠殆将灭性豫州刺史嘉其至行表上尚书图象百城以厉风俗董卓入洛阳乃使就家拜五官中郎将不得已到京师迁侍中出为平原相往谒卓时欲徙都长安乃谓纪曰三辅平厰四面险固土地肥羙号为陆海今关东兵起洛阳不可久居长安犹有宫室今欲西迁何如纪曰天下有道守在四夷宜修徳政以懐不附迁移至尊诚计之末者愚以为公宜委事公卿専精外任其有违命则威之以武今关东兵起民不堪命若谦远朝政率师讨代则涂炭之民庶防可全若欲徙万乗以自安将有累卵之危峥嵘之险也卓意甚忤而敬纪名行无所复言时议欲以为司徒纪见祸乱方作不复办严【严读曰装也】即时之郡玺书追拜太仆又徴为尚书令建安初袁绍为太尉让于纪纪不受拜大鸿胪年七十一卒于官子羣为魏司空天下以为公慙卿卿慙长谌字季方与纪齐徳同行父子并着髙名时号三君毎宰府辟召常同时旌命羔鴈成羣当世者靡不荣之谌早卒羣传在魏史




　　通志卷一百十一下
<史部,别史类,通志>
　　钦定四库全书
　　通志卷第一百十二
　　宋　右　廸　功　郎　郑　樵　渔　仲　撰
　　列传第二十五
　　后汉
　　李固【子夑】杜乔　吴祐　延笃　史弼　卢植　赵歧　皇甫规　张奂　段颎　陈蕃【朱震】王允【王宏士孙瑞赵戬】
　　党锢
　　刘淑　李膺　杜密　刘祐　魏朗　夏馥　宗慈　巴肃　范滂　尹勲　蔡衍　羊陟　张俭岑晊　陈翔　孔昱　范康　檀　刘儒
　　贾彪　何颙
