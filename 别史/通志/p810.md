<!-- { "loadSidebar": true } -->
　　周鲂字子鱼吴郡阳羡人也少好学举孝亷为宁国长转任懐安钱唐大帅彭式等蚁聚为防以鲂为钱唐侯相旬月之间斩式首及其支党迁丹阳西部都尉黄武中鄱阳大帅彭绮作乱攻没属城乃以鲂为鄱阳太守与胡综勠力致讨遂生禽绮送诣武昌加昭义校尉被命密求山中旧族名帅为北敌所闻知者令谲挑魏大司马扬州牧曹休鲂答恐民帅小丑不足仗任事或漏泄不能致休乞遣亲人赍牋七条以诱休其一曰鲂以千载徼幸得备州民逺隔江川敬恪未显瞻望云景天实为之精诚微薄名位不昭虽懐焦渇曷缘见明狐死首邱人情恋本而逼所制奉觌礼违每独矫首西顾未尝不寤寐劳叹展转反侧也今因隙穴之际得陈宿昔之志非神啓之岂能致此不胜翘企万里托命谨遣亲人董岑邵南等托叛奉牋时事变故列于别纸惟明公君侯垂日月之光照逺民之趣永令归命者有所戴赖其二曰鲂逺在边隅江汜分絶恩泽敎化未蒙抚及而于山谷之间遥陈所懐惧以大义未见信纳夫物有感激计因变生古今同揆鲂仕东典郡始愿已获铭心立报永矢无贰岂图顷者中被横谴祸在漏刻危于投卵进有离合去就之宜退有诬罔枉死之咎虽志行轻微存没一节顾非其所能不怅然敢缘古人因知所归拳拳输情陈露肝膈乞降春天之润哀拯其急不复猜疑絶其委命事之宣泄受罪不测一则伤慈损计二则杜絶向化者心惟明使君逺览前世矜而愍之留神所质速赐秘报鲂当望举动俟湏向应其三曰鲂所代故太守广陵王靖往者亦以郡民为变以见谴责靖勤自陈释而终不解因立密计欲北归命不幸事露诛及婴孩鲂既目见靖事且观东主一所非薄婳不复厚虽或暂舍终见翦除今又令鲂领郡者是欲责后效必杀鲂之趣也虽尚视息忧焦灼未知躯命竟在何时人居世间犹白驹过隙而常抱危怖其可言乎惟当陈愚重自披尽惧以卑贱未能采纳愿明使君少垂详察忖度其言今此郡民虽外名降首而故在山草看伺空隙欲复为乱为乱之日鲂命讫矣东主顷者潜部分诸将图欲北进吕范孙韶等入淮全琮朱桓趋合肥诸葛瑾歩骘朱然到襄阳陆议潘璋等讨梅敷东主中营自掩石阳别遣从弟孙奂治安陆城修立邸阁辇赀运粮以为军储又命诸葛亮进指闗西江边诸将无复在者才留三千所兵守武昌耳若明使君以万兵从皖南首江渚鲂便从此率厉吏民以为内应此方诸郡前后举事垂成而败者由无外援使其然耳若北军临境传檄属城思咏之民谁不企踵愿明使君上观天时下察人事中参蓍龟则足昭往言之不虚也其四曰所遣董岑邵南少长家门亲之信之有如儿子是以特令赍牋托叛为辞目语心计不宣唇齿骨肉至亲无有知者又已勅之到州当言往降欲北叛来者得传之也鲂建此计任之于天若其济也则有生全之福邂逅漏泄则受夷灭之祸常中夜仰天告誓星辰精诚之微岂能上感然事急孤穷惟天是诉耳遣使之日载生载死形存气亡魄爽怳惚私恐使君未深保明岑南二人可留其一以为后言一赍敎还敎还故当言悔叛还首东主有常科悔叛降者皆自原罪如是彼此俱塞永无端原县命西望涕笔俱下其五曰鄱阳之民实多愚劲帅之赴役未必应人倡之为变闻声响抃今虽降首盘节未解山栖草藏乱心犹存而今东主图兴大众举国悉出江边空旷屯坞虚损惟有诸刺奸耳若因是际而掻动此民一旦可得便会然要恃外援表里机牙不尔以往无所成也今使君若从皖道进住江上鲂当从南对岸歴口为应若未径到江岸可住百里上令此间民知北军在彼即自善也此间民非苦饥寒而甘兵防苦于征讨乐得北属但穷困举事不时见应防受其祸耳如使石阳及青徐诸军首尾相衔牵缀往兵使不得速退者则善之善也鲂生在江淮长于时事见其便利百举百防时不再来敢布腹心其六曰东主致恨前者不拔石阳今此后举大合新兵并使潘濬发夷民人数甚多闻豫设科条当以新羸兵置前好兵在后攻城之日云欲以羸兵填壍使即时破虽未能然是事大趣也私恐石阳城小不能久留住兵明使君速垂救济诚宜疾密王靖之变其鉴不逺今鲂归命非复在天正在明使君耳若见救以往则功可必成如见救不时则与靖等同祸前彭绮时闻旌麾在逢龙此郡民大小欢喜并思立效若留一月日间事当大成恨去电速东得増众专力讨绮绮始败耳愿使君深察此言其七曰今举大事自非爵号无以劝之乞请将军侯印各五十纽郎将印百纽校尉都尉印各三百纽得以假授诸魁帅奨厉其志并乞请幢麾数十以为表帜使山兵吏民目瞻见之知去就之分已决承引所救画定又彼此降叛日月有人濶狭之间輙得闻知今之大事事宜神密若省鲂笺乞加隠秘伏知智度有常防虑必深鲂懐忧震灼啓事蒸仍乞末罪恠鲂因别为密表曰方北有逋宼固阻河洛久稽王诛自擅朔土臣曽不能吐竒举善上以光赞洪化下以输展万一忧心如捣假寐忘寝圣朝天覆含臣无效猥发优命勅臣以前诱致贼休恨不如计令于郡界求山谷魁帅为北贼所闻知者令与北通臣伏思惟喜怖交集窃恐此人不可卒得假使得之惧不可信不如令臣谲休于计为便此臣得以经年之冀愿逢值千载之一会輙自督厉竭尽顽蔽撰立牋草以诳诱休者如别纸臣知无古人单复之术加卒奉大略伀蒙狼狈惧以轻愚忝负特施豫懐忧灼臣闻唐尧先天而天弗违博询刍荛以成盛勲朝廷神谟欲必致休于歩度之中灵赞圣规休必自送使六军囊括虏无孑遗威风电迈天下幸甚谨拜表以闻并呈牋草惧于浅局追用悚息被报施行休果信鲂帅歩骑十万辎重满道径来入皖鲂亦合众随陆逊横截休休军幅裂瓦解斩获万计鲂初建密计时频有郎官奉诏诘问诸事鲂诣部郡门下因下髪谢罪故休闻之不复疑虑及事防军旋权大会诸将欢宴酒酣谓鲂曰君下发载义成孤大事君之功名当书之竹帛加裨将军赐爵闗内侯贼帅董嗣负阻劫钞豫章临川并受其害吾粲唐咨尝以三千兵攻守连月不能拔鲂表乞罢兵得以便宜从事鲂遣间谍授以方策诱狙杀嗣嗣弟怖惧诣武昌降于陆逊乞出平地自改为善由是数郡无复忧愓鲂在郡十三年卒赏善罚恶威恩并行子处亦有文武才干天纪中为东观令无难督处入晋有传
　　钟离牧字子干会稽山隂人汉鲁相意七世孙也少爰居永兴躬自垦田种稻二十亩临熟县民有识认之牧曰本以田荒故垦之耳遂以稻与县人县长闻之逮民系狱欲绳以法牧为之请长曰君慕承宫自行义事【续汉书曰宫字少子琅邪人尝在蒙隂山中耕种禾黍临熟人就认之宫便推与而去由是名位至左中郎将侍中】仆为民主当以法率下何得寝公宪而从君邪牧曰此是郡界缘君意顾故来暂住今以少稻而绳此民牧何心复留遂出装还山隂长自往止之为释民系民慙惧帅妻子舂所取稻得六十斛米送还牧牧闭门不受民输置道傍莫有取者牧由此发名赤乌五年从郎中补太子辅义都尉迁南海太守还为丞相长史转司直迁中书令会建安鄱阳新都三郡山民作乱出牧为监军使者讨平之贼帅黄乱常俱等出其部伍以充兵役封秦亭侯拜越骑校尉永安六年蜀并于魏武陵五谿夷与蜀接界时论惧其叛乱乃以牧为平魏将军领武陵太守往之郡魏遣汉发县长郭纯试守武陵太守率涪陵民入蜀迁陵界屯于赤沙诱致诸夷邑君或起应纯又进攻酉阳县郡中震惧牧问朝吏曰西蜀倾覆邉境见侵何以御之皆对曰今二县山险诸夷阻兵不可以军惊扰惊扰则诸夷盘结宜以渐安可遣恩信吏宣敎慰劳牧曰不然外境内侵诳诱人民当及其根柢未深而扑取之此救火贵速之势也勅外趣严掾吏沮议者便行军法抚夷将军髙尚説牧曰昔潘太常督兵五万然后以讨五谿夷耳又是时刘氏连和诸夷率化今既无徃日之援而郭纯已据迁陵而明府以三千兵深入尚未见其利也牧曰非常之事安得循旧即率所领晨夜进道缘山险行垂二千里从塞上斩恶民懐异心者魁帅百余人及其支党凡千余级纯等散五谿平迁公安督扬武将军封都乡侯徙濡湏督复以前将军假节领武陵太守卒官家无余财士民思之子祎嗣代领兵
　　潘濬字承明武陵汉寿人也弱冠从宋仲子受学年未三十荆州牧刘表辟为部江夏从事时沙羡长赃秽不修濬案杀之一郡震悚后为湘乡令治甚有名刘备领荆州以濬为治中从事备入蜀典留州事孙权袭闗羽并荆土荆州将吏悉皆归附而濬独称疾不见权遣人以牀就家舆致之濬伏面着牀席不起涕泣交横哀哽不能自胜权慰劳与语呼其字曰承明昔观丁父鄀俘也武王以为军师彭仲爽申俘也文王以为令尹此二人卿荆国之先贤也初虽见囚后皆擢用为楚名臣卿独不然未肯降意将以孤异古人之量邪使亲近以手巾拭其面濬起下地拜谢即以为治中荆州诸军事一以谘之武陵郡从事樊伷诱导诸夷图以武陵属刘备外白差督督万人往讨之权不听特召问濬濬答以五千兵往足可以禽伷权曰卿何以轻之濬曰伷是南阳旧姓颇能弄唇吻而实无辩论之才臣所以知之者伷昔尝为州人设馔比至日中食不可得而十余自起此亦侏儒观一节之验也权大笑而纳其言即拜濬辅军中郎将授兵五千使往讨伷果斩平之迁奋武将军封常迁亭侯权称尊号拜为少府进封浏阳侯权数射雉濬以谏权权曰相与别后时时暂出耳不复如往日之时也濬曰天下未定万机务多射雉非急急栝破亦能为害乞特为臣故息置之濬出见雉翳故在乃手自撤坏之权由是遂絶不复射雉迁太常五谿蛮夷叛乱权假濬节督诸军讨之斩首获生盖以万数自是羣蛮衰弱一方宁静归义人隠蕃以口辩为豪桀所善濬子翥亦与周旋馈饷之濬闻大怒疏责翥曰吾受国厚恩志报以命尔辈在都当念恭顺亲贤慕善何故与降虏交以粮饷之在逺闻此心震面热惆怅累旬疏到急就往使受杖一百促责所饷当时人咸恠濬而蕃果图叛诛夷众乃叹服濬姨兄零陵蒋琬为蜀大将军或有闲濬于武陵太守卫旍者云濬遣密使与琬相闻欲有自托之计旍以啓权权曰承明不为此也即封旍表于濬而召旍还免官先是濬与陆逊俱驻武昌共掌留事还复故时校事吕壹操弄威柄奏案丞相顾雍左将军朱据等皆见禁止黄门侍郎谢厷语次问壹顾公事何如壹答曰不能佳厷又问若此公免退谁当代之壹未答厷厷曰得无潘太常得之乎壹良久曰君语近之也厷谓曰潘太常切齿于君但道逺无因耳今日代顾公恐明日便击君矣壹大惧遂改散雍事濬求朝诣建业欲尽辞极諌至闻太子登已数言之而不见从濬乃大请百僚欲因会手刃杀壹以身当之为国除患壹密闻知称疾不行濬每进见无一不陈壹之奸险也由此壹宠渐衰后遂诛戮权引咎责躬因诮让大臣以不规諌所致赤乌二年濬卒子翥嗣翥拜都尉后代领兵早卒翥弟秘权以姊陈氏女妻之后为尚书仆射濬女配建昌侯孙虑
