<!-- { "loadSidebar": true } -->
　　陈竒字修竒河北人也少孤贫而奉母至孝龆齓聪识有夙成之美性气刚亮与俗不羣博通坟籍常非马融郑元解经失防志在著述五经始注孝经论语颇传于世为缙绅所称与河间邢祐同召赴京时秘书省游雅素闻其名始颇好之引入秘省欲授以史职后与竒论典诰至易讼卦天与水违行雅曰自葱岭以西水皆西流推此而言自葱岭西岂东向望天哉雅性防短因以为嫌尝众辱竒或尔汝之或指为小人竒曰公身为君子竒身且小人雅曰君言身且小人君祖父是何人也竒曰祖燕东部侯厘雅质竒曰侯厘何官也竒曰三皇不传礼官名岂同昔有云师火正鸟师之名以斯而言世革则官异时易则礼变公为皇魏东宫内侍长竟何职也由是雅憾之先是以竒付雅令铨补秘书雅既恶之遂不复叙用焉竒冗散数年髙允每与发扬古籍嘉其逺致称竒通识非凡学所窥允微劝雅曰君朝望具瞻何为与野儒辩简牍章句雅谓允有私于竒曰君宁党小人也乃取竒所注论语孝经烧于庭内竒曰公贵人不乏樵薪何乃然竒论语雅愈怒因告亰师后生不听传授而竒无降志亦评雅之失雅制昭皇太后碑文论后名字之美比喻前魏之甄后竒刺发其非遂闻于上诏下司徒检对雅有屈焉有人为谤书多怨时之言颇称竒不得志雅乃讽在事云此书言竒不遂当是竒假人为之如依律文造谤书者皆及孥戮遂抵竒罪时司徒平原王陆丽知竒见枉惜其才学故得迁延经年冀得寛宥狱成竟致大戮遂及其家竒于易尤长在狱尝自筮卦未及成乃擥破而叹曰吾不度来年冬季及竒受害如其所占竒初被召夜梦星坠压脚眀而告人曰星则好风星则好雨梦星压脚必无善徴但时命峻切不敢不赴耳竒外甥常矫之仕歴郡守竒所注论语矫之传掌未能行于世其义多异郑元往往与司徒崔浩同
　　刘献之博陵饶阳人也少而孤贫雅好诗传曽受业于勃海程元后遂博观众籍见名法之言掩卷而笑曰若使杨墨之流不为此书千载谁知其小也曽谓其所亲曰观屈原离骚之作自是狂人死其宜矣何足惜也孔子曰无可无不可实获我心时人有从献之学者献之輙谓之曰人之立身虽百行殊途凖之四科要之徳行为首子若能入孝出悌忠信仁让不待出户天下自知傥不能然虽下帷针股蹑屩从师正可博闻多识不过为土龙乞雨惑将来其于立身之道有何益乎孔门之徒初亦未悟见旱鱼之叹方归而养亲嗟乎先达何自觉之晚也由是四方学者莫不髙其行义争造其门献之善春秋毛诗每讲左氏尽隠公八年便止云义例已了不复湏解由是弟子不能究竟其説后本郡选举孝防至京称病而还孝文幸中山徴典内校书献之喟然叹曰吾不及庄周散木逺矣一之谓甚其可再乎固以疾辞不就时中山张吾贵与献之齐名四海皆称儒宗吾贵每一讲唱门徒千数其行业可称者寡献之着録数百而已皆通经之士于是有识者辨其优劣魏承丧乱之后五经大义虽有师説而海内诸生多有疑滞咸决于献之献之于六艺之文虽不悉注所标宗防颇异旧义撰三礼大义四卷三传畧例三卷注毛诗序义一卷行于世并立章句疏二卷注湼槃经未就而卒有四子放古爰古参古修古
　　张吾贵字吴子中山人也少聪慧口辩身长八尺容貎竒伟年十七八本郡举为太学博士吾贵先未多学乃从郦诠受礼牛天祐受易诠天祐粗为开发而已吾贵览读一遍便即别构户牖世人竞归之曽在夏学聚徒千数而不讲传生徒窃云张生之于左氏似不能説吾贵闻之谓曰我今夏讲暂罢后当説传君等来日皆当持本生徒怪之而已吾贵诣刘兰兰遂为讲传三旬之中吾贵兼读杜服隠括两家异同悉举其要诸生后集便为讲之义例无穷皆多新异兰仍伏聴学者以此益竒之吾贵辩能饰非好为诡説由是业不久传而气陵牧守不屈王侯竟不仕而终
　　刘兰武邑人也年三十余始入小学书急就萹家人觉其聪敏遂令从师受春秋诗礼于中山王保安家贫无以自资且耕且学三年之后便白其兄求讲説其兄笑而听之为立黉舍聚徒二百兰读左氏五日一遍兼通五经先是张吾贵以聪辩过人其所解说不本先儒之防惟兰推经传之由本注者之意参以纬候及先儒旧事甚为精悉自后经义审博皆由于兰又眀隂阳博物多识故为儒者所宗瀛州刺史裴植徴兰讲书于州南馆植为学主故生徒甚盛海内称焉又特为中山王英所重英引在馆令授其子熙诱略等兰学徒前后数千成业者众而排毁公羊又非董仲舒由是见讥于世后为国子助教尝静坐读书有叩门者兰命引入葛巾单衣入与兰坐谓兰曰君自是学士何为每见毁辱义理长短竟在谁而过无礼见陵也今欲相召当与君正之言终而出兰少时患死
　　孙恵蔚字叔炳武邑武遂人也六世祖道恭为晋长秋卿自道恭至恵蔚世以儒学相传恵蔚年十五通诗书及孝经论语十八师董道季讲易十九师程元读礼经及春秋三传周流儒肆有名于冀方太和初郡举孝防对防于中书省时中书监髙闾宿闻恵蔚称其英辩因相谈荐为中书博士转皇宗博士闾被勑理定雅乐恵蔚参其事及乐成闾上疏请集朝士于大乐共研是非秘书令李彪自以才辩立难于其前闾命恵蔚与彪抗论彪不能屈黄门侍郎张彛常与游处每表疏论事多参访焉十七年孝文南征上议告类之礼及太师冯熙薨恵蔚监其丧礼上书令熙未冠之子皆服成人服恵蔚与彪以儒学相知及彪位至尚书恵蔚仍太庙令孝文曽从容言曰道固既登龙门而孙蔚犹沉沟浍朕尝以为负矣虽久滞小官深体通塞无孜孜之望儒者以是髙尚焉二十二年侍读东宫先是七庙以平文为太祖孝文议定祖宗以道武为太祖祖宗虽定然昭穆未改及孝文崩将祔神主于庙侍中崔光兼太常卿以太祖既改昭穆宜以次而易兼御史中尉黄门侍郎邢峦以为太祖虽改昭穆仍不应易乃立弹草欲案奏光光谓恵蔚曰此乃礼也而执法欲见弹劾思获助于硕学恵蔚曰此深得礼变寻为书以与光赞眀其事光以恵蔚书呈宰辅乃召恵蔚与峦廷议得失尚书令王肃又助峦而峦理终屈弹事遂寝宣武即位之后仍在左右敷训经典自冗从仆射迁秘书丞武邑郡中正恵蔚既入东观典籍未周乃上疏言臣厠班秘省惟书是司旧典先无定目新故杂揉首尾不全或文壊字误谬烂相属卷目虽多全定者少臣今依前丞卢昶所撰甲乙新录欲裨残补阙损并有无校练句读以为定本次第均写永为常式其省先无本者广加推寻捜求令足然经记浩博诸子纷纶部帙既多章第纰缪当非一二校书嵗月可了求令四门博士及在京儒生四十人在秘书省専精考校参定字义诏许之后迁黄门侍郎代崔光为著作郎才非文史无所撰著惟自披其传注数行而已迁国子祭酒秘书监仍知史事延昌三年追赏讲定之劳封枣彊县男眀帝初出为济州刺史还京除光禄大夫魏初以来儒生寒宦恵蔚最为显达先单名蔚正始中侍讲禁内夜论佛经有惬帝防诏使加恵号恵蔚法师焉卒于官赠瀛州刺史諡曰戴子伯礼袭封伯礼善书位国子博士
　　徐遵眀字子判华隂人也防孤好学年十七随乡人毛灵和等诣山东求学至上党乃师屯留王聪受毛诗尚书礼记一年便辞聪游燕赵师事张吾贵吾贵门徒甚盛遵眀服膺数月乃私谓友人曰张生名髙而义无检格凡所讲说不惬吾心请更从师遂与平原田猛略就范阳孙买徳受业一年复欲去之猛略谓遵眀曰君年少从师每不终业如此用意终恐无成遵眀乃指其心曰吾今知真师所在矣正在于此乃诣平原唐迁居于舍读孝经论语毛诗尚书三礼不出门院凡经六年时弹笙吹笛以自娱慰又知阳平馆陶赵世业家有服氏春秋是晋世永嘉旧写遵眀乃往读之复经数载因手撰春秋义章为三十卷是后教授门徒每临讲坐先持经执疏然后敷讲学业至今浸以成俗遵眀讲学于外二十余年海内莫不宗仰颇好聚敛与刘献之张吾贵皆河北聚徒教授悬纳丝粟留衣物以待之名曰影质有损儒者之风遵眀见郑元论语序云书以八寸防误作八十宗因曲为之説其僻也皆如此献之吾贵又甚焉遵眀不好京辇以兖州有旧因徙属焉元颢入洛任城太守李湛将举义兵遵眀同其事夜至人间为乱兵所害永熙二年遵眀弟子通直散骑侍郎李业兴表求加防命卒无赠諡
　　董徴字文发卫国顿邱人也身长七尺二寸好古学尚雅素年十七师清河监伯阳受论语毛诗春秋周易河内髙望崇受周官后于博陵刘献之遍受诸经数年之中大义精练讲授生徒太和末为四门小学博士后宣武徴入璇华宫令孙恵蔚问以六经仍诏教授京兆清河广平汝南四王后为辅军将军除安州刺史因述职路次过家置酒髙防大享邑老乃言曰腰龟返国昔人称荣仗节还家云胡不乐因诫二三子弟曰此之富贵匪自天降乃勤学所致耳时人荣之入为司农少卿光禄大夫后以老解职徴出州入郡虽学业所致亦由汝南王悦以其师资之义为啓请焉永熙二年卒孝武帝以徴昔授学业优赠仪同三司尚书左仆射相州刺史諡曰文烈子仲曜
