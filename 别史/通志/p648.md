<!-- { "loadSidebar": true } -->
　　王莽字巨君孝元皇后之弟子也元后父及兄弟皆以元成世封侯居位辅政家凡九侯五大司马唯莽父曼早死不侯莽羣兄弟皆将军五侯子乘时侈靡以舆马声色佚游相高莽独孤贫因折节为恭俭受礼经师事沛国陈参勤身博学被服如儒生事母及寡嫂养孤兄子行甚勅备又外交英俊内事诸父曲有礼意阳朔中世父大将军凤病莽侍疾亲尝药乱首垢面不解衣带连月凤且死以托太后及帝拜为黄门郎迁射声校尉久之叔父成都侯商上书愿分戸邑以封莽及长乐少府戴崇侍中金渉胡骑校尉箕闳上谷都尉阳并中郎陈汤皆当世名士咸为莽言上由是贤莽永始元年封莽为新都侯国南阳新野之都乡千五百戸迁骑都尉光禄大夫侍中宿卫谨爵位益尊节操愈谦散舆马衣裘振施賔客家无所余收赡名士交结将相卿大夫甚众故在位更推荐之游者为之谈说虚誉隆洽倾其诸父敢为发激之行处之不慙恧莽兄永为诸曹早死有子光莽使学博士门下莽休沐出振车骑奉羊酒劳遗其师恩施下竟同学诸生纵观长老叹息焉光年小于莽子宇莽使同日内妇賔客满堂须防一人言太夫人苦某痛当饮某药比客罢者数起焉尝私买侍婢昆弟或颇闻知莽因曰后将军朱子元无子莽闻此儿种宜子为买之即日以婢奉子元其匿情求名如此是时太后姊子淳于长以材能为九卿先进在莽右莽隂求其罪过因大司马曲阳侯根白之长伏诛莽以获忠直根因乞骸骨荐莽自代上遂擢为大司马是歳绥和元年也年三十八矣莽既拔出同列继四父而辅政欲令名誉过前人遂克已不倦聘请贤良以为掾史赏赐邑钱悉以享士愈为俭约母病公卿列侯遣夫人问疾莽妻迎之衣不曵地布蔽膝见之以为僮使问知其夫人皆惊辅政歳余成帝崩哀帝即位太后诏莽就第避帝外家莽上疏乞骸骨哀帝诏不许又遣丞相孔光大司空何武左将军师丹卫尉傅喜白太后曰皇帝闻太后诏甚悲大司马即不起皇帝即不敢听政太后复令莽视事时哀帝祖母定陶傅太后母丁姬在高昌侯董宏上书言春秋之义母以子贵丁姬宜上尊号莽与师丹共劾宏误朝不道语在丹后日未央宫置酒内者令为傅太后张幄坐于太皇太后坐旁莽案行责内者令曰定陶太后藩妾何以得与至尊并彻去更设坐傅太后闻之大怒不肯会重怨恚莽复乞骸骨哀帝赐莽黄金五百斤安车驷马罢就第公卿大夫多称之者上乃加恩宠置使家中黄门十日一赐餐下诏以黄邮聚戸三百五十增莽封位特进给事中朝朔望见礼如三公车驾乘绿车从后二歳太后丁姬皆称尊号丞相朱博奏莽前不广尊尊之义抑贬尊号亏伤孝道当伏显戮幸防赦令不宜有爵土请免为庶人上以莽与太皇太后有属勿免遣就国莽杜门自守其中子获杀奴莽切责获令自杀在国三歳吏民上书寃讼莽者以百数元寿元年日蚀贤良周防宋崇等对策深讼莽功徳上于是徴莽始莽就国南阳太守以莽贵重选门下掾宛孔休守新都相休谒见莽莽尽礼自纳休亦闻其名与相答后莽疾休之莽缘恩意进其玉贝寳劒欲以为好休不肯受莽因曰诚见君靣有瘢【瘢创痕也】美玉可以灭瘢欲献其瑑耳即解其瑑【服防曰瑑音卫苏林曰劒鼻也师古曰瑑字本作彘从玉从彘后转写者讹也瑑自雕瑑字耳音篆也】休复辞让莽曰君嫌其贾邪遂椎碎之自裹以进休休乃受及莽徴去欲见休休称疾不见莽还京师歳余哀帝崩无子而傅太后丁太后皆先薨太皇太后即日驾之未央宫收取玺绶遣使者驰召莽诏尚书诸发兵符节百官奏事中黄门期门兵皆属莽莽白大司马高安侯董贤年少不合众心收印绶贤即日自杀太后诏公卿举可为大司马者大司徒孔光大司空彭宣举莽前将军何武后将军公孙禄互相举太后拜莽为大司马与议立嗣安阳侯舜莽之从弟其人修饬太后所信莽白以舜为车骑将军使迎中山王奉成帝后是为孝平皇帝帝年九歳太后临朝称制委政于莽莽白赵氏前害皇子傅氏骄僭遂废孝成赵皇后孝哀傅皇后皆令自杀语在后妃莽以大司徒孔光名儒相三主太后所敬天下信之于是盛尊事光引光女壻甄邯为侍中奉车都尉诸哀帝外戚及大臣居位素所不说者莽皆傅致其罪为请奏令邯持与光光素畏愼不敢不上之莽白太后輙可其奏于是前将军何武后将军公孙禄坐互相举免丁傅及董贤亲属皆免官爵徙逺方红阳侯立太后亲弟虽不居位莽以诸父内敬惮之畏立从容言太后令己不得肆意乃复令光奏立旧恶前知定陵侯淳于长犯大逆罪多受其赂为言误朝后白以官婢杨寄私子为皇子众庶至曰吕氏少帝复出纷纷为天下所疑请遣立就国太后不听莽曰今汉家衰比世无嗣太后独代幼主统政诚可畏惧力用公正先天下尚恐不从今以私恩逆大臣议如此羣下倾邪乱从此起宜可且遣就国安后复徴召之太后不得已遣立就国莽之所以胁持上下皆此类也于是附顺者防擢忤恨者诛灭王舜王邑为腹心甄丰甄邯主击断平晏领机事刘歆典文章孙建为爪牙丰子寻歆子棻涿郡崔发南阳陈崇皆以材能幸于莽莽色厉而言方欲有所为微见风采党与承其指意而显奏之莽稽首涕泣固推让焉上以惑太后下用示信于众庶始风益州令塞外蛮夷献白雉元始元年正月莽白太后下诏以白雉荐宗庙羣臣因奏言太后委任大司马莽定策安宗庙故大司马霍光有安宗庙之功益封三万戸畴其爵邑比萧相国莽宜如光故事太后召问公卿曰诚以大司马有功当着之邪将以骨肉故欲异之也于是羣臣乃盛陈莽功徳致周成白雉之瑞千载同符圣王之法臣有大功则生有美号故周公及身在而托号于周莽有定国安汉家之大功宜赐号曰安汉公益戸畴爵邑上应古制下凖行事以顺天心太后诏尚书具其事莽上书言臣与孔光王舜甄丰甄邯共定策今愿独条光等功赏寝置臣莽勿随辈列甄邯白太后下诏令勿辞莽复上书让太后诏谒者引莽待殿东厢莽称疾不肯入太后使尚书令恂诏莽亟起莽遂固辞太后复使长信太仆闳承制召莽莽固称疾左右白太后宜勿夺莽意但条孔光等莽乃肯起太后乃下诏以光为太师益封万户与四辅之政舜为太保益封万户丰为少傅封广阳侯食邑五千戸皆授四辅之职畴其爵邑各赐第一区邯为承【音蒸】阳侯食邑二千四百戸四人既受赏莽尚未起羣臣复上言莽虽克让朝所宜章以时加赏明重元功无使百僚元元失望太后乃下诏以召陵新息二县戸二万八千益封莽复其后嗣畴其爵邑封功如萧相国以莽为太傅干四辅之事号曰安汉公以故萧相国甲第为安汉公第定着于令之无穷于是莽为惶恐不得已而起受太傅安汉公号让还益封畴爵邑事云愿须百姓家给然后加赏羣公复争太后诏曰公自期百姓家给是以听之其令公奉舍人赏赐皆倍故百姓家给人足大司徒大司空以闻莽复让不受而建言宜立诸侯王后及高祖以来功臣子孙大者封侯或赐爵闗内侯食邑然后及诸在位各有第序上尊宗庙増加礼乐下恵士民鳏寡恩泽之政无所不施语在平纪莽既悦众意又欲専断知太后厌政乃风公卿奏言往者吏以功次迁至二千石及州部所举茂材异等吏率多不称宜皆见安汉公又太后不宜亲省小事太后乃下诏自今以来惟封爵乃以闻他事安汉公四辅平决州牧二千石及茂材吏初除奏事者輙引入至近署对安汉公考故官问新职以知其称否于是莽人人延问致密恩意厚加赠送其不合指显奏免之权与人主侔矣莽欲以虚名说太后白言亲承前孝哀丁傅奢侈之后百姓未赡者多矣太后宜且衣缯练颇损膳以视天下莽因上书愿出钱百万献田三十顷付大司农助给贫民于是公卿皆慕效焉莽率羣臣奏言陛下春秋尊久衣重练减御膳非所以辅精气育皇帝安宗庙也臣莽等愿陛下遵帝王之常服复太官之法膳使臣子各得尽驩心备共养惟哀省察莽又令太后下诏曰朕勤身极思忧劳未绥故国奢则视以俭矫枉者过其正而朕不身帅将谓天下何今诚未皇于轻靡而备味庶防与百僚有成其朂之者每有水旱莽辄素食左右以白太后遣使者诏莽曰闻公菜食忧民深矣今秋幸熟公勤于职以时食肉爱身为国莽念中国已平唯四夷未有异乃遣使者赍金帛重赂匈奴单于使上书言闻中国讥二名故名囊知牙斯今更名知慕从圣制又遣王昭君女须卜居次入侍所以诳耀媚事太后下至旁侧长御方故万端莽既尊重欲以女配帝为皇后以固其权奏言皇帝即位三年长秋宫未建液【液与掖同】廷媵未充乃者国家之难本从亡嗣配取不正请考论五经定取礼正十二女之义以广继嗣博采二王后及周公孔子世列侯在长安者适子女事下有司上众女名王氏女多在选中者莽恐其与己女争即上言身无徳子材下不宜与众女并采太后以为至诚乃下诏曰王氏朕之外家其勿采庶民诸生郎吏以上守阙上书者日千余人公卿大夫或诣廷中或伏省戸下咸言欲得安汉公女以为天下母莽遣长史以下分部晓止公卿及诸生而上书者愈甚太后不得已听公卿采莽女莽复自白宜博选众女公卿争曰不宜采诸女以贰正统莽白愿见女太后遣长乐少府宗正尚书令纳采见女还奏言公女渐渍徳化有窈窕之容宜承天序奉祭祀有诏遣大司徒大司空策告宗庙杂加卜筮皆曰兆遇金水王相卦遇父母得位所谓康疆之占逢吉之符也信乡侯佟【音同】上言春秋天子将娶于纪则褒纪子称侯安汉公国未称古制事下有司皆曰古者天子封后父百里尊而不臣以重宗庙孝之至也佟言应礼可许请以新野田二万五千六百顷益封莽满百里莽谢还益地太后许之有司奏故事聘皇后黄金二万斤为钱二万万莽深辞让受四千万而以其三千三百万予十一媵家羣臣复言今皇后受聘逾羣妾无防有诏复益二千三百万合为三千万莽复以其千万予九族贫者陈崇时为大司徒司直与张敞孙竦相善竦者博通士为崇草奏称莽功徳崇奏之大率谓宜恢莽国令如周公建立莽子令如伯禽所赐之品亦皆如之诸子之封皆如周公六子太后以崇奏视羣公羣公方议其事防吕寛事起初莽欲擅权白太后前哀帝立背恩义自贵外家丁傅挠乱国家防危社稷今帝以幼年奉太宗为成帝后宜明一统之义以成前事为后世法于是遣甄丰奉玺绶即拜帝母卫姬为中山孝王后赐帝舅卫寳寳弟元爵闗内侯皆留中山不得至京师莽子宇非莽隔絶卫氏恐帝长大后见怨宇即私遣人与寳等通书教令帝母上书求入莽不聴宇与师吴章及妇兄吕寛议其故章以为莽不可谏而好鬼神可为变怪以惊惧之章因推类说令归政于卫氏宇即使寛夜持血洒莽第门吏发觉之莽执宇送狱宇妻焉【焉妻名也】怀子系狱须产子已杀之莽奏宇为吕寛等所诖误流言惑众恶与管蔡同罪臣不敢隐其诛甄邯等白太后后下诏嘉之莽因诛灭卫氏穷治吕寛之狱连引郡国豪桀素非议己者内及敬武公主【元帝女弟】梁王立红阳侯立平阿侯仁使者廹守皆自杀死者以百数海内震焉大司马防军襃奏言安汉公遭子宇防于管蔡之辜子爱至深为帝室故不敢顾私惟宇遭辠喟然愤发作书八篇以戒子孙宜班郡国令学官以教授事下羣公请令天下吏能诵公戒者以着官簿比孝经四年春郊祀高祖以配天宗祀孝文皇帝以配上帝四月丁未莽女立为皇后大赦天下遣大司徒司直陈崇等八人分行天下览观风俗太保舜等奏言莽功徳比伊尹周公及民上书者八千余人咸云伊尹为阿衡周公为太宰周公享七子之封有过上公之赏宜如陈崇言章下有司有司请还前所益二县及黄邮聚新野田采伊尹周公称号加公为宰衡位上公掾史秩六百石三公言事称敢言之羣吏毋得与公同名出从期门二十人羽林三十人前后大车十乘赐公太夫人号曰功显君食邑二千戸黄金印赤韨【此韨印之组也】封公子男二人安为襃新侯临为赏都侯加后聘三千七百万合为一万万以明大礼太后临前殿亲封拜安汉公拜前二子拜后如周公故事莽稽首辞让出奏封事愿独受母号还安临印韨及号位戸邑事下太师光等皆曰赏未足以直功谦约退让公之常节终不可听莽求见固让太后下诏曰公每见叩头流涕固辞今移病固当聴其让令眡事邪将当遂行其赏遣归就第也光等曰安临亲受印韨策号通天其义昭昭黄邮召陵新野之田为入尤多皆止于公公欲自损以成国化宜可听许治平之化当以时成宰衡之官不可世及纳徴钱乃以尊皇后非为公也功显君戸止身不襃新赏都两国合三千戸甚少矣忠臣之节亦宜自屈而信主上之义宜遣大司徒大司空持节承制诏公亟入眡事诏尚书勿复受公之让奏奏可莽乃起眡事上书言宰衡以正百僚平海内为职而无印信名实不副臣请御史刻宰衡印章曰宰衡太傅大司马印太后请曰可韨如相国朕亲临授焉莽乃复以所益纳徴钱千万遗与长乐长御奉共养者太保舜奏言天下闻公不受千乗之土辞万金之币散财施予千万数莫不乡化蜀郡男子路建等辍讼慙怍而退虽文王郤虞芮何以加宜报告天下奏可宰衡出从大车前后各十乘直事尚书郎侍御史谒者中黄门期门羽林宰衡常持节所止谒者代持之是歳莽奏起明堂辟雍灵台为学者筑舍万区作市常满仓制度甚盛立乐经益博士员经各五人徴天下通一蓻教授十一人以上及有逸礼古书毛诗周官尔雅天文图防钟律月令兵法史篇文字通知其意者皆诣公车网罗天下异能之士至者前后千数皆令记说廷中将令正乖谬壹异说云羣臣奏言昔者周公制度七年乃定夫明堂辟雍堕废千载莫能兴今安汉公辅翼陛下四年于兹功徳烂然公以八月载生魄庚子奉使朝用书临赋营筑越若翊辛丑诸生庶民大和防十万众并集平作二旬大功毕成唐虞发举成周造业诚亡以加宰衡位宜在诸侯王上赐以束帛加璧大国乗车安车各一骊马二驷诏曰可其议九锡之法冬大风吹长安城东门屋瓦且尽五年正月祫祭明堂诸侯王二十八人列侯百二十人宗室千九百余人徴助祭礼毕封孝宣曽孙等三十六人为列侯余皆益戸赐爵金帛之赏各有数是时吏民以莽不受新野田而上书者前后四十八万七千五百七十二人及诸侯王公列侯宗室见者皆叩头言宜亟加赏于安汉公莽遂上书深自辞让请诸章下议者皆寝勿上甄邯等白太后诏且听许须制作毕成羣公以闻究于前议其九锡礼仪亟奏于是公卿大夫博士议郎列侯富平侯张纯等九百二人依六蓻通义经文所见周官礼记宜于今者为九命之锡以奏太后临于前殿延登亲策命之莽稽首再拜受绿韨衮冕衣裳玚琫玚珌【玚玉名也佩刀之饰上曰琫下曰珌玚音荡琫布孔反珌音必】句履【句音劬履舄头饰也出履三寸其形岐头】鸾路乗马龙旂九旒皮弁素积【素积素裳也】戎路乘马彤弓矢卢弓矢【彤赤色卢黑色】左建朱钺右建金戚【钺戚皆斧属】甲胄一具【胄兜鍪】秬鬯二卣【秬鬯香酒也卣中尊也音攸羊九反】圭瓒二【圭为勺末】九命青玉珪二朱戸纳陛【谓凿殿基除为陛不使露也尊者不欲露而升陛故内之于霤下也】署宗官祝官卜官史官虎贲三百人家令丞各一人宗祝卜史官皆置啬夫佐安汉公在中府外第虎贲为门卫当出入者傅籍自四辅三公有事府第皆用传以楚王邸为安汉公第大缮治通周卫祖祢庙及寝皆为朱戸纳陛陈崇又奏安汉公祠祖祢出城门城门校尉宜将骑士从入有门卫出有骑士所以重国也奏可其秋莽以皇后有子孙瑞通子午道子午道从杜陵直絶南山径汉中风俗使者八人还言天下风俗齐同诈为郡国造歌謡颂功徳凡三万言莽奏定着令又奏为市无二贾官无狱讼邑无盗贼野无饥民道不拾遗男女异路之制犯者象刑刘歆陈崇等十二人皆以治明堂宣教化封列侯莽既文致太平北化匈奴东致海外南怀黄支唯西方未有加乃遣中郎将平宪等多持金帛诱塞外羌使献地愿内属宪等奏言羌豪良愿等种人口可万二千人愿为内臣献鲜水海允谷盐池平地美草皆予汉民自居险阻处为藩蔽问良愿降意对曰太皇太后圣明安汉公至仁天下太平五谷成熟或禾长丈余或一粟三米或不种自生或蠒不蚕自成甘露从天下醴泉从地出凤凰来仪神爵降集从四歳以来羌人无所疾苦故思乐内属宜以时处业置属国领防事下莽莽复奏曰太后秉统数年恩泽洋溢絶域殊俗靡不慕义越裳氏重译献白雉黄支自三万里贡生犀东夷王度大海奉国珍匈奴单于顺制作去二名今西域良愿等复举地为臣妾昔唐尧横被四表亦亡以加之今谨案已有东海南海北海郡未有西海郡请受良愿等所献地为西海郡莽又言汉家地广二帝三王凡十二州州名及界多不应经尧典十有二州后定为九州汉家廓地辽逺州牧行部逺者三万余里不可为九谨以经义正十二州名分界以应正始奏可又増法五十条犯者徙之西海徙者以千万数民始怨矣泉陵侯刘庆上书言周成王幼少称孺子周公居摄今帝富于春秋宜令安汉公行天子事如周公羣臣皆曰宜如庆言冬荧惑入月中平帝疾莽作策请命于泰畤戴璧秉圭愿以身代藏策金縢置于前殿勅诸公勿敢言十二月平帝崩大赦天下莽徴明礼者宗伯凤等与定天下吏六百石以上皆服丧三年奏尊孝成庙曰统宗孝平庙曰元宗时元帝世絶而宣帝曽孙有见王五人列侯广戚侯显等四十八人莽恶其长大曰兄弟不得相为后乃选元孙中最幼广戚侯子婴年二嵗托以为卜相最吉将立之以嗣孝平皇帝后是月前辉光谢嚣奏武功长孟通浚井得白石上圆下方有丹书着【着直略反】石文曰告安汉公莽为皇帝符命之起自此始矣莽使羣公以白太后太后曰此诬罔天下不可施行太保舜谓太后事已如此无可奈何沮之力不能止又莽非敢有他但欲称摄以重其权塡服天下耳太后听许舜等即共令太后下诏令安汉公居摄践阼如周公故事以武功县为安汉公采地名曰汉光邑具礼仪奏于是羣臣引礼明堂记奏言周公朝诸侯于明堂天子负斧依南面而立又引书逸嘉禾篇曰周公奉鬯立于阼阶延登赞曰假王臣等依考记宜请安汉公居摄践阼服天子韨冕背斧依于戸牖间南靣朝羣臣听政事车服出入警跸民臣称臣妾皆如天子之制郊祀天地宗祀明堂共祀宗庙享祭羣神赞曰假皇帝民臣谓之摄皇帝自称曰予平决朝事常以皇帝之诏称制其朝见太皇太后帝皇后皆复臣节自施政教于其宫家国采如诸侯礼仪故事太后诏曰可明年改元曰居摄居摄元年正月莽祀上帝于南郊迎春于东郊行大射礼于明堂养三老五更成礼而去置柱下五史秩如御史听政事侍旁记疏言行三月己丑立宣帝元孙婴为皇太子号曰孺子以王舜为太傅左辅甄丰为大阿右拂【读曰弼】甄邯为太保后承又置四少秩皆二千石四月安众侯刘崇与相张绍谋曰安汉公莽専制朝政必危刘氏天下非之莫敢先举此宗室耻也吾帅宗族为先海内必和绍等从者百余人遂进攻宛不得入而败绍者张竦之从兄也竦与崇族父刘嘉诣阙自归莽赦弗罪竦因为嘉作奏称述莽功谓宜猪崇宫室四墙崇社覆上栈下令如亳制辨【音班】社诸侯用永监戒且愿身为宗室倡始父子兄弟负笼荷锸驰之南阳効污宫墙社之役于是莽大说白太后下诏以杜衍戸千封嘉为师礼侯嘉子七人皆赐爵闗内侯后又封竦为淑徳侯长安为之语曰欲求封过张伯松【竦之字也】力战鬬不如巧为奏莽又封南阳吏民有功者百余人污池刘崇室宅后谋反者皆污池云羣臣复白刘崇等谋逆者以莽权轻也宜尊重以塡海内五月甲辰太后诏莽朝见太后称假皇帝冬十月丙辰朔日有食之十二月羣臣奏请益安汉公宫及家吏置率更令庙廐厨长丞中庶子虎贲以下百余人又置卫士三百人安汉公庐为摄省府为摄殿第为摄宫奏可莽白太后下诏曰故太师光虽前薨功效已列太保舜大司空丰轻车将军邯歩兵将军建皆为诱进单于筹策又典灵台明堂辟雍四郊定制度开子午道与宰衡同心说徳合意并力功徳茂着封舜子匡为同心侯林为说徳侯光孙寿为合意侯丰孙匡为并力侯益邯建各三千戸是歳西羌厐怙幡等怨莽夺其地作西海郡反攻西海太守程永永奔走莽诛永遣防羌校尉窦况击之二年春窦况等击破西羌五月更造货错刀一直五千契刀一直五百大钱一直五十与五铢钱并行民多盗铸者禁列侯以下不得挟黄金输御府受直然卒不与直九月东郡太守翟义都试勒车骑因发奔命立严乡侯刘信为天子移檄郡国言莽毒杀孝平皇帝摄天子位欲絶汉室今恭行天罚诛莽郡国疑惑众十余万莽惶惧不能食昼夜抱孺子告祷郊庙放大诰作策遣谏大夫桓谭等班于天下谕以摄位当反政孺子之意遣王邑孙建等八将军击义分屯诸闗守阸塞槐里男子赵明霍鸿等起兵以和翟义相与谋曰诸将精兵悉东京师空可攻长安众稍多至且十万余人莽恐遣将军王竒王级将兵距之以太保甄邯为大将军受钺高庙领天下兵左杖节右把钺屯城外王舜甄丰昼夜循行殿中十二月王邑等破翟义于圉司威陈崇使监军上书言陛下心合寳龟豫知成败臣崇伏读诏书下曰窃计其时圣思始发而反虏仍破诏文始书反虏大败制书始下反虏毕斩众将未及齐其锋芒臣崇未及尽其愚虑而事已决矣莽大说三年春地震大赦天下王邑等还京师西与王级等合击明鸿皆破灭语在翟义莽大置酒未央宫白虎殿劳赐将帅诏陈崇治校军功第其高下莽乃奏太后请依周制封诸将帅当受爵邑者爵五等地四等从之于是封者高为侯伯次为子男当赐爵闗内侯者更名曰附城凡数百人撃西海者以羌为号槐里以武为号翟义以虏为号羣臣复奏言太后宜进摄皇帝二子爵皆为公及兄子光宜封为列侯太后乃诏进莽子襃新侯安为新举公赏都侯临为襃新公封光为衍功侯时莽还归新都国羣臣复白以封莽孙宗为新都侯莽既灭翟义自谓威徳日盛获天人之助遂谋即眞之事矣九月莽母功显君死意不在哀令太后诏议其服少阿羲和刘歆与博士诸儒七十八人议皆曰礼庶子为后为其母缌曰与尊者为体不敢服其私亲也今功显君薨摄皇帝以圣徳承皇天之命受太后之诏居摄践阼奉汉大宗之后上有天地社稷之重下有元元万机之忧不得顾其私亲前太皇太后建厥元子俾侯新都为哀侯后明摄皇帝与尊者为体承宗庙之祭奉共养太皇太后不得服其私亲也周礼曰王为诸侯缌缞弁而加环绖同姓则麻异姓则葛摄皇帝当为功显君缌缞弁而加环绖如天子吊诸侯服以应圣制莽遂行焉凡一吊再防而令新都侯宗为主服丧三年云司威陈崇奏衍功侯光私报执金吾窦况令杀人况为收系致其法莽大怒切责光光母曰汝自眡孰与长孙中孙【长孙中孙莽子宇获之字也皆为莽所杀】遂母子自杀及况皆死初莽以事母养嫂抚兄子为名及后悖虐复以示公义焉令光子嘉嗣爵为侯莽下书曰遏密之义讫于季冬正月郊祀八音当奏王公卿士乐凡防等五声八音条各云何其与所部诸生各尽精思悉陈其义是歳广饶侯刘京车骑将军千人扈云【千人官名属车骑将军扈姓云名】太保属臧鸿奏符命京言齐郡新井云言巴郡石牛鸿言扶风雍石莽皆迎受十一月甲子莽上奏太后曰陛下至圣遭家不造遇汉十二世三七之阸承天威命诏臣莽居摄受孺子之托任天下之寄臣莽兢兢业业惧于不称宗室广饶侯刘京上书言七月中齐郡临淄县昌兴亭长辛当一暮数梦曰吾天公使也天公使我告亭长曰摄皇帝当为眞即不信我此亭中当有新井亭长晨起视亭中诚有新井入地且百尺十一月壬子直建冬至巴郡石牛戊午雍石文皆到于未央宫之前殿臣与太保安阳侯舜等视天风起尘冥风止得铜符帛图于石前文曰天告帝符献者封侯承天命用神令骑都尉崔发等眡说及前孝哀皇帝建平二年六月甲子下诏书更为太初元将元年案其本事甘忠可夏贺良防书藏兰台臣莽以为元将元年者大将居摄改元之文也于今信矣尚书康诰王若曰孟侯朕其弟小子封此周公居摄称王之文也春秋隐公不言即位摄也此二经周公孔子所定盖为后法孔子曰畏天命畏大人畏圣人之言臣莽敢不承用臣谨共事神祗宗庙奏言太皇太后孝平皇后皆称假皇帝其号令天下天下奏言事毋言摄以居摄三年为初始元年漏刻以百二十为度用应天命臣莽夙夜养育隆就孺子令与周之成王比徳宣明太皇太后威徳于万方期于富而教之孺子加元服复子明辟如周公故事奏可众庶知其奉符命指意羣臣博议别奏以视【读曰示】即眞之渐矣期门郎张充等六人谋共刼莽立楚王发觉诛死梓潼人哀章学问长安素无行好为大言见莽居摄即作铜匮为两检署其一曰天帝行玺金匮图其一署曰赤帝行玺某予黄帝金策书某者高皇帝名也书言王莽为眞天子皇太后如天命图书皆书莽大臣八人又取令名王兴王盛章因自窜姓名凡为十一人皆署官爵为辅佐章闻齐井石牛事下即日昬时衣黄衣持匮至高庙以付仆射仆射以闻戊辰莽至高庙拜受金匮神嬗【古禅字】御王冠谒太后还坐未央宫前殿下书曰予以不徳托于皇初祖考黄帝之后皇始祖考虞帝之苖裔而太皇太后之末属皇天上帝隆显大祐成命统序符契图文金匮防书神明诏告属予以天下兆民赤帝汉氏高皇帝之灵承天命国金策之书予甚祗畏敢不钦受以戊辰直定御王冠即眞天子之位定有天下之号曰新其改正朔易服色变牺牲殊徽帜异制器以十二月朔癸酉改元为始建国元年正月之朔以鸡鸣为时服色配徳上黄牺牲应正用白使节之旄幡皆纯黄其署曰新使五威节以承皇天上帝威命也始建国元年正月朔莽帅公侯卿士奉太皇太后玺韨上太皇太后顺符命去汉号焉初莽妻宜春侯王氏女立为皇后本生四男宇获安临二子前诛死安颇荒忽乃以临为皇太子安为新嘉辟【辟君也】封宇子六人千为功隆公寿为功明公吉为功成公宗为功崇公世为功昭公利为功着公大赦天下莽乃策命孺子曰咨尔婴昔皇天右乃太祖厯世十二享国二百一十载厯数在于予躬诗不云乎侯服于周天命靡常封尔为定安公永为新室賔于戱【音呜呼】敬天之休往践乃位毋废予命又曰其以平原安徳漯阴鬲重邱凡戸万地方百里为定安公国立汉祖宗之庙于其国与周后并行其正朔服色世世以事其祖宗永以命徳茂功享歴代之祀焉以孝平皇后为定安太后读策毕莽亲执孺子手流涕歔欷曰昔周公摄位终得复子明辟今予独廹皇天威命不得如意哀叹良久中傅将孺子下殿北面而称臣百僚陪位莫不感动又按金匮辅臣皆封拜以太傅左辅骠骑将军安阳侯王舜为太师封安新公大司徒就徳侯平晏为太傅就新公少阿羲和京兆尹红休侯刘歆为国师嘉新公广汉梓潼哀章为国将美新公是为四辅位上公太保后丞承阳侯甄邯为大司马承新公丕进侯王寻为大司徒章新公歩兵将军成都侯王邑为大司空隆新公是为三公大阿右拂大司空卫将军广阳侯甄丰为更始将军广新公京兆王兴为卫将军奉新公轻车将军成武侯孙建为立国将军成新公京兆王盛为前将军崇新公是为四将凡十一公王兴者故城门令史王盛者卖饼莽案符命求得此姓名十余人两人容貌应卜相径从布衣登用以视【读曰示】神焉余皆拜为郎是日封拜卿大夫侍中尚书官凡数百人诸刘为郡守皆徙为諌大夫改明光宫为定安馆定安太后居之以大鸿胪府为定安公第皆置门卫使者监领勅阿乳母不得与语常在四壁中至于长大不能名六畜后莽以女孙宇子妻之莽策羣司曰歳星司肃东岳太师典致时雨青炜【音辉】登平考景以晷荧惑司悊南岳太傅典致时奥赤炜颂【音容】平考声以律太白司艾【音乂】西岳国师典致时阳白炜象平考量以铨辰星司谋北岳国将典致时寒元炜和平考星以漏月刑元股左司马典致武应考方法矩主司天文钦若昊天敬授民时力来农事以丰年谷日徳元厷【古字】右司徒典致文瑞考圜合规主司人道五教是辅帅民承上宣美风俗五品乃训斗平元心中司空典致物图考度以绳主司地理平治水土掌名山川众殖鸟兽蕃茂草木各防命以其职如典诰之文置大司马司允大司徒司直大司空司若位皆孤卿更名大司农曰羲和后更为纳言大理曰作士太常曰秩宗大鸿胪曰典乐少府曰共工水衡都尉曰予虞与三公司卿凡九卿分属三公每一卿置大夫三人一大夫置元士三人凡二十七大夫八十一元士分主中都官诸职更名光禄勲曰司中太仆曰太御卫尉曰太卫执金吾曰奋武中尉曰军正又置大赘官主乘舆服御物后又典兵秩位皆上卿号曰六监改郡太守曰大尹都尉曰大尉县令长曰宰御史曰执法公车司马曰王路四门长乐宫曰常乐室未央宫曰寿成室前殿曰王路堂长安曰常安更名秩百石曰庶士三百石曰下士四百石曰中士五百石曰命士六百石曰元士千石曰下大夫比二千石曰中大夫二千石曰上大夫中二千石曰卿车服黻冕各有差品又置司恭司从司明司聪司中大夫诵诗工彻膳宰以司过策曰予闻上圣欲昭厥徳罔不慎修厥身用绥于逺是用建尔司于五事毋隐尤毋将虚好恶不愆立于厥中于戏朂哉令王路设进善之旌非谤之木敢諌之鼓諌大夫四人常坐王路门受言事者封王氏齐缞之属为侯大功为伯小功为子缌麻为男其女皆为任男以睦女以隆为号焉皆授印韨令诸侯立大夫人夫人世子亦受印韨又曰天无二日土无二王百王不易之道也汉氏诸侯或称王至于四夷亦如之违于古典谬于一统其定诸侯王之号皆称公四夷僭号称王者皆更为侯又求黄帝少昊颛顼帝喾帝尧帝舜夏禹臯陶伊尹之后将祚厥祀以王氏虞帝之后也出自帝喾刘氏尧之后也出自颛顼于是封姚恂为初睦侯奉黄帝后梁防为脩逺伯奉少昊后皇孙功隆公千奉帝喾后刘歆为祈烈伯奉颛顼后国师刘歆子叠为伊休侯奉尧后嫣昌为始睦侯奉虞帝后山遵为襃谋子奉臯陶后伊元为襃衡子奉伊尹后汉后定安公刘婴位为賔周后卫公姬党更封为章平公亦为賔殷后宋公孔运转次移更封为章昭侯位为恪夏后辽西姒丰为章功侯亦为恪四代古宗宗祀于明堂以配皇始祖考虞帝周公后襃鲁子姬就宣尼后襃成子孔钧已前定焉莽又曰予前在摄时建郊宫定祧庙立社稷自黄帝至于济南伯王【伯王莽之高祖】祖世氏姓有五矣黄帝二十五子分赐厥姓十有二氏虞帝之先受姓曰姚其在陶唐曰妫在周曰陈在齐曰田在济南曰王予伏念皇初祖考黄帝皇始祖考虞帝以宗祀于明堂宜序于祖宗之亲庙其立祖庙五亲庙四后夫人皆配食郊祀黄帝以配天黄后以配地以新都侯东第为大禖歳时以祀家之所尚种祀天下姚妫陈田王氏凡五姓者皆黄虞苖裔予之同族也书不云乎惇叙九族其令天下上此五姓名籍于秩宗皆以为宗室世世复无有所与其元城王氏勿令相嫁娶以别族理亲焉封陈崇为统睦侯奉胡王后【追王陈胡公】田丰为世睦侯奉敬王后【追王陈敬仲】天下牧守以前有翟义赵明等领州郡怀忠孝封牧为男守为附城又封旧恩戴崇金渉箕闳杨并等子皆为男遣骑都尉嚻等分治黄帝园位于上郡桥畤虞帝于零陵九疑胡王于淮阳陈敬王于齐临淄愍王于城阳莒【齐愍王】伯王于淮南东平陵孺王于魏郡元城【莽之高祖名遂字伯纪曾祖名贺字翁孺故谓之伯王孺王】使者四时致祠其庙当作者以天下初定且祫祭于明堂太庙以汉高祖为文祖庙【欲法舜受终之事】莽曰予之皇祖始考虞帝受嬗于唐汉氏初祖唐帝世有国之象予复亲受金策于汉高皇帝之灵惟思襃厚前代何有忘时汉氏祖宗有七以礼立于定安国其园寝庙在京师者勿罢祠荐如故予以秋九月亲入汉氏高元成平之庙诸刘更属籍京兆大尹勿解其复各终厥身州牧数存问勿令有侵寃又曰予前在大麓至于摄假【大麓谓为大司马宰衡时妄引舜事】深惟汉氏三七之阸思延刘氏故作金刀之利防以济之然自孔子作春秋以为后王法至于哀之十四而一代毕恊之于今亦哀之十四也【哀帝六年平帝五年居摄三年凡十四年】赤世计尽终不可彊济今皇天革汉而立新废刘而兴王夫刘之为字卯金刀也正月刚卯金刀之利皆不得行【服防曰刚卯以正月卯日作佩之长三寸广一寸四方或用玉或用金或用桃着革带佩之今有玉在者铭其一靣曰正月刚卯金刀莽所铸之钱也晋灼曰刚卯长一寸广五分四方当中央从穿作孔以采丝茸其厎如冠缨头防刻其上面作两行书文曰正月刚卯既央灵殳四方赤青白黄四色敢当帝令祝融以教防龙庶疫刚瘅莫我敢当其一铭曰疾日严卯帝令防化顺尔固伏化兹灵殳既正既直既觚既方庶疫刚瘅莫我敢当顔师古曰今往往有土中得玉刚卯者案小大及文服说是也莽以刘字上有卯下有金旁又有刀是以禁刚卯及金刀也】博谋卿士佥曰天人同应昭然着明其去刚卯莫以为佩除刀钱勿以为利承顺天心快百姓意乃更作小钱径六分重一铢文曰小钱直一与前大钱五十者为二品并行欲防民盗铸乃禁不得挟铜炭是歳四月徐乡侯刘快结党数千人起兵于其国快兄殷故汉胶东王时改为扶崇公快举兵攻即墨殷闭城门自系狱吏民拒快快败走至长广死莽曰昔予之祖济南愍王困于燕寇自齐临淄出保于莒宗人田单广设竒谋获杀燕将复定齐国今即墨士大夫复同心殄灭反虏予甚嘉其忠者怜其无辜其赦殷等非快之妻子他亲属当坐者皆勿治吊死问伤赐亡者葬钱人五万殷知天命深疾恶快以故辄伏厥辜其满殷国戸万地方百里又封符命臣十余人莽曰古者设庐井八家一夫一妇田百亩什一而税则国给民富而颂声作此唐虞之道三代所遵行也秦为无道厚赋税以自奉罢民力以极欲壊圣制废井田是以兼并起贪鄙生彊者规田以千数弱者曾无立锥之居又置奴婢之市与牛马同防【阑谓遮阑之若牛马阑圈也】制于民臣颛断其命奸虐之人因缘为利至畧卖人妻子逆天心誖人伦缪于天地之性人为贵之义书曰予则孥戮女唯不用命者然后被此辜矣汉氏减轻田租三十而税一常有更赋罢癃咸出而豪民侵陵分田刼假厥名三十税一实什税五也父子夫妇终年耕耘所得不足以自存故富者犬马余菽粟骄而为邪贫者不厌糟糠穷而为奸俱陷于辜刑用不错予前在大麓始令天下公田口井则有嘉禾之祥遭反虏逆贼且止今更名天下田曰王田奴婢曰私属皆不得买卖其男女不盈八而田过一井者分余田予九族邻里乡党故无田今当受田者如制度敢有非井田圣制无法惑众者投诸四裔以御魑魅如皇始祖考虞帝故事是时百姓便安汉五铢钱以莽钱大小两行难知又数变改不信皆私以五铢钱市买讹言大钱当罢莫肯挟莽患之复下书诸挟五铢钱言大钱当罢者比非井田制投四裔于是农商失业食货俱废人民至涕泣于市道及坐卖买田宅奴婢铸钱自诸侯卿大夫至于庶民抵罪者不可胜数秋遣五威将王竒等十二人班符命四十二篇于天下徳祥五事符命二十五福应十二凡四十二篇其徳祥言文宣之世黄龙见于成纪新都高祖考王伯墓门梓柱生枝叶之属符命言井石金匮之属福应言雌鸡化为雄之属其文尔雅依托皆为作说大归言莽当代汉有天下云总而说之曰帝王受命必有徳祥之符瑞协成五命申以福应然后能立巍巍之功传于子孙永享无穷之祚故新室之兴也徳祥发于汉三七九世之后肇命于新都受瑞于黄支【献生犀事】开王于武功定命于子同【梓潼县莽改之】成命于巴宕申福于十二应天所以保祐新室者深矣固矣武功丹石出于汉氏平帝末年火徳销尽土徳当代皇天眷然去汉兴新以丹石始命于皇帝皇帝谦让以摄居之未当天意故其秋七月天重以三能【音台】文马【三台星也文马缟身金精周成王时犬戎献之】皇帝复谦让未即位故三以铁契四以石龟五以虞符六以文圭七以元印八以茂陵石书九以元龙石十以神井十一以大神石十二以铜符帛图申命之瑞寖以显著至于十二以昭告新皇帝皇帝深惟上天之威不可不畏故去摄号犹尚称假改元为初始欲以承塞天命克厌上帝之心然非皇天所以郑重降符命之意故是日天复决以勉书【哀章所作策命也】又侍郎王盱见人衣白布单衣赤缋方领冠小冠立于王路殿前谓盱曰今日天同色以天下人民属皇帝盱怪之行十余歩人忽不见至丙寅暮汉氏高庙有金匮图策高帝承天命以国新皇帝明旦宗伯忠孝侯刘宏以闻乃召公卿议未决而大神石人谈曰趣新皇帝之高庙受命毋留于是新皇帝立登车之汉氏高庙受命受命之日丁卯也丁火汉氏之徳也卯刘姓所以为字也明汉刘火徳尽而于新室也皇帝谦让既备固让十二符应廹着命不可辞惧然祗畏苇然闵汉氏之终不可济斖斖在左右之不得从意为之三夜不御寝三日不御食延问公侯卿大夫佥曰宜奉如上天威命于是乃改元定号与海内更始新室既定神祗懽喜申以福应吉瑞累仍诗曰宜民宜人受禄于天保右命之自天申之此之谓也五威将奉符命赍印绶王侯以下及吏官名更者外及匈奴西域徼外蛮夷皆即授新室印绶因收故汉印绶赐吏爵人二级民爵人一级女子百戸羊酒蛮夷币帛各有差大赦天下五威将乘干文车驾坤六马背负鷩鸟之毛服饰甚伟每一将各置左右前后中帅凡五帅衣冠车服驾马各如其方面色数将持节称太一之使帅持幢称五帝之使莽策命曰普天之下迄于四表靡所不至其东出者至元莵乐浪高句骊夫余南出者逾徼外歴益州贬句町王为侯西出者至西域尽改其王为侯北出者至匈奴庭授单于印改汉印文去玺曰章单于欲求故印五威将陈饶椎破之单于大怒而句町西域后卒以此皆畔饶还拜为大将军封威徳子冬靁桐华置五威司命中城四闗将军司命司上公以下中城主十二城门策命统睦侯陈崇曰咨尔崇夫不用命者乱之原也大奸猾者贼之本也铸伪金钱者妨寳货之道也骄奢逾制者凶害之端也漏泄省中及尚书事者机事不密则害成也拜爵王庭谢恩私门者禄去公室政从亡矣凡此六条国之纲纪是用建尔作司命柔亦不茹刚亦不吐不侮鳏寡不畏彊圉帝命帅繇统睦于朝命说符侯崔发曰重门击柝以待暴客女作五威中城将军中徳既成天下说符命明威侯王级曰绕霤之固南当荆楚女作五威前闗将军振武奋卫明威于前命尉睦侯王嘉曰羊头之阸北当燕赵女作五威后闗将军壶口捶阸尉睦于后命堂威侯王奇曰肴黾之险东当郑卫女作五威左闗将军函谷批难掌威于左命懐子王福曰汧陇之阻西当戎狄女作五威右关将军成固据守懐羌于右又遣諌大夫五十人分铸钱于郡国是歳长安狂女子碧呼道中曰高皇帝大怒趣归我国不者九月必杀女莽收捕杀之治者掌冦大夫陈成自免去官真定刘都等谋举兵发觉皆诛眞定常山大雨雹二年二月赦天下五威将帅七十二人还奏事汉诸侯王为公者悉上玺绶为民无违命者封将为子帅为男初设六筦之令命县官酤酒卖盐铁器铸钱诸采取名山大泽众物者税之又令市官收贱卖贵赊贷予民收息百月三羲和置酒士郡一人乗督酒利禁民不得挟弩铠徙西海匈奴单于求故玺莽不与遂寇邉郡杀略吏民十一月立国将军建奏西域将钦上言九月辛巳戊巳校尉史陈良终带共贼杀校尉刁防刼掠吏士自称废汉大将军亡入匈奴又今月癸酉不知何一男子遮臣建车前自称汉氏刘子舆成帝下妻子也刘氏当复趣空宫收系男子即常安姓武字仲皆逆天违命大逆不道请论仲及陈良等亲属当坐者奏可汉氏高皇帝比着戒云罢吏卒为賔食诚欲承天心全子孙也其宗庙不当在常安城中及诸刘为诸侯者当与汉俱废陛下至仁久未定前故安众侯刘崇徐乡侯刘快陵乡侯刘曽扶恩侯刘贵等更聚众谋反今狂狡之虏或妄自称亡汉将军或称成帝子子舆至犯夷灭连未止者此圣恩不早絶其萌牙故也臣愚以为汉高皇帝为新室賔享食明堂成帝异姓之兄弟平帝壻也皆不宜复入其庙元帝与皇太后为体圣恩所隆礼亦宜之臣请汉氏诸庙在京师者皆罢诸刘为诸侯者以戸多少就五等之差其为吏者皆罢待除于家上当天心称高皇帝神灵塞狂狡之萌莽曰可嘉新公国师以符命为予四辅明徳侯刘龚率礼侯刘嘉等凡三十二人皆知天命或献天符或贡昌言或捕告反虏厥功茂焉诸刘与三十二人同宗共祖者勿罢赐姓曰王唯国师以女配莽子故不赐姓改定安太后号曰黄皇室主絶之于汉也冬十二月雷更名匈奴单于曰降奴服于莽曰降奴服于知威侮五行背畔四条侵犯西域延及邉垂为元元害辠当夷灭命遣立国将军孙建等凡十二将十道并出共行皇天之威罚于知之身惟知先祖故呼韩邪单于稽侯防累世忠孝保塞守徼不忍以一知之罪灭稽侯防之世今分匈奴国土人民以为十五立稽侯防子孙十五人为单于遣中郎将蔺苞戴级驰之塞下召拜当为单于者诸匈奴人当坐虏知之法者皆赦除之遣五威将军苖防虎贲将军王况出五原厌难将军陈钦震狄将军王廵出云中振武将军王嘉平狄将军王萌出代郡相威将军李棽【音心】镇逺将军李翁出西河诛貉将军阳俊讨秽将军严尤出渔阳奋武将军王骏定胡将军王晏出张掖及偏禆以下百八十人募天下囚徒丁男甲卒三十万人转众郡委输五大夫衣裘兵器粮食长吏送自负海江淮至北邉使者驰督趣以军兴法从事天下骚动先至者屯边郡须毕具乃同时出莽以钱币讫不行于是造寳货五品百姓复不从但行大小钱二品而已盗铸钱者不可禁廼重其法一家铸钱五家坐之没入为奴婢吏民出入持布钱以副符不持者厨勿舍闗津苛留公卿皆持以入宫殿门欲以重而行之是时争为符命封侯其不为者相戏曰独无天帝除书乎司命陈崇白莽曰此开奸臣作福之路而乱天命宜絶其原莽亦厌之遂使尚书大夫赵并验治非五威将军所班皆下狱初甄丰刘歆王舜为莽腹心倡在位襃扬功徳安汉宰衡之号及封莽母两子兄子皆丰等所共诛而丰舜歆亦受其赐并富贵矣非复欲令莽居摄也居摄之萌出于泉陵侯刘庆前辉光谢嚻长安令田终术莽羽翼已成意欲称摄丰等承顺其意莽辄复封舜歆两子及丰孙丰等爵位已盛心意既满又实畏汉宗室天下豪桀而疏逺欲进者并作符命莽遂据以即眞舜歆内惧而已丰素刚彊莽觉其不说故徙大阿右拂大司空丰托符命文为更始将军与卖饼儿王盛同列丰父子黙黙时子寻为侍中京兆大尹茂徳侯即作符命新室当分陜立二伯以丰为右伯太平晏为左伯如周召故事莽即从之拜丰为右伯当述职西出未行寻复作符命言故汉氏平帝后黄皇室主为寻之妻莽以诈立心疑大臣怨谤欲震威以惧下因是发怒曰黄皇室主天下母此何谓也收捕寻寻亡丰自杀寻随方士入华山歳余捕得辞连国师公歆子侍中隆威侯棻棻弟右曹长水校尉伐虏侯泳大司空邑弟左闗将军堂威侯竒及歆门人侍中骑都尉丁隆等牵引公卿党亲列侯以下死者数百人寻手理有天子字莽解其臂入视之曰此一大子也或曰一六子也六者戮也明寻父子当戮死也廼流棻于幽州放寻于三危殛隆于羽山皆驿车载其尸传致云莽为人侈口蹷顄【师古曰侈大也蹷短也顄頥也蹷音其月反顄音胡感反】露眼赤精大声而嘶【师古曰嘶破声也音先奚反】长七尺五寸好厚履高冠以装衣【师古曰毛之彊曲者曰以装褚衣中令其张起也音力之反字或作音义同】反膺高视瞰临左右【师古曰瞰谓逺视也音曲滥反】是时有用方技待诏黄门者或问以莽形貌待诏曰莽所谓防目虎吻豺狼之声者也故能食人亦当为人所食问者告之莽诛灭待诏而封告者后常翳云毌屏面【师古曰屏面即便面盖扇之类也解在张敞】非亲近莫得见也是歳以初睦侯姚恂为寜始将军三年莽曰百官改更职事分移律令仪法未及悉定且因汉律令仪法以从事令公卿大夫诸侯二千石举吏民有徳行通政事能言语明文学者各一人诣王路四门遣尚书大夫赵并使劳北邉并还言五原北假膏壤殖谷异时常置田官乃以并为田禾将军发戌卒屯田北假以助军粮是时诸将在邉须大众集吏士放纵而内郡愁于徴发民弃城郭流亡为盗贼并州平州尤甚莽令七公六卿号皆兼称将军遣着武将军逯并等塡名都中郎将绣衣执法各五十五人分塡缘邉大郡督大奸猾擅弄兵者皆便为奸于外挠乱州郡货赂为市侵渔百姓莽下书切责司监放纵自若而蔺苞戴级到塞下招诱单于弟咸咸子登入塞胁拜咸为孝单于赐黄金千斤锦绣甚多遣去将登至长安拜为顺单于留邸太师王舜自莽篡位后病悸寖剧死莽以舜子延袭父爵为安新公延弟襃新侯匡为太师将军永为新室辅为太子置师友各四人秩以大夫以故大司徒马宫为师疑故少府宗伯凤为傅丞博士袁圣为阿辅京兆尹王嘉为保拂是为四师故尚书令唐林为胥附博士李充为奔走諌大夫赵襄为先后中郎将亷丹为御侮是为四友又置师友祭酒及侍中谏议六经祭酒各一人凡九祭酒秩上卿琅邪左咸为讲春秋颍川满昌为讲诗长安国由为讲易平阳唐昌为讲书沛郡陈咸为讲礼崔发为讲乐祭酒遣谒者持安车印绶即拜楚国龚胜为太子师友祭酒胜不应徴不食而死寜始将军姚恂免侍中崇禄侯孔永为寜始将军是嵗池阳县有小人景长尺余或乗车马或歩行操持万物小大各相称三日止濒河郡蝗生河决魏郡泛清河以东数郡先是莽恐河决为元城墓害及决东去元城不忧水故遂不堤塞四年二月赦天下夏赤气出东南竟天厌难将军陈歆言捕虏生口虏犯邉者皆孝单于咸子登所为莽怒斩其子登于长安以视诸蛮夷大司马甄邯死寜始将军孔永为大司马侍中大赘侯辅为寜始将军莽每当出时必先摉索城中名曰横摉是月横摉五日莽至明堂授诸侯茅土下书曰予以不徳袭于圣祖为万国主思安黎元在于建侯分州正域以美风俗追监前代爰纲爰纪唯在尧典十月二州卫有五服诗国十五抪【音铺】徧九州殷颂有奄有九有之言禹贡之九州无并幽周礼司马则无徐梁帝王相改各有云为或昭其事或大其本厥义着明其务一矣昔周二后受命故有东都西都之居予之受命盖亦如之其以洛阳为新室东都常安为新室西都邦畿连体各有采任州从禹贡为九爵从周氏有五诸侯之员千有八百附城之数亦如之以俟有功诸公一同有众万戸土方百里侯伯一国众戸五千土方七十里子男一则众戸二千有五百土方五十里附城大者食邑九成众戸九百土方三十里自九以下降杀以两至于一成五差备具合当一则今已受茅土者公十四人侯九十三人伯二十一人子百七十一人男四百九十七人凡七百九十六人附城千五百一十一人九族之女为任者八十三人及汉氏女孙中山承礼君遵徳君脩义君更以为任十有一公九卿十二大夫二十四元士定诸国邑采之处使侍中讲理大夫孔秉等与州部众郡晓知地理图籍者共校治于寿成朱鸟堂予数与羣公祭酒上卿亲听视咸已通矣夫襃徳赏功所以显仁贤也九族和睦所以襃亲亲也予永惟匪解思稽前人将章黜陟以明好恶安元元焉以图簿未定未授国邑且令受奉都内月钱数千诸侯皆困乏至有庸作者中郎区博諌莽曰井田虽圣王法其废久矣周道既衰而民不从秦知顺民之心可以获大利也故灭庐井而置阡陌遂王诸夏讫今海内未厌其敝今欲违民心复追千载絶迹虽尧舜复起而无百年之渐弗能行也天下初定万民新附诚未可施行莽知民怨廼下书曰诸名食王田皆得卖之勿拘以法犯私买卖庶人者且一切勿治初五威将帅出改句町王以为侯王邯怨怒不附莽讽牂柯大尹周歆诈杀邯邯弟承起兵攻杀歆先是莽发高句骊兵当伐胡不欲行郡彊廹之皆亡出塞因犯法为寇辽西大尹田谭追撃之为所杀州郡归咎于高句骊侯驺严尤奏言貉人犯法不从驺起正有他心宜令州郡且慰安之今猥被以大罪恐其遂畔夫余之属必有和者匈奴未克夫余秽貉复起此大忧也莽不慰安秽貉遂反诏尤击之尤诱高句骊侯至而斩焉首长安莽大说下书曰廼者命遣猛将共行天罚诛灭虏知分为十二部或断其右臂或斩其左腋或溃其胷腹或防其两胁今年刑在东方诛貉之部先纵焉捕斩虏驺平定东域虏知殄灭在于漏刻此乃天地羣臣社稷宗庙祐助之福公卿大夫士民同心将率虓虎之力也予甚嘉之其更名高句骊为下句骊布告天下令咸知焉于是貉人愈犯邉东北与西南夷皆乱云莽志方盛以为四夷不足吞灭専念稽古之事复下书曰伏念予之皇始祖考虞帝受终文祖在琁玑玉衡以齐七政遂类于上帝禋于六宗望秩于山川徧于羣神廵狩五岳羣后四朝敷奏以言明试以功予之受命即眞到于建国五年已五载矣阳九之阸既度百六之会已过歳在寿星塡在明堂仓龙癸酉徳在中宫观晋掌歳龟策告从其以此年二月建寅之节东廵狩具礼仪调度羣公奏请募吏民人马布帛绵又请内郡国十二买马发帛四十五万匹输常安前后毋相须至者过半莽下书曰文母太后体不安其且止待后是歳改十一公号以新为心后又改心为信五年二月文母皇太后崩葬渭陵与元帝合而沟絶之立庙于长安新室世世献祭元帝配食坐于牀下莽为太后服丧三年大司马孔永乞骸骨赐安车驷马以特进就朝位同风侯逯并为大司马是时长安民闻莽欲都雒阳不肯缮治室宅或颇彻之莽曰元龙石文曰定帝徳国雒阳符命着明敢不钦奉以始建国八年歳躔星纪在雒阳之都其谨缮脩常安之都勿令坏败敢有犯者辄以名闻请其罪是歳乌孙大小昆弥遣使贡献大昆弥者中国外孙也其胡妇子为小昆弥而乌孙归附之莽见匈奴诸邉并侵意欲得乌孙心廼遣使者引小昆弥使置大昆弥使上保成师友祭酒满昌劾奏使者曰夷狄以中国有礼义故诎而服从大昆弥君也今序臣使于君使之上非所以有夷狄也奉使大不敬莽怒免昌官西域诸国以莽积失恩信焉耆先畔杀都防但钦十一月彗星出二十余日不见是歳以犯挟铜炭者多除其法明年改元曰天凤天凤元年正月赦天下莽曰予以二月建寅之节行廵狩之礼太官赍糒【音备】干肉内者行张坐卧所过毋得有所给予之东廵必躬载耒每县则耕以劝东作予之南廵必躬载耨每县则薅【火高反】以劝南伪【音讹】予之西廵必躬载铚每县则获以劝西成予之北廵必躬载拂【音弼今谓之连枷】每县则粟以劝盖藏毕北廵狩之礼即于土中居雒阳之都焉敢有趋讙犯法辄以军法从事羣公奏言皇帝至孝往年文母圣体不豫躬亲供养衣冠稀解因遭弃羣臣圣顔悲哀饮食损少今一歳四廵道路万里春秋尊非糒干肉之所能堪且无廵狩须阕大服以安圣体莽乃下书更以天凤七年歳在太梁仓龙庚辰行廵狩之礼厥明年歳在实沈仓龙辛巳即土之中雒阳之都廼遣太傅平晏大司空王邑之雒阳营相宅兆图起宗庙社稷郊兆云三月壬申晦日有蚀之大赦天下策大司马逯并曰日蚀无光干戈不戢其上大司马印韨就侯氏朝位太傅平晏勿领尚书事省侍中诸曹兼官者以利苖男防为大司马莽即眞尤备大臣抑夺下权朝臣有言其过失者輙防擢孔仁赵博费兴等以敢击大臣故见信任择名官而居之公卿入宫吏有常数太傅平晏从吏过例掖门仆射苛问不逊戊曹士收系仆射莽大怒使执法发车骑数百围太傅府捕士即时死大司空士夜过奉常亭亭长苛之告以官名亭长醉曰寜有符邪士以马棰击亭长亭长斫士亡郡县逐之家上书莽曰亭长奉公勿逐大司空邑斥士以谢国将哀章颇不清莽为选置和叔勅曰非但保国将闺门当保亲属在西州者诸公皆轻贱而章尤甚四月陨霜杀屮木海濒尤甚六月黄雾四塞七月大风防树飞北阙直城门屋瓦雨雹杀牛羊莽以周官王制之文置卒正连率大尹职如太守属令属长职如都尉置州牧部监二十五人见礼如三公监位上大夫各主五郡公氏作牧侯氏卒正伯氏连率子氏属令男氏属长皆世其官其无爵者为尹分长安城旁六乡置帅各一人分三辅为六尉郡河东河内农河南荥阳颍川南阳为六队郡置大夫职如太守属正职如都尉更名河南大尹曰保忠信卿益河南属县满三十置六郊州长各一人人主五县及他官名悉改大郡至分为五郡县以亭为名者三百六十以应符命文也缘边又置竟【音境】尉以男为之诸侯国闲田为黜陟増减云莽下书曰常安西都曰六乡众县曰六尉义阳东都曰六郊众县曰六队【音遂】粟米之内曰内郡其外曰近郡有鄣徼者曰边郡合百二十有五郡九州之内县二千二百有三公作甸侯是为惟城诸在侯服是为惟寜在采任诸侯是为惟翰在賔服是为惟屏在揆文教奋武卫是为惟垣在九州之外是为惟藩各以其方为称总为万国焉其后歳复变更一郡至五易名而还复其故吏民不能纪每下诏书辄系其故名曰制诏陈留大尹太尉其以益歳以南付新平新平故淮阳以雍邱以东付陈定陈定故梁郡以封邱以东付治亭治亭故东郡以陈留以西付祈隧祈隧故荥阳陈留已无复有郡矣大尹太尉皆诣行在所其号令变易皆此类也令天下小学戊子代甲子为六旬首冠以戊子为元日昏以戊寅之旬为忌日百姓多不从者匈奴单于知死弟咸立为单于求和亲莽遣使者厚赂之诈许还其侍子登因购求陈良终带等单于即执良等付使者槛车诣长安莽燔烧良等于城北令吏民会观之缘边大饥人相食諌大夫如普行邉兵还言军士久屯塞苦邉郡无以相赡今单于新和宜因是罢兵校尉韩威进曰以新室之威而吞胡虏无异口中蚤虱臣愿得勇敢之士五千人不赍斗粮饥食虏肉渇饮其血可以横行莽壮其言以威为将军然采普言徴还诸将在边者免陈钦等十八人又罢四闗塡都尉诸屯兵会匈奴使还单于知侍子登前诛死发兵冦边莽复发军屯于是邉民流入内郡为人奴婢廼禁吏民敢挟边民者弃市益州蛮夷杀大尹程隆三边尽反遣平蛮将军冯茂将兵击之寜始将军侯辅免讲易祭酒戴参为寜始将军二年二月置酒王路堂公卿大夫皆佐酒大赦天下是时日中见星大司马苖防左迁司命以延徳侯陈茂为大司马讹言黄龙堕死黄山宫中百姓奔走往观者有万数莽恶之捕系问语所从起不能得单于咸既和亲求其子登尸莽欲遣使送致恐咸怨恨害使者廼收前言当诛侍子者故将军陈钦以他辠系狱钦曰是欲以我为説于匈奴也遂自杀莽选儒生能颛对者济南王咸为大使五威将琅邪伏黯等为帅使送登尸勅令掘单于知墓棘鞭其尸又令匈奴却塞于漠北责单于马万匹牛三万头羊十万头及所钞略邉民生口在者皆还之莽好为大言如此咸到单于庭陈莽威徳责单于背畔之辠应敌从横单于不能诎遂致命而还入塞咸病死封其子为伯伏黯等皆为子莽意以为制定则天下自平故锐思于地理制礼作乐讲合六经之说公卿旦入暮出议论连年不决不暇省狱讼寃结民之急务县宰缺者数年守兼一切贪残日甚是时中郎将绣衣执法在郡国者并乗权势相举奏又十一公士分布劝农桑班时令案诸章冠盖相望交错道路召会吏民逮捕证左郡县赋敛递相赇赂白黑纷然守阙告诉者多莽自见前颛权以得汉政故务自防众事三司受成茍免诸寳物名帑藏钱谷官皆宦者领之吏民上封事书宦官左右开发尚书不得知其畏备臣下如此又好变改制度政令烦多当奉行者輙质问乃以从事前后相乗愦眊不渫莽常御灯火至明犹不能胜尚书因是为奸寝事上书待报者连年不得去拘繋郡县者逢赦而后出卫卒不交代三歳矣谷常贵边兵二十余万人仰衣食县官愁苦五原代郡尤被其毒起为盗贼数千人为辈转入旁郡莽遣捕盗将军孔仁将兵与郡县合击歳余廼定边郡亦略将尽邯郸以北大雨水出深者数丈流杀数千人立国将军孙建死司命赵闳为立国将军寜始将军戴参归故官南城将军廉丹为寜始将军三年二月乙酉地震大雨雪闗东尤甚深者一丈竹栢或枯大司空王邑上书言视事八年功业不効司空之职尤独废顿至廼有地震之变愿乞骸骨莽曰夫地有动有震震者有害动者不害春秋记地震易系坤动动静辟胁万物生焉灾异之变各有云为天地动威以戒予躬公何辜焉而乞骸骨非所以助予者也使诸吏散骑司禄大卫脩寜男遵谕予意焉五月莽下吏禄制度曰予遭阳九之阸百六之会国用不足民人骚动自公卿以下一月之禄十緵布二疋或帛一疋予每念之未尝不戚焉今阸防已度府帑虽未能充略颇稍给其以六月朔庚寅始赋吏禄皆如制度四辅公卿大夫士下至舆僚凡十五等僚禄一歳六十六斛稍以差増上至四辅而万斛云莽又曰普天之下莫非王土率土之賔莫非王臣盖以天下养焉周礼膳羞百有二十品令诸侯各食其同国则辟任附城食其邑公卿大夫元士食其采多少之差咸有条品歳丰穰则充其礼有灾害则有所损与百姓同忧喜也其用上计时通计天下幸无灾害者大官膳羞备其品矣即有灾害以什计率多少而损膳焉东岳太师立国将军保东方三州一部二十五郡南岳太傅前将军保南方二州一部二十五郡西岳国师寜始将军保西方一州二部二十五郡北岳国将卫将军保北方二州一部二十五郡大司马保纳卿言卿仕卿作卿京尉扶尉兆队右队中部左洎前七部大司徒保乐卿典卿宗卿秩卿翼尉光尉左队前队中部右部有五郡大司空保予卿虞卿共卿工卿师尉列尉祈队后队中部洎后十郡及六司六卿皆随所属之法保其灾害亦以十率多少而损其禄郎从官中都官吏食禄都内之委者以太官膳羞备损而为节诸侯辟任附城羣吏亦各保其灾害防上下同心劝进农业安元元焉莽之制度烦碎如此课计不可理吏终不得禄各因官职为奸受取赇赂以自共给是月戊辰长平馆西岸崩邕泾水不流毁而北行遣大司空王邑行视还奏状羣臣上寿以为河图所谓以土塡水匈奴灭亡之祥也乃遣并州牧宋游击都尉任萌等将兵击匈奴至边止屯七月辛酉霸城门灾民间所谓青门也戊子晦日有蚀之大赦天下复令公卿大夫诸侯二千石举四行各一人大司马陈茂以日蚀免武建伯严尤为大司马十月戊辰王路朱鸟门鸣昼夜不絶崔发等曰虞帝辟四门通四聪门鸣者明当脩先圣之礼招四方之士也于是令羣臣皆贺所举四行从朱雀门入而对策焉平蛮将军冯茂击句町士卒疫疾死者什六七赋敛民财什取五益州虚耗而不克徴还下狱死更遣寜始将军防丹与庸部牧史熊击句甿颇斩首有胜莽徴丹熊丹熊愿益调度必克乃还复大赋敛就都大尹冯英不肯给上言自越嶲遂久仇牛同亭邪豆之属反畔以来积且十年郡县距击不已续用冯茂茍施一切之政道以南山险高深茂多众逺居费以亿计吏士离毒气死者什七今丹熊惧于自诡期防调发诸郡兵谷复訾民取其十四空破梁州功终不遂宜罢兵屯田明设购赏莽怒免英官后颇觉悟曰英亦未可厚非复以英为长沙连率翟义党王孙庆捕得莽使太医尚方与巧屠共刳剥之量度五藏以竹筳【音庭】导其脉知所终始云可以治病是歳遣大使五威将王骏西域都防李崇将戊己校尉出西域诸国皆郊迎贡献焉诸国前杀都防但钦骏欲袭之命佐帅何封戊巳校尉郭钦别将焉耆诈降伏兵击骏等皆死钦封后到袭击老弱从车师还入塞莽拜钦为塡外将军封劋【子小反】胡子何封为集胡男西域自此絶四年五月莽封保成师友祭酒唐林为建徳侯故諌议祭酒纪逡为封徳侯位皆特进见礼如三公赐第一区钱三百万授几杖焉六月更授诸侯茅土于明堂令各就国其在缘邉若江南非诏所召遣侍于帝城者纳言掌货大夫且调都内故钱予其禄公歳八十万侯伯四十万子男二十万然复不能尽得莽好空言慕古法多封爵人性实遴啬托以地理未定故且先赋茅土用慰喜封者是歳复明六筦之令每一筦下为设科条防禁犯者罪至死吏民抵罪者浸众又一切调上公以下诸有奴婢者率一口出钱三千六百天下愈愁盗贼起纳言冯常以六筦諌莽大怒免常官置执法左右刺奸选用能吏侯霸等分督六尉六队如汉刺史与三公士郡一人从事临淮田仪等为盗贼依阻防稽长州琅邪女子吕母亦起初吕母子为县吏为宰所寃杀母散家财以酤酒买兵弩阴厚贫穷少年得百余人遂攻海曲县杀其宰以祭子墓引兵入海其众浸多后皆万数莽遣使者即赦盗贼还言盗贼解辄复合问其故皆曰愁法禁烦苛不得举手力作所得不足以给贡税闭门自守又坐邻伍铸钱挟铜奸吏因以愁民民穷悉起为盗贼莽大怒免之其或顺指言民骄黠当诛及言时运适然且灭不久莽说辄迁之是歳八月莽亲之南郊铸作威斗威斗者以五石铜为之若北斗长二尺五寸欲以厌胜众兵既成令司命负之莽出在前入在御旁铸斗日大寒百官人马有冻死者五年正月朔北军南门灾以大司马司允费兴为荆州牧见问到部方略兴对曰荆扬之民率依阻山泽以渔采为业间者国张六筦税山泽妨夺民之利连年久旱百姓饥穷故为盗贼兴到部欲令明晓吿盗贼归田里假贷犂牛种食濶其租赋防可以解释安集莽怒免兴官天下吏以不得奉禄并为奸利郡尹县宰家累千金莽诏收其家所有财产五分之四以助边急公府士驰天下考覈贪饕闗吏告其将奴婢告其主防以禁奸奸愈甚皇孙功崇公宗坐自画容貌被服天子衣冠刻印三一曰维祉冠存已夏处南山藏薄冰二曰肃圣寳继三曰徳封昌图又宗舅吕寛家前徙合浦私与宗通发觉按验宗自杀宗本名防宗以制作去二名莽至是复其旧名贬爵改号赐諡为功崇缪伯以伯礼于故同谷城郡宗姊妨为卫将军王兴夫人祝诅姑杀婢以絶口事发觉莽使中常侍防恽责问妨【防音戴】并以责兴皆自杀事连及司命孔仁妻亦自杀仁见莽免冠谢莽使尚书劾仁乗干车驾坤马左苍龙右白虎前朱雀后元武左杖威节右负威斗号曰赤星非以骄仁廼以尊新室之威命也仁擅免天文冠大不敬有诏勿劾更易新冠其好怪如此以直道侯王渉为卫将军渉者曲阳侯根子也根成帝世为大司马荐莽自代莽恩之以为曲阳非令称乃追諡根曰直道让公渉嗣其爵是歳赤眉刁子都樊崇等以饥馑相聚起于琅邪转钞略众皆万数遣使者发郡国兵击之不能克六年春莽见盗贼多乃令太史推三万六千歳歴纪六歳一改元布天下下书曰紫阁图曰太一黄帝皆僊上天张乐昆仑防山之上后世圣主得瑞者当张乐奏终南山之上予之不敏奉行未明乃今谕矣复以寜始将军为更始将军以顺符命易不云乎日新之谓盛徳生生之谓易予其飨哉欲以诳燿百姓销解盗贼众皆笑之初献新乐于明堂太庙羣臣始冠麟韦之弁或闻其乐声曰清厉而哀非兴国之声也是时闗东饥旱数年刁子都等党众寖多更始将军廉丹击益州不能克徴还更遣复位后大司马防军郭兴庸部牧李曅击蛮夷若豆等太傅牺叔士孙喜清洁江湖之盗贼而匈奴寇边甚莽乃大募天下丁男及死罪囚吏民奴名曰猪突豨勇以为锐卒一切税天下吏民訾三十取一缣帛皆输长安令公卿以下至郡县黄绶皆保养军马多少各以秩为差又博募有竒技术可以攻匈奴者将待以不次之位言便宜者以万数或言能度水不用舟楫连马接骑济百万师或言不持斗粮服食药物三军不饥或言能飞一日千里可窥匈奴莽輙试之取大鸟翮为两翼头与身皆着毛通引环纽飞数百歩堕莽知其不可用茍欲获其名皆拜为理军赐以车马待发初匈奴右骨都侯须卜当其妻王昭君女也尝内附莽遣昭君兄子和亲侯王歙诱呼当至塞下胁将诣长安疆立以为须卜善于后安公【善于匈奴之号后安公中国之号雨加之】始欲诱迎当大司马严尤諌曰当在匈奴右部兵不侵边单于动静辄语中国此方靣之大助也于今迎当置长安槀街一胡人耳不如在匈奴有益莽不听既得当欲遣尤与廉丹击匈奴皆赐姓徴氏号二徴将军当诛单于舆而立当代之出车城西横廐未发尤素有智略非莽攻伐四夷数諌不从着古名将乐毅白起不用之意及言邉事凡三篇奏以风諌莽及当出廷议尤固言匈奴可且以为后先忧山东盗贼莽大怒策免尤令上大司马武建伯印韨归故郡以降符伯董忠为大司马翼平连率田况奏郡县訾民不实莽复三十税一以况忠言忧国进爵为伯赐钱二百万众庶皆詈之青徐民多弃乡里流亡老弱死道路壮者入贼中夙夜连率韩博上言有竒士长丈大十围来至臣府曰欲奋击胡虏自谓巨无霸出于蓬莱东南五城西北昭如海濵轺车不能载三马不能胜即日以大车四马建虎旗载霸诣阙霸卧则枕鼓以铁箸食此皇天所以辅新室也愿陛下作大甲高车贲育之衣遣大将一人与虎贲百人迎之于道京师门戸不容者开高大之以视百蛮鎭安天下博意欲以风莽莽闻之留霸在所新丰更其姓曰巨母氏谓因文母太后而霸王符也徴博下狱以非所宜言弃市明年改元曰地皇从三万六千歳厯号也地皇元年正月乙未赦天下下书曰方出军行师敢有趋讙犯法者輙论斩毋须时尽歳止于是春夏斩人都市百姓震惧道路以目二月壬申日正黑莽恶之下书曰廼者日中见昧阴薄阳黑气为变百姓莫不惊怪兆域大将军王匡遣吏考问上变事者欲蔽上之明是以适见于天以正于理塞大异焉莽见四方盗贼多复欲厌之又下书曰予之皇初祖考黄帝定天下将兵为上将军建华盖立斗献【音羲】内设大将外置大司马五人大将军二十五人偏将军百二十五人裨将军千二百五十人校尉万二千五百人司马三万七千五百人候十一万二千五百人当百二十二万五千人士吏四十五万人士千三百五十万人应协于易弧矢之利以威天下予受符命之文稽前人将条备焉于是置前后左右中大司马之位赐诸州牧号为大将军郡卒正连率大尹为偏将军属令长裨将军县宰为校尉乗使者经歴郡国日且十辈仓无见谷以给车马不能足赋取道中车马取办于民七月大风毁王路堂复下书曰乃壬午餔时有烈风雷雨发屋折木之变予甚弁焉予甚栗焉予甚恐焉伏念一旬迷廼解矣昔符命文立安为新迁王临国雒阳为统义阳王是时予在摄假谦不敢当而以为公其后金匮文至议者皆曰临国雒阳为统谓据土中为新室统也宜为皇太子自此后临久病虽瘳不平朝见挈茵舆行见王路堂者张于西厢及后閤更衣中又以皇后被疾临且去本就舍妃妾在东永巷壬午烈风毁王路西厢及后閤更衣中室昭寜堂池东南榆树大十围东僵击东閤閤即东永巷之西垣也皆破折瓦坏发屋防木予甚惊焉又官奏月犯心前星厥有占予甚忧之伏念紫阁图文太一黄帝皆得瑞以仙后世襃主当登终南山所谓新迁王者乃太一新迁之后也统义阳王乃用五统以礼义登阳上迁之后也临有兄而称太子名不正宣尼公曰名不正则言不顺至于刑罚不中民无所错手足惟即位以来隂阳未和风雨不时数遇枯旱蝗螟为灾谷稼鲜耗百姓苦饥蛮夷猾夏寇贼奸宄人民正营无所错手足深惟厥咎在名不正焉其立安为新迁王临为统义阳王防以保全二子子孙千亿外攘四夷内安中国焉是月杜陵便殿乗舆虎文衣废藏在室匣中者出自树立外堂上良久乃委地吏卒见者以闻莽恶之下书曰寳黄厮赤【自用土徳故以黄为寳以赤为厮乃贱汉行也】其令郎从官皆衣绛望气为数者多言有土功象莽又见四方盗贼多欲视为自安【视读如示】能建万世之基者乃下书曰予受命遭阳九之阨百六之防府帑空虚百姓匮乏宗庙未修且祫祭于明堂太庙夙夜永念非敢寜息深惟吉昌莫良于今年予乃卜波水之北【波音陂】郎池之南惟玉食【谓龟为玉兆之文而墨食也】予又卜金水之南明堂之西亦惟玉食予将亲筑焉于是遂营长安城南提封百顷九月甲申莽立载行视亲举筑三下司徒王寻大司空王邑持节及侍中常侍执法杜林等数十人将作崔发张邯说莽曰徳盛者文缛宜崇其制度宣视海内且令万世之后无以复加也莽乃博徴天下工匠诸图画以望法度算及吏民以义入钱谷助作者骆驿道路壊彻城西苑中建章承光包阳大台储元宫及平乐当路阳禄馆凡十余所取其材瓦以起九庙是月大雨六十余日令民入米六百斛为郎其郎吏増秩赐爵至附城九庙一曰黄帝太初祖庙二曰帝虞始祖昭庙三曰陈胡王统祖穆庙四曰齐敬王世祖昭庙五曰济南愍王王祖穆庙凡五庙不堕云六曰济南伯王尊祢昭庙七曰元城孺王尊祢穆庙八曰阳平顷王戚祢昭庙九曰新都显王戚祢穆庙殿皆重屋太初祖庙东西南北各四十丈高十七丈余庙半之为铜薄栌饰以金银雕文穷极百工之巧带高増下功费数百钜万卒徒死者万数钜鹿男子马适求等【马适姓求名】谋举燕赵兵以诛莽大司空士王丹发觉以闻莽遣三公大夫逮治党与连及郡国豪桀数千人皆诛死封丹为辅国侯自莽为不顺时令百姓怨恨莽犹安之又下书曰惟设此壹切之法以来常安六乡巨邑之都枹鼓稀鸣盗贼衰少百姓安土歳以有年此乃立权之力也今胡虏未灭诛蛮未絶焚江湖海泽麻沸盗贼未尽破殄又兴奉宗庙社稷之大作民众动摇今复壹切行此令尽二年止之以全元元救愚奸是歳罢大小钱更行货布长二寸五分广一寸直货钱二十五货钱径一寸重五铢枚直一两品并行敢盗铸钱及偏行布货伍人知不发举皆没入官为奴婢太傅平晏死以子虞唐尊为太傅尊曰国虚民贫咎在奢泰乃身短衣小褏乗牝马柴车借槀瓦器又以歴遗公卿出见男女不异路者尊自下车以象刑赭幡汚染其衣莽闻而说之下诏申勅公卿思与厥齐封尊为平化侯是时南郡张霸江夏羊牧王匡等起云杜绿林号曰下江兵众皆万余人武功中水乡民三舍垫为池二年正月以州牧位三公刺举怠解更置牧监副秩元士冠法冠行事如汉刺史是月莽妻死諡曰孝睦皇后葬渭陵长寿园西令永侍文母名陵曰亿年初莽妻以莽数杀其子涕泣失明莽令太子临居中养焉莽妻旁侍者原碧莽幸之后临亦通焉恐事泄谋共杀莽临妻愔国师公女能为星语临宫中且有白衣会临喜以为所谋且成后贬为统义阳王出在外第愈忧恐防莽妻病困临予书曰上于子孙至严前长孙中孙年俱三十而死今臣临复适三十诚恐一旦不保中室则不知死命所在莽候妻疾见其书大怒疑临有恶意不令得会丧既葬收原碧等考问具服奸谋杀状莽欲秘之使杀案事使者司命从事埋狱中家不知所在赐临药临不肯饮自刺死使侍中骠骑将军同说侯林赐魂衣玺韨策书曰符命文立临为统义阳王此言新室即位三万六千歳后为临之后者乃当龙阳而起前过听议者以临为太子有烈风之变輙顺符命立为统义阳王在此之前自此之后不作信顺弗防厥祐夭年陨命呜呼哀哉迹行赐諡諡曰缪王又诏国师公临本不知星事从愔起愔亦自杀是月新迁王安病死初莽为侯就国时幸侍者増秩懐能开明怀能生男兴増秩生男匡女晔开明生女捷皆留新都国以其不明故也及安疾甚莽自病无子为安作奏使上言兴等母虽微贱属犹皇子不可以弃章视羣公皆曰安友于兄弟宜及春夏加封爵于是以王车遣使者迎兴等封兴为功脩公匡为功建公曅为睦脩任捷为睦逮任孙公明公寿病死旬月四丧焉莽坏汉孝武孝昭庙分葬子孙其中魏成大尹李焉与卜者王况谋况谓焉曰新室即位以来民田奴婢不得卖买数改钱货徴发烦数军旅骚动四夷并侵百姓怨恨盗贼并起汉家当复兴君姓李李者徴徴火也当为汉辅因为焉作防书言文帝发忿居地下趣军北告匈奴南告越人江中刘信执敌报怨复续古先四年当发军江湖有盗自称楚王姓为刘氏万人成行不受赦令欲动秦雒阳十一年当相攻太白扬光歳星入东井其号当行又言莽大臣吉凶各有日期防合十余万言焉令吏冩其书吏亡告之莽遣使者即捕焉狱治皆死三辅盗贼麻起乃置捕盗都尉官令执法谒者追击长安中建鸣鼓攻贼幡而使者随其后遣太师牺仲景尚更始将军防军王党将兵击青徐国师和仲曹放助郭兴击句町转天下谷币诣西河五原朔方渔阳每一郡以百万数欲以击匈奴秋陨霜杀菽闗东大饥蝗民犯铸钱伍人相坐没入官为奴其男子槛车儿女子歩以铁琅当其颈诣钟官以十万数到者易其夫妻愁苦死者什六七孙憙景尚曹放等击贼不克军师放纵百姓重困莽以王况防言荆楚当兴李氏为辅欲厌之廼拜侍中掌牧大夫李棽为大将军扬州牧赐名圣使将兵奋击上谷储夏自请愿说田仪莽以为中郎使出仪仪文降未出而死莽求其尸葬之为起冢祠室諡曰寜殇男防以招来其余然无肯降者闰月丙辰大赦天下天下大服民私服在诏书前者亦释除郎阳成脩献符命言继立民母又曰黄帝以百二十女致神僊葬于是遣中散大夫谒者各四十五人分行天下博采乡里所高有淑女者上名莽梦长乐宫铜人五枚起立莽恶之念铜人铭有皇帝初兼天下之文即使尚方工防灭所梦铜人膺文又感汉高庙神灵遣虎贲武士入高庙防劒四面提【音弟掷也】击斧坏屋牖桃汤赭鞭鞭洒屋壁令轻车校尉居其中又令中军北垒居高寝或言黄帝时建华盖以登僊莽乃造华盖九重高八丈一尺金瑵羽葆载以秘机四轮车驾六马力士三百人黄衣帻车上人击鼓挽者皆呼登僊莽出令在前百官窃言此似輀车非僊物也是嵗南郡秦丰众且万人平原女子迟昭平能说经博以八投亦聚数千人在河阻中莽召问羣臣禽贼方略皆曰此天囚行尸命在漏刻故左将军公孙禄徴来与议禄曰太史令宗室宣典星厯气变以凶为吉乱天文误朝廷太傅平化侯尊饰虚伪以媮名位贼夫人之子国师嘉信公顚倒五经毁师法令学士疑惑明学男张邯地理侯孙阳造井田使民弃主业羲和鲁匡设六筦以穷工商说符侯崔发阿防取容令下情不上通宜诛此数子以慰天下又言匈奴不可攻当与和亲臣恐新室忧不在匈奴而在封域之中也莽怒使虎贲扶禄出然颇采其言左迁鲁匡为五原卒正以百姓怨非故六筦非匡所独造莽厌众意而出之初四方皆以饥寒穷愁起为盗贼稍稍羣聚常思歳熟得归乡里众虽万数亶【音但】称巨人从事三老祭酒不敢略有城邑转掠求食日阕而已诸长吏牧守皆自乱鬬中兵而死贼非敢欲杀之也莽终不谕其故是歳大司马士按章豫州为贼所获贼送付县士还上书具言状莽大怒下狱以为罔诬因下书切责七公令严勅卿大夫卒正连率庶尹谨牧养善民急捕殄盗贼有不同心并力疾恶黜贼而妄曰饥寒所为輙捕系请其罪于是羣下愈恐莫敢言贼情者亦不得擅发兵贼由是遂不制唯翼平连率田况素果敢发民年十八以上四万余人授以库兵与刻石为约赤糜【眉也古字通用】闻之不敢入界况自劾奏莽让况未赐虎符而擅发兵此弄兵也厥辠乏兴以况自诡必禽灭贼故且勿治后况自请出界击贼所向皆破莽以玺书令况领青徐二州牧事况上言盗贼始发其原甚微非部吏伍人所能禽也咎在长吏不为意县欺其郡郡欺朝廷实百言十实千言百朝廷忽略不輙督责遂至延曼连州乃遣将帅多发使者相监趣郡县力事上官应塞诘对共酒食具资用以救断斩不给复忧盗贼治官事将率又不能躬率吏士战则为贼所破吏气寖伤徒费百姓前幸防赦令贼或解散或反遮击恐入山谷转相吿语故郡县降贼皆更惊骇恐见诈灭因饥馑易动旬日之间更十余万人此盗贼所以多之故也今雒阳以东米石二千窃见诏书欲遣太师更始将军二人爪牙重臣多从人众道上空竭少则亡以威视逺方宜急选牧尹以下明其赏罚收合离乡小国无城郭者徙其老弱置大城中积藏谷食并力固守贼来攻城则不能下所过无食势不得羣聚如此招之必降击之则灭今空复多出将率郡县苦之反甚于贼宜尽徴还乗诸使者以休息郡县委任臣况以二州盗贼必平定之莽畏恶况阴为发代遣使者赐况玺书使者至见况因代监其兵况随使者西到拜为师尉大夫况去齐地遂败三年正月九庙盖构成纳神主莽谒见大驾乗六马以五采毛为龙文衣着角长三尺华盖车元戎十乗在前因赐治庙者司徒大司空钱各千万侍中中常侍以下皆封封都匠仇延为邯【音胡敢反】淡里附城二月霸桥灾数千人以水沃救不灭莽恶之下书曰夫三皇象春五帝象夏三王象秋五伯象冬皇王德运也伯者继空续乏以成厯数故其道驳惟常安御道多以所近为名廼二月癸巳之夜甲午之辰火烧霸桥从东方西行至甲午夕桥尽火灭大司空行视考问或云寒民舍居桥下疑以火自燎为此灾也其明旦即乙未立春之日也予以神明圣祖黄虞遗统受命至于地皇四年为十五年正以三年终冬絶灭霸驳之桥欲以兴戒新室统壹长存之道也又戒此桥空东方之道今东方歳荒民饥道路不通东岳太师亟科条开东方诸仓赈贷穷乏以施仁道其更名霸馆为长存馆霸桥为长存桥是月赤眉杀太师羲仲景尚闗东人相食四月遣东岳太师特进襃新侯王匡开东方诸仓拯贷贫乏与更始将军廉丹俱东祖都门外天大雨霑衣止长老叹曰是为泣军太师更始合将锐士十余万人所过放纵东方为之语曰寜逢赤眉不逢太师太师尚可更始杀我卒如田况之言莽又多遣大夫谒者分教民煑草木为酪酪不可食重为烦费莽于是开天下山泽之防令民取采取山泽之物勿出税至地皇三十年如故是王光上戊之六年也【莽所作歴名】是时下江兵盛新市朱鲔平林陈牧等皆复聚众攻击乡聚莽遣司命大将军孔仁部豫州纳言大将军严尤秩宗大将军陈茂击荆州各从吏士百余人乗船从渭入河至华隂廼出乗到部募士尤谓茂曰遣将不与兵符必先请而后动是犹绁韩卢而责之获也夏蝗从东方来蜚蔽天至长安入未央宫缘殿阁莽发吏民设购赏捕击莽以天下谷贵欲厌之为太仓置卫交防名曰政始掖门流民入闗者数十万人廼置养赡官禀食之使者监领与小吏共盗其禀饥死者十七八先是莽使中黄门王业领长安市买贱取于民民甚恶之业以省费为功赐爵附城莽闻城中饥馑以问业业曰皆流民也乃市所卖梁飰肉羮持入视莽曰居民食咸如是莽信之冬无盐索卢恢等举兵反城廉丹王匡攻拔之斩首万余级莽遣中郎将奉玺书劳丹匡进爵为公封吏士有功者十余人赤眉别校董宪等众数万人在梁郡王匡欲进击之廉丹以为新抜城罢劳当且休士养威匡不听引兵独进丹随之合战成昌兵败匡走丹使吏持其印韨符节付匡曰小儿可走吾不可遂止战死校尉汝云王隆等二十余人别鬬闻之皆曰廉公已死吾谁为生驰奔贼皆战死莽伤之下书曰惟公多拥选士精兵众郡骏马仓谷帑藏皆得自调忽于诏策离其威节骑马呵噪为狂刃所害呜呼哀哉赐諡曰果公国将哀章谓莽曰皇祖考黄帝之时中黄直为将破杀蚩尤今臣居黄直之位愿平山东莽遣章驰东与太师匡并力又遣大将军阳浚守敖仓司徒王寻将十余万屯雒阳塡南宫大司马董忠养士习射中军北垒大司空王邑兼三公之职司徒寻初发长安宿霸昌廐亡其黄钺寻士房扬素狂直廼哭曰此经所谓丧其齐斧者也自劾去莽击杀扬四方盗贼往往数万人攻城邑杀二千石以下太师王匡等战数不利莽知天下溃畔事穷计廹廼议遣风俗大夫司国宪等分行天下除井田奴婢山泽六筦之禁即位以来诏令不便于民者皆收还之待见未发会世祖与兄齐武王伯升宛人李通等帅舂陵子弟数千人招致新市平林朱鲔陈牧等合攻防棘阳是时严尤陈茂破下江兵成丹王常等数千人别走入南阳界十一月有星孛于张东南行五日不见莽数召问太史令宗宣诸术数家皆缪对言天文安善羣贼且灭莽差以自安四年正月汉兵得下江王常等以为助兵击前队大夫甄阜属正梁邱赐皆斩之杀其众数万人初京师闻青徐贼众数十万人讫无文号旌旗表识咸怪异之好事者窃言此岂如古三皇无文书号諡邪莽亦心怪以问羣臣羣臣莫对唯严尤曰此不足怪也自黄帝汤武行师必待部曲旌旗号令今此无有者直饥寒羣盗犬羊相聚不知为之耳莽大说羣臣尽服及后汉兵刘伯升起皆称将军攻城略地既杀甄阜移书称说莽闻之忧惧汉兵乗胜遂围宛城初世祖族兄圣公先在平林兵中三月辛巳朔平林新市下江兵将王常朱鲔等共立圣公为帝改年为更始元年拜置百官莽闻之愈恐欲外视自安廼染其须髪进所徴天下淑女杜陵史氏女为皇后聘黄金三万斤车马奴婢杂帛珍寳以巨万计莽亲迎于前殿两阶闲成同牢之礼于上西堂备和嫔美御和人三位视公嫔人九视卿美人二十七视大夫御人八十一视元士凡百二十人皆佩印韨执弓韣封皇后父谌为和平侯拜为宁始将军谌子二人皆侍中是日大风发屋折木羣臣上寿曰廼庚子雨水洒道辛丑清靓无尘其夕谷风迅疾从东北来辛丑巽之宫日也巽为风为顺后谊明母道得温和慈恵之化也易曰受兹介福于其王母礼曰承天之庆万福无疆诸欲依废汉火刘皆沃灌雪除殄灭无余杂矣百谷丰茂庶草蕃殖元元驩喜兆民赖福天下幸甚莽日与方士涿郡昭君等于后宫考验方术纵淫乐焉大赦天下然犹曰故汉氏舂陵侯羣子刘伯升与其族人婚姻党与妄流言惑众悖畔天命及手害更始将军廉丹前队大夫甄阜属正梁邱赐及北狄胡虏逆舆洎南僰虏若豆孟迁不用此书有能捕得此人者皆封为上公食邑万戸赐寳货五千万又诏太师王匡国将哀章司命孔仁兖州牧寿良卒正王闳扬州牧李圣亟进所部州郡兵凡三十万迫措【读与笮同音庄客反】青徐盗贼纳言将军严尤秩宗将军陈茂车骑将军王廵左队大夫王吴亟进所部州郡兵凡十万众迫措前队丑虏明告以生活丹青之信复迷惑不解散皆并力合击殄灭之矣大司空隆新公宗室戚属前以虎牙将军东指则反虏破坏西击则逆贼靡碎此廼新室威寳之臣也如黠贼不解散将遣大司空将百万之师征伐劋絶之矣遣七公干士隗嚻等七十五人分下赦令晓谕云嚻等既出因逃亡矣四月世祖与王常等别攻颍川下昆阳郾定陵莽闻之愈恐遣大司空王邑驰之雒阳与司徒王寻发众郡兵百万号曰虎牙五威兵平定山东得颛封爵政决于邑除用徴诸明兵法六十三家术者各持图书受器械备军吏倾府库以遣邑多赍珍寳猛兽欲视饶富用怖山东邑至雒阳州郡各选精兵牧守自将定会者四十二万人余在道不絶车甲士马之盛自古出师未尝有也六月邑与司徒寻发雒阳欲至宛道出颍川过昆阳昆阳时已降汉汉兵守之严尤陈茂与二公会二公纵兵围昆阳严尤曰称尊号者在宛下宜亟进彼破诸城自定矣邑日百万之师所过当灭今屠此城喋血而进前歌后舞顾不快邪遂围数十重城中请降不许严尤曰归师勿遏围城为之阙可如兵法使得逸出以怖宛下邑又不听会世祖悉发郾定陵兵数千人来救昆阳寻邑易之自将万余人行陈勅诸营皆按部毋得动独迎与汉兵战不利大军不敢擅自相救汉兵乗胜杀寻昆阳中兵出并战邑走军乱天风蜚瓦雨如汪水大众崩坏号謼虎豹股栗士卒奔走各还归其郡邑独与所将长安勇敢数千人还雒阳闗中闻之震恐盗贼并起又闻汉兵言莽鸩杀孝平皇帝莽乃会公卿以下于王路堂开所为平帝请命金縢之策泣以视羣臣命明学男张邯称说其徳及符命事因曰易言伏戎于莽升其高陵三歳不兴莽皇帝之名升谓刘伯升高陵谓高陵侯子翟义也言刘伯升翟义为伏戎之兵于新皇帝世犹殄灭不兴也羣臣皆称万嵗又令东方槛车送数人言刘伯升等皆行大戮民知其诈也先是卫将军王渉素养道士西门君恵君恵好天文防记为渉言星孛埽宫室刘氏当复兴国师公姓名是也渉信其言以语大司马董忠数俱至国师殿中庐道语星宿国师不应后渉特往对歆涕泣言诚欲与公共安宗族奈何不信渉也歆因为言天文人事东方必成渉曰新都哀侯小被病功显君素耆酒疑帝本非我家子也董公主中军精兵渉领宫卫伊休侯主殿中如同心合谋共刼持帝东降南阳天子可以全宗族不者俱夷灭矣伊休侯者歆长子也为侍中五官中郎将莽素爱之歆怨莽杀其三子又畏大祸至遂与渉忠谋欲发歆曰当待太白星出廼可忠以司中大赘起武侯孙伋亦主兵复与伋谋伋归家顔色变不能食妻怪问之语其状妻以告弟云阳陈邯邯欲告之七月伋与邯俱告莽遣使者分召忠等时忠方讲兵都肄防军王咸谓忠谋久不发恐漏泄不如遂斩使者勒兵入忠不听遂与歆渉会省戸下莽令防恽责问皆服中黄门各防刃将忠等送庐忠防劒欲自刎侍中王望言大司马反黄门持劒共格杀之省中相惊勒兵至郎署皆拔刃张弩更始将军史谌行诸署告郎吏曰大司马有狂病发已诛皆令弛兵莽欲以厌凶使虎贲以斩马劒挫忠盛以竹器曰反虏出下书赦大司马官属吏士为忠所诖误谋反未发觉者收忠宗族以醇醯毒药尺白刃丛棘并一坎而埋之刘歆王渉皆自杀莽以二人骨肉旧臣恶其内溃故隐其诛伊休侯叠又以素谨歆讫不告但免侍中中郎将更为中散大夫后日殿中钩盾土山僊人掌旁有白头公青衣郎吏见者私谓之国师公衍功侯喜素善卦莽使筮之曰忧兵火莽曰小儿安得此左道是廼予之皇祖叔父子侨欲来迎我也莽军师外破大臣内畔左右亡所信不能复逺念郡国欲謼邑与计议崔发曰邑素小心今失大众而徴恐其执节引决宜有以大慰其意于是莽遣发驰谕邑我年老母适子欲邑以天下勅亡得谢见勿复道邑到以为大司马大长秋张邯为大司徒崔发为大司空司中寿容苖防为国师同说侯林为卫将军莽忧懑不能食亶饮酒啗鳆【音雹】鱼读军书倦因冯几寐不复就枕矣性好时日小数及事廹急亶为厌胜遣使坏渭陵延陵园门罘罳曰毋使民复思也又以黑洿色其周垣号将军曰嵗宿申水为助将军右庚刻木校尉前丙燿金都尉又曰执大斧伐枯木流大水灭发火如此属不可胜记秋太白星流入太微烛地如月光成纪隗崔兄弟共刼大尹李育以兄子隗嚻为大将军攻杀雍州牧陈庆安定卒正王旬并其众移书郡县数莽罪恶万于桀纣是月析人邓晔于匡起兵南乡百余人时析宰将兵数千屯亭备武闗晔匡谓宰曰刘帝已立君何不知命也宰请降尽得其众晔自称辅汉左将军匡右将军拔析丹水攻武闗都尉朱萌降进攻右队大夫宋纲杀之西拔湖莽愈忧不知所出崔发言周礼及春秋左氏国有大灾则哭以厌之故易称先号咷而后笑宜呼嗟告天以求救莽自知败廼率羣臣至南郊陈其符命本末仰天曰皇天既命授臣莽何不殄灭众贼即令臣莽非是愿下雷霆诛臣莽因搏心大哭气尽伏而叩头又作告天策自陈功劳千余言诸生小民防旦夕哭为设飱粥甚悲哀及能诵策文者即以除郎至五千余人防恽将领之莽拜将军九人皆以虎为号号曰九虎将北军精兵数万人东内其妻子宫中以为质时省中黄金万斤者为一匮尚有六十匮黄门钩盾藏府中尚方处处各有数匮长乐御府中御府及都内平凖帑藏钱帛珠玉财物甚众莽愈爱之赐九虎士人四千钱众重怨毋鬭意九虎至华隂囬谿距隘北从河南至山于匡持数千弩乘堆挑战邓将二万余人从阌乡南出枣街作姑破其一部北出九虎后击之六虎败走史熊王况诣阙归死莽使使责死者安在皆自杀其四虎亡三虎郭钦陈翚成重收散卒保京师仓邓开武闗迎汉丞相司直李松将二千余人至湖与等共攻京师仓未下以农掾王宪为校尉将数百人北渡渭入左冯翊界降城略地李松遣偏将军韩臣等径西至新丰与莽波水将军战波水走韩臣等追奔逐至长门宫王宪北至频阳所过迎降大姓栎阳申砀下邽王大皆率众随宪属县严春茂陵董喜蓝田玉孟槐里汝臣盭厔王扶阳陵严本杜陵屠门少之属众皆数千人假称汉将时李松邓晔以为京师小小仓尚未可下况长安城当须更始帝大兵到即引军至华隂治攻具而长安旁兵四防城下闻天水隗氏兵方到皆争欲先入城贪立大功卤掠之利莽遣使者分赦城中诸狱囚徒皆授兵杀豨饮其血与誓曰有不为新室者社鬼记之更始将军史谌将度渭桥皆散走谌空还众兵发掘莽妻子父祖烧其棺椁及九庙明堂辟雍火照城中或谓莽曰城门卒东方人不可信莽更发越骑士为卫门置六百人各一校尉十月戊申朔兵从宣平城门入民间所谓都门也张邯行城门逢兵见杀王邑王林王廵防恽等分将兵距击北阙下汉兵贪莽封力战者七百余人防日暮官府邸第尽奔亡二日己酉城中少年朱弟张鱼等恐见卤掠趋讙并和烧作室门斧敬法闼謼曰反虏王莽何不出降火及掖庭承明黄皇室主所居也莽避火宣室前殿火輙随之宫人妇女謕謼曰当奈何时莽绀袀服带玺韨持虞帝匕首天文郎按栻于前日时加某莽旋席随斗柄而坐曰天生徳于予汉兵其如予何莽时不食少气困矣三日庚戍晨旦明羣臣扶掖莽自前殿南下椒除西出白虎门和新公王揖奉车待门外莽就车之渐台欲阻池水犹抱持符命威斗公卿大夫侍中黄门郎从官尚千余人随之王邑昼夜战罢极士死伤略尽驰入宫间闗至渐台见其子侍中睦解衣冠欲逃邑叱之令还父子共守莽军人入殿中謼曰反虏王莽安在有美人出房曰在渐台众共追之围数百重台上亦弓弩与相射稍稍落去矢尽无以复射短兵接王邑父子防恽王廵战死莽入室下晡时众兵上台王揖赵博苖防唐尊王盛中常侍王参等皆死台上商人杜呉杀莽取其绶校尉东海公賔就故大行治礼见吴问绶主所在曰室中西北陬间就识斩莽首军人分裂莽身支节肌骨脔分争相杀者数十人公賔就持莽首诣王宪宪自称汉大将军城中数十万皆属焉舍东宫妻莽后宫乘其车服六日癸丑李松邓入长安将军赵萌申屠建亦至以王宪得玺绶不輙上多挟宫女建天子鼓旗收斩之莽首诣更始县宛市百姓共提击之或窃食其舌莽扬州牧李圣司命孔仁兵败山东圣格死仁将其众降已而叹曰吾闻食人食者死其事防劒自刺死及曹部监杜普陈定大尹沈意九江连率贾萌皆守郡不降为汉兵所诛赏都大尹王钦及郭钦守京师仓闻莽死乃降更始义之皆封为侯太师王匡国将哀章降雒阳诣宛斩之严尤陈茂败昆阳下走至沛郡谯自称汉将召会吏民尤为称说王莽篡位天时所亡圣汉复兴状茂伏而涕泣闻故汉钟武侯刘圣聚众汝南称尊号尤茂降之以尤为大司马茂为丞相十余日败尤茂并死郡县皆举城降天下悉归汉初申屠建尝事崔发为诗建至发降之后复称说建令丞相刘赐斩发以徇史谌王延王林王吴赵闳亦降复见杀初诸假号兵人人望封侯申屠建既斩王宪又扬言三辅黠共杀其主吏民惶恐属县屯聚建等不能下驰白更始二年二月更始到长安下诏大赦非王莽子他皆除其罪故王氏宗族得全三转悉平更始都长安居长乐宫府藏完具独未央宫烧攻莽三日死则案堵复故更始至歳余政教不行明年夏赤眉樊崇等众数十万人入闗立刘盆子称尊号攻更始更始降之赤眉遂烧长安宫室市里害更始民饥饿相食死者数十万长安为虚城中无人行宗庙园陵皆发掘唯霸陵杜陵完六月世祖即位然后宗庙社稷复立天下乂安班氏曰王莽始起外戚折节力行以要名誉宗族称孝师友归仁及其居位摄政成哀之际勤劳国家直道而行动见称述岂所谓在家必闻在国必闻色取仁而行违者邪莽既不仁而有佞邪之材又乗四父歴世之权遭汉中微国统三絶而太后寿考为之宗主故得肆其奸慝以成篡盗之祸推是言之亦天时非人力之致矣及其窃位南靣处非所据颠覆之执险于桀纣而莽晏然自以黄虞复出也廼始恣睢奋其威诈滔天虐民穷凶极恶毒流诸夏乱延蛮貃犹未足逞其欲焉是以四海之内嚻然丧其乐生之心中外愤怨逺近俱发城池不守支体分裂遂令天下城邑为虚邱垅发掘害偏生民辜及枯骨自书所载乱臣贼子无道之人考其祸败未有如莽之甚者也昔秦燔诗书以立私议莽诵六艺以文奸言同归殊涂俱用灭亡皆炕龙絶气非命之运紫色防声余分闰位圣王之驱除云尔
