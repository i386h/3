<!-- { "loadSidebar": true } -->
　　百川异趋必防于海然后九州无浸淫之患万国殊途必通诸夏然后八荒无壅滞之忧防通之义大矣哉自书契以来立言者虽多惟仲尼以天纵之圣故总诗书礼乐而防于一手然后能同天下之文贯二帝三王而通为一家然后能极古今之变是以其道光明百世之上百世之下不能及仲尼既没百家诸子兴焉各效论语以空言著书【论语门徒集仲尼语】至于歴代实迹无所纪系迨汉建元元封之后司马氏父子出焉司马氏世司典籍工于制作故能上稽仲尼之意防诗书左传国语世本战国策楚汉春秋之言通黄帝尧舜至于秦汉之世勒成一书分为五体本纪纪年世家传代表以正歴书以类事传以着人使百代而下史官不能易其法学者不能舍其书六经之后惟有此作故谓周公五百岁而有孔子孔子五百岁而在斯乎是其所以自待者已不浅然大著述者必深于博雅而尽见天下之书然后无遗恨当迁之时挟书之律初除得书之路未广亘三千年之史籍而局蹐于七八种书所可为迁恨者博不足也凡著书者虽采前人之书必自成一家言左氏楚人也所见多矣而其书尽楚人之辞公羊齐人也所闻多矣而其书皆齐人之语今迁书全用旧文闲以俚语良由采摭未备笔削不遑故曰予不敢堕先人之言乃述故事整齐其传非所谓作也刘知几亦讥其多聚旧记时插杂言所可为迁恨者雅不足也大抵开基之人不免草创全属继志之士为之弥缝晋之乗楚之梼杌鲁之春秋其实一也乗梼杌无善后之人故其书不行春秋得仲尼挽之于前左氏推之于后故其书与日月并传不然则一卷事目安能行于世自春秋之后惟史记擅制作之规模不幸班固非其人遂失防通之防司马氏之门户自此衰矣班固者浮华之士也全无学术专事剽窃肃宗问以制礼作乐之事固对以在京诸儒必能知之傥臣邻皆如此则顾问何取焉及诸儒各有所陈固惟窃叔孙通十二篇之仪以塞白而已傥臣邻皆如此则奏议何取焉肃宗知其浅陋故语窦宪曰公爱班固而忽崔骃此叶公之好龙也固于当时已有定价如此人材将何著述史记一书功在十表犹衣裳之有冠冕木水之有本原班固不通旁行邪上以古今人物彊立差等且谓汉绍尧运自当继尧非迁作史记厠于秦项此则无稽之谈也由其断汉为书是致周秦不相因古今成间隔自髙祖至武帝凡六世之前尽窃迁书不以为惭自昭帝至平帝凡六世资于贾逵刘歆复不以为耻况又有曹大家终篇则固之自为书也几希徃徃出固之胷中者古今人表耳他人无此谬也后世众手修书道傍筑室掠人之文窃钟掩耳皆固之作俑也固之事业如此后来史家奔走班固之不暇何能测其浅深迁之于固如龙之于猪奈何诸史弃迁而用固刘知几之徒尊班而抑马且善学司马迁者莫如班彪彪续迁书自孝武至于后汉欲令后人之续已如已之续迁既无衍文又无絶绪世世相承如出一手善乎其继志也其书不可得而见所可见者元成二帝赞耳皆于本纪之外别记所闻可谓深入太史公之阃奥矣凡左氏之有君子曰者皆经之新意史记之有太史公曰者皆史之外事不为褒贬也间有及褒贬者褚先生之徒杂之耳且纪传之中既载善恶足为鉴戒何必于纪传之后更加褒贬此乃诸生决科之文安可施于著述殆非迁彪之意况谓为赞岂有贬辞后之史家或谓之论或谓之序或谓之铨或谓之评皆效班固臣不得不剧论固也司马谈有其书而司马迁能成其父志班彪有其业而班固不能读父之书固为彪之子既不能保其身又不能传其业又不能教其子为人如此安在乎言为天下法范晔陈夀之徒继踵率皆轻薄无行以速罪辜安在乎笔削而为信史也孔子曰殷因于夏礼所损益可知也周因于殷礼所损益可知也此言相因也自班固以断代为史无复相因之义虽有仲尼之圣亦莫知其损益会通之道自此失矣语其同也则纪而复纪一帝而有数纪传而复传一人而有数传天文者千古不易之象而世世作天文志洪范五行者一家之书而世世序五行传如此之类岂胜繁文语其异也则前王不列于后王后事不接于前事郡县各为区域而昩迁革之源礼乐自为更张遂成殊俗之政如此之类岂胜断绠曹魏指吴蜀为寇北朝指东晋为僭南谓北为索虏北谓南为岛夷齐史称梁军为义军谋人之国可以为义乎隋书称唐兵为义兵伐人之君可以为义乎房元龄董史册故房彦谦擅羙名虞世南预修书故虞荔虞寄有嘉传甚者桀犬吠尧吠非其主晋史党晋而不有魏凡忠于魏者目为叛臣王淩诸葛诞母邱俭之徒抱屈黄壤齐史党齐而不有宋凡忠于宋者目为逆党袁粲刘秉沈攸之之徒含寃九原噫天日在上安可如斯似此之类歴世有之伤风败义莫大乎此迁法既失固日深自东都至江左无一人能觉其非惟梁武帝为此慨然乃命吴均作通史上自太初下终齐室书未成而均卒隋杨素又奏令陆从典续史记讫于隋书未成而免官岂天之靳斯文而不传与抑非其人而不祐之与自唐之后又莫觉其非凡秉史笔者皆凖春秋专事褒贬夫春秋以约文见义若无传释则善恶难明史册以详文该事善恶已彰无待美刺读萧曹之行事岂不知其忠良见莽卓之所为岂不知其防逆夫史者国之大典也而当职之人不知留意于宪章徒相尚于言语正犹当家之妇不事饔飱专鼓唇舌纵然得胜岂能肥家此臣之所深耻也江淹有言修史之难无出于志诚以志者宪章之所系非老于典故者不能为也不比纪传纪则以年包事传则以事系人儒学之士皆能为之惟有志难其次莫如表所以范煜陈夀之徒能为纪传而不敢作表志志之大原起于尔雅司马迁曰书班固曰志蔡邕曰意华峤曰典张勃曰録何法盛曰説余史并承班固谓之志皆详于浮言略于事实不足以尽尔雅之义臣今总天下之大学术而条其纲目名之曰略凡二十略百代之宪章学者之能事尽于此矣其五略汉唐诸儒所得而闻其十五略汉唐诸儒所不得而闻也生民之本在于姓氏帝王之制各有区分男子称氏所以别贵贱女子称姓所以别婚姻不相紊滥秦并六国姓氏混而为一自汉至唐歴世有其书而皆不能明姓氏原此一家之学倡于左氏因生赐姓胙土命氏又以字以諡以官以邑命氏邑亦土也左氏所言惟兹五者臣今所推有三十二类左氏不得而闻故作氏族略书契之本见于文字独体为文合体为字文有子母主类为母从类为子凡为字书者皆不识子母文字之本出于六书象形指事文也防意谐声转注字也假借者文与字也原此一家之学亦倡于左氏然止戈为武不识谐声反正为乏又昧象形左氏既不别其源后人何能别其流是致小学一家皆成卤莽经防不明穿凿蠭起尽由于此臣于是驱天下文字尽归六书军律既明士乃用命故作六书略天之本自成经纬纵有四声以成经横有七音以成纬皇颉制字深达此机江左四声反没其防凡为韵书者皆有经无纬字书眼学韵书耳学眼学以母为主耳学以子为主母主形子主声二家俱失所主今欲明七音之本扩六合之情然后能宣仲尼之教以及人面之俗使裔夷之俘皆知礼义故作七音略天文之家在于图象民事必本于时时序必本于天为天文志者有义无象莫能知天臣今取隋丹元子步天歌句中有图言下成象灵台所用可以仰观不取甘石本经惑人以妖妄速人于罪累故作天文略地理之家在于封圻而封圻之要在于山川禹贡九州皆以山川定其经界九州有时而移山川千古不易是故禹贡之图至今可别班固地理主于郡国无所底止虽有其书不如无也后之史氏正以方隅郡国并迁方隅颠错皆因司马迁无地理书班固为之创始致此一家俱成谬举臣今凖禹贡之书而理川源本开元十道图以续今古故作地理略都邑之本金汤之业史氏不书黄图难考臣上稽三皇五帝之形势逺探四夷八蛮之巢穴仍以梁汴者四朝旧都为痛定之戒南阳者疑若可为中原之新宅故作都邑略諡法一家国之大典史氏无其书奉常失其防周人以讳事神諡法之所由起也古之帝王存亡皆用名自尧舜禹汤至于桀纣皆名也周公制礼不忍名其先君武王受命之后乃追諡太王王季文王此諡法所由立也本无其书后世伪作周公諡法欲以生前之善恶为死后之劝惩且周公之意既不忍称其名岂忍称其恶如是则春秋为尊者讳为亲者讳不可行乎周公矣此不道之言也幽厉桓灵之字本无凶义諡法欲名其恶则引辞以迁就其意何为皇颉制字使字与义合而周公作法使字与义离臣今所纂并以一字见义削去引辞而除其曲説故作諡略祭器者古人饮食之器也今之祭器出于礼图徒务説义不思适用形制既乖岂便歆享夫祭器尚象者古之道也器之大者莫如罍故取诸云山其次莫如尊故取诸牛象其次莫如彜故取诸鸡鳯最小者莫如爵故取诸雀其制皆象其形凿项及背以出内酒惟刘杳能知此义故引鲁郡地中所得齐子尾送女器有牺尊及齐景公冢中所得牛尊象尊以为证其义甚明世莫能用故作器服略乐以诗为本诗以声为用风土之音曰风朝廷之音曰雅宗庙之音曰颂仲尼编诗为正乐也以风雅颂之歌为燕享祭祀之乐工歌鹿鸣之三笙吹南陔之三歌间鱼丽之三笙间崇邱之三此大合乐之道也古者丝竹有谱无辞所以六笙但存其名序诗之人不知此理谓之有其义而亡其辞良由汉立齐鲁韩毛四家博士各以义言诗遂使声歌之道日防至后汉之末诗三百仅能传鹿鸣驺虞伐檀文王四篇之声而已太和末又失其三至于晋室鹿鸣一篇又无传自鹿鸣不传后世不复闻诗然诗者人心之乐也不以世之兴衰而存亡继风雅之作者乐府也史家不明仲尼之意弃乐府不收乃取工伎之作以为志臣旧作系声乐府以集汉魏之辞正为此也今取篇目以为次曰乐府正声者所以明风雅曰祀享正声者所以明颂又以琴操明丝竹以遗声准逸诗语曰韶尽美矣又尽善也武尽美矣未尽善也此仲尼所以正舞也韶即文舞武即武舞古乐甚希而文武二舞犹传于后世良由有节而无辞不为义説家所惑故得全仲尼之意五声八音十二律者乐之制也故作乐略学术之茍且由源流之不分书籍之散亡由编次之无纪易虽一书而有十六种学有传学有注学有章句学有图学有数学有防纬学安得总言易类乎诗虽一书而有十二种学有诂训学有传学有注学有图学有谱学有名物学安得总言诗类乎道家则有道书有道经有科仪有符箓有吐纳内丹有炉火外丹凡二十五种皆道家而浑为一家可乎医方则有脉经有灸经有本草有方书有炮炙有病源有妇人有小儿凡二十六种皆医家而浑为一家可乎故作艺文略册府之藏不患无书校雠之司未闻其法欲三馆无素餐之人四库无蠧鱼之简千章万卷日见流通故作校雠略河出图天地有自然之象图谱之学由此而兴洛出书天地有自然之文书籍之学由此而出图成经书成纬一经一纬错综而成文古之学者左图右书不可偏废刘氏作七略收书不收图班固即其书为艺文志自此以还图谱日亡书籍日冗所以困后学而隳良材者皆由于此何哉即图而求易即书而求难舍易从难成功者少臣乃立为二记一曰记有记今之所有者不可不聚二曰记无记今之所无者不可不求故作图谱略方册者古人之言语欵识者古人之面貎方册所载经数千万传欵识所勒犹存其旧盖金石之功寒暑不变以兹稽古庶不失真今艺文有志而金石无纪臣于是采三皇五帝之泉币三王之鼎彛秦人石鼓汉魏丰碑上自苍颉石室之文下逮唐人之书各列其人而名其地故作金石略洪范五行传者巫瞽之学也歴代史官皆本之以作五行志天地之间灾祥万种人间祸福防不可知若之何一虫之妖一物之戾皆绳之以五行又若之何晋厉公一视之逺周单公一言之徐而能闗于五行之沴乎晋申生一衣之偏郑子臧一冠之异而能闗于五行之沴乎董仲舒以隂阳之学倡为此説本于春秋牵合附防歴世史官自愚其心目俛首以受笼罩而欺天下臣故削去五行而作灾祥略语言之理易推名物之状难识农圃之人识田野之物而不达诗书之防儒生达诗书之防而不识田野之物五方之名本殊万物之形不一必广览动植洞见幽潜通鸟兽之情状察草木之精神然后参之载籍明其品彚故作昆虫草木略凡十五略出臣胸臆不涉汉唐诸儒议论礼略所以叙五礼职官略所以秩百官选举略言抡材之方刑法略言用刑之术食货略言财货之源流凡兹五略虽本前人之典亦非诸史之文也古者记事之史谓之志书大传曰天子有问无以对责之疑有志而不志责之丞是以宋郑之史皆谓之志太史公更志为记今谓之志本其旧也桓君山曰太史公三代世表旁行邪上并效周谱古者纪年别系之书谓之谱太史公改而为表今复表为谱率从旧也然西周经幽王之乱纪载无传故春秋编年以东周为始自皇甫谧为帝王世纪及年歴上极三皇谯周陶景之徒皆有其书学者疑之而以太史公编年为正故其年始于共和然共和之名已不可据况其年乎仲尼著书断自唐虞而纪年始于鲁隐以西周之年无所考也今之所谱自春秋之前称世谓之世谱春秋之后称年谓之年谱太史公纪年以六甲后之纪年者以六十甲或不用六十甲而用岁阳岁隂之名今之所谱即太史公法既简且明循环无滞礼言临文不讳谓私讳不可施之于公也若庙讳则无所不避自汉至唐史官皆避讳惟新唐书无所避臣今所修凖旧史例间有不得而避者如諡法之类改易本字则其义不行故亦凖唐旧【汉景帝名啓改啓为开安帝名庆改庆为贺唐太祖名虎改虎为武髙祖名渊改渊为水若章懐太子注后汉书则濯龙渊不得而讳杜佑作通典则虎贲不得而讳】夫学术超诣本乎心识如人入海一入一深臣之二十略皆臣自有所得不用旧史之文纪传者编年纪事之实迹自有成规不为智而増不为愚而减故于纪传即其旧文从而损益若纪有制诏之辞传有书疏之章入之正书则据实事寘之别録则见类例唐书五代史皆本朝大臣所修防臣所不敢议故纪传讫隋若礼乐政刑务存因革故引而至唐云呜呼酒醴之末自然浇漓学术之末自然浅近九流设教至末皆弊然他教之弊防有典刑惟儒家一家去本太逺此理何由班固有言自武帝立五经博士开弟子员设科射策劝以官禄讫于元始百有余年传业者寖盛枝叶繁滋一经説至百余万言大师众至千余人盖禄利之路然也且百年之间其患至此千载之后弊将若何况禄利之路必由科目科目之设必由乎文辞三百篇之诗尽在声歌自置诗博士以来学者不闻一篇之诗六十四卦之易该于象数自置易博士以来学者不见一卦之易皇颉制字尽由六书汉立小学凡文字之家不明一字之宗伶伦制律尽本七音江左置声韵凡音律之家不达一音之防经既茍且史又荒唐如此流离何时返本道之污隆存乎时时之通塞存乎数儒学之弊至此而极寒极则暑至否极则泰来此自然之道也臣蒲柳之质无复余龄葵藿之心惟期盛世谨序
