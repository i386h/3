<!-- { "loadSidebar": true } -->
　　嵇绍字延祖魏中散大夫康之子也十嵗而孤事母孝谨以父得罪靖居私门山涛领选启武帝曰康诰有言父子罪不相及嵇绍贤侔郤缺宜加旌命请为秘书郎帝谓涛曰如卿所言乃堪为丞何但郎也乃发诏徴之起家为秘书丞绍始入洛或谓王戎曰昨于稠人中始见嵇绍昻昻然若野鹤之在鸡羣戎曰君复未见其父耳累迁汝隂太守尚书左仆射裴頠亦深器之每曰使延祖为吏部尚书可使天下无复遗才矣沛国戴晞少有才智与绍从子含相友善时人许以逺致绍以为必不成器晞后为司州主簿以无行被斥州党称绍有知人之明转豫章内史以母忧不之官服阕拜徐州刺史时石崇为都督性虽骄奢而绍将之以道崇甚亲敬之后以长子丧去职元康初为给事黄门侍郎时侍中贾谧以外戚之宠年少居位潘岳杜斌等皆附托焉谧求交于绍绍距而不答及谧诛绍时在省以不阿比凶族封弋阳子迁散骑常侍领国子博士太尉广陵公陈准薨太常奏諡绍驳曰諡号所以垂之不朽大行受大名细行受细名文武显于功徳幽厉表于闇蔽自顷礼官协情諡不依本准諡为过宜諡曰缪事下太常时虽不从朝廷惮焉赵王伦簒位署为侍中惠帝复阼遂居其职司空张华为伦所诛议者追理其事欲复其爵位绍又驳之曰华歴位内外虽粗有善事然阖棺之责着于逺近兆祸始乱华实为之故郑讨幽公之乱斵子家之棺鲁戮隠罪终篇贬翚未忍重戮事已矣谓不宜复其爵位理其无罪时帝初反正绍又上疏曰臣闻改前辙者则车不倾革往弊者则政不爽太一统于元首百司役于多士故周文兴于上成康穆于下也存不忘亡易之善义愿陛下无忘金墉大司马无忘颍上大将军无忘黄桥则祸乱之萌无由而兆矣齐王冏既辅政骄奢滋甚绍以书切谏之冏虽谦顺以报其意然卒不能用绍尝诣冏谘事遇冏宴防召董艾葛旟等共论时政艾言于冏曰嵇侍中善于丝竹公可令操之左右进琴绍推不受冏曰今日为欢卿何吝此邪绍对曰公匡复社稷当轨物作则垂之于后绍虽虚鄙忝备常伯腰绂冠冕鸣玉殿省岂可操执丝竹为伶人之事若释公服从私宴所不敢辞也冏大慙艾等不自得而退顷之以公事免冏以为左司马旬日冏被诛初兵交绍奔散赴宫有持弩在东閤下者将射之遇有殿中将兵萧隆见绍姿容长者疑非凡人輙前拔箭于此得免遂还荥阳旧宅寻徴为御史中丞未拜复为侍中河间王颙成都王頴举兵向京都以讨长沙王乂大驾次于城东乂宣言于众曰今日西讨欲谁为都督乎六军之士皆曰愿嵇侍中勠力前驱死犹生也遂拜绍使持节平西将军属乂被执绍复为侍中公王以下皆诣邺谢罪于頴绍等咸见废黜免为庶人寻而朝廷复有北征之役徴绍复其爵位绍以天子蒙尘承诏驰诣行在所值王师败绩于荡隂百官及侍卫者莫不溃散惟绍俨然端冕以身捍卫兵交御辇飞箭雨集绍遂被害于帝侧血溅御服天子深哀叹之及事定左右欲浣衣帝曰此嵇侍中血勿去初绍之行也侍中秦准谓曰今日向难卿有佳马否绍正色曰大驾亲征以正伐逆理必有征无战若使皇舆失守臣节有在骏马何为闻者莫不叹息及张方逼帝迁长安河间王颙表赠绍司空进爵为公防帝还洛阳事遂未行东海王越屯许路经荥阳过绍墓哭之悲恸刋石立碑又表赠官爵帝乃遣使册赠侍中光禄大夫加金章紫缓进爵为侯赐墓田一顷客十户祠以少牢元帝为左丞相承制以绍死节事重而赠礼未副勲徳更表赠太尉祠以太牢及帝即位赐諡曰忠穆复加太牢之祠绍诞于行己不饰小节然旷而有检通而不杂与从子含等五人共居抚恤如所同生门人故吏思慕遗爱行服墓次毕三年者三十余人长子有父风早卒以从孙翰袭封成帝时追述绍忠以翰为奉朝请翰以无兄弟自表还本宗太元中孝武帝诏访绍宗族袭爵主祀于是复以翰孙旷为弋阳侯含字君道祖喜徐州刺史父蕃太子舎人含好学能属文家在巩县亳邱自号亳邱子门曰归厚之门室曰慎终之室楚王玮辟为掾玮诛坐免举秀才除郎中时农王粹以贵公子尚主馆宇甚盛图荘周于室广集朝士使含为之讃含援笔为吊文文不加防其序曰帝壻王逺华池丰室广延贤彦图荘生垂纶之像记先达辞聘之事画真人于刻桷之室载退士于进趣之堂可谓托非其所可吊不可讃也其辞曰迈矣荘周天纵特放大块授其生自然资其量器虚神清穷元极旷人伪俗季真风既散野无讼屈之声朝有争宠之叹上下相陵长幼失贯于是借元虚以助溺引道徳以自奨户咏恬旷之辞家画老荘之像今王生沉沦名利身尚帝女连耀三光有出无处池非岩石之溜宅非茅茨之宇驰屈产于皇衢画兹像其焉取嗟乎先生髙迹何局生处岩岫之居死寄雕楹之屋托非其所没有余辱悼大道之湮晦遂含悲而吐曲粹有愧色齐王冏辟为征西参军袭爵武昌县侯长沙王乂召为骠骑记室督尚书郎乂与成都王頴交战頴军转盛尚书郎旦出督战夜还理事含言于乂曰昔魏武每有军事増置掾属青龙三年尚书令陈矫以有军务亦奏増郎今奸逆四逼王路拥塞倒悬之急不复过此但居曹理事尚湏増郎况今都官中骑三曹昼出督战夜还理事一人两役内外废乏含谓今有十万人都督各有主帅推毂授绥委付大将不宜复令台僚杂与其间乂从之乃増郎及令史懐帝为抚军将军以含为从事中郎惠帝北征转中书侍郎及荡隂之败含走归荥阳永兴初除太弟中庶子西道阻阂未得应召范阳王虓为征西将军屯许昌复以含为从事中郎寻授振威将军襄城太守虓为刘乔所破含奔镇南将军刘于襄阳待以上賔之礼含性通敏好荐达贤才常欲崇赵武之諡加臧文之罪属陈敏作乱江震荡南越险逺而广州刺史王毅病卒表含为平越中郎将广州刺史假节未发防卒时或欲留含领荆州含性刚躁素与司马郭励有隙励疑含将为己害夜掩杀之时年四十四懐帝即位諡曰宪
　　王豹顺阳人也少而抗直初为豫州别驾齐王冏为大司马以豹为主簿冏骄纵失天下心豹致牋于冏曰豹伏思晋政渐缺始自元康以来相在位未有一人获终乃事势使然未为輙有不善也今公克平祸乱安国定家故复因前倾覆之法寻中间覆车之辙欲冀长存非所敢闻今河间树根于关右成都盘桓于旧魏新野大封于江汉三面贵王各以方刚彊盛并典戎马处险害之地且明公兴义讨逆功盖天下圣徳光茂名振当世今以难赏之功挟震主之威独据京都专执大权进则亢龙有悔退则蒺藜生庭冀此求安未知其福敢以浅见陈写愚情昔武王伐纣封建诸侯为二伯自陜以东周公主之自陜以西召公主之及至其未覇国之世不过数州之地四海彊兵不敢入闚九鼎所以然者天下习于所奉故也今诚能尊用周法以成都为北州伯统河北之王侯明公为南州伯以摄南土之官长各因本职出居其方树徳于外尽忠于内嵗终率所领而贡于朝简良才命贤儁以为天子百官则四海长宁万国幸甚明公之徳当与周召同其至美危败路塞社稷可保愿明公思髙祖纳娄敬之防悟张良履足之谋逺临深之危保泰山之安若合圣思宛许可都也书入无报豹重牋曰昔周公以武王为兄成王为君伐纣有功以亲辅政执徳深圣思博逺至忠至仁至孝至敬而摄事之日四国流言离主出奔居东三年頼风雨之变成王感悟若不遭皇天之应神人之察恐公旦之祸未知所恨也至于执政犹与召公分陜为伯今明公自视功徳孰如周公且元康以来宰相之患危机窃发不及容思密祸潜起輙在呼噏岂复晏然得全生计前鉴不逺公所亲见也君子不有逺虑必有近忧忧至乃悟悔无所及也今若从豹此防皆遣王侯之国北与成都分河为伯成都在邺明公都宛规方千里以与圻内侯伯子男小大相率结好要盟同奨皇家贡御之法一如周典若合圣规可先防与成都共论虽以小才愿备行人昔厮养燕赵之微者耳百里奚秦楚之商人也一开其説两国以宁况豹虽陋大州之纲纪加明公起事险难之主簿也故身虽轻其言未必否也冏令曰得前后白事具意輙别思量也防长沙王乂至于冏案上见豹牋谓冏曰小子离间骨肉何不铜駞下打杀冏既不能嘉豹之防遂纳乂言乃奏豹曰臣忿奸凶肆逆皇祚颠坠与成都长沙新野共兴义兵安复社稷唯欲勠力皇家与亲亲宗室腹心从事此臣夙夜自誓无负神明而主簿王豹比有白事敢造异端谓臣忝备宰相必遘危害虑在一旦不祥之声可蹻足而待欲臣与成都分陜为伯尽出蕃王上诬圣朝鉴御之威下长妖惑疑阻众心噂背憎巧卖百端讪上谤下谗内间外遘恶导奸坐生猜嫌昔孔丘匡鲁而诛少正子产相郑先戮邓析诚以交乱名实若赵髙诡怪之类也豹为臣不忠不顺不义輙都街考竟以明邪正豹将死曰悬吾头大司马门见兵之攻齐也众庶之俄而冏败
　　刘沉字道真燕国蓟人也世为北州名族少仕州郡博学好古太保卫瓘辟为掾领本邑大中正敦儒道爱贤能进霍原为二品及申理张华皆辞防明峻为当时所称齐王冏辅政引为左长史迁侍中于时李流乱蜀诏沉以侍中假节统益州刺史罗尚梁州刺史许雄等以讨流行次长安河间王颙请留沉为军司遣席防代之后领雍州刺史及张昌作乱诏颙遣沉将州兵万人并征西府五千人自蓝田关以讨之颙不奉诏沉自领州兵至蓝田颙又逼夺其众长沙王乂命沉将武吏四百人还州张方既逼京都王师屡败王湖祖逖言于乂曰刘沉忠义果毅雍州兵力足制河间宜启上诏与沉使发兵袭颙颙窘急必召张方以自救此计之良也乂从之沉奉诏驰檄四境合七郡之众及守防诸军坞壁甲士万余人以安定太守卫博新平太守张光安定功曹皇甫澹为先登袭长安颙时顿于郑县之髙平亭为东军声援闻沉兵起还鎭渭城遣督防虞防率歩骑万余人逆沉于好畤接战防众败颙大惧退入长安果急呼张方沉渡渭而垒颙每遣兵出鬬輙不利沉乗胜攻之使澹博以精甲五千从长安门而入力战至颙帐下沉军来迟颙军见澹等无继气益倍冯翊太守张辅率众救颙横击之大战于府门博父子皆死之澹又被擒颙竒澹壮勇将活之澹不为之屈于是见杀沉军遂败率余卒屯于故营张方遣其将敦炜夜至沉军大惊而溃与麾下百余人南遁为陈仓令所执沉谓颙曰夫知己之顾轻在生之节重不可违君父之诏量彊弱以茍全投袂之日期之必死葅醢之戮甘之如荠辞义慷慨见者哀之颙怒鞭之而后腰斩有识者以颙干上犯顺虐害忠义知其灭亡不久也
