<!-- { "loadSidebar": true } -->
　　陆机字士衡吴郡人也祖逊呉丞相父抗呉大司马机身长七尺其声如钟少有异才文章冠世伏膺儒术非礼不动抗卒领父兵为牙门将年二十而吴灭退居旧里闭门勤学积有十年以孙氏在吴而祖父世为将相有大勲于江表深慨孙皓举而弃之乃论权所以得皓所以亡又欲述其祖父功业遂作辩亡论二篇其上篇曰昔汉氏失御奸臣窃命祸基京畿毒徧宇内皇纲弛顿王室遂卑于是羣雄锋骇义兵四合吴武烈皇帝慷慨下国电发荆南权畧纷纭忠勇伯世威棱则夷羿震荡兵交则丑虏授馘遂扫清宗祊蒸禋皇祖于时云兴之将带州焱起之师跨邑哮阚之羣风驱熊罴之族雾合虽兵以义动同盟勠力然皆苞藏祸心阻兵怙乱或师无谋律丧威稔冦忠规武节未有如此其著者也武烈既没长沙桓王逸才命世弱冠秀发招揽遗老与之述业神兵东驱奋寡犯众攻无坚城之将战无交锋之虏诛叛柔服而江外底定饬法脩师则威德翕赫宾礼名贤而张公为之雄交御豪俊而周瑜为之杰彼二君子皆敏而多竒雅达而聪哲故同方者以类附等契者以气集江东盖多士矣将北伐诸华诛鉏于纪旋皇舆于夷庚反帝坐于紫闼挟天子以令诸侯清天歩而归旧物戎车旣次羣凶侧目大业未就中世而殒用集我大皇帝以竒踪袭逸轨叡心因令图从政咨于故实播宪稽乎遗风而加之以笃敬申之以节俭畴谘俊茂好谋善断束帛旅于邱园旌命交乎涂巷故豪彦寻声而响臻志士晞光而景骛异人辐辏猛士如林于是张公为师周瑜陆公鲁肃吕蒙之畴入为心腹出作股肱甘宁凌统程普贺齐朱桓朱然之徒奋其威韩当潘璋黄盖蒋钦周泰之属宣其力风雅则诸葛瑾张承歩骘以名声光国政事则顾雍潘濬吕范吕岱以器任干职竒伟则虞翻陆绩张惇以风义举政奉使则赵咨沈珩以敏达延誉术数则吴范赵逹以禨祥协德董袭陈武杀身以衞主骆统刘基彊諌以补过谋无遗谞举不失策故遂割据山川跨制荆吴而与天下争衡矣魏氏尝借战胜之威率百万之师浮邓塞之舟下汉隂之众羽楫万计龙跃顺流鋭师千旅虎歩原隰谟臣盈室武将连衡喟然有吞江浒之志壹宇宙之气而周瑜驱我偏师黜之赤壁丧旗乱辙仅而获免收迹逺遁汉王亦凭帝王之号帅巴汉之人乘危骋变结垒千里志报关侯之败图收湘西之地而我陆公亦挫之西陵覆师败绩困而后济絶命永安绩以濡须之寇临川摧鋭龙之战子轮不反由是二邦之将丧气挫锋势衂财匮而吴莞然坐乘其故魏人请好汉氏乞盟遂跻天号鼎跱而立西界庸益之郊北裂淮汉之涘东苞百越之地南括羣蛮之表于是讲八代之礼搜三王之乐告类上帝拱揖羣后武臣毅卒循江而守长棘劲铩望焱而奋庶尹尽规于上黎元展业于下化协殊裔风衍遐圻乃俾一介行人抚廵外域巨象逸骏扰于外闲明珠玮寳耀于内府珍瑰重迹而至竒玩应响而赴輶轩骋于南荒冲輣息于朔野黎庶免干戈之患戎马无晨服之虞而帝业固矣大皇既没防主莅朝奸囘肆虐景皇聿兴防脩遗宪政无大阙守文之良主也降及归命之初典刑未灭故老犹存大司马陆公以文武熙朝左丞相陆凯以謇谔尽规而施绩范慎以威重显丁奉钟离斐以武毅称孟宗丁固之徒为公卿楼元贺邵之属掌机事元首虽病股肱犹良爰逮末叶羣公既丧然后黔首有瓦解之患皇家有土崩之衅歴命应化而微王师蹑运而发卒散于阵众奔于邑城池无藩篱之固山川无沟阜之势非有工输云梯之械智伯灌激之害楚子筑室之圉燕人济西之队军未浃辰而社稷夷矣虽忠臣孤愤烈士死节将奚救哉夫曹刘之将非一世所选向时之师无曩日之众战守之道抑有前符险阻之利俄然未改而成败理古今诡趣何哉彼此之化殊授任之才异也其下篇曰昔三方之王也魏人据中夏汉氏有岷益吴制荆而掩有交广曹氏虽功济诸华虐亦深矣其人怨刘翁因险以饰智功已薄矣其俗陋夫吴桓王基之以武太祖成之以徳聪明叡逹懿度逺矣其求贤如弗及防人如稚子接士尽盛徳之容亲仁罄丹府之爱抜吕防于戎行试潘濬于系虏推诚信士不恤人之我欺量能授器不患权之我偪执鞭鞠躬以重陆公之威悉委武衞以济周瑜之师卑宫菲食丰功臣之赏披懐虚已纳谟士之算故鲁肃一靣而自托士燮防险而效命高张公之德而省游田之娱贤诸葛之言而割情欲之欢感陆公之规而除刑法之烦奇刘基之议而作三爵之誓屏气局蹐以伺子明之疾分滋损甘以育凌统之孤登坛忼忾归鲁子之功削投怨言信子瑜之节是以忠臣竞尽其谟志士咸得肆力洪规远畧固不厌夫区区者也故百官茍合庶务未遑初都建邺羣臣请备礼秩天子辞而弗许曰天下其谓朕何宫室舆服盖慊如也爰及中叶天人之分既定故百度之缺粗脩虽醲化懿纲未齿乎上代抑其体国经邦之具亦足以为政矣地方几万里带甲将百万其野沃其兵练其器利其财丰东负沧海西阻险塞长江制其区宇峻山带其封域国家之利未巨有于兹者也借使守之有道御之有术敦率遗典勤人谨政脩定策守常险则可以长世永年未有危亡之患也或曰吴蜀唇齿之国也夫蜀灭吴亡理则然矣夫蜀盖藩援之与国而非吴人之存亡也其郊境之接重山积险陆无长毂之径川阨流迅水有惊波之艰虽有鋭师百万啓行不过千夫舳舻千里前驱不过百舰故刘氏之伐陆公喻之长虵其势然也昔蜀之初亡朝臣异谋或欲积石以险其流或欲机械以御其变天子总羣议而谘之大司马陆公公以四渎天地之所以节宣其气固无可遏之理而机械则彼我所共彼若弃长技以就所屈即荆楚而争舟檝之用是天赞我也将谨守峡口以待擒耳逮歩阐之乱凭寳城以延彊寇资重币以诱羣蛮于时大邦之众云翔电发悬于江介筑垒遵渚衿带要害以止吴人之西巴汉舟师沿江东下陆公偏师三万北据东坑深沟高垒按甲飬威反虏踠迹待戮而不敢北窥生路彊寇败绩宵遁丧师太半分命鋭师五千西御水军东西同防献俘万计信哉贤人之谋岂欺我哉自是烽燧罕惊封域寡虞陆公没而潜谋兆吴衅深而六师骇夫太康之役众未盛乎曩日之师广州之乱祸有愈乎向时之难而邦家颠覆宗庙为墟呜呼人之云亡邦国殄瘁不其然欤易曰汤武革命顺乎天或曰乱不极则治不形言帝王之因天时也古人有言曰天时不如地利易曰王侯设险以守其国言为国之恃险也又曰地利不如人和在德不在险言守险之在人也吴之兴也参而由焉孙卿所谓合其参者也及其亡也恃险而已又孙卿所谓舍其参者也夫四州之萌非无众也大江以南非乏俊也山川之险易守也劲利之器易用也先政之策易脩也功不兴而祸遘何哉所以用之者失也故先王达经国之长规审存亡之至数谦已以安百姓敦恵以致人和寛冲以诱俊乂之谋慈和以结士庶之爱是以其安也则黎元与之同庆及其危也则兆庶与之共患安与众同庆则其危不可得也危与下同患则其难不足防也夫然故能保其社稷而固其土宇麦秀无悲殷之思黍离无愍周之感矣至太康末与弟云俱入洛造太常张华华素重其名如旧相识曰伐吴之役利获二俊又尝诣侍中王济济指羊酪谓机曰卿吴中何以敌此答曰千里莼羮未下盐豉时人称为名对张华荐之诸公后太傅杨骏辟为祭酒会骏诛累迁太子洗马著作郎范阳卢志于众中间机曰陆抗于君逺近机曰如君于卢毓卢珽志黙然既起云谓机曰殊邦遐逺容不相悉何至于此机曰我父祖名播四海宁不知邪议者以此定二陆之优劣吴王晏出镇淮南以机为郎中令迁尚书中兵郎转殿中郎赵王伦辅政引为相国参军豫诛贾谧功赐爵关内侯伦将簒位以为中书侍郎伦之诛也齐王冏以机职在中书九锡文及禅诏疑机与焉遂收机等九人付廷尉頼成都王頴吴王晏并救理之得减死徒邉遇赦而止初机有骏犬名曰黄耳甚爱之既而覊寓京师乆无家问笑语犬曰我家絶无书信汝能赍书取消息不犬摇尾作声机乃为书以竹筩盛之而系其颈犬寻路南走遂至其家得报还洛其后因以为常时中国多难顾荣戴若思等咸劝机还吴机负其才望而志匡世难故不从冏既矜功自伐受爵不让机恶之作豪士赋以刺焉其序曰夫立德之基有常而建功之路不一何则脩心以为量者存乎我因物以成务者系乎彼存乎我者隆杀止乎其域系乎彼者丰约惟所遭遇落叶俟微飚以陨而风之力盖寡孟尝遭雍门以泣而琴之感以末何哉欲陨之叶无所假烈风将坠之泣不足烦哀响也是故茍时啓于天理尽于人庸夫可以济圣贤之功斗筲可以定烈士之业故曰才不半古功已倍之盖得之于时世也歴观今古徼一时之功而居伊周之位者有矣夫我之自我智士犹婴其累物之相物昆虫皆有此情夫以自我之量而挟非常之勲神器晖其顾眄万物随其俯仰心玩居常之安耳饱从谀之説岂识乎功在身外任出才表者哉且好荣恶辱有生之大期忌盈害上鬼神犹且不免人主操其常柄天下服其大节故曰天可雠乎而时有袨服荷防立乎庙门之下援旗誓众奋于阡陌之上况乎世主制命自下裁物者乎广树恩不足以敌怨勤兴利不足以补害故曰代大匠斵者必伤手且夫政由寗氏忠臣所以慷慨祭则寡人人主所不乆堪是以君奭怏怏不悦公旦之举高平师师侧目博陆之势而成王不遣嫌吝于怀宣帝若负芒刺于背非其然者欤嗟乎光于四表德莫富焉王曰叔父亲莫昵焉登帝天位功莫厚焉守节没齿忠莫至焉而倾侧颠沛仅而自全则伊生抱明允以婴戮文子懐忠敬而齿劒固其所也因斯以言夫以笃圣穆亲如彼之懿大德至忠如此之盛尚不能取信于人主之怀止谤于众多之口过此以往恶覩其可安危之理断可识矣又况乎饕大名以冐道家之忌运短才而易圣哲所难者哉身危由于势过而不知去势以求安祸积起于宠盛而不知辞宠以招福见百姓之谋已则申宫警守以崇不畜之威惧万方之不服则严刑峻制以贾伤心之怨然后威穷乎震主而怨行乎上下众心日陊危机将发而方偃仰瞪眄谓足以夸世笑古人之未工忘已事之已拙知曩勲之可矜闇成败之有防是以事穷运尽必于顚仆风起尘合而祸至常酷也圣人忌功名之过已恶宠禄之逾量盖为此也夫恶欲之大端贤愚所共有而游子殉髙位于生前志士思垂名于身后受生之分惟此而已夫盖世之业名莫盛焉率意无违欲莫顺焉借使伊人颇览天道知尽不可益盈难乆持超然自引髙揖而退则巍巍之盛仰邈前贤洋洋之风俯观来籍而大欲不止于身至乐无愆乎旧节弥效而德弥广身逾逸而名逾劭此之不为而彼之必昧然后河海之迹堙为穷流一匮之衅积成山岳名编凶顽之条身厌荼毒之痛岂不谬哉故聊为赋焉庶使百世少有悟云冏不之悟而竟以败机又以圣王经国义在封建因采其远指着五等论曰夫体国经野先王所慎创制垂基思隆后叶然而经畧不同长世异术五等之制始于黄唐郡县之治创于秦汉得失成败备在典谟是以其详可得而言夫王者知帝业至重天下至广广不可以偏制重不可以独任任重必于借力制广终乎因人故设官分职所以轻其任也并建伍长所以宏其制也于是乎立其封疆之典裁其亲疏之宜使万国相维以成磐石之固宗庶杂居而定维城之业又有以见绥世之长御识人情之大方知其为人不如厚已利物不如图身安上在于悦下为已存乎利人故易曰悦以使人人忘其劳孙卿曰不利而利之不如利而后利之利也是以分天下以厚乐而已得与之同忧飨天下以丰利而已得与之共害利博而思笃乐逺则忧深故诸侯享食土之实万国受传世之祚夫然则南面之君各务其政九服之内知有定主上之子爱于是乎生下之礼信于是乎结世平足以敦风道衰足以御暴故彊毅之国不能擅一时之势雄俊之人无所寄霸王之志然后国安由万邦之思化王尊頼羣后之图身譬犹众目营方则天纲自昶四体辞难而心膂获乂盖三代所以直道四王所以垂业也夫盛衰隆理所固有敎之废兴系乎其人原法期于必谅明道有时而闇故世及之制于彊御厚下之典漏于末折侵弱之衅遘自三季陵夷之祸终乎七雄昔成汤亲照夏后之鉴公旦目渉商人之戒文质相济损益有物然五等之礼不革于时封畛之制有隆尔者岂玩二王之祸而闇经世之算乎固知百世非可悬御善制不能无而侵弱之辱愈于殄祀土崩之困痛于陵夷也是以经始获其多福虑终取其少祸非谓侯伯无可乱之符郡县非兴化之具故国忧頼其释位主弱慿于翼戴及承微积王室遂卑犹保名位垂后嗣皇统幽而不辍神器否而必存者岂非事势使之然欤降及亡秦弃道任术惩周之失自矜其得寻斧始于所庇制国昧于弱下国庆独飨其利主忧莫与共害虽速亡趋乱不必一道颠沛之衅实由孤立是盖思五等之小怨亡万国之大德知陵夷之可患闇土崩之为痛也周之不竞有自来矣国乏令主十有余世然片言勤王诸侯必应一朝振矜逺国先叛故彊晋收其请隧之图暴楚顿其观鼎之志岂刘项之能窥关胜广之敢号泽哉借使秦人因循其制虽则无道有与共亡覆灭之祸岂在曩日汉矫秦枉大啓王侯境土逾溢不遵旧典故贾生忧其危鼂错痛其乱是以诸侯岨其国家之富凭其士庶之力势足者反疾土狭者逆迟六臣犯其弱纲七子冲其漏网皇祖夷于黔徒西京病于东帝是盖过正之灾而非建侯之累也然吕氏之难朝士外顾宋昌策汉必称诸侯逮至中叶忌其失节割削宗子有名无实天下旷然复袭亡秦之轨矣是以五侯作威不忌万国亲都袭汉易于拾遗也光武中兴纂隆皇统而由遵覆车之遗辙养丧家之宿疾仅及数世奸宄充斥卒有彊臣专朝则天下风靡一夫从衡而城池自夷岂不危哉在周之衰难兴王室放命者七臣干位者三子嗣王委其九鼎凶族据其天邑钲鼙震于阃宇锋镝流于绛阙然祸止几甸害不覃及天下晏然以安待危是以宣王兴于共和襄惠振于晋郑岂若二汉阶闼暂扰而四海已沸嬖臣朝入而九服夕乱哉远惟王莽篡逆之事近览董卓擅权之际亿兆悼心愚智同痛然周以之存汉以之亡夫何故哉岂世乏曩时之臣士无匡合之志欤盖逺绩屈于时异雄心挫于卑势耳故烈士扼腕终委寇讐之手忠人变节以助虐国之桀虽复时有鸠合同志以谋王室然上非奥主下皆市人师旅无先定之班君臣无相保之志是以义兵云合无救刼杀之祸众望未改而已见大汉之灭矣或以诸侯世位不必常全昬主暴君有时比迹故五等所以多乱今之牧守皆官方庸能虽或失之其得固多故郡县易以为政夫德之休明黜陟日用长率连属咸述其职而淫昬之君无所容过何则其不治哉故先代有以之兴矣茍或衰陵百度自悖鬻官之吏以货凖才则贪残之萌皆羣后也安在其不乱哉故后王有以之废矣且要而言之五等之君为已思政郡县之长为吏图物何以征之盖企及进取仕子之常志脩已安人良士所希及夫进取之情鋭而安人之誉迟是故侵百姓以利已者在位所不惮损实事以养名者官长所夙夜也君无卒岁之图臣挟一时之志五等则不然知国为已土众皆我民民安已受其利国伤家婴其病故前人欲以垂后后嗣思其堂构为上无茍且之心羣下知胶固之义使其并贤居政则功有厚薄两愚处乱则过有深浅然则八代之制几可以一理贯秦汉之典殆可以一言蔽也时成都王頴推功不居劳谦下士机既感其全济之恩又见朝廷屡有变难谓頴必能康隆晋室遂委身事焉頴以机参大将军事表为平原内史太安初頴与河间王颙起兵讨长沙王乂假机后将军河北大都督督北中郎将王粹冠军牵秀等诸军二十余万人机以三世为将道家所忌又覊旅入宦顿居羣士之右而王粹牵秀等皆有怨心固辞都督頴不许机乡人孙惠亦劝机让都督于粹机曰将为吾为首防避贼适所以速祸也遂行頴谓机曰若功成事定当爵为郡公位以台司将军勉之矣机曰昔齐桓任夷吾以建九合之功燕惠疑乐毅以失垂成之业今日之事在公不在机也頴左长史卢志心害机宠言于頴曰陆机自比管乐拟君闇主自古命将遣师未有臣陵其君而可以济事者也頴黙然机始临戎而牙旗折意恶之列军自朝歌至于河桥鼓声闻数百里汉魏以来出师之盛未尝有也长沙王乂奉天子与机战于鹿苑机军大败赴七里涧而死者如积焉水为之不流将军贾棱皆死之初宦人孟玖弟超并为頴所嬖宠超领万人为小都督未战纵兵大掠机录其主者超将铁骑百余人直入机麾下夺之顾谓机曰貉如能作督不机司马孙拯劝机杀之机不能用超宣言于众曰陆机将反又还书与玖言机持两端军不速决及战超不受机节度轻兵独进而没玖疑机杀之遂谮机于頴言其有异志将军王阐郝昌公师藩等皆玖所用与牵秀等共证之頴大怒使牵秀密收机其夕机梦黑幰绕车手决不开天明而秀兵至机释戎服着白帢与秀相见神气自若谓秀曰自吴朝倾覆吾之兄弟家族蒙国重恩入侍帷幄出剖符竹成都命吾以重任辞不获已今日受诛岂非命也因与頴牋词甚凄恻既而叹曰华亭鹤唳岂可复闻乎遂遇害于军中时年四十三二子蔚夏亦同被害机既死非其罪士卒痛之莫不流涕是日昬雾昼合大风折木平地尺雪议者以为陆氏之寃机天才秀逸词藻宏丽张华尝谓之曰人之为文常恨才少而子更患其多弟云尝与书曰君苗见兄文辙欲烧其笔砚后葛洪著书称机文犹元圃之积玉无非夜光焉五河之吐流泉源如一焉其丽妍瞻英鋭飘逸亦一代之絶乎其为人所推服如此然好游权门与贾谧亲善以进趣获讥所着文章凡三百余篇并行于世孙拯者字显世吴郡富春人也能属文仕吴为黄门郎孙皓世侍臣多得罪惟拯与顾荣以智全吴平后为涿令有称绩机既为孟玖所诬收拯考掠两踝骨见终不变辞门生费慈宰意二人诣狱明拯拯譬遣之曰吾义不可诬枉知故卿何宜复尔二人曰仆亦安得负君拯遂死狱中而慈意亦死云字士龙年六歳能属文性清正有才理少与兄机齐名虽文章不及机而持论过之号曰二陆幼时吴尚书广陵闵鸿见而竒之曰此儿若非龙驹当是凤雏后举云贤良时年十六吴平入洛机初诣张华华问云何在机曰云有笑疾未敢自见俄而云至华为人多姿致又好帛绳纒须云见而大笑不能自己先是尝着缞绖上舡于水中顾见其影因大笑落水人救获免云与荀隐素未相识尝会华坐华曰今日相遇可勿为常谈云抗手曰云间陆士龙隐曰日下荀鸣鹤鸣鹤隐字也云又曰既开青云覩白雉何不张尔弓挟尔矢隐曰本谓是云龙骙骙乃是山鹿野麋兽微弩彊是以发迟华抚手大笑刺史周浚召为从事谓人曰陆士龙当今之顔子也俄以公府掾为太子舍人出补浚仪令县居都会之要名为难理云到官肃然下不能欺市无二价人有见杀者主名不立云录其妻而无所问十许日遣出密令人随后谓曰其去不出十里当有男子之与语便缚来既而果然问之具服云与此妻通共杀其夫闻妻得出欲与语惮近县故逺相要于是一县称为神明郡守害其能屡谴责之云乃去官百姓追思之图画形像配食县社寻拜吴王晏郎中令晏于西园大营第室云上书谏之辞甚恳切时晏任用部曲将李咸冯南司马吴定给使徐泰等使覆校诸官市买钱帛簿云以为既非开国勿用之义又伤推诚旷荡之量复上书陈之晏不能用云爱才好士多所贡逹移书太常府荐同郡张赡盛称其才不以溢美为嫌入为尚书郎侍御史太子中舍人中书侍郎成都王頴表为内史頴将讨齐王冏以云为前锋都督会冏诛转大将军右司马頴晚节政衰云屡以正言忤防孟玖欲用其父为邯郸令左长史卢志等并阿意从之而云固执不许曰此县皆公府掾资岂有黄门父居之邪玖深忿怨张昌为乱頴上云为使持节大都督前锋将军以讨昌会伐长沙王乃止机之败也并收云頴官属江统蔡克枣嵩等上疏救之頴不纳统等重请頴迟廻者三日卢志又曰昔赵王杀中防军赵浚赦其子骧骧诣明公而击赵即前事也蔡克入至頴前叩头流血曰云为孟玖所怨逺近莫不闻今果见杀罪无彰验将令羣心疑惑窃为明公惜之僚属随克入者数十人流涕固请頴恻然有宥云之色孟玖扶頴入催令杀云时年四十二有二女无男云门生故吏迎丧清河脩墓立碑四时祠祭所着文章三百四十九篇又撰新书十篇并行于世初云尝行逗宿故人家夜闇迷路莫知所从忽见草中有火光于是趣之至一家便寄宿见一年少羙风姿共谈老子辞致深逺向晓辞去行十许里至故人家云此数十里中无人居云意始悟寻昨所宿处乃王弼冢也云本无元学自此谈老殊进云弟耽为平东祭酒亦有声誉与云同遇害大将军参军孙恵与淮南内史朱诞书曰不意三陆相携闇朝一旦湮灭道业沦丧痛哭之深荼毒难言国丧隽望悲岂一人其为州里所痛悼如此后东海王越讨頴移檄天下亦以机云兄弟枉害罪状頴云机从弟喜字恭仲父瑁吴吏部尚书喜仕吴累迁吏部尚书少有声名好学有才思常为自叙其畧曰刘向省新语而作新序桓谭咏新序而制新论余不自量感子云之法言而作言道覩贾子之羙才而作访论观子政洪范而作古今歴览蒋子通万机而作审机读幽通思元四愁而作娱宾九思真所谓忍愧者也其书近百篇吴平又作西州清论传于世借称诸葛孔明以行其书也有较论品格篇曰或问予薛莹最是国士之第一者乎答曰以理推之在乎四五之间问者愕然请问答曰夫孙皓无道肆其暴虐若龙虵其身沉黙其体潜而勿用趣不可测此第一人也避尊居卑禄代耕养元静守约冲退澹然此第二人也侃然体国思治心不辞贵以方见惮执正不惧此第三人也斟酌时宜在乱犹显意不忘忠时献微益此第四人也温恭脩慎不为谄首无所云补从容保宠此第五人也过此已往不足复数故第二已上多沦没而远悔吝第三已下有声誉而近咎累是以深识君子晦其明而履柔顺也问者曰始闻髙论终年啓寤矣太康中下诏曰伪尚书陆喜等十五人南士归称并以贞防不容皓朝或忠而获罪或退身脩志放在草野主者皆可随本位就下拜除勑所在以礼发遣须到随才受用乃以喜为散骑常侍寻卒子育为尚书郎弋阳太守夏侯湛字孝若谯国谯人也祖威魏充州刺史父庄淮南太守湛幼有盛才文章宏富善构新词而羙容观与潘岳友善每行止则同舆接茵京师谓之连璧少为太尉掾泰始中举贤良对策中第拜郎中累年不调乃作抵疑以自广辞防可观后选补太子舍人转尚书郎出为野王令以防隐为急而缓于公调政清务闲优游多暇湛有六弟淳琬瑫谟总瞻湛乃凖尚书都俞之言而作昆弟诰世多称之居邑累年朝野多叹其屈除中书侍郎出补南阳相迁太子仆未就命而武帝崩惠帝即位以为散骑常侍元康初卒年四十九著论三十余篇别为一家之言初湛作周诗成以示潘岳岳曰此文非徒温雅乃别见孝悌之性岳因此遂作家风诗湛族为盛门性颇豪侈侯服玉食穷滋极珍及将没遗命小棺薄敛不脩封树论者谓湛虽生不砥砺名节死则俭约令终是深逹存亡之理淳字孝冲亦有文藻与湛俱知名官至弋阳太守遭中原倾覆子侄多没胡寇唯息承渡江承字文子参安东军事稍迁南平太守太兴末王敦举兵内向承与梁州刺史甘卓巴东监军栁纯宜都太守谭该等并露檄逺近列敦罪状会甘卓怀疑不进王师败绩敦悉诛灭异已者收承欲杀之承外兄王廙苦请得免寻为散骑常侍
