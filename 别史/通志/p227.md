<!-- { "loadSidebar": true } -->













　　通志卷四十
<史部,别史类,通志>
　　钦定四库全书
　　通志卷四十一
　　宋　右　廸　功　郎　郑　樵　渔　仲　撰
　　都邑略第一
　　都邑序
　　建邦设都皆冯险阻山川者天之险阻也城池者人之险阻也城池必依山川以为固大河自天地之西而极天地之东大江自中国之西而极中国之东天地所以设险之大者莫如大河其次莫如大江故中原依大河以为固吴越依大江以为固中原无事则居河之南中原多事则居江之南自开辟以来皆河南建都虽黄帝之都尧舜禹之都于今皆为河北在昔皆为河南大河故道自碣石入海碣石今平州也所以幽蓟之邦冀都之壤皆为河南地周定王五年以后河道堙塞渐移南流至汉元光三年徙从顿邱入渤海今濵沧间也自成周以来河南之都惟长安与洛阳或逾河而居邺者非长久计也自汉晋以来江南之都惟有建业或据上流而居江陵武昌者亦非长久计也是故定都之君惟此三都是定议都之臣亦惟此三都是议此三都者虽曰金汤之业屡为车毂之场或厯数百载或禅数十君髙城深池壍山堙谷斸土既多地絶其脉积污复久水化其味此隋人所谓不甚宜人者也而况冲车所攻矢石所集积骸洒血莽为荆榛断垣壊壁鬼燐灭没由兹鸠集能必其蕃育乎唐之末年博士朱朴献迁都之议曰古之帝王不常厥居皆观天地兴衰随时制事闗中周隋所都我实因之凡三百嵗文物资货奢侈僭伪皆极焉广明巨盗陷覆京阙髙祖太宗之制荡然矣夫襄邓之西夷漫数百里其东则汉与凤林为之阙南则菊潭环屈而流属于汉西有上洛重山之险北有白崖聫络诚形胜之地沃衍之墟若广浚河渠漕挽天下可使大集自古中兴之君去已衰之衰就未王而王今南阳光武虽起而未王也臣视山河壮丽处多故都已盛而衰难可兴已江南土薄水浅人心嚣浮轻巧不可以都河北固水深土厚而人心彊愎狼戾未即可服襄邓既为内地人心质良去秦咫尺而有上洛为侵轶之限此建都之极选也疏奏在廷无有是其说者岂以其人无足取故并废其言与然其论去已衰之衰就未王而王则前此或未有之及矣臣窃观自昔帝王之都未有建宸极于汴者虽晋之十六国徧处中州亦未闻有据夷门者何哉盖其地当四战之冲无设险之山则国失依冯无流恶之水则民多疾疠七国之魏本都安邑为秦侵蚀不得已东徙大梁秦人卒决河流以灌其城王假就虏一国为鱼焉自是旷千三四年无有居者朱全忠借宣武资力以簒唐因而居汴未为都也不及五六年枭镜殒命昬庸继位或献迁都之谋君臣皆谓夷门国家根本不可遽易遂为京室唐兵之来梁室之祸甚于王假晋遵覆辙邪律长驱取少帝如拾芥视朱氏又酷烈焉宋祖开基大臣无周公宅洛之谋小臣无娄敬入闗之请因循前人不易其故逮至九朝遂有靖康之难岂其徳之不建哉由地埶然尔六飞南廵驻跸吴越朝曰行阙陵曰寝此岂絶念于卜宅哉咸阳郏鄏我陵我阿汤汤秦淮一苇可至而臣邻未闻以定鼎之谋启陈者毋亦以残都废邑土脉絶水泉卤不足复兴而夷门之痛况未定也呜呼江沱不足宴安也毋已则采唐人之议取南阳为中原新宅且以繋人望云
　　三皇都
　　伏牺都陈【宛邱城是也今陈州治周武王封舜之后于此】神农都鲁或云始都陈【鲁今兖州曲阜县故又云神农营曲阜】黄帝都有熊又迁涿鹿【有熊今郑州新郑涿鹿即涿州】
　　五帝都
　　少昊都穷桑【即鲁曲阜也故曰封伯禽于少昊之墟】颛帝都髙阳【澶州濮阳县以颛帝居之故谓之帝邱其城中有颛帝冡存焉】帝喾都亳亦谓之髙辛【即偃师县今隶西京帝喾为髙辛氏故都亦谓髙辛】尧始封于唐后徙晋阳即帝位都平阳【唐今定州唐县犹有唐城存焉或云唐城在绛州翼城西二里及徙晋阳则以晋阳为唐今平定军有古晋阳城是其地及为天子都平阳则又以平阳为唐平阳今晋州也】舜始封于虞即帝位都蒲坂【虞即南京虞城县蒲坂隋改为河南县今隶河中府】
　　夏都
　　禹封于夏受禅之后都平阳又徙安邑【夏今陜州夏县安邑今隶蒲州平阳即尧都也禹在阳城者避商均之地而非都也按五子之歌曰惟彼陶唐有此冀方言尧舜及禹皆在冀州界少康中兴复还旧都故左曰复禹之迹不失旧物】
　　商都
　　契封于商后世迁于亳即西亳也成汤受命始迁于南亳故命以殷至仲丁迁于嚣河亶甲居于相祖乙居于耿及盘庚五迁复都南亳至纣居朝歌【商即上雒今为商州亳故京兆杜县有亳亭是也杜城今在长安南故司马迁云禹兴西羌汤起亳也及汤有天下始居宋地复命以亳今南京谷熟是也或云河南偃师是盖有溵水出阳城东至西华汝阳入于颍与颍水合流古人并谓颍为溵故命以溵焉此谓之南亳嚣亦作敖即河南之敖仓也相今为相州耿河中府龙门县南十二里故耿城是朝歌隋改为卫县卫州朝歌故城有县西二十二里卫县熈寕中省为镇入黎阳】
　　夏商之际诸侯都
　　昆吾【夏之伯国杜预云东都濮阳县按唐武徳四年析濮州濮阳置昆吾县复旧名也八年复省入濮阳】大彭【商之伯国今徐州彭城是也】豕韦【亦商之伯国或谓之韦杜预云东郡白马县东南有韦城按今滑州韦城是也有豢龙井在韦城古城之内】唐杜【唐杜一国名商末豕韦国于唐周成王灭唐而迁之于杜为杜伯唐今定州唐县杜在永兴军长安县南十五里曰下杜城犹有杜伯冡在焉】顾【夏之诸侯国濮州范县东南二十八里有故顾城】六【庐州舒城东南六十里有故六城虞夏之际封臯陶于此】蓼【夀州霍邱县六蓼皆虞夏所以封臯陶】扈【夏为扈商为崇秦改扈为鄠今鄠县北二十里有故扈城城周四里亦有甘亭即启与有扈战处】鉏【故鉏城在澶州卫南县东十五里此羿本国羿后迁于穷石】寒【寒浞之国今潍州东二十三里寒亭是也】斟灌【夏同姓国杜预云乐安夀光县东南有灌亭按夀光今隶青州】斟寻【夏同姓国按汉北海郡有斟县其地在今潍州东南五十里尚有斟亭京相璠云斟寻去斟亭七里】过【浇之国一名有过莱州掖县北有过乡】戈【豷之国在宋郑之间】崇【永兴鄠县东在夏为扈在商为崇】姺【商时国】邳【商时国今淮阳治下邳是】宻须【按今泾州灵台有宻康公墓或云泾州保定有隂宻城】甲父【单州有甲父城】飂【飂叔安之国亦作廖唐州湖阳是】襃【襃姒之国疑蔡州襃信是】防风氏【湖州武康县是】厥【古厥国郓州中都有厥阳亭】葛【南京陵县有故城是北去亳城百里亳即汤始居或云许州郾城北三十里有葛伯城然皆指其处也】
　　周都
　　周本扶风郡之地名后稷始封于此其所居之地谓之邰公刘迁于豳豳亦作邠大王避狄去豳居岐及文王徳业光大作邑于丰而典治南国武王有天下乃居镐京丰在丰水之西镐在丰水之东周地西廹戎俗自岐之丰自丰之镐是西逺戎而东即华也武王克商乃迁九鼎于郏鄏至成王始定鼎于此而城之以为东都谓之王城及三监导纣子武庚叛成王乃命周公营洛邑迁商之顽民于此谓之成周自武王十一世至幽王为犬戎所灭太子宜臼徙居王城谓之东周是为平王东徙之后则以王城为周而以镐京为宗周自平王十三世至敬王有王子朝之难王城堕废又迁成周成周在东河南在西又以王城为西周成周为东周故公羊曰王城者西周也由春秋后至赧王时周分为二而赧王复居王城为西周考王弟桓公之孙恵公居成周为东周【邰今武功县斄城是也豳班固云栒邑有豳乡按栒邑故城在今邠州三水县东北或云三水西南三十里有古豳城是也岐今凤翔岐山是也丰镐皆水名丰在今永兴鄠县东南镐去丰二十里王城今河南县成周今洛阳县】
　　周诸侯都
