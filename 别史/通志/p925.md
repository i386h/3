<!-- { "loadSidebar": true } -->
　　谢灵运安西将军弈之曾孙而方明之从子也祖元晋车骑将军父瑍生而不慧位秘书郎早亡灵运幼便頴悟元甚异之谓亲知曰我乃生瑍瑍儿何为不及我灵运少好学博览羣书文章之美与顔延之为江左第一纵横俊发过于延之深密则不如也从叔混特知爱之袭封康乐公食邑二千户以国公例除员外散骑侍郎不就为琅邪王大司马行参军性豪侈车服鲜丽衣裳器物多改旧制世共宗之咸称谢康乐也刘毅鎭江陵以为衞军从事中郎毅伏诛武帝版为太尉行参军累迁秘书丞坐事免武帝征长安灵运为世子中军谘议参军黄门侍郎奉使慰劳武帝于彭城使撰西征赋其辞甚丽后爲相国从事中郎迁世子左衞率坐辄杀门生免官宋受命降公爵爲侯起为散骑常侍转太子左衞率灵运性褊傲多愆礼度朝廷唯以文义处之不以应实相许自谓才能宜参权要既不见知常怀愤惋庐陵王义眞少好文籍与灵运情欵异常少帝即位权在大臣灵运构扇异同非毁执政司徒徐羡之等恶之出为永嘉太守郡中有名山水灵运素所爱好出守既不得志遂肆意游遨徧歴诸县动逾旬朔理民听讼不复关怀所至辄为诗咏以致其意在郡一周称疾去职从弟晦曜微等并与书止之不从灵运父祖并葬始宁县并有故宅及墅遂移籍会稽修营旧业傍山带江尽幽居之美与隐士王之孔淳之等放荡为娱有终焉之志每有一首诗至都邑贵贱莫不竞写宿昔之间士庶皆徧远近钦慕名动京师作山居赋并自注以言其事文帝登阼诛徐羡之等征为秘书监再召不起上使光禄范泰与灵运书敦奬之乃出就职使整秘阁书遗阙又以晋氏一代自始至终无一家之史令灵运撰晋书粗立条流书竟不就防迁侍中日夕引见赏遇甚厚灵运诗书皆兼独絶每文竟手自写之文帝称为二寳既自以名辈才能应参时政初被召便以此自许既至文帝唯以文义见接每侍上晏谈赏而已王昙首王华殷景仁等名位素不逾之并见任遇灵运意甚不平多称疾不朝直穿池植援种竹树果驱课公役无复期度出郭游行或一百六七十里经旬不归既无表闻又不请急上不欲伤大臣讽防令自解灵运乃上表陈疾上赐假东归将行上书劝伐河北灵运宴游集会以夜续昼复为御史中丞隆奏免官是岁元嘉五年也灵运既东还与族弟惠连东海何长瑜颍川荀雍泰山羊璿之以文章赏会共为山泽之游时人谓之四友惠连幼有才悟而轻薄不为父方明所知灵运去永嘉还始宁时方明为会稽郡灵运尝自始宁至会稽造方明遇惠连大相知赏灵运性无一所推唯重惠连与为刎颈交时长瑜教惠连读书亦在郡内灵运又以为絶伦灵运谓方明曰阿连才悟如此而尊作常儿遇之何长瑜当令仲宣而饴以下客之食尊既不能礼贤宜以长瑜还灵运载之而去荀雍字道雍官至散骑郎璿之字曜璠为临川内史被遇于竟陵王诞诞败坐诛长瑜才亚惠连雍璿之不及也临川王义庆招集文士长瑜自国侍郎至平西记室参军尝于江陵寄书与宗人何朂以韵语序义庆州府僚佐云陆展染白髪欲以媚侧室青青不解久星星行复出如此者五六句轻薄遂演而广之凡厥人士并为题目皆加剧言苦句其文流行义庆大怒白文帝除为广州所统增城令及义庆薨朝士并诣第叙哀何朂谓袁淑曰长瑜便可还也淑曰国新丧未宜以流人为念庐陵王绍鎭寻阳以长瑜为南中郎行参军掌书记之任行至版桥遇暴风溺死灵运因父祖之资生业甚厚奴僮既众义故门生数百凿山浚湖功役无已寻山陟岭必造幽峻岩嶂数十重者莫不备尽登蹑常着木屐上山则去其前齿下山则去其后齿尝自始宁南山伐木开径直至临海从者数百临海太守王琇惊骇谓为山贼后知灵运乃安又要琇更进琇不肯灵运赠之诗曰邦君难地险旅客易山行在防稽亦多徒众惊动县邑太守孟顗事佛精恳而爲灵运所轻尝谓顗曰得道应须慧业丈人生天当在灵运前成佛必在灵运后顗深恨此言又与王之诸人出千秋亭饮酒倮身大呼顗深不堪遣信相闻灵运大怒曰身自大呼何关痴人事会稽东郭有回踵湖灵运求决以为田文帝令州郡履行此湖去郭近水物所出百姓惜之觊坚执不与灵运既不得回踵又求始宁休崲湖为田觊复固执灵运以顗非在利民正虑决湖多害生命言论伤之与顗遂为雠隙顗因灵运横恣百姓惊扰乃表其异志发兵自防露版上书灵运驰诣阙上表自陈本末文帝知其见诬不罪也不欲复使东归以为临川内史在郡游放不异永嘉为有司所纠司徒遣使随州从事郑望生收灵运灵运兴兵叛逸遂有逆志为诗曰韩亡子房奋秦帝鲁连耻本自江海人忠义感君子追讨禽之送廷尉治罪奏论斩刑上爱其才欲免官而已彭城王义康坚执谓不宜恕诏以谢元勲参微管宜宥及后嗣可降死一等徙广州后秦郡府将宋齐受使至涂口行达桃墟村见有七人下路聚语疑非常人还告郡县遣兵随齐掩讨禽之其一人姓赵名钦云同村薛道双先与灵运共事道双因同村成国报钦云灵运犯事徙广州给钱令买弓箭刀楯等物使道双要合乡里健儿于三江口簒之若得者如意后功劳是同遂合部党要谢不得及还饥馑缘路为刼有司奏收之文帝诏于广州弃市临死作诗曰龚胜无余生李业有终尽嵇公理既迫霍生命亦殒所称龚胜李业犹前诗子房鲁连之意也时元嘉十四年年四十九所着文章传于世孟顗字彦重平昌安邱人衞将军昶弟也昶顗并美风姿时人谓之双珠昶贵盛顗不就辟昶死后顗歴侍中仆射太子詹事散骑常侍左光禄大夫尝就徐羡之因叙关洛中事顗叹刘穆之终后便无继者王亦在甚不平日昔魏朝酷重张郃谓不可一日无之及郃死何关兴废顗不悦众賔笑而释之后卒于会稽太守灵运子鳯坐灵运徙岭南早卒鳯子超宗列在齐史
