<!-- { "loadSidebar": true } -->
　　武功县孙道温妻赵氏者安平人也万俟丑奴之反围岐州久之无援赵乃谓城中妇女曰今州城方防义在同忧遂相率负土昼夜培城城竟免贼大统六年赠夫岐州刺史赠赵安平县君
　　河北孙神妻陈氏者河北郡人也神当逺戍主吏配在夏州意难其逺有孤兄子欲以自代陈曰为国征戍道路辽逺何容身不肯行以孤侄自代天下物议谁其相许神感其言乃自行在戍未几便丧亡及槥柩至陈望而哀恸一哭而卒文帝诏表其闾
　　隋
　　兰陵公主字阿五高祖第五女也美姿容好读书性婉顺上于诸女中特所钟爱初嫁仪同王奉孝奉孝卒适河东桞述时年十八诸姊并骄踞主独折节遵于妇道事舅姑甚谨遇疾必亲奉汤药高祖闻之大悦由是述渐见宠遇初晋王广欲以主配其妃弟萧玚高祖将许之后遂适述晋王因不悦及述用事弥恶之高祖崩述徙岭表炀帝遂令主与述离絶将改嫁之主以死自誓不复朝谒上表请免公主之号与述同徙帝大怒曰天下岂无男子而欲与述同徙邪主曰先帝以妾适桞家今其有罪妾当从坐不愿陛下屈法申恩帝不从主忧愤而卒年三十二临终上表曰昔恭姜自誓着美前诗息妫不言传芳往诰妾虽负罪窃慕古人生既不得从夫死乞葬于桞氏帝览表愈怒不哭葬主于洪渎川资送甚薄朝野伤之
　　南阳公主者炀帝长女也美风仪有志节年十四嫁于许国公宇文述之子士及以谨厚闻述病且卒主亲调饮食手自奉上世以此称之及宇文化及弑逆公主随至聊城而化及为窦建徳所败士及乃自济北西归于唐时隋世衣冠并在其所建徳引见之皆惶惧失常唯主神色自若建徳与语复自陈国破家亡不能报怨雪耻泪下盈襟声辞不辍情理至切建徳及观听者莫不为之动容陨涕咸敬异焉及建徳诛化及时主有一子名禅师年且十歳建徳遣虎贲郎将于士征谓主曰宇文化及躬行弑逆今将族灭其家公主之子法当从坐若不能割爱亦听留之主泣曰虎贲既是隋室贵臣此事何须见问建徳竟杀之主寻请建徳削发为尼及建徳败将归西京复与士及遇于东都主不与相见士及就之立于戸外请复为夫妻主拒之曰我与君雠家今恨不能手刃君者但以谋逆之际君不预知耳固与告絶诃令速去士及固请主怒曰必欲就死方可相见也士及知不可屈乃拜辞而去
　　襄城王恪妃者循州刺史桞旦女也妃姿貌端丽年十余以良家子合相见娉为妃未几而恪被废妃修妇道事之愈敬炀帝嗣位复徙边帝令使者杀之于道恪与辞决妃曰若王死妾誓不独生于是相对恸哭恪死棺敛讫妃谓使者曰妾誓与杨氏同穴若身死得不别埋君之惠也遂抚棺号恸自经而卒见者莫不流涕华阳王楷妃者黄门侍郎龙涸县公河南元岩女也岩明敏有噐干炀帝嗣位坐与栁述连事除名徙南海后会赦还长安有人谮岩逃归收杀之妃有姿色性婉顺初以选为妃未几而楷被幽废妃事楷愈谨每见楷有忧惧色輙陈义理以慰谕之楷甚敬焉及江都之乱楷遇害宇文化及以妃赐其党元武达武达初以宗族礼之置之别舎后因醉而逼之妃自誓不屈武达怒而挞之百余词色弥厉乃自毁其面血泪俱下武达释之妃谓其徒曰我不能早死致命将见侵辱我之罪也因不食而卒
　　谯国夫人洗氏者高凉人也累叶为南越首领跨据山洞部落十余万家夫人防贤明多筹略在父母家抚循部众能行军用师压服诸越每劝亲族为善由是信义结于本乡越人俗好相攻撃夫人兄南梁州刺史挺恃其富彊侵掠旁郡岭表苦之夫人多所规諌由是怨隙止息海南儋耳归附者千余洞梁大同初罗州刺史冯融闻夫人有志节为其子高凉太守宝娉以为妻融本北燕苖裔也初冯之南投高丽也遣融大父业以三百人浮海归宋因留于新会自业及融三世为守牧以他乡覊旅号令不行至是夫人诫约本宗使从民间之礼每共夫宝参决词讼首领有犯法者虽亲族无所纵舍自此政令有序人莫敢违后遇侯景反广州都督萧勃征兵援台高州刺史李迁仕据大臯口遣召宝宝欲往夫人止之曰此欲共君为反耳欲质君以追君之兵众愿且无行既而迁仕果反遣主帅杜平虏率兵入灨石宝以告夫人夫人曰平虏骁将也领兵入灨口即与官兵相拒势未得还迁仕在州无能为也若君自往必有鬬战宜遣使诈之卑辞厚礼云身未敢出欲遣妇往参彼闻之喜必无防虑于是我将千余人歩担杂物唱言输赕得至栅下必可图也宝从之迁仕果大喜遣使觇夫人众皆担物不设备夫人至因撃之大捷迁仕走保于宁都夫人总兵与长城侯陈霸先会于灨石还谓宝曰陈都督大可畏也极得众心必能平贼君宜厚资给之及宝卒岭表大乱夫人怀集百越数州晏然陈永定二年其子仆年九歳遣率诸首岭朝于丹阳拜阳春郡守后广州刺史欧阳纥谋反召仆至高要诱与为乱仆遣使归告夫人夫人曰我为忠贞经今两代不能惜汝輙负国家遂发兵拒境率百越酋长章昭达等内外逼之纥徒溃散仆以夫人功封信都侯加平越中郎将转石龙太守诏使持节册夫人为高凉郡中郎将石龙太夫人赉绣幰油络驷马安车一乗给鼓吹一部并麾幢旌节其卤簿一如刺史之仪至徳中仆卒后遇陈亡岭南未有所附数郡共奉夫人号为圣母保境安民高祖遣总管韦洸安抚岭外陈将徐澄以南康拒守洸不敢进初夫人以扶南犀杖献于陈主至此晋王广遗夫人书喻以国亡令夫人归化并以犀杖及兵符为信夫人见杖验知陈亡集首领数千人尽日恸哭遣其孙魂率众迎洸洸入至广州岭南悉定乃表魂为仪同三司册夫人为宋康郡夫人未几番禺人王仲宣反首领皆应之围洸于州城进兵屯衡岭夫人遣其孙暄出兵救洸时暄与逆党陈佛智素相友故迟留不进夫人大怒遣使执暄繋于州狱又遣孙盎讨佛智斩之进兵至南海与鹿愿兵会共败仲宣夫人亲被甲乗介马张锦伞领彀骑衞诏使裴矩巡抚诸州其苍梧首领陈坦冈州冯岑翁梁化邓马头藤州李光略罗州厐靖等皆来参谒还令统其部落岭表遂定高祖异之拜盎为高州刺史仍赦出暄拜罗州刺史追赠宝为广州总管谯国公册夫人为谯国夫人仍开谯国夫人幕府署长史以下官属给印章听发部落并六州兵马若有机急便宜行事降勅书襃美赐物五千段皇后以首饰及宴服一袭赐之夫人并盛于金箧并梁陈赐物各藏于一库每歳时大会皆陈于庭以示子孙曰汝等宜尽赤心向天子我事三世主唯用一好心今赐物具存此忠孝之报愿汝等思念之时番州总管赵讷贪虐诸俚獠多叛亡夫人遣长史张融上封事论安抚之宜并言讷罪状上遣推讷得其赃竟致于法勅委夫人招慰亡叛夫人亲载诏书自称使者歴十余州宣述上意谕诸俚獠所至皆降高祖赐夫人临振县汤沐邑一千五百戸赠仆为崖州总管平原郡公仁夀初卒諡为诚敬夫人
　　郑善果母崔氏者清河人也年十三适荥阳郑诚生善果周末诚讨尉迟迥力战而死母年二十而寡父彦睦欲夺其志母抱善果曰妇人无再适人之义且郑君虽死幸有此儿弃儿为不慈背死夫为无礼宁当割耳截发以明素心违礼灭慈非敢闻命善果以父死王事数歳拜使持节大将军袭爵开封县公开皇初进封武徳郡公年十四授沂州刺史转景州刺史寻为鲁郡太守母性贤明有节操博渉书史通达政事每善果出听事母輙坐胡牀于鄣后察之闻其剖断合理归则大悦即赐之坐相对谈笑若行事不允或妄嗔怒乃还堂中防袂而泣终日不食善果伏于牀前不敢起母方起谓之曰吾非怒汝乃愧汝家耳吾为汝家妇获奉洒埽知汝先君忠勤之士也守官清恪未尝问及私事以身徇国继之以死吾亦望汝副其此心汝既年小而孤吾寡妇耳有慈无威使汝不知礼训何可负荷忠臣之业乎汝自童子袭茅土汝今位至方岳岂汝身致之邪不思此事而妄加嗔怒心缘骄乐墯于公政内则坠尔家风或失亡官爵外则亏天下法以取罪戾吾死日何面目见汝先人于地下乎母常自勤纺绩每至夜分而寝善果曰儿封侯开国位居三品秩俸幸足母何自勤苦如此答曰吁汝年已长吾谓汝知天下理今闻此言公事何由济乎今此秩俸乃是天子报汝先人之殉命也当须散赡六姻为先君之惠妻子奈何独擅其利以为富贵哉又丝枲纺织妇人之务上自王后下至大夫士妻各有所制若墯业者是为骄逸吾虽不知礼其可自败名乎初寡便不御脂粉常服大练性又节俭非祭祀宾客之事酒肉不妄陈其前静室端居未尝輙出门閤内外姻戚有吉凶事但厚加赠遗皆不诣其家非自手作及庄园禄赐所得虽亲族礼遗悉不许入门善果歴任州郡内自出馔于衙中食之公所供皆不许受悉用修理公宇及分僚佐善果亦由此克己号为清吏炀帝遣御史大夫张衡劳之考为天下最征授光禄卿其母卒后善果为大理卿渐骄恣公清平允遂不如畴昔焉孝女王舜者赵郡王子春之女也子春与从兄长忻不协齐亡之际长忻与其妻同谋杀子春舜时年七歳有二妹粲年五歳璠年二歳并孤苦寄食亲戚舜抚育二妹恩义甚笃而舜阴有复雠之心长忻殊不意焉及姊妹俱长亲戚欲嫁之輙拒不从乃密谓二妹曰我无兄弟致使父雠不复吾辈虽女子何用生为欲共汝报复汝竟何如二妹皆垂泣曰唯姊所命乃于夜中与姊妹各持刀逾墙入手杀长忻夫妻以告父墓因诣县请罪姊妹争为谋首州县不能决高祖闻而嘉叹特原其罪韩觊妻于氏河南人也字茂徳父寔周大左辅于氏年十四适于觊虽生长膏腴家门鼎盛而动遵礼度躬自俭约宗党敬之年十八觊从军没于氏哀毁骨立恸感行路每朝夕奠祭皆手自捧持及免丧其父以其防少无子欲更嫁之女誓无异志截发自明养夫之孽子世隆为嗣身自抚育爱同已生训导有方卒能成立自孀居以后唯时或归宁至于亲族之家絶不来徃有尊属就省谒者送迎皆不出戸庭蔬食布衣不听声乐以终身焉高祖闻而嘉叹下诏襃美表其门闾长安中号为节妇门年七十二卒
　　陆让母冯氏者上党人也性仁爱有母仪让即其孽子也开皇末为番州刺史数有聚敛赃货狼籍为司马所奏案覆得实将就刑冯氏蓬首垢面诣朝堂数让罪于是流涕呜咽亲持杯粥劝让食既而上表求哀词情甚切上愍然为之改容献皇后甚竒其意致请于上书侍御史栁彧进曰冯氏母徳之至有感行路如或戮之何以为劝上于是集京城士庻于朱雀门遣舎人宣诏曰冯氏以嫡母之徳足为世范慈爱之道义感人神特宜矜免用奬风俗让可减死除名复下诏襃美之赐物五百段集命妇与冯相识以旌宠异
