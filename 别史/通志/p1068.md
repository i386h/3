<!-- { "loadSidebar": true } -->
　　刘芳字伯友彭城丛亭里人汉楚元王交之后也六世祖讷晋司校尉祖该宋青徐二州刺史父邕宋兖州长史芳出后伯父宋东平太守逊之邕同刘义宣之事身死彭城芳随伯母房逃窜青州防赦免舅元庆为宋青州刺史沈文秀建威府司马为文秀所杀芳母子入梁邹城慕容白曜南讨青齐梁邹降芳北徙为平齐人时年十六南部尚书李敷妻司徒崔浩之弟女芳祖母浩之姑也芳至京师诣敷门崔耻芳流播拒不见之芳虽处穷窘之中而业尚贞固聪敏过人笃志坟典昼则佣书以自资给夜则读诵终夕不寐至有易衣并日之弊而澹然自守不汲汲于荣利不戚戚于贫贱乃着穷通论以自慰焉芳常为诸僧佣写经论笔迹称善卷直一缣嵗中能入百余疋如此数年赖以颇振由是与徳学大僧多有还徃时有南方沙门慧度以事被责未防暴亡芳因縁闻知文眀太后召入禁中鞭之一百时中官李丰主其始末知芳笃学有志行言之于太后后微媿于心防齐武帝使刘缵至芳之始族兄也擢芳兼主客郎与缵相接寻拜中书博士后与崔光宋弁邢产等俱为中书侍郎俄而诏芳与产入授皇太子经迁太子庻子兼员外散骑常侍从驾洛阳自在路及旋京师常侍坐讲读芳才思深敏特精经义博闻彊记兼览仓雅尤长音训辩析无疑于是礼遇日隆赏赉丰渥俄兼通直常侍从驾南廵撰述行事防而除正王肃之来奔也孝文雅相器重朝野属目芳未及相见帝常宴羣臣于华林肃语次云古者唯妇人有笄男子则无笄芳曰推经礼正文古者男子妇人俱有笄肃曰丧服称男子免而妇人髽男子冠而妇人笄如此则男子不应有笄芳曰此専谓凶事也礼初遭丧男子免时则妇人髽男子冠时则妇人笄言俱时变男子妇人免髽冠笄之不同也又冠尊故夺其笄称且互言也非谓男子无笄又礼内则称子事父母鸡初鸣栉纚笄总以兹而言男子有笄眀矣帝称善者久之肃亦以芳言为然曰此非刘石经邪昔汉世造三字石经于太学学者文字不正多徃质焉芳音义眀辩疑者皆徃询访故时人号为刘石经酒防芳与肃俱出肃执芳手曰吾少来留意三礼在南诸儒亟共讨论皆谓此义如吾向言今闻徃释顿祛平生之惑芳理义精赡类皆如是孝文迁洛路由朝歌见殷比干墓怆然悼懐为文以吊之芳因注解表上之诏曰览卿注殊为富博但文非屈宋理惭张贾既有雅致便可付之集书帝以芳经学精洽超迁国子祭酒以母忧去官帝征宛邓起为辅国将军太尉长史从太尉咸阳王禧攻南阳齐将裴叔业入防徐州疆埸之人颇懐去就帝忧之以芳为散骑常侍国子祭酒徐州大中正行徐州事后兼侍中从征马圈孝文崩于行宫及宣武即位芳手加衮冕孝文自袭敛暨于啓祖山陵练祭始末丧事皆芳撰定咸阳王禧等奉申遗防令芳入授宣武经及南徐州刺史沈陵外叛徐州大水遣芳抚慰振恤之寻正侍中祭酒中正并如故芳表曰夫为国家者罔不崇儒重道学斆为先唐虞已徃典籍无据隆周以降任居虎门蔡氏劝学篇云周之师氏居虎门左今之祭酒则周之师氏洛阳记国子学宫与天子宫对太学在开阳门外案学记云古之王者建国亲民敎学为先郑氏注内则云设师保以敎使国子学焉外则有太学庠序之官由是而言国学在内太学在外眀矣臣谓今既徙县崧瀍皇居伊洛宫阙府事佥复故趾至于国学岂宜舛错校量旧事应在宫门之左至如太学基所见存仍旧营构又去太和二十年发勑立四门博士于四门置学臣案自周以上学唯以二或尚东或尚西或贵在国或贵在郊爰暨周室学葢有六师氏居内太学在国四小在郊礼记云周人养庶老于虞庠虞庠在国之四郊又云天子设四学当入学而太子齿注云四学周四郊之虞庠也大戴保傅篇云帝入东学尚亲而贵仁帝入南学尚齿而贵信帝入西学尚贤而贵徳帝入北学尚贵而尊爵帝入太学承师以问道周之五学于此弥彰案郑注学记周则六学所以然者注云内则设师保以敎使国子学焉外则有太学庠序之官此其证也汉魏以降无复四郊谨寻先防宜在四门案王肃注云天子四郊有学去都五十里考之郑氏不云逺近今太学故坊基址寛旷四郊别置相去辽濶检督难周计太学坊并作四门犹为太旷以臣愚量同处无嫌且今时制置多循中代未审四门应从古不求集儒礼官议其定所从之迁中书令祭酒如故出除青州刺史为政儒缓不能禁止奸盗然清廉寡欲无挠公私还朝议定律令芳斟酌古今为大议之主其中损益多芳意也宣武以朝仪多阙其一切诸议悉委芳修正于是朝廷吉凶大事皆就谘访焉转太常卿芳以所置五郊及日月之位去城里数于礼有违又灵星周公之祀不应太常乃上疏曰臣闻国之大事莫先郊祀郊祀之本寔在审位臣学谢全经业乖通古岂可轻荐瞽言妄陈管説窃见所置坛祠逺近之宜考之典制或未允既曰职司请陈肤浅孟春令云其数八又云迎春于东郊卢植云东郊八里郊也贾逵云东郊木帝太昊八里许慎云东郊八里郊也郑元孟春令注云王居眀堂礼曰王出十五里迎嵗葢殷礼也周礼近郊五十里郑元别注云东郊去都城八里髙诱云迎春气于东方八里郊也王肃云东郊八里因木数也此皆同谓春郊八里之眀据也孟夏令云其数七又云迎夏于南郊卢植云南郊七里郊贾逵云南郊火帝七里许慎云南郊七里郊也郑元云南郊去都城七里髙诱云南郊七里之郊也王肃云南郊七里因火数也此又南郊七里之审据也中央令云其数五卢植云中郊五里之郊也贾逵云中兆黄帝之位并南郊之季故云兆五帝于四郊也郑元云中郊西南未地去都城五里此又中郊五里之审据也孟秋令云其数九又云以迎秋于西郊卢植云西郊九里郊贾逵云西郊金帝少昊九里许慎云西郊九里郊也郑元云西郊去都城九里髙诱云西郊九里之郊也王肃云西郊九里因金数也此又西郊九里之审据也孟冬令云其数六又云迎冬于北郊卢植云北郊六里郊也贾逵云北郊水帝颛顼六里郊许慎云北郊六里郊也郑元云北郊去都城六里髙诱云北郊六里之郊也王肃云北郊六里因水数也此又北郊六里之审据也宋氏含文嘉注云周礼王畿内千里二十分其一以为近郊近郊五十里倍之为逺郊迎五气葢于近郊汉不设王畿则以其方数为郊处故东郊八里南郊七里西郊九里北郊六里中郊在西南未地五里祭祀志云建武二年正月初制郊兆于雒阳城南七里依采元始中故事北郊在雒阳城北四里此汉世南北郊之眀据也今地祗凖此至如三十里郊进乖郑元所引殷周二代之据退违汉魏所行故事凡邑外曰郊今计四郊各以郭门为限里数依上礼朝拜日月皆于东西门外今日月之位去城东西路各三十窃又未审礼又云祭日于坛祭月于坎今计造如上礼仪志云立髙禖祠于城南不云里数故今仍旧灵星本非礼事兆自汉初専为祈田恒郡县郊祀志云髙祖五年制诏御史其令天下立灵星祠牲用太牢县邑令长侍祠晋祠令云郡县国祠社稷先农县又祠灵星此灵星在天下诸县之眀据也周公庙所以别在雒阳者葢縁姬旦创成洛邑故传世洛阳崇祠不絶以彰厥庸夷齐庙者亦世为洛阳界内神祠今并移太常恐乖其本天下此类甚众皆当部郡县修理公私施之祷请窃惟太常所司郊庙神祗自有常限无宜临时斟酌以意若遂尔妄营则不免滛祀二祠在太常在洛阳于国一也然贵在审本臣以庸蔽谬忝今职考括坟籍博采羣议既无异端谓粗可依据今元冬务隙野罄人闲迁易郊坛二三为便诏曰所上乃有眀据但先朝置立已久且可从旧先是孝文于代都诏中书监髙闾太常少卿陆琇并公孙崇等十余人修理金石及八音之器后崇为太乐令乃上请尚书仆射髙肇更共营理宣武诏芳共主之芳表以礼乐事大不容輙决自非博延公卿广集儒彦讨论得失研穷是非则无以垂之万叶为不朽之式被报听许数旬之间频烦三议于时朝士颇以崇专综既乆不应乖谬各嘿然无发论者芳乃探引经诰捜括旧文共相难质皆有眀据以为盈缩有差不合典式崇虽示相酬答而不防本意卒无以自通尚书依事述奏仍诏委芳别更考制于是学者弥归宗焉芳以社稷无树又上疏曰依合朔仪注日有变以朱丝为绳以绕繋社稷树三匝而今无树又周礼大司徒职云设其社稷之壝而树之田主各以其社之所宜木郑元注云所宜木谓若松柏栗也此其一证也又小司徒封人职云掌设王之社壝为畿封而树之郑元注云不言稷者王主于社稷社之细也此其二证也又论语曰哀公问社于宰我宰我对曰夏后氏以松殷人以柏周人以栗是乃土地之所宜也此其三证也又白虎通社稷所以有树何也尊而识之也使人望见即敬之又所以表功也案此正解所以有树之义了不论有之与无也此其四证也此云社稷所以有树何然则稷亦有树眀矣又五经通义云天子太社王社诸侯国社侯社制度奈何曰社皆有垣无屋树其中以木有木者主土生万物万物莫善于木故树木也此其五证也此最其丁寜备解有树之意也又五经要义云社必树之以木周礼司徒职曰班社而树之各以土地所宜尚书逸篇曰太社惟松东社惟柏南社惟梓西社惟栗北社惟槐此其六证也此又太社及四方皆有树别之眀据也又见诸家礼图社稷图皆画为树惟诫社诫稷无树此其七证也虽辩有树之据犹未正所植之木案论语称夏后氏以松殷人以柏周人以栗便是世代不同而尚书逸篇则云太社惟松如此便以一代之中而立社各异也愚以为宜植以松何以言之逸书云太社惟松今者植松不虑失礼惟稷无成证稷乃社之细盖亦不离松也宣武从之芳沈雅方正槩尚甚髙经博多通孝文尤器敬之动相顾访太子恂之在东宫孝文欲为纳芳女芳辞以年貌非宜帝叹其谦慎帝更勑芳举其宗女芳乃称其族子长文之女孝文乃为恂聘之与郑懿女对为左右孺子焉崔光于芳有中表之敬每事询仰芳撰郑元所注周官仪礼音干寳所注周官音王肃所注尚书音何休所注公羊音范甯所注谷梁音韦昭所注国语音范晔后汉书音各一卷辩类三卷徐州人地録三十卷急就篇续注音义证三卷毛诗笺音义证十卷礼记义证十卷周官仪礼义证各五卷崔光表以中书监譲芳宣武不许卒赠镇东将军徐州刺史諡文贞侯长子怿字祖欣雅有父风颇好文翰厯徐州别驾兖州左军府长史司空谘议参军屡为行台出使所厯皆有当官之称转通直散骑常侍徐州大中正行郢州事寻迁安南将军大司农卿卒赠徐州刺史諡曰简无子弟廞以第三子防为后廞字景兴好学彊立善事当世髙肇之盛及清河王怿为宰辅廞皆与其子侄交游灵太后临朝又与太后兄子徃还相好太后令廞以诗赋授弟元吉稍迁光禄大夫孝武帝初除散骑常侍骠骑大将军国子祭酒孝武于显阳殿讲孝经廞为执经虽酬答论难未能精尽而风采音制足有可观寻兼都官尚书又兼殿中尚书及孝武入闗齐神武至洛责廞诛之子隲字子升少有风气颇渉文史位徐州开府从事中郎父廞之死隲率勒乡部赴兖州与刺史樊子鹄抗御王师每战流涕突阵城陷禽送晋阳齐神武矜而赦之文襄为仪同开府以隲为属本州大中正转中书舍人属梁通和隲前后受勅对其使一十六人为司徒左长史卒赠南青州刺史廞弟位金紫光禄大夫子逖有文藻颇工诗咏列在文苑传中芳从子懋字仲华祖防之父承伯仕宋并有名位懋聪敏好学博综经史善草书识竒字宣武初入朝位尚书外兵郎中芳甚重之凡所撰朝廷轨仪皆与参量尚书博议懋与殿中郎袁翻常为议主达于从政台中疑事咸所访决尚书李平与结莫逆交迁歩兵校尉领郎中兼东宫中舍人转员外常侍镇逺将军领考功郎中立考课之科眀黜陟之法甚有条贯孝眀初大军攻硖右懋为李平行台郎中城防懋颇有功太傅清河王怿爱其风雅常目而送之曰刘生堂堂搢绅领袖若天假之年必为魏朝宰辅诏懋与诸才学之士撰成仪令怿为宰相积年礼懋尤重令诸子师之迁太尉司马熙平二年冬暴病卒家甚清贫亡之日徒四壁而已太傅怿及当时才儁莫不痛惜之赠持节前将军南秦州刺史諡曰宣简懋诗诔赋颂及文笔见称于时又撰诸器物造作之始十五卷名曰物祖
