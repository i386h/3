<!-- { "loadSidebar": true } -->
　　崔宏字元伯清河东武城人魏司空林六世孙也祖悦仕石虎位司徒左长史父潜仕慕容暐爲黄门侍郎并以才学称宏少有儁才号曰冀州神童苻融之牧冀州虚心礼敬拜阳平公侍郎冀州从事出总庶务入爲賔友众事修理处断无滞苻坚闻之征爲太子舍人辞以母疾不就左迁著作佐郎太原郝轩名知人称宏有王佐才近代所未有也坚亡避难齐鲁间爲丁零翟钊及晋叛将张愿所留郝轩叹曰斯人也遇斯时不用扶摇之势而与鷃雀飞沈岂不惜哉仕慕容垂爲吏部尚书左丞髙阳内史所歴著称立身雅正虽在兵乱厉志笃学不以资产爲意妻子不免饥寒道武征慕容宝次中山宏弃郡东走海濵帝素闻其名遣骑追求执送于军门引见与语悦之以爲黄门侍郎与张衮对掌机要草创制度时晋使来聘帝将报之诏有司博议国号宏议曰三皇五帝之立号也或因所生之土或以封国之名故虞夏商周始皆诸侯及圣徳既隆万国宗戴称号随本不复更立唯商人屡徙故改号曰殷然犹兼行不废始基之号故诗云殷商之旅此其义也汉祖以汉王定三秦威彊楚故遂以汉爲国号国家虽统北方广漠之土逮于陛下应运龙飞虽曰旧拜受命惟新是以登国之初改代曰魏又慕容永奉进魏土夫魏者大名神州之上国斯乃革命之征验利见之元符也臣愚以爲宜号曰魏道武从之于是称魏及帝幸邺歴问故事宏应对若流帝善之还次恒岭帝亲登山顶抚慰新人适遇宏扶老母登岭赐以牛米因诏诸徙人不能自进者给以车牛迁吏部尚书时命有司制官爵撰朝仪协音乐定律令申科禁宏总而裁之以爲永式及置八部大人以拟八坐宏通置三十六曹如令仆统事深被信任势倾朝廷而俭约自居不营产业家惟四壁出无车乘朝晡步上母年七十供养无重膳帝闻而益厚重之厚加馈遗时人亦讥过约而宏居之愈甚帝常引问古今旧事王者制度治世之则宏陈古人制作之体及眀君贤臣徃代废兴之由甚合上意未尝蹇愕忤旨亦不谄谀茍容及道武季年大臣多犯威怒宏独无谴者由于此也帝曾令宏讲汉书至娄敬说汉髙祖欲以鲁元公主妻匈奴善之嗟叹者良久是以诸公主皆厘降于賔附之国朝臣子弟虽名族美彦不得尚焉尚书职罢赐宏爵白马侯加周兵将军与旧功臣庾岳奚斤等同班而信宠过之道武崩眀元未即位清河王绍因人心不安大出财帛班赐朝士宏独不受绍财眀元即位命宏居门下虚已访问特赐帛二百疋长孙嵩已下咸愧焉诏遣使者循行郡国纠察守宰不如法者令宏与宜都公穆观等按之帝称其平允又诏宏与长孙嵩等于朝堂决刑狱眀元以郡国豪右大为蠹害乃优诏征之人多恋本而长吏逼遣之于是轻薄少年因相扇动所在聚结西河建兴盗贼并起守宰讨之不能禁帝乃引宏及北新侯安同寿光侯叔孙建元城侯元屈等问焉宏欲大赦以纾之屈等对曰不如先诛首恶赦其党类宏曰王者临天下以安人爲本何顾小曲直也夫赦虽非正道而可以权行若赦而不改诛之不晚眀元从之神瑞初诏宏与南平公嵩等坐止车门总理机事并州胡数万南掠河内遣将军公孙表等讨之败绩帝问计于羣臣宏曰表等诸军不爲不足但失于处分故使小盗假息且胡众虽多而无猛烈主将所谓千奴共一胆也宜得大将素爲胡所服信者将数百骑就摄表军以讨之贼闻必望风震怖寿光侯建时在并州诸将莫及帝从之遂平胡寇寻拜天部大人进爵爲公泰恒三年夏宏病笃帝遣侍中穆观就受遗言侍臣问疾一夜数返卒追赠司空諡文贞公丧礼一依安成王叔孙俊故事诏羣臣及附国渠帅皆防葬自亲王以外尽命拜送子浩袭太和中孝文追录先朝功臣以宏配飨庙庭浩字伯深小名桃简浩少好学博览经史元象阴阳百家之言无不关综研精义理时人莫及弱冠爲通直郎天兴中给事秘书转著作郎道武以其工书常置左右帝季年威严颇峻宫省左右多以微过得罪莫不逃隐避目下之变浩独恭谨不怠或终日不归帝知之輙命赐以御粥其砥直任时不爲穷通改节皆此类也眀元初拜博士祭酒赐爵武城子常授帝经书每至郊祠父子并乘轺轩时人荣之帝好阴阳术数闻浩说易及洪范五行善之因命浩筮吉凶参观天文考定疑惑浩综覈天人之际举其纲纪者数家诸所处决多有应验常与军国大谋甚爲宠密时有兎在后宫检无从得入帝令浩推之浩谓当有隣国贡嫔嫱者眀年姚兴果献女神瑞二年秋谷不登太史令王亮苏坦因华阴公主等言防书云国家当治邺应大乐五十年劝帝迁都于邺就谷浩与特进周澹言于帝曰今国家迁都于邺可救今年之饥非长久之防也东州之人常谓国家居广漠之地人畜无算号称牛毛之众今留守旧都分家南徙恐不满诸州之地参居郡县处榛林之下不便水土疾疫死伤情见事露则百姓意沮四方闻之有轻侮之意屈丐及蠕蠕必提挈而来云中平城则有危殆之事阻隔恒代千里之际须欲救援赴之甚难如此则声实俱损矣今居北方假令山东有变轻骑南出耀威桑梓之中谁知多少百姓见之望尘振伏此是国家威制诸夏之长防也至春草生乳酪将出兼有菜果足接来秋若得中熟事则济矣帝曰惟此二人与朕意同复使中贵人问浩澹曰今既糊口无以至来秋或复不熟将如之何浩等对曰可简穷下之户诸州就谷若来秋无年愿更图也但不可迁都帝从之于是分民诣山东三州就食出仓谷以廪之来年遂大熟赐浩澹妾各一人御衣一袭绢五十疋绵五十斤初姚兴死之前岁也太史奏荧惑在瓠星中一夜忽然亡失不知所在或谓下入危亡之国将爲童谣妖言而后行其灾祸帝闻之惊乃召诸硕儒十数人令与史官求其所诣浩对曰按春秋左氏传神降于莘其至之日各以其物也请以日辰推之庚午之夕辛未之朝天有阴云荧惑之亡当此二日之内庚之与午皆主于秦辛爲西夷今姚兴据咸阳是荧惑入秦矣诸人皆作色曰天上失星人安能知其所诣而妄说无征之言浩笑而不应后八十余日荧惑果出于东井留守盘旋秦中大旱赤地昆眀池水竭童谣讹言国内諠扰眀年姚兴死二子交兵三年国灭于是诸人乃服曰非所及也泰恒元年晋将刘裕伐姚舟师自淮泗入欲泝河西上求假道诏羣臣议之外朝公卿咸曰凾谷关号曰天险一人荷戈万夫不得进裕舟船步兵何能西入扬言伐姚意或难测其水道最不可纵宜先发兵断河上流勿令西过又议之内朝或同外计帝将从之浩曰非上防也姚兴使司马休之辈扰其荆州裕切齿久矣今兴死子幼乘其危亡而伐之臣观其意必欲入关劲躁之人不顾后患今若塞其西路裕必上岸北侵如此则姚无事而我受敌矣今蠕蠕内寇民食又乏不可发军发军赴南则北寇进击若其救北则南州复危未若假之水道纵裕西入然后兴兵塞其东归之路所谓卞庄刺虎两得之势也使裕胜也必德我假道之惠令姚氏胜也亦不失救隣之名纵使裕得关中悬远难守彼不能守终爲我物今不劳兵马坐观成败鬭两虎而收长久之利上防也夫爲国之计择利而爲之岂顾婚姻酬一女子之惠也假令国家弃恒山以南裕必不能发吴越之兵与官军争守河北也居然可知议者犹曰裕西入凾谷则进退路穷腹背受敌北上岸则姚军必不出关助我扬声西行意在北进其势然也帝遂从羣议遣长孙嵩发兵拒之战于畔城爲裕将朱超石所败师人多伤帝始恨不用浩计二年晋齐郡太守王懿来降上书陈计称刘裕在洛劝国家以军絶其后路则裕军可不战而尅书奏帝善之会浩在前进讲书传帝问浩曰刘裕西伐前军已至潼关以卿观之事得济不对曰昔姚兴好养虚名而无实用子又病众叛亲离裕乘其危亡兵精将勇尅之必矣帝曰刘裕武能何如慕容垂浩曰裕胜夫慕容垂承父祖累世之资生便尊贵同类归之若夜蛾之赴火少加倚仗便足立功刘裕挺出寒微不阶尺土之资不因一卒之用奋臂大呼而夷灭桓元北禽慕容超南摧卢循等僭晋陵迟遂执国命裕若平而还必篡其主其势然矣秦地戎夷混并虎狼之国裕亦不能守之风俗不同人情难变欲行荆扬之化于三秦之地是无翼而欲飞无足而欲走不可得也秦地当终爲国家有帝曰裕已入关不能进不能退我遣精骑南袭彭城寿春裕亦何能自立浩曰今西北二寇未殄陛下不可亲御六师兵众虽盛而将无韩白长孙嵩有治国之用无进取之能非刘裕敌也臣谓待之不晚帝笑曰卿量之已审矣浩曰臣尝私论近世人物不敢不上闻若王猛之治国苻坚之管仲也慕容恪之辅少主慕容暐之霍光也刘裕之平逆乱司马徳宗之曹操也帝曰卿谓先帝如何浩曰小人管窥乾象何能见昊穹之广大虽然太祖用漠北淳朴之人南入汉地变风易俗化洽四海自与羲农舜禹齐烈臣岂能仰名帝曰屈丐何如浩曰屈丐家国夷灭一身孤寄爲姚氏封殖不思树党彊隣报讐雪耻乃结蠕蠕背德于姚兴橛竖小人无大经略正可残暴终爲人所灭耳帝大悦语至中夜赐浩御缥醪酒十觚水精戎盐一两曰朕味卿言若此盐酒故与卿同其味也三年彗星出天津入太微经北斗络紫微犯天棓八十余日至天汉而灭帝复召诸儒术士问之曰今天下未一四方岳峙灾咎之应将在何国朕甚畏之浩对曰灾异由人而起人无衅妖不自作臣按汉书载王莽篡位之前彗星出入正与今同国家主尊臣卑人无异望是爲僭晋将灭刘裕篡逆之应也五年裕果废其主而自立南鎭上宋改元赦书时帝幸东南舄卤池射鸟闻之驿驰召浩而谓曰徃年卿言彗星之占验矣朕于今日始信天道初浩父疾笃浩乃剪发截爪夜在庭中仰祷斗极爲父请命求以身代叩头流血岁余不息家人罕有知者及父终居丧尽礼时人称之袭爵白马公自朝廷礼仪文防诏诰军国书记尽关于浩浩能爲雅说不长属文而留心于制度科律及经术之言作家祭法次序五宗蒸尝之礼丰俭之节义理可观性不好老庄之书每读不过数十行輙弃之曰此矫诬之说不近人情必非老子所言老聃习礼仲尼所师岂设败法之言以乱先王之敎袁生所谓家人筐箧中物不可扬于王庭也帝常有微疾而灾异屡见乃使中贵人密问于浩曰春秋星孛北斗七国之君皆将有咎今兹日蚀于胃昴尽光赵代之分朕疾疢弥年疗治无损恐一旦奄忽诸子并少将如之何其爲我设图后之计浩曰陛下春秋富盛圣业方融德以除灾幸就平愈且天道防远或消或应昔宋景见灾修德荧惑退舍愿陛下遗诸忧虑恬神保和纳御嘉福无以闇昧之说致损圣思必不得已请陈瞽言自圣化龙兴不崇储贰是以永兴之始社稷几危今宜早建东宫选公卿忠贤陛下素所委仗使爲师傅左右信臣简在圣心者以充賔友入总万机出统戎政监国抚军大柄在手若此则陛下可以优游无爲颐神养寿进御医药万岁之后国有成主民有所归则奸宄息望旁无觊觎此乃万代之令典塞祸之大备也今长皇子讳年渐一纪眀叡温和众情所系时登储副则天下幸甚立子以长礼之大经若并待成人而择倒错天伦则生履霜坚氷之祸自古以来载籍所记兴衰存亡尠不由此帝纳之于是使浩奉防告宗庙命太武爲国副主居正殿临朝司徒长孙嵩山阳公奚斤北新公安同爲左辅坐东厢西向浩与太尉穆观散骑常侍邱堆爲右弼坐西厢东向百寮总已以听焉眀元避居西宫时隐而窥之听其决断大悦谓左右侍臣曰长孙嵩宿徳旧臣歴事四世功存社稷奚斤辩防智谋名闻遐迩安同晓解俗情眀于校练穆观达政事要识吾旨趣崔浩博闻彊识精天人之会邱堆虽无大用然在公专谨以此六人辅相吾子足以经国吾与汝曹游行四境伐叛柔服可得志于天下矣羣臣时奏事所疑眀元曰此非我所知当决之汝曹国主也会闻宋武帝殂眀元欲取虎牢滑台浩曰陛下不以刘裕歘起纳其使贡裕亦敬事陛下不幸今死乘丧伐之虽得之不令春秋晋士丐帅师侵齐闻齐侯卒乃还君子大其不伐丧以爲恩足以感孝子义足以动诸侯今国家亦未能一举而定江南宜遣人吊祭存其孤弱恤其凶灾布义风于天下令德之事也若此则化被荆扬南金象齿羽毛之珍可不求而自至且裕新死党与未离兵临其境必相率拒战功不可必不如缓之待其恶稔如其彊臣争权变难必起然后命将扬威可不劳士卒而收河北之地眀元既锐意南伐语浩曰刘裕因姚兴死而灭其国裕死我伐之何爲不可浩固执曰兴死二子交争裕乃伐之眀元大怒不从浩言遂遣奚斤南伐议于监国之前曰先攻城也先略地也斤曰请先攻城浩曰南人长于守城苻氏攻襄阳经年不拔今以大国之力攻其小城若不时尅挫损军势危道也不如分军略地至淮爲限列置守宰收敛租谷滑台虎牢反在军北絶望南救必沿河东走若或不然即是囿中之物公孙表请先图其城斤等济河先攻滑台经时不拔表请济师眀元怒乃亲南廵守拜浩相州刺史加左光禄大夫随军爲谋主及车驾之还也浩从眀元幸西河太原登憩髙陵之上下临河流傍览川域慨然有感遂与同寮论五等郡县之是非考秦始皇汉武之违失浩好古识治体时伏其言天师寇谦之每与浩言闻其论古治乱之迹常自夜达旦竦意敛容无有懈倦既而叹美之曰斯人言也惠皆可底行亦当今之臯繇也但世人贵远贱近不能深察之耳因谓浩曰吾行道隐居不营世务忽受神中之诀今当兼修儒敎辅助太平眞君继千载之絶统而学不稽古临事闇昧卿当爲吾撰列王者政典并论其大要浩乃著书二十余篇上推太初下尽秦汉变之迹大旨先以复五等爲本太武即位左右忌浩正直共排毁之帝虽知其能不免羣议故出浩令以公归第及有疑议召而问焉浩纎妍白晳如美妇人而性敏达长于谋计常自比张良而谓已稽古过之既得归第因欲修服食养性之术而寇谦之有神中录图新经浩因师事之始光中进爵东郡公拜太常卿时议讨赫连昌羣臣皆以爲难唯浩曰徃年以来荧惑再守羽林越钩陈咸皆拘忌其占秦亡又今年五星并出东方利以西伐天应人和时会并集不可失也帝乃使奚斤等击蒲坂而亲率轻骑袭其都城大获而还后帝复讨昌次其城下收众僞退昌鼓噪而前舒阵爲两翼会有风雨从东南来扬沙昬防宦者赵倪进曰今风雨从贼后来我向彼背天不助人又将士饥渴愿陛下摄骑避之更待后日浩叱之曰是何言欤千里制胜一日之中岂得变易贼前行不止后已离絶宜分军隐出奄击不意风道在人岂有恒也帝曰善分骑奋击昌军大溃神防二年议击蠕蠕朝臣内外尽不欲行保太后亦固止帝帝皆不听唯浩赞成防略尚书令刘絜左仆射安原等乃使黄门侍郎仇齐推赫连昌太史张渊徐辩说帝曰今年己巳三阴之岁岁星袭月太白在西方不可举兵北伐必败虽尅之不利于上又羣臣共赞和渊等云渊少时尝谏苻坚不可南征坚不从而败今天时人事都不和协何可举动帝意不决乃召浩令与渊等辩之浩难渊曰阳者德也阴者刑也故日蚀修德月蚀修刑夫王者之用刑大则陈之原野小则肆之市朝战伐者用刑之大者也以此言之三阴用兵盖得其类修刑之义也岁星袭月年饥民流应在他国远期十二年太白行苍龙宿于天文爲东不妨北伐渊等俗生志意浅近牵于小数不达大体难与远图臣观天文比年以来月行掩昴至今犹然其占三年天子大破旄头之国蠕蠕髙车旄头之众也夫圣眀御时能行非常之事古人语曰非常之原黎民惧焉及其成功天下晏然愿陛下勿疑也渊等慙而言曰蠕蠕荒外无用之物得其地不可耕而食得其民不可臣而使轻疾无常难得而制有何汲汲而苦劳士马也浩曰渊言天时是其所职若论形势非彼所知斯乃汉世旧说常谈施之于今不合事宜何以言之夫蠕蠕者旧是国家北边叛今诛其元恶收其善民令复旧役非无用也漠北髙凉不生蚊蚋水草美善夏则北迁田牧其地非不可耕而食也蠕蠕子弟来降贵者尚公主贱者将军大夫居列满朝又髙车号爲名骑非不可臣而畜也夫以南人追之则患其轻疾于国兵则不然何者彼能远走我亦能远逐非难制也往数入塞国人惊震今夏不乘虚掩进破灭其国至秋复来不得安卧自太宗之世迄于今日无岁不警岂不汲汲乎哉世人皆谓渊辩通解数术眀决成败臣请试之问其西国未灭之前有何亡征知而不言是其不忠若实不知是其无术时赫连昌在坐渊等自以无先言慙赧而不能对帝大悦谓公卿曰吾意决矣亡国之臣不可与谋信矣哉而保太后犹疑之复令羣臣于保太后前评议帝谓浩曰此等意犹不伏卿善晓之令寤既罢朝或有尤浩者曰今吴贼南寇而舍之北伐行师千里其谁不知若蠕蠕远遁前无所获后有南贼之患此危道也浩曰不然今年不摧蠕蠕则无以御南贼自国家并西国以来南人恐惧扬声动众以衞淮北彼北我南彼征我息其势然矣北破蠕蠕往还之间故不见其至也何以言之刘裕得关中留其爱子精兵数万良将劲卒犹不能固守举军尽没号哭之声至今未已如何正当国家休眀之世士马彊盛之时而欲以驹犊齿虎口也设令国家与之河南彼必不能守之自量不能守是以必不来若或有众备边之军耳夫见瓶水之涷知天下之寒尝肉一脔识镬中之味物有其类可推而得也且蠕蠕恃其絶远谓国家力不能至自寛来久故夏则散众放畜秋肥乃聚背寒向温南来寇抄今出其虑表攻其不备大军卒至必惊骇星分望尘奔走牡马防牧牝马恋驹驱驰难制不得水草未过数日朋聚而困弊可一举而灭蹔劳永逸长久之利时不可失也唯患上无此意今圣虑已决发旷世之谋如何止之陋哉公卿也诸军遂行天师谓浩曰是行也如之何可果尅乎浩对曰天时形势必尅无疑但恐诸将琐琐前后顾虑不能乘胜深入使不全举耳及军入其境蠕蠕先不设备民畜布野惊怖四奔于是分军搜讨东西五千里南北三千里凡所俘虏及获畜产车庐弥漫山泽盖数百万髙车杀蠕蠕种类降者三十余万落虏遂散乱矣帝沿弱水西行至涿邪山诸大将果疑深入有伏兵劝帝止天师以浩曩日之言固劝帝穷讨帝不听后有降人言蠕蠕大檀先被疾不知所爲乃焚烧穹庐科车自载将数百人入山南走民畜窘聚方六十里中无人统领相去百八十里追军不至乃徐徐西遁惟此得免后闻凉州贾胡言若复前行二日则尽灭之矣帝深恨之大军既还南贼终不能动如浩所量浩眀识天文好观星变常置金银铜铤于酢器中令青夜有所见即以铤画纸作字以记其异帝每幸浩第多问以异事或仓卒不及束带奉进蔬食不暇精美帝爲举匕箸或立尝而旋其见宠爱如此于是引浩出入卧内加侍中特进抚军大将军左光禄大夫以赏谋谟之功帝从容谓浩曰卿才智深博事朕祖考忠着三世朕故延卿自近宜思尽规谏辅予弼予勿有隐懐朕虽当时迁怒若或不用久久可不深思卿言也因令歌工歴颂羣臣事在长孙道生传又召新降高车渠帅数百人赐酒食于前帝指浩以示之曰汝曹视此人尫纎懦弱手不能弯弓持矛其胸中所懐乃逾于兵甲朕始时虽有征讨之意而志虑不自决前后尅防皆此人导吾令至此矣乃勅诸尚书曰凡军国大计卿等所不能决皆先谘浩然后施行俄而南蕃诸将表宋师欲犯河南请兵三万先其未发逆击之因诛河北流民在界上者絶其乡导足以挫其锐气使不敢深入诏公卿议之咸言宜许浩曰此不可从也往年国家大破蠕蠕马力有余南贼震惧常恐轻兵奄至卧不安席故先声动众以备不虞非敢先发又南土下湿夏月蒸暑水潦方多草木深邃疾疫必起非行师之时且彼先严有备必坚城固守屯军攻之则粮食不给分兵肆讨则无以应敌未见其利就使能来待其劳倦秋凉马肥因敌取食徐往击之万全之计在朝羣臣又西北守将从陛下征讨西灭赫连北破蠕蠕多获美女珍宝马畜成羣南鎭诸将闻而生羡亦欲南钞以取资财是以披毛求瑕妄张贼势冀得肆心既不获听故数称贼动以恐朝廷背公存私爲国生事非忠臣也帝从浩议南鎭诸将复表贼至而自陈兵少求简幽州以南戍兵佐守就漳水造船严以爲备公卿议者佥然欲遣骑五千并假署司马楚之鲁轨韩延之等令引诱边民浩曰非上防也彼闻幽州以南精兵悉发大造舟船轻骑在后欲存立司马诛除刘族必举国骇扰惧于灭亡当悉发精兵锐卒来备北境后审知官军有声无实恃其先聚必喜而前行径来至河肆其侵暴则我守将无以御之若彼有见机之人善设权谲乘间深入虞我国虚生变不难非制敌之良计今公卿欲以威力攘贼乃所以招令速至也夫张虚声而召实害此之谓矣不可不思后悔无及我使在彼期四月前还可待使至审而后发犹未晚也楚之等是彼所忌将夺其国彼安得端坐视之故楚之往则彼来楚之止则彼息其势然也且楚之等琐才能招合轻薄无頼而不能成就大功爲国生事使兵连祸结必此之羣矣臣尝闻鲁轨说姚兴求入荆州至则散败乃不免蛮贼掠卖爲奴使祸及姚已然之效浩复陈天时不利于彼曰今兹害气在扬州不宜先举兵一也午岁自刑先发者伤二也日蚀灭光昼昬星见飞鸟堕落宿当斗牛忧在危亡三也荧惑伏匿于翼轸戒乱及丧四也太白未出进兵者败五也夫兴国之君先修人事次尽地利后观天时故万举而万全国安而身盛今宋新国是人事未周也灾变屡见是天时不协也舟行水涸是地利不尽也三事无一成自守犹或不安何得先发而攻人哉彼必听我虚声而严我亦承彼严而动两推其咎皆自以爲应敌兵法当分灾迎受害气未可举动也帝不能违众乃从公卿议浩复固争不从乃遣阳平王杜超鎭邺琅邪王司马楚之等屯颍川于是贼来遂疾到彦之自清水入河泝流西行分兵列守南岸西至潼关帝闻赫连定与宋县分河北乃治兵欲先讨赫连羣臣皆曰刘义隆犹在河中舍之西行前寇未可必尅而义隆乘虚则失东州矣帝疑焉问计于浩浩曰义隆与赫连定同恶相招连结冯跋牵引蠕蠕规逆肆心虚相唱和义隆望定进定待义隆前皆莫敢先入以臣观之有似连鸡不得俱飞无能爲害也臣始谓义隆军来当屯住河中两道北上东道向冀州西道冲邺如此则陛下当自致讨不得徐行今则不然东西列兵径二千里中一处不过数千形分势弱以此观之儜儿情见止望固河自守免死爲幸无北度意也赫连定残根易摧拟之必仆尅定之后东出潼关席卷而前则威震南极江淮以北无立草矣圣防独发非愚近所及愿陛下必西行勿疑平凉既平其日宴会帝执浩手以示防逊使曰所云崔公此是也才略之美当今无比朕行止必问成败决焉若合符契后冠军将军安颉军还献南俘囚说南贼之言云宋勅其诸将若北国兵动先其未至径前入河若其不动住彭城勿进如浩所量帝谓公卿曰卿辈前谓我用浩计爲谬惊怖固谏常胜之家始皆自谓逾人远矣至于归终乃不能及迁浩司徒时方士祁纎奏立四王以日东西南北爲名欲以致祯祥除灾异诏浩与学士议之浩对曰先王建国以作藩屏不应假名以爲其福夫日月运转周歴四方京师所居在于其内四王之称实奄邦畿名之则逆不可承用先是纎奏改代爲万年浩曰昔太祖道武皇帝应天受命开拓洪业诸所制置无不循古以始封代土后称爲魏故代魏兼用犹彼殷商国家积徳着在图史当享万亿不待改名以爲益也纎之所闻皆非正义帝从之是时河西王沮渠牧犍内有贰意帝将讨焉先问于浩浩对曰牧犍恶心已露不可不诛官军往年北伐虽不尅获实无所损于时行者内外军马三十万匹计在道死伤不满八千岁常羸死恒不减万乃不少于前而远方乘虚便谓大损不能复振今出其不图大军卒至必惊惧骚扰不知所出禽之必矣牧犍幼弱诸弟骄恣争权纵横人心离解加以比年以来天灾地变都在秦凉诚灭亡之国也帝曰善吾意亦以爲然命公卿议之农王奚斤等三十余人皆表曰牧犍西垂下国虽心不爲纯臣然继父职贡朝廷接以蕃礼又王姬厘降罪未甚彰谓且羁縻而已今士马劳止宜可小息又其地卤斥畧无水草大军既到不得久停彼闻军来必完聚城守攻则难防野无所掠于是尚书古弼李顺之徒皆曰自温圉河以西至于凉州地纯枯石了无水草不见流川皆言姑臧城南天梯山上冬有积雪深一丈余至春夏消液下流成川引以溉灌彼闻军至决此渠口水不通流则致渴乏去城百里之内赤地无草又不任久停军马斤等议是也帝乃命浩以其前言与斤共相难抑诸人不复余言唯曰彼无水草浩曰汉书地理志称凉州之畜爲天下饶若无水草何以畜牧又汉人爲居终不于无水草之地筑城郭立郡县也雪之消液才不敛尘何得通渠引漕溉灌数百万顷乎此言大詃诬于人矣李顺等复曰耳闻不如目见吾曹目见何可共辩浩曰汝曹受人金钱欲爲人爲辞谓我目不见便可欺也帝隐听闻之乃出亲见斤等辞旨严厉形于神色羣臣乃不敢复言但唯唯而已于是遂讨凉州平之州饶水草如浩所言乃诏浩曰昔皇祚之兴世隆北土太祖道武皇帝协顺天人奄有区夏太宗承统光隆前绪朕以年获奉宗庙即位之初不遑宁处扬威朔裔埽定赫连逮于神防始命史职注集前功以成一代之典自尔已来戎旗仍举秦陇尅定徐兖无尘平逋寇于龙川讨孽于凉域而史阙其职篇籍不着每惧斯事之坠焉命公留台综理史务述成此书务从实录浩于是监秘书事以中书侍郎髙允散骑侍郎张伟参著作续成前纪至于损益褒贬折衷润色浩所总焉浩有鉴识以人伦爲己任眀元太武之世征海内贤才起自仄陋及所得外国远方名士拔而用之皆浩之由也至于礼乐宪章皆归宗于浩及景穆始总百揆浩复与宜都王穆寿辅政事时又将讨蠕蠕刘絜复致异议帝愈欲讨之乃召问浩浩对曰往击蠕蠕师不多日絜等各欲逥还后获其生口云军还之时去贼三十里是絜等之计过矣夫北土多积雪至冬时常避寒南徙若因其时潜军而出必与之遇既与之遇则可禽获帝以爲然乃分军爲四道诏诸将俱会鹿浑海期日有定而絜恨计不用沮误诸将无功而还帝西廵诏浩与尚书顺阳公兰延都督行台中外诸军事帝至东雍亲临汾曲观叛贼薛永宗垒进军围之永宗出兵欲战帝问浩曰今日可击不浩曰永宗未知陛下自来人心安闲北风迅疾宜急击之须臾必破若待眀日恐其见官军盛大必夜遁走帝从之永宗溃灭车驾济河前驱告贼在渭北帝至洛水桥贼已夜遁诏问浩曰盖吴在长安北九十里渭北地空谷草不备欲度渭南西行何如浩对曰盖吴营去此六十里贼魁所在击蛇之法当先破头头破则尾岂能复动宜乘势先击盖吴今军往一日便到平盖吴之后逥向长安亦一日而至一日之内未便损伤愚谓宜从北道若从南道则盖吴徐入北山卒未可平帝不从乃度渭南盖吴闻帝至尽散入北山果如浩言军无所尅帝悔之后以浩辅东宫之勤赐缯絮布帛各千叚太武搜于河西诏浩诣行在所议军事浩表犹如前议以谓汉武患匈奴彊盛故开凉州五郡通西域广农积谷爲灭贼之资东西迭击故汉未疲而匈奴已弊今募徙豪彊大家充实凉土军举之日东西齐势此计之得者浩又上五寅元歴表曰太宗即位元年勅臣解急就章孝经论语诗尚书春秋礼记周易三年成讫复诏臣学天文星歴易式九宫无不尽看三十九年昼夜无废臣禀性弱劣力不及健妇人更无余能是以专心思书忘寝与食至乃梦共鬼争义遂得周公孔子之要术始知古人有虚有实妄语者多眞正者少自秦始皇焚书之后经典絶灭汉髙祖以来世人妄造歴术者十余家皆不得天道之正大误四千小误甚多不可言尽臣愍其如此今遭陛下太平之世除僞从眞宜改误歴以从天道是以臣前奏造歴今始成讫谨以奏呈惟垂恩省察以臣歴术宣示中书博士然后施用非但时人天地鬼神知臣得正可以益国家万世之名过于三皇五帝矣浩又以晋书诸家并多误着晋后书未就传世者五十余卷初道武诏秘书郎邓渊着国记十余卷编年次事体例未成逮于眀元废而不述神防二年诏集诸文人摭录国书浩及弟览髙谠邓頴鼂继范享黄辅等共参著作叙成国书三十卷著作令史太原闵湛赵郡郗摽素谄事浩乃请立石铭刋载国书以彰直笔并勒浩所注五经浩赞成之景穆善焉遂营于天郊东三里方百步用功三百万乃讫浩所着国记尽述国事备而不典而石铭显在衢路北人咸悉忿毒相与谮浩于帝帝大怒使有司按浩取秘书郎史及长歴生数百人意状浩服受赇太平眞君十一年六月诛浩清河崔氏无远近及范阳卢氏太原郭氏河东栁氏皆浩之姻亲尽夷其族其秘书郎史已下尽死浩始弱冠太原郭逸以女妻之浩晚成不曜华采故时人未之知也逸妻王氏即宋鎭北将军王仲德姊也每奇浩才能自以爲得佳壻俄而女亡王氏深以伤恨复以少女继防逸及亲属以爲不可王氏固执与之逸不能违遂重结好浩非毁佛法而妻郭氏好释典时时读诵浩怒取而焚之捐灰于厠中及浩幽絷置之槛内送于城南使衞士数十人溲其上呼声嗷嗷闻于行路自宰司之被戮辱未有如浩者世皆以爲报应之验也初浩之害李顺基萌已成夜梦秉火爇顺寝室火作而顺死浩与室家羣立而观之俄而顺弟息号哭而出曰此辈吾贼也以戈击之悉投于河寤而恶之以告馆客冯景仁景仁曰此眞不善也非复虚事夫以火爇人暴之极也且兆始恶者有终殃积不善者无余庆厉阶成矣公其图之浩曰吾方思之而不能悛至是而族浩既工书人多托写急就章从少至老初不惮劳所书盖以百数必称爲代疆以示不敢犯国其谨也如此浩书体势及其先人而妙巧不如也世宝其迹多裁割缀连以爲模楷浩母卢谌孙女也浩着食经序曰余自少及长耳目闻见诸母诸姑所修妇功无不蕴习酒食朝夕养舅姑四时供祭祀虽有功力不任僮使常手自亲焉昔遭丧乱饥馑仍臻饘蔬糊口不能具其物用十余年间不复备设先妣虑久废忘后生无所知见而少不习书乃占授爲九篇文辞约举婉而成章聪辩彊记皆此类也亲没之后遇国龙兴之会平暴除乱拓定四方余备位台铉与参大谋赏获丰厚牛羊盖泽赀累钜万衣则重锦食则粱肉远惟平生季路负米之时不可复得故序遗文垂示来世浩弟简字仲亮一名览好学少以善书知名道武初歴中书侍郎爵五等侯参著作事卒简弟恬字叔元小名白位豫州刺史爵武阳侯坐浩伏诛宏祖悦与范阳卢谌并以博艺齐名谌法钟繇悦法衞瓘而俱习索靖之草皆尽其妙谌传子偃偃传子邈悦传子潜潜传子宏世不替业故魏初重崔卢之书宏自非朝廷文诰四方书檄初不妄染故世无遗文尤善草爲世摹楷行法特尽精巧而不见遗迹始宏因苻氏乱欲避地江南爲张愿所获本图不遂乃作诗以自伤而不行于世盖惧罪也浩诛中书侍郎髙允受勅收浩家书始见此诗允知其意允孙绰录于允集初宏父潜爲兄浑等诔手笔本草延昌初著作佐郎王遵业买书于市遇得之年将二百宝其书迹深藏秘之武定中遵业子松年将以遗黄门郎崔季舒人多摹榻之左光禄大夫姚元以工书知名于时见潜书以爲过于已也宏弟徽字元猷少有文才与渤海髙演俱知名歴位秘书监赐爵贝邱侯乐安王范鎭长安选旧德之士与俱范以徽爲平西将军副将行乐安王傅进爵济南公徽爲政务存大体不亲小事性好人伦引接賔客或谈及平生或讲论道义诲诱后进终日不止以疾征还京师卒諡曰元公士类无不叹息始清河崔寛祖肜随晋南阳王保避地陇右遂仕西凉及沮渠氏肜生剖字伯宗每慷慨有懐东土常叹曰风雨如晦鸡鸣不已吾所庶几及太武西廵剖乃总率同义使子寛送款太武嘉之拜寛岐阳令赐爵延水男遣使与寛俱西抚慰初附征剖诣京师未至而卒文成以剖诚着先朝赠凉州刺史武陵公諡曰元寛字景仁还京封安国子位农太守初寛通欵见浩浩与相齿次厚存接之及浩诛以远来疎族独得不坐遂家于武城居司空林旧墟以一子继浩与浩弟览妻封氏相奉如亲寛后袭爵武陵公陜城鎭将三崤地险人多刼寇而寛性滑稽诱接豪右宿盗魁帅与相交结倾衿待遇不逆细微莫不感其意气时官无禄力唯取给于人寛善抚纳招致礼遗大有取受而与之者无恨又农出漆蜡竹木之饶路与南通贸易来往家产丰富而百姓乐之诸鎭之中号曰能政及解鎭人人追恋诣阙上疏者三百余人卒遗言薄葬敛以时服长子衡字伯玉少以孝行著称学崔浩书颇亦类焉天安元年擢爲内秘书中散班下诏命及御所览书多其迹也衡举李冲李元恺程骏等终爲名器承眀元年迁内都坐令善折狱孝文嘉之太和二年袭爵武陵公衡涉猎书史颇爲文笔蠕蠕时犯塞衡上疏陈备御之方便国利人之防凡五十余条除秦州刺史徙爵齐郡公先是河东年饥刼盗大起衡至修龚遂法劝课农桑周年间寇盗止息卒赠冀州刺史諡惠公衡五子长子敞字公世袭爵例降爲侯爲平原相敞性狷急与刺史杨椿迭相表列敞坐免官宣武初爲钜鹿太守弟朏之逆敞爲黄太军主韩文殊所藏其家悉见籍没唯敞妻李氏以公主之甥自随奴婢田宅二百余口得免正光中普释禁锢敞复爵郡侯卒于赵郡太守敞弟钟字公禄奉朝请弟胐之逆以出后被原歴司徒右长史金紫光禄大夫冀州大中正敞亡后钟贪其财诬敞息子积等三人非兄允辞诉累世人士嫉之尔朱世隆爲尚书令奏除其官终身勿齿胐好学有文才爲京兆王愉录事参军与愉同逆伏法宏同郡董谧谧父京与同郡崔康时霍原等俱以硕学播名辽海谧好学传父业中山平入朝拜仪曹郎撰朝觐飨宴郊庙社稷之仪
