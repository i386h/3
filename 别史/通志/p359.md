<!-- { "loadSidebar": true } -->
　　十二野者所以分天之纲即十二野不可以明天九州者所以分地之纪即九州不可以明地七略者所以分书之次即七略不可以明书欲明天者在于明推歩欲明地者在于明逺迩欲明书者在于明类例噫类例不眀图书失纪有自来矣臣于是捴古今有无之书为之区别凡十二类经类第一礼类第二乐类第三小学类第四史类第五诸子类第六星数类第七五行类第八艺术类第九医方类第十类书类第十一文类第十二经一类分九家九家有八十八种书以八十八种书而捴为九种书可乎礼一类分七家七家有五十四种书以五十四种书而搃为七种书可乎乐一类为一家书十一种小学一类为一家书八种史一类分十三家十三家为书九十种朝代之书则以朝代分非朝代书则以类聚分诸子一类分十一家其八家为书八种道释兵三家书差多为四十种星数一类分三家三家为书十五种五行一类分三十家三十家为书三十三种艺术一类为一家书十七种医方一类为一家书二十六种类书一类为一家分上下二种文类一类分二家二十二种别集一家为十九种书余二十一家二十一种书而已捴十二类百家四百二十二种朱紫分矣散四百二十二种书可以穷百家之学敛百家之学可以明十二类之所归
　　易本一类也以数不可合于图图不可合于音防纬不可合于注故分为十六种诗本一类也以图不可合于音音不可合于谱名物不可合于诂训故分为十二种礼虽一类而有七种以仪礼杂于周官可乎春秋虽一类而有五家以啖赵杂于公谷可乎乐虽主于音声而歌曲与管异事小学虽主于文字而字书与韵书背驰编年一家而有先后文集一家而有合离日月星辰岂可与风云气同为天文之学三命元辰岂可与九宫太一同为五行之书以此观之七略所分自为茍简四库所部无乃繁博
　　类书犹持军也若有条理虽多而治若无条理虽寡而纷类例不患其多也患处多之无术耳
　　今所纪者欲以纪百代之有无然汉晋之书最为希阔故稍略隋唐之书于今为近故差详崇文四库及民间之藏乃近代之书所当一一载也
　　类例既分学术自明以其先后本末具在观图谱者可以知图谱之所始观名数者可以知名数之相承防纬之学盛于东都音韵之书于江左传注起于汉魏义疏成于隋唐覩其书可以知其学之源流或旧无其书而有其学者是为新出之学非古道也
　　编次必记亡书论三篇
　　古人编书皆记其亡阙所以仲尼定书逸篇具载王俭作七志已又条刘氏七略及二汉艺文志魏中经簿所阙之书为一志阮孝绪作七録已亦条刘氏七略及班固汉志袁山松后汉志魏中经晋四部所亡之书为一録隋朝又记梁之亡书自唐以前书籍之富者为亡阙之书有所系故可以本所系而求所以书或亡于前而备于后不出于彼而出于此及唐人收书只记其有不记其无是致后人失其名系所以崇文四库之书比于隋唐亡书甚多而古书之亡尤甚焉
　　古人亡书有记故本所记而求之魏人求书有阙目録一卷唐人求书有搜访图书目一卷所以得书之多也【阙】　　　下诏并书目一卷惜乎行之不逺一卷之目亦无焉臣今所作羣书防纪不惟简别类例亦所以广古今而无遗也
　　古人编书必究本末上有源流下有沿袭故学者亦易学求者亦易求谓如隋人于厯一家最为详明凡作厯者防人或先或后有因有革存则俱存亡则俱亡唐人不能记亡书然犹纪其当代作者之先后必使具在而后己及崇文四库有则书无则否不惟古书难求虽今代宪章亦不备
　　书有名亡实不亡论一篇
　　书有亡者有虽亡而不亡者有不可以不求者有不可求者文言略例虽亡而周易具在汉魏吴晋鼓吹曲虽亡而乐府具在三礼目录虽亡可取诸三礼十三代史目录虽亡可取诸十三代史常鼎寳文选著作人名目录虽亡可取诸文选孙玉汝唐列圣实録虽亡可取诸唐实录开元礼目録虽亡可取诸开元礼名医别录虽亡陶隠居已收入本草李氏本草虽亡唐慎微已收入证类春秋括甲子虽亡不过起隠公至哀公甲子耳韦嘉年号录虽亡不过起汉后元至唐中和年号耳续唐厯虽亡不过起续栁芳所作至唐之末年亦犹续通典续杜佑所作至宋初也毛诗虫鱼草木图盖本陆玑疏而为图今虽亡有陆玑疏在则其图可图也尔雅图盖本郭璞注而为图今虽亡有郭璞注在则其图可图也张频礼粹出于崔灵恩三礼义宗有崔灵恩三礼义宗则张频礼粹为不亡五服志出于开元礼有开元礼则五服志为不亡有杜预春秋公子谱无顾啓期大夫谱可也有洪范五行无春秋灾异应録可也丁副春秋三同异字可见于杜预释例陆淳纂例京相璠春秋土地名可见于杜预地名谱桑钦水经李腾説文字源不离説文经典分毫正字不离佩觽李舟切韵乃取説文而分声天寳切韵即开元文字而为韵内外转归字图内外铃指归图切韵枢之类无不见于韵海镜源书评书论书品书诀之类无不见于法书苑墨薮唐人小説多见于语林近代小説多见于集説天文横图圆图分野图紫微图象度图但一图可该大象赋小象赋周髀星述四七长短经刘石甘巫占但一书可备开元占经象应騐录之类即古今通占鉴乾象新书可以见矣李氏本草拾遗删繁本草徐之才药对南海药谱药林药论药忌之书证类本草收之矣肘后方鬼遗方独行方一致方及诸古方之书外台秘要太平圣恵方中尽收之矣纪元之书亡者甚多不过纪运图厯代图可见其略编年纪事之书亡者甚多不过通厯帝王厯数图可见其略凡此之类名虽亡而实不亡者也
　　编次失书论五篇
　　书之易亡亦由校雠之人失职故也盖编次之时失其名帙名帙既失书安得不亡也按唐志于天文类有星书无日月风云气之书岂有唐朝而无风云气之书乎编次之时失之矣按崇文目有风云气书无日月之书岂有宋朝而无日月之书乎编次之时失之矣四库书目并无此等书而以星禽洞微之书列于天文且星禽洞微五行之书也何与于天文
　　射覆一家于汉有之世有其书唐志崇文目并无何也轨革一家其来旧矣世有其书唐志崇文目并无四库始收入五行类
　　医方类自有炮灸一家书而隋唐二志并无何也人伦之书极多唐志只有袁天纲七卷而已婚书极多唐志只有一部崇文只有一卷而已四库全不收
　　见名不见书论二篇
　　编书之家多是茍且有见名不见书者有防前不防后者尉缭子兵书也班固以为诸子类寘于杂家此之谓见名不见书隋唐因之至崇文目始入兵书类顔师古作刋谬正俗乃杂记经史惟第一篇説论语而崇文目以为论语类此之谓防前不防后应知崇文所释不防全书多只防帙前数行率意以释之耳按刋谬正俗当入经解类
　　按汉朝駮议诸王奏事魏臣奏事魏台诏议南台奏事之类隋人编入刑法者以隋人见其书也若不见其书即其名以求之安得有刑法意乎按唐志见其名为奏事直以为故事也编入故事类况古之所谓故事者即汉之章程也异乎近人所谓故事者矣是之谓见名不见书按周易参同契三卷周易五相类一卷炉火之书也唐志以其取名于周易则以为卜筮之书故入周易卜筮类此亦谓见名不见书
　　收书之多论一篇
　　臣甞见鄊人方氏望壶楼书籍颇多问其家乃云先人守无为军日就一道士之尚不能尽其书也如唐人文集无不备又甞见浮屠慧邃收古人简牍宋朝自开国至崇观间凡是名臣及髙僧笔迹无不备以一道士能备一唐朝之文集以一僧能备一宋朝之笔迹况于堂堂天府而不能尽天下之图书乎患不求耳然观国家向日文物全盛之时犹有遗书民间所有秘府所无者甚多是求之道未至耳
　　阙书备于后世论一篇
　　古之书籍有不足于前朝而足于后世者观唐志所得旧书尽梁书卷帙而多于隋盖梁书至隋所失已多而卷帙不全者又多唐人按王俭七志阮孝绪七录搜访圗书所以卷帙多于隋而复有多于梁者如陶潜集梁有五卷隋有九卷唐乃有二十卷诸书如此者甚多孰谓前代亡书不可备于后代乎
　　亡书出于后世论一篇
　　古之书籍有不出于当时而出于后代者按萧何律令张苍章程汉之大典也刘氏七略班固汉志全不收按晋之故事即汉章程也有汉朝駮议三十卷汉名臣奏议三十卷并为章程之书至隋唐犹存奈何阙于汉乎刑统之书本于萧何律令厯代増修不失故典岂可阙于当时乎又况兵家一类任宏所编有韩信军法三篇广武一篇岂有韩信军法犹在而萧何律令张苍章程则无之此刘氏班氏之过也孔安国舜典不出于汉而出于晋连山之易不出于隋而出于唐应知书籍之亡者皆校雠之官失职矣
　　亡书出于民间论一篇
　　古之书籍有上代所无而出于今民间者古文尚书音唐世与宋朝并无今出于漳州之呉氏陆机正训隋唐二志并无今出于荆州之田氏三坟自是一种古书至熙丰间始出于野堂村校按漳州吴氏书目算术一家有数件古书皆三馆四库所无者臣已收入求书类矣又师春二卷甘氏星经二卷汉官典仪十卷京房易钞一卷今世之所者皆出吴氏应知古书散落人间者可胜计防求之之道未至耳
　　求书遣使校书久任论一篇
　　求书之官不可不遣校书之任不可不専汉除挟书之律开献书之路久矣至成帝时遣谒者陈农求遗书于天下遂有七略之藏隋开皇间竒章公请分遣使人搜访异本后嘉则殿藏书三十七万卷禄山之变尺简无存乃命苗发等使江淮括访至文宗朝遂有十二库之书唐之季年犹遣监察御史诸道搜求遗书知古人求书欲广必遣官焉然后山林薮泽可以无遗司马迁世为史官刘向父子校雠天禄虞世南顔师古相继为秘书监令孤徳棻三朝当修史之任孔頴逹一生不离学校之官若欲图书之备文物之兴则校雠之官岂可不久其任防
　　求书之道有八论九篇
　　求书之道有八一曰即类以求二曰旁类以求三曰因地以求四曰因家以求五曰求之公六曰求之私七曰因人以求八曰因代以求当不一于所求也
　　凡星厯之书求之灵台郎乐律之书求之太常乐工灵台所无然后访民间之知星厯者太常所无然后访民间之知音律者眼目之方多眼科家或有之疽痬之方多外医家或有之紫堂之书多亡世有紫堂之学者九曜之书多亡世有九星之学者列仙之类道藏可求此之谓即类以求
　　凡性命道徳之书可以求之道家小学文字之书可以求之释氏如素履子元真子尹子鬻子之类道家皆有如仓颉篇龙龛手鉴郭迻音诀图字母之类释氏皆有周易之书多藏于卜筮家洪范之书多藏于五行家且如邢璹周易略例正义今道藏有之亰房周易飞伏例卜筮家有之此之谓旁类以求
　　孟少主实录蜀中必有王审知闽中必有零陵先贤零陵必有桂阳先贤赞桂阳必有京口记者润州记也东阳记者婺州记也茅山记必见于茅山观神光圣迹必见于神光寺如此之类可因地以求
　　钱氏庆系圗可求于忠懿王之家章氏家谱可求于申公之后黄君俞尚书闗言虽亡君俞之家在兴化王棐春秋讲义虽亡棐之家在临漳徐寅文赋今莆田有之以其家在莆田潘佑文集今长乐有之以其后居长乐如此之类可因家以求
