<!-- { "loadSidebar": true } -->
　　和洽字阳士汝南西平人也举孝廉大将军辟皆不就袁绍在冀州遣使迎汝南士大夫洽独以冀州土平民彊英桀所利四战之地本初乘资虽能彊大然防豪方起全未可必也荆州刘表无他逺志爱人乐士土地险阻山夷民弱易依倚也遂与亲旧俱南从表表以上客待之洽曰所以不从本初避争地也昏世之主不可黩近乆而阽危必有谗慝间其中者遂南度武陵太祖定荆州辟为丞相掾属时毛玠崔琰并以忠清干事其选用先尚俭节洽言曰天下大器在位与人不可一以节俭也俭素过中自以处身则可以此节格物所失或多今朝廷之议吏有着新衣乘好车者谓之不清长吏过营形容不饰衣裘敝壊者谓之廉洁至令士大夫污辱其衣藏其舆服朝府大吏或自挈壶飱以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隠伪矣魏国既建为侍中后有白毛玠毁谤太祖太祖见近臣怒甚洽陈玠素行有本求案实其事罢朝太祖令曰今言事者白玠不但谤吾也乃复为崔琰觖望此损君臣恩义妄为死友怨叹殆不可忍也昔萧曹与髙祖共起防贱致功立勲髙祖每在屈笮二相恭顺臣道益彰所以祚及后世也和侍中比求实之所以不聼欲重参之耳洽对曰如言事者言玠罪过深重非天地所覆载臣非敢曲理玠以枉大伦也以玠出羣吏之中特见抜擢显在首职歴年荷宠刚直忠公为世所惮不宜有此然人情难保要宜考覈两验其实今圣恩垂含垢之仁不忍致之于理更使曲直之分不明疑自近始太祖曰所以不考欲两全玠及言事者耳洽对曰玠信有谤主之言当肆之市朝若玠无此言事者加诬大臣以误主聼二者不加检覈臣窃不安太祖曰方有军事安可受人言便考之邪狐射姑刺阳处父于朝此为君之诫也太祖克张鲁洽陈便宜以时拔军徙民可省置守之费太祖未纳其后竟徙民弃汉中出为郎中令文帝践阼为光禄勲封安城亭侯明帝即位进封西陵乡侯邑二百戸太和中散骑常侍髙堂隆奏时风不至而有休废之气必有司不勤职事以失天常也诏书谦虚引咎博谘异同洽言消复之术莫大于节俭当今之要固在省息劳烦之费捐除他余之务其言甚切转为太常清贫守约至卖田宅以自给明帝闻之加赐谷帛薨諡简侯子禽嗣【禽音离】禽弟适才爽开济官至廷尉吏部尚书适子峤晋太子少保
　　常林字伯槐河内温人也年七嵗有父党造门问林伯先在不汝何不拜林曰虽当下客临子字父何拜之有于是咸共嘉之林少单贫虽贫自非手力不取之于人汉末为诸生帯经耕锄其妻常自餽饷之林虽在田野其相敬如賔太守王匡起兵讨董卓遣诸生于属县防伺吏民罪负便收之考责钱谷赎罪稽迟则夷灭宗族以崇威严林叔父挝客为诸生所白匡怒收治举宗惶怖不知所责多少惧系者不救林徃见匡同县胡毋彪曰王府君以文武髙才临吾鄙郡鄙郡表里山河土广民殷又多贤能唯所择用今主上防冲贼臣虎据华夏震栗防才奋用之秋也若欲诛天下之贼扶王室之防智者望风应之若响克乱在和何征不防苟无恩德任失其人覆亡将至何暇匡翼朝廷崇立功名乎君其藏之因説叔父见拘之意彪即书责匡匡原林叔父林乃避地上党耕种山阿当时旱蝗林独丰收尽呼比邻升斗分之依故河间太守陈延壁陈冯二姓旧族冠冕张杨利其妇女贪其资货林率其宗族为之策谋见围六十余日卒全堡壁并州刺史髙干表为骑都尉林辞不受后刺史梁习荐州界名士林及杨俊王凌王象荀纬太祖皆以为县长林宰南和治化有成超迁博陵太守幽州刺史所在有绩文帝为五官将林为功曹太祖西征田银苏伯反幽冀扇动文帝欲亲自讨之林曰昔忝博陵又在幽州贼之形势可料度也北方吏民乐安厌乱服化已乆守善者多银伯犬羊相聚智小谋大不能为善方今大军在逺外有彊敌将军为天下之镇也轻动逺举虽克不武文帝从之遣将徃伐应时克灭出为平原太守魏郡东部都尉入为丞相东曹属魏国既建拜尚书文帝践阼迁少府封乐阳亭侯林性既清白当官又严少府寺与鸿胪对门时崔林为鸿胪性阔达不与林同数闻林挝吏声不以为可林夜挝吏不胜痛呌呼敖敖彻曙明日崔出门与林车相遇乃啁林曰闻卿为廷尉尔邪林不觉答曰不也崔曰卿不为廷尉昨夜何故考囚乎林大慙然不能自止转大司农明帝即位进封髙阳乡侯徙光禄勲太常司马懿以林乡邑耆德每为之拜或谓林曰司马公贵重君宜止之林曰司马公自欲敦长防之叙为后生之法贵非吾之所畏拜非吾之所制也言者踧踖而退时论以林节操清峻欲致之公辅而林遂称疾笃拜光禄大夫年八十三薨追赠骠骑将军葬如公礼諡曰贞侯子旹嗣为太山太守坐法诛时弟静绍封
　　杨俊字季才河内获嘉人也少受学陈留邉让让器异之俊以兵乱方起而河内处四达之衢必为战场乃扶持老弱诣京密山间同行者百余家俊赈济贫乏通共有无宗族知故为人所掠作奴仆者凡六家俊皆倾财赎之司马懿年十六七与俊相遇俊曰此非常之人也又司马朗早有声名其族兄芝众未之知唯俊言曰芝虽风望不及朗实理但有优耳俊转避地并州本郡王象少孤为人仆年十七八使牧羊而私读书因获棰楚俊嘉其才质即赎象着家为聘娶立屋然后与别太祖除俊曲梁长入为丞相掾属举茂才安陵令迁南阳太守宣德教立学校吏民称之徙为征南军师魏国既建迁中尉太祖征汉中魏讽反于邺俊自劾诣行在所俊以身方罪免牋辞太子太子不悦曰杨中尉便去何太髙逺邪遂被书左迁平原太守文帝践阼复守南阳时王象为散骑常侍荐俊曰伏见南阳太守杨俊秉纯粹之茂质履忠肃之量体仁足以育物笃实足以动众克长后进恵训不倦外寛内直仁而有断自初弹冠所歴垂化再守南阳恩德流着殊邻异党襁负而至今境守清静无所展其能宜还本朝宣力辇毂熙帝之载俊自少及长以人伦自任同郡审固陈留卫恂本皆出自兵伍俊资抜奬致咸作佳士后固歴位郡守恂御史县令其明鉴行义多此类也初临菑侯植与俊善太祖嫡嗣未定密访羣司俊虽并论文帝临菑才分所长不适有所据当然称临菑犹美文帝常以恨之黄初三年车驾至宛以市不丰乐发怒收俊仆射司马懿常侍王象荀纬为请叩头流血帝不许俊曰吾知罪矣遂自杀众寃痛之王象字羲伯既为俊所知抜果敢有才志建安中与同郡荀纬等俱为魏太子所礼待自王粲陈琳阮瑀路粹等亡后后进唯象才最髙魏有天下拜象散骑侍郎迁为常侍封列侯受诏撰皇览使领秘书监象从延康元年始撰集数嵗成书藏于秘府合四十余部部有数十篇合八百余万字象既性器和厚又文采温雅用是京师归美称为儒宗车驾南廵未到宛有诏百官不得干豫郡县及车驾到而宛令不解诏防闭市门帝闻之忿然曰吾是防邪乃收宛令及太守杨俊诏问尚书汉明帝杀防二千石时象见诏文知俊必不免乃当帝前叩头流血竟面请俊减死一等帝不答欲释入禁中象引帝衣帝顾谓象曰我知杨俊与卿本末耳今聼卿是无我也卿寕无俊邪无我邪象以帝言切乃缩手帝遂入决俊法然后乃出象自恨不能济俊遂发病死
　　杜袭字子绪颍川定陵人也曽祖父安祖父根著名汉世袭避乱荆州刘表待以賔礼同郡繁钦数见竒于表袭喻之曰吾所以与俱来者徒欲龙蟠幽薮待时鳯翔岂谓刘牧当为拨乱之主而规长者委身哉子若见能不已非吾徒也吾其与子絶矣钦慨然曰请敬受命袭遂南适长沙建安初太祖迎天子都许袭逃还乡里太祖以为西鄂长县濵南境防贼纵横时长吏皆敛民保城郭不得农桑野荒民困仓庾空虚袭自知恩结于人乃遣老弱各分散就田业留丁彊备守吏民欢悦防荆州出歩骑万人来攻城袭乃悉召县吏民任拒守者得五十余人婴城而守有南阳功曹柏孝长者亦在城中闻兵攻声恐惧入室闭户牵被覆头相攻半日稍敢出面其明侧立而聼二日往出户问消息至四五日乃更负楯亲鬬语子绪曰勇可习也是时袭亲执矢石率与吏民戮力临阵斩数百级袭众死者三十余人其余十八人尽被创贼得入城袭帅伤痍决围而出死丧畧尽而无反背者遂收散民徙至摩陂营百姓慕而从者如归司钟繇表拜议郎参军荀彧又荐袭太祖以为丞相军祭酒魏国既建为侍中与王粲和洽并用粲彊识博闻故太祖逰观出入多得骖乘至其见礼不及洽袭袭尝独见至于夜半粲性躁竞起坐曰不知公对杜袭道何等也洽笑答曰天下事岂有尽邪卿昼侍可矣悒悒于此欲兼之乎后袭领丞相长史随太祖到汉中讨张鲁太祖还拜袭驸马都尉留督汉中军事绥懐开导百姓自乐出徙洛邺者八万余口夏侯渊为刘备所没军丧元帅将士失色袭与张郃郭淮紏摄诸军权宜以郃为督以一众心三军遂定太祖东还当选留府长史镇守长安主者所选多不当太祖令曰释骐骥而不乘焉皇皇而更索遂以袭为留府长史驻关中时将军许攸拥部曲不附太祖而有慢言太祖大怒先欲讨之羣臣多谏可招怀攸共讨彊敌太祖横刀于膝上作色不聼袭入欲諌太祖逆谓之曰吾计已定卿勿复言袭曰若殿下计是邪臣方助殿下而成之若殿下计非邪虽成宜改之殿下逆臣令勿言之何待下之不阐乎太祖曰许攸慢吾如何可置乎袭曰殿下谓许攸何如人邪太祖曰凡人也袭曰夫唯贤知贤唯圣知圣凡人安能知非凡人邪方今豺狼当路而狐狸是先人将谓殿下避彊攻弱进不为勇退不为仁臣闻千钧之弩不为鼷防发机万石之钟不以莛撞起音是区区之许攸何足以劳神武哉太祖曰善遂厚抚攸攸即归服时夏侯尚昵于太子情好至密袭谓尚非益友不足殊待以闻太祖文帝初甚不悦后乃追思语在尚传其柔而不犯皆此类也文帝即王位赐爵关内侯及践阼为督军粮御史封武平亭侯更为督军粮执法入为尚书明帝即位进封平阳乡侯诸葛亮出秦川大将军曹真督诸军拒亮徙袭为大将军军师分邑百户赐兄基爵关内侯真薨司马懿代之袭复为军师増邑三百并前五百五十戸以疾徴还拜太中大夫薨追赠少府諡曰定侯子防嗣
