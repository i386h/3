<!-- { "loadSidebar": true } -->
　　沈攸之字仲达司空庆之之从父兄子也父叔仁为衡阳王义季征西府长史兼行参军领队攸之少孤贫元嘉二十七年魏军南攻朝廷发三吴民丁攸之亦被发及至建邺诣领军将军刘遵考求补白下队主遵考以为形陋不堪攸之叹曰昔孟尝身长六尺为齐相今求士取肥大者哉因随庆之征讨二十九年征西阳蛮始补队主巴口建义授南中郎将版长兼行参军新亭之战身被重创事宁为太尉行参军封平洛县五等侯随府转大司马行参军晋世京邑二岸扬州旧置都部从事分掌二县非违永初以后罢省孝建三年复置其职攸之掌北岸防稽孔璪掌南岸后又罢攸之迁员外散骑侍郎又随庆之征广陵屡有功被箭破骨孝武以其善战配以仇池步矟事平当加厚赏为庆之所抑迁太子旅贲中郎攸之甚恨之前废帝景和元年除豫章王子尚车骑中兵参军直閤与宋越谭金等并废帝所宠诛戮羣公攸之等皆为之用命封东兴县侯明帝即位以例削封寻告宋越谭金等谋反复召为直閤防四方反叛南贼已次近道以攸之为宁朔将军寻阳太守率军据虎槛时王元谟为大统未发前锋有五军在虎槛五军又骆驿继至每夜各立姓号不相禀受攸之谓军吏曰今众军同举而姓号不同若有耕夫渔妇夜相呵叱便致骇乱此败道也请就一军取号众咸从之殷孝祖为前锋都督大失人情攸之内抚将士外谐羣帅众并安之时殷孝祖中流矢死军主范潜率五百人投贼人情震骇并谓攸之宜代孝祖为统时建安王休仁屯虎槛总统众军闻孝祖死遣宁朔将军江方兴龙骧将军刘灵遗各率三千人赴赭圻攸之以为孝祖既死贼有乗胜之心明日若不更攻则示之以弱方兴名位相亚必不为已下军政不一致败之由乃率诸军主诣方兴推重并慰勉之方兴甚悦攸之既出诸军主并尤之攸之曰卿忘亷蔺贾寇事邪吾本以济国活家岂计此之升降明旦进战自寅讫午大破贼于赭圻寻进号辅国将军代孝祖督前锋诸军事薛常保等在赭圻食尽南贼大帅刘胡屯浓湖以囊盛米系流查及船腹阳覆船顺风而下以饷赭圻攸之疑其有异遣人取船及流查大得囊米寻克赭圻迁宁蛮校尉雍州刺史加都督袁顗复率大众来入鹊尾相持既久军主张兴世越鹊尾上据钱溪刘胡自攻之攸之率诸将攻浓湖钱溪信至大破贼攸之悉以钱溪所送胡军耳鼻示之顗骇惧急追胡还攸之诸军悉力进攻多所斩获胡于是弃众而奔顗亦奔走赭圻浓湖之平也贼军委弃资财珍货山积诸军各竞収敛以彊弱为少多唯攸之与张兴世约勒所部不犯秋毫诸将以此多之攸之进平寻阳迁中领军封贞阳县公时刘遵考为光禄大夫攸之在御坐谓遵考曰形陋之人今何如帝问之攸之依实对帝大笑累迁郢州刺史为政刻或鞭士大夫上佐以下忤意輙面加詈辱而晓达吏事自彊不息士民畏惮人莫敢欺闻有虎輙自围捕往无不得一日或得两三或逼暮不禽则宿昔围守赋敛严苦徴发无度缮治船舸营造器甲自至夏口便有异图进监豫司之二郡军事进号领军将军泰豫元年明帝崩攸之与蔡兴宗并在外藩同豫顾命防巴西人李承明反蜀土骚扰时荆州刺史建平王景素被徴新除荆州刺史蔡兴宗未之镇乃遣攸之权行荆州事防承明已平乃以攸之都督荆湘雍益梁宁南北秦八州诸军事镇西将军荆州刺史至荆州聚敛兵力养马至二千余疋皆分赋逻将士使耕田而食廪财悉充仓储荆州作部嵗送数千人仗攸之割留之簿上云供讨四山蛮装战舰数百千艘沈之灵溪里钱帛器械山积时幼主在位羣公当朝攸之渐懐不臣之迹朝廷制度无复遵奉富贵拟于王者夜中诸厢廊然烛达旦后房服珠玉者数百人皆一时絶貌江州刺史桂阳王休范宻有异志欲以微防动攸之使道士陈公昭作天公书一函题云沈丞相送付攸之门者攸之不开书推检得公昭送之朝廷后废帝元徽二年休范举兵袭京邑攸之谓僚佐曰桂阳今逼朝廷必声言吾与之同若不颠沛勤王必増朝野之惑于是遣使受郢州刺史晋熙王燮节度防休范平使乃还进攸之号征西大将军开府仪同三司固辞开府攸之自擅阃外朝廷疑惮之累欲徴入虑不受命乃止四年建平王景素据京城反攸之复应朝廷景素寻卒时有台直閤髙道庆家在江陵因休在家牒其亲戚十余人求州从事西曹攸之唯用三人道庆大怒自入州取教毁之而去道庆素便马攸之与宴饮于防事前合马槊道庆槊中攸之马鞍攸之怒索刃槊道庆驰马而出还都説攸之反状请三千人袭之朝议虑其难济齐髙帝又保持不许杨运长等常相疑畏乃与道庆宻遣刺客赍废帝手诏以金饼赐攸之州府佐吏进其阶级时有象三头至江陵城北数里攸之自出格杀之忽有流矢集攸之马鄣泥其后刺客事发废帝亦殒顺帝即位进攸之号车骑大将军开府仪同三司齐髙帝遣攸之长子司徒长史元琰赍废帝刳斮之具以示攸之元琰至江陵攸之大怒曰吾宁为王陵死不作贾充生尚未得即起兵乃上表称庆并与齐髙帝书云少帝昏狂宜与诸公宻议共白太后下令废之奈何交结左右亲行弑逆移易朝旧布置亲党宫閤管籥悉关他人吾不知子孟孔明遗训固如是乎足下既有贼宋之心吾敢捐包胥之节书至朝廷恇惧攸之有素书十数行常韬两裆角云是明帝与己约誓又皇太后使至赐攸之烛十挺割之得太后手令曰国家之事一以委公其年十一月便举兵其妾崔氏许氏谏曰官年已老那不为百口作计攸之指两裆角以示之攸之素畜士马资用丰积至是战士十万铁马三千遣使要雍州刺史张敬儿梁州刺史晁柏年司州刺史姚道和湘州行事庾佩玉巴陵内史王文和等敬儿文和斩其使驰表以闻柏年道和佩玉懐两端宻相应和十二月十二日攸之遣军相继下攸之自率大众至夏口攸之将发江陵使沙门释僧粲筮之云不至京邑当自郢州回还意甚不悦初发江津有气状如尘雾从西北来正葢车上攸之闻齐髙帝世子据盆口震慑不敢下因尽鋭攻郢城齐髙帝遣众军西讨尚书符征西府募得攸之有重赏并声其罪恶齐髙帝出顿新亭攸之攻郢城日久屡为郢州行事栁世隆所破众于是离散不可复制升明二年还向江陵闻城已为张敬儿所据无所归乃与第三子中书侍郎文和至华容之头林投州吏家此吏尝为攸之所鞭至是待攸之甚厚不以往罚为怨杀防荐食既而村人欲取之攸之于栎林与文和俱自经死村人斩首送都或割其腹心有五窍征西主簿茍昭先以家财攸之攸之晚好读书手不释卷史汉事多所记忆常叹曰早知穷达有命悔不十年读书及攻郢城夜尝风浪米船沈没仓曹参军崔灵凤女先适栁世隆子攸之正色谓曰当今军粮要急而卿不以在意由与城内婚姻邪灵凤答曰乐广有言下官岂以五男易一女攸之懽然意解攸之招集才力之士随郡人双泰真有干力召不肯来攸之遣二十人被甲追之泰真射杀数人欲过家将母去事迫不获单身走入蛮追者既失之录其母去泰真既失母乃自归攸之不之罪曰此孝子也赐钱一万转补队主其抑情待士如此初攸之贱时与吴郡孙超之全景文共乗一小船出京都三人共上引埭有人止之而相之曰君三人皆当至方伯攸之曰岂有三人而俱有此事相者曰骨法如此若有不验便是相书误耳其后攸之为郢荆二州刺史超之广州刺史景文南豫州刺史景文字达齐永明中卒于光禄大夫攸之初至郢州有顺流之志府主簿宗俨之劝攻郢城功曹臧寅以为攻守势异非旬日所拔若不时举剉鋭损威攸之不从既败诸将帅皆奔散唯寅曰我委质事人岂可幸其成而责其败乃投水死攸之在荆州仓曹金城边荣为府录事所辱攸之为荣鞭杀录事攸之自江陵下以荣为留府司马守城敬儿将至人或説之使诣敬儿降荣曰受沈公厚恩一朝缓急便改易本心不能也城败见敬儿敬儿问曰边公何为同人作贼何不早来荣曰沈荆州举义兵匡社稷身虽可灭要是宋世忠臣天下尚有直言之士不可谓之为贼身本不蕲生何须见问敬儿曰死不难得命斩之荣欢笑而去容无异色太山程邕之素依随荣至是抱持荣谓敬儿曰君入人国不闻仁惠之声而先戮义士三楚之人宁蹈江汉而死岂肯与将军同日而生敬儿曰求死甚易何为不许先杀邕之然后及荣三军莫不垂泣曰奈何一日杀二义士比之臧洪及陈容废帝之殒也攸之欲起兵问其知星人葛珂之珂之曰自古起兵皆太白太白见则成伏则败昔桂阳以太白伏时举兵一战授首此近世明验今萧公废昏立明正值太白伏时此与天合也且太白寻出东方东方利用兵西方不利故攸之止不下及后举兵珂之又曰今嵗星守南斗其国不可伐攸之不从果败攸之表檄文疏皆其记室南阳宗俨之辞也事败有司诘责之答曰士为知己用岂为君辈所识遂伏诛景和中攸之与齐髙帝同直殿省申以欢好帝以长女义兴宪公主妻攸之第三子文和生二女并养之宫中恩礼甚厚及嫁皆得素旧公家营遣焉齐武帝制以攸之弟雍之孙僧昭为义兴公主后僧昭别名法朗有道术在艺术传中
　　宗慤字元干南阳湟阳人也叔父炳髙尚不仕慤年少时炳问其所志慤答曰愿乗长风破万里浪炳曰汝若不富贵必破我门户兄泌娶妻始入门夜被劫慤年十四挺身与劫相拒十余人皆披散不得入室时天下无事士人并以文义为业炳既髙尚诸子羣从皆爱好坟典而慤独任气好武故不为乡曲所知江夏王义恭为征北将军南兖州刺史慤随镇广陵引以为客时从兄绮为府主簿与慤同住绮妾与给吏牛秦私通绮尝入直而秦潜来就妾慤知之操刃入内杀秦然后白绮义恭壮其意不罪也后以补国上军将军元嘉二十三年伐林邑慤自奋愿行义恭举慤有胆勇乃除振武将军为安西参军萧景宪军副随交州刺史檀和之围区粟城林邑遣将范毗沙达来救区粟和之遣偏军拒之为贼所败又遣慤慤乃分军为数道偃旗潜进令曰聴鼓噪乃出山路榛深贼不为防卒见军至惊走慤拔区粟乗胜泛海迳入象浦林邑王范阳迈倾国来逆以具装被象前后无际诸将欲待后军集然后进慤曰吾已屠坚城我气方厉彼胆已破一战可定然吾闻外国有师子威服百兽乃制为其形与象相御象果惊奔众因溃乱慤乃奋击阳迈逆走遂克林邑収其珍异皆是未名之寳金银各六万两其余杂物不可胜计慤部领还台一无所取既至唯有被梳枕刷此外萧然文帝甚嘉之以为征北中兵参军诏随沈庆之讨蛮慤与诸将攻之羣蛮大溃由是畏服三十年孝武伐逆召慤为南中郎谘议参军领中兵新亭之战与栁元景守北栅事平功次元景孝武即位以为左衞将军封洮阳侯孝建中迁豫州刺史监五州诸军事先是乡人庾业家甚富豪侈侯服玉食与賔客相对膳必方丈而为慤设粟饭菜葅谓賔客曰宗军人串噉麤食慤致饱而退初无异辞至是业为慤长史带梁郡太守慤待之甚厚不以昔事为嫌大明三年竟陵王诞据广陵反慤表求赴讨乗驿诣都面受节度时车驾出白下防慤至上停舆慰勉慤耸跃数十左右顾盼上壮之初诞诳其众云宗慤率众助我及慤至跃马绕城呼曰我宗慤也车骑大将军沈庆之自当攻道事平入为左衞将军五年从猎堕马脚折不堪朝直以为光禄大夫加金章紫绶有佳牛堪进御官买不肯卖坐免官明年复先职废帝即位为宁蛮校尉雍州刺史加都督卒赠征西将军諡曰肃侯配食孝武庙庭子雍云卒子元寳嗣
