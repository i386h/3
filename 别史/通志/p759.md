<!-- { "loadSidebar": true } -->
　　温恢字曼基太原祁人也父恕为涿郡太守卒恢年十五送丧还归乡里家足于财恢曰世方乱安以富为一朝尽散赈施宗族州里高之比之郇越举孝亷为廪邱长鄢陵广川令彭城鲁相所在见称入为丞相主簿出为扬州刺史太祖曰甚欲使卿在亲近顾以为不如此州事大故书云股肱良哉庻事康哉得无当得蒋济为治中邪时济见为丹阳太守乃遣济还州又语张辽乐进等曰扬州刺史晓达军事动静与共谘议建安二十四年孙权攻合肥是时诸州皆屯戍恢谓兖州刺史裴潜曰此间虽有贼不足忧而畏征南方有变今水生而子孝县军无有远备关侯骁锐乘利而进必将为患于是以樊城之事诏召潜及豫州刺史吕贡等潜等缓之恢密语潜曰此必襄阳之急欲赴之也所以不为急会者不欲惊动远众一二日必有密书促卿进道张辽等又将被召辽等素知王意后召前至卿受其责矣潜受其言置辎重更为轻装速发果被促令辽等寻各见召如恢所策文帝践阼以恢为侍中出为魏郡太守数年迁凉州刺史持节领防羌校尉道病卒时年四十五诏愍悼之赐恢子生爵关内侯生早卒爵絶恢卒后汝南孟建为凉州刺史有治名官至征东将军
　　贾逵字梁道河东襄陵人也自为儿童戏弄常设部伍祖父习异之曰汝大必为将帅口授兵法数万言初为郡吏守绛邑长郭援之攻河东所经城邑皆下逵坚守援攻之不防乃召单于并军急攻之城将溃绛父老与援要不害逵绛人旣溃援闻逵名欲使为将以兵刼之逵不动左右共引逵使叩头逵叱之曰安有国家长吏为贼叩头援怒欲斩之绛吏民闻将杀逵皆乘城呼曰负要杀我贤君宁俱死耳左右义之多为请遂得免初逵过皮氏曰争地先据者胜及围急知不免乃使人间行送印绶归郡且曰急据皮氏援旣并绛众将进兵逵恐其先得皮氏乃以他计疑援谋人祝奥援由是留七日郡从逵言故得无败后举茂才除渑池令高干之反张琰将举兵以应之逵不知其谋往见琰闻变起欲还恐见执乃与琰画计如与同谋者琰信之时县寄治蠡城城堑不固逵从琰求兵修城诸欲为乱者皆不隐其谋故逵得尽诛之遂修城拒琰琰败逵以丧祖父去官司徒辟为掾以议郎参司军事太祖征马超至农曰此西道之要以逵领农太守召见计事大悦之谓左右曰使天下二千石悉如贾逵吾何忧其后发兵逵疑屯田都尉藏亡民都尉自以不属郡言语不顺逵怒收之数以罪檛折脚坐免然太祖心善逵以为丞相主簿始逵为诸生畧通大义取其可用最好春秋左传及为牧守常自课读之月常一遍太祖征刘备先遣逵至斜谷视形势道逄水衡载囚人数十车逵以军事急輙竟重者一人余皆放遣太祖善之拜谏议大夫与夏侯尚并掌军计及太祖崩丧还洛阳逵典丧事时鄢陵侯彰行越骑将军从长安来赴问逵先王玺绶所在逵正色曰太子在邺国有储副玺绶非君侯所宜问也遂奉梓宫还邺及文帝即王位以邺县戸数万在都下多不法乃以逵为邺令月余迁魏郡太守大军出征复为丞相主簿祭酒逵尝坐人为罪王曰叔向犹十世宥之况逵功德亲在其身乎从至黎阳津渡者乱行逵斩之乃整至谯以逵为豫州刺史是时天下初复州郡多不摄逵曰州本以御史出监诸郡以六条诏书察长吏二千石已下故其状皆言严能鹰扬有督察之才不言安静寛仁有恺悌之德也今长吏慢法盗贼公行州知而不紏天下复何取正乎兵曹从事受前刺史假逵到官数月乃还逵考竟其二千石已下阿纵不如法者举奏免之帝曰逵眞刺史矣布告天下当以豫州为法赐爵关内侯州南与吴接逵明斥缮甲兵为战守之备贼不敢犯外修军旅内治民事遏鄢汝造新陂又断山溜长谿水造小弋阳陂又通运渠二百余里所谓贾侯渠者也黄初中与诸将并征吴破吕范于洞浦进封阳里亭侯加建威将军明帝即位增邑二百戸并前四百戸时孙权在东关当豫州南去江四百余里每出兵为冦輙西从江夏东从庐江国家征伐亦由淮沛是时州军在项汝南弋阳诸郡守境而已权无北方之虞东西有急并兵相救故常少败逵以为宜开直道临江若权自守则二方无救若二方无救则东关可取乃移屯潦口陈攻取之计帝善之吴将张婴王崇率众降大和二年帝使逵督前将军满宠东莞太守胡质等四军从西阳直向东关曹休从皖司马懿从江陵逵至五将山休更表贼有请降者求深入应之诏懿驻军逵东与休合进逵度贼无东关之备必并军于皖休深入与贼战必败乃部署诸将水陆并进行二百里得生贼言休战败权遣兵断夹石诸将不知所出或欲待后军逵曰休兵败于外路絶于内进不能战退不得还安危之机不及终日贼以军无后继故至此今疾进出其不意所谓先人以夺其心也贼见吾兵必走若待后军贼已断险兵虽多何益乃兼道进军多设旗鼓为疑兵贼见逵军遂退逵据夹石以军粮给休军休军乃振初逵与休不善黄初中文帝欲假逵节休曰逵性刚素侮易诸将不可为督帝乃止及夹石之败微逵则休几为虏矣会逵病笃谓左右曰受国厚恩恨不斩孙权以下见先帝丧事一不得有所修作薨諡曰肃侯子充嗣豫州吏民追思之为刻石立祠青龙中帝东征乘辇入逵祠诏曰昨过项见贾逵碑像念之怆然古人有言患名之不立不患年之不长逵存有忠勲没而见思可谓死而不朽者矣其布告天下以劝将来充咸熈中为中防军入晋为元功之臣晋史有传
　　李孚字子宪钜鹿人也兴平中本郡民人饥困孚为诸生当种薤欲以成计有从索者亦不与一茎亦不自食故时人谓能行意后为吏建安中袁尚领冀州以孚为主簿后尚与其兄谭争鬬尚出军诣平原留别驾审配守邺城孚随尚行会太祖围邺尚还欲救邺行未到尚疑邺中守备少复欲令配知外动止与孚议所遣孚答尚言今使小人往恐不足以知外内且恐不能自逹孚请自往尚问孚当何所将孚曰闻邺围甚坚多人则觉以为直当将三骑足矣尚从其计孚自选温信者三人不语所之皆勅使具脯粮不得持兵仗各给快马遂辞尚来南所在止亭传及到梁淇使从者斫问事杖三十枚系着马边自着平上帻将三骑投暮诣邺下是时大将军虽有禁令而刍牧者多故孚因此夜到以一鼓中自称都督歴北围循表而东从东围表又循围而南歩歩呵责守围将士随轻重行其罸歴太祖营前径南过从南围角西折当章门复责怒守围者收缚之因开其围驰到城下呼城上人城上人以绳引孚得入配等见孚悲喜鼓噪称万嵗守围者以状闻太祖笑曰此非徒得入也方且复得出孚事讫欲得还而顾外围必急不可复冐谓已使命当速反乃隂心计请配曰今城中谷少无用老弱为也不如驱出之以省谷也配从其计乃复夜简别数千人皆使持白幡从三门并出降又使人人持火孚乃无何将本所从人作降人服随辈夜出时守围将士闻城中悉降火光照曜但共观火不复视围孚出北门遂从西北角突围得去其明太祖闻孚已得出抵掌笑曰果如吾言也孚北见尚尚甚欢喜会尚不能救邺破走至中山而袁谭又追击尚尚走孚与尚相失遂诣谭复为谭主簿东还平原太祖进攻谭谭战死孚还城城中虽毕降尚扰乱未安孚权宜欲得见太祖乃骑诣牙门称冀州主簿李孚欲口白密事太祖见之孚叩头谢太祖问其所白孚言今城中彊弱相陵心皆不定以为宜令新降为内所识信者宣传明教太祖谓孚曰卿便还宣之孚跪请教太祖曰便以卿意宣也孚还入城宣教使各安故业不得相侵陵城中以安乃还命太祖以孚为良足用也会为人所间裁署冗散出守解长名为严能稍迁至司校尉时年七十余矣其于精断无衰而术畧不损于故终于阳平太守孚本姓冯后改为李
　　杨沛字孔渠冯翊万年人也初平中为公府令史以牒除为新郑长兴平末人多饥穷沛课民畜干椹收防豆阅其有余以补不足如此积得千余斛藏在小仓会太祖为兖州刺史西迎天子所将千余人皆无粮过新郑沛谒见乃皆进干椹太祖大喜及太祖辅政迁沛为长社令时曹洪賔客在县界征调不肯如法沛先檛折其脚遂杀之由此太祖以为能累迁九江东平乐安太守并有治迹坐与督军争鬬髠刑五嵗输作未竟会太祖出征在谯闻邺下颇不奉科禁乃发教选邺令当得严能如杨沛比故沛从徒中起为邺令己拜太祖见之问曰以何治邺沛曰竭尽心力奉宣科法太祖曰善顾谓坐席曰诸君此可畏也赐其生口十人绢百疋旣欲以励之且以报干椹也沛辞去未到而军中豪右曹洪刘勲等畏沛各遣家驰骑告子弟使各自检勑沛为令数年以公能转为防羌都尉建安十六年马超反大军西讨沛随军都督孟津渡事太祖已南过其余未毕而中黄门前渡忘持行轩私北还取之从吏求小船欲独先渡吏呵不肯黄门与吏争言沛问黄门有疏邪黄门云无疏沛怒曰何知汝不欲逃邪遂使人捽其头与杖欲捶之而逸得去衣帻皆裂坏自诉于太祖太祖曰汝不死为幸矣由是声名益振及关中平代张旣为京兆尹黄初中儒雅并进而沛本以事能见用遂以议郎冗散里巷沛前后宰歴城守不以私计介意又不肯以事贵人故身退之后家无余积治疾于家借舍从儿无他奴婢后占河南夕阳亭部荒田二顷起牛庐居止其中其妻子冻饿沛病亡乡人亲友及故吏为殡葬也任峻字伯达河南中牟人也汉末扰乱关东皆震中牟令杨原愁恐欲弃官走峻说原曰董卓首乱天下莫不侧目然而未有先发者非无其心也势未敢耳明府若能倡之必有和者原曰为之奈何峻曰今关东有十余县能胜兵者不减万人若权行河南尹事总而用之无不济矣原从其计以峻为主簿峻乃为原表行尹事使诸县坚守遂发兵会太祖起关东入中牟界众不知所从峻独与同郡张奋议举郡以归太祖峻又别收宗族及賔客家兵数百人愿从太祖太祖大悦表峻为骑都尉妻以从妹甚见亲信太祖每征伐峻常居守以给军是时岁饥旱军食不足羽林监頴川枣祗建置屯田太祖以峻为典农中郎将数年中所在积粟仓廪皆满官渡之战太祖使峻典军器粮运贼数宼钞絶粮道乃使千乘为一部十道方行为复陈以营卫之贼不敢近军国之饶起于枣祗而成于峻太祖以峻功高乃表封为都亭侯邑三百户迁长水校尉峻寛厚有度而见事理每有所陈太祖多善之于饥荒之际收防朋友孤遗中外贫宗周急继乏信义见称建安九年薨太祖流涕者久之子先嗣先薨无子国除文帝追录功臣諡峻曰成侯复以峻中子览为关内侯
