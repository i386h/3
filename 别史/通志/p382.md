<!-- { "loadSidebar": true } -->
　　杨之类亦多白杨曰髙飞曰独摇人多种于墟墓间故曰白杨多悲风萧萧愁杀人水杨曰杨柳诗云杨柳依依又云蒲柳尔雅云杨蒲柳其条可为箭簳故左传云董泽之蒲崔豹云水杨即蒲杨任矢用或言雚苻亦水杨也栘杨曰栘曰扶栘其木大数十围无风叶动华反复合所谓唐棣之华偏其反而崔豹云栘杨圆叶弱蔕微风大摇故又曰一名髙飞一名独摇与白杨之名相近故郭璞云栘似白杨
　　柳之类亦多柳曰天南人呼为杨柳杨与柳实两种説文杨蒲柳也柳小杨也斩其枝横倒曲直挿之皆生其花谓之絮随风如飞雪落地如铺氊故骚人之所取兴也杞柳亦曰泽柳可为桮卷者尔雅曰旄泽柳桐之类亦多陶隐居云有四种青桐叶皮青似梧而无子梧桐色白叶似青桐有子其子亦可食白桐与冈桐无异惟有花子耳花二月舒黄紫色礼云桐始华者也一名椅桐人家多植之冈桐无子今此云花便应是白桐也白桐冈桐俱堪作琴瑟据此説则白桐者梧桐也其材可作琴瑟诸桐惟此最大可为棺椁左传云桐棺三寸尔雅云所谓榇梧又谓荣桐木者此也诗云椅桐梓漆爰伐琴瑟注疏家不能别椅是冈桐桐是梧桐梓似楸别是一物尔雅谓之椅梓误矣又有一种赪桐夏月繁花其红如火又有紫桐花如百合又有刺桐其花侧敷如掌枝干有刺花色深红又有一种实如甖子粟可作油陈藏器所谓甖子桐也
　　栾荆曰顽荆茎叶似石南
　　紫荆人多种庭院间即田氏之荆也
　　南藤曰丁公藤南史觧叔谦鴈门人母有疾夜于庭中稽颡以祈闻空中曰得丁公藤即愈访毉及本草皆无乃至宜都山中见一翁伐木云丁公藤疗风乃拜泣求得之及渍酒法受毕失翁所在母疾遂愈
　　黄药即药实根也宋武帝患手疮经年有沙门与一黄药傅即愈又秦州出者谓之红药子叶似荞麦枝根赤色
　　梓与楸相似尔雅注以为一物误矣按杂五行书曰舎西种楸梓各五根令子孙孝顺所以人家多种于园亭陆玑谓楸之疏理白色而生子者为梓齐民要术云白色有角者为梓无子为楸是皆不辨椒梓也梓与楸自异生子不生角
　　蒴藋曰陆英叶似火锨茎有节节间分枝弱植高丈许芹为水英接骨为木英蒴藋为陆英谓之三英
　　枳椇曰木蜜蜀人谓之枸小雅南山有枸是也陆玑云似白杨其子大如指长数寸噉之如饴故曰木蜜鸟臼曰楥曰柜柳田人谓之柳叶锨臭而可染皂子可压油尔雅云楥柜柳
　　诃梨勒如橄榄其未熟之子随风飘堕者名随风子樗似椿北人呼为山椿江东人呼为虎目叶脱处有痕如樗蒲子又如眼目故有其名其材易天而不中器用又有一种山樗极似此诗唐风所谓山有栲是也故尔雅云栲山樗注谓栲以樗色小白生山中亦类漆俗云櫄樗栲漆相似如一櫄即椿也
　　栎曰橡亦曰槲其实作梂曰皂斗曰橡斗然有二种南土多槲北土多栎尔雅释木云栎其实梂诗秦风云山有苞栎并此也其释木云栩杼与唐风云集于苞栩并是柞木而陆玑误谓是此耳橡实之类极多大体皆防属也可食有似栗而圆者大小有三四种周礼笾人所谓榛实是也二三实作一捄正似防而小者大小有三四种尔雅所谓栵栭是也注云子如细防江东人亦呼为栭防今俗谓之为茅防猴防柯防皆其类也或曰槲之实似栎而小不可食
　　杨栌曰空疏良材也
　　南烛曰乌草曰猴药曰男续曰后草曰维那木曰黑饭草以其可染黑饭也道家谓之青精饭亦曰牛筋言食其饭则健如牛筋也呉越名猴菽又名染菽亦名文烛经冬不凋春夏采枝茎秋冬采根此木类而丛生高三五尺亦似草故号为南烛草木图经云人家多植于庭院间俗谓之南天烛其实如梧桐子匀圆黑色九月熟儿童食之极羙今茅山道士采其嫩叶染饭谓之乌饭甚甘香可以寄逺杜诗云岂无青精饭使我顔色好谓食此能变白驻顔故仙经云子服草木之王气与神通子食青烛之津命不复殒并谓此也
　　盐麸子曰叛奴盐蜀人曰酸桶呉人曰乌盐其实秋熟为穗着粒如小豆其上有盐如雪可以调羮戎人亦用此谓之木盐故有叛奴盐之名
　　无患子曰噤娄曰桓其子匀圆如漆今人贯为数珠古今注云程雅问木曰无患何也答曰昔有神巫曰淫眊能符劾百鬼得鬼则以此木为棒棒杀之世人相传以为器用厌鬼故曰无患
　　柽曰河柳曰雨师曰春柳木中脂曰柽乳本草谓之赤柽木以其材赤故也大槩杉松之类而意态似柳故谓之柽柳尔雅曰柽河柳其材可卷为盘合又曰檴落郭云可以为桮器素此赤柽也又有一种名赤杨又名水松与此相似而植之水边其叶经秋尽红人多植于门巷杜诗赪柽晓夜希即此也
　　益智子叶似蘘荷实如李核去皮用之其中仁如栀子缩纱之类可蜜煮为粽食昔卢循为广州刺史遗刘裕益智粽裕答以续命汤是此也按苏轼记云海南产益智花实皆长穗而分为三节其实熟否以嵗之丰凶其下节以蚤禾其上中亦然大丰则实凶嵗皆不实盖罕有三节并熟者其为药也止治益于智其得此名岂以知嵗邪
　　木槿曰舜曰椵曰榇曰及齐鲁名王蒸其植如李五月始花故月令云仲夏之月木槿荣此木类也尔雅云入草例者樊光云其华朝生暮落与草同气故在草中今人谓之朝生暮落人多植庭院间唐人诗云世事方看木槿荣言可爱易凋也亦可作篱故谓之槿篱
　　防榈曰栟榈曰葥曰王注云叶可为帚蔧然有两种一种有须可作绳耐水一种小而无须叶可为帚葩未吐时割去须而取之曰防鱼瀹而食之甚羙南方又有虎防桄榔冬叶蒲葵椰子槟榔多罗等与防榈同类芫花曰去水曰毒鱼曰杜芫曰败华曰儿草曰黄大防其根曰蜀桑根苖髙三二尺叶似白前及柳叶根皮似桑根正二月花紫碧色颇似紫荆而作穗绛州出者花黄谓之芫花尔雅云杬鱼毒本草亦云可用毒鱼其皮可浸汁藏梅
　　五倍子曰文蛤曰百虫仓
　　灵寿木汉书孔光年老赐灵寿杖顔注曰木似竹有节长不过八九尺围可三四寸自然有合杖之制不须削治也
　　柞木曰棫曰栩曰杼尔雅云栩杼诗析其柞薪又曰柞棫斯拔陆玑云柞棫栎也三苍云棫即柞也其叶繁茂其木坚轫有刺今人以为梳亦可以为车轴
　　果类
　　枣之类多尔雅曰枣壶枣郭曰枣大而鋭上者为壶又边要枣郭云细腰者今谓鹿卢枣又曰櫅白枣郭云即今枣子白熟又曰樲酸枣今药家所用酸枣仁孟子所谓养其樲棘是也又曰杨彻齐枣未详又曰遵羊枣郭云实小而圆紫黑色俗呼为羊矢枣孟子所谓会晳嗜羊枣是也又曰洗大枣郭云今河东猗氏县出大枣如鸡卵本草云一名良枣一名羙枣一名干枣谓大枣也尔雅又曰煮塡枣未详又曰蹶泄苦枣其子味苦晳无实枣不着子者还味棯枣郭云还味短味
　　橘柚之类多尔雅曰櫠椵即大柚也其大如杅皮瓤极厚又曰柚条今谓之柚似橘而大皮瓤稍厚然皆不可口或言櫠即枳盖江北无橘所以尔雅只载枳柚江南所产有柑有橘有橙人所常食三者之间而有数品又有枸橼生于南方土人谓之香橼如以瓤厚者为羙梅之类多尔雅曰梅柟又曰时英梅梅类而实小谓之雀梅
　　梨之类多尔雅曰檖萝山梨也又曰梨山樆野出之梨小而酢者又曰杜甘棠诗所谓蔽芾甘棠也谓之棠梨其花谓之海棠花其实谓之海红子又曰杜赤棠白者棠此别棠棃赤白之异也
　　木尔雅曰楙木
　　豆蔲曰草果亦曰草豆蔲苖叶似山姜杜若辈根似髙良姜花作穗可爱故杜牧云豆蔲梢头二月春南人亦采其花淹藏以当果品
　　葡萄藤生传自西域史记云大宛以萄萄为酒富人藏葡萄酒至万余石久者十数嵗张骞使西域得其种而还中国始有又有一种曰蘡薁谓之山葡萄野出其实如葡萄而小亦堪为酒其茎主呕逆断其两头节炊之有汁出如通草
　　蓬蔂曰覆盆曰陵蔂曰隂蔂今人谓之苺大小有数种有蔓生者有丛生者有树生者惟丛生者大而可爱谓之蓬蔂其树生者谓之覆盆子亦谓之西国草亦谓之毕楞伽尔雅云茥蒛盆其铺地蔓生者曰地苺尔雅云藨蔍者地苺也
　　莲尔雅曰荷芙蕖其茎茄其叶蕸其本蔤其叶菡蓞其实莲其根藕其中的的中薏按本草谓近根处白茎也实谓莲房的谓莲子亦谓之薂尔雅曰的薂薏谓莲子中苦心又按本草藕实茎一名水芝丹一名莲宋太官作血防庖人削藕误落血中遂防不凝自此毉家方知其防血也
　　芡曰蒍子曰钩曰芺曰鴈喙实曰鴈头实曰鸡雍实本草曰鸡头实尔雅钩芺叶大如荷皱而有刺俗谓之鸡头盘花下结房形类鸡头实正圆如榴核大根谓之防菜茎谓之蒍亦堪为茹
　　芰实即菱也俗谓之菱角可以当粮菱亦作蔆尔雅蔆蕨攗注云今亦谓之蔆攗
　　樱桃曰朱茱曰麦甘酣曰楔曰含桃曰荆桃曰李桃曰奈桃尔雅云楔荆桃礼含桃先荐寝庙
　　柿乌者谓之椑
　　木短小者谓之榠樝亦曰蛮樝俗呼为木梨礼记谓之樝梨郑氏误谓梨之不臧者
　　甘蔗有三种赤色者曰昆仑蔗白色者亦曰竹蔗亦曰蜡蔗小而燥者曰荻蔗
　　芋曰土芝其母曰芋魁史记蜀卓氏云汶山之下沃野有蹲防至死不饥正谓芋魁盖其形似也
　　乌芋曰借姑曰水萍曰白地栗曰河鳬茨曰槎牙今人谓之茨菰其叶曰剪刀草曰燕尾草
　　鳬茨尔雅曰芍鳬茈
　　荔支亦曰离支始传于汉世初出岭南后出蜀中故蜀都赋云旁挺龙目侧生荔枝南海药谱云荔枝熟人未采则百虫不敢近才采之则乌鸟蝙蝠之类无不残伤然亦不必荔枝诸果皆然东观汉记云南海旧献荔枝龙眼十里一置五里一堠奔驰险阻道路为患孝和时唐羌上书言状帝诏太官勿复受献盖此物易变一日色变二日味变三日色味俱变古诗云色味不逾三日变旧时采贡以防封其枝或蜜渍之而近代奸幸之徒连株以进南人苦之不知土地所产之异而輙为人患何也无乃尤物者与
　　龙眼曰益智曰龙目曰亚荔枝曰荔枝奴其味清甜荔枝才过即食龙眼
　　桃之类多尔雅曰旄冬桃今谓之旄桃藤生出山谷或言即寒桃也十月熟故谓之冬桃又曰榹桃山桃今野出之桃也味酸苦不觧核桃之实干而不落其中实者曰桃枭曰枭景本草云主杀百鬼精物上古有神荼与郁垒兄弟二人桃树之下阅百鬼无理者缚以苇索饲虎今人本此而作桃符
　　李之类多尔雅曰休无实李一名赵李又曰痤接虑李今之麦李即青李也又曰驳赤李此赤李着粉者也陶隐居云李以姑熟所出南居李觧核如杏子者为佳庵罗果若林檎而极大佛书多言之
　　石榴本草谓之安石榴尔雅云刘刘杙刘与榴通用故也一名丹若一名若榴其甜者又名天浆入药多用酸榴
　　橄榄最疗鯸鲐毒其木作楫拨着鱼皆浮出故知物有相畏者也
　　榛有三四种防类也似防而小正圆
　　虫鱼类
