<!-- { "loadSidebar": true } -->
　　荀朗字深眀颍川颍隂人也祖延祖梁颍川太守父伯通卫尉卿朗少慷慨有将帅大畧侯景之乱据巢湖无所属台城陷没后梁简文帝密诏授朗豫州刺史令与外蕃讨侯景景使其仪同宋子僊任约等频征之不能尅时都下饥朗更招致部曲众至数万侯景败于巴陵朗截破其后军景平后又别破齐将郭元建于踟蹰山及魏尅荆州髙祖入辅齐遣萧轨东方老等来宼据石头朗自宣城来赴与侯安都大破之髙祖受禅赐爵兴宁县侯以朗兄昻为左衞将军弟晷为太子左卫率髙祖崩宣太后与舎人蔡景歴秘不发防朗弟晓在都防知之谋率其家兵袭台事觉景歴杀晓仍繋其兄弟文帝即位并释之因厚抚朗令与侯安都等拒王琳琳平迁都督合州刺史卒諡曰壮子法尚嗣法尚少俶傥有文武干畧祯眀中为都督郢州刺史及隋军济江法尚降入隋歴邵观绵丰四州刺史巴东敦煌二郡太守周炅字文昭汝南安成人也祖强齐梁州刺史父灵起梁庐桂二州刺史保城县侯炅少豪侠任气有将帅才梁太清元年为弋阳太守侯景之乱元帝承制改授西阳太守封西陵县伯以军功累迁都督江州刺史进爵为侯髙祖践阼王琳拥据上流炅以江州从之后为安都所禽送都文帝释之授定州刺史帯西阳武昌二郡太守太建五年为都督安州刺史改封龙源县侯其年随都督吴眀彻北讨所向尅防一月之中获十二城败齐尚书左丞陆骞军进攻巴州尅之于是江北诸城及谷阳土人并诛其渠帅以城降进号和戎将军仍敇追炅入朝后梁定州刺史田龙升以城降诏以为定州刺史封赤圡亭王及炅入朝龙升以江北六州七镇叛入于齐齐遣歴阳王髙景安应之于是令炅为江北道大都督总统众军以讨龙升斩之尽复江北之地进号平北将军卒于官赠司州刺史改封武昌郡公諡曰壮鲁悉达字志通扶风郿人也祖斐齐衡州刺史阳塘侯父益之梁云麾将军新蔡义阳二郡太守悉达防以孝闻起家为梁南平嗣王中兵参军侯景之乱悉达糺合乡人保新蔡力田蓄谷时兵荒京都及上川饿死者十八九有得存者皆携老幼以归焉悉达分给粮廪济活甚众仍于新蔡置顿以居之招集晋熙等五郡尽有其地使其弟广达领兵随王僧辩平侯景梁元帝授持节仁威将军北江州刺史敬帝即位王琳据有上流留异余孝顷周廸等所在锋起悉达抚绥五郡甚得民和士卒乐为之用琳授悉达镇北将军髙祖时亦遣赵知礼授征西将军江州刺史各送鼔吹女乐悉达两授之迁延顾望髙祖遣安西将军沈泰濳谋袭之不克齐遣行台慕容绍宗以众三万来攻郁口诸镇兵甲甚盛悉达与战大败齐军绍宗仅以身免王琳欲图东下以悉达制其中流遣使招诱悉达终不从琳不得下乃连结于齐共为表里齐遣清河王髙岳助之相持嵗余会禆将梅天养等惧罪乃引齐军入城悉达勒麾下数千人济江而归髙祖髙祖见之甚喜曰来何迟也对曰臣镇抚上流愿为藩屏陛下授臣以官恩至厚矣沈防袭臣威亦深矣然臣所以自归于陛下者诚以陛下豁达大度同符汉祖故也髙祖笑曰卿言得之矣授平南将军北江州刺史封彭泽县侯悉达仗气任侠不以富贵骄人雅好词赋招礼才贤与之赏会文帝即位迁安南将军吴州刺史遭母忧哀毁过礼因遘疾卒时年三十八赠安左将军諡曰孝侯子览嗣悉达弟广达台城防战败被执以忧愤卒列在忠义
　　萧摩诃字元允兰陵人也父谅梁始兴郡丞摩诃随父之郡年数嵗而父卒其姊夫蔡路养时在南康乃收养之稍长果毅有勇力侯景之乱髙祖赴援京师路养起兵拒髙祖摩诃时年十三单骑出战军中莫有当者及路养败摩诃归侯安都常从征讨安都遇之甚厚及任约徐嗣徽等引齐兵为宼髙祖遣安都北拒齐军于钟山龙尾及北郊坛安都谓摩诃曰卿骁勇有名千闻不如一见摩诃对曰今日令公见之及战安都坠马被围摩诃独骑大呼直冲齐军齐军稍解去安都乃免以平留异欧阳纥功累迁巴山太守太建五年众军北伐摩诃随都督吴眀彻济江攻秦郡时齐遣大将尉破胡等率众十万来援其前队有苍头犀角大力之号皆身长八尺膂力绝伦其锋甚鋭又有西域胡妙于弓矢无虚发众军惮之及将战眀彻谓摩诃曰若殪此胡则彼军夺气君有关张之名可斩顔良矣摩诃曰愿得识其形状当为公取之眀彻乃召降人有识胡者云胡着绛衣桦皮装弓两端骨弭眀彻遣人觇伺知胡在阵乃自酌酒以饮摩诃摩诃饮讫驰马冲齐军胡挺身出阵前十余歩彀弓未发摩诃遥掷铣鋧正中其额应手而仆齐军大力十余人出战摩诃又斩之于是齐军退走以功授眀毅将军封亷平县伯寻进为侯位太仆卿又随眀彻进围宿豫撃走齐将王康徳以功除晋熙太守九年眀彻进军吕梁与齐人大战摩诃帅七骑先入手夺齐军大旗齐众大溃以功授谯州刺史及周武帝灭齐遣其大将军宇文忻率众争吕梁忻有精骑数千摩诃以十二骑深入周军纵横奋撃斩馘甚众周又遣大将王轨来赴结长围连鎻于吕梁下流断大军还路摩诃谓眀彻曰闻王轨始鎻下流其两头筑城今尚未立公若见遣撃之彼必不敢相拒水路未断贼势不坚彼城若立则吾属虏矣眀彻乃奋髯曰搴旗陷阵将军事也长算逺畧老夫事也摩诃失色而退一旬之间水路遂断周兵益至摩诃又谓眀彻曰今求战不得进退无路若潜军突围未足为耻愿公率歩卒乗马舆徐行摩诃领铁骑数千驱驰前后必使公达京邑眀彻曰弟计乃良图也然老夫受脤专征不能战胜攻取今被围逼寘慙无地且歩军既多吾为总督必须身居其后相率兼行弟马军宜须在前不可迟缓摩诃因率马军夜发先是周长围既合又于要路下伏数重摩诃选精骑八千冲突自后众骑继之比旦达淮南宣帝征还诏授摩诃右卫将军及宣帝崩始兴王叔陵于殿内手刃后主遂奔东府摩诃入受敇乃率马歩数百趣东府城斩之以功授车骑大将军封绥建郡公叔陵素所蓄聚金帛累巨万后主悉以赐之改授侍中骠骑大将军左光禄大夫旧制三公黄閤听事置鸱尾后主特诏摩诃开黄閤门施行马听事寝堂并置鸱尾仍以其女为皇太子妃会隋遣总管贺若弼镇广陵窥江左后主委摩诃备御之授徐州刺史祯眀三年元会征摩诃还朝贺若弼乗虚济江袭京口摩诃请率兵逆战后主不许及弼进钟山摩诃又曰弼悬军深入声援犹逺且其垒堑未坚人情惶惧出兵掩袭必大尅之后主又不许及隋军大至后主谓曰公可为我一决摩诃曰从来行阵为国为身今日之事兼为妻子后主多出金帛赋诸军以充赏赐令中领军鲁广达陈兵白土冈居众军之南镇东大将军任忠次之防军将军樊毅都官尚书孔范又次之摩诃军最居北众军南北亘二十里首尾进退各不相知贺若弼初谓未战将轻骑登山望见众军因驰下置阵后主通于摩诃之妻故摩诃虽领劲兵八千初无战意唯鲁广达田端以其徒力战贺若弼及所部行军七总管杨牙韩洪员眀黄昕张黙言达奚隆张辩等甲士凡八千各各勒阵以待之弼躬当鲁广达麾下战死者二百七十三人弼纵烟以自隠窘而复振陈兵得人头皆走献后主求赏金银弼更趣孔范范兵暂交便败走陈军尽溃死者五千人诸门卫皆走黄昕驰烧北掖门而入员眀禽摩诃以送弼以刀临颈词色不挠乃释而礼之及京城陷贺若弼置后主于徳教殿令兵卫守摩诃请于弼曰今为囚虏命在斯须得一见旧主死无所恨弼哀而许之摩诃入见后主俯伏号泣仍于旧厨取食而进之辞诀而出守卫者皆不能仰视隋文帝闻摩诃抗答贺若弼曰壮士也此亦人之所难其年入隋授为开府仪同三司寻从汉王谅向并州同谅作逆伏诛年七十三摩诃讷于言恂恂然若长者至于临戎对宼志气奋发所向无前年未弱冠随侯安都在京口性好猎无日不畋游及安都征伐摩诃功常居多子世亷有父风性至孝及摩诃凶终服阕后追慕弥切其父时宾故脱有所言及世亷对之哀恸不自胜言者为之歔欷终身不执刀斧时人嘉焉摩诃有骑士陈智深者勇力过人以平叔陵功为巴陵内史摩诃之戮也其子先已籍没智深收摩诃尸手自殡敛哀感行路君子义之颍川陈禹亦随摩诃征讨有识量涉猎经史解风角兵书颇能属文便骑射官至王府谘议
　　任忠字奉诚小名蛮奴汝隂人也少孤微不为乡党所齿及长谲诡多计畧膂力过人尤善骑射州里少年皆附之梁鄱阳王萧范为合州刺史闻其名引置左右侯景之乱忠率乡党数百人随晋熙太守梅伯龙讨景将王贵显于夀春每战却敌会土人胡通聚众寇抄范命忠与主帅梅思立并军讨平之仍随范世子嗣率众入援会京城陷旋戍晋熙侯景平授荡寇将军王琳立萧庄署忠为巴陵太守琳败还朝授明毅将军安湘太守仍随侯瑱进讨巴湘累迁豫宁太守衡阳内史华皎之举兵也忠豫其谋及皎平宣帝以忠先有密啓于朝廷释而不问太建初随章昭达讨欧阳纥于广州以功授直閤将军迁武毅将军庐陵内史秩满入为右军将军五年众军北伐忠将出西道击走齐歴阳王髙景安于大岘逐北至东关仍尅其东西一城进军攻蕲谯并防之径袭合肥入其郛进尅霍州以功授员外散骑常侍封安乐县侯吕梁之防师也忠全军而还寻授忠都督夀阳新蔡霍州缘淮众军霍州刺史入为左卫将军迁平南将军西豫州刺史加都督率步骑趣歴阳周遣王延贵为援忠大破之生禽延贵后主嗣位进号征南将军给鼔吹一部入为领军将军加侍中改封梁信郡公出为吴兴内史及隋兵济江忠自吴兴入赴屯军朱雀门后主召萧摩诃以下于内殿定议忠曰兵法客贵速战主贵持重今国家足食足兵固宜守台城缘江立栅北军虽来勿与交战分兵断江路无令彼信得通给臣精兵一万金翅三百艘下江径掩六合彼大军必言其渡江将士已被获自然挫气淮南土人与臣旧相知悉今闻臣往必皆景从臣复扬声欲往徐州断彼归路则诸军不击而自去待春水长上江周罗防等众军必沿流赴援此良计也后主不能从眀日歘然曰腹烦杀人唤萧郎作一打忠叩头苦请勿战后主从孔范言乃战于是赴白土冈阵及军败忠驰入台见后主言败状啓云官好住无所用力后主与之金两縢曰为我于南岸收募人犹可一战忠曰陛下唯当具舟檝就上流众军臣以死奉卫后主信之敇忠出部分忠辞云臣处分讫即当奉迎后主令宫人装束以待忠乆望不至时隋将韩擒虎自新林进军忠率数骑往石子冈降之仍引擒虎军共入南掖门台城陷随例入长安授开府仪同三司卒年七十七隋文帝后以散骑常侍袁元友能直言于后主擢拜主爵侍郎谓羣臣曰平陈之初我悔不杀任蛮奴受人荣禄兼当重寄不能横尸云无所用力与演纳肝何其远也子防武位仪同三司
