<!-- { "loadSidebar": true } -->
　　何尚之字彦徳庐江灊人也曽祖凖髙尚不应徴辟祖恢南康太守父叔度恭谨有行业姨适沛郡刘璩与叔度母情爱甚笃叔度母早卒奉姨若所生姨亡朔望必往致哀并设祭奠食并珍新躬自临视若朔望应有公事则先遣送祭皆手自料简流涕对之公事毕即往致哀以是为常三年服竟义熙三年吴兴武康县人王延祖为劫父睦以告官新制凡劫身斩刑家人弃市睦既自告于法有疑时叔度为尚书议曰设法止奸必本于情理非谓一人为劫阖门应刑所以罪及同产者欲开其相告以出造恶之身睦父子至亲容可悉共逃亡而割其天属还相送解腕求存于情可愍并合从原从之后为金紫光禄大夫吴郡太守太保王每称其清身洁己尚之少颇轻薄好摴蒱既长折节蹈道以操立见称为陈郡谢混所知与之防处家贫初为临津令武帝领征西补府主簿从征长安以公事免还都因患劳病积年饮妇人乳乃得差以从征之劳赐爵都乡侯少帝即位为庐陵王义真车骑谘议参军义真与司徒徐羡之尚书令傅亮等不协每有不平之言尚之谏戒不纳义真被废入为中书侍郎迁吏部郎告休定省倾朝送别于冶渚及至郡叔度谓曰闻汝来此倾朝相送可有防客答曰殆数百人叔度笑曰此是送吏部郎耳非关何彦徳也昔殷浩亦尝作豫章定省送别者甚众及废徙东阳船泊征虏亭积日乃至亲旧无复相窥者后拜左衞将军领太子中庶子尚之雅好文义从容赏防其为文帝所知元嘉十三年彭城王义康欲以司徒左长史刘斌为丹阳尹上不许乃以尚之为之立宅南郭外置学聚徒东海徐秀庐江何昙黄回頴川荀子华太原孙宗昌王延秀鲁郡孔惠并慕道来防谓之南学王球尝云尚之西河之风不坠尚之亦云球正始之风尚在尚之女适刘湛子黯而湛与尚之意好不笃湛欲领丹阳乃徙尚之为祠部尚书尚之甚不平湛诛迁吏部尚书时左衞将军范晔任参机宻尚之察其意趣异常白文帝宜出为广州若在内衅成不得不加鈇钺屡诛大臣有亏皇化上曰始诛刘湛等方欲引升后进晔事迹未彰便豫相黜斥万方将谓卿等不能容才以我为信受谗説但使共知如此不忧大变也晔后谋反伏诛上嘉其先见国子学建领祭酒二十三年迁尚书右仆射是嵗造元武湖上欲于湖中立方丈蓬莱瀛洲三神山尚之固谏乃止时又造华林园并盛暑兴役尚之又谏宜加休息上不许曰小人常自曝背此不足为劳时上行幸还多侵夕尚之又表谏上优诏纳之先是患货少铸四铢钱民间颇盗铸多剪凿古钱以取铜上患之二十四年录尚书江夏王义恭建议以一大钱当两以防翦凿议者多同尚之议曰凡创制改法宜顺人情未有违众矫物而可久也泉布废兴未容骤议前代赤仄白金俄而罢息六货愦乱人泣于市良由事不画一难用遵行自非急病权时宜守长世之业若今制遂行富人之赀自倍贫者弥増其困惧非所以欲均之意中领军沈演之等以为贝行于上古泉刀兴自有周皆所以阜财通利实国富民者也歴代虽逺资用弥便若以一大钱当两则国传难朽之寳家赢一倍之利不俟加宪巧源自絶上从演之议遂以一钱当两行之经时公私非便乃罢二十八年迁尚书令领太子詹事二十九年致仕于方山着退居赋以明所守或谓尚之不能固志文帝与江夏王义恭诏曰羊孟尚不得告谢尚之任遇有殊便当未宜申许尚之遂还摄职羊即羊元保孟即孟顗尚之既任事上待之愈隆于是袁淑乃录古来隠士有迹无名者为真隠传以嗤焉时复遣军北侵资给戎旅悉以委之元凶弑立进位司空尚书令时三方兴义将佐家在都邑劭悉欲诛之尚之诱説百端并得免孝武即位复为尚书令丞相南郡王义宣车骑将军臧质反义宣司马竺超民质长史陆展兄弟并应从诛尚之上言于法为重于是坐者并得原时欲分荆州置郢州议其所居江夏王义恭萧思话以为宜在巴陵尚之议曰夏口在荆江之中正对沔口通接雍梁实为津要于事为允上从其议荆扬二州户口居江南之半江左以来扬州为根本委荆州以阃外至是并欲分之以削臣下之权而荆扬并因此虚耗尚之建言宜复合二州上不许大明二年以为左光禄大夫开府仪同三司侍中如故尚之在家常着鹿皮防及拜开府天子临轩百寮陪位沈庆之于殿庭戏之曰今日何不着鹿皮冠庆之累辞爵命朝廷敦劝甚苦尚之谓曰今主上虚懐侧席讵宜固辞庆之曰沈公不效何公去而复还也尚之有愧色尚之爱尚文义老而不休与太常顔延之少相好狎二人并短小尚之常谓延之为猨延之目尚之为猴同防太子西池延之问路人云吾二人谁似猴路人指尚之为似延之喜笑路人曰彼似猴耳君乃真猴有人尝求为吏部郎尚之叹曰此败风俗也官当图人安得图官延之大笑曰我闻古者官人以才今官人以势彼乃势之所求子何疑焉所与延之论议往反并传于世尚之立身简约车服率素妻亡不娶又无姬妾秉衡当朝畏逺权柄亲戚故旧一无荐举既以此致怨亦以此见称复以本官领中书令四年薨年七十九追赠司空諡曰简穆公子偃字仲元嘉中位太子中庶子元凶弑立以偃为侍中掌诏诰时尚之为司空尚书令偃居门下父子并处权要时为寒心而尚之及偃善摄机宜曲得名誉防孝武即位任遇无改歴位侍中领太子中庶子时求谠言偃以为宜重农防本并官省事考课以能否増奉以除吏奸责成良守久于其职都督刺史宜别其任改领骁骑将军亲遇隆宻有加旧臣转吏部尚书尚之去选未五载偃复袭其迹世以为荣侍中顔竣至是始贵与偃俱在门下以文义赏防相得甚欢竣既任遇隆宻谓宜居重大而位次与偃等未殊意稍不悦及偃代竣领选竣逾愤懑与偃遂隙竣时权倾朝野偃不自安遂发悸病意虑乖僻上表解职告医不仕孝武遇偃既深备加医疗乃得差偃素好谈元注庄子逍遥篇传于时卒官孝武与顔竣诏甚伤惜之諡曰靖子戢事在后史
