<!-- { "loadSidebar": true } -->
　　波斯后魏时通焉在达曷水之西都宿利城【后周史云苏利城隋史云苏蔺城记録音讹其实一也】去代二万四千二百二十八里西去海数百里东南去穆国四千余里西北至拂菻四千五百里即条支之故地也王姓波斯大月氏之别种其先有波斯匿王其子孙以王父字为氏因以为国号焉所都城方十里户十余万有河经其城中南流城西十五里有土山周廻髙大其势连接甚逺中有鹫鸟噉羊土人极以为患其王坐金羊座戴金花冠衣锦袍织成帔饰以真珠宝物其俗丈夫翦髪戴白皮帽贯头衫两肩近下开之亦有巾帔縁以织成妇人服大衫披大帔其髪前为髻后披之饰以金银花仍贯五色珠络之于膊王于其国内别有小牙十余所犹中国之离宫也每年四月出游处之十月仍还王即位以后择诸子之内贤者宻书其名封之于库诸子及大臣皆莫之知也王死众乃发书视之其封内有名者即立之为王余子各出就边任兄弟更不相见也国人号王曰医囋【才割切】妃曰陟率王之诸子曰杀野大官有摸胡坛掌国内狱讼泥弗汗掌库藏开禁地掌文书及众务次有遏罗诃地掌王之内事薛波防掌四方兵马其下皆有属官分统其事兵有甲矟圆排劒弩弓箭战则乘象其刑法重罪县诸竿上射杀之次则系狱新王立乃释之轻罪则劓刖若髠若翦半髪又系牌于项以为耻辱犯彊盗系之终身奸贵人妻者男子流妇人割其耳鼻赋税则准地输银钱俗事火神天神文字与胡书异多以姊妹为妻妾自余婚配亦不择尊卑诸夷之中最为丑秽百姓女子年十岁以上有姿貌者王收养之有功勲者即以分赐死者多弃于山一月着服城外有人别居唯知丧葬之事号为不净人若入城市则摇铃以自别以六月为岁首尤重七月七日十二月一日其日人庶以上各相命召设会作乐以极欢娯又每年正月二十日各祭其先死者气候温热家自藏冰其地多砂碛引水灌溉其五谷及禽兽与中国畧同唯无稻及黍土出名马及駞富室至有数千头又出白象狮子多良犬有大鸟形如橐駞有两翼飞而不能髙食草与肉亦能噉火有大鸟卵其宝贝则有真珠颇棃瑚琉璃马碯水精瑟瑟金银鍮石金刚火齐铜锡镔铁朱砂水银锦叠细布氍毹防防那越诺布金缕织成赤麖皮其香药则有薰陆郁金苏合青木等香胡椒荜拨石蜜千年枣香附子诃梨勒无食子盐绿雌黄又有优鉢昙花鲜华可爱地有咸池国以饶富神龟中其王遣使上书贡方物云大国天子天之所生愿日出处常为汉中天子波斯王居和多千万敬拜朝廷喜纳之自此每使朝献西魏恭帝二年其王又遣使朝贡隋炀帝时遣云骑尉李昱使通波斯其国致贡随昱入朝突厥不能至其国颇羁縻之隋大业中亦遣使来唐贞观二十一年其国献理耨蛇形类防而色青身长八九寸能入穴取防【杜还记云自被大食灭至天寳末已百余年矣】
　　伏卢尼
　　伏卢尼后魏时通焉都伏卢尼城在波斯国北去代二万七千三百二十里累石为城东有大河南流中有鸟其形似人亦有如橐駞马者皆有翼常居水中出水便死城北有云尼山出银瑚琥珀多师子
　　悦般
　　悦般后汉时通焉在乌孙西北其先匈奴单于之部落也为汉车骑将军窦宪所逐北单于度金微山西走康居其羸弱不能去者住龟兹北地方数千里众可二十余万凉州人犹谓之单于王其风俗言语似髙车而其人清洁仿胡俗翦髪齐眉以防糊涂之昱昱然光泽日三澡潄然后饮食其国南界有火山山旁石皆燋镕灌地数十里乃凝坚人取以为药即石流黄也与蠕蠕结好其王尝将数千人入蠕蠕国欲与蠕蠕主大檀相见入其界百余里见其部人不浣衣不绊髪不洗手妇人口防器物王谓其从臣曰汝曹诳我将我入此狗国中乃驰还大檀遣骑追之不及自是相仇雠数相攻讨太武太平真君九年遣使朝献并送幻人称能割人喉脉令断击人头令骨陷皆血出淋漓或数升或盈斗以草药内其口中令嚼咽之须臾血止养疮一月复常又无痕瘢太武乃取死罪囚试之皆验云中国诸名山皆有此草乃使人受其术而厚遇之又言其国有大术者蠕蠕来钞掠术人能作霖雨盲风大雪及行潦蠕蠕冻死亡者十二三是岁再遣使朝贡求与官军东西合击蠕蠕太武嘉其意命中外诸军戒严以淮南王他为前锋袭蠕蠕仍诏有司以其鼓舞之节施于乐府自后每使朝贡
　　朱俱波
　　朱俱波后魏时通焉亦名朱居槃国汉子合国也今并有汉之西夜蒲犂依耐得若四国之地在于阗国西千余里其西至渇槃国南至女国三千里北至疎勒九百里南至葱岭二百里其王本疏勒国人【魏畧西戎传曰西夜并属疏勒】宣武永平中朱居槃国遣使朝贡其人言语与于阗相似其间小异人貌多同华夏亦类疏勒唐武徳以后亦频遣使朝贡
　　渇槃陁
　　渇槃陁后魏时通焉亦名汉陁国亦名渇罗陁国治葱岭东在朱俱波西河经其国东北流有髙山夏积霜雪附于嚈哒西至防宻国其南至县度山无定界北至疏勒国界西北至判汗国其王本疎勒人累代相承以居此国有户二千余县度山在国西南四百里县度者谿谷不通以防相引而度其间四百里往往有栈道因以为名今按县度与葱岭迤逦相属邮置所絶道阻且长故行人由之莫能分别然法显宋云所经实县度山也又有头痛山在国西南向罽賔歴大头痛小头痛之山赤土身热之阪【宋膺异物志云大头痛小头痛山皆在渠捜之东疎勒之西经之者身热头痛夏月不可行有至死者虽冬月可行尚使人呕吐有毒药气之所为也冬月药气枯歇故可行】其葱岭俗号极嶷山今按葱岭周环其国衣服人貌音语与于阗相似其间多有异者书与婆罗门同国中咸事佛人山居劲健杂人多而胡少有音乐兵器有甲矟弓刀国法杀人劫贼者死自余惩罚有差其杂税输之婚姻有同疎勒王坐金人牀死者埋殡七日为孝太武帝太延三年朝献于后不絶梁大同初复通江左献其方物梁史称渇槃陁国于阗西之小国也西隣滑国南接罽賔北连沙勒国都在山谷中城周囬四十余里国有十二城人衣吉贝布着长身小袖袍小口袴地宜小麦资以为粮多牛马骆驼羊等出好氊时王姓沙葛氏云
　　鉢和
　　鉢和后魏时通焉在渇槃陁西其土尤寒人畜同居穴地而处又有大雪山望若银峯其人唯食饼饮麦酒服毡裘有二道一道西行向嚈哒一道西南趋乌苌亦为嚈哒所统
　　波知
　　波知后魏时通焉在鉢和西南土狭人贫依托山谷其王不能总摄有三池传云大池有龙王次者有龙妇小者有龙子行人经之设祭乃得过不则多有风雷之困
　　賖弥
　　賖弥后魏时闻焉在波知之南山不信佛法专事诸神亦附嚈哒东有鉢卢国路崄縁铁防而度下不见底熙平中遣使宋云等使其国竟不能达
　　乌苌
　　乌苌后魏时通焉在賖弥南北有葱岭南至天竺波罗门土多林果引水灌田宜稻麦俗信佛多诸寺塔人有争讼则服之以药曲者发狂直者无恙为法不杀犯死罪唯徙于灵山西南有檀特山山上立寺以驴数头运食山下无人控御自知来往也
　　干陀
　　干陀后魏时通焉在乌苌西本名业波为嚈哒所破因改焉其王本勑勒人临国已三世矣好攻战与罽賔鬬三年不罢人怨苦之有鬬象七百头十人乘一象皆执兵仗象鼻缚刀以战所都城东南七里有佛塔髙七十丈周三百歩即谓雀离佛图也
　　阿钩羌
　　阿钩羌后魏时通焉在莎车西南去代一万三千里国西有县度山土有五谷诸果市用钱为货居止立宫室有兵器土出金珠
　　副货
　　副货后魏时通焉去代一万七千里东至阿富使且国西至没谁国中间相去一千里南有连山不知名北至竒沙国相去一千五百里国中有副货城周匝七十里宜五谷蒲萄有马駞骡国王有黄金殿殿下有金駞七头各髙三尺其王遣使朝贡
　　叠伏罗
　　叠伏罗后魏时通焉去代三万一千里国中有勿悉城城北有彊竒水西流有白象并有阿末黎木皮中织作布土宜五谷宣武时其国王伏陁末多遣使献方物自是每使朝贡
　　拔豆
　　拔豆后魏时通焉去代五万一千里东至多勿当国西至防郍国中间相去七百五十里南至罽陵伽国北至弗那伏旦国中间相去九百里亦康国王之种类也字阿滥宻都城方三里胜兵二千人东北去安国五百里东去乌那遏二百余里西去波斯国四千余里东去州七百里隋大业中遣使贡方物
　　者至拔
　　者至拔后魏时通焉都者至拔城在疏勒西去代一万一千六百二十里其国东有潘贺郍山出美铁及师子
　　迷密
　　迷密后魏时通焉在者至拔西去代一万二千一百里太武正平元年遣使献一峯黑駞其国东有都满山出金玉亦多铁
　　悉万斤
　　悉万斤后魏时通焉都悉万斤城在迷密西去代一万二千七百二十里其国南有伽色那山出师子每使朝贡
　　忸密
　　忸密后魏时通焉在悉万斤西去代二万二千八百二十八里
　　石国
　　石国隋时通焉居于药杀水都拓折城方十余里本汉大宛北鄙之地东与北至西突厥界西至波腊国界西南康居界南至率都沙郍国界王姓石名湼国国城之东南立屋置座于中正月六日七月十五日以王父母烧余之骨金瓮盛之置于牀上廵绕而行散以花香杂果王率臣下设祭焉礼终王与夫人出就别帐臣下以次列坐而飨土有粟麦多良马南去拨汗六百里东南去州六十里其俗善战曾贰于突厥射匮可汗击灭之令特勒甸职摄其国事甸职后以隋大业五年遣使朝贡后不复至唐贞观八年复遣使云【杜还经行记云其国城一名赭支一名大宛天宝中镇西节度使髙仙芝禽其王及妻子归京师国中有二水一名真珠河一名质河并西北流土地平敞多果实出好犬良马又云碎叶国从安西西北千余里有防达岭岭南是大唐北界岭北是突厥骑施南界西至葱岭二千余里其水岭南流者尽过中国而归东海岭北流者尽经胡境而入北海又北行数日度雪岭其海在山中春夏常雨雪故曰雪海中有细道道旁往往有水孔嵌空万仞辄堕者莫知所在防达岭北行千余里至碎叶川其川东头有热海兹地寒而不冻故曰热海又有碎叶城天寳七年北庭节度使王正见薄伐城壁摧毁邑居零落昔交河公主所居之地建大云寺犹存其川西接石国约长千余里川中有异姓部落有异姓突厥各有兵马数万城堡间杂日寻干戈凡是农人皆环甲胄专相卤掠以为奴婢其川西头有城名曰怛逻斯石国人镇即天宝十年髙仙芝军败之地从此至西海以东自三月至九月天无云雨皆以雪水种田宜大麦小麦稻禾豌豆毕豆饮蒲萄酒麋酒醋乳】
　　女国
