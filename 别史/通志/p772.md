<!-- { "loadSidebar": true } -->
　　孙礼字德达涿郡容城人也太祖平幽州召为司空军谋掾初丧乱时礼与母相失同郡马台求得礼母礼推家财尽以与台台后坐法当死礼私导令逾狱自首既而曰臣无逃亡之义径诣刺奸主簿温恢恢嘉之具白太祖各减死一等后除河间郡丞稍迁荥阳都尉鲁山中贼数百人保固险阻为民作害乃徙礼为鲁相礼至官出俸谷发吏民募首级招纳降附使还为间应时平泰歴山阳平原平昌琅邪太守从大司马曹休征呉于夹石口礼諌以为不可深入不从而败迁阳平太守入为尚书明帝方修宫室而节气不和天下少谷礼固争罢役诏曰敬纳谠言促遣民作时李恵监作复奏留一月有所成讫礼径至作所不复重奏称诏罢民帝竒其意而不责也帝猎于大石山虎趋乘舆礼便投鞭下马欲奋劒砍虎诏令礼上马明帝临崩之时以曹爽为大将军宜得良佐于牀下受遗诏拜礼大将军长史加散骑常侍礼亮直不挠爽弗便也以为州刺史加伏波将军赐爵关内侯呉大将全琮帅数万众来防时州兵休使在者无防礼躬勒卫兵御之战于芍陂自旦及暮将士死伤过半礼犯蹈白刃马被数创手秉枹鼓奋不顾身贼众乃退诏书慰劳赐绢七百疋礼为死事者设祀哭临哀号发心皆以绢付亡者家无以入身徴拜少府出为荆州刺史迁冀州牧太傅司马懿谓礼曰今清河平原争界八年更二刺史靡能决之虞芮待文王而了宜善令分明礼曰讼者据墟墓为验聼者以先老为正而老者不可加以榎楚又墟墓或迁就髙敞或徙避仇讐如今所闻虽臯陶犹将为难若欲使必也无讼当以烈祖初封平原时圗决之何必推古问故以益辞讼昔成王以桐叶戏叔虞周公便以封之今圗藏在天府便可于坐上断也岂待到州乎懿曰是也当别下圗礼到案圗宜属平原而曹爽信清河言下书云圗不可用当参异同礼上疏曰管仲覇者之佐其器又小犹能夺伯氏骈邑使没齿无怨言臣受牧伯之任奉圣朝明圗騐地着之界界实以王翁河为限而鄃以马丹为验诈以鸣犊河为界假虗讼诉疑误台阁窃闻众口铄金浮石沉木三人成市虎慈母投其杼今二郡争界八年一朝决之者缘有解书圗画可得寻按擿校也平原在两河向东上其间有爵隄爵隄在髙唐西南所争地在髙唐西北相去二十余里可为长叹息流涕者也案解与圗奏而鄃不受诏此臣软弱不胜其任臣亦何顔尸禄素餐輙束带着履驾车待放爽见礼奏大怒劾礼怨望结刑五嵗在家期年众人多以为言除城门校尉时匈奴王刘靖部众彊盛而鲜卑数宼邉乃以礼为并州刺史加振武将军使持节防匈奴中郎将往见太傅司马懿有忿色而无言懿曰卿得并州少邪恚理分界失分乎今当逺别何不欢也礼曰何明公言之乖细也礼虽不德岂以官位往事为意邪本谓明公齐踪伊吕弼辅魏室上报明帝之托下建万世之勲今社稷将危天下汹汹此礼之所以不恱也因涕泣横流懿曰且止忍不可忍及爽诛后入为司校尉礼凡临七郡五州皆有威信迁司空封大利亭侯邑一百户礼与卢毓同郡时軰而情好不睦为人虽互有长短然名位畧齐云嘉平二年薨諡曰景侯孙元嗣
　　王观字伟台东郡廪邱人也少孤贫厉志太祖召为丞相文学掾出为髙唐阳泉鄼任令所在称治文帝践阼入为尚书郎廷尉监出为南阳涿郡太守涿北接鲜卑数有防盗观令邉民十家以上屯居筑京堠时有不愿者观乃假遣朝吏使归助子弟不与期防但勅事讫各还于是吏民相率不督自励旬日之中一时俱成守御有备防钞已息明帝即位下诏书使郡县条为剧中平者主者欲言郡为中平观教曰此郡濵近外虏数有防害云何不为剧邪主者曰若郡为外剧恐于明府有任子观曰夫君者所以为民也今郡在外剧则于役条当有降差岂可为太守之私而负一郡之民乎遂言为外剧郡后送任子诣邺时观但有一子而又防弱其公心如此观治身清素帅下以俭僚属承风莫不自励明帝幸许昌召观为治书侍御史典行台狱时多有仓卒喜怒而观不阿意顺指太尉司马懿请观为从事中郎迁为尚书出为河南尹徙少府大将军曹爽使材官张达斫家屋材及诸私用之物观闻知皆录夺以没官少府统三尚方御府内藏玩弄之寳爽等奢放多有干求惮观守法乃徙为太仆司马懿诛爽使观行中领军据爽弟羲营赐爵关内侯复为尚书加驸马都尉髙贵乡公即位封中乡亭侯顷之加光禄大夫转为右仆射常道乡公即位进封阳乡侯増邑千户并前二千五百户迁司空固辞不许遣使就第拜授就官数日上送印绶輙自舆归里舍薨于家遗令藏足容棺不设明器不封不树諡曰肃侯子悝嗣咸中开建五等以观着勲前朝改封悝胶东子
　　辛毘字佐治颍州阳翟人也其先建武中自陇西东迁毘随兄评从袁绍太祖为司空辟毘毘不得应命及袁尚攻兄谭于平原谭使毘诣太祖求和太祖将征荆州次于西平毘见太祖致谭意太祖大悦后数日更欲先平荆州使谭尚自相敝他日置酒毘望太祖色知有变以语郭嘉嘉白太祖太祖谓毘曰谭可信尚必可克不毘对曰明公无问信与诈也直当论其势耳袁氏本兄弟相伐非谓他人能间其间乃谓天下可定于已也今一旦求救于明公此可知也显甫见显思困而不能取此力竭也兵甲败于外谋臣诛于内兄弟谗防国分为二连年战伐而介胄生虮虱加以旱蝗饥馑并臻国无囷仓行无裹粮天灾应于上人事困于下民无愚智皆知土崩瓦解此乃天亡尚之时也兵法称有石城汤池带甲百万而无粟者不能守也今往攻邺尚不还救即不能自守还救即谭踵其后以明公之威应困穷之敌击疲之防无异迅风之振秋叶矣天以袁尚与明公明公不取而伐荆州荆州丰乐国未有衅仲虺有言取乱侮亡方今二袁不务逺畧而内相圗可谓乱矣居者无食行者无粮可谓亡矣朝不谋夕民命靡继而不绥之欲待他年他年或登又自知亡而改修厥德失所以用兵之要矣今因其请救而抚之利莫大焉且四方之防莫大于河北河北平则六军盛而天下震矣太祖曰善乃许谭平次于黎阳明年攻邺克之表毘为议郎乆之太祖遣都护曹洪平下辩使毘与曹休参之令曰昔髙祖贪财好色而良平匡其过失今佐治文烈忧不轻矣军还为丞相长史文帝践阼迁侍中赐爵关内侯时议改正朔毘以魏氏遵舜禹之统应天顺民至于汤武以战伐定天下乃改正朔孔子曰行夏之时左氏传曰夏数为得天正何必期于相反帝善而从之帝欲徙冀州士家十万户实河南时连蝗民饥羣司以为不可而帝意甚盛毘与朝臣俱求见帝知其欲谏作色以见之皆莫敢言毘曰陛下欲徙士家其计安出帝曰卿谓我徙之非邪毘曰诚以为非也帝曰吾不与卿共议也毘曰陛下不以臣不肖置之左右厠之谋议之官安得不与臣议邪臣所言非私也乃社稷之虑也安得怒臣帝不答起入内毘随而引其裾帝遂奋衣不还良乆乃出曰佐治卿持我何太急邪毘曰今徙既失民心又无以食也帝遂徙其半常从帝射雉帝曰射雉乐哉毘曰于陛下甚乐而于羣下甚苦帝黙然后遂为之希出上军大将军曹真征朱然于江陵毘行军师还封广平亭侯帝欲大兴军征呉毘谏曰呉楚险逺难御道隆后服道洿先叛自古患之非徒今也今陛下祚有海内夫不賔者其能乆乎昔尉佗称帝子阳僣号歴年未防或臣或诛何则违逆之道不乆全而大德无所不服也方今天下新定土广民稀夫庙算而后出军犹临事而惧况今庙算有阙而欲用之臣诚未见其利也先帝屡起鋭师临江而旋今六军不増于故而复循之此未易也今日之计莫若修范蠡之养民法管仲之寄政则充国之屯田明仲尼之懐逺十年之中彊壮未老童齓胜战兆民知义将士思奋然后用之则役不再举矣帝曰如卿意更当以虏遗子孙邪毘对曰昔周文王以纣遗武王惟知时也茍时未可容得已乎帝竟伐呉至江而还明帝即位进封颍乡侯邑三百户时中书监刘放令孙资见信于主制断时政大臣莫不交好而毘不与往来毘子敞谏曰今刘孙用事众皆影附大人宜小降意和光同尘不然必有谤言毘正色曰主上虽未称聪明不为闇劣吾之立身自有本末就与刘孙不平不过令吾不作三公而已何危害之有焉大丈夫欲为公而毁其髙节者邪冗从仆射毕轨表言尚书仆射王思精勤旧吏忠亮计畧不如辛毘毘宜代思帝以访放资放资对曰陛下用思者诚欲取其效力不贵虚名也毘实亮直然性刚而专圣虑所当深察也遂不用出为衞尉时帝方修殿舍百姓劳役毘上疏曰窃闻诸葛亮讲武治兵而孙权市马辽东量其意指似欲相左右备豫不虞古之善政而今者宫室大兴加连年谷麦不收诗云民亦劳止迄可小康惠此中国以绥四方唯陛下为社稷计帝报曰二虏未灭而治宫室直谏者立名之时也夫王者之都当及民劳兼办使后世无所复増是萧何为汉规摹之畧也今卿为魏重臣亦宜解其大归帝又欲北平芒令于其上作台观则见孟津毘谏曰天地之性髙髙下下今而反之既非其理加以损费人功民不堪役且若九河泛溢洪水为害而邱陵皆夷将何以御之帝乃止时诸葛亮围祁山不克引退张郃追之为流矢所中死帝惜郃临朝而叹曰蜀未平而郃死将若之何司空陈羣曰郃诚良将国所依也毘心以为郃虽可惜然已死不当内弱主意而示外以不大也乃持羣曰陈公是何言欤当建安之末天下不可一日无武皇帝也及委国祚而文皇帝受命黄初之世亦谓不可无文皇帝也及委弃天下而陛下龙兴今国内所少岂张郃乎陈羣曰诚如辛毘言也帝笑曰陈公可谓善变矣青龙二年诸葛亮率众出渭南先是大将军司马懿数请与亮战明帝终不聼是嵗恐不能禁乃以毘为大将军军师使持节六军皆肃准毘节度莫敢犯违懿数欲进攻毘禁不聼亮卒复还为卫尉薨諡曰肃侯子敞嗣咸熙中为河内大守毘女宪英自有传
