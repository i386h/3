<!-- { "loadSidebar": true } -->
　　陈寿曰易称男正位乎外女正位乎内男女正天地之大义也古先哲王莫不明后妃之制顺天地之徳故二妃嫔妫虞道克隆任姒配姬周室用熙废兴存亡恒此之由春秋説云天子十二女诸侯九女考之情理不易之典也而末世奢纵肆其侈欲至使男女怨旷感动和气惟色是崇不本淑懿故风教陵迟而大纲毁泯岂不惜哉呜呼有国有家者其可以永鉴矣汉制帝祖母曰太皇太后帝母曰皇太后帝妃曰皇后其余内官十有四等魏因汉法母后之号皆如旧制自夫人以下世有増损太祖建国始命王后其下五等有夫人有昭仪有偼伃有容华有美人文帝增贵嫔淑媛脩容顺成良人明帝増淑妃昭华脩仪除顺成官太和中始复命夫人登其位于淑妃之上自夫人以下爵凡十二等贵嫔夫人位次皇后爵无所视淑妃位视相国爵比诸侯王淑媛位视御史大夫爵比县公昭仪比县侯昭华比郷侯脩容比亭侯脩仪此闗内侯偼伃视中二千石容华视真二千石美人视比二千石良人视千石
　　武宣卞皇后琅邪开阳人文帝母也本倡家后初生于齐郡白亭有黄气满室移日其父怪之以问卜者王旦旦曰此吉祥也年二十太祖于谯纳之为妾后随至洛太祖防服东避董卓乱袁术传太祖凶问时太祖左右皆欲归后止之曰曹君吉凶未可知今日还家明日若在何面目复相见也正使祸至共死何苦遂从后言太祖闻而善之建安初丁夫人废遂以后为继室诸子无母者太祖皆令后养之文帝为太子左右长御贺后曰将军拜太子天下莫不懽喜后当倾府藏赏赐后曰王自以丕年长故用为嗣我但当以免无教导之过为幸耳亦何为当重赐遗乎长御还以告太祖太祖説曰怒不变容喜不失节故是最为难二十四年拜为王后明年太祖崩文帝即王位尊后曰王太后及践阼尊后曰皇太后称永寿宫后性俭约又以国用不足减损御食诸金银器物皆去之东阿王植太后少子最爱之后植犯法为有司所奏文帝令太后弟子奉车都尉兰持公卿议白太后太后曰不意此儿所作如是汝还语帝不可以我故坏国法及自见帝不以为言【裴松之案文帝梦磨钱欲使文灭而更愈明以问周宣宣荅曰此陛下家事虽意欲尔而太后不听则太后用意不得如此书所言也】明帝即位尊太后曰太皇太后黄初中文帝欲追封太后父母尚书陈羣奏曰案典籍之文无妇人分土命爵之制在礼妇因夫爵秦违古法汉氏因之非先王之令典也帝曰此议是也其勿施行以作着诏下藏之台阁永为后式至太和四年春明帝乃追諡太后祖父广曰开阳恭侯父逺曰敬侯祖母周封阳都君及恭侯夫人皆赠印绶其年五月后崩合葬髙陵初太后弟秉以功封都郷侯为昭烈将军秉薨子兰嗣少有才学为奉车都尉游击将军加散骑常侍兰薨子晖嗣又分秉爵封兰弟琳为列侯官至歩兵校尉兰子隆女为髙贵郷公皇后隆以后父为光禄大夫位特进封雎阳郷侯妻王为显阳乡君追封隆前妻刘为顺阳乡君后亲母故也琳女又为陈留王皇后时琳已没封琳妻刘为广阳乡君文昭甄皇后中山无极人明帝母汉太保甄邯后也世吏二千石父逸上蔡令后生三歳失父后以汉光和五年十二月丁酉生每寝寐家中髣髴见如有人持玉衣覆其上者常共怪之后自少至长不好戏弄年八嵗外有立骑马戏者家人诸姊皆上阁观之后独不行诸姊问之后曰此岂女人之所观邪年九歳喜书视字輙识数用诸兄笔砚兄谓后曰汝当习女工用书为学当作女博士邪后答言闻古者贤女未有不学前世成败以为己诫不知书何由见之后天下兵乱加以饥馑百姓皆卖金银珠玉寳物时后家大有储谷颇以买之后年十余歳白母曰今世乱而多买寳物匹夫无罪怀璧为罪又左右皆饥乏不如以谷振给亲族隣里广为恩惠也举家称善即从后言建安中袁绍为中子熙纳之熙出为幽州后留养姑及邺城破绍妻刘及后共坐皇堂上文帝入绍舎见绍妻及后后怖以头伏姑膝上绍妻两手自搏文帝谓曰刘夫人云何如此令新妇举头姑乃捧后令仰文帝就视见其顔色非凡称叹之【又説文帝初入有妇人被发垢面垂涕立绍妻刘后帝问之刘荅是熙妻顾览发髻以防拭面其貌絶伦遂见纳焉】姑谓后曰不忧死矣文帝遂迎纳之甚有宠生明帝及东郷公主延康元年正月文帝即王位六月南征后留邺黄初元年十月帝践阼之后山阳公奉二女以嫔于魏郭后李隂贵人并爱幸后愈失意有怨言帝大怒二年六月遣使赐死葬于邺及明帝即位有司奏请追諡于是上尊諡曰文昭皇后使司空王朗持节奉策以太牢告祠于陵又别立寝庙太和元年三月以中山魏昌之安城郷千戸追封逸諡曰敬侯适孙像袭爵四月初营宗庙掘地得玉玺方一寸九分其文曰天子羡思慈亲明帝为之改容以太牢告庙又尝梦见后于是差次舅氏亲疎髙下叙用各有差赏赐累钜万以像为虎贲中郎将是月后母薨帝制缌服临丧四年十二月帝以后陵庳下使像兼太尉持节诣邺昭告后土改葬朝阳陵像还迁散骑常侍青龙二年春追諡后兄俨曰安成乡穆侯夏吴人宼扬州以像为伏波将军持节监诸将东征还复为射声校尉三年薨追赠卫将军改封魏昌县諡曰贞侯子畅嗣又封畅弟温艳皆为列侯四年改逸俨本封皆曰魏昌侯諡因故封俨世妇刘为东郷君又追封逸世妇张为安喜君景初元年有司议定七庙以文昭皇后特庙宜与祖庙同着不毁之典帝思念舅氏不已畅尚防景初末以畅为射声校尉加散骑常侍名畅所居里曰渭阳里以追思母氏也嘉平三年畅薨赠车骑将军諡曰恭侯子绍嗣太和六年明帝爱女淑薨追封諡淑为平原懿公主为之立庙取后亡从孙黄与合葬追封黄列侯以夫人郭氏从弟悳为之后承甄氏姓封悳为平原侯袭主爵青龙中又封后从兄子毅及像弟三人皆为列侯毅官至越骑校尉嘉平中复封畅子二人为列侯后兄俨孙女为齐王皇后后父已殁封后母为广乐郡君
　　文德郭皇后安平广宗人祖世长吏父永官至南郡太守后少而永奇之曰此乃吾女中王也遂以女王为字早失二亲丧乱流离没在铜鞮侯家太祖为魏公时得入东宫后有智数时时有所献纳文帝定为嗣后有谋焉文帝即王位后为夫人及践阼为贵嫔黄初三年将登后位文帝欲立郭后中郎栈潜上疏言因爱登后使贱人暴贵不可为后世法文帝不从遂立为皇后后蚤丧兄弟以从兄表继永后拜奉车都尉五年帝东征后留许昌永始台时霖雨百余日城楼多坏有司奏请移止后曰昔楚昭王出游贞姜留渐台江水至使者迎而无符不去卒没今帝在逺吾幸未有是患而便移止柰何群臣莫敢复言六年帝东征吴至广陵后留谯宫时表留宿卫欲遏水取鱼后曰水当通运漕又少材木奴客不在目前当复私取官竹木作梁遏今奉车所不足者岂鱼乎后性节俭常慕汉明德马后之为人明帝即位尊后为皇太后称永安宫太和四年诏封表安阳亭侯又进爵乡侯迁中垒将军以表子详为骑都尉其年帝追諡太后父永为安阳乡敬侯母董为都乡君迁表昭德将军加金紫位特进表第二子训为骑都尉青龙三年春后崩于许昌初甄后之诛由郭后之譛及殡令被发覆面以糠塞口文帝遂立郭后使养明帝甄后临没以帝属李夫人帝立李夫人密启甄后见譛之祸不获大敛被发之事帝哀恨流涕心常怀忿数问甄后死状于郭后后曰先帝自杀何以责问我且汝为人子可追雠死父为前母枉杀后母邪明帝怒遂逼杀之勑殡者使如甄后故事葬首阳陵西其后帝复进表爵为观津侯增其邑戸迁详为驸马都尉四年追改封永为观津敬侯世妇董为堂阳君追封諡后兄浮为梁里亭戴侯都为武城亭孝侯成为新乐亭定侯皆使使者奉策祠以太牢表薨子详嗣又分表爵封详弟述为列侯详薨子钊嗣
　　明悼毛皇后河内人也黄初中以选入东宫明帝时为平原王进御有宠出入与同舆辇及即帝位以为贵嫔太和元年立为皇后后父嘉拜骑都尉后弟曽郎中初明帝为王始纳河内虞氏为妃帝即位虞氏不得立为后太皇卞太后慰勉焉虞氏曰曹氏自好立贱未有能以义举者也然后职内事君听外政其道相由而成茍不能以善始未有能令终者也殆必由此亡国丧祀矣虞氏遂黜还邺宫进嘉为奉车都尉曽骑都尉宠赐隆渥顷之封嘉博平郷侯迁光禄大夫曽驸马都尉嘉本典虞车工卒暴富贵明帝令朝臣防其家饮宴其容止举动甚蚩騃语輙自谓侯身时人以为笑后又加嘉位特进曽迁散骑侍郎青龙三年嘉薨追赠光禄大夫改封安国侯增邑五百并前千戸諡曰节侯四年追封后母夏为野王君帝之幸郭元后也后爱宠日弛景初元年帝游后园召才人以上曲宴极乐元后曰宜延皇后帝弗许乃禁左右使不得宣后知之明日帝见后后曰昨日游宴北园乐乎帝以左右泄之所杀十余人赐后死然犹加諡葬愍陵迁曾散骑常侍后徙为羽林虎贲中郎将原武典农
　　明元郭皇后西平人也世河右大族黄初中本郡反叛遂没入宫明帝即位甚见爱幸拜为夫人叔父立为骑都尉从父芝为虎贲中郎将帝疾困遂立为皇后齐王即位尊后为皇太后称永宁宫追封谥太后父满为西都定侯以立子建绍其爵封太后母杜为郃阳君芝迁散骑常侍长水校尉立宣德将军皆封列侯建兄悳出养甄氏悳及建俱为镇防将军皆封列侯并掌宿卫值三主防弱宰辅统政与夺大事皆先咨于太后而后施行母邱俭钟防等作乱咸假其命而以为辞焉景元四年十二月崩五年二月葬髙平陵西
　　蜀
　　先主甘皇后沛人也先主临豫州住小沛纳以为妾先主数丧嫡室常摄内事随先主于荆州产后主値曹公军至追及先主于当阳长阪于时困逼弃后及后主頼赵云保防得免于难后卒葬于南郡章武二年追諡皇思夫人迁葬于蜀未至而先主殂陨丞相亮与太常臣頼恭等议上尊諡曰昭烈皇后与先主合葬惠陵先主穆皇后陈留人也兄吴壹少孤壹父素与刘焉有旧是以举家随焉入蜀焉有异志而闻善相者相后当大贵焉时将子自随遂为瑁纳后瑁死后寡居先主既定益州而孙夫人还吴群下劝先主聘后先主疑与瑁同族法正进曰论其亲疎何与晋文之于子圉乎于是纳后为夫人建安二十四年立为汉中王后章武九年立为皇后建兴元年五月后主即位尊后为皇太后称长乐宫壹官至车骑将军封县侯延熙八年后薨合葬惠陵
　　后主敬哀皇后车骑将军张飞长女也章武元年纳为太子妃建兴元年立为皇后十五年薨葬南陵
　　后主张皇后前后敬哀之妹也建兴十五年入为贵人延熙元年春立为皇后咸熙元年随后主迁于洛阳
　　吴
