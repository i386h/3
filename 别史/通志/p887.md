<!-- { "loadSidebar": true } -->
　　何充字次道庐江灊人魏光禄大夫祯之曾孙也祖恽豫州刺史父叡安丰太守充风韵淹雅文义见称初辟大将军王敦掾转主簿敦兄含时为庐江郡贪污狼籍敦尝于座中称曰家兄在郡定佳庐江人士咸称之充正色曰充即庐江人所闻异于此敦黙然傍人皆为之不安充晏然自若由是忤敦左迁东海王文学寻属敦败累迁中书侍郎充即王导妻之姊子充妻明穆皇后之妹也故少与导善早歴显官尝诣导导以麈尾指状呼充共坐曰此是君座也导缮扬州解舎顾而言曰正为次道耳明帝亦友昵之成帝即位迁给事黄门侍郎苏峻作乱京都倾覆导从驾在石头充东奔义军其后导奔白石充亦得还贼平封都乡侯拜散骑常侍出为东阳太守仍除建威将军防稽内史在郡甚有徳政荐征士虞喜防郡人谢奉魏顗等以为佐吏后以墓被发去郡诏征侍中不拜改葬毕除建威将军丹阳尹王导庾亮并言于帝曰何充器局方概有万夫之望必能总录朝端为老臣之副臣死之日愿引充内侍则外誉唯缉社稷无虞矣由是加吏部尚书进号冠军将军又领防稽王师及导薨转防军将军与中书监庾冰参录尚书事诏充冰各以甲仗五十人至止车门寻迁尚书令加左将军充以内外统任宜相纠正若使事综一人于课对为嫌乃上疏固让许之徙中书令加散骑常侍领军如故又领州大中正以州有先逹宿徳固让不拜庾冰兄弟以舅氏辅王室权侔人主虑易世之后戚属转踈将为外物所攻谋立康帝即帝母弟也每説帝以国有彊敌宜须长君帝从之充建议曰父子相传先王旧典忽妄改易惧非长计故武王不授圣弟即其义也昔汉景亦欲传祚梁王朝臣咸谓汚乱典制据而弗听今琅邪践阼如孺子何社稷宗庙将其危乎冰等不从既而康帝立帝临轩冰充侍坐帝曰朕嗣鸿业二君之力也充对曰陛下龙飞臣冰之力也若如臣议不覩升平之世帝有慙色建元初出为骠骑将军都督徐州州之晋陵诸军事假节领徐州刺史鎭京口以避诸庾顷之庾翼将北伐庾冰出镇江州充入朝言于帝曰臣冰舅氏之重宜居宰相不应逺出朝议不从于是征充入为都督豫徐州之琅邪诸军事假节领州刺史将军如故先是翼悉发江荆二州编户奴以充兵役士庶嗷然充复欲发扬州奴以均其谤后以中兴时已发三吴今不宜复发而止俄而帝疾笃冰翼意在简文帝而充建议立皇太子奏可及帝崩充奉遗防便立太子是为穆帝冰翼深恨之献后临朝诏曰骠骑任重可以甲仗百人入殿又加中书监录尚书事充自陈既录尚书不宜复监中书许之复加羽林骑十人冰翼等寻卒充専辅幼主翼临终表以后任委息爰之于时论者并以诸庾世在西藩人情所归宜依翼所请以安物情充曰不然荆楚国之西门户口百万北带彊胡西隣劲蜀经畧险阻周旋万里得贤则中原可定势弱则社稷同忧所谓陆抗存则吴存抗亡则吴亡者岂可以白靣年少猥当此任哉桓温英畧过人有文武识度西夏之任无出温者议者又曰庾爰之肯避温乎如令阻兵耻惧不浅充曰温足能制之诸君勿忧乃使温西爰之果不敢争充以卫将军禇裒皇太后父宜综朝政上疏荐裒参录尚书裒以地逼固求外出充每曰桓温褚裒为方伯殷浩居门下我可无劳矣充居宰相虽无澄正改革之能而彊力有器局临朝正色每以社稷为己任凡所选用皆以功臣为先不以私恩树亲戚谈者以此重之然所昵庸杂信任不得其人而性好释典崇修佛寺供结沙门以百数糜费巨亿而不吝也亲友至于贫乏无所施遗以此获讥于世阮裕尝戱之曰卿志大宇宙勇迈终古充问其故裕曰我图数千户郡尚未能得卿图作佛不亦大乎于时郗愔及弟昙奉天师道而充与弟凖崇信释氏谢万讥之云二郗谄于道二何佞于佛充能饮酒雅为刘惔所贵惔每云见次道饮令人欲倾家酿言其能温克也永和二年卒时年五十五赠司空諡曰文穆无子弟子放嗣卒又无子又以兄孙松嗣位至骠骑谘议参军充弟凖见外戚传
　　褚翜字谋逺太傅裒之从父兄也父頠少知名早卒翜以才艺桢干称袭爵关内侯补冠军将军于时长沙王乂擅权成都河间阻兵于外翜知内难方作乃弃官避地幽州后河北有宼难复还乡里河南尹举翜行本县事及天下鼎沸翜招合同志将图过江先移住阳城界颍川庾敳即翜之舅也亦忧世乱以家付翜翜道断不得前东海王越以为参军辞疾不就寻洛阳覆没与荥阳太守郭秀共保万氏台秀不能绥众与将陈抚郭重等搆怨遂相攻击翜惧祸及谓抚等曰以诸君所以在此谋逃难也今宜共戮力以备贼幸无外难而内自相击是避坑落井也郭秀诚为失理应且容之若遂所忿城内自溃胡贼闻之指来掩袭诸君虽得杀秀无解胡虏矣累弱非一宜深思之抚等悔悟与秀交和时数万口赖翜获全明年率数千家将谋东下遇道险不得进因留密县司校尉荀组以为参军广武将军复领本县率邑人三千督新城梁阳城三郡诸营事顷之迁司司马仍督营事率众进至汝水柴肥口复沮贼翜乃单马至许昌见司空荀藩以为振威将军行梁国内史建兴中复为豫州司马督司州军事太傅参军王元代翜为郡时梁国部曲将耿奴甚得人情而专势翜常优遇之元为政既急翜知其不能容奴因戒之曰卿威杀已多而人情难一宜深愼之元纳翜言外覊縻奴而内懐愤防迁为陈留将发乃收奴斩之奴余党聚众杀元梁郡既有内难而徐州贼张平等欲掩袭之郡人遑惑将以郡归平荀组遣翜往抚之众心乃定顷之组举翜为吏部郎不应召遂东渡江元帝为晋王以翜为散骑郎转太子中庶子出为奋武将军淮南内史永昌初王敦构逆征西将军戴若思令翜出军赴难翜遣将领五百人从之眀帝即位征拜屯骑校尉迁太子左卫率成帝初为左卫将军苏峻之役朝廷戒严以翜为侍中典征讨军事既而王师败绩司徒王导谓翜曰至尊当御正殿君可啓令速出翜即入上阁躬自抱帝登太极前殿导升御牀抱帝翜及钟雅刘超侍立左右时百官奔散殿省肃然峻兵既入叱翜令下翜正立不动呵之曰蘓冠军来觐至尊军人岂得侵逼由是兵士不敢上殿及峻执政犹以为侍中从乗舆幸石头明年与光禄大夫陆晔等出据苑城苏逸任让围之翜等固守贼平以功封长平县伯迁丹阳尹时京邑焚荡人物凋残翜收集散亡甚有恵政代庾亮为中防军镇石头寻为领军徙五兵尚书加奉车都尉监新宫事迁尚书右仆射转左仆射加散骑常侍久之代何充为护军将军常侍如故咸康七年卒时年六十七赠卫将军諡曰穆子希嗣官至豫章太守
