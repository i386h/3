<!-- { "loadSidebar": true } -->
　　监军【齐景公使穰苴将兵捍燕晋之师穰苴愿得君之宠臣以监军公使庄贾往贾不时至苴斩之是其始也汉武帝置监军使者光武以来歙监诸将后汉末刘焉以监军使者领益州牧刘璋亦为监军使者魏晋世皆有之魏时司马昭征夀春石苞为监军钟会伐蜀衞瓘为监军晋孟康持节监石苞诸军事初隗嚣军中尝置军师嚣聘平陵人方望为之又袁绍请卢损为军师至魏武帝又置师官四人以荀攸为军师军国选举及刑狱法制皆使决焉又梁义为左军师吴朱然为右军师蜀以诸葛亮为军师将军晋避景帝讳改为军司凡诸军皆置之以为常员所以节量诸军亦监军之职也而太尉军司尤重故山公啓事曰太尉军司缺当选上宰监宜得宿有资重者也宋齐以来此官颇废至梁大通四年元法僧北讨复以羊偘为其太尉军司后代多不置至隋末或以御史监军事唐亦然时有其职非常官也开元二十年后并以中官为之谓之监军使军师祭酒后汉建安三年曹公还许初置此官　理曹掾属后汉建安十九年魏武令曰军中典狱者或非其人而任以三军死生吾甚惧之遂署此选明逹法理者为之】
　　三署郎官叙
　　汉中郎将分掌三署郎有议郎中郎【皆比六百石】侍郎【比四百石】郎中【比三百石】凡四等皆秦官无员多至千人【汉灵帝时三署郎吏二千余人】皆掌门戸出充车骑【其散郎谓之外郎】故卿校尉牧守待价于此公车特召贤良方正敦朴有道高节公府掾曹试博士者亦充兹位其下第白衣试博士者皆拜郎中中郎有五官左右三将【谓五官中郎将左右郎将】郎中有车戸骑三将【如淳曰主车曰车郎主户衞曰户郎汉旧仪曰郎中令主郎中左右车将主左右车郎左右户将郎主左右户郎】凡郎官皆主更直执防宿衞诸殿门唯议郎不在直中【汉仪曰三署郎见光禄勲执版拜见五官左右将执版不拜于三公诸卿无敬】郎官故事令出钱市财用给文书乃得出时号曰山郎【谓以资财为郎山者财用所出故名】贫者或至经岁不得休沐其豪富郎日出游戏或行钱得善部货赂流行转相放效杨恽为中郎将罢山郎其疾病休沐皆以法令有过奏免荐举其高第有行能者多至郡守九卿三署化之莫不自励宫殿之内翕然同声其后遂以为常【后汉和帝永元元年初令郎官诏除者得占丞尉以比秩为眞】凡三署郎官二汉并属光禄勳光禄选三署郎有行应四科者岁举茂才二人四行二人又上廉吏六人为长治剧随缺多少万戸以上为剧县其缺少者不选公府亦然故明帝时馆陶公主为子求郎帝不许赐钱千万曰夫郎官上应列宿出宰百里有非其人人受其殃【后汉桓灵间三署见郎七百余人而郡国计吏多留拜为郎太尉杨秉上疏谏曰先王建国顺天制官太微积星名为郎位入奉宿衞出牧百姓云云按自近代皆谓郎官上应列宿出宰百里为尚书郎故事且夫天有虎贲郎位等星皆在太微帝座之后为翊衞之象则三署郎也而世人谓之尚书郎则误矣征其失也盖自梁陶藻职官要录以汉三署郎故事通为尚书郎】旧有郎中将右骑光武中兴悉省之晋议郎迁为太守【山公啓事曰议郎许允宜参广汉太守选】亦有郎中等官其后虽有中郎将等官而无三署郎矣
　　中郎将五官左右中郎将【皆秦官汉因之并领三署郎后汉郡国举孝廉以补之三署郎年五十以上属五官后汉黄琬为五官中郎将时陈蕃为光禄勲深相礼待每与议事旧制光禄举三署郎以功髙久次才德尤异为茂才四行时权富者多以人事得举而安贫守志者见遗京师谣曰欲得不能光禄茂才于是蕃琬同心显用志士故皆为权富郎所中伤其次分属左右署左右郎将各领左右署郎二署皆有中郎侍郎郎中三郎并属光禄勲魏无三署郎犹置左右中郎将晋武帝省左右中郎将官宋孝武大明中复置银章青绶武冠绛朝服佩水苍玉齐左右中郎将属西省梁代并分司丹禁唐亦置诸卫中郎将永徽三年八月避太子名改中郎将为旅贲郎将又改为翊军郎将寻复旧】
　　虎贲中郎将【周官有虎贲氏掌领虎士八百人汉武帝建元三年初置期门比郎中盖以微行出游选材力之士执兵从送期之诸门故名期门无员多至千人平帝元始元年更名虎贲郎旧曰虎贲言如虎之奔置中郎将领之故有虎贲中郎将主虎贲宿衞冠挿两鹖尾鹖鸷鸟中之果劲者尾上党所贡后汉崔钧为虎贲中郎将武弁戴鹖尾纱縠单衣虎文锦袴余郎亦然凡有虎贲中郎虎贲侍郎虎贲郎中节从虎贲皆父死子继若死王事亦如之前贤亦多为者后汉马援孔融并为虎贲中郎将魏桓阶为虎贲中郎将迁尚书典选唐无】
　　东西南北四中郎将【东中郎将后汉灵帝以董卓为之南中郎将汉献帝以临淄侯曹植为之西中郎将晋以谢曼桓冲为之北中郎将后汉以卢植为之建安中以鄢陵侯曹彰为之按此四中郎将并后汉置江左弥重或领刺史或持节为之银印青绶服同将军后魏灵太后时四中郎将兵数寡弱不足以襟带京师任城王澄奏宜以东中带荥阳郡南中带鲁阳郡西中带农郡北中带河南郡选一品三品亲贤兼称者居之配以彊兵则深根固本之计也灵太后初从之后复止唐至徳后节度都团练使殆其遗职也】杂中郎将【匃奴中郎将后汉主防南单于以张奂为之后魏天兴四年罢平越中郎将晋武帝置治广州主防南越司金中郎将赵王循为之武卫中郎将魏始以许褚为之】
　　折冲府【隋初左右卫左右武卫左右武候各领军坊乡以统戎卒开皇中置骠骑将军每府置骠骑车骑二将军大业三年改骠骑府为鹰扬府改骠骑将军为鹰扬郎将改车骑将军为鹰扬副郎将五年又以鹰扬副郎将为鹰击郎将九年别置折冲果毅及武勇雄武等郎将官以统领骁果至唐初犹有骠骑府及骠骑车骑将军之制武徳七年乃改骠骑为统军车骑为别将贞观中复采隋折冲果毅郎将之名改统军为折冲都尉别将为果毅都尉其府多因其地各自为名无鹰扬之号凡五百七十四府分置于诸州而名诸衞及东宫率府各领兵满一千二百人为上府千人为中府八百人为下府每府置折冲都尉一人左右果毅都尉各一人别将一人长史一人兵曹一人校尉六人凡府在赤县为赤府在畿县为畿府衞士以三百人为团有校尉五十人为队队有正十人为火火有备毎嵗十一月以衞士帐上于兵部以侯调发天下卫士向六十万人初置以成丁而入六十出役其家不免王徭遂渐逃散年月渐久逃死者不补天寳八载五月停折冲府以无兵可校故也十一年八月改诸卫士为武士】
　　奉车驸马骑三都尉奉朝请【三都尉并汉武帝元鼎二年置旧无员或以冠常侍或卿尹校尉左迁为之奉车掌御乘舆车驸马掌驸马驸副也非正驾车者骑都尉本监羽林骑奉朝请者汉律诸侯春曰朝秋曰请后汉并属光禄勲奉朝请无员夲不为官东京罢省三公外戚皇室诸侯多奉朝请谓但奉朝会请召而已晋武帝亦以皇室外戚为三都尉奉朝请元帝为晋王以参军为奉车都尉掾属为驸马都尉行参军舎人为骑都尉皆奉朝请后罢奉车骑二都尉唯留驸马都尉奉朝请诸尚公主者若刘惔桓温等皆为之宋武帝永初以来以朝请选杂其尚公主者唯拜驸马都尉齐武帝永明中奉朝请至六百余人梁三都尉并无员秩其奉车驸马皆武冠绛朝服银印青绶梁陈驸马皆尚公主者为之后魏驸马都尉亦为尚公主官虽位高卿尹而此职不去奉车二十人骑都尉六十人北齐驸马与后魏同隋开皇三年罢奉朝请炀帝时奉车驸马并废唐驸马都尉从五品皆尚主者为之开元三年勅驸马都尉从五品阶宜依式仍备紫金鱼袋天寳已前皆以美仪容者充选奉车都尉五员掌驭副车不常置若大备陈设则以余官摄行属左右衞】
　　东宫官第九【东宫官序】
　　太子六傅【三太三少】賔客　詹事【丞　主簿司直】庶子【中允司议郎　中舎人　舎人　通事舎人　谕德　赞善　崇文舘学士　洗马　文学　校书　正字典膳郎　药藏郎　内直郎　典设郎　宫门郎】家令　率更令　仆
　　左右衞率府【副率以下官属】左右司御率府　左右清道率府【左右监门率府左右内率府】旅贲中郎将　太孙官属东宫官序
　　凡三王教世子必立太傅少傅以资之太傅则示之以父子君臣之道少傅则奉世子以观太傅之德行而审谕之太傅在前少傅在后【谓其在学时也】入则有保出则有师【谓燕居出入时也汉班彪上书曰昔成王为孺子出则周公召公入则太顚闳夭南宫适散宜生左右前后皆正之以礼】师也者教之以事而谕诸德者也保也者愼其身以辅翼之而归诸道者也秦汉以下始加置詹事中庶子及诸府寺等官亦有以他官而监护者自魏明帝以后久旷东宫制度阙废官司不具【吴孙权即位孙登为太子兼置四友等官以诸葛恪为左辅张休为右弼顾谭为辅正都尉陈表为翼正都尉是为四友于是东宫号为多士】晋初詹事左右率庶子中舎人诸官并未置唯置衞率令典兵二傅并摄众事至咸宁元年始置詹事以领宫事宋武置东宫率更令等官其中庶子庶子中舎人舎人洗马各减旧员之半后周加置太子谏议员四人至隋罢詹事分东宫置门下坊典书坊【北齐已有典书坊】以分统诸局【比门下内史二省】门下坊有左庶子二人内舎人四人录事二人统司经宫门内直典膳药藏斋师等六局典书坊有右庶子二人舎人通事舎人各八人领内坊唐置詹事府以统众务置左右二春坊以领诸局左春坊置左庶子二人中允二人司议郎四人录事二人左谕德一人左赞善大夫五人崇文馆校书二人亦统六局右春坊置右庶子二人中舎人二人舎人四人录事二人右谕德一人右赞善大夫五人通事舎人八人兼领内坊因隋制也
　　臣谨按汉孝宣帝欲令中郎将监防太子家疏广以为示狭非所以广太子也后汉顺帝立太子居承光宫以侍御史种暠监防有中常侍卒乘衣车来载太子太子太傅高襃忧惧不能止开门将出而暠至手劒当车曰太子国之储副常侍来无尺一何以得将太子去今日之事有死而已乃遣襃诣台启白得中决勑乃听之
