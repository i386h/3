<!-- { "loadSidebar": true } -->
　　粲字士光少而儁杰才兼文武自为宰相威福任情疎逺忠贤昵近奸佞任性严刻无恩惠距諌饰非好兴造宫室相国之府仿像紫宫在位无几作兼昼夜饥困穷叛死亡相继粲弗之恤也既嗣伪位尊聪后靳氏为皇太后樊氏号道皇后宣氏号徳皇后王氏号孝皇后靳等年皆未满二十并国色也粲晨夜烝淫于内志不在哀立其妻靳氏为皇后子元公为太子大赦境内改元汉昌雨血于平阳靳凖将有异谋私于粲曰如闻诸公将欲行伊尹霍光之事谋先诛太保及臣以大司马统万机陛下若不先之臣恐祸之来也不晨则夕粲弗纳凖惧其言之不从谓聪二靳氏曰今诸公侯欲废帝立济南王恐吾家无复种矣盍言之于帝二靳承间言之粲诛其太宰上洛王刘景太师昌国公刘顗大司马济南王骥大司徒齐王刘劢等太傅朱纪大尉范隆出奔长安又诛其车骑大将军吴王刘逞骥母弟也粲大阅上林谋讨石勒以靳凖为大将军录尚书事粲荒耽酒色游防后庭军国之事一决于凖凖矫粲命以从弟明为车骑将军康为卫将军凖将作乱以金紫光录大夫王延耆徳时望谋之于延延弗从驰将告之遇靳康劫延以归凖勒兵入宫升其光极前殿下使甲士执粲数而杀之刘氏男女无少长皆斩于东市发掘渊聪墓焚烧其宗庙鬼大哭声闻百里凖自号大将军汉大王置百官遣使称藩于晋左光禄刘雅出奔西平尚书北宫纯胡崧等招集晋人堡于东宫靳康攻灭之凖将以王延为左光禄延骂曰屠各逆奴何不速杀我以吾左目置西阳门观相国之入也右目置建春门观大将军之入也凖怒杀之
