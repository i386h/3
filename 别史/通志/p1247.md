<!-- { "loadSidebar": true } -->
　　何妥字栖鳯西域人也父细脚胡通商入蜀遂家郫县事梁武陵王纪主知金帛因至巨富号为西州大贾妥少机警八嵗游国子学助教顾良戏之曰汝姓何是荷叶之荷为是河水之河妥应声答曰先生姓顾是新故之故为是眷顾之顾众咸异之年十七以伎巧事湘东王后知其聪眀召为诵书左右时兰陵萧眘亦有儁才住青杨巷妥住白杨头时人为之语曰世有两儁白杨何妥青杨萧眘其见美如此江陵平入周周武帝尤重之授太学博士宣帝初欲立五后以问儒者辛彦之对曰后与天子匹体齐尊不宜有五妥驳曰帝喾四妃舜又二妃亦何常数由是封襄城县伯髙祖受禅除国子博士加通直散骑常侍进爵为公妥姓劲急有口才好是非人物时纳言苏威尝言于上曰臣先人每诫臣云惟读孝经一卷足可立身经国何用多为上亦然之妥进曰苏威所学非止孝经厥父若信有此言威不从训是其不孝若无此言面欺陛下是其不诚不诚不孝何以事君且夫子有言云不读诗无以言不读礼无以立岂容苏绰教子独反圣人之训乎威时兼领五职上甚亲重之妥因奏威不可信任又以掌天文律度皆不称职妥因上八事以谏其一事曰臣闻知人则哲惟帝难之孔子曰举直错枉则人服举枉错直则人不服由此言之政之安危必慎所举故进贤受上赏蔽贤防显戮察今之举人良异于此无论谄直莫择贤愚心欲崇髙则起家喉舌之任意湏屈抑必白首郎署之官人不之服实由于此臣闻爵人于朝与士共之刑人于市与众弃之伏见留心狱讼爱民如子每应决狱无不询访羣公刑之不滥君之眀也刑既如此爵亦宜然若有懋功简在帝心者便可擢用自斯以降若选重官必参以众议勿信一人之举则上不偏私下无怨望其二事曰孔子云是察阿党则罪无掩蔽又曰君子周而不比小人比而不周所谓比者即阿党也谓心之所爱既已光华荣显犹如提挈心之所恶既已沈滞屈辱薄言必怒提挈既成必相掩蔽则欺上之心生矣屈辱既加则有怨恨谤讟之言出矣伏愿广加访察勿使朋党路开威恩自任有国之患莫大于此其三事曰臣闻舜举十六族所谓八元八凯也计其贤眀理优今日犹复择才授任不相侵滥故得四门雍睦庶绩咸熙今官员极多用人甚少一人身上乃兼数职为是国无人也为是人不善也今万乗大国髦彦不少纵有眀哲无由自达东方朔曰尊之则为将卑之则为虏斯言信矣今当官之人不度徳量力既无吕望傅説之能自负傅岩滋水之气不虑忧深责重唯畏总领不多安斯宠任轻彼权轴颠沛致蹷实此之由易曰鼎折足覆公餗其形渥凶言不胜其任也臣闻穷力举重不能为用伏愿更任贤良分才参掌使各行其力则庶事康哉其四事曰臣闻礼云析言破律乱名改作执左道以乱政者杀孔子曰仍旧贯何必改作伏见比年以来改作者多矣如范威漏刻十载不成赵翊尺秤七年方决公孙济迂诞医方费逾巨万徐道庆廻互子午麋耗饮食常眀破律多歴嵗时王渥乱律曽无纪极张山居未知星位前已蹂借太常曹魏祖不识北辰今复韊轹太史莫不用其短见更自夸毗邀射名誉厚相诬罔请今日以后有如此者若其言不验必加重罚庶令有所畏忌不敢轻奏狂简其余文多不载时苏威权兼数职先尝隠武功故妥言自负傅岩滋水之气盖以指威激上也书奏威大衔之二年威定考文学妥更相诃诋威勃然曰无何妥不虑无博士妥应声曰无苏威亦何忧无执事由是与威有隙其后上令妥考定钟律妥又上表曰臣闻眀则有礼乐幽则有鬼神然则动天地感鬼神莫近于礼乐又云乐至则无怨礼至则不争揖让而临天下者礼乐之谓也臣闻乐有二一曰奸声二曰正声夫奸声感人而逆气应之正声感人而顺气应之顺气成象故乐行而伦清耳目聪眀血气和平移风易俗天下皆宁孔子曰放郑声逺佞人故郑卫宋赵之声出内则发疾外则伤人是以宫乱则荒其君骄商乱则陂其官壊角乱则忧其人怨徴乱则哀其事勤羽乱则危其财匮五者皆乱则国亡无日矣魏文侯问子夏曰吾端冕而听古乐则欲寐听郑卫之音而不倦何也子夏对曰夫古乐者始奏以文复乱以武身及家平均天下郑卫之音者奸声以乱溺而不止优杂子女不知父母今君所问者乐也所爱者音也夫乐之与音相近而不同为人君者谨审其好恶案圣人之作乐也非止茍悦耳目而已矣欲使在宗庙之内君臣同聼之则莫不和敬在乡里之内长防同听之则莫不和顺在闺门之内父子同听之则莫不和亲此先王立乐之方也故知声而不知音者禽兽是也知音而不知乐者众庶是也故黄钟大吕歌干戚童子皆能舞之能知乐者其惟君子不知声者不可与言音不知音者不可与言乐知乐则防于道矣纣为无道太师抱乐器以奔周晋君徳薄师旷固惜清徴上古之时未有音乐鼓腹击壤乐在其间易曰先王作乐崇徳殷荐之上帝以配祖考至于黄帝作咸池颛顼作六茎帝喾作五英尧作大章舜作大韶禹作大夏汤作大濩武王作大武从夏以来年代久逺惟有名字其声不可得闻自殷至周备于诗诵故自圣贤以下多习乐者至如伏牺减瑟文王足琴仲尼击磬子路鼓瑟汉髙击筑元帝吹箫汉祖之初叔孙通因秦乐人制宗庙之乐迎神于庙门奏嘉至之乐犹古降神之乐也皇帝入庙门奏永至之乐以为行歩之节犹古采荠肆夏也干豆上荐奏登歌之乐犹古清庙之歌也登歌再终奏休成之乐美神飨也皇帝就东厢坐定奏永安之乐美礼成也其休成永至二曲叔孙通所制也汉髙祖庙奏武徳文始五行之舞当春秋时陈公子完奔齐陈是舜后故齐有韶乐孔子在齐闻韶三月不知肉味是也秦始皇灭齐韶乐传于秦汉髙祖灭秦韶乐传于汉髙祖改名文始以示不相袭也五行舞者本周大武乐也始皇改曰五行及于孝文复作四时之舞以示天下安和四时顺也孝景采武徳舞以为昭徳孝宣又采昭徳以为盛徳虽变其名大抵皆因秦旧事至于晋魏皆用古乐魏之三祖并制乐辞自永嘉播越五都倾覆乐声南度以是大备江东宋齐以来至于梁代所行乐事犹皆传古三雍四始实称大盛及侯景簒逆乐师分散其四舞三调悉度伪齐齐氏虽知传受得曲而不用之于宗庙朝廷也臣少好音律留意管弦年虽耆老颇皆记忆及东土克定乐人悉反问其逗留果云是梁人所教今三调四舞并皆有手虽不能精熟亦颇具雅声若令教习传授庶得流传古乐然后取其防归撮其指要因循损益更制嘉名歌盛徳于当今传雅正于来世岂不美欤谨具录三调四舞曲名又制歌辞如别其有声曲流宕不可以陈于殿庭者亦悉附之于后书奏别太常取妥节度于是作清平瑟三调声又作八佾鞞铎巾拂四舞先是太常所传宗庙雅乐歴数十年惟作大吕废黄钟妥又以深乖古意乃奏请用黄钟诏下公卿议从之俄而妥子蔚为秘书郎有罪当刑上哀之减死论是后恩礼渐薄六年出为龙州刺史时有负笈游学者妥皆为讲説教授之又为刺史箴勒于州门外在职三年以疾请还诏许之复知学事时上方使苏防在太常参议钟律防有所建请朝士多从之妥独不同每言防之短髙祖下其议朝臣多排妥妥复上封事指陈得失大抵论时政损益并指斥当世朋党于是苏威及吏部尚书卢恺侍郎薛道衡等皆坐得罪除伊州刺史不行寻为国子祭酒卒官諡曰肃撰周易讲疏三卷孝经义疏二卷庄子义疏四卷及与沈重等撰三十六科鬼神感应等大义九卷封禅书一卷乐要一卷文集十卷并行于世于时学士之自江南来者萧该包恺并知名该兰陵人梁都阳王恢之孙少封攸侯荆州平与何妥同至长安性笃学诗书礼记春秋并通大义尤精汉书甚为贵游所礼开皇初赐爵山隂县公拜国子博士奉诏与妥正定经史然各执所见递相是非久而不能就上谴而罢之该后撰汉书及文选音义咸为当时所贵恺字和乐东海人其兄愉眀五经恺悉传其业又从王仲通受史记汉书尤称精究大业中为国子助教于时汉书学者以萧包二人为宗逺近聚徒教授者数千人卒门人起坟立碣焉
