<!-- { "loadSidebar": true } -->
　　师丹字仲公琅邪东武人也治诗事匡衡举孝亷爲郎元帝末爲博士免建始中州举茂才复补博士出爲东平王太傅丞相翟方进御史大夫孔光举丹议论深博亷正守道徴入爲光禄大夫丞相司直数月复爲光禄大夫给事中由是爲少府光禄勲侍中甚见尊重成帝末年立定陶王爲皇太子以丹爲太子太傅哀帝卽位爲左将军赐爵关内侯食邑领尚书事遂代王莽爲大司马封高乐侯月余徙爲大司空上少在国见成帝委政外家王氏僭盛常内邑邑及卽位多欲有所匡正封拜丁傅夺王氏权丹自以师傅居三公位得信于上上书言古者谅闇不言听于冢宰三年无改于父之道前大行尸柩在堂而官爵臣等以及亲属赫然皆贵宠封舅爲阳安侯皇后尊号未定豫封父爲孔乡侯出侍中王邑射声校尉王邯等诏书比下变动政事卒暴无渐臣纵不能明陈大义复曾不能牢让爵位相随空受封侯增益陛下之过闲者郡国多动地水出流杀人民日月不明五星失行此皆举错失中号令不定法度失理阴阳溷浊之应也臣伏惟人情无子年虽六七十犹博取而广求孝成皇帝深见天命烛知至德以壮年克己立陛下爲嗣先帝暴弃天下而陛下继体四海安宁百姓不惧此先帝圣德当合天人之功也臣闻天威不违顔咫尺愿陛下深思先帝所以建立陛下之意且克己躬行以观羣下之从化天下者陛下之家也肺腑何患不富贵不宜仓卒先帝不量臣愚以爲太傅陛下以臣托师傅故亡功德而备鼎足封大国加赐黄金位爲三公职在左右不能尽忠补过而令庶人窃议灾异数见此臣之大罪也臣不敢言乞骸骨归于海濵恐嫌于僞诚慙负重责义不得不尽死书数十上多切直之言初哀帝卽位成帝母称太皇太后成帝赵皇后称皇太后而上祖母傅太后与母丁后皆在国邸自以定陶共王爲称高昌侯董宏上书言秦庄襄王母本夏氏而爲华阳夫人所子及卽位后俱称太后宜立定陶共王后爲皇太后事下有司时丹以左将军与王莽共劾奏宏知皇太后至尊之号天下一统而称引亡秦以爲比喻诖误圣朝非所宜言大不道上新立谦让纳用莽丹言免宏爲庶人傅太后大怒要上必欲称尊号上于是追尊定陶共王爲共皇帝尊傅太后爲共皇太后丁后爲共皇后郎中令冷襃黄门郎叚犹等复奏言定陶共皇太后共皇后皆不宜复引定陶蕃国之名以冠大号车马衣服宜皆称皇之意置吏二千石以下各共厥职又宜爲共皇立庙京师上复下其议有司皆以爲宜如襃犹言丹议独曰圣王制礼取法于天地故尊卑之礼明则人伦之序正人伦之序正则乾坤得其位而阴阳顺其节人主与万民俱防福祐尊卑者天地定位不可乱也今定陶共皇太后共皇后以定陶共爲号者母从子妻从夫之义也欲立官置吏车服与太皇太后并非所以明尊卑无二上之义也定陶共皇号諡已前定义不得复改礼父爲士子爲天子祭以天子其尸服以士服子亡爵父之义尊父母也爲人后者爲之子故爲所后服斩衰三年而降其父母朞明尊本祖而重正统也孝成皇帝圣恩深远故爲共王立后奉承祭祀令共皇长爲一国太祖万世不毁恩义已备陛下旣继体先帝持重太宗承宗庙天地社稷之祀义不得复奉定陶共皇祭入其庙今欲立庙于京师而使臣下祭之是无主也又亲尽当毁空去一国太祖不堕之祀而就无主当毁不正之礼非所以尊厚共皇也丹由是浸不合上意会有上书言古者以贝爲货今以钱易之民以故贫宜可改币上以问丹丹对言可改章下有司议皆以爲行钱以来久矣难卒变易丹老人忘其前语后从公卿议又丹使吏书奏吏私冩其草丁傅子弟闻之使人上书告丹上封事行道人徧持其书上以问将军中朝臣皆对曰忠臣不显谏大臣奏事不宜漏泄令吏民传冩流闻四方臣不密则失身宜下廷尉事下廷尉廷尉劾丹大不敬事未决给事中博士申咸炔钦上书言丹经行无比自近世大臣能若丹者少发愤懑奏封事不及深思远虑使主簿书漏泄之过不在丹以此贬黜恐不厌众心尚书劾咸钦幸得以儒官选擢备腹心上所折中定疑知丹社稷重臣议罪处罚国之所愼咸钦初传经义以爲当治事以暴列乃复上书妄称誉丹前后相违不敬上贬咸钦秩各二等遂策免丹令上大司空高乐侯印绶罢归后尚书令唐林上疏爲丹讼寃上从林言复赐丹爵关内侯食邑三百户丹旣免数月上用朱博议尊傅太后爲皇太太后丁后爲帝太后与太皇太后及皇太后同尊又爲共皇立庙京师仪如孝元皇帝博迁爲丞相复与御史大夫赵元以前事奏免丹爲庶人丹于是废归卿里者数年平帝卽位新都侯王莽白太皇太后发掘傅太后丁太后冢夺其玺绶更以民礼葬之定陶隳废共皇庙诸造议冷襃叚犹等皆徙合浦复免高昌侯宏爲庶人徴丹诣公车赐爵关内侯食故邑数月太皇太后诏封丹爲义阳侯月余薨諡曰节侯子业嗣王莽败廼絶
