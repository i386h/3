<!-- { "loadSidebar": true } -->
　　山伟字仲才河南洛阳人也其先居代祖彊羙容貌身长八尺五寸工骑射弯弓五石为奏事中散従献文猎方山有两狐起于御前诏彊射之百歩内二狐俱获位内行长父幼之位金明太守伟渉猎文史孝明初元匡为御史中尉以伟兼侍御史入台五日便遇正防伟司神虎门其妻从叔为羽林队主挝直长于殿门伟即劾奏匡善之俄然奏正帖国子助教迁员外郎廷尉评时天下无事进仕路难代迁之人多不霑预及六镇陇西二方起逆领军元义欲用代来寒人为传诏以慰悦之而牧守子孙投状求者百余人义因奏立勲附队令各依资出身自是北人悉被收叙伟遂奏记赞义徳羙义素不识伟访侍中安丰王延明黄门郎元顺顺等因是荐之义令仆射元钦引伟兼尚书二千石郎后正名士郎脩起居注仆射元顺领选表荐为諌议大夫尔朱荣之害朝士伟时守直故免祸及孝庄入宫仍除给事黄门侍郎先是伟与仪曹郎袁升屯田郎李延考外兵郎李奂三公郎王延业方驾而行伟少居后路逢一尼望之叹曰此軰縁业同日而死谓伟曰君方近天子当作好官既而升等四人皆死于河隂竟如其言俄领著作郎节闵帝立除秘书监仍著作初尔朱兆之入洛官守奔散国史典书髙法显宻埋史书故不遗落伟自以为功诉求爵赏伟挟附世隆遂封东阿县伯而法显止获男爵伟寻进侍中孝静初除卫大将军中书令监起居后以本官复领著作卒官赠骠骑大将军开府仪同三司都督幽州刺史諡曰文贞公国史自邓渊崔深崔浩髙允李彪崔光以还诸人相继撰录綦儁及伟等谄説上党王天穆及尔朱世隆以为国书正应代人脩缉不宜委之余人是以儁伟等更主大籍守旧而已初无述着故自崔鸿死后迄终伟身二十许载时事荡然万不记一后人执笔无所凭据史之遗阙伟之由也伟外示沈厚内实矫竞与綦儁少甚相得晚以名位之间遂若水火与宇文忠之之徒代人为党时贤畏恶之而爱尚文史老而弥笃伟弟少亡伟抚寡训孤同居二十余年恩义甚笃不营产业身亡之后卖宅营葬妻子不免飘泊士交叹愍之长子昂袭爵
　　宇文忠之河南略阳人也其先南单于之逺属世据东郡后居代都父侃卒于书侍御史忠之渉猎文史颇有笔札释褐太学博士天平初除中书侍郎裴伯荗与之同省常侮忽之以忠之色黒呼为黒子后勅修国史元象初兼通直散骑常侍副郑伯猷使梁武定初为尚书右丞仍脩史未几以事除名忠之好荣利自为中书郎六七年遇尚书省选右丞预选者皆射策忠之试焉既获丞职大为忻满志气嚣然有骄物之色识者笑之既失官爵怏怏发疾卒子君山
　　费穆字朗兴代人也祖于位商贾二曹令懐州刺史赐爵松阳男父万袭爵位梁州镇将赠冀州刺史穆性刚烈有壮气颇渉文史好尚功名宣武初袭爵稍迁荆州平西府长史皇甫集灵太后之元舅恃外戚之亲多为非法穆正色匡諌集亦惮之后蠕蠕主婆罗门自凉州归附其部众因饥侵掠邉邑诏穆衔防宣慰莫不款附明年复叛入防凉州除穆尚书右丞西北道行台仍为别将往讨之穆至凉州蠕蠕遁走穆谓其所部曰夷狄兽心见敌便走若不令其破胆终恐疲于奔命乃简练精骑伏于山谷使羸劣之众为外营以诱之贼骑觇见俄而竞至伏兵奔击大破之及六镇反叛穆为别将隶都督李崇北伐都督崔暹失利崇将议班师以朔州是白道之冲贼之咽喉若不全则并肆危选将镇捍佥议举穆崇乃请穆为朔州刺史寻改云州刺史穆招离聚散颇得人心北境州镇皆没唯穆独存久之援军不至穆乃弃城南走投尔朱荣于秀容既而诣阙请罪诏原之孝昌中以都督讨平二绛反蜀拜散骑常侍后祅贼李洪于阳城起逆连结蛮左诏穆兼武卫将军击破之及尔朱荣向洛灵太后征穆令屯小平荣推奉孝荘穆遂先降荣素知穆见之甚悦穆潜説荣曰公士马不出万人长驱向洛前无横陈者政以推奉主上顺人心故今以京师之众百官之盛一知公之虚实必有轻侮之心若不大行讨罸更树亲党公还北之日恐不得度太行而内难行矣荣心然之于是有河隂之事天下闻之莫不切齿荣入洛穆为吏部尚书鲁县侯进封赵平郡公为侍中前锋大都督与大将军元天穆平邢杲时元颢入京师穆与天穆既平齐地将击颢穆围虎牢将防属天穆北度既无后继穆遂降颢颢以河隂酷滥事起于穆引入诘让杀之孝庄还宫赠侍中司徒公諡曰武宣
　　孟威字能重河南洛阳人也颇有气尚尤知北土风俗歴东宫斋帅羽林监后以明解北人语勅在著作以备推访累迁沃野镇将前后频使逺蕃粗能称防普泰中除大鸿胪卿赠司空公子恂嗣





　　通志卷一百五十一
<史部,别史类,通志>
　　钦定四库全书
　　通志卷一百五十二
　　宋　右　廸　功　郎　郑　樵　渔　仲　撰
　　列传
　　北齐
　　万俟普【子洛】可朱浑元　刘丰　破六韩常　金祚刘贵　蔡儁　韩贤　尉长命　王懐　任祥
　　【子胄】莫多娄贷文【子敬显】库狄廽洛　库狄盛　张保洛【贺防仁　麴珍　段琛　尉　子相贵相显　康徳　韩建业　封辅相　范舎乐牒舎乐】侯莫陈相　薛孤延　斛律举【子孝卿】张琼【子欣】宋显　王则　慕容绍宗　叱列平　歩大汗萨　薛脩义　慕容俨【库狄伏连】髙干【弟慎　慎弟昻昻弟季式东方老　李希光　刘叔宗　刘孟和　卢曺】潘乐　窦泰　尉景【子粲】娄昭【子定逺　昭兄子叡】库狄干　韩轨【子晋眀】叚荣【子韶　韶弟孝言】斛律金【子光　邢祖信　光弟羡】彭乐　暴显　皮景和　綦连猛　元景安　独孤永业　鲜于世荣　傅伏【叱干茍生　田敬宣　雷显和纥奚永安　髙寳寕】
　　万俟普字普拨太平人其先匈奴之别也少雄果有武力正光中破六韩防陵构逆逼授太尉后归魏累迁第二镇人酋长孝武帝初封清水郡公随入关拜司空神武平夏州普自覆靺城率部归神武神武躬自迎接封河西郡公位太尉薨赠太师大司马录尚书事子洛字受洛干随孝武入关除尚书左防射天平中随父东归封建昌郡公再迁领军将军初神武以其父普尊老特崇礼之尝亲扶上马洛免冠稽首愿出万死力以报深恩及河隂之战诸将北度桥洛以一军不动谓西人曰万俟受洛干在此能来可来也西人畏而去之神武名其所营地为廽洛洛慷慨有气节勇锐冠世卒赠太师大司马太尉录尚书諡曰武
　　可朱浑元字道元自云辽东人也曾祖护野肱为懐朔镇将遂家焉元寛仁有武略少与神武相知尔朱荣以为别将尔朱天光平万俟丑奴等以功封东县伯魏孝武帝立累迁渭州刺史元既早为神武知遇兼其母兄在东恒表疏与神武徃来周文有疑心元乃率所部三千户发渭州西北度乌兰津厯河源二州境乃得东出灵州刺史曺埿待元甚厚埿女壻刘丰生与元深相结遂资遣元元从灵州东北入云州界周文每遣兵邀元元战必摧之神武闻其来遣平阳太守髙崇持金环一枚赐元并运资粮接元至引见执手后拜并州刺史以贪汚被劾特见原累以军功拜司空天保初封扶风郡王位太傅太师薨赠假黄太宰太师录尚书元用兵务持重未尝败皇建初配享文襄庙庭子长举袭爵元弟天元亦有将略便弓马封昌阳县伯天保初位殿中七兵二尚书卒赠都督沧州刺史諡曰恭武天元弟天和以兄元勲重尚东平长公主赐爵宜安乡男文宣受禅加驸马都尉位开府仪同三司封成臯郡公济南即位加特进改封博陵郡公与杨愔同被杀追赠司空
　　刘丰字丰生普乐人也有雄姿壮气果毅絶人破六韩拔陵之乱以守城功除普乐太守山鹿县公灵州镇城大都督贺防岳与灵州刺史曺埿不睦丰助埿守岳将自讨埿为侯莫陈悦所杀周文遣行台赵善大都督万俟受洛干复来攻围引河灌之埿与丰坚守不下丰乃东奔神武神武以丰为南汾州刺史河隂之役丰功居先神武执其手嗟赏之及王思政防长社丰与髙岳等攻之先是讹言大鱼道上行百姓苦之丰建水攻防遏洧水灌城水长鱼鳖皆防焉城将陷丰与行台慕容绍宗见忽有大风从东北来正昼昬暗飞沙走砾船防忽絶漂至城下丰拍浮向土山为浪激不时至西人钩之并为敌所害丰壮勇善战死日朝野骇惋赠大司马司徒公尚书令諡忠武子嗣第三子龙有巧思位亦通显隋开皇中厯将作大匠卒于领军大将军八子俱非嫡妻所生每一子所生丧诸子皆为制服三年武平中所生丧诸弟并请解官朝廷义而不许
　　破六韩常单于之裔也初呼厨貎入朝汉为魏武所留遣其叔父右贤王去卑监本国户魏氏方兴率部南转去卑遣弟右谷蠡王潘六奚率军北御军败奚及五子俱殁于魏其子孙遂以潘六奚为氏后人讹误以为破六韩世领部落父孔雀少骁勇背其宗人抜陵率部降尔朱荣诏封永安县侯第一领人酋长常孔雀少子沈敏有胆略善骑射尔朱荣死常归河西天平中与冀州镇刺史万俟受洛干等东归神武上为武卫将军受禅封广川县公拜太子太保卒于沧州刺史赠尚书令司徒公太傅第一领人酋长假王諡曰忠武
　　金祚字神敬安定人也性骁防尚气侠魏末以军功至太中大夫随元天穆讨平邢杲歴泾岐二州刺史后大行台贺抜岳表授东雍州刺史令讨仇池氐杨绍先于百顷未还岳为侯莫陈恱所杀祚克仇池还莫知所归俄而神武遣行台侯景慰喻祚遂解甲而还封安定县公后随魏孝武西入周文以祚为兖州刺史歴太防卫尉二卿寻除东北道大都督晋州刺史入防东雍州神武遣尉景攻降之芒山之战以大都督从破西军除华州刺史文宣受禅加开府仪同三司别封临济县子卒赠司空公
　　刘贵秀容阳曲人也刚格有气防歴尔朱荣府骑兵参军荣性猛急贵尤严峻任使多惬荣心普泰初行汾州事弃戍归神武累迁御史中尉肆州大中正加开府西道行台防射贵所歴莫不肆其威酷非理杀害视下如草芥性峭直攻讦无所廽避虽非佐命元功然与神武布衣旧特见亲重卒赠太保太尉公录尚书事諡忠武斋受禅诏祭告其墓皇建中配享神武庙庭次子洪徽嗣乐安县男卒赠都督燕州刺史
　　蔡儁广寜石门人也父普北方扰乱走奔五原守战有功拜宁朔将军卒赠燕州刺史儁豪爽有胆略神武微时深相亲附儁初为杜洛周所虏时神武亦在洛周军中神武谋诛洛周儁预其计事泄奔葛荣仍背荣归尔朱荣从入洛及从破葛荣平元颢封为洛县男随神武举义及平邺破韩陵并有战功进爵为侯出为齐州刺史为政严暴又多受纳然亦眀解有部分吏民畏服之性好賔客颇称施恵天平中卒于扬州刺史赠尚书令司空公谥曰威武齐受禅诏祭告其墓皇建初配享神武庙庭
