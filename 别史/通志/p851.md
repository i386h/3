<!-- { "loadSidebar": true } -->
　　张载字孟阳安平人也父收蜀郡太守载性闲雅博学有文章太康初至蜀省父道经劔阁载以蜀人恃险好乱因着铭以作诫曰岩岩梁山积石峨峨逺属荆衡近缀岷嶓南通邛僰北逹襃斜狭过彭碣髙逾嵩华惟蜀之门作固作镇是曰剑阁壁立千仭穷地之险极路之峻世浊则逆时清斯顺闭由往汉开自有晋秦得百二并吞诸侯齐得十二田生献筹矧兹狭隘土之外区一人荷防万夫趑趄形胜之地非亲勿居昔在武侯中流而喜河山之固见屈吴起洞庭孟门二国不祀兴实由德险亦难恃自古及今天命不易凭阻作昬斟不败绩公孙既没刘氏衘璧覆车之轨无或重迹勒铭山阿敢告梁益益州刺史张敏见而竒之乃表其文武帝遣使镌之于劔阁山焉载又为论言贤人君子将立天下之功成天下之名非遇其时无由而致其用辞防髙迈世多称之又为蒙泛赋司校尉傅元见而嗟叹以车迎之言谈尽日为之延誉遂知名起家佐著作郎出补肥乡令复为著作郎转太子中舍人迁乐安相农太守长沙王乂请为记室督拜中书侍郎复领著作载见世方乱无复进仕意遂称疾笃告归卒于家载二弟协亢协字景阳少有隽才与载齐名辟公府掾转秘书郎补华隂令征北大将军从事中郎迁中书侍郎转河间内史在郡清简寡欲于时天下已乱所在寇盗协遂弃絶人事屏居草泽守道不竞以属咏自娱拟诸文士作七命其辞曰冲漠公子含华隐曜嘉遯龙蟠超世髙蹈游心于浩然玩志乎众妙絶景乎大荒之遐阻吞响乎幽山之穷奥于是徇华大夫闻而造焉乃整云辂骖飞黄越奔沙辗流霜陵扶摇之风蹑坚冰之津旌拂霄崿轨出苍垠天清冷而无霞野旷朗而无尘临重岫而揽辔顾石室而廻轮遂适冲漠公子之所居其居也峥嵘幽蔼萧瑟虚元溟海浑濩涌其后嶰谷防嶆张其前寻竹竦茎防其壑百羣鸣笼其山冲飚发而回日飞砾起而洒天于是登絶巘愬长风陈辩惑之辞命公子于岩中曰盖闻圣人不卷道而背时智士不遗身而匿迹生必耀华名于玉牒没则勒鸿伐于金册今公子违世陆沉避地独窜有生之懽灭资父之义废愁洽百年苦溢千载何异促鳞之游汀泞短羽之栖翳荟今将荣子以天人之大实悦子以纵性之至娱穷地而游中天而居倾四海之欢殚九州之腴钻屈谷之瓠解疏属之拘子欲之乎公子曰大夫不遗来萃荒外虽在不敏敬听嘉话大夫曰寒山之桐出自太冥含黄钟以吐榦据苍岑而孤生既乃琼巘层陵金岸崥崹右当风谷左临云谿上无陵虚之巢下无跖实之蹊摇则峻挺苕邈嶕峣晞三春之溢露愬九秋之鸣飚零雪写其根霏霜封其条木既繁而后缘草未素而先凋于是构云梯陟峥嵘翦防宾之阳柯剖大吕之隂茎营匠斵其朴伶伦均其声器举乐奏促调髙张音朗号钟韵清绕梁追逸响于八风采竒律于归昌啓中黄之妙宫发蓐收之变商若乃龙火西頽暄气初收飞霜迎节髙风送秋覊旅怀土之徒流宕百罹之俦抚促柱则酸鼻挥危则涕流若乃追清哇赴严节奏渌水吐白雪楚廻流风结悲蓂荚之朝落悼望舒之夕缺茕嫠为之擗摽孀老为之呜咽王子拂缨而倾耳六马嘘天而仰秣此盖音曲之至妙子岂能从我而听之乎公子曰余病未能也大夫曰兰宫秘宇雕堂绮栊云屏烂旰琼壁青葱应门八袭璇台九重表以百常之阙阛以万雉之墉尔乃峣榭迎风秀出中天翠观岑靑彤阁霞连长翼临云飞陛陵山望玉绳而结极承倒景而开轩頳素焕烂枌拱嵯峨隂虬负檐阳马承阿错以瑶英镂以金华方疏含秀圎井吐葩重殿叠起交绮对榥幽堂昼密明室夜朗焦飞而风生尺蠖动而成响若乃目厌常玩体倦帷幄擕公子而双游时娱观于林麓登翠阜临丹谷华草锦繁飞采星烛阳叶春青隂条秋绿华实代新承意恣观仰折神防俯采朝兰愬惠风于蘅薄眷椒涂于瑶坛尔乃浮三翼戏中沚潜鳃骇惊翰起沈丝结飞矰理挂归翮于赤霄之表出华鳞于紫潭之里然后纵擢随风弭楫乘波吹孤竹抚云和川客唱淮南之曲榜人奏采菱之歌歌曰乘鹢舟兮为水嬉临芳洲兮拔灵芝乐以忘戚游以卒时穷夜为日毕歳为期此盖宴居之浩丽子岂能从我而处之乎公子曰余病未能也大夫曰若乃白商素节月既授衣天凝地闭风厉霜飞柔条夕劲密叶晨稀将因气以効杀临金郊而讲师尔乃列轻武整戎刚建云髦启雄芒驾红阳之飞燕骖唐公之骕骦屯羽队于外林纵轻翼于中荒尔乃张脩罠布飞罗凌黄岑挂青峦画长壑以为限带流谿以为闗既乃内无疏蹊外无漏迹叩钲散校举麾赞获彀全机驰鸣镝翦刚豪落劲翮连骑竞骛骈武齐辙翕忽挥霍云廻风烈声动响飞形移影发举戈林耸挥锋电灭仰倾云巢俯殚地穴乃有圎文之豜斑题之豵鼓鬛风生怒目电瞛口齩霜刄足拨飞锋齀林蹶石扣拔幽丛于是飞黄奋鋭贲育逞伎防封狶防冯豕拉甝虪挫解钩摧踞牙摆澜漫狼籍倾榛倒壑陨胔挂山僵踣掩泽薮为毛林隰为丹薄于是彻围顿网卷斾收鸢虞人数兽林衡计鲜论最犒勤息马韬肴驷连防酒驾方轩千钟电釂万燧星繁陵阜沾流膏谿谷厌芳烟欢极乐殚廻节而旋此亦畋游之壮观子岂能从我而为之乎公子曰余病未能也大夫曰楚之阳劔欧冶所营邪谿之铤赤山之精销逾羊头鐷越鍜成乃錬乃铄万辟千灌丰隆奋椎飞防扇炭神器化成阳文隂漫既乃流绮星连浮采艳发光如散电质如耀雪霜锷水凝冰刄露防形冠豪曹名珍巨阙指郑则三军白首麾晋则千里流血岂徒水截蛟鸿陆洒奔驷断浮翮以为工絶重甲而称利云尔而已哉若其灵宝则舒辟无方竒锋异模形震薛烛光骇风胡价兼三乡声贵二都或驰名倾秦或夜飞去吴是以功冠万战威曜无穷挥之者无前拥之者身雄可以从服九国横制八戎爪牙景附函夏承风此盖希世之神兵子岂能从我而服之乎公子曰余病未能也大夫曰天骥之骏逸态超越禀气灵川受精皎月眸瞷黒照元采绀发沬如挥红汗如振血秦青不能识其众尺方堙不能覩其若灭尔乃巾云轩践朝雾赴春衢整秋御虬蛹螭腾麟超龙翥望山载奔视林载赴气盛怒发星飞电骇志陵九州势越四海影不及形尘不暇起浮箭未移再践千里尔乃逾天根越地隔适汗漫之所不游蹑章亥之所未迹阳乌为之顿羽夸父为之投策斯盖天下之隽乘子岂能从我而御之乎公子曰余病未能也大夫曰大梁之黍琼山之禾唐稷播其根农帝尝其华尔乃六禽殊珍四膳异肴穷海之错极陆之毛伊公爨鼎庖子挥刀味重九沸和兼芍药晨鳬露鹄霜鵽黄雀圆案星乱方丈华错封熊之蹯翰音之跖燕髀猩唇髦残象白灵川之龟莱黄之鲐丹穴之鹨元豹之胎燀以秋橙酤以春梅接以商王之箸承以帝辛之杯范公之鳞出自九谿頳尾丹腮紫翼靑鬐尔乃命支离飞霜锷红肌绮散素肤雪落娄子之毫不能厠其细秋蝉之翼不足拟其薄繁肴既阕亦有嘉羞商山之果汉臯之楱析龙眼之房剖防子之殻芳防万选承意代奏乃有荆南乌程豫北竹叶浮蚁星沸飞华萍接元石尝其味仪氏进其法倾罍一朝可以流湎千日单醪投川可使三军告捷斯人神之所歆羡观聴之所炜晔也子岂能彊起而御之乎公子曰耽爽口之馔甘腊毒之味服腐肠之药御亡国之器虽子大夫之所荣顾亦吾人之所畏余病未能也大夫曰盖有晋之融皇风也金华啓徴大人有作继明代照配天光宅其基徳也隆于姬公之处岐其垂仁也富乎有殷之在亳南箕之风不能畅其化离毕之云无以丰其泽皇道昭焕帝载缉熙导气以乐宣德以诗敎清乎云官之世政穆乎鸟纪之时王猷四塞函夏宁谧丹投锋靑徼释警却马于粪车之辕铭德于昆吾之鼎羣萌反素时人载郁耕父推畔渔竖让陆樵夫耻危冠之饰舆台笑短后之服六合时雍巍巍荡荡元髫巷歌黄发撃壤解皇羲之绳错陶唐之象若乃华裔之夷流荒之貊语不传于輶轩地未被乎正朔莫不骏奔稽颡委质重译于时昆蚑感惠无思不服苑戏九尾之禽囿栖三足之鸟鸣凤在林伙于黄帝之园有龙游川盈于孔甲之沼万物烟煴天地交泰义懐靡内化感无外林无被褐山无韦带皆象刻于百工兆发乎灵蔡缙绅济济轩冕蔼蔼功与造化争流德与二仪比大言未终公子蹶然而兴曰鄙夫固陋守兹狂狷盖理有毁之而争宝之讼解言有怒之而齐王之疾痊向子诱我以聋耳之乐栖我以蔀家之屋田游驰荡利刄骏足既老氏之攸戒非吾人之所欲故靡得而应子至闻皇风载韪时圣道醇举实为秋摛藻为春下有可封之人上有大哉之君余虽不敏请从后尘世以为工永嘉初复徴为黄门侍郎托疾不就终于家亢字季阳才藻不逮二昆亦有属缀又觧音乐伎术时人谓载协亢陆机云曰二陆三张中兴初过江拜散骑侍郎秘书监荀崧举亢领著作郎出补乌程令入为散骑常侍复领佐著作述歴赞一篇行于世



　　通志卷一百二十四上
<史部,别史类,通志>
　　钦定四库全书
　　通志卷一百二十四下
　　宋　右　廸　功　郎　郑　樵　渔　仲　撰
　　列传第三十七下
