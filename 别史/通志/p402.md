<!-- { "loadSidebar": true } -->
　　广川惠王越以孝景中二年立十三年薨子缪王齐嗣四十四年薨初齐有幸臣乗距已而有罪欲诛距距亡齐因禽其宗族距怨王乃上书告齐与同产奸是后齐数告言汉公卿及幸臣所忠等又告中尉蔡彭祖捕子明骂曰吾尽汝种矣案验不如王言劾齐诬罔大不敬请系治齐恐上书愿与广川勇士奋击匈奴上许之未发病薨有司请除国奏可后数月下诏曰广川惠王于朕为兄朕不忍絶其宗庙其以惠王孙去为广川王去即缪王齐太子也师受易论语孝经皆通好文辞方技博奕倡优其殿门有成庆画短衣大袴长剑去好之作七尺五寸剑被服皆效焉有幸姬王昭平王地余许以为后去尝疾姬阳成昭信侍视甚谨更爱之去与地余戏得褎中刀笞问状服欲与昭平共杀昭信笞问昭平不服以鐡鍼鍼之彊服乃防诸姬去以剑自击地余令昭信击昭平皆死昭信曰两姬婢且泄口复绞杀从婢三人后昭信病梦见昭平等以状告去去曰虏乃复见畏我独可燔烧耳掘出尸皆烧为灰后去立昭信为后幸姬陶望卿为脩靡夫人主缯帛崔脩成为明贞夫人主永巷昭信复谮望卿曰与我无礼衣服常鲜于我尽取善缯匄诸宫人去曰若数恶望卿不能减我爱设闻其滛我亨之矣后昭信谓去曰前画工画望卿舍望卿袒裼傅粉其傍又数出入南户窥郎吏疑有奸去曰善司之以故益不爱望卿后与昭信等饮诸姬皆侍去为望卿作歌曰背尊章嫖以忽谋屈竒起自絶行周流自生患谅非望今谁怨使美人相和歌之去曰是中当有自知者昭信知去已怒即诬言望卿歴指郎吏卧处具知其主名又言郎中令锦被疑有奸去即与昭信从诸姬至望卿所臝其身更击之令诸姬各持烧鐡共灼望卿望卿走自投井死昭信出之椽杙其阴中割其鼻唇断其舌谓去曰前杀昭平反来畏我今欲靡烂望卿使不能神与去共支解置大镬中取桃灰毒药并煮之召诸姬皆临观连日夜靡尽复共杀其女弟都后去数召姬荣爱与饮昭信复谮之曰荣姬视瞻意态不善疑有私时爱为去刺方领绣去取烧之爱恐自投井出之未死笞问爱自诬与医奸去缚系柱烧刀灼溃两目生割两股销铅灌其口中爱死支解以棘埋之诸幸于去者昭信輙谮杀之凡十四人皆埋太后所居长夀宫中宫人畏之莫敢复迕昭信欲擅爱曰王使明贞夫人主诸姬滛乱难禁请闭诸姬舍门无令出敖使其大婢为仆射主永巷尽封闭诸舍上籥于后非大置酒召不得见去怜之为作歌曰愁莫愁居无聊心重结意不舒内茀郁忧哀积上不见天生何益日崔隤时不再愿弃躯死无悔令昭信声鼓为节以教诸姬歌之歌罢輙归永巷封门独昭信兄子初为乗华夫人得朝夕见昭信与去从十余奴博饮逰敖初去年十四五事师受易师数谏正去去益大逐之内史请以为掾师数令内史禁切王家去使奴杀师父子不发觉后去数置酒令倡俳臝戏坐中以为乐相彊劾系倡防入殿门奏状事下考案倡辞夲为王敎脩靡夫人望卿弟都歌舞使者召望卿都去对皆滛乱自杀会赦不治望卿前亨煮即取他死人与都死并付其母母曰都是望卿非也数号哭求死昭信令奴杀之奴得辞服夲始三年相内史奏状具言赦前所犯天子遣大鸿胪丞相长史御史丞廷尉正杂治钜鹿诏狱奏请逮捕去及后昭信制曰王后昭信诸姬奴婢证者皆下狱辞服有司复请诛王制曰与列侯中二千石二千石博士议议者皆以为去悖虐聼后昭信谗言燔烧亨煮生割剥人距师之説杀其父子凡杀无辜十六人至一家母子三人逆节絶理其十五人在赦前大恶仍重当伏显戮以示众制曰朕不忍致王于法议其罚有司请废勿王与妻子徙上庸奏可与汤沐邑百户去道自杀昭信弃市立二十二年国除后四岁宣帝地节四年复立去兄文是为戴王文素正直数谏王去故上立焉二年薨子海阳嗣十五年坐画屋为男女臝交接置酒请诸父姊妺饮令仰视画又海阳女弟为人妻而使与幸臣奸又与从弟调等谋杀一家三人已杀甘露四年坐废徙房陵国除后十五年平帝元始二年复立戴王弟襄隄侯子瘉为广徳王奉惠王后二年薨子赤嗣王莽时絶
　　胶东康王寄以孝景中二年立二十八年薨淮南王谋反时寄微闻其事私作兵车镞矢战守备备淮南之起及吏治淮南事辞出之寄于上最亲意自伤发病而死不敢置后于是上闻寄有长子贤母无宠少子庆母爱幸寄常欲立之为非次因有过遂无所言上怜之立贤为胶东王奉康王祀而封庆为六安王王故衡山地胶东王贤立十五年薨諡为哀王子戴王通平嗣二十四年薨子顷王音嗣五十四年薨子共王授嗣十四年薨子殷嗣王莽时絶六安共王庆立三十八年薨子夷王禄嗣十一年薨子缪王定嗣二十三年薨子顷王光嗣二十七年薨子育嗣王莽时絶
　　清河哀王乗以孝景中三年立十二年薨亡子国除常山宪王舜以孝景中五年立舜帝少子骄滛数犯禁上常寛之三十三年薨子勃嗣为王初宪王有不爱姬生长男棁【棁他活反】棁以母无宠故亦不得幸于王王后脩生太子勃王内多所幸姬生子平子商王后稀得幸及宪王疾甚诸幸姬侍病王后以妬媢不常在輙归舎医进药太子勃不自尝药又不宿留侍疾及王薨王后太子乃至宪王雅不以棁为子数不分与财物郎或説太子王后令分棁财皆不聼太子代立又不收恤棁棁怨王后及太子汉使者视宪王防棁自言宪王病时王后太子不侍及薨六日出舍太子勃私奸饮酒博戏击筑与女子载驰环城过市入狱视囚天子遣大行骞验问逮诸证者王又匿之吏求捕勃使人致击笞掠擅出汉所疑囚有司请诛勃及宪王后脩上曰修素无行使棁陷之罪勃无良师传朕不忍致诛有司请废勿王徙王勃以家属处房陵上许之勃王数月废国除月余天子为最亲诏有司曰常山宪王早夭后妾不和适孽诬争防于不义以灭国朕甚愍焉其封宪王子平三万户为真定王子商三万户为泗水王顷王平立二十五年薨子烈王偃嗣十八年薨子孝王由嗣二十二年薨子安王雍嗣二十六年薨子共王普嗣十五年薨子阳嗣王莽时絶泗水思王商立十年薨子哀王安世嗣一年薨无子于是武帝怜泗水王絶复立安世弟贺是为戴王立二十二年薨有遗腹子暖【许逺反】相内史不以闻太后上书昭帝闵之抵相内史罪立暖为勤王立三十九年薨子戾王骏立三十一年薨子靖嗣王莽时絶
　　太史公曰髙祖时诸侯皆赋得自除内史以下汉独为置丞相黄金印诸侯自除御史廷尉博士拟于天子自吴楚反后五宗主世【孝景帝十三子为王而五人同母者为宗故曰五宗】汉为置二千石去丞相曰相银印诸侯独得食租税夺之权其后诸侯贫者或乗牛车矣
　　武五子
　　孝武皇帝六男衞皇后生戾太子据赵媫妤生孝昭帝王夫人生齐懐王闳李姬生燕刺【来葛反】王旦广陵厉王胥李夫人生昌邑哀王髆【音博】
　　戾太子据元狩元年立为皇太子年七岁矣初上年二十九乃得太子甚喜为立禖使东方朔枚臯作禖祝少壮诏受公羊春秋又从瑕邱江公受糓梁及冠就宫上为立博望苑使通宾客从其所好故多以异端进者元鼎四年纳史良娣产子男进号曰史皇孙武帝末衞后宠衰江充用事充与太子及衞氏有隙恐上晏驾后为太子所诛会巫蛊事起充因此为奸是时上春秋髙意多所恶以为左右皆为巫蛊道祝诅穷治其事丞相公孙贺父子阳石诸邑公主及皇后弟子长平侯衞伉皆坐诛语在公孙贺江充传充典治巫蛊既知上意白言宫中有蛊气入宫至省中壊御座掘地上使按道侯韩説御史章赣黄门苏文等助充充遂至太子宫掘蛊得桐木人时上疾辟暑甘泉宫独皇后太子在太子召问少傅石徳徳惧为师傅并诛因谓太子曰前丞相父子两公主及衞氏皆坐此今巫与使者掘地得徴验不知巫置之邪将实有也无以自明可矫以节收捕充等系狱穷治其奸诈且上疾在甘泉皇后及家吏请问皆不报上存亡未可知而奸臣如此太子将不念秦扶苏事邪太子急然徳言征和二年七月壬午乃使客为使者收捕充等按道侯韩説疑使者有诈不肯受诏客格杀説御史章赣被创突亡自归甘泉太子使舍人无且持节夜入未央宫殿长秋门因长御倚华具白皇后发中廐车载射士出武库兵发长乐宫衞告令百官曰江充反乃斩充以徇炙胡巫上林中遂部宾客为将率与丞相刘屈牦等战长安中扰乱言太子反以故众不附太子兵败亡不得上怒甚羣下忧惧不知所出壶关三老茂上书曰臣闻父者犹天母者犹地子犹万物也故天平地安阴阳和调物乃茂成父慈母爱室家之中子廼孝顺阴阳不和则万物夭伤父子不和则室家防亡故父不父则子不子君不君则臣不臣虽有粟吾得而食诸昔者虞舜孝之至也而不中于瞽叟孝己被谤伯竒放流骨肉至亲父子相疑何者积毁之所生也由是观之子无不孝而父有不察今皇太子为汉适嗣承万世之业体祖宗之重亲则皇帝之宗子也江充布衣之人阎闾之臣耳陛下显而用之衔至尊之命以廹蹵皇太子造饰奸诈羣邪错缪是以亲戚之路鬲塞而不得通太子进则不得上见退则困于乱臣独寃结而亡告不忍忿忿之心起而杀充恐惧逋逃子盗父兵以救难自免耳臣窃以为无邪心诗曰营营青蝇止于藩恺悌君子无信谗言谗言罔极交乱四国往者江充谗杀赵太子天下莫不闻其罪固宜陛下不省察深过太子发盛怒举大兵而求之三公自将智者不敢言辩士不敢説臣窃痛之臣闻子胥尽忠而亡其号比干尽仁而遗其身忠臣竭诚不顾鈇钺之诛以陈其愚志在匡君安社稷也诗云取彼谮人投畀豺虎唯陛下寛心慰意少察所亲毋患太子之非亟罢甲兵毋令太子久亡臣不胜惓惓出一旦之命待罪建章阙下书奏天子感寤太子之亡也东至湖【湖县名】藏匿泉鸠里主人家贫常卖屦以给太子太子有故人在湖闻其富赡使人呼之而发觉吏围捕太子太子自度不得脱既入室距户自经山阳男子张富昌为卒足蹋开户新安令史李夀趋抱解太子主人公遂格鬭死皇孙二人皆并遇害上既伤太子乃下诏曰盖行疑赏所以申信也其封李寿为邘侯张富昌为题侯久之巫蛊事多不信上知太子惶恐无他意而车千秋复讼太子寃上遂擢千秋为丞相而族灭江充家焚苏文于横桥上【横音光】及泉鸠里加兵刃于太子者初为北地太守后族上怜太子无辜乃作思子宫为归来望思之台于湖天下闻而悲之初太子有三男一女女者平舆侯嗣子尚焉及太子败皆同时遇害衞后史良娣葬长安城南史皇孙皇孙妃王夫人及皇女孙葬广明皇孙二人随太子者与太子并葬湖太子有遗孙一人史皇孙子王夫人男年十八即尊位是为孝宣帝帝初即位下诏曰故皇太子在湖未有号諡岁时祠其议諡置园邑有司奏请礼为人后者为之子也故降其父母不得祭尊祖之义也陛下为孝昭帝后承祖宗之祀制礼不逾闲谨行视孝昭帝所为故皇太子起位在湖【位冡位也】史良娣冡在博望苑北亲史皇孙位在广明郭北諡法曰諡者行之迹也愚以为亲諡宜曰悼皇母曰悼后比诸侯王园置奉邑三百家故皇太子諡曰戾置奉邑二百家史良娣曰戾夫人置守冡三十家园置长丞周卫奉守如法以湖阌乡邪里聚为戾园长安白亭东为戾后园广明成乡为悼园皆改葬焉后八岁有司复言礼父为士子为天子祭以天子悼园宜称尊号曰皇考立庙因园为寝以时荐享焉益奉园民满千六百家以为奉明县尊戾夫人曰戾后置园奉邑及益戾园各满三百家
