<!-- { "loadSidebar": true } -->
　　卢芳字君期安定三水人也居左谷中王莽时天下咸思汉徳芳由是诈自称武帝曾孙刘文伯曾祖母匈奴谷蠡浑邪王之姊为武帝皇后生三子遭江充之乱太子诛皇后坐死中子次卿亡之长陵小子回卿逃于左谷霍将军立次卿迎回卿回卿不出因居左谷生子孙卿孙卿生文伯常以是言诳惑安定间王莽末乃与三水属国胡起兵更始至长安徴芳为骑都尉使镇抚安定以西更始败三水豪杰共计议以芳刘氏子孙宜承宗庙乃共立芳为上将军西平王使使与西匈奴结和亲单于曰匈奴本与汉约为兄弟后匈奴中衰呼韩邪单于归汉汉为发兵拥防世世称臣今汉亦中絶刘氏来归我亦当立之令尊事我乃使句林王将数千骑迎芳芳与兄禽弟程俱入匈奴单于遂立芳为汉帝以程为中郎将将胡骑还入安定初五原人李兴随昱朔方人田飒代郡人石鲔闵堪各起兵自称将军建武四年单于遣无楼且渠王入五原塞与李兴等和亲告兴欲令芳还汉地为帝五年李兴闵堪引兵至单于庭迎芳与俱入塞都九原县掠有五原朔方云中定襄鴈门五郡并置守令与胡通兵侵苦北边六年芳将军贾览将胡骑击杀代郡太守刘兴芳后以事诛其五原太守李兴兄弟而其朔方太守田飒云中太守桥扈恐惧叛芳举郡降光武令领职如故后大司马呉汉骠骑大将军杜茂数击芳并不克十二年芳与贾览共攻云中久不下其将随昱留守九原欲胁芳降芳知羽翼外附心膂内离遂弃辎重与十余骑亡入匈奴其众尽归随昱昱乃随使者程恂诣阙拜昱为五原太守封镌胡侯昱弟宪武进侯十六年芳复入居高桞与闵堪兄林使使请降乃立芳为代王堪为代相林为代太傅赐缯二万疋因使和集匈奴芳上疏谢曰臣芳过托先帝遗体弃在边陲社稷遭王莽废絶以是子孙之忧所宜共诛故遂西连羗戎北懐匈奴单于不忘旧徳权立救助是时兵革并起往往而在臣非敢有所贪觊期于奉成宗庙兴立社稷是以久僭号位十有余年罪宜万死陛下圣徳高明躬率众贤海内賔服恵及殊俗以肺附之故赦臣芳罪加以仁恩封为代王使备北藩无以报塞重责冀必欲和辑匈奴不敢遗余力负恩贷谨奉天子玉玺思望阙庭诏报芳朝明年正月其冬芳入朝南入昌平有诏止令更朝明歳芳自道还忧恐乃复背叛遂反与闵堪闵林相攻连月匈奴遣数百骑迎芳及妻子出塞芳留匈奴中十余年病死初安定属国胡与芳为冦及芳败胡人还乡里积苦县官徭役其中有駮马少伯者素刚壮二十一年遂率种人反叛与匈奴连和屯聚青山乃遣将兵长史陈防率三千骑击之少伯乃降徙于冀县
