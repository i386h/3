<!-- { "loadSidebar": true } -->
　　李流字元通特第四弟也少好学便弓马东羌校尉何攀称流有贲育之勇举为东羌督及避地益州刺史赵廞器异之廞之使庠合部众也流亦招鄊里子弟得数千人庠为廞所杀流从特安慰流人破常俊于緜竹平赵廞于成都朝廷论功拜奋威将军封武阳侯特之承制也以流为镇东将军居东营号为东督防特常使流督锐众与罗尚相持特之陷成都小城使六郡流人分口入城壮勇督领村堡流言于特曰殿下神武已克小城然山薮未集粮仗不多宜録州郡大姓子弟以为质任送付广汉絷之二营收集猛锐严为防卫又书与特司马上官惇深陈纳降若待敌之义特不纳特既死蜀人多叛流人大惧流与兄子荡雄收遗众还赤祖流保东营荡雄保北营流自称大将军大都督益州牧时宋岱水军三万次于垫江前锋孙阜破徳阳获特所置守将骞硕太守任臧等退屯涪陵县罗尚遣督防常深军毗桥牙门左泛黄訇何冲三道攻北营流身率荡雄攻深栅克之深士众星散追至成都尚闭门自守荡驰马追击倚矛被伤死流以特荡并死而岱阜又至甚惧太守李含又劝流降流将从之雄与李骧迭諌不纳流遣子世及含子胡质扵阜军胡兄含子离闻父欲降自梓潼驰还欲諌不及退与雄谋袭阜军曰若功成事济约与君三年迭为主雄曰今计可定二翁不从将若之何离曰今当制之若不可制便行大事翁虽是君叔势不得已老父在君夫复何言雄大喜乃攻尚军尚保大城雄渡江害汶山太守陈图遂入郫城流移营据之三蜀百姓并保险结坞城邑皆空流野无所略士众饥困涪陵人范长生率千余家依青城山尚参军涪陵徐轝求为汶山太守欲要结长生等与尚犄角讨流尚不许轝怨之求使江西遂降于流说长生等使资给流军粮长生从之故流军复振流素重雄有长者之徳每云兴吾家者必此人也勅诸子尊奉之流疾笃谓诸将曰骁骑髙眀仁爱识断多竒固足以济大事然前军英雄殆天所相可共受事于前军以为成都王遂死时年五十六诸将共立雄为主雄僭号追諡流秦文王
　　李庠字元序特第三弟也少以烈气闻仕郡督邮主簿皆有当官之称元康四年察孝廉不就后以善骑射举良将亦不就州以庠才兼文武举秀异固以疾辞州郡不聴以其名上闻中防军切徴不得已而应之拜中军骑督弓马便防膂力过人时论方之文鸯以洛阳方乱称疾去官性在任侠好济人之难州党争附之与六郡流人避难梁益道路有饥病者庠常营防隐恤振施穷乏大收众心至蜀赵廞深器之与论兵法无不称善每谓所亲曰李元序盖亦一时之闗张也及将有异志委以心膂之任乃表庠为部曲督使招合六郡壮勇至万余人以讨叛羌功表庠为威寇将军假赤幢曲盖封阳泉亭侯赐钱百万马五千匹被杀之日六郡士庶莫不流涕时年五十五
　　李雄字仲儁特第三子也母罗氏梦双虹自门升天一虹中断既而生荡后罗氏因汲水忽然如寐又梦大虵绕其身遂有孕十四月而生雄常言吾二子若有先亡在者必大贵荡竟前死雄身长八尺三寸美容貌少以烈气闻每周旋乡里识达之士皆器重之有刘化者道术士也每谓人曰闗陇之士皆当南移李氏子中惟仲儁有竒表终为人主特起兵于蜀承制以雄为前将军流死雄自称大都督大将军益州牧都于郫城罗尚遣将攻雄雄击走之李骧攻犍为断尚运道尚军大馁攻之又急遂留牙门罗特固守尚委城夜遁特开门纳雄遂克成都于时雄军饥甚乃率众就谷扵郪掘野芋而食之蜀人流散东下江阳南入七郡雄以西山范长生岩居穴处求道养志欲迎立为君而臣之长生固辞雄乃深自挹损不敢称制事无巨细皆决于李国李离兄弟国等事雄弥谨诸将固请雄即尊位以永兴元年僭称成都王赦其境内建元为建兴除晋法约法七章以其叔父骧为太傅兄始为太保折冲李离为太尉建威李云为司徒翊军李璜为司空材官李国为太宰其余拜授各有差追尊其曾祖武曰巴郡桓公祖慕陇西襄王父特成都景王母罗氏曰王太后范长生自山西乗素舆诣成都雄迎之于门执版延坐拜丞相尊曰范贤长生劝雄称尊号雄于是僭即帝位赦其境内改年曰太武追尊父特曰景帝庙号始祖母罗氏为太后加范长生为天地太师封西山侯复其部曲不豫军征租税一入其家雄时建国草创素无法式诸将恃恩各争班位其尚书令阎式上疏曰夫为国制法动尚仍旧汉晋故事惟太尉大司马执兵太傅太保父兄之官论道之职司徒司空掌五敎九土之差秦置丞相总领万机汉武之末越以大将军统政令国业初建凡百未备诸公大将班位有差降而竞请施置不与典故相应宜立制度以为楷式雄从之遣李国李云等率众二万寇汉中梁州刺史张殷奔于长安国等陷南郑尽徙汉中人于蜀先是南土频嵗饥疫死者十万计南夷校尉李毅固守不降雄诱建宁夷使讨之毅病卒城陷杀壮士三千余人送妇女千口扵成都时李离据梓潼其部将罗羕张金苟等杀离及阎式以梓潼归于罗尚尚遣其将向奋屯安汉之宜福以逼雄雄率众攻奋不克时李国镇巴西其帐下文硕又杀国以巴西降尚雄乃引归遣其将张寳袭梓潼陷之防罗尚卒巴郡乱李骧攻涪又陷之执梓潼太守谯登遂乗胜进军讨文硕害之雄大恱赦其境内改元曰玉衡雄母罗氏死雄信巫觋之言多有忌讳至欲不其司空赵肃谏雄乃从之雄欲申三年之礼羣臣固谏雄弗许李骧等固请雄遂起释服亲政是时南得汉嘉涪陵逺人继至雄扵是下寛大之令降附者皆假复除虚已爱人授用皆得其才益州遂定伪立其妻任氏为皇后氐王杨难敌兄弟为刘曜所破奔葭萌遣子入质陇西贼帅陈安又附之遣李骧征越嶲太守李钊降骧进军由小会攻宁州刺史王逊逊使其将姚岳悉众距战骧军不利又遇霖雨骧引军还争济泸水士众多死钊到成都雄待遇甚厚朝廷仪式丧纪之礼皆决扵钊杨难敌之奔葭萌也雄安北李稚厚抚之纵其兄弟还武都难敌遂恃险多为不法稚请讨之雄遣中领军琀及将军乐次费佗李干等由白水桥攻下辩征东李寿督琀弟玝攻隂平难敌遣军距之寿不得进而琀稚长驱至武街难敌遣兵断其归道四靣攻之获琀稚死者数千人琀稚雄兄荡之子也雄深悼之不食者数日言则流涕深自咎责焉其后将立荡子班为太子雄有子十余人羣臣咸欲立雄所生雄曰起兵之初举手扞头本不希帝王之业也值天下丧乱晋氏播荡羣情义举志济涂炭而诸君遂见推逼处王公之上本之基业功由先帝吾兄适统丕祚所归恢懿眀叡殆天所命大事垂克薨于戎阵班姿性仁孝好学夙成必为名器李骧与司徒王逹諌曰先王树冢适者所以防篡夺之萌不可不慎吴子舍其子而立其弟所以有専诸之祸宋宣不立与夷而立穆公卒有宋督之变犹子之言岂若子也深愿陛下思之雄不从竟立班骧退而流涕曰乱自此始矣张骏遣使遗雄书劝去尊号称藩于晋雄复书谦挹骏重其言使聘相继巴郡尝告急云有东军雄曰吾常虑石勒跋扈侵逼琅邪以为耿耿不图乃能举兵使人欣然雄之雅谭多如此类雄以中原丧乱乃频遣使朝贡与晋穆帝分天下张骏领秦梁先是遣傅颍假道于蜀通表京师雄弗许骏又遣治中从事张淳称藩于蜀托以假道雄与淳言我乃祖乃父亦是晋臣琅邪若能中兴大晋于中夏亦当率众辅之淳还通表京师天子嘉之语具张骏传中时李骧死以其子寿为大将军西夷校尉督征南费黑征东任攻陷巴东太守杨谦退保建平寿别遣费黑寇建平晋巴东监军母邱奥退保宜都雄遣李寿攻朱提以费黑卭攀为前锋又遣镇南任回征木落分宁州之援宁州刺史尹奉降遂有南中之地雄于是赦其境内使班讨平宁州夷以班为抚军咸和八年雄生疡于头六日死时年六十一在位三十年伪諡武帝庙曰太宗墓号安都陵雄性寛厚简刑约法甚有名称氐苻成文隗既降复叛手伤雄母及其来也咸释其罪厚加待纳由是夷夏安之威震西土时海内大乱而蜀独无事故归之者相寻雄乃兴学校置史官听览之暇手不释卷其赋男丁嵗谷三斛女丁半之户调绢不过数丈绵数两事少役稀百姓富实闾门不闭无相侵盗然雄意在招致逺方国用不足故诸将每进金银珍寳多有以得官者丞相杨襃諌曰陛下为天下主当网罗四海何有以官买金邪雄逊辞谢之后雄尝酒醉而推中书令杖太官令襃进曰天子穆穆诸侯皇皇安有天子而为酗也雄即舍之雄无事小出襃于后持矛驰马过雄雄怪问之对曰夫统天下之重如臣乗恶马而持矛也急之则虑自伤缓之则惧其失是以马驰而不制也雄寤即还雄为国无威仪官无禄秩班序不别君子小人服章不殊行军无号令用兵无部队战胜不相让败不相救攻城破邑动以虏获为先此其所以失也
　　班字世文初署平南将军后立为太子班谦虚博纳敬爱儒贤自何防李钊班皆师之又引名士王嘏及陇西董融天水文夔等以为賔友每谓融等曰观周景王太子晋魏太子丕吴太子孙登文章鉴识超然卓絶未尝不有慙色何古贤之髙朗后人之莫逮也为性泛爱动修轨度时诸李子弟皆尚奢靡而班常戒厉之每朝有大议雄輙令豫之班以古者垦田均平贫富获所今贵者广占荒田贫者种殖无地富者以已所余而卖之此岂王者大均之义乎雄纳之及雄寝疾班昼夜侍侧雄少数攻战多被伤夷至是疾甚痕皆脓溃雄子越等恶而逺之班为吮脓殊无难色每尝药流涕不脱衣冠其孝诚如此雄死嗣伪位以李寿録尚书事辅政班居中执丧礼政事皆委寿及司徒何防尚书令王壊等越时镇江阳以班非雄所生意甚不平至此奔丧与其弟期密计图之李玝劝班遣越还江阳以期为梁州刺史镇葭萌班以未塟不忍遣推诚居厚心无纎介时有白气二道带天太史令韩豹奏宫中有隂谋兵气戒在亲戚班不悟咸和九年班因夜哭越杀班于殡宫时年四十七在位一年遂立雄之子期嗣位焉
