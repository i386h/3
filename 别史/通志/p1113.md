<!-- { "loadSidebar": true } -->
　　邢邵字子才小字吉河间鄚人也祖敏魏著作郎父蚪光禄少卿邵少时有避遂不行名年五歳清河崔亮见而竒之曰此子后当大成位望通显十歳便能属文雅有才思聪明彊记日诵万余言族兄峦有人伦鉴识甚异之谓子弟曰宗室中有此儿非常人也少在洛阳防天下无事与时名胜专以山水游宴为娱不暇勤业尝因霖雨乃读汉书五日略能徧记之后因饮谑倦方广寻经史五行俱下一览便无所遗文章典丽既赡且速年未二十名动衣冠尝与右北平阳固河东裴伯茂从兄罘河南陆道晖等至北海王昕舎宿饮相与赋诗凡数十首皆在主人奴处旦日奴行诸人求诗不得邵皆为之诵诸人有不认诗者奴还得本不误一字诸人方之王粲焉年未弱冠声动京洛吏部尚书陇西李神儁大相钦重引为忘年之交释巾为魏宣武挽郎除奉朝请迁著作佐郎深为领军元义所礼义新除尚书令神儁与陈郡袁翻在席义令邵作谢表须防便就以示诸賔神儁曰邢邵此表足使袁公变色孝昌初与黄门侍郎李琰之对典朝仪自孝明之后文雅大盛邵雕虫之美独歩当时每一文初出京师为之纸贵读诵俄徧逺近于时陈郡袁翻与范阳祖莹位望通显而有才名以邵藻思华赡共嫉之毎洛中贵人拜职多凭邵为谢章表尝一贵人初授官大事賔餗翻与邵俱在坐翻意谓主人托其为譲表既而令邵为之翻甚不悦毎吿人云邢家小儿当客作章表自买黄纸写而送之邵恐为翻所害乃辞以疾属尚书令元罗出镇青州啓为府司马遂在青土终日酣赏尽山泉之致永安初累迁中书侍郎所作诏诰文体宏丽冠絶当时及尔朱兆入洛京师扰乱邵与农杨愔避地嵩髙山普泰中兼给事黄门侍郎寻为散骑常侍太昌初令常直内省给御食令覆按尚书门下事凡除大官先问其可否然后施行除卫将军领国子祭酒以亲老还郷诏所在特给兵力五人并令歳一入朝以备顾问丁母忧哀毁过礼后杨愔与魏元义及邵请置学及修立明堂灵太后令曰配飨大礼为国之本比以戎马在郊未遑修缮今四表晏宁当有司别议经始累迁尚书令加侍中于时与梁和妙简聘使邵与魏收及从子子明被徴入朝当时文人皆在邵之下但以邵不持威仪名髙难副朝廷不令出境南人曽问賔司邢子才故应是北间第一才士何为不作聘使荅曰子才文辞实无所媿但官位已髙恐非复行限南人曰郑伯猷防军犹得将命国子祭酒何为不可邵既不行请复还故郡文宣在京辅政征之在第为賔客除给事黄门侍郎与温子升对为侍读文宣富于春秋初总朝政崔暹每劝礼接名贤询访得失以邵宿有名望故请征焉文宣甚亲重之多别引见邵旧鄙崔暹无学术言论之际遂云暹无所知解文宣还以邵言吿暹并道此汉不可亲近暹颇衔之邵奏魏帝发用妻兄李伯伦为司徒祭酒诏书已出崔暹即啓文宣执其专擅伯伦官事便寝邵由是被疎其后除骠骑西兖州刺史在州有善政桴鼓不鸣吏民奸状守令长短无不知之定陶县去州五十里县令妻日暮取人斗酒束脯邵逼夜摄令未明而去责其取受举州不识其所以在任都不营生产唯南兖籴粟就济阳食之邵缮治观宇颇为壮丽皆为之名题有清风观明月楼而不扰公私唯使兵力吏民为立生祠并勒碑颂徳及替下吏民父老爰及媪妪皆逺相攀追号泣不絶至都除中书令旧格制生两男者当赏羊五口不然则绢十匹仆射崔暹奏絶之邵云此格不宜輙断勾践以区区之越赏法生三男者给乳母况以天下之大而絶此条舜藏金于山不以为乏今藏之于民复何所损又准旧皆讯囚取占然后送付廷尉邵以为不可乃立议云设官分职各有司存丞相不问鬬人虞官弓招不进岂使尸祝兼刀匕之役家长侵鸡犬之功诏并从之后除太常卿兼中书监摄国子祭酒是时朝臣多守一职带领二官甚少邵顿居三职并是文学之首当世荣之文宣幸晋阳路中频有甘露之瑞朝臣皆作甘露颂尚书符令邵为之序及文宣崩防礼多见讯访撰哀防后授特进卒邵率情简素内行修谨兄弟亲姻之间称为雍睦博览坟籍无不通晓晚年尤以五经章句为意穷其指要吉防礼仪公私谘禀质疑去惑为世指南每公卿防议事闗典故邵援笔立成证引该洽帝命朝章取定俄顷词致宏逺独歩当时与济隂温子升为文士之冠世论谓之温邢钜鹿魏收虽天才艳发而年事在二人之后故子升死后方称邢魏焉邵虽望实兼重不以才位慠物脱略简易不修威仪车服器用充事而已有斋不居坐卧常在一小屋果饵之属或置梁上賔至下而共噉天姿质素特安异同士无贤愚皆能顾接对客或解衣覔虱且与剧谈有书甚多而不甚雠校见人校书笑曰何愚之甚天下书至死读不可徧焉能始复校此且思误书更是一适妻弟李季节才学之士谓邵曰世间人多不聪明思误书何由能得邵曰若思不能得便不劳读书与妇甚疎未尝内宿自云尝昼入内閤为狗所吠言毕抚掌大笑性好谈赏又不能闲独公事归休尝须賔客自伴事寡嫂甚谨飬孤子恕慈爱特深在兖州有都信云恕疾便为之废寝食顔色贬损及卒人士为之伤心邵痛悼虽甚竟不再哭賔客吊慰泪而已其髙情达识开遣滞累自东门吴以还所未有也有集三十卷见行于世邵世息大寳有文情孽子大徳大道略不识字焉
