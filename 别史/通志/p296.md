<!-- { "loadSidebar": true } -->
　　内直郎【齐有太子内直兵局内直兵史二人梁有斋内主玺主衣扶侍等局各置有司以丞其事陈因之北齐门下坊领殿内局有内直监二人副监四人隋如北齐制唐内直局有郎二人丞二人掌符玺繖扇几杖衣服之事丞贰之】
　　典设郎【南齐置斋居局斋居库郎一人梁有斋内局各置有司以丞其事陈因之北齐门下坊有斋局有太子斋内閤帅内閤帅各二人隋如北齐制唐典设局有郎四人掌凡大祭祀汤沐洒扫铺陈之事】宫门郎【秦有太子门大夫汉因之员二人职比郎将汉官仪曰门大夫选四府掾属为之安帝时太子谒庙门大夫乘从冠两梁冠魏因之晋太子门大夫准公车令掌通牋表及宫门禁防宋因之梁代视谒者仆射陈因之北齐谓之门大夫坊并统伶官隋炀帝改门大夫为官门监唐初为宫门大夫后为宫门局有郎二人丞二人郎掌东宫殿门管钥及啓闭之事丞贰之】
　　太子家令【家令秦官属詹事太子称家故曰家令汉因之有丞主仓谷饮食职似司农少府汉代太子食汤沐邑十县家令主之后汉则属少傅主仓谷饮食魏因之晋又兼主刑狱职比廷尉司农少府其家令率更令及仆射为太子三卿太康八年进品与中庶子二率同自汉至晋家令在率更下宋则居上铜印墨绶进贤两梁冠绛朝服主内茵褥牀几诸供中之物及官奴婢月用钱库内盐米车牛刑狱齐因之自宋齐以来清流者不为之至梁天监六年武帝以三卿陵替乃诏革选家令视常侍率更仆视黄门陈因之后魏亦曰三卿北齐詹事领家令有丞功曹主簿领食官典仓司藏等三署及领内坊令丞隋掌刑法食膳仓库奴婢等炀帝改为司府令唐复为家令寺置家令一人唯不主刑法余与隋同丞二人主簿一人领食官署典仓署司藏署署令各一人丞各二人】
　　太子率更令【率更令秦官顔师古曰掌知漏刻故曰率更汉因之有丞主簿庶子舍人更直职似光禄勲而属詹事后汉因之为太子少傅属官魏因之晋主宫殿门户及赏罚事铜印墨绶进贤两梁冠绛朝服宋齐因之梁陈后魏并有北齐领中盾署掌周卫禁防漏刻钟鼔亦属詹事隋掌伎乐漏刻有令丞録事各一人唐因之加掌皇族次序及刑法事丞主簿各一人】
　　太子仆【仆秦官汉因之又有长丞主车马又有太子廐长一人亦主车马后汉因之而属少傅职如太仆太子五日一朝其非太子朝日即与中允入问起居魏因之晋主舆马兼主亲族如太仆宗正从驾乘安车次家令而属詹事宋齐并有之梁视黄门郎陈因之后魏亦有北齐詹事领仆寺置令丞功曹主簿领廐牧署令隋仆寺置仆一人掌皇族亲疏车舆骑乘领廐牧署令丞唐因之加掌仪仗丧葬而不掌亲族丞主簿各一人统廐牧署廐牧有令一人丞二人掌车马闲廐畜牧之事】
　　左右衞率府【卫率府秦官汉因之属詹事后汉主门卫徼循衞士而属少傅魏因之晋武帝建东宫置衞率初曰中衞率泰始五年分为左右衞率各领一军惠帝时愍怀太子在东宫又加前后二衞率晋志曰凡太子出前衞率导在前黄麾左右二率从夹导舆车后衞率从在乌皮外并带防执刀成都王颖为太弟又置中衞率是为五率及江左省前后率孝武太元中又置宋齐止置左右二率梁二率视御史中丞铜印墨绶武冠绛朝服左率领七营右率领四营陈有一率后魏曰左右衞率北齐谓之左右衞率坊后周东宫有司戎司武司衞等员隋曰左右率兼有副率二人炀帝改左右衞率为左右侍率兼置副率二人唐为左右衞率府龙朔三年改其府为左右典戎衞咸亨元年复旧置率各一人领兵宿衞督摄队伍总判府事副率二人长史录事及仓兵胄曹参军各一人亲府勲府翊府中郎将各一人】
　　臣谨按晋刘卞为愍怀太子左率知贾后欲害太子乃问张华华曰君欲如何卞曰东宫儁乂如林四率精兵万人公居阿衡之任若得公命皇太子因朝使录尚书事废贾后于金墉两黄门力耳华不从贾后微闻迁卞雍州刺史卞乃服药卒又按隋以大臣领其职苏孝慈自兵部尚书拜左衞率尚书如故又按唐以李靖为中书令行左衞率转兵部尚书
　　左右司御率府【隋文帝置左右宗衞其官制如左右衞各掌以皇族侍衞炀帝后为左右武侍率唐后为左右宗衞率府龙朔二年改为左右司御衞后改衞为率府焉副率二人长史录事及仓兵曹参军各一人】
　　左右清道率府【隋有左右虞候各置开府一人唐开元初为清道率府各置率一人掌斥堠道路先驱后殿伺察奸非副率二人长史录事及仓兵曹参军各一人】
　　左右监门率府【隋左右监门率各置一人掌诸门禁炀帝改为监门将军唐复为左右监门率拟左右监门各置率一人掌门禁之籍副率二人长史录事参军及兵胄二曹参军各一人】
　　左右内率府【隋置左右率副率各一人掌领备身以上禁内侍衞供奉兵仗唐为左右内率府各置率一人掌侍衞左右供奉兵仗副率长史录事参军及兵胄曹各一人千牛各十六人掌执细刀弓箭宿衞侍从备身各二十八人掌宿衞侍从】
　　旅贲中郎将【一人职如虎贲中郎将宋初置天子有虎贲习武训也诸侯有旅贲御灾害也唐诸率府初有中郎郎将官永徽元年以太子名忠改诸率府中郎将为旅贲郎将其郎将改为翊军后或改或省】太孙官属【唐永淳元年三月立皇孙重照为皇太孙将置府寮高宗召吏部郎中王方庆问曰前代故事如何方庆进曰按周礼有嫡孙汉魏以来皇太子在亦不立太孙晋惠帝永宁元年立愍懐太子第三子襄阳王尚为皇太孙太子官属即转为太孙官属南齐永明十年立文惠太子长子南郡王昭业为皇太孙便居东宫今皇太子在而立太孙旁求载籍未有前例上曰自我作古可乎对曰五帝不相沿乐茍不失上下之序不亏政理之道亦何事而不可诗曰贻厥孙谋以燕翼子礼曰君子抱孙不抱子孙可以为王父尸以其昭穆同也今陛下肇建皇孙剙斯盛典所以彰子孙千亿之盛福祚灵长之应也上恱使方庆详求典故官属员品乃奏太孙府置师傅及文学祭酒及长史曹掾主簿管记司录以下六曹从事等官各加王府一级后上颇以为疑竟不补授而止】










　　通志卷五十五
<史部,别史类,通志>
　　钦定四库全书
　　通志卷五十六
　　宋　右　廸　功　郎　郑　樵　渔　仲　撰
　　职官略第六
　　王侯第十
　　歴代王侯封爵【公主并官属附】
