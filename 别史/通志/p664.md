<!-- { "loadSidebar": true } -->
　　铫【音姚】期字次况颍川郏人也长八尺二寸容貌絶异矜严有威父猛为桂阳太守卒期服防三年乡里称之光武略地颍川闻期志义召署贼曺掾从徇蓟时王郎檄书至蓟蓟中起兵应郎光武趋驾出百姓聚观諠呼满道遮路不得行期骑马奋防瞠目大呼左右曰防【与跸同止行清道】众皆披靡及至城门门已闭攻之得出行至信都以期为裨将与傅寛吕晏俱属邓禹徇傍县又发房子兵禹以期为能独拜偏将军授兵二千人寛晏各数百人还言其状光武甚善之使期别徇真定宋子攻防乐阳槀肥累从击王郎将儿宏刘奉于钜鹿下期先登陷阵手杀五十余人被创中额摄帻复战遂大破之王郎灭拜期虎牙大将军乃因间说光武曰河北之地界接边塞人习兵战号为精勇今更始失政大统危殆海内无所归徃眀公据山河之固拥精锐之众以顺万民思汉之心则天下谁敢不从光武笑曰卿欲遂前防邪时铜马贼数十万众入清阳博平期与诸将迎击之连战不利期乃更背水而战所杀伤甚多防光武救至遂大破之追至馆陶皆降之从击青犊赤眉于射犬贼袭期辎重期还击之手杀伤数十人身被三创而战方力遂破走之光武即位封安成侯食邑五千户时檀乡五楼贼入繁阳内黄又魏郡大姓数反覆而更始将卓京谋欲相率反邺城帝以期为魏郡太守行大将军事期郡兵击卓京破之斩首六百余级京亡入山追斩其将校数十人获京妻子进击繁阳内黄复斩数百级郡界清平督盗贼李熊邺中之豪而熊弟陆谋欲反城迎檀乡贼或以告期期不应告者三四期乃召问熊熊叩头首服愿与老母俱就死期曰为吏傥不若为贼乐者可归与母徃就陆也使吏送出城熊行求得陆将诣邺城西门陆不胜愧感自杀以谢期期嗟叹以礼葬之而还熊故职郡中服其威信建武五年行幸魏郡以期为太中大夫从还洛阳又拜衞尉期重于信义为将有所降下未尝虏掠及在朝廷忧国爱主其有不得于心必犯顔谏诤帝尝防与期门近出【前汉书武帝将出必与北地良家子期于殿门故曰期门】期顿首车前曰臣闻古今之诫变生不意诚不愿陛下数得微出帝为之回舆而还十年卒帝亲临襚敛赠以卫尉安成侯印绶諡曰忠侯子丹嗣复封丹弟统为建平侯后徙封丹葛陵侯丹卒子舒嗣舒卒子羽嗣羽卒子蔡嗣
　　王霸字元伯颍川颍阳人也世好文法父为郡决曺掾霸亦少为狱吏常慨慷不乐吏职其父竒之遣西学长安及汉兵起光武过颍阳霸率宾客上谒曰将军兴义兵窃不自知量贪慕威徳愿充行伍光武曰梦想贤士共成功业岂有二哉遂从击破王寻王邑于昆阳还休乡里及光武为司隶校尉道过颍阳霸请其父愿从父曰吾老矣不任军旅汝徃勉之霸从至洛阳及光武为大司马以霸为功曺令史从度河北宾客从霸者数十人稍稍引去光武谓霸曰颍川从我者皆逝而子独留努力疾风知劲草及王郎起光武在蓟郎移檄购光武光武令霸市中募人将以击郎市人皆大笑举手邪揄之霸惭懅而还光武即南驰至下曲阳传闻王郎兵在后从者皆恐及至滹沱河侯吏还白河水流澌无船不可济官属大惧光武令霸徃视之霸恐惊众欲且前阻水还即诡曰氷坚可渡官属皆喜光武笑曰候吏果妄语也遂前比至河河氷亦合乃令霸防渡未毕数骑而氷解光武谓霸曰安吾众得济免者卿之力也霸谢曰此眀公至徳神灵之祐虽武王白鱼之应无以加此光武谓官属曰王霸权以济事殆天瑞也以为军正爵关内侯既至信都兵攻防邯郸霸追斩王郎得其玺绶封王乡侯从平河北常与臧宫傅俊共营霸独善抚士卒死者脱衣以敛之伤者躬亲以养之光武即位以霸晓兵爱士可独任拜偏将军并将臧宫傅俊兵而以宫俊为骑都尉建武二年更封富波侯四年秋帝幸谯使霸与捕虏将军马武东讨周建于垂恵苏茂将五校兵四千余人救建而先遣精骑遮击马武军粮武徃救之建从城中出兵夹击武武恃霸之援战不甚力为茂建所败武军奔过霸营大呼求救霸曰贼兵盛出必两败努力而已乃闭营坚壁军吏皆争之霸曰茂兵精锐其众又多吾吏士心恐而捕虏与吾相持两军不一此败道也今闭营固守示不相援贼必乗胜轻进捕虏无救其战自倍如此茂众疲劳吾乘其弊乃可克也茂建果悉出攻武合战良乆霸军中壮士路润等数十人断发请战霸知士心锐乃开营后出精骑袭其背茂建前后受敌惊乱败走霸武各归营贼复聚众挑战霸坚卧不出方飨士作倡乐茂雨射营中中霸前酒樽安坐不动军吏皆曰茂前日已破今易击也霸曰不然苏茂客兵逺来粮食不足故数挑战以击一切之胜今闭营休兵所谓不战而屈人之兵善之善者也茂建既不得战乃引还营其夜建兄子诵反闭城门拒之茂建遁去诵以城降五年春帝使太中大夫持节拜霸为讨虏将军六年屯田新安八年屯田函谷关击荣阳中牟盗贼皆平之九年霸与吴汉及横野大将军王常建义大将军朱祐破奸将军侯进等五万余人击卢芳将贾览闵堪于髙桞匈奴遣骑助芳汉军遇雨战不利吴汉还洛阳令朱祐屯常山王常屯涿郡侯进屯渔洋玺书拜霸上谷太守领屯兵如故捕击胡虏无拘郡界明年霸复与吴汉等四将军六万人出髙桞击贾览诏霸与渔阳太守陈防将兵为诸军锋匈奴左南将军将数千骑救览霸等连战于平城下破之追出塞斩首数百级霸及诸将还入鴈门与骠骑大将军杜茂防攻卢芳将尹由于崞繁畤不克十三年増户邑更封向侯是时卢芳与匈奴乌桓连兵冦盗尤数缘边愁苦诏霸将弛刑徒六千余人与杜茂治飞狐道堆石布土筑起亭障自代至平城三百余里凡与匈奴乌桓大小数十百战颇识边事数上言宜与匈奴结和亲又陈委输可从温水漕以省转输之劳事皆施行后南单于乌桓降服北边无事霸在上谷二十余嵗三十年定封淮陵侯永平二年以病免后数月卒子符嗣徙封侯符卒子度嗣度尚显宗女浚仪长公主为黄门郎度卒子歆嗣
