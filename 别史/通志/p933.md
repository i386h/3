<!-- { "loadSidebar": true } -->
　　殷景仁陈郡长平人也曾祖融晋太常祖茂之特进左光禄大夫父道裕早亡景仁少有大成之量司徒王谧见而以女妻之为武帝太尉行参军歴位中书侍郎景仁学不为文而敏有思致口不谈议而深达理至于国典朝议旧章记注莫不撰录识者知其有当世之志也尝建议请百官举才以所荐能否黜陟武帝甚知之迁太子庶子少帝即位入补侍中累表辞让诏曰景仁退挹之怀有不可夺可改除黄门侍郎以申君子之请后歴左衞将军文帝即位委遇弥厚俄迁侍中左衞如故时与王华王昙首刘湛四人并时为侍中俱居门下皆以风力局干冠冕一时同升之美近代莫及元嘉三年车驾征谢晦司徒王入居中书下省景仁长直共掌留任晦平代到彦之为中领军侍中如故文帝所生章太后早亡上奉太后所生苏氏甚谨六年苏氏卒车驾亲往临哭诏遵二汉推恩之典景仁议以为汉氏推恩加爵于时承秦之弊儒术蔑如惧非盛明所宜轨蹈晋监二代朝政之所因君举必书哲王之所愼体至公者悬爵赏于无私奉天统者每屈情以申制所以作孚万国贻则后昆上从之丁母忧葬竟起为领军将军固辞上使纲纪代拜遣中书舍人周起舆载还府服阕迁尚书仆射太子詹事刘湛代为领军湛与景仁素善初皆被遇于武帝俱以宰相许之湛尝居外任防王王华王昙首相继亡景仁引湛还朝共参朝政湛既入以景仁位遇本不逾已而一旦居前意甚愤愤知文帝信仗景仁不可移夺乃深结司徒彭城王义康欲倚宰相之重以倾之十二年景仁迁中书令护军将军仆射如故寻复加领吏部湛愈怒义康纳湛言毁景仁于帝帝遇之益隆景仁密陈相王权重非社稷计上以为然景仁对亲旧叹曰引之令入入便噬人乃称疾解职表疏累上不见许使停家养病湛议欲遣人若劫盗者于外杀之以为文帝虽知当不能伤至亲之爱上微闻之徙景仁于西掖门外晋鄱阳王第以为护军府密迩宫禁故其计不行景仁卧疾者五年虽不见上而密函去来日中以十数朝政大小必以问焉影迹周密莫有窥其际者及将收湛之日景仁便拂拭衣冠寝疾既久左右皆不悟其意其夜上出华林园延贤堂召景仁景仁犹称脚疾小牀舆以就坐诛讨处分一皆委之代义康为扬州刺史仆射吏部如故遣使者授印绶主簿代拜拜毕便觉疾甚情理乖错性本寛厚而忽更苛暴问左右曰今年男婚多女嫁多是冬大雪景仁乘舆出听事观望忽惊曰当閤何得有大树既而曰我误耳疾笃文帝谓不利在州使还住仆射下省为州凡月余日卒或云见刘湛为祟追赠侍中司空諡曰文成公大明五年孝武行经景仁墓诏遣致祭子道矜幼而不慧位太中大夫道矜子恒明帝时位侍中度支尚书属父疾积久为有司所奏诏曰道矜生便有病更无横疾恒因愚习惰久妨清序可除散骑常侍景仁从祖弟淳字粹远祖允晋太常父穆以和谨致称自五兵尚书为武帝相国左长史元嘉中位特进右光禄大夫始兴王师卒諡曰元淳少好学有美名歴中书黄门侍郎黄门清切直下应留下省以父老特听还家高简寡欲早有清尚爱好文义未尝违舍在秘书阁撰四部书大目凡四十卷行于世元嘉十一年卒朝廷痛惜之子孚有父风尝与侍中何朂共食孚羮尽朂云益殷莼羮朂司空无忌子也孚徐辍筯曰何无忌讳孚位吏部郎为顺帝抚军长史子臻字后同防有名行袁粲禇渊并赏异之每造二公之席辄清言毕景王俭为丹阳尹引为郡丞袁昻先拜秘书丞求臻为到省表臻答曰何不见倩拜而见倩作表遂不为作歴位太子洗马淳弟冲字希远位御史中丞有司直之称再迁度支尚书元凶妃即淳女而冲在东宫为劭所知遇劭弑立以为司校尉冲有学义文辞劭使尚书符罪状孝武亦为劭尽力建邺平赐死冲弟淡字夷远亦歴黄门吏部郎太子中庶子大明中又以文章见知















　　通志卷一百三十三
<史部,别史类,通志>
　　钦定四库全书
　　通志卷一百三十四
　　宋　右　迪　功　郎　郑　樵　渔　仲　撰列传第四十七
　　宋
　　褚裕之【兄秀之　淡之秀之子湛之】蔡廓【子兴宗】何尚之【父叔度子偃】张裕【子永】张邵【子敷　兄子畅　畅弟悦　畅子浩　淹】范泰【子煜　孔熙先】荀伯子【族弟昶　昶子万秋】徐广【郄绍】郑鲜之　裴松之　何承天
　　褚裕之字叔度河南阳翟人晋太傅裒之曽孙也祖歆秘书监父爽金紫光禄大夫长兄秀之字长倩歴大司马琅邪王从事中郎黄门侍郎武帝镇西长史秀之妹晋恭帝后也秀之虽晋氏姻戚而尽心于武帝迁侍中出补大司马右司马晋恭帝即位为祠部尚书宋受命徙太常元嘉初卒于官秀之弟淡之字仲原亦歴显官为武帝车骑从事中郎尚书吏部郎廷尉卿左衞将军宋受命为侍中淡之兄弟并尽忠事武帝恭帝每生男輙令方便杀焉或诱赂内人或宻加毒害前后如此非一及恭帝逊位居秣陵宫常惧见祸与褚后共止一室虑有酖毒自煮食于前武帝将害之不欲遣人入内令淡之兄弟视后褚后出别室相见兵人乃逾垣而入进药于恭帝帝不肯饮曰佛教自杀者不复得人身乃以被掩杀之后防稽郡缺朝议欲用蔡廓武帝曰彼自是蔡家佳儿何关人事可用褚佛佛淡之小字也乃用淡之为防稽太守景平二年富阳孙氏聚合门宗族反其支党在永兴县潜相影响永兴令羊恂觉其谋以告淡之淡之不信乃以诬人之罪収县职局于是孙法先自号冠军大将军与孙道庆等攻没县邑更相树置遥以鄮令司马文宣为征西大将军建旗鸣鼓直攻山隂淡之自假陵江将军以山隂令陆邵领司马加振武将军前员外散骑常侍王茂之为长史前国子博士孔欣前员外散骑常侍谢苓之并参军事召行参军七十余人前镇西谘议参军孔甯子左光禄大夫孔季恭子山士并在艰中皆起为将军遣队主陈愿郡议曹掾虞道纳二军过浦阳江愿等战败贼遂推锋而前去城二十余里淡之遣陆邵水军拒之而身率所领出次近郊邵与行参军漏恭期合力大破贼于柯亭淡之寻卒諡曰质子裕之名与武帝同故行字焉初为太宰琅邪王行参军武帝车骑参军司徒左西属中军谘议参军署中兵加建威将军从征鲜卑尽其诚力卢循攻查浦叔度力战有功循南走武帝版行广州刺史加都督建威将军领平越中郎将在任四年广营贿货资财丰积坐免官禁锢终身还至都凡诣亲友及一面之款无不厚加赠遗寻除太尉谘议参军相国右司马武帝受命为右衞将军武帝以其名家而能竭尽心力甚嘉之封番禺县男寻加散骑常侍永初四年出为雍州刺史领宁蛮校尉在任三年以清简致称景平二年卒子恬之嗣恬之弟寂之著作佐郎早卒寂之子暧尚文帝第六女琅邪真长公主位太宰参军亦早卒暧子缋位太子舎人亦尚公主缋子球梁史有传秀之子湛之字休元尚武帝第七女始安哀公主拜驸马都尉著作佐郎哀公主薨复尚武帝第五女吴郡宣公主诸尚主者并因世胄不必皆有才能湛之谨实有意干故为文帝所知歴显位为太子中庶子司徒左长史侍中左衞将军左户尚书丹阳尹元凶弑逆以为吏部尚书复出为丹阳尹统石头戍事孝武入伐劭自攻新亭垒使湛之率水师俱进湛之因携二息渊澄登轻舟南奔渊时始生一男为劭所杀孝武即位以为尚书右仆射孝建元年为中书令丹阳尹后拜尚书左仆射以南奔赐爵都乡侯大明四年卒諡敬侯渊列在齐史
