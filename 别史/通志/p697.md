<!-- { "loadSidebar": true } -->
　　寒朗字伯竒【寒髙氏小史作蹇】鲁国薛人也生三日遭天下乱弃之荆棘数日兵解母往视之犹尚气息遂收养之及长好经学博通书传以尚书教授举孝亷永平中以谒者守侍御史与三府掾属共考按楚狱顔忠王平等辞连及隧乡侯耿建朗陵侯臧信濩泽侯邓鲤曲成侯刘建建等辞未尝与忠平相见是时显宗怒甚吏皆惶恐诸所连及率一切陷入无敢以情恕者朗心伤其寃试以建等物色【物色谓形状也】独问忠平而二人错愕不能对朗知其诈乃上言建等无奸专爲忠平所诬疑天下无辜类多如此帝乃召朗入问曰建等即如是忠平何故引之朗对曰忠平自知所犯不道故多有虚引冀以自明帝曰即如是四侯无事何不早奏狱竟而久系至今邪朗对曰臣虽考之无事然恐海内别有发其奸者故未敢时上帝怒骂曰吏持两端促提下左右方引去朗曰愿一言而死小臣不敢欺欲助国耳帝问曰谁与共爲章对曰臣自知当必族灭不敢多污染人诚冀陛下一觉悟而已臣见考囚在事者咸言妖恶大故臣子所宜同疾今出之不如入之可无后责是以考一连十考十连百又公卿朝会陛下问得失皆跪言旧制大罪祸及九族陛下大恩裁止于身天下幸甚及其归舎口虽不言而仰屋窃叹莫不知其多寃无敢牾陛下者臣今所陈诚死无悔帝意少解诏遣朗出后二日车驾自幸洛阳狱录囚徒理出千余人后平忠死狱中朗乃自系会赦免官复举孝亷建初中肃宗大会羣臣朗前谢恩诏以朗纳忠先帝拜爲易长岁余迁济阳令以母防去官百姓追思之章和元年上行东廵狩过济阳三老吏人上书陈朗前政状帝至梁召见朗诏三府爲辟首由是辟司徒府永元中再迁清河大守坐法免永初三年太尉张禹荐朗爲博士征诣公车会卒时年八十四朱晖字文季南阳宛人也家世衣冠晖早孤有气决年十三王莽败天下乱与外氏家属从田间奔入宛城道遇羣贼白刃刼诸妇女略夺衣物昆弟宾客皆惶迫伏地莫敢动晖拔劒前曰财物皆可取耳诸母衣不可得今日朱晖死日也贼见其小壮其志笑曰童予内刀遂舍之而去初光武与晖父岑俱学长安有旧故及即位求问岑时已卒乃召晖拜爲郎晖寻以病去卒业于太学性矜严进止必以礼诸儒称其髙永平初显宗舅新阳侯隂就慕晖贤自往候之晖避不见复遣家臣致礼晖遂闭门不受就叹曰志士也勿夺其节后爲郡吏太守阮况尝欲市晖牛晖不从及况卒晖乃厚赠送其家人或讥焉晖曰前阮府君有求于我所以不敢闻命诚恐以财货污君今而相送明吾非有所爱也骠骑将军东平王苍闻而辟之甚礼敬焉正月朔旦苍当入贺故事少府给璧是时隂就爲府卿贵骄吏慠不奉法苍坐朝堂漏且尽而求璧不可得顾谓掾属曰若之何晖望见少府主簿持璧即往绐之曰我数闻璧而未尝见试请观之主簿以授晖晖顾召令史奉之主簿大惊遽以白就就曰朱掾义士勿复求更以他璧朝苍既罢召晖谓曰属者掾自视孰与蔺相如帝闻壮之及当幸长安欲严宿卫故以晖爲卫士令再迁临淮太守晖好节槩有所拔用皆厉行士其诸报怨以义犯率皆爲求其理多得生济其不义之囚即时僵仆吏民畏爱爲之歌曰彊直自遂南阳朱季吏畏其威民懐其惠数年坐法免晖刚于爲吏见忌于上所在多被劾自去临淮屏居野泽布衣蔬食不与邑里通乡党讥其介建初中南阳大饥米石千余晖尽散其家资以分宗里故旧贫羸者乡族皆归焉初晖同县张堪素有名称尝于太学见晖甚重之接以友道乃把晖臂曰欲以妻子托朱生晖以堪先逹举手不敢对自后不复相见堪卒晖闻其妻子贫困乃自往候视厚赈赡之晖少子颉怪而问曰大人不与堪爲友平生未尝相闻子孙窃怪之晖曰堪常有知己之言吾以信于心也晖又与同郡陈揖交善揖早卒有遗腹子友晖常哀之及司徒桓虞爲南阳太守召晖子骈爲吏晖辞骈而荐友虞叹息遂召之其义烈如此元和中肃宗南廵狩告南阳太守问晖起居召拜爲尚书仆射岁中迁太山太守晖上疏乞留中诏许之因上便宜陈密事深见嘉纳诏报曰补公家之阙不累清白之素斯善美之士也俗吏茍合阿意面从进无謇謇之志郤无退思之念患之甚久惟今所言适我愿也生其勉之是时谷贵县官经用不足朝廷忧之尚书张林上言谷所以贵由钱贱故也可尽封钱一取布帛爲租以通天下之用又盐食之急者虽贵人不得不须官可自防【防古煑字】又宜因交趾益州上计吏往来市珍宝收采其利武帝时所谓均输者也于是诏诸尚书通议晖奏据林言不可施行事遂寝后陈事者复重述林前议以爲于国诚便帝然之有诏施行晖复独奏曰王制天子不言有无诸侯不言多少食禄之家不与百姓争利今均输之法与贾贩无异盐利归官则人穷怨布帛爲租则吏奸盗诚非明主所当宜行帝卒以林等言爲然得晖重议因发怒切责诸尚书晖等皆自系狱三日诏勅出之曰国家乐闻駮议黄髪无愆诏书过耳何故自系晖因称疾笃不肻复署议尚书令以下惶怖谓晖曰今临得谴让奈何称疾其祸不细晖曰行年八十防恩得在机密当以死报若心知不可而顺防雷同负臣子之义今耳目无所闻见伏待死命遂闭口不复言诸尚书不知所爲乃共劾奏晖帝意解寝其事后数日诏使直事郎问晖起居太医视疾太官赐食晖乃起谢复赐钱十万布百疋衣十领后迁尚书令以老乞身拜骑都尉赐钱二十万和帝即位窦宪北征匃奴晖复上疏谏顷之病卒子颉修儒术安帝时至陈相颉子穆字公叔年五岁便有孝称父母有病輙不饮食差乃复常及壮耽学鋭意讲诵或时思至不自知亡失衣冠颠队阬岸其父常以爲专愚几不知数马足穆愈更精笃初举孝亷顺帝末江淮盗贼羣起州郡不能禁或説大将军梁冀曰朱公叔兼资文武海内竒士若以爲谋主贼不足平也冀亦素闻穆名乃辟之使典兵事甚见亲任及桓帝即位顺烈太后临朝穆以冀执地亲重望有以扶持王室因推灾异奏记以劝戒冀曰穆伏念明年丁亥之岁刑徳合于干位易经龙战之会其文曰龙战于野其道穷也谓阳道将胜而隂道负也今年九月天气郁冒五位四候连失正气此互相明也夫善道属阳恶道属隂若修正守阳摧抑恶类则福从之矣穆每事不逮所好唯学传授于师时有可试愿将军少察愚言申纳诸儒而亲其忠正絶其姑息专心公朝割除私欲广求贤能斥逺佞恶夫人君不可不学当以天地顺道渐清其心宜爲皇帝选置师傅及侍讲者得小心忠笃敦礼之士将军与之俱入参劝讲授师贤法古此犹倚南山坐平原也谁能倾之今年夏月晕房星明年当有小戹宜急诛奸臣爲天下所怨毒者以塞灾咎议郎大夫之位本以式序儒术髙行之士今多非其人九卿之中亦有乖其任者惟将军察焉又荐种暠栾巴等而明年严鲔谋立清河王蒜又黄龙二见沛国冀无术学遂以穆龙战于野之言爲应于是请暠爲从事中郎荐巴爲议郎举穆髙第爲侍御史时同郡赵康叔盛者隐于武当山清静不仕以经传教授穆时年五十乃奉书称弟子及康殁防之如师其尊徳乐道爲当时所服常感时浇薄慕尚敦笃乃作崇厚论以明所守又着絶交论亦矫时之作梁冀骄暴不悛朝野嗟毒穆以故吏惧其衅积招祸复奏记谏曰古之明君必有辅徳之臣规谏之官下至器物铭书成败以防遗失故君有止道臣有正路从之如升堂违之如赴壑今明将军地有申伯之尊位爲羣公之首一日爲善天下归仁终朝爲恶四海倾覆顷者官吏俱匮加以水虫爲害京师诸官费用增多诏书发调或至十倍各言官无见财皆当出人榜掠剥割彊令充足公赋既重私敛又深牧守长吏多非徳选贪聚无厌遇人如虏或絶命于棰楚之下或自贼于迫切之求又掠夺百姓皆托之尊府遂令将军结怨天下吏民酸毒道路叹嗟诚所不忍闻也往者永和之末纲纪少防而马勉之徒乗敝而起荆扬之间几成大患幸頼顺烈皇后初政清静外内同力仅乃讨定今百姓戚戚困于永和内非仁爱之心可得容忍外非守国之计所宜乆安也夫将相大臣均体元首共舆而驰同舟而济舆倾舟覆患实共之岂可以去明即昧履危自安主孤时困而莫之防乎宜时易宰守非其人者减省第宅园池之费拒絶郡国诸所奉送内以自明外解人惑使挟奸之吏无所依托司察之臣得尽耳目宪度既张逺迩清一则将军身尊事显徳燿无穷矣冀不纳而纵放日滋遂复赂遗左右交通宦者任其子弟宾客以爲州郡要职穆又奏记极谏冀终不悟报书云如此仆亦无一可邪穆言虽切然亦不甚罪也永兴元年河溢漂害人庶数十万户百姓荒馑流移道路冀州盗贼尤多故擢穆爲冀州刺史州人有宦者三人爲中常侍并以檄谒穆穆疾之辞不相见冀部令长闻穆济河解印绶去者四十余人及到奏劾诸部至有自杀者以威畧权宜尽诛贼渠帅举劾权贵或乃死狱中有宦者赵忠防父归葬安平僭爲璵璠玉匣偶人穆闻之下郡案騐吏畏其严明遂发墓剖棺陈尸出之而收其家属帝闻大怒徴穆诣廷尉输作左校太学书生刘陶等数千人诣阙上书讼穆曰伏见弛刑徒朱穆处公忧国拜州之日志清奸恶诚以常侍贵宠父兄子弟布在州郡竞爲虎狼噬食小人故穆张理天纲补缀漏目罗取残祸以塞天意由是内官咸共恚疾谤讟烦兴防隙仍作极其刑讁输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣当今中官近习窃持国柄手握王爵口含天宪运赏则使饿隶富于季孙呼噏则令伊顔化爲桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心懐忧爲上深计臣愿黥首系趾代穆校作帝览其奏乃赦之穆居家数年在朝诸公多有推荐者于是征拜尚书穆既深疾宦官及在台阁旦夕共事志欲除之乃上疏曰案汉故事中常侍参选士人建武以后乃悉用宦者自延平以来浸益贵盛假貂珰之饰处常伯之任天朝政事一更其手权倾海内宠贵无极放滥骄溢渔食百姓臣以爲可悉罢省更选海内清淳之士明逹国体者以补其处帝不纳后穆因进见口复陈曰臣闻汉家旧典置侍中中常侍各一人省尚书事黄门侍郎一人传发书奏皆用世族自和熹太后以女主称制不接公卿乃以阉人爲常侍小黄门通命两宫自此以来权倾人主穷困天下宜皆罢遣博选耆儒宿徳与参故事帝怒不应穆伏不肻起左右传出良久乃趋而去自此中官数因事称诏诋毁之穆素刚不得意居无几愤懑发疽延熹六年卒时年六十四禄仕数十年蔬食布衣家无余财公卿共表穆立节忠清防恭机密守死善道宜防旌宠防诏襃述追赠益州太守所著论防奏教书诗记嘲凡二十篇穆前在冀州所辟用皆清徳长者多至公卿州郡子野少有名节仕至河南尹初穆父卒穆与诸儒考依古义諡曰贞宣先生及穆卒蔡邕复与门人共述其体行諡爲文忠先生
