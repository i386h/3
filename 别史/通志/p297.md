<!-- { "loadSidebar": true } -->
　　昔黄帝旁行天下分建万国至于唐虞别为五等曰公侯伯子男则虞书所谓辑五瑞脩五玉是其制也夏与唐虞同商制天子之田方千里公侯百里伯七十里子男五十里不能五十里者不合于天子附于诸侯【郑元云此乃商所因夏爵三等之制】凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田凡九州千七百七十三国千里之外设方伯五国为属属有长十国为连连有帅三十国为卒卒有正二百一十国为州州有伯八州八伯五十六正百六十八帅三百三十六长八伯各以其属属于天子之老二人分天下以为左右曰二伯千里之内曰甸千里之外曰采周制封王者后凡有功之诸侯大者地方五百里侯四百里伯三百里子二百里男百里方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰衞服又其外方五百里曰蛮服又其外方五百里曰夷服又其外方五百里曰鎭服又其外方五百里曰藩服【周之初列爵惟五公侯伯子男分土惟三公侯方百里伯方七十里子男方五十里并因商制至周公居摄制礼作乐列爵分土皆五等焉公五百里侯四百里伯三百里子二百里男一百里】凡诸侯世子世国大夫不世爵使人以德爵人以功【谓县内及列国诸侯为天子大夫者不世爵而世禄所以避贤也】诸侯有上大夫卿下大夫上士中士下士凡五等诸侯之大夫不世爵禄公国孤一人【公之孤四命】大国三卿皆命于天子次国三卿二卿命于天子一卿命于其君【左传曰管仲受下卿之礼避天子之二守国高故也明国高是天子之命卿也】小国三卿一卿命于天子二卿命于其君每国下大夫五人上士二十七人大国之卿不过三命下卿再命小国之卿与大夫一命其士不命次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫至于周衰诸侯失制号令自已其名不一于是正卿当国谓之相而楚谓之令尹其他异同难悉数矣秦制爵二十等以赏功劳二十彻侯【后汉志曰彻侯金印紫绶功大者食县小者食乡亭得臣其所食吏民后避汉武帝讳改曰通侯或曰列侯】十九闗内侯【顔师古曰言有侯号而居京畿无国邑也】十八大庶长【刘昭曰自左庶长以上至大庶长皆军将也所将庶人更卒故以为名大庶长即大将军也左右庶长即左右偏裨也】十七驷车庶长【言乘驷马之车而为众庶之长】十六大上造【言皆主上造之士】十五少上造十四右更【言主领更率部其役事】十三中更十二左更十一右庶长【言为众列之长】十左庶长九五大夫【刘昭曰自公士至五大夫皆军吏也】八公乘【言得乘公家之车也刘昭曰自吏民爵不得过公乘过者得贳与子孙若同产然则公乘皆军吏之爵最尊】七公大夫【与下同】六官大夫【加官者示稍尊也亦谓之国大夫】五大夫【列位从大夫】四不更【言不预更率之事】三簪褭【以组带马曰褭簪褭者主饰此马】二上造【造成也言有成命于上】一公士【言有爵命异于士卒刘昭曰步卒之有爵为士者也战国之际秦项之间权设班宠有加赐邑君者盖假其位号或空受其爵耳则田婴爲靖郭君白起为武安君魏冉弟为华阳君秦昭王弟为泾阳君及髙陵君蔡泽为刚成君其后项梁为武信君陈余为成安君李左车为广武君之类是也至汉尤多盖在封爵之外别加美号】汉兴设爵二等曰王曰侯皇子而封为王者其实古诸侯也故谓之诸侯王王子封为侯者谓之诸侯羣臣异姓以功封者谓之彻侯大者不过万家小者五六百戸以为差降而诸王国皆连城数十逾于古制其诸侯功德优盛朝廷所敬异有赐特进者其位在三公下其次列侯有功德天子命为诸侯者谓之朝侯其位次九卿下皆平冕文衣侍祠郊庙其称侍祠侯者但侍祠而无朝位其非朝侯侍祠侯而以下土小国或以肺腑宿亲若公主子孙或奉先侯坟墓在京师者亦随时见会谓之猥诸侯凡诸王侯皆金玺盭绶【古者印玺通名今则尊卑有别汉旧仪云诸侯王金印黄金驝駞纽文刻曰某王之玺赤地绶列侯黄金印龟纽文曰某侯之印亦以紫绶】掌治其国王常冠远游冠绶五采而多朱自称曰寡人教曰令凡诸侯王官傅为太傅相为丞相又有御史大夫诸卿皆秩二千石百官皆如汉朝汉朝唯置丞相其御史大夫以下皆自置之及七国作乱之后景帝惩之遂令诸侯王不得治民令内史治之改丞相曰相省御史大夫廷尉少府宗正博士官武帝改汉内史中尉郎中令之名【内史为京兆尹中尉为执金吾郎中令为光禄勳】而王国如故职员皆不得自置又令诸王得推恩封子弟为列侯于是齐分为七赵分为六梁分为五淮南分为三又令诸侯十月献酎金不如法者国除作左官之律附益之法自后诸侯王唯得衣食税租至成帝绥和元年省内史更令相治民【大司空何武奏罢内史相如太守中尉如都尉参职是后中尉争权与王相奏常不和】太傅但曰傅汉初论功封列侯者凡百四十有三人【萧何为冠】外戚与定天下侯者二人凡列侯金印紫绶大者食县小者食乡亭得臣其所食吏民凡皇帝之女公主皆列侯尚之王国有傅【初曰太傅后除太字】相【本统众官后省内史而相理民如郡太守史记曰曹参相齐又曰石庆为齐相举国皆慕其家行不言而齐国大治而为立石相社也】内史【治国民】中尉【掌武事】郎中令【秩千石墨绶】仆【本曰太仆改曰仆墨绶】文学【宋志云前汉王国已置文学】大司农卫士长太仓长列侯国亦有相余畧与王国同公主有家令门尉亦有赐重封者【顔师古曰重封谓加二号耳】成帝鸿嘉三年诏七大夫以上皆令食邑【秦本制列侯乃得食邑七大夫即公大夫】非七大夫以下皆复其身及戸勿事是岁又令吏民得买爵贾级千钱后汉爵亦二等皇子封王其郡为国其列侯虽邓寇元勳所食不过四县为侯国旧制列侯奉朝请在长安者皆位次三公中兴以来唯以功德赐位特进者次车骑将军赐位朝侯次五校尉赐位侍祠侯次大夫其余以肺腑及公主孙子或奉坟墓亦为猥诸侯【汉官仪曰皇后父兄率为特进侯朝会位次以次三公】明帝为四姓小侯开立学校置五经师【外戚樊氏郭氏隂氏马氏诸子弟立学号曰四姓小侯以非列侯故曰小侯】诸王封者受茅土归以立社罪侯归国不得臣吏民至献帝建安初封曹操为费亭侯之制自此始也二十年曹公始置名号侯置五大夫与旧列侯闗内侯凡六等以赏军功初汉制皇女皆封县公主仪服同列侯其尊崇者加号长公主仪服同蕃王诸王女皆封乡亭翁主仪服同乡亭侯【汉诸王女亦谓之翁主汉书谓齐厉王姊为纪翁主以纪氏所生因以为号】章帝唯特封东平宪王苍琅邪孝王京女为县公主其后汉安帝姊妹亦封长公主同之皇女【蔡邕独断曰汉帝子女曰公主仪比诸侯姊妹曰长公主仪比诸侯王也】其皇女封公主者所生之子袭母封为列侯皆传国于后乡亭之封则不传袭【永初元年邓太后封清河孝王庆女十一人皆为乡公主分食邑奉】王国有傅【如师不臣二千石】相【秩二千石刁曜为鲁相行县三老执辔学官处士皆乘马随后所顿亭乡传辍讲经】内史【如郡丞】中尉郎中令【掌五大夫郎中宿卫如光禄勳】仆【主车马】治书【奉使至京都】谒者礼乐长衞士长医工长永巷长祠祀长郎中其绍封削绌者中尉内史官属亦以率减列侯国置相【其秩各如本县主治民如令长不臣也但纳租于侯以戸数为限】其官随国大小为増减食邑千戸以上置家丞庶子各一人不满千戸则不置家丞旧置行人洗马门大夫等官又悉省诸公主各置家令一人魏黄初三年初制封王之庶子为乡公嗣王之庶子为乡侯公之庶子为亭侯其后定制凡国王公侯伯子男六等次县侯次乡侯次亭侯次闗内侯又置名号侯爵十八级闗中侯爵十七级皆金印紫绶又闗外侯十六级铜印龟纽墨绶五大夫十五级铜印环纽亦墨绶自闗内侯皆不食租虚封爵自魏始而有保傅相常侍侍郎郎中令中尉大农文学友谒者大夫诸杂署令丞公主有家令仆丞行夜督邮王太妃有家令仆丞晋亦有王公侯伯子男六等之封【晋令曰有开国郡公县公郡侯县侯伯子男及乡亭闗中闗内外等侯之爵】唯安平郡公孚邑万戸制度如魏诸王其余县公邑千八百戸地方七十五里大国侯邑千六百戸地方七十里次国侯邑千四百戸地方六十五里大国伯邑千二百戸地方六十里次国伯邑一千戸地方五十里大国子邑八百戸地方五十里次国子邑六百戸地方四十里男邑四百戸地方四十里武帝受禅之初泰始元年封建子弟为王二十余人以郡为国邑二万戸为大国置上中下三军兵五千人邑万戸为次国置上军下军兵三千人邑五千戸为小国置一军兵千五百人王不之国宫于京师罢五等之制公侯邑万戸以上国为大国五千以上为次国不满五千戸为小国初虽有封国而王公皆在京师咸宁三年诏徙诸王公皆归国【时杨珧荀朂以齐王攸有时名惧惠帝有后难乃追故司空裴秀以立建之旨遂诏王公悉令归国】乃更制戸邑皆中尉领兵其平原汝南琅邪扶风齐为大国梁赵乐安燕安平义阳为次国其余为小国【既遣就国而诸公皆恋京师涕泣而去】凡名山大泽不以封盐铁金银铜锡始平之竹园别都宫室园囿皆不为属国其仕在天朝者与之国同皆自选其文武官诸入作卿士而其世子年已壮者皆遣涖国其王公侯以下茅社符玺车旗命服一如泰始故事凡王金印龟纽练朱绶远游三梁冠绛纱朝服佩山元玉【开国县公郡公金章皁朱绂绶郡侯青朱绶同进贤三梁冠绛朝服佩山元玉开国县侯伯子男金章朱墨绶冠佩亦同】初武帝践阼封宣帝孙永为东莞郡王始置二卿侯以下置官属随国大小无定制诸侯并三分食一东晋元帝太兴元年始置九分食一【元帝以西阳王羕属尊元会特为设牀明帝以羕皇室元老特为之拜成帝诏羕依安平献王孚故事设牀帐于殿上帝亲迎拜】王国有傅【傅即师也以景帝讳师故曰傅】友【武帝初置一人盖因文王仲尼四友之名】典书令丞【掌国教令职官录曰汉制本曰尚书改为治书国讳又改为典书至晋武置典书令是也】文学【一人】郎中令中尉大农【此为三卿】左右常侍【大国各二人次国各一人掌赞相献替】内史【改太史为内史又晋书曰改国相为内史】将军【大国上中下军三将军次国上下二军将军各一人小国用上军而已】典祠典衞学官令治书中尉司马世子庶子陵庙牧长谒者中大夫舍人典府等其后省相及仆省郎中置侍郎二人公侯以下国官属递减【晋书曰诏以寿光公郑冲及朗陵公何曾国皆置郎中令又曰元帝初渡江即晋王位诸参军奉车都尉掾属者百余人时皆谓之曰百六掾】宋氏一用晋制唯大小国皆有三军凡王子为侯者食邑皆千戸诸王世子皆金印紫绶进贤两梁冠佩山元玉初江夏王义恭为孝武所忌忧惧故奏革诸侯听事不得南向坐国官正冬不得跣登国殿及夹侍障扇不得雉尾劒不得鹿卢形刀不得过银铜为饰诏可王国有师【改傅为之】自内史相记室以下官多与晋同凡郡县内史相并于国主称臣去任便止孝武孝建中始革此制不得追敬不得称臣止宜云下官而已齐封爵史阙王国有师谘议文学等官公侯置郎中令卿一人余与晋宋同梁封爵亦如晋宋之制诸王皆假金兽符第一至第五左竹使符第一至第十左诸公侯皆假铜兽符竹使符第一至第五名山大泽不以封盐铁金银铜锡及竹园别都宫室园圃皆不以属国诸王言曰令境内称之曰殿下公侯封郡县者言曰教境内称之曰第下自第下称皆曰寡人诸王公侯国官皆称臣上于天朝皆称陪臣王国置傅相【公以下则台各为选置之皆掌知民事】郎中令将军常侍典书令典衞长【伯子无典衞】典祠等官若王加将军开府则置长史司马及记室掾属祭酒主簿录事官属嗣王则唯置郎中令中尉常侍大农藩王则无常侍制与后汉同陈置九等公王有家令之制郡有王嗣王藩王开国郡县公开国县侯开国县伯开国县子开国县男沐食侯乡亭侯闗内侯闗外侯鄱阳王之封也遣度支尚书萧睿持节兼太宰告于太庙五岳尚书王质持节兼太宰告于太社凡亲王起家则为侍中若将军方得有佐史无将军则无府止有国官皇太子子冢嫡者封王依诸王起家余子并封公起家中书郎诸王子并诸侯代子起家给事【王公子起家员外散骑侍郎令仆子起家秘书郎若员满亦为版法曹次令仆子起家著作佐郎亦为版行参军外有扬州主簿太学博士国常侍奉朝请嗣王行参军并起家官】皇弟皇子府置师长史司马从事中郎谘议参军友掾属记室等官其嗣王藩王府则递减之王国置郎中令将军常侍典祠令舍人等官其嗣王藩王则递减其员后魏道武皇始元年始封五等至天赐元年减五等之爵始分为四曰王公侯子除伯男之号皇子及异姓元功上勲者封王皇族及始藩王皆降为公诸公降为侯子于是封王者七十人公者二十二人侯者七十九人子者百有三人王封大郡公封小郡侯封大县子封小县其后复加伯男焉孝文太和八年诏凡王公侯伯子男开国食邑者王食半公三分食一侯伯四分食一子男五分食一旧制诸鎭将刺史假五等爵及有所贡献而得假爵者皆得世袭延兴二年诏革此类不得世袭又旧制诸以勲赐官爵者子孙世袭并袭军号后改降五等始革之止袭爵而已凡公主皆嫁于賔附之国朝臣子弟虽名族美彦不得尚焉【后魏道武帝因见汉书娄敬説高帝欲以鲁元公主妻匈奴良久故立此制矣】诸王侯各亦有师友文学侍郎掾属舎人等官【时王国舎人应取八族及清脩之门】公主有家令丞【高平公主薨欲使公主家令居庐制服太常博士常景曰妇人无专国之理妇人为君男子为臣古礼初不载则家令不得为纯臣公主不得为正君明矣乃寝】北齐有王公侯伯子男六等之爵王位列大司马上非亲王则在三公下封内之调尽以入台三分食一公以下四分食一王置师一人余官大抵与晋宋梁制不异公主则置家令丞等官后周制有公侯伯子男五等爵者皆加开国授柱国大将军开府仪同者并加使持节大都督皇弟皇子置友及学士等员外余吏阙闻隋开皇中制国王郡王国公郡公县公侯伯子男凡九等【樊子盖进爵封为济公言其功济天下特为立名无此郡国】至炀帝唯留王公侯三等余并废之皇伯叔昆弟皇子是为亲王及大长公主长公主皆置官属亲王置师友文学长史司马谘议掾主簿录事功曹记室戸仓兵骑法士等曹参军等东西閤祭酒参军事典籖等员嗣王无师友炀帝更名王府参军为诸司书佐属参军则直以属为名改国令为家令余以国为名者皆去之诸公主各置家令丞主簿谒者舎人等员郡主唯无主簿唐高祖之初以天下未定广封宗室从弟及侄年始孩童数十人皆封为郡王太宗即位问侍臣曰徧封宗子于天下便乎右仆射封德彜对曰不便歴观往古封王者今日最多两汉以降唯封帝子及亲兄弟若宗室疎远者非有大功如周之郇滕汉之贾泽并不得滥叨名器所以别亲疎也先朝敦睦九族一切封王爵命既崇多给力役盖以天下为私殊非至公驭物之道也太宗然之于是率以属疎降爵唯有功者数人得王余并封县公贞观二年十二月太宗谓公卿欲使子孙长久社稷永安其理如何右仆射萧瑀对曰臣观前代国祚所以长久者莫不建诸侯以为磐石之固秦并六国罢侯置守二代而亡汉有天下参建藩屏年逾四百魏晋废之不能永久封建之法实可遵行始议裂土之制礼部侍郎李百药上议曰自古皇王君临防内莫不受命上元飞名帝箓祚之长短必在天时政或盛衰有闗人事而述着之家多守常辙莫不情忘今古理蔽浇淳欲以百王之季行三代之法也中书侍郎顔师古论曰臣愚以为当今之要莫如量其远近分置王国均其戸邑彊弱相齐画野分疆不得过大间以州县杂错而居互相维持永无倾夺使各守其境而不能为非协力同心则足扶京室特进魏征又陈五不可之议六年监察御史马周上牋大畧如李百药且谓宜赋以茅土畴其戸邑必有材行随器方授十一年六月诏荆王元景等二十一王为诸州都督刺史咸令子孙代代承袭非有大故无或黜免其后并不愿行廼止后定制皇兄弟皇子为王皆封国之亲王【龙朔二年制诸王王子嫡者封郡王任职从四品下叙其众子封郡公从五品上叙贞观中王珪奏曰三品以下遇亲王于涂皆降乘违法申敬有乖仪准太宗曰卿皆自尊而卑吾子乎魏征曰自古迄今亲王班次三公之下今三品者皆天子公卿及八座之长为王降乘非王所宜当也诏从之】亲王府各置官属【凡府官国官王未出閤则不置】太子男封郡王其庶姓卿士功业特盛者亦封郡王【自至德元年至大歴三年封异姓之人为王者凡百十二人】其次封国公其次有郡县开国公侯伯子男之号亦九等并无官土其加实封者则食其封分食诸郡以租调给【自武德至天宝实封者百余家自至德二年至大歴三年食实封者二百六十五家凡食四万四千八百有六十戸】十六年置王府官以四考为限嗣圣二年初置公府官员武太后天授二年又置皇孙官员皇姑为大长公主【后亦谓之长公主】姊为长公主女为公主皆封国视正一品太子女为郡主封郡视从一品亲王女为县主封县正二品凡诸王及公主皆以亲为尊皇之昆弟妹先拜于皇子上书称啓神龙初下诏革之开元四年三月制下诏封诸国自始封至曾孙其封戸三分减一十年加永穆公主封千戸【初永穆等各封五百戸左右云太薄上曰战士出万死不顾一生所赏赐才不过一二十疋此辈何功于人顿食厚封约之使知俭啬不亦可乎左右以长公主皆二千戸请与比上曰吾尝读后汉书见明帝曰朕子不敢望先帝子车服下之吾未尝不废卷叹息如何欲令此軰望长公主乎左右不敢复言至是公主等车服殆不给故加焉自后公主皆封千戸遂成其例】凡诸王及公主以下所食封邑皆以课戸充州县与国官邑官共执文帐准其戸数收其租调均为三分其一入官其二入国公所食邑则全给焉二十年五月敕诸食邑实封并以三丁为限不须一分入官其物仍令封随租调送入京亲王府置傅一人【师范辅导参议可否初置王师景云二年改为傅】谘议参军一人【弼政幕府谘谋庶事】友一人【陪随左右拾遗补阙】文学二人【修撰文章讐校经史】东西閤祭酒各一人【接引賔客】长史司马各一人【通判】掾一人【通判公胄戸三曹】属一人【通判兵骑法士四曹】主簿一人【覆省教命】记室参军二人【掌表启书疏宣行教命】录事参军一人【受事勾检】功曹仓曹戸曹兵曹骑曹法曹士曹等参军各一人【各有所主】参军二人行参军四人【掌出使及杂检校】典籖二人【宣传教命】亲事府置典军副典军各二人【掌守衞陪从】执仗亲事【执弓刀衞仗】执乘亲事各十六人【供进骑乘】亲事三百三十三人帐内府置典军副典军各三人【掌仪衞陪从兼知鞍马等司事】帐内六百六十七人亲王国国令一人大农二人【通判国司】尉二人【分判】丞一人【监印勾稽】小吏有差若府主薨则诸府佐视事帐内过葬追退【虽无妻子亦准此】其国官听终丧【若有袭爵者聼其廻事】诸公主邑司有家令丞录事各一人【并宗正寺出降者不置】
