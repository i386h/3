<!-- { "loadSidebar": true } -->
　　宗夬字明扬南阳湼阳人也祖炳名列隐逸父繁西中郎谘议参军夬少勤学有局干仕齐为骠骑行参军时竟陵王子良集学士于西邸并见圗画夬亦预焉齐郁林之为南郡王居西州使夬管书记以笔札贞正见许故任焉时与魏和通勑夬与尚书殿中郎任昉同接魏使皆时选也及文惠太子薨王为皇太孙夬仍管书记太孙即位多失德夬颇自疎得为秣陵令迁尚书都官郎少帝见诛旧宠多被其灾唯夬与傅昭以清正免齐明帝以为郢州中从事以父老去官南康王为荆州刺史引为别驾武帝起兵迁西中郎谘议时西土位望唯夬与同郡乐蔼刘坦为州人所推服故领军萧颖胃深相委仗武帝受禅歴太子右卫率五兵尚书参掌大选天监三年卒子曜卿
　　袁昂字千里陈郡阳夏人也父顗宋雍州刺史顗附载其伯祖光禄大夫湛泰始初顗自雍州举兵奉寻阳王子勋为帝军败身死家灭昂藏于沙门沙门将以出闗闗吏疑非常人沙门杖而语之遂免或云顗败时昂年五嵗乳媪携抱匿于庐山州郡于野求之于乳媪匿所见一虎因去遂免会赦得出犹徙晋安在南唯以勤学为事至元徽中听还时年十五初顗败首建邺藏于武库以漆题顗名以为志至是始还之昂号恸呕血絶而复苏以泪洗所题漆字皆灭人以为孝感葬讫更制服庐于墓次从兄彖常抚视抑譬之昂容质脩伟冠絶人伦以父亡不以理终身不听音乐后与彖同见从叔司徒粲粲谓彖曰昂防孤而能至此故知名器自有所在起家太子舍人为王俭镇军府功曹史俭后为丹阳尹于后堂独引见昂俭指北堂谓昂曰卿必居此累迁黄门郎昂本名千里齐永眀中武帝谓曰昂昂千里之驹在卿有之今改卿名为昻即字千里后为卫军武陵王长史丁母忧哀毁过礼服未朞而从兄彖卒昂防孤为彖所养昂乃制朞服人有怪而问之昂致书喻之曰昔马棱与从弟毅同居毅亡棱为心服三年虽礼无明据而事有先例由是人始服之后为御史中丞时尚书令王晏弟诩为广州多纳贜货昂依事奏劾不惮权要当时号为正直初昂为太子洗马齐明帝为领军钦昂风素频降驾焉及践阼奏事多留与语谓曰我昔以卿有美名亲经相诣昂答曰陛下在田之日遂蒙三顾草庐帝甚悦寻迁豫章内史丁所生母忧去职以丧还江路风潮暴骇昂乃衣着柩誓同沉溺及风止余船皆溺唯昂舡获全咸谓精诚所致葬讫起为吴兴太守齐永元末武帝兵起州郡守宰皆望风降款昂独拒境不受命帝手书喻之使降昂不从建康平昂举哀恸哭时帝使豫州刺史李元履廵抚东土勑元履曰袁昻道素之门世有忠节天下湏共容之勿以兵威陵辱元履至宣防昂亦不请降开门彻备而已及至都帝亦不问其过天监二年以为临川王后军参军昻奉启谢恩陈诚帝答曰朕遗射钩卿无自外寻为侍中迁吏部尚书固譲徙左民尚书帝谓曰齐眀帝用卿为黑头尚书我用卿为白头尚书良以多愧对曰臣生四十七年于兹矣四十以前臣之自有七年以后陛下所养七嵗尚书未为晚逹帝曰士固不妄有名十五年为尚书左仆射寻为尚书令时仆射徐勉势倾天下在昻处宴宾主甚欢勉求昻出内人杯昻良久不出勉苦求之昻不获已命出五六人始至斋閤昻谓勉曰我无少年妾老妪并是儿母非王妃母便是主大家今令问讯卿勉闻大惊求止方知昻为贵昻在朝謇谔世号宗臣昭眀太子薨立晋安王纲为皇太子昻独表言宜立昭眀长息欢为皇太孙虽不见用擅声朝野自是告老乞骸骨不干时务昻雅有知人之鉴游处不杂入其门者号为登龙门大通中位司空大同六年薨时年八十诏即日举哀初昻临终遗疏不受赠諡勑诸子不得言上行状及立铭志凡有所湏悉皆停省脱有赠官慎勿祗奉诸子累表陈奏诏不许赠本官赐东园秘器朝服钱帛諡曰穆正公有集二十卷初昻之归梁有马仙琕者亦以义烈著名仙琕字灵馥扶风郿人父伯鸾宋冠军司马仙琕少以果敢闻遭父防毁瘠过礼负土成坟手植松栢起家郢州主簿累功为龙骧将军南汝隂谯二郡太守齐眀帝永明中魏将王肃侵邉仙琕力战以寡克众迁寕朔将军豫州刺史武帝起兵四方响应帝使仙琕故人姚仲宾说之仙琕先为设酒乃斩于军门以徇帝又遣其族叔懐逺说之仙琕曰大义灭亲又命斩之懐逺号泣军中为请乃免武帝至新林仙琕犹持兵于江西口抄粮运建康城陷仙琕举哀号哭谓众曰我受人任寄义不容降今众寡不侔势必屠戮公等虽无二心其如亲老何我为忠臣君为孝子各尽其道不亦可乎于是悉遣城内兵出降余留数十壮士闭门独守俄而兵入围之数十里仙琕令士皆持满兵不敢近日晚乃投弓曰诸君但来见取我义不降乃槛送建康至石头而脱之帝使待袁昻至俱入曰使天下见二义士帝劳之曰射钩斩袪昔人所忌卿勿以戮使防运茍自嫌絶也仙琕谢曰小人如失主犬后主饲之便复为用帝笑而美之俄而丧母帝知其贫给赙甚厚仙琕号泣谓弟仲父曰防大造之恩未获上报今复荷殊泽当与尔以心力自效耳天监四年王师北讨仙琕每战勇冠三军当其冲者莫不摧破与诸将论议口未尝言功人问其故仙琕曰大丈夫为时所知当进不求名退不逃罪乃平生愿也何功可论为南义阳太守累破山蛮郡境清谧以功封浛洭县伯迁司州刺史进号贞威将军魏豫州人白早生杀刺史以悬瓠来降武帝使仙琕赴之又遣直閤将军武会超马广率众为援仙琕进顿楚王城遣副将齐茍児助守悬瓠魏中山王英攻悬瓠执齐茍儿进禽马广送洛阳仙琕不能救会超等亦相次退散魏军进据三闻仙琕坐徴还为云骑将军十年胊山民杀琅邪太守刘晣以城降魏诏假仙琕节讨之魏徐州刺史卢昶以众十万赴焉仙琕累战破之昶走仙琕纵兵乗之魏众免者十一二收其兵粮牛马器械不可胜数振族还京师进爵浛洭县侯十一年迁持节督豫北豫霍三州诸军事信武将军豫州刺史领南汝隂太守仙琕自为将及居州郡能与士卒同劳逸身衣不过布帛所居无帏幕衾屏行则饮食与厮养最下者同兵在邉境常单身潜入敌境伺知壁垒村落险要处故所攻战多尅防士卒亦甘心为用帝雅爱仗之卒于州赠左卫将军諡曰刚初仙琕防名仙婢及长以婢名不典乃以玉代女云子巗夫嗣昻子君正字世忠少聪敏年数嵗父疾昼夜不眠専侍左右家人劝令暂卧答曰官既未差眠亦不安歴位太子庶子君正美风仪善自居处以贵公子早得时誉为豫章内史性不信巫邪有师万世荣称道术为一郡巫长君正在郡小疾主簿熊岳荐之师云湏疾者衣为信命君正以所着襦与之事竟取襦云神将送与北斗君君正使检诸身于衣里获之以为乱政即刑于市而焚神宇一郡无敢行巫迁吴兴太守侯景乱率数百人随邵陵王纶赴援及台城陷还郡君正当官莅事有名称而畜聚财产服玩靡丽贼遣张太墨攻之新城戍主戴僧易劝令拒守已以戌兵自外击之君正不能决吴人陆映公等惧不济贼种族其家劝之迎贼君正性怯懦乃送米及牛酒郊迎贼贼掠夺其财物子女因是感疾卒子枢列在陈史
　　庾荜字休野新野人也父琛之宋雍州刺史荜弱冠为州主簿举秀才仕齐为骠骑功曹史博渉羣书有口辩永明中与魏和亲以荜兼散骑常侍报使还拜散骑侍郎知东宫管记事后迁荆州别驾前后纪纲皆致富饶荜再为之清身率下杜絶请托布被蔬食妻子不免饥寒明帝闻而嘉焉手诏褒美州里荣之初梁州人益州刺史邓元起功勲甚著名地卑琐愿名挂士流时始兴忠武王憺为州将元起位已髙而觧巾不先州官则不为乡里所悉元起乞上籍出身州从事憺命荜用之荜不从憺大怒召荜责之曰元起已经我府卿何为茍惜从事荜曰府是尊府州是荜州宜湏品藻憺不能折遂止武帝平京邑覇府建为会稽郡丞行郡府事时承雕弊之后百姓凶荒米斗至数千民多流散荜抚循甚有理唯守公禄清节愈励至有经日不举火太守永阳王闻而馈之荜谢不受天监元年卒停尸无以敛柩不能归武帝闻之诏赐绢百疋谷五百斛初荜为西楚望族兄子果之又有宠于齐武帝荜早歴显官乡人乐蔼有干用素与荜不平互相陵竞蔼事齐豫章王嶷嶷薨蔼仕不得志自歩兵校尉求助戌归荆州时荜为州别驾益忽蔼及武帝践阼蔼以西朝勲为御史中丞荜始得会稽行事既耻之矣会职事防有谴帝以蔼其乡人也使宣防诲之荜更大愤遂发病卒子乔复仕为荆州别驾时元帝为荆州刺史而州人范兴话以寒贱仕叨九流选为主簿又皇太子令及之故元帝勒乔听兴话到职及属元日府州朝贺乔不肯就列曰庾乔忝为端右不能与范兴话为鴈行元帝闻之乃进乔而停兴话兴话羞慙还家愤卒世以乔为不坠家风乔子夐少聪慧家富于财好宾客食必列鼎又状貌丰羙頥颊开张人皆谓夐必为方伯无馁乏之虑及魏尅江陵卒致饿死时又有水军都督褚罗面甚尖危有从理入口竟保衣食而终
