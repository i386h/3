<!-- { "loadSidebar": true } -->
　　太子晋灵王之太子也早卒不得立灵王之二十一年谷洛鬭将毁王宫王欲壅之太子晋諌曰不可晋闻古之长民者不堕山不崇薮不防川不窦泽夫山土之聚也薮物之归也川气之导也泽水之钟也夫天地成而聚于髙归物于下疏为川谷以导其气陂塘污庳以钟其羙是故聚不陁崩而物有所归气不沈滞而亦不散越是以民生有财用而死有所葬然则无夭昬扎瘥之忧而无饥寒乏匮之患故上下能相固以待不虞古之圣王唯此之慎昔共工弃此道也虞于湛乐滛失其身欲壅百川堕髙堙庳以害天下皇天弗福庻民弗助祸乱并兴共工用灭在有虞有崇伯鲧播其滛心称遂共工之过尧用殛之于羽山其后伯禹念前人之非度厘改制量象物天地比类百则仪之于民而度之于羣生共之从孙四岳佐之髙髙下下疏川导滞钟水丰物封崇九山决汨九川陂障九泽丰殖九薮汨越九原宅居九隩合通四海故天无伏隂地无散阳水无沈气火无灾燀神无间行民无滛心时无逆数物无害生帅象禹之功度之于轨仪莫非嘉绩克厌帝心皇天嘉之祚以天下赐姓曰姒氏曰有夏谓其能以嘉祉殷富生物也祚四岳国命以侯伯赐姓曰姜氏曰有吕谓其能为乎股肱心膂以养物丰民也此一王四伯岂繄多宠皆亡王之后也唯能厘举嘉义以有允在下守祀不替其典有夏虽衰杞鄫犹在申吕虽衰齐许犹在唯有嘉功以命姓受祀迄于天下及其失之也必有慆滛之心间之故亡其氏姓踣毙不振絶后无主湮替圉夫亡者岂繄无宠皆黄炎之后也惟不帅天地之度不顺四时之序不度民神之义不仪生物之则以殄灭无允至于今不祀及其得之也必有忠信之心间之度于天地而顺于时动和于民神而仪于物则故髙明令终显融昭明命姓受氏而附之以令名若啓先王之遗训省其典图刑法而观其废兴者皆可知也其兴者必有夏吕之功焉其废者必有共鲧之败焉今吾执政无乃实有所避而滑夫二川之神使至于争眀以妨王宫王而饰之无乃不可乎人有言曰无过乱人之门又曰佐者尝焉佐鬭者伤焉又曰祸不好不能为旤诗曰四牡骙骙旟旐有翩乱生不夷靡国不泯又曰民之贪乱寜为荼毒夫见乱而不愓所残必多其饰弥章民有怨乱犹不可遏而况神乎王将防鬭川以饰宫是饰乱而佐鬭也其无乃章祸且遇伤乎自我先王厉宣幽平而贪天祸至于今未弭我又章之惧长及子孙王室其愈卑乎其若之何自后稷以来寜乱及文武成康而仅克安民自后稷之始基靖民十五王而文始平之十八王而康克安之其难也如是厉始革典十四王矣基德十五而始平基祸十五其不济乎吾将儆惧其何德之修而少光王室以逆天休王又章辅祸乱将何以堪之王无亦鉴于黎苖之王下及夏商之季上不象天而下不仪地中不和民而方不顺时不共神祗而蔑弃王则是以人夷其宗庙而火焚其彜噐子孙为下夷于民而亦未观夫前哲令德之则则此六者而受天之丰福飨民之勲力子孙丰厚令闻不忘是皆天子之所知也天所崇之子孙或在畎亩由欲乱民也畎亩之人或在社稷由欲靖民也无有异焉诗云殷鉴不逺在夏后之世将欲用饰宫其以徼乱也度之天神则非祥也比之地物则非义也类之民则则非仁也方之时动则非顺也咨之前训则非正也观之诗书与民之宪言则皆亡王之为也上下议之无所比度王其图之夫事大不从象小不从文上非天刑下非地德中非民则方非时动而作之者必不节矣作又不节害之道也王卒壅之及景王多宠人乱于是乎始生景王崩王室始乱及贞定王王室遂卑单穆公旗单襄公之五世孙也为王官伯景王二十一年将铸大钱穆公曰不可古者天灾降戾于是乎量资币权轻重以振救民民患轻则为作重币以行之于是乎有母权子而行民皆得焉若不堪重则多作轻而行之亦不废重于是乎有子权母而行小大利之今王废轻而作重民失其资能无匮乎若匮王用将有所乏乏则将厚取于民民不给将有逺志是离民也且夫备有未至而设之有至而后救之是不相入也可先而不备谓之怠可后而先之谓之召灾周固羸国也天未厌祸焉而又离民以佐灾无乃不可乎将民之与处而离之将灾是备御而召之则何以经国国无经何以出令令之不从上之患也故圣人树德于民以除之夏书有之曰关石和钧王府则有诗亦有之曰瞻彼旱麓榛楛济济恺悌君子干禄恺悌夫旱麓之榛楛殖故君子得以易乐干禄焉若夫山林匮竭林麓散亡薮泽肆既民力雕尽田畴荒芜资用乏匮君子将险哀之不暇而何易乐之有焉且絶民用以实王府犹塞川原而为潢污也其竭也无日矣若民离而财匮灾至而备亡王其若之何吾周官之于灾备也其所怠弃者多矣而又夺之资以益其灾是去其藏而翳其人也王其图之王弗聼卒铸大钱三十三年王将铸无射而为之大林穆公曰不可作重币以絶民资又铸大钟以鲜其继若积聚既丧又鲜其继生何以殖且夫钟不过以动声若无射有林耳弗及矣夫钟声以为耳也耳所不及非钟声也犹目所不见不可以为目也夫目之察度也不过歩武尺寸之间其察色也不过墨丈寻常之间耳之察和也在清浊之间其察清浊也不过一人之所胜是故先王之制钟也大不出钧重不过石律度量衡于是乎生小大噐用于是乎出故圣人慎之今王作钟也聼之弗及比之不度钟声不可以知和制度不可以出节无益于乐而鲜民财将焉用之夫乐不过以聼耳而羙不过以观目若聼乐而震观羙而患莫甚焉夫耳目心之枢机也故必聼和而视正聼和则聪视正则明聪则言聼明则德昭聼言昭德则思虑纯固以言德于民民歆而德之则归心焉上得民心以殖义方是以作无不济求无不获然后能乐夫耳内和声而口出羙言以为宪令而布诸民正之以度量民以心力从之不倦成事不贰乐之至也口内味而耳内声声味生气气在口为言在目为明言以信名明以时动名以成政动以殖生政成生殖乐之至也若视聼不和而有以震则味入不精不精则气佚气佚则不和于是乎有狂悖之言有惑之明有转易之名有过慝之度出令不信刑政放纷动不顺时民无据依不知所力各有离心上失其民作则不济求则不获其何以能乐三年之中有离民之噐二焉国其危哉王弗聼卒铸大钟既而钟不龢伶州鸠曰王其以心疾死乎语具伶州鸠传中初景王有庶长子曰子朝有宠于王王与其傅宾孟言将立之刘献公之庶子伯蚠事穆公恶宾孟之为人也愿杀之又恶子朝之将奸位也愿去之宾孟适郊见雄鸡自断其尾问之侍者曰惮其牺也遽归告王曰吾见雄鸡自断其尾而人曰惮其牺也吾以为信畜矣人牺实难已牺何害抑其恶为人用也乎则可也人异于是牺者实用人也王弗应田于巩使公卿皆从将杀穆公及子朝未克王遇心疾而崩
　　鲁
　　众仲鲁大夫公子益师之子也益师字众父以父字为氏焉隠公之四年卫州吁弑其君桓公而自立将修先君之怨于郑而求宠于诸侯以和其民故宋公陈侯蔡人从州吁代郑公问于众仲曰卫州吁其成乎对曰臣闻以德和民不闻以乱以乱犹治丝而棼之也夫州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令德而欲以乱成必不免矣是岁州吁如陈卫石碏使陈人执之而杀之于濮五年公考惠公夫人仲子之宫将万焉问羽数于众仲对曰天子用八诸侯用六大夫四士二夫舞所以节八音而行八风故自八以下公从之于是初献六羽始用六佾也八年无骇卒羽父请諡与族公问族于众仲对曰天子建德因生以赐姓胙之土而命之氏诸侯以字为諡因以为族官有世功则有官族邑亦如之公命以字为展氏氏族之源兴于此焉
　　申繻事桓公为大夫桓公之六年子同生以太子生之礼举之接以太牢卜士负之士妻食之公与文姜宗妇命之公问名于申繻对曰名有五有信有义有象有假有类以名生为信以德命为义以类命为象取于物为假取于父为类不以国不以官不以山川不以隠疾不以畜牲不以噐币周人以讳事神名终将讳之故以国则废名以官则废职以山川则废主以畜牲则废祀以噐币则废礼晋以僖侯废司徒宋以武公废司空先君献武废二山是以大物不可以命公曰是其生也与吾同物命之曰同十八年公将防齐襄公于泺遂与姜氏如齐申繻曰女有家男有室无相渎也谓之有礼易此必败既而文姜至齐襄公通焉公谪之以告襄公享公使公子彭生乘公公薨于车鲁人告于齐曰寡君畏君之威不敢寜居来修旧好礼成而不反无所归咎恶于诸侯请以彭生除之齐人杀彭生是申繻之所谓易礼必败者也君子谓申繻于是乎知言初郑厉公之出也郑有内蛇与外蛇鬭于郑南门中庄公十四年而厉公复入公闻之问于申繻曰犹有妖乎对曰人之所忌其气焰以取之妖由人兴也人无衅焉妖不自作人弃常则妖兴故有妖焉公善之
　　公子彄【苦侯反】者鲁孝公之子而惠公之弟也于隠公为叔父姓臧氏諡曰僖伯隠公之五年公将矢鱼于棠【棠地名今髙平方与县北有武唐亭鲁侯观鱼台矢陈也言陈鱼而观之】僖伯谏公曰凢物不足以讲大事【大事祀与戎也】其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物是谓乱政乱政亟行所以败也故春搜夏苖秋狝冬狩皆于农隙以讲事也三年而治兵入而振旅归而饮至以数军实昭文章明贵贱辨等列顺少长习威仪也鸟兽之肉不登于爼皮革齿牙骨角毛羽不登于器则公不射古之制也若夫山林川泽之实器用之资皁之事官司之守非君所及也公曰吾将畧地焉遂往陈鱼而观之僖伯称疾不从春秋书之曰公矢鱼于棠非礼也且言逺地也是岁冬僖伯卒公曰叔父有憾于寡人寡人弗敢忘葬之加一等僖伯之子曰逹
　　臧哀伯逹僖伯之子也桓公二年取郜鼎于宋纳于太庙哀伯谏曰君人者将昭德塞违以临照百官犹惧或失之故昭令德以示子孙是以清庙茅屋大路越席大羮不致粢食不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也钖鸾和铃昭其声也三辰旂旗昭其明也夫德俭而有度登降有数文物以纪之声明以发之以临照百官百官于是乎戒惧不敢易纪律今灭德立违而寘其赂器于太庙以明示百官百官象之其又何诛焉国家之败由官邪也官之失德宠赂章也郜鼎在庙章孰甚焉武王克商迁九鼎于雒邑义士犹或非之而况将昭违乱之赂器于太庙其若之何公不聼周内史闻之曰臧孙逹其有后于鲁乎君违不忘谏之以德
