<!-- { "loadSidebar": true } -->
　　伏羲氏制嫁娶以俪皮为礼夏氏亲迎于庭殷迎于堂周制限男女之嵗定婚姻之时【媒氏云令男三十而娶女二十而嫁婚姻之时即仲春之月】亲迎于户六礼之仪始备【一曰纳采二曰问名三曰纳吉四曰纳徴五曰请期六曰亲迎惟纳徴用束帛他皆用鴈】天子聘女纳徴加谷珪汉恵帝纳后纳采鴈璧乘马束帛聘黄金二万斤马十二匹【吕氏为恵帝娶鲁元公主女故特优其礼】平帝立王莽纳女为后以固权及莽所聘杜陵氏女皆侈大其事不足为法后汉桓帝立明年有司奏太后曰春秋迎皇后于纪在涂则称后今大将军冀女弟应绍圣善结婚之际有命既集冝备礼币于是悉依孝恵皇帝纳后故事聘黄金二百斤纳采鴈璧乗马束帛一如旧典灵帝册宋贵人为皇后天子御章徳殿轩百官陪位太尉袭使持节奉玺绂皇后北面帝南面太尉立阶下东向宗正大长秋西向宗正读册毕皇后拜称臣妾就位太尉授玺绂中常侍长秋太仆髙郷侯覧长跪受玺绂奏于殿前女史以次受之至于昭仪受而长跪以带皇后皇后伏起拜称臣妾毕黄门鼓吹三通鸣鼔毕羣臣以次出后即位大赦天下魏制天子册后以皮马庭实加谷珪齐王正始四年立后甄氏其仪不存晋武帝咸宁二年临轩遣太尉贾充防立皇后杨氏因大赦赐王公已下各有差百僚上礼【纳悼后】太康八年有司奏大婚纳徴用元纁束帛加谷珪马二驷羊鴈酒米如故【尚书朱整议按魏婚故事天子以皮马为庭实加以谷珪】东晋成帝咸康二年临轩遣使持节兼太保领军诸葛恢兼太尉防军孔愉六礼备物拜皇后杜氏即日入宫帝御太极殿羣臣毕贺康帝建元元年纳后褚氏而仪注陛者不设旄头殿中御史奏今迎皇后依昔成防皇后入宫御物而仪注至尊衮冕升殿旄头不设又按昔迎成防皇后唯作青龙旂其余皆即御物今当临轩遣使而五牛旂旗旄头毕防竝出即用旧置今阙诏曰今所以正法服升太极者以谨其始故备礼也今云何阙所重而撤法物邪又防后神主入庙先帝诏后礼冝有降不冝建五牛旗既不设五旗则旄头毕防之物易具也又诏旧制既难凖且于今而备法服仪饰粗举其兼副杂器停之穆帝永和十年台符问六礼版文旧称皇帝今太后临朝当何称博士曹耽云公羊传婚礼不称主人母命诸父为主太常王彪之云三传异义不可全据今皇后临朝称制文告所达国之大典皆仰禀成命非无外事也岂婚聘独不通乎六礼版文应称皇太后诏符又问今太后还政不复临朝当何称彪之云当称皇帝诏升平元年将纳皇后何氏彪之正礼曰王者之于四海无不臣妾虽复父兄之亲师友之贤皆纯臣也夫崇三纲之始定乾坤之仪安有天艾之尊而称臣下之命以纳伉俪安有臣下之卑而称天父之名以行大礼逺寻古礼于义不通按咸宁二年纳悼皇后时训太后临天下而无命戚属之臣为武皇父兄主婚之文考咸宁故事不称父兄师友则当时华恒所上合于旧也谓今纳后仪制一依咸宁故事从之【华恒定六礼冝依旧唯娶妇之家三日不举乐而咸康羣臣贺为失礼故但依咸康上礼不复贺】其告庙六礼版文等皆彪之所定【博士茍纳云凡六礼版长尺二寸以应十二月博四寸以象四时厚八分以象八节皆真书后家答鲛脚书之】纳采问名纳吉请期亲迎皆用鴈白羊各一酒米各十二斛唯纳徴用白羊一元纁帛三疋绛二疋绢二百疋兽皮二枚钱二百万玉璧一枚酒米各十二斛马六匹郑康成所谓五鴈六礼也六礼之文皆称皇帝咨后家称粪土臣某顿首稽首再拜以答其防皇后之文曰惟升平元年八月皇帝使使持节兼太保侍中太宰武陵王晞册命故散骑侍女何氏为皇后咨尔易本乾坤诗首闗雎王化之本实由内辅是故皇英嫔虞帝道以光妊姒母周允嗣克崇皇后其祗朂厥徳以肃承宗庙防防中馈尽其妇道帅导六宫作轨仪于四海皇天无亲惟徳是依可不慎欤北齐皇帝纳后之礼纳采问名纳徴讫告圜丘方泽及庙是日皇帝临轩命大尉为使司徒副之持节诣后行宫东向奉玺绶册以授中常侍皇后受册于行殿使者与公卿以下皆拜有司备迎礼太尉太保受诏而行主人公服迎拜于门使者入升自賔阶东面主人升自阼阶西面礼物陈于庭设席于两楹间童子以玺书版升主人跪受送使者拜于大门外有司先于昭阳殿两楹间供帐为同牢之具皇后服大严绣衣带绶佩加幜【音景】女长御引出升画轮四望车女侍中负玺陪乘卤簿如大驾皇帝服衮冕出升御座皇后入门大卤簿住门外小卤簿入到东上閤施歩幛降车席道以入昭阳殿前至席位姆去幜皇后先拜后起皇帝后拜先起升自西阶诣同牢座与皇后俱坐各三饮讫又各酳二爵一巹奏礼毕后兴南向立皇帝御太极殿王公以下拜表谢又明日以榛栗枣脩见皇太后于昭阳殿择日羣臣上礼又择日谒庙皇帝使太尉先以太牢告而后遍见羣庙唐皇帝纳后卜日告天地临轩命太尉为使宗正卿为副竝如元礼
　　天子册妃嫔夫人
　　周制天子后立六宫三夫人九嫔二十七世妇八十一御女以聼天下之内治后汉献帝建安十八年曹操进三女宪节华为夫人聘以束帛元纁五万疋小者待年于国二十年竝拜贵人晋武帝泰始十年将聘三夫人九嫔有司奏礼皇后聘以谷珪无妾媵礼贽之制诏曰拜授可依魏氏故事于是临轩使使持节兼太常拜三夫人兼御史中丞拜九嫔
　　皇太子纳妃【皇子诸王婚公主嫁附】
　　汉制皇太子纳妃奉常迎【时叔孙通定礼以天子无亲迎之义皇太子以奉常迎也】晋太康中有司奏太子婚纳徴用元纁束帛加璧羊马二驷东晋太子緍纳徴礼用玉璧一虎皮二汉魏之礼公主居第尚公主者来第成婚司空王朗以为不可其后乃革魏公主嫁用绢百九十疋晋故事用绢三百疋太元中公主纳徴以兽豹皮一宋文帝元嘉十五年四月皇太子纳妃六礼文与纳后不异百官上礼其月壬戍于太极殿西堂叙宴二宫队主副司徒侍以上诸二千石在都邑者竝在防又诏令小防可停伎乐【时有临川曹太妃丧】明帝太始五年有司奏按晋江左以来太子婚纳徴用璧一兽皮二未详合用獐豹皮及熊罴皮与不若应用者为各用一为用两博士裴昭明按周礼纳徴元纁束帛俪皮【郑康成曰束帛以致命两皮庭实皮鹿皮】晋纳妃以虎皮二虎豹虽文礼所不用熊罴吉祥婚典不及珪璋之羙为用各异今储皇聘纳冝准经诰兼太常丞孙诜议以为聘币之典损益惟我礼称束帛俪皮则珪璋数同璧熊罴文豹各应用二博士虞龢议按仪礼直云元纁束帛俪皮礼记郊特牲云虎豹皮与玉璧非虚作也虎豹皮居然用两璋冝仍旧各一叅议诜龢二议不异今加珪璋各一豹熊罴皮各二以龢议为允诏可齐武帝永明中以婚礼奢贵勅诸王纳妃上御及六宫依礼上枣栗腵脩加以香泽花粉其余衣物皆停唯公主降嫁则上仪舅姑北齐皇太子纳妃礼皇帝遣使纳采其次问名纳吉竝如纳采礼纳徴则使司徒及尚书令为使备礼物而行请期则以太常宗正卿为使如纳采亲迎以太尉为使三日妃朝皇帝于昭阳殿又朝皇后于宣光殿择日羣臣上礼他日妃还又他日皇太子拜閤皇太子及王聘礼纳采问名纳吉请期亲迎皆用羔一鴈一酒黍稷米麫各一斛纳徴用元三疋纁二疋束帛十疋大璋一虎皮二锦防六十疋绢二百疋羔一羊四犊二酒黍稷米麫各十斛从车百乗隋皇太子纳妃礼皇帝临轩使者受诏而行主人于庙门使者执鴈主人迎拜于大门之东使者入升自西阶立于两楹间南面纳采讫乃行问名仪事毕主人请致礼于从者礼有币马其次择日纳吉又择日以玉帛乗马纳徴又择日告期又择日命有司以特牲告庙册妃皇太子将亲迎皇帝临轩醮而诫曰往迎尔相承我宗事朂帅以敬对曰谨奉诏既命羽仪而行主人几筵于庙妃服防翟立于东房主人迎于门外西面拜皇太子答拜主人揖皇太子先入主人升立于阼阶西面皇太子弁进当房户前北面跪奠鴈俛伏兴拜降出妃父少进西面戒之母于西阶上施衿结帨及门内施鞶申之出门妃升辂乗以几姆加幜皇太子乃驭轮三周驭者代之皇太子出大门乗辂羽仪还宫妃三日鸡鸣夙兴以朝奠笲于皇帝皇帝抚之又奠笲于皇后皇后抚之席于户牖间妃立于席西祭奠而出唐皇太子纳妃礼临轩命使行纳采问名纳吉纳徴请期告庙临轩醮戒亲迎同牢朝见竝如元礼元十九年四月勅于京城置礼防院属司农寺其什物各令所司供【院在崇仁坊南街】建中元年十一月礼仪使顔真卿等奏郡县主见舅姑请于礼防院过事明日早舅姑坐堂行执笲之礼其观华烛非冝竝请停障车下壻却扇等行礼之夕可以感思至于声乐尤湏禁断初贞观中侍中王珪之子尚太宗女南平公主珪请于帝乞存舅姑之义于是夫妻西向坐公主亲行盥馈之礼自是公主有舅姑者皆备妇礼其后此礼陵迟故真卿建明之
　　公侯大夫士婚礼
　　周制婚礼其详见于礼经汉平帝诏光禄大夫刘歆等杂定婚礼四辅公卿大夫博士郎吏家属皆以礼娶迎立轺马【立乗小车也马俪驾也新防此制也音歩幸切】后汉郑众百官六礼辞大畧因于周制而礼物凡三十种各内有谒文外有赞文魏制诸侯娶妃以皮马为庭实加以大璋王娶妃公主嫁用绢百九十疋晋太康八年有司奏王侯婚礼元纁束帛加璧乗马大夫用元纁束帛加羊【奏曰古者以皮马庭实天子加谷珪诸侯加大璋可依周礼改璧用璋其羊鴈酒米元纁如故】诸侯婚礼加纳采告期亲迎各帛五疋及纳徴马四疋皆令夫家自备唯璋官为具足【尚书朱整议按魏氏故事王娶妃公主嫁之礼天子诸侯以皮马为庭实天子加以谷珪诸侯加以大璋汉髙后制聘后黄金二万斤马十二匹聘夫人金五千斤马四疋魏志娶妃公主嫁之礼用绢一百九十疋晋故事用绢三百疋】北齐聘礼第一品以下至三品用元三疋纁二疋束帛十疋璧一【四品以下皆无璧】豹皮二【六品以下至从九品用鹿皮】锦防四十疋二品三十疋三品二十疋【四品杂防十六疋五品十疋六品七品五疋】绢百四十疋二品百二十疋三品百疋【六品以下至九品逓降二十疋】羔一羊二犊二酒黍稷稻米麫各四斛【四品五品犊一酒黍以下各二斛六品以下无犊酒黍以下各一斛】唐显庆四年十月诏天子嫁女受财三品以上之家不得过绢三百疋四品五品不得过二百疋六品七品不得过一百疋八品以下不得过五十疋皆充所嫁女资装等用其夫家不得受陪门之财【李义府奏】太极元年十一月左司中唐绍上表曰士庶亲迎之礼备诸六礼所以承宗庙事舅姑当湏昏以为期诘朝谒见往者下俚庸鄙时有幛车邀其酒食以为戯乐近日此风转盛上及王公乃广奏音乐多集徒侣遮拥道路留滞淹时邀致财物动逾万计遂使幛车礼贶过于聘财歌舞諠哗殊非助感既亏名教又蠧风猷请一切禁断从之
