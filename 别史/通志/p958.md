<!-- { "loadSidebar": true } -->
　　刘懐珍字道玊平原人汉胶东康王寄之后也其先刘植为平原太守因家焉祖昶从慕容徳南渡因家于北海都昌宋武帝平齐以为青州中从事位至员外常侍伯父奉伯宋世位至陈南顿二郡太守懐珍幼随奉伯至夀阳豫州刺史赵伯符出猎百姓聚观懐珍独避不视奉伯异之曰此儿方兴吾宗本州辟主簿元嘉二十八年亡命司马顺则聚党东阳州遣懐珍将千人讨之宋文帝召问破贼事懐珍让功不肯当亲人怪问焉懐珍曰昔国子尼耻陈河间之级吾岂能论邦域之防哉时人称之江夏王义恭出镇旴道遇懐珍以应对见重取为骠骑长史兼墨曹行参军孝建初为义恭大司马参军直閤将军随府转太宰参军大明二年以军功拜乐陵河间二郡太守赐爵广晋县侯司空竟陵王诞反郡人王弼门族甚盛劝懐珍起兵助诞懐珍杀之帝嘉其诚除豫章王子尚车骑参军母忧去职服阕见江夏王义恭义恭曰别子多年那得不老对曰公恩未报何敢便老义恭善其对累迁黄门郎领虎贲中郎将桂阳王休范反加懐珍前将军守石头出为豫州刺史加都督建平王景素反懐珍遣子灵哲领兵赴建邺沈攸之在荆楚遣使人许天保説结懐珍懐珍斩之送首于髙帝帝送示攸之封中宿县侯攸之围郢懐珍遣兵万人破贼前锋収其器甲进平南将军増督二州初宋孝武世髙帝为舎人懐珍为直閤相遇早旧懐珍假还青州髙帝有骢马齧人不可骑送与懐珍别懐珍还报上百疋绢或谓懐珍曰萧君此马不可骑是以相与君报百疋亦不多乎懐珍曰萧君局量堂堂宁应负人此绢吾方欲以身名托之岂复计钱物多少髙帝辅政以懐珍内资未多二年冬徴为都官尚书领前将军以第四子晃代为豫州刺史或疑懐珍不受代髙帝曰我布衣时懐珍便推懐投欵况在今日宁当有异晃发经日疑论不止上乃遣军主房灵人领百骑进送晃谓灵人曰论者谓懐珍必有异同我期之有素必不应尔卿是其乡里故遣卿行非惟衞新亦以迎故懐珍还仍授相国右司马及齐台建朝士人人争为臣吏以懐珍为宋台右衞懐珍谓帝曰人皆迎新臣独送故岂以臣笃于本乎建元元年转左衞将军加给事中改封霄城侯懐珍年老以禁旅辛勤求为闲职转光禄大夫卒遗言薄赠雍州刺史諡敬侯子灵哲字文明位齐郡太守前将军灵哲所生母尝病灵哲躬自祈祷梦见黄衣老公与药曰可取此食之疾可立愈灵哲惊觉于枕间得之如言而疾瘳药似竹根于斋前种叶似茈嫡母崔氏及兄子景焕泰始中没于魏灵哲为布衣不聴乐及懐珍卒当袭爵因辞以兄子在魏存亡未测无容越当茅土朝廷义之灵哲倾产私赎嫡母及景焕累年不能得武帝哀之令北使者请之魏人送以还南袭懐珍封爵灵哲歴兖州刺史隆昌元年卒懐珍从子懐慰字彦泰祖奉伯宋元嘉中为冠军长史父乗人冀州刺史死于义嘉事懐慰持防不食醯酱冬日不用絮衣养孤弟妹事寡叔母皆有恩义仕宋为尚书驾部郎懐慰宗从善明等为髙帝心腹懐慰亦预焉齐国建上欲置齐郡于都下议者以江右土沃流人所归乃置于步以懐慰为辅国将军齐郡太守上谓懐慰曰齐邦是王业所基吾方欲以为显任经理之事一以委卿有手勅曰有文事必有武备今赐卿玉环刀一口懐慰至郡脩城郭安集居人垦废田二百顷决沈湖灌溉不受礼谒人有饷其新米一斛者懐慰出所食麦饭示之曰食有余幸不烦此因着亷吏论以达其意髙帝闻之手勅襃赏进督秦沛二郡妻子在都赐米三百石兖州刺史栁世隆与懐慰书曰胶东流化颍川致美以今方古曽何足云懐慰本名闻慰武帝即位以与舅氏名同勅改之后兼安陆王北中郎司马卒明帝即位谓仆射徐孝嗣曰刘懐慰若在朝廷不忧无清吏也子霁杳歊俱知名梁世沓自有传霁列在孝友歊列在隠逸懐珍族弟善明父懐人宋世为齐北海二郡太守元嘉末青州饥荒人相食善明家有积粟躬食饘粥开仓以救乡里多获全济百姓呼其家田为续命田善明少而静处好读书刺史杜骥闻其名之辞不相见年四十刺史刘道隆辟为中从事不就懐人谓善明曰我已知汝立身复欲见汝立官也善明乃应辟仍举秀才宋孝武见其射策彊直甚异之泰始初徐州刺史薛安都反青州刺史沈文秀应之时州居东阳城善明家在郭内不能自拔伯父弥之诱説文秀求自効文秀使领军主张灵庆等五千人援安都弥之出门宻谓部曲曰始免祸坑矣行至下邳乃背文秀善明从伯懐恭为北海太守据郡相应善明宻契収集门宗部曲得三千人夜斩关奔北海族兄乗人又聚众渤海以应朝廷而弥之寻为薛安都所杀明帝赠弥之青州刺史以乗人为宁朔将军冀州刺史善明为宁朔长史北海太守除尚书金部郎乗人病卒仍以善明为冀州刺史文秀既降除善明海陵太守郡境边海无树木善明课人种榆□杂果遂获其利还为直閤将军五年魏克青州善明母在焉魏人移置桑干善明布衣蔬食哀戚如持防明帝每见为之叹息转巴西梓潼二郡太守善明以母在魏不愿西行泣涕固请见许朝廷多哀善明心事元徽初遣北使朝议令善明举人善明举州乡北平田惠绍使魏赎得母还时宋后废帝新立羣公秉政善明独结事髙帝委身归诚出为西海太守行青冀二州刺史善明从弟僧副与善明俱知名于乡里泰始初魏攻淮北僧副将部曲二千人东依海岛髙帝在淮隂壮其所为召与相见引爲安成王抚军参军后废帝肆髙帝忧恐尝令僧副微行伺察声论使宻告善明及东海太守垣荣祖曰人多见劝北固广陵恐一旦动足非为长算今秋风行起卿若能与垣东海微动魏兵则我情计可立善明曰宋氏将亡愚智所辨胡虏若动反为公患公神武不世出唯当静以待之因机奋发功业自定不可逺去根本自贻猖蹶僧副还导其言髙帝纳之废帝见杀召善明为髙帝骠骑谘议行南徐州事沈攸之反髙帝深以为忧善明献计曰沈攸之控引八州纵情蓄敛包藏贼志于焉十年性既险躁才非持重起逆而累自迟回不进应有所待也一则暗于兵机二则人情离怨三则有掣肘之患四则天夺其魄本疑其剽勇长于一战轻速掩袭未备今六师齐奋诸侯同举此已笼之鸟耳事平髙帝召善明还都谓曰卿策沈攸之虽张良陈平适如此耳仍迁太尉右司马齐台建为右衞将军辞疾不拜司空褚渊谓之曰髙尚之事乃卿从来素志今朝廷方相委待讵得学松乔邪善明答曰我本无宦情既逢知己所以戮力驱驰今天地廓清朝廷济济鄙吝既申不敢昧于富贵矣髙帝践阼以善明勲诚欲与之禄召谓曰淮南近畿国之形胜自非亲贤不使居之卿为我卧治也乃代明帝为淮南宣城二郡太守遣使拜授封新淦伯善明至郡上表陈事凡十一条其一以为天地开创宜存问逺方宣广慈泽其二以为京都逺近所归宜遣医药问其疾苦年九十以上及六疾不能自存者随宜量赐其三以为宋氏赦令蒙原者寡愚谓今下赦书宜令事实相副其四以为刘昶犹存容能送死境上诸城宜应严备其五以为宜除宋氏大明以来苛政细制以崇简易其六以为凡诸土木之费且可权停其七以为帝子王女宜从俭约其八以为宜诏百官及府州郡县各贡谠言以广唐虞之美其九以为忠贞孝悌宜擢以殊阶清俭苦节应授以政务其十以为革命惟始宜择才北使其十一以为交州险夐要荒之表宋末政苛遂至怨叛今宜懐以恩徳未应逺劳将士摇动边甿又撰贤圣杂语奏之托以讽谏上优诏答之又谏起宣阳门表陈宜明守宰赏罚立学校制齐礼开賔馆以接邻国上答曰夫赏罚以惩守宰饰馆以待遐荒皆古之善政吾所宜勉更撰新礼或非易制国学之美已勅公卿宣阳门今勅停寡徳多阙思复有闻善明身长七尺九寸质素不好声色所居茅斋斧木而已牀榻几案不加刬削少立节行常云在家当孝为吏当清子孙楷式足矣及累为州郡颇黩财贿崔祖思怪而问之答曰管子云鲍叔知我因流涕曰方寸乱矣岂暇为亷所得金钱为赎母计及母还清节方峻所歴之职亷简不烦俸禄散之亲友与崔祖思友善祖思出为青冀二州善明遗书叙旧因相勗以忠槩及闻祖思死恸哭乃得病建元二年卒遗命薄殡赠左将军豫州刺史諡烈伯子涤嗣善明家无遗储唯有书八千卷髙帝闻其清贫赐涤家葛塘屯谷五百斛曰葛屯亦吾之垣下令后世知其见异善明从弟僧副字士云位前将军封丰阳男卒于巴西梓潼二郡太守上图功臣像賛僧副亦在焉兄法防字士伯有学业位济隂太守
　　薛深河东汾隂人宋徐州刺史安都之从子也本名道深避髙帝偏讳改焉安都以彭城降魏亲族皆入北髙帝镇淮隂深遁来委身自结于髙帝果干有气力宋元徽末以军功至骠骑将军军主封竟陵侯沈攸之之难髙帝入朝堂豫章王嶷代守东府使深领军屯司徒右府分备建邺袁粲据石头豫章王嶷夜登门遥呼深深惊起率军赴难髙帝即位除淮隂太守寻为直閤将军转太子左率武帝即位迁左衞将军隆昌元年为司州刺史右将军卒
