<!-- { "loadSidebar": true } -->
　　袁涣字耀卿陈郡扶乐人也父滂为汉司徒当时诸公子多越法度而涣清静举动必以礼郡命为功曹郡中奸吏皆自引去后辟公府举高第迁侍御史除谯令不就刘备之为豫州举涣茂才后避地江淮为袁术所命术每有所咨访涣常正议术不能抗然敬之不敢不礼也顷之吕布击术于阜陵涣徃从之遂复为布所拘留布初与刘备和亲后离隙布欲使涣作书詈辱备涣不可再三彊之不许布大怒以兵胁涣曰为之则生不为则死涣顔色不变笑而应之曰涣闻唯徳可以辱人不闻以骂使彼固君子邪且不耻将军之言彼诚小人邪将复将军之意则辱在此不在彼且涣他日之事刘将军犹今日之事将军也如一旦去此复骂将军可乎布慙而止及布败归太祖时陈羣父子亦在布军见太祖皆拜涣独高揖不为礼太祖甚严惮之时太祖给众官车各数乘使取布军中物唯其所欲众人皆重载唯涣取书数百卷资粮而已众人闻之大慙太祖益以此重之涣言于太祖曰夫兵者凶器也不得已而用之鼓之以道徳征之以仁义兼抚其民而除其害夫然故可与之死而可与之生自大乱以来十数年矣民之欲安甚于倒县然而暴乱未息者何也意者政失其道欤涣闻明君善于救世故世乱则齐之以义时伪则镇之以朴世异事变治国不同不可不察也夫制度损益此古今之不必同者也若夫兼爱天下而反之于正虽以武平乱而济之以徳诚百王不易之道也公明哲超世古之所以得其民者公既勤之矣今之所以失其民者公既戒之矣海内頼公得免于危亡之祸然而民未知义唯公所以训之则天下幸甚太祖深纳焉拜为沛南部都尉是时新募民开屯田民不乐多逃亡涣白太祖曰夫民安土重迁不可卒变易以顺行难以逆动宜顺其意乐之者乃取不欲者勿彊太祖从之百姓大悦迁为梁相涣每勑诸县务存鳏寡高年表异孝子贞妇常谈曰世治则礼详世乱则礼简全在斟酌之间耳方今虽扰攘难以礼化然在吾所以为之为政崇教训忠恕再思而后行外温柔而内能断以病去官百姓思之后征为谏议大夫丞相军祭酒前后得赐甚多皆散尽之家无所储终不问产业乏则取之于人不为皦察之行然时人服其清魏国初建为郎中令行御史大夫事涣言于太祖曰今天下大难已除文武并用长久之道也以为可大收编籍明先圣之教以易民视聼使海内斐然向风则逺人不服可以文徳来之太祖善其言时有传刘备死者羣臣皆贺涣以尝为备举吏独不贺居官数年卒太祖为之流涕赐谷二千斛一教以太仓谷千斛赐郎中令家一教以垣下谷千斛与曜卿家外不解其意教曰以太仓谷者官法也垣下谷者亲旧也文帝闻涣昔距吕布之事问涣从弟敏涣勇怯何如敏对曰涣貌似和柔然其临大节处危难虽贲育不过也涣子侃亦精粹闲素有父风歴位郡守尚书初涣从弟霸公恪有功干魏初为大司农及同郡何防并知名于世而霸子亮防子曾与侃复齐声友善亮贞固有学行疾何晏邓飏等著论以讥切之位至河南尹尚书霸弟徽以儒素称遭天下乱避地交州司徒辟不至徽弟敏有武艺而好水功官至河隄谒者
　　张范字公仪河内脩武人也祖父歆为汉司徒父延为太尉太傅袁隗欲以女妻范范辞不受性恬静乐道忽于荣利征命无所就弟承字公先亦知名以方正征拜议郎迁伊阙都尉董卓作乱承欲合徒众与天下共诛卓承弟昭时为议郎适从长安来谓承曰今诛卓众寡不敌难以成功不若择所归附待时而动然后可以如志承然之乃解印绶间行归家与范避地州袁术备礼招请范称疾不徃术不彊屈也遣承与相见术时欲僭据卽以问承承以正议抗之语在术传是时太祖将征冀州术复问曰今曹公欲以兵数千敌十万之众可谓不量力矣子以为何如承乃曰汉徳虽衰天命未改曹公挟天子以令天下虽敌百万之众可也术作色不怿承去之太祖平冀州遣使迎范范以疾留彭城遣承诣太祖太祖表以为諌议大夫范子陵及承子戬为山东贼所得范直诣贼请二子贼以陵还范范谢曰诸君相还儿厚矣夫人情虽爱其子然吾怜戬之小请以陵易之贼义其言悉以还范太祖自荆州还范得见于陈以为议郎参丞相军事甚见敬重太祖征伐常令范及邴原留与世子居守太祖谓文帝曰举动必谘此二人世子执子孙礼范救恤穷乏家无所余中外孤寡皆归焉赠遗无所逆亦终不用及去皆以还之建安十七年卒魏国初建承以丞相参军祭酒领赵郡太守政化大行太祖将西征征承参军事至长安病卒文帝即位以范子参为郎中承孙邵晋中防军与舅杨骏俱被诛事见晋史
　　凉茂字伯方山阳昌邑人也少好学论议常据经典以处是非太祖辟为司空掾举髙第补侍御史时泰山多盗贼以茂为泰山太守旬月之间襁负而至者千余家转为乐浪太守公孙度在辽东擅留茂不遣之官然茂终不为屈度谓茂及诸将曰闻曹公逺征邺无守备今吾欲以歩卒三万骑万匹直指邺谁能御之诸将皆曰然又顾谓茂曰于君意何如茂答曰比者海内大乱社稷将倾将军拥十万之众安坐而观成败夫为人臣者固若是邪曹公忧国家之危败愍百姓之苦毒率义兵为天下诛残贼功高而徳广可谓无二矣以海内初定民始安集故未责将军之罪耳而将军乃欲称兵西向则存亡之效不崇朝而决将军其勉之诸将闻茂言皆震动良久度曰凉君言是也后征还为魏郡太守甘陵相所在有治绩文帝为五官将茂以选为长史迁左军师魏国初建迁尚书仆射后为中尉奉常文帝在东宫茂复为太子太傅甚见敬礼卒官
　　国渊字子乐安盖人也师事郑元后与邴原管寜等避乱辽东渊笃学好古在辽东常讲学于山岩东土多推慕之由此知名及还旧土太祖辟为司空掾属每于公朝论议常直言正色退无私焉太祖欲广置屯田使渊典其事渊屡陈损益相土处民计民置吏明功课之法五年中仓廪丰实百姓竞劝乐业太祖征关中以渊为居府长史统留事田银苏伯反河东银等既破后有余党皆应伏法渊以为非首恶请不行刑太祖从之頼渊得生者千余人旧破贼文书以一为十及渊上首级如其实数太祖问其故渊曰夫征讨外宼多其斩获之数者欲以大武功且示民听也河间在封域之内银等叛逆虽克防有功渊窃耻之太祖大悦迁魏郡太守时有投书诽谤者太祖疾之欲必知其主渊请留其本书而不宣露其书多引二京赋渊勅功曹曰此郡既大今在都辇而少学问者其简开解年少欲遣就师功曹差三人临遣引见训以所学未及二京赋博物之书也世人忽畧少有其师可求能读者从受之又密喻防旬日得能读者遂徃受业吏因请使作牋比方其书与投书人同手収摄案问具得情理迁太仆居列卿位布衣蔬食禄赐散之宗族故旧卒官
　　王脩字叔治北海营陵人也年七岁丧母母以社日亡来岁隣里社脩感念母哀甚隣里为之罢社年二十游学南阳止张奉舎奉举家得疾病无相视者脩亲隠防之病愈乃去初平中北海相孔融召以为主簿守髙密令高密孙氏素豪侠人客数犯法民有相刼者贼入孙氏吏不能执脩将吏民围之孙氏拒守吏民畏惮不敢近脩令吏民敢有不攻者与同罪孙氏惧乃出贼由是豪彊慑服举孝亷修让邴原融不听时天下乱遂不行顷之郡中有反者脩闻融有难夜徃奔融贼初发融谓左右曰能冐难来唯王脩耳言终而脩至复署功曹时胶东多贼宼复令脩守胶东令胶东人公沙卢宗彊自为营堑不肯应发调修独将数骑径入其门斩卢兄弟公沙氏惊怖莫敢动脩抚慰其余由是防少止融每有难脩虽休归在家无不至融常頼脩以免袁谭在青州辟脩为治中从事别驾刘献数毁脩后献以事当死脩理之得免时人益以此多焉袁绍又辟脩除即墨令后复为谭别驾绍死谭尚有隙尚攻谭谭军败脩率吏民徃救谭谭喜曰成吾军者王别驾也谭之败刘询起兵漯隂诸城皆应谭叹息曰今举州皆叛岂孤之不徳邪脩曰东莱太守管统虽在海表此人不反必来后十余日统果弃其妻子来赴谭妻子为贼所杀谭更以统为乐安太守谭欲复攻尚脩谏曰兄弟还相攻击是败亡之道也谭不悦然知其忠节后又问脩计安出脩以手足为譬力劝谭与尚亲睦语在谭传谭不用其言遂与尚相攻请救于太祖太祖既破冀州谭又叛太祖遂引军攻谭于南皮脩时运粮在乐安闻谭急将所领兵及诸从事数十人徃赴谭至髙密闻谭已死下马号哭曰无君焉归遂诣太祖乞收谭尸太祖欲观脩意黙然不应脩复曰受袁氏厚恩若得收敛谭尸然后就戮无所恨太祖嘉其义听之以脩为督军粮还乐安谭之破诸城皆服唯管统以乐安不从命太祖命脩取统首脩以统亡国之忠臣因解其缚使诣太祖太祖悦而赦之袁氏政寛在职势者多畜聚太祖破邺没入审配等家赀以万数及破南皮阅脩家谷不满十斛有书数百卷太祖叹曰士不妄有名乃礼辟为司空掾行司金中郎将迁魏郡太守为治抑彊扶弱百姓称之魏国建为大司农郎中令太祖议行肉刑脩以为时未可行太祖采其议乃止徙为奉常其后严才反与其徒属数十人攻掖门脩闻变召车马未至便将官属歩至宫门太祖在铜爵台望见之曰彼来者必王叔治也相国钟繇谓脩曰旧京城有变九卿各居其府脩曰食其禄焉避其难居府虽旧非赴难之义顷之病卒官子忠官至东莱太守散骑常侍初脩识高柔于弱冠异王基于童幼终皆逺至世称其知人
　　通志卷一百十四
<史部,别史类,通志>
　　钦定四库全书
　　通志卷一百十五上
　　宋右　廸　功　郎　郑　樵　渔　仲　撰
　　列传第二十八上
　　魏
　　崔琰【许攸娄圭】毛玠　徐奕　何夔　邢颙　鲍勋【父信】司马芝【子岐】钟繇【子毓】华歆　王朗【子肃】程昱【孙晓】郭嘉董昭　刘煜【子陶】蒋济【□苗】刘放【孙资】刘馥【子靖】司马朗梁习　张旣　温恢　贾逵　李孚　杨沛　任峻　苏则　杜畿【子恕】郑浑　仓慈【顔斐　令狐邵　孔乂】张辽　乐进　于禁　张郃　徐晃【朱灵】
