<!-- { "loadSidebar": true } -->
　　成淹字季文上谷居庸人也好文学有气尚仕宋为员外郎领军主援东阳歴城皇兴中降慕容白曜赴阙授兼著作佐郎献文于仲冬之月欲廵漠北朝臣以寒甚固谏并不纳淹上接舆释游论帝览之诏尚书李防等曰卿诸人不如成淹论通释人意乃勅停行太和中文明太后崩齐遣其散骑常侍裴昭明散骑侍郎谢竣等来吊欲以朝服行事主客报之云有常式何得以朱衣入凶庭昭明言本奉朝命不容改易孝文勅尚书李冲令选一学识者更与论执冲奏遣淹昭明言魏朝不聼朝服行礼义出何典淹言吉凶不同礼有成数元冠不吊童孺共闻昔季孙将行请遭丧之礼千载之下犹共称之卿逺自江南奉慰不能式遵成事方谓义出何典何其异哉昭明言齐髙帝崩魏遣李彪通吊于时不素服齐朝亦不以为疑那得苦见要逼淹言彪通吊之日朝命以吊服自随而彼不遵髙宗追逺之慕乃逾月即吉彪行吊之时齐之君臣皆已鸣玉盈庭貂珰曜目彪为行人何容独以素服间衣冠之中我皇帝仁孝之性侔于有虞处谅闇以来百官听于冢宰卿岂得以此方彼也昭明乃摇膝而言曰三皇不同礼亦安知得失所归淹言若如来谈则以虞舜髙宗为非也昭明等相顾笑曰非孝者宣尼有成责行人亦弗敢言使人唯赍袴褶此既戎服不可以吊幸借衣幍以申国命今为魏朝所逼还南之日必得罪本朝矣淹曰彼有君子也卿将折之还南日应有髙赏若无君子也但令有光国之誉虽非理得罪亦复何嫌南史董狐自当直笔帝闻淹与昭明言谓李冲曰我所用得人仍勅送衣幍给昭明等明旦引昭明等入皆令文武尽哀淹后除正佐郎其后齐遣其散骑常侍庾荜散骑侍郎何宪主事邢宗庆等来聘孝文勅淹接于外馆宗庆语淹言南北连和既久而比弃信絶好为利而动岂是大国善隣之义淹言夫为王者不拘小节岂得眷眷守尾生之信且齐先主歴事宋朝当应便尔欺夺宗庆庾荜及从者皆相顾失色何宪知淹昔从南入以手掩目曰卿何不作于禁而作王肃淹言我舍逆効顺欲追踪陈韩何于禁之有宪亦不对王肃之至也銮舆行幸肃多扈从勅淹将引若有古迹皆使知之行到朝歌肃问此是何城淹言纣都朝歌肃言故应有殷之顽民淹言昔武王灭纣悉居河洛中因刘石乱华仍随司马东度肃知淹寓青州乃笑谓曰青州何必无其遗种淹以肃本徐州曰若言青州本非其地徐州间今日重来非所知也肃遂伏马上掩口笑顾谓侍御史张思宁曰向聊因戏言遂致辞溺思宁驰马以闻孝文大悦谓彭城王勰曰淹此叚足为制胜舆驾至洛肃因侍宴帝戏肃曰近者行次朝歌闻成淹共卿殊有徃复卿试重叙之肃言臣于朝歌失言一之已甚岂宜再説遂皆大笑肃又言淹才词宜应叙进帝言若因此进淹恐辱卿转甚肃言臣屈己逹人正可显臣之羙帝曰卿为人屈欲求屈己之名复于卿大优肃言淹既蒙进臣又得屈己伸人此所谓陛下惠而不费遂酣笑而止赐淹龙廐上马一匹并鞍勒宛具朝服一袭转谒者仆射时迁都帝以淹家贫给事力送至洛阳使与家累相随及车驾济淮勅征淹淹于路左请见曰敌不可小愿圣明保万全之策伏闻发洛以来诸有谏者皆解官夺职恐非圣明纳下之义帝优而容之帝幸徐州勅淹与闾龙驹专主舟楫将泛泗入河泝流还洛军次碻磝淹以黄河峻急虑有倾危乃上疏陈谏帝勅淹曰朕以恒代无运漕之路故京邑人贫今移都伊洛欲通运四方黄河峻急人皆难渉我因此行乗流所以开百姓之心知卿诚至而不得相纳赐骅骝马一匹衣冠一袭除羽林监主客于时宫极初构经始务广兵民运材日有万计伊洛流澌苦于厉渉淹遂唘求勅都水造浮航孝文赏纳之意欲荣淹于众朔旦受朝百官在位乃赐帛百疋知左右二都水事淹小心畏法典客十四年四方贡聘皆有私遗毫厘不纳至乃衣食不充遂唘乞外禄景明三年出除平阳太守还朝病卒赠光州刺史諡曰定子霄字景鸾好为文咏但率多鄙俗与河东姜质等朋游相好诗赋问答知音之士所共嗤笑卒治书侍御史
　　范绍字始孙敦煌龙勒人也少聪敏年十二父命就学师事崔光以父忧废业母又诫之曰汝父卒曰令汝逺就崔生希有成立今已过朞宜遵成命绍还赴学太和初充太学生转算生颇渉经史孝文选为门下通事令史迁録事掌奏文案帝善之又为侍中李冲黄门崔光所知帝曽谓近臣曰崔光从容范绍之力后朝廷有南讨计发河北数州田兵通縁淮戍兵合五万余人广开屯田八座奏绍为西道六州营田大使加歩兵校尉绍勤于劝课频歳大获又诏与都督中山王英论攻钟离绍观其城隍恐不可防劝令班师英不从绍还具以状奏闻俄而英败后歴位并州刺史太常卿庄帝初遇害河隂
　　刘桃符中山卢奴人也生不识父九歳防母性防谨好学举孝亷射防甲科歴碎职累迁中书舍人以勤明见知久不迁职宣武谓曰扬子云为黄门顿歴三世卿居此任始十年不足辞也东豫州刺史田益宗居邉贪秽宣武频诏桃符慰喻之桃符还具称益宗老耄而诸子非理处物宣武后欲代之恐其背叛拜桃符东豫州刺史与后将军李世哲领众袭益宗语在益宗传桃符善恤蛮左为民吏所懐久之征还病卒赠洛州刺史鹿悆字永吉济隂乗氏人也祖寿兴沮渠氏库部郎父生再为济南太守有政绩后卒于淮阳太守赠兖州刺史悆好兵书隂阳释氏学彭城王勰召为馆客尝诣徐州马疲附船入汴夜睡从者上岸窃禾四束饲马船行数里悆觉即停船至取禾处以缣三丈置禾束下而反初为真定公元子直国中尉恒劝以忠亷之节尝赋五言诗曰峄山万丈树雕镂作琵琶由此材髙逺弦响蔼中华又曰援琴起何调幽兰与白雪丝管韵未成莫使响絶子直少有令问悆欲善终故以讽焉后随子直镇梁州州有兵粮和籴和籴者靡不润屋悆独不取子直彊之终不从孝庄为御史中尉悆兼殿中侍御史监临淮王彧军时梁遣其豫章王综据徐州综宻信通彧云欲归款众议谓不然悆遂请行曰综若诚心与之盟约如其诈也岂惜一人命乎时徐州始陷边方骚扰综部将成景儁胡龙牙并总彊兵内外严固悆遂单马间出径趣彭城未至之间为综军主程兵润所止问其来状悆曰我为临淮王所使兵润遣人白龙牙等综既有诚心闻悆被执语景儁等曰我毎疑元畧规欲叛城将验虚实且遣左右为元畧使入魏军中唤彼一人其使果至可令人诈作畧身在一深室托为患状呼使戸外令人传语时畧始被梁武追还综又遣腹心人梁话迎悆宻语意状令善酬答引悆诣龙牙所而龙牙语悆曰元中山甚欲相见故令唤卿又曰安丰临淮将少弱卒规复此城容可得乎悆曰彭城魏之东鄙势在必争可否在天非人所测龙牙曰当如卿言复诣景儁住所停悆外门乆而未入时夜已乆有综军主姜桃来与悆言谓曰元法僧魏之防子防城归梁梁主待物有道乃上指曰今嵗星在斗吴之分野君何不归梁国悆答曰法僧莒仆之流而梁纳之无乃有愧于季孙也今月建鹑首斗牛受破嵗星木也逆而尅之吴国防败不乆且衣锦夜游有识不许言未尽乃引入见景儁景儁良久谓曰卿不为刺客也答曰今者为使欲反命本朝相刺之事更卜后圗为设食悆彊饮多食向敌数人防目夸诩诸人相谓曰壮哉乃引向元畧所一人引入戸指牀令坐一人别在室中出谓悆曰中山王有教我昔有以向南且遣相唤欲问卿事晚来患动不获相见悆遂辞而退须防天晓综军主范朂景儁司马杨膘等竞问北朝士马多少悆陈士马之盛寻而与梁话盟契讫末旬综降诏封悆定陶县子除员外散骑常侍永安中为右将军给事黄门侍郎进爵为侯虽任居通显志在谦退迎送亲賔加于畴昔而自无屋宅尝假赁居止布衣粝食寒暑不变孝庄嘉其清洁时复赐以钱帛及东徐州城人吕文欣杀刺史元大宾南引梁人诏悆以使持节散骑常侍安东将军为六州大使与行台樊子鹄讨破之悆又购斩文欣还拜金紫光禄大夫兼尚书右仆射东南道三徐行台与都督贺拔胜等拒尔朱仲逺军败还京天平中除梁州刺史时荥阳人郑劳业反围州城城降荥业送悆于关西
　　张燿字景世自云南阳西鄂人也仕魏累迁歩兵校尉永宁寺塔大兴经营务广灵太后曽幸作所凡有顾问燿敷陈指画无所遗阙太后善之后为别将以军功封长平男歴岐东荆州刺史天平初迁邺草创右仆射髙隆之吏部尚书元世儁奏曰南京宫殿毁撤送都连筏竟河首尾大至自非贤明一人专委受纳则恐材木耗损有阙经搆燿清直素着有称一时臣等将举为大将诏从之燿勤于其事寻转营构左都将兴和初加卫大将军宫殿成除东徐州刺史卒于州赠司空公諡曰懿刘道斌武邑灌津人也有器干腰带十围须髯甚羙初拜校书郎转主事颇为孝文所知从征南阳还加积射将军给事中帝谓黄门郎邢峦曰道斌是行便异侪流矣宣武即位迁谒者仆射后歴恒农太守岐州刺史所在有清贞称卒于州諡曰康道斌在恒农脩立学馆建孔子庙堂圗画形像去郡后故吏追思之后立道斌形于孔像之西而拜谒焉
　　董绍字兴逺新蔡鲖阳人也少好学颇有文义起家四门博士累迁兼中书舍人便于对问为宣武所赏豫州城人白早生以城南叛诏绍慰劳至上蔡为贼所袭囚送江东梁领军吕僧珍暂与绍言便相器重梁武帝遣使劳绍云忠臣孝子不可无之今当听卿还国绍曰老母在洛无复方寸既奉恩贷实若更生梁武乃引见之令其舍人周舍慰劳并称战争多年民物涂炭是以不耻先言欲与魏朝通好比亦有书都无报防卿宜备申此意若欲通好今以宿豫还彼彼当以汉中见归先是诏有司以所获梁将齐狗儿等一人以换绍及还宣武愍之除给事中绍虽陈説和计朝廷不许累迁右将军洛州刺史绍好行小惠颇得人情萧寳夤反于长安绍上书求击之云臣当出瞎巴三千生噉蜀子孝明帝谓黄门徐纥曰此巴真瞎也纥答此是绍之壮辞云巴人劲勇见敌无畏惧非实瞎也帝大笑勅绍速行以拒寳夤之功赏新蔡男仍除梁州刺史时尔朱天光为关右大行台唘为大行台从事兼吏部尚书天光败贺拔岳西征复请绍为其开府谘议参军岳后擕绍于髙平牧马绍悲而赋诗曰走马山之阿马渴饮黄河寕谓胡关下复闻楚客歌岳死宇文泰亦甚重之及孝武西迁除御史中丞非其好也郁郁不得志或行戏街衢或与少年游聚不自拘持颇类失性孝武崩宇文泰与百官推奉文帝上表劝进令吕思礼薛憕作表前后再奏帝犹执谦冲不许泰曰为文能动至尊者惟董公耳乃命绍为第三表操笔便成泰曰开进人意不当如此也及登阼方欲任用之而绍议论朝廷赐死孙嗣
　　冯元兴字子盛东魏郡肥乡人也少有操尚举秀才中尉王显召为检校御史迁殿中御史司徒江阳王继召为记室参军遂为元义所知义执朝政引为尚书殿中郎领中书舍人仍御史预闻时事卑身克己人无恨焉家素贫约食客恒数十人同其饥饱时人叹尚之太保崔光临薨荐元兴为侍读尚书贾思伯为侍讲授孝明帝杜氏春秋元兴常为擿句儒者荣之义既赐死元兴亦被废乃为浮蓱诗以自喻曰有草生碧池无根水上荡脆弱恶风波危微苦惊浪普泰初为光禄大夫领中书舍人太昌初卒于家赠齐州刺史元兴世寒因元义之势托其交通相用为州主簿论者以为非伦时有济郡曹昂有学识举秀才永安中除太学博士兼尚书郎常徒歩上省以示清贫忽遇盗大失绫缣时人鄙其矫诈
