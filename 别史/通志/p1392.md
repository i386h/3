<!-- { "loadSidebar": true } -->
　　滑国【阿防檀　周古柯　胡密丹　白题附】
　　滑国车师之别种也后汉时通焉顺帝永建初八滑从班勇击北匈奴有功汉以八滑为后部亲汉侯自魏晋以来不通中国梁武帝天监十五年其王厌帯夷栗陁始遣使献方物普通初复献黄师子白貂裘波斯锦等物后魏之居代都滑犹为小国属蠕蠕后稍彊大征其旁国波斯渴槃陁罽賔焉耆龟兹疏勒姑墨于阗句般等国地千里土地温暖多山川少树木有五谷国人以面及羊为粮其兽有师子两脚駞野驴有角人皆善骑射着小防长袍用金玉为带女人披裘头上刻木为角长六寸以金银饰之少女子兄弟共妻无城郭以毡屋为居东向开户其王坐金牀随太嵗转与妻并坐接客无文字以木为契与旁国通则使旁国胡为胡书羊皮为纸无职官事天神火神每日则出户祀神而后食其跪一拜而止葬以木为椁父母死其子截一耳葬讫即吉其言语待河南人译然后通有阿跋檀周古柯胡宻丹等国并滑旁小国也凡滑旁之国衣服容貌皆与滑同普通初皆遣使随滑使来贡方物又有白题国在滑国东去滑六日行西极波斯土地出粟麦果食物畧与滑同其王姓支字史稽毅其先盖匈奴之别种也汉灌婴与匈奴战斩白题骑一人是也普通三年亦遣使朝献江左云
　　车离
　　车离后汉时通焉居沙竒城一名礼惟持一名沛王在天竺东南三千余里大国也其土气物类与天竺同别城数十皆称王其人怯弱大月氏伐之遂臣服焉其地东西南北方数千里人皆长八尺乘象骆駞往来邻国有寇乘象以战
　　髙附
　　髙附后汉时通焉在大月氏西南亦大国也其俗似天竺而弱易服善贾贩内富于财所属无常天竺罽賔安息三国彊即得之弱则失之【后汉史云先未尝属月氏汉书以为五翖侯之数恐误盖髙附后属安息及月氏破安息始得髙附】
　　大秦
　　大秦后汉时通焉一名犂鞬以在海西亦云海西国其地东西南北各数千里有四百余城小国役属者数十其地平夷人居星布列置邮亭皆垩塈之有松柏诸木百草人俗力田作多种树蚕桑皆髠头而衣文绣乘辎軿白盖小车出入击鼓建旌旗幡帜王治安都以石为城郭周圜百余里城中有五宫相去各十里宫室皆以水精为柱食器亦然其王日游一宫听事五日而后徧常使一人持囊随王车人有言事者即以书投囊中王至宫发省理其枉直各有官曹文书置三十六将皆防议国事其王无有常人皆简立贤者国中灾异及风雨不时辄废而更立受放者甘黜不怨其人民皆长大平正有类中国故谓之大秦土多金银竒寳有夜光璧明月珠骇鸡犀【抱朴子云通天犀有白理如线者以盛米置羣鸡中鸡欲往啄米至辄惊故南人名为骇鸡也】大贝木难【木难出金翅鸟口中结沬所成碧色珠也土人珍之】车渠马碯虎魄瑚【大秦西南涨海中可七八百里有瑚洲水底有磐石瑚生其上土人常乘大舶载铁网令水工没入视之可下网乃下初生色白渐渐似苖甲拆歴一岁许出网目间变作黄色支格交错髙极三四尺大者围尺余三年乃赤好后没视之知可采便以铁钞发其根乃以索系网使人于舶上绞车举出还国理截恣意所作若失时不举便蠧败】瑠璃琅玕朱丹青碧刺金缕绣织成金缕罽杂色绫作黄金涂火浣布又有织成细布言用水羊毳野蚕茧所作其氍毹防罽帐之属采色皆鲜于海东诸国所出也又常利得中国缣素解以为胡绫绀纹又合会诸香煎其汁以为苏合其兽有神龟白马朱鬛瑇瑁元熊赤螭璧毒防等又西海有□养之者似狗多力犷恶北附庸小邑有羊羔自然生于土中候其欲萌筑墙环之恐为兽所食也其脐与地连割之絶则死击物惊之乃惊鸣遂絶逐水草无羣有幻人额上为炎烬手中作江湖举足而珠玉自堕开口则旛毦乱出国货以金银为钱银钱十当金钱一安息天竺人与之交市于海中其利百倍其人质直市无二价谷食常贱国用富饶邻国使到其界者乘驿诣王都至则给以金钱涂经大海海水咸苦不可食商客往来皆赍三岁粮是以至者希少汉都防班超遣掾甘英使其国入海船人恐之以未必能达英遂止不往语具安息传中大秦王常欲通使于汉而安息欲以汉缯防与之交市故遮阂不得自达至桓帝延熹九年大秦王安敦遣使自日南徼外献象牙犀角瑇瑁始一通焉其所表贡并无珍异疑传者过焉晋武帝太康中其王尝遣使贡献或云其国西有弱水流沙近西王母所居处几于日所入也汉书云从条支西行二百余日近日所入则与今书异矣前世汉使皆自乌弋以还莫有至条支者也又云从安息陆道绕海北行出海西至大秦人庶连属十里一亭三十里一置终无盗贼寇警而道多猛虎师子遮害行旅不百余人赍兵器辄为所食又言有飞桥数百里可度海北诸国所生竒异玉石诸物怪谲多不经故不记云【外国图曰从隅巨北有国亦名曰大秦其国人长大无有五六尺者杜还经行记云拂菻国在苦国西隔山数千里亦曰大秦其人顔色红白男子悉着素衣妇人皆服珠锦好饮酒尚干饼多工巧善织络或有俘在诸国者守死不改乡风琉璃妙者天下莫比王城方八十里四面境土各数千里胜兵约有百万常与大食国相通西枕西海南枕南海北枕可萨突厥西海中有市客主和同我往则彼去彼来则我归卖者陈之于前买者酬之于后皆以其直置诸物旁待领直然后收物名曰鬼市又闻西有女国感水而生又摩邻国在防萨罗国西南渡大碛行二千里至其国其人黒其俗犷少米麦无草木马食干鱼人食鹘莽鹘莽即波斯枣也瘴疠特甚诸国陆行之所经山胡则一种有数等法有大食法有大秦法有寻寻法其寻寻蒸报于诸夷中最甚当食不语其大食法者以子弟亲戚而作判典纵有过不至相累不食猪狗驴马等肉不拜国王父母之尊不信鬼神祀天而已其俗每七日一假不买卖不出纳唯饮酒谑浪终日其土人善医眼及痢或未病先见或开脑出虫】
　　奄蔡
　　奄蔡汉时通焉一名栗弋西与大秦东南二千里与康居接去阳关八千余里控十余万与康居同俗而属康居出名马牛羊蒲萄众果其土水美故蒲萄酒特有名焉又有严国在奄蔡北属康居出防皮以输之奄蔡其国至后汉时改名阿兰聊居于地城土气温和多桢松白草后魏时称为粟特国国人云其国见居葱岭之西故奄蔡地也一名温那沙居于大泽在康居西北去代一万六千里北距安息五千里附庸小国四百余城土出大禾髙丈余子如胡豆先是匈奴杀其王而有其地至今王忽倪已三世矣粟特国商人先多诣姑臧贩贸及太武平凉州并见卤掠文成初忽倪遣使请赎所获商人诏聼焉自后每使朝贡周保定四年复遣使致其方物
　　小人
　　小人在大秦之南躯才三尺其耕稼之时惧为鹤所食大秦每衞助之小人竭其珍以酬报
　　轩渠
　　轩渠其国多九色鸟青口緑颈紫翼红膺绀顶丹足碧耳缃背元尾亦名九尾鸟亦名锦鳯其青多红少谓之绣鸾常从弱水西来或云是王母之使也其国币货同三童国也
　　三童
　　三童在轩渠国西南千里人皆眼有三精珠或有四舌者能为一种声亦能俱语常货多用蕉越犀象作金币率效国王之面亦效王后之面若丈夫交易则用国王之面王死则更铸
　　泽散
　　泽散魏时闻焉属大秦其治在海中央北至驴分水行半岁风疾时一月到最与安息城谷相近西南诣大秦都不知里数
　　驴分
　　驴分魏时闻焉属大秦其治去大秦都二千里从驴分城西之大秦度海飞桥长二百四十里发海西道西南绕海道直西行至焉
　　坚昆
　　坚昆魏时闻焉在康居西胜兵二万人随水草畜牧多貂有好马也
　　呼得
　　呼得魏时闻焉在葱岭北乌孙西北康居东北胜兵万余人随畜牧出好马亦多貂
　　丁令
　　丁令魏时闻焉在康居北胜兵六万人随畜牧出名防皮白子青昆子皮此上三国坚昆中央俱去匈奴单于庭安习水七千里南至车师六国五千里西南去康居界二千里西去康居王治所八千里或以为此丁令则匈奴北丁令也而此丁令在乌孙西似其种别也又匈奴北有屈射国有隔昆国有新犂国明此之南自复有丁令非乌孙西丁令也乌孙长老言北丁令有马脑国其人声音似鴈鹜从膝以上至头人也膝以下生毛而马蹄不骑马而走疾于马勇健敢战
　　短人
　　短人魏时闻焉在康居西北男女皆长三尺人众甚多去奄蔡诸国甚逺康居长老传闻尝有商旅行北方迷惑失道而到斯国国中甚多真珠夜光明月珠见者不知名此国号言以意商度此国去康居可万余里【突厥本末记云突厥窟北马行一日有短人国长者不逾三尺亦有二尺者头少毛髪若羊胞之状突厥呼为羊胞头国其傍无他种种类相侵俗无宼盗但有大鸟髙七八尺常伺短人啄而食之短人皆持弓矢以为之备案此亦在西北即魏畧云短人国是也】
　　师子
　　师子东晋时通焉天竺旁国也在西海之中延袤二千余里多出竒宝其地和适无冬夏之异五谷随人所种不须时节其国旧无人止有鬼神有龙居之诸国商贾来共市易鬼神不见其形但出珍寳明其所堪价商人依贾取之诸国人闻其土乐因此竞至或有停住者遂成大国能驯养神师子遂以为名风俗与婆罗门同而尤敬佛法安帝义熙初遣使献玉佛像髙四尺二寸玉色洁润形制殊特殆非人工歴晋宋代在建康瓦棺官寺【先有徴士戴安道手制佛像五躯及顾长康画维摩诘并玉像时人谓为三絶至齐东昏遂毁玉像前截臂次取身为嬖妾潘贵妃作钗钏时咸叹惜之建康即今丹阳郡江宁县】宋文帝元嘉五年十二年其王刹利摩诃南各遣使贡献梁武帝大通元年后王迦叶迦罗诃棃邪亦使使贡献【杜还记云师子国亦曰新檀又曰婆罗门即南天竺也国之北人尽胡貌秋夏炎旱国之南人尽獠面四时霖雨从此始有佛法寺舍人皆儋耳布裹腰】
　　嚈哒
　　嚈哒大月氏之种类也亦曰髙车之别种其源出于塞北自金山而南在于阗之西都乌浒水南二百余里去长安一万一百里其王都拔底延城盖王舍城也其城方十里余多寺塔皆饰以金风俗与突厥畧同其俗兄弟共一妻夫无兄弟者妻戴一角帽若有兄弟者依其多少之数更加帽角焉衣服类胡加以缨络头皆翦髪其语与蠕蠕髙车及诸胡不同众可有十万无城邑依随水草以毡为屋夏迁凉土冬逐暖处分其诸妻各在别所相去或二百三百里其王廵歴而行每月一处冬寒之时三月不徙王位不必传子子弟堪者死便受之其国无车有舆多驼马用刑严急偷盗无多少皆要斩盗一责十死者富家累石为蔵贫者掘地而埋随身诸物皆置冢内其人凶悍能鬬战西域康居于阗疏勒安息及诸小国三十许皆役属之号为大国与蠕蠕婚姻自魏太安以后每遣使朝贡正光末遣贡师子一至髙平遇万俟丑奴反因留之丑奴平送京师永熙以后朝献遂絶初熙平中明帝遣伏子统宋云沙门法力等使西域访求佛经时有沙门慧生者亦与俱行正光中还慧生所经诸国不能知其本末及山川里数盖举其畧云至大统十二年遣使献其方物废帝二年周明帝二年并遣使来献后为突厥所破部落分散职贡遂絶隋大业中又遣使朝贡方物其国去漕国千五百里东至州六千五百里
　　波斯
