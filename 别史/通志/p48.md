<!-- { "loadSidebar": true } -->
　　二年春正月禀河南下邳东莱河内贫民车骑大将军邓骘为种羌所败于冀西二月乙丑遣光禄大夫樊凖吕仓分行冀兖二州禀贷流民夏四月甲寅汉阳城中火烧杀三千五百七十人五月旱丙寅皇太后幸洛阳寺及若卢狱録囚徒赐河内尹廷尉卿及官属以下各有差即日降雨六月京师及郡国四十大水大风雨雹秋七月戊辰诏百僚及郡国吏民有道术明习灾异阴阳之度璇玑之数者各使指变以闻二千石长吏眀以诏书博衍幽隐朕将亲览待以不次冀获嘉谋以承天诫闰月辛丑广川王常保薨无子国除癸未蜀郡徼外羌举土内属九月庚子诏王主官属墨绶下至郎谒者其经眀任博士居乡里有亷清孝顺之称才任理人者国相歳移名与计偕上尚书公府通调令得外补冬十月庚寅禀济阴山阳元莬贫民征西校尉任尚与先零羌战于平襄尚军败绩十一月辛酉拜邓骘为大将军征还京师留任尚屯陇右先零羌滇零称天子于北地遂寇三辅东犯赵魏南入益州杀汉中太守董炳十二月辛卯禀东郡钜鹿广阳安定定襄沛国贫民广汉塞外参狼羌降分广汉北部为属国都尉是歳郡国十二地震
　　三年春正月庚子皇帝加元服大赦天下赐王主贵人公卿以下金帛各有差男子为父后及三老孝悌力田爵人二级流民欲占者人一级遣骑都尉任仁讨先零羌不利遂破没临洮髙句骊遣使贡献三月京师大饥民相食壬辰公卿诣阙谢诏曰朕以幼冲奉承鸿业不能宣流风化而感逆隂阳至令百姓饥荒更相噉食永懐悼叹若坠渊水咎在朕躬非羣司之责而过自贬引重朝廷之不徳其务思变复以助不逮癸巳诏以鸿池假与贫民壬寅司徒鲁恭免夏四月丙寅大鸿胪九江夏勤为司徒三公以国用不足奏令吏民入钱谷得为关内侯虎贲羽林郎五大夫官府吏缇骑营士各有差己巳诏上林广城苑可垦辟者赋与贫民甲申清河王虎威薨五月丙申封乐安王宠子延平为清河王丁酉沛王正薨癸丑京师大风六月乌桓寇代郡上谷涿郡秋七月海贼张伯路等寇略縁海九郡遣侍御史厐雄督州郡兵讨破之庚子诏长吏案行在所皆令种粟麦蔬食务尽地力其贫者给种饷九月鴈门乌桓及鲜卑叛败五原郡兵于髙渠谷冬十月南单于叛围中郎将耿仲于美稷十一月遣行车骑将军何熙讨之十二月辛酉郡国九地震乙亥有星孛于天纪是歳京师及郡国四十一雨水雹并凉二州大饥人相食
　　四年春正月元日会彻乐不陈充庭车辛卯诏以三辅比遭寇乱人庶流冗除三年逋租过更口算刍槀禀上郡贫民各有差海贼张伯路复与勃海平原剧贼刘文河周文光等攻厌次杀县令遣御史中丞王宗督青州刺史法雄讨破之度辽将军梁慬辽东太守耿蘷讨破南单于于属国故城丙午诏减百官及州郡县奉各有差二月丁巳禀九江贫民南匈奴寇常山乙丑初置长安雍二营都尉官乙亥诏自建初以来诸妖言他过坐徙邉者各归本郡其没入官为奴婢者免为庶人诏谒者刘珍及五经博士校定东观五经诸子记百家艺术整齐脱误是正文字三月南单于降先零羌寇襃中汉中太守郑勤战殁徙金城郡都襄武戊子杜陵园火癸巳郡国九地震夏四月六州蝗丁丑大赦天下秋七月乙酉三郡大水己卯骑都尉任仁下狱死九月甲申益州郡地震冬十月甲戍新野君隂氏薨使司空持节护丧事大将军邓骘罢
　　五年春正月庚辰朔日有食之丙戍郡国十地震己丑太尉张禹免甲申光禄勲李修为太尉二月丁卯诏省减郡国贡献太官口食先零羌寇河东遂至河内三月诏陇西徙襄武安定徙美阳北地徙池阳上郡徙衙夫余夷犯塞杀伤吏人闰月丁酉赦凉州河西四郡戊戍诏令三公特进侯中二千石二千石郡守诸侯相举贤良方正有道术达于政化能直言极谏之士各一人及至孝与众卓异者并遣诣公车朕将亲览以毗阙政焉六月甲辰乐成王巡薨秋七月己巳诏三公特进九卿校尉举列将子孙眀晓战阵任将帅者九月汉阳人杜琦王信叛与先零诸种羌攻防上邽城十二月汉阳太守赵博遣客刺杀杜琦是歳九州蝗郡国八雨水六年春正月庚申诏越嶲置长利髙望始昌三苑又令益州郡置万歳苑犍为置汉平苑三月十州蝗夏四月乙丑司空张敏罢己卯太常刘恺为司空五月旱丙寅诏令中二千石下至黄绶一切复秩还赎赐爵各有差戊辰皇太后幸雒阳寺録囚徒理寃狱六月壬辰豫章贠谿原山崩辛巳大赦天下遣侍御史唐喜讨汉阳贼王信破斩之冬十一月辛丑护乌桓校尉吴祉下狱死是歳先零羌滇零死子零昌复袭伪号
　　七年春正月庚戍皇太后率大臣命妇谒宗庙二月丙午郡国十八地震夏四月乙未平原王胜薨丙申晦日有食之五月庚子京师大雩秋护羌校尉侯霸骑都尉马贤破先零羌八月丙寅京师大风蝗虫飞过洛阳诏赐民爵郡国被蝗伤稼十五以上勿收今年田租不满者以实除之九月调零陵桂阳丹阳豫章会稽租米赈给南阳广陵下邳彭城山阳庐江九江饥民又调滨水县谷输敖仓
　　元初元年春正月甲子改元元初赐民爵人二级孝悌力田人三级爵过公乘得移与子若同产同产子民脱无名数及流民欲占者人一级鳏寡孤独笃癃贫不能自存者粟人三斛贞妇帛人一匹二月己卯日南地坼三月癸酉日有食之夏四月丁酉大赦天下京师及郡国五旱蝗诏三公特进列侯中二千石二千石郡守举敦厚质直者各一人五月先零羌寇雍城六月丁巳河东地防秋七月蜀郡夷寇蚕陵杀县令九月己丑太尉李修罢先零羌寇武都汉中絶陇道辛未大司农山阳司马苞为太尉冬十月戊子朔日有食之先零羌败凉州刺史皮阳于狄道乙卯诏除三辅三歳田租更赋口筭十一月是歳郡国十五地震
　　二年春正月诏禀三辅及并凉六郡流冗贫人蜀郡青衣道夷奉献内属修理西门豹所分漳水为支渠以漑民田二月戊戍遣中谒者收京师客死无家属及棺椁朽败者皆为设祭其有家属尤贫无以者赐钱人五千辛酉诏三辅河内河东上党赵国太原各修理旧渠通利水道以漑公私田畴三月癸亥京师大风先零羌寇益州遣中郎将尹就讨之夏四月丙午立贵人阎氏为皇后五月京师旱河南及郡国十九蝗甲戍诏切责三司不能消救灾眚以时方盛夏且复假贷以观厥后六月丙戍太尉司马苞薨洛阳新城地裂秋七月辛巳太仆太山马英为太尉八月辽东鲜卑围无虑县九月又攻夫犂营杀县令壬午晦日有食之冬十月遣中郎将任尚屯三辅诏郡国中都官系囚减死一等勿笞诣冯翊扶风屯妻子自随占着所在女子勿输亡命死辠以下赎各有差其吏民聚为盗贼有悔者除其罪乙未右扶风仲光安定太守杜恢京兆虎牙都尉耿溥与先零羌战于丁奚城光等大败并没左冯翊司马钧下狱自杀十一月庚申郡国十地震十二月武陵澧中蛮叛州郡击破之己酉司徒夏勤罢庚戍司空刘恺为司徒光禄勲袁敞为司空
　　三年春正月甲戍修理太原旧沟渠灌溉官私田东平陆上言木连理苍梧郁林合浦蛮夷反叛二月遣侍御史任逴督州郡兵讨之郡国十地震三月辛亥日有食之丙辰赦苍梧郁林合浦南海吏民为贼所廹者夏四月京师旱五月武陵蛮叛州郡讨破之癸酉度辽将军邓遵率南匈奴击先零羌于灵州破之越嶲徼外夷举种内属六月中郎将任尚遣兵击破先零羌于丁奚城秋七月武陵蛮复叛州郡讨平之缑氏地坼九月辛巳赵王宏薨冬十一月苍梧郁林合浦蛮夷降丙戍初聼大臣二千石刺史行三年丧癸卯郡国九地震十二月丁巳任尚遣兵击破先零羌于北地
　　四年春二月乙巳朔日有食之乙卯大赦天下壬戍武库灾夏四月戊申司空袁敞薨己巳鲜卑寇辽西郡兵与乌桓击破之五月丁丑太常李郃为司空六月戊辰三郡雨雹秋七月辛丑陈王钧薨京师及郡国十雨水诏曰夫霖雨者人怨之所致凡吏有苛虐为百姓所患苦者有司显眀其罚又月令仲秋养衰老授几杖行糜粥方今案比之时郡县多不奉行虽有糜粥糠粃相半长吏怠事莫肯躬亲甚违诏书养老之意其务崇仁恕赈防寡独称朕意焉九月防羌校尉任尚使客刺杀叛羌零昌冬十一月己卯彭城王恭薨十二月越嶲夷寇遂久杀县令甲子任尚及骑都尉马贤与先零羌战于富平上河大破之防人羌率众降陇右平是歳郡国十三地震
　　五年春正月越嶲夷叛二月壬戌中山宪王薨三月京师及郡国五旱诏禀遭旱贫人夏六月高句骊与濊貊寇元莬秋七月越嶲蛮夷及旄牛豪叛杀长吏丙子诏曰旧令制度各有科品今小人不务崇节约嫁娶送终纷华靡丽至有走卒奴婢被绮縠着珠玑京师尚若斯何以示四逺设张法禁恳恻分眀而有司惰任讫不奉行秋节既立鸷鸟将用且复重申以观后效八月丙申朔日有食之鲜卑寇代郡杀长吏冬十月鲜卑寇上谷十二月丁巳中郎将任尚有辠弃市是歳郡国十四地震
　　六年春二月乙巳京师及郡国四十二地震或坼裂水泉涌出壬子诏三府选掾属髙第能惠利牧养者各五人光禄勲与中郎将选孝亷郎寛博有谋清白行髙者五十人出补令长丞尉乙卯诏赐京师尤贫困孤弱单独谷人三斛贞妇有节义十斛甄表门闾旌显厥行三月庚辰始立六宗祀于洛城西北夏四月会稽大疫遣光禄大夫将太医循行疾病赐棺木除田租口赋沛国勃海大风雨雹五月京师旱六月丁丑乐成王賔薨丙戍平原王得薨秋七月鲜卑寇马城度辽将军邓遵率南单于击破之九月癸巳陈王竦薨十二月戊午朔日有食之既郡国八地震是岁永昌益州蜀郡夷叛与越嶲夷杀长吏燔城邑益州刺史张乔讨破降之
　　永宁元年春正月甲辰任城王安薨三月丁酉济北王寿薨车师后王叛杀部司马沈氐羌寇张掖夏四月丙寅立皇子保为皇太子改元永宁大赦天下赐王主三公列侯下至郎吏从官金帛又赐民爵及布粟各有差己巳诏封陈王羡子崇为陈王济北王子苌为乐成王河间王子翼为平原王壬午琅邪王寿薨六月沈氐种羌叛寇张掖护羌校尉马贤讨沈氐羌破之秋七月乙酉朔日有食之冬十月己巳司空李郃免癸酉卫尉庐江陈襃为司空自三月至是月京师及郡国三十三大风雨水十二月永昌徼外掸国遣使贡献戊辰司徒刘恺罢辽西鲜卑降癸酉太常杨震为司徒是歳郡国二十三地震夫余王遣子诣阙贡献烧当羌叛
