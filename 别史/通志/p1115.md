<!-- { "loadSidebar": true } -->
　　魏长贤收之族叔也祖钊魏义阳太守父彦光州长史钊自有传彦尝欲删改众家晋书为一家之典不就而卒长贤博渉经史词藻精华举秀才除汝南王悦参军事入齐平阳王淹辟为法曹参军转著作佐郎更撰晋书欲还成先志河清中上书讥刺时政大忤权幸为上党屯留令亲故以长贤不相时而动或为书以相规责长贤复书曰日者恵书义髙旨逺诲仆以自求诸己思不出位国之大事君与执政所圗又谓仆禄不足以代耕位不登于执防干非其议自贻悔咎勤勤恳恳诚见故人之心静言再思无忘寤寐仆虽固陋亦尝奉教于君子矣以为士之立身其略不一故有负鼎俎以趋世隐渔钓以待时操筑傅岩之下取履圯桥之上者矣或有释赁车以匡霸业委挽辂以定王基由斩袪以见礼因射钩而受相者矣或有三黜不移屈身以直道九死不悔甘心于苦节者矣皆奋于泥滓自致于青云虽事有万殊而理终一致权其大要归乎忠孝而已夫孝则竭力所生忠则致身所事未有孝而遗其亲忠而后其君者也仆自射防金马记言麟阁寒暑迭运五稔于兹不能勒成一家润色鸿业善述人事功既阙如显亲扬名邈焉无冀每一念之曷云其已自顷王室板荡彛伦攸斁大臣持禄而莫谏小臣畏罪而不言虚痛朝危空哀主辱匪躬之故徒闻其语有犯无隐未见其人此梅福所以献书朱云所以请劔者也抑又闻之嫠不恤纬而忧宗周之亡女不懐归而悲太子之少况仆之先人世传儒业训仆以为子之道厉仆以事君之节今仆之委质有年世矣安可自同于匹庶取笑于儿女子哉是以肠一夕而九回心终朝而百虑惧当年之不立耻没世而无闻慷慨懐古自彊不息庶防伯夷之风以立懦夫之志吾子以谓仆干进务入不畏友朋居下讪上欲益反损仆诚不敏以贻吾子之羞黙然茍容又非平生之意故愿得锄彼草茅逐兹鸟雀去一恶树一善不违先防不没九泉求仁得仁其谁敢怨但言与不言在我用与不用在时若国道方屯时不我与以忠获罪以信见疑贝锦成章青蝇变色良田败于邪径黄金铄于众口穷达运也其如命何吾子忠告之言敢不敬承嘉恵然则仆之所懐未可一二为俗人道也投笔而已夫复何言是出也人皆为之怏怏而长贤处之怡然不屑懐抱识者以此多焉武平中辞疾去职终于齐代不复出仕周武平齐捜扬才俊辟书屡降固以疾辞卒年七十四贞观中赠定州刺史子征知名
　　魏兰根字兰根收之族叔也父伯成魏中山太守兰根身长八尺仪貌竒伟泛览羣书诵左氏传周易机警有识悟起家北海王国侍郎母忧居丧有孝称将葬常山郡境先有董卓祠祠有栢树兰根以卓凶逆不应遗祠至今乃啓刺史请伐为椁左右人言有灵兰根了无疑惧父丧庐于墓侧负土成坟忧毁殆于灭性正光末尚书令李崇为大都督讨蠕蠕以兰根为长史因説崇曰縁边诸镇控摄长逺昔时初置地广人稀或征发中原彊宗子弟或国之肺腑寄以爪牙中年以来有司乖实号曰府户役同厮飬官防班齿致失清流而本宗旧类各各荣显顾瞻彼此理当愤怨更张琴瑟今也其时静境宁边事之大者宜改镇立州分置郡县凡是府户悉免为平民入仕次第一准其旧文武兼用威恩并施此计若行国家庶无北顾之虑崇以奏闻事寝不报孝昌初为岐州刺史从行台萧寳夤讨破宛川俘其民为奴婢以美女十人赏兰根兰根辞曰此县介于彊虏皇威未接故成背叛今当恤其饥寒柰何将充仆乎于是尽以归其父兄部内麦多五穂隣州田防为灾犬牙不入岐境属萧寳夤败于泾州岐州人囚兰根降贼及寳夤兵威复振城人复斩贼刺史侯莫陈仲和推兰根复任朝廷以兰根得西土人心加都督泾岐东秦南岐四州诸军事兼四州行台尚书孝昌末河北流人南度以兰根兼尚书使齐济二兖四州安抚并置郡县兰根甥邢杲反于青光间复诏兰根慰劳杲不下仍随元天穆讨之还拜中书令孝庄帝将诛尔朱荣兰根泄之于兄子周达周达告尔朱世隆及荣死兰根忧不知所出时应诏王道习见信于孝庄兰根乃托附之求出立功乃以为兼尚书右仆射河北行台于定州率募郷曲欲防井陉为尔朱荣将侯深所败走依渤海髙干属干兄弟举义因在其中神武至以兰根宿望深礼遇之中兴初除尚书右仆射神武将入洛阳遣兰根先至京师时废立未决令兰根观察节闵帝帝神采髙明兰根恐于后难测遂与髙干兄弟及黄门崔防同心固请于神武神武不得已遂立孝武帝大昌初加侍中开府仪同三司封钜鹿侯啓授兄子周达兰根既预勲业位居端副始叙复岐州勲封永兴侯髙干之死兰根忧怖乃移病解仆射后以疾笃上表求还郷里魏帝遣使劳问犹以开府仪同三司归本郷门施行马武定三年薨赠司徒公諡曰文宣长子相如袭爵相如性亢直有文藻与族兄恺齐名雅为当时所重早卒孝昭时佐命功臣配飨不及兰根次子敬仲表诉竟不允敬仲以才器称卒于章武太守子饷字孝衡幼孤学渉有时誉居丧以孝闻隋饶州司仓参军事子景义景礼并有才行郷人呼为双凤早卒敬仲弟少政位至洛州刺史子孝该孝几恺自散骑常侍迁青州长史固辞文宣大怒曰何物汉子与官不就时帝已失徳朝廷为之惧恺容色坦然帝曰死与长史任卿所择答曰能杀臣者陛下不受长史者愚臣帝谓杨愔曰何虑无人苦用此汉放还永不须收由是积年沈废后遇愔于路微自陈愔云咸由中防恺应声曰虽复零雨自天终待云兴四岳公岂得言不知杨愔欣然曰此言极为简要数日除霍州刺史在职有政理后卒于胶州刺史
　　刁柔字子温勃海饶安人也父整魏赠司空柔少好学留心仪礼性彊记至于氏族内外皆所谙悉居母丧以孝闻初为魏宣武挽歌郎解巾司空行参军天保初累迁国子愽士中书令魏收撰魏史啓柔等同其事柔性专固自是所闻收常嫌惮又参议律令时议者以为五等爵邑承袭无嫡子立嫡孙无嫡孙立嫡子弟无嫡子弟立嫡孙弟柔以为无嫡孙应立嫡曽孙不应立嫡子弟议曰案礼立嫡以长故谓长子为嫡子嫡子死以嫡子之子为嫡孙死则曽元亦然然则嫡子之名本为传重故丧服曰庶子不为长子三年不继祖与祢也礼公仪仲子之丧檀弓曰未之前闻也仲子舎其孙而立其子何也子服伯子曰仲子亦犹行古之道也昔者文王舎伯邑考而立武王微子舎其孙腯而立其弟衍郑注曰仲子为亲者讳耳立子非也文王之立武王权也微子嫡子死立弟衍殷礼也子游问诸孔子孔子曰否立孙注殷以嫡子死立嫡子之母弟周以嫡子死立嫡子之子为嫡孙故春秋公羊之义嫡子有孙而死质家亲亲先立弟文家尊尊先立孙丧服云为父后者为出母无服小记云祖父卒而后为祖母后者三年为母无服丧者不祭故也为祖母三年者大宗传重故也今议以嫡孙死而立嫡子母弟嫡子母弟者则为父后矣嫡子母弟本非承嫡以无嫡故得为父后则嫡孙之弟理亦应得为父后则是父卒然后为祖后者服斩既得为袓服斩而不得传重未之闻也若用殷家亲亲之义本不应舎嫡子而立嫡孙若从周家尊尊之文岂宜舎其孙而立其弟或文或质愚用惑焉小记云嫡妇为舅姑后者则舅姑为之小功注云谓夫有废疾他故若死无子不受重者小功庶妇之服凡父母于子舅姑于妇将不传重于嫡及将所传重者非嫡服之皆如众子庶妇也言死无子者谓絶世无子非谓无嫡子如其有子焉得为无后夫虽废疾无子妇犹以嫡为名嫡名既在而欲废其子者于礼何有损益革代相防如谓宗嫡可得而变者则为后服斩亦宜有因而改七年卒柔在史馆未久勒成之际志在偏党魏书中与其内外通亲者并虚美过实为时论所讥
　　王松年太原晋阳人魏宁南将军慧龙之元孙也父遵业司徒左长史黄门郎松年少知名文襄临并州辟为主簿累迁通直散骑常侍副李纬使梁使还歴位尚书郎中魏收撰魏书成松年有谤言文宣怒禁止之仍加杖罚歳余得免除临漳令迁司马别驾本州大中正孝昭擢拜给事黄门侍郎帝每赐坐与论政事甚喜之孝昭崩松年驰驿至邺都宣遗诏发言涕泗迄于宣罢容色无改辞吐谐韵宣讫号恸自絶于地百官莫不感恸还晋阳兼侍中防梓宫还邺诸旧臣避形迹无敢尽哀唯松年哭必流涕朝士咸恐武成虽忿松年然以恋旧情切亦雅重之以本官加散骑常侍食髙邑县干参定律令前后大狱多委焉兼御史中丞发晋阳之邺在道遇疾卒赠吏部尚书并州刺史諡曰平第二子劭最知名隋史有传
　　陆乂字旦代人也祖子彰魏中书监教训六子雅有法度皆知名当世乂父卬天保初授给事黄门侍郎迁吏部郎中有至性列在孝友传中乂聪敏博学有文才年十九举司州秀才歴秘书郎南阳王文学通直散骑侍郎待诏文林馆兼散骑侍郎迎陈使还兼中书舎人加通直散骑常侍乂于五经最精熟馆中谓之石经人为之语曰五经无对有陆乂乂叔父骏字云骧自中书舎人歴黄门侍郎散骑常侍卒于东广州刺史骏弟杳字云迈亦歴中书舎人黄门常侍假仪同三司秦州刺史武平中为防所围经百余日就加开府仪同三司城中多疫疠死者过半人无异心遇疾卒及城防陈将吴明彻以杳有善政吏民所懐啓陈主还其尸家累赀物无所犯赠开府仪同三司尚书仆射子元卿位尚书膳部郎杳弟骞字云仪亦歴中书舎人黄门常侍武平末吏部郎中骞弟字云征好学有行检卒于著作佐郎搏弟彦师字云房列在隋史
　　张晏之字熙徳清河东武城人也祖彛魏征西将军冀州大中正父始均行台郎中父子俱为羽林所害事在彛传晏之幼孤有至性为母郑氏教诲动依礼典从尔朱荣平元颢赐爵武城子累迁尚书二千石郎中髙岳征颍川复以为都督中兵参军兼记室宴之文士兼有武干每与岳帷帐之谋又尝以短兵接刃亲获首级深为岳所嗟赏天保初文宣为髙阳王纳晏之女为妃令赴晋阳成礼晏之后园陪防坐客皆赋诗晏之诗云天下有道主明臣直虽休勿休承贻世则文宣叹曰得卿箴讽深以慰懐后行北徐州事寻即真为吏民所爱御史崔子武督察州郡至北徐无所案劾唯得百姓所制清德颂数篇乃叹曰本求罪状遂闻颂声迁兖州刺史太常卿子干威列在隋史
　　羊烈字信卿太山钜平人晋太仆卿琇之七世孙伯父祉魏赠安东将军兖州刺史父莹字珍魏兖州别驾烈少通敏颇自脩立有成人之风好读书能言名理以元学知名魏孝昌末烈从兄偘为太山太守据郡起兵外叛烈潜知其谋深惧家祸与从兄广平太守敦驰赴洛阳告难朝廷将加厚赏烈告人云譬如斩首全躯所存者大故尔岂有幸从兄之败以为己利乎卒无所受天保中累迁尚书祠部左右户郎中在官咸为称职除阳平太守治有能名是时频有灾蝗犬牙不入阳平境勅书襃美焉武平初为义州刺史寻以老病还鄊卒于家烈家传素业闺门脩餙为世所称一门女不再醮魏太和中于兖州造一尼寺女寡居无子者并出家为尼咸存诫行烈天统中尝与尚书毕义云争兖州大中正义云盛称门阀云我累世本州刺史卿世为我家故吏烈云卿自毕轨被诛以还寂无人物近日刺史皆疆场之上彼此而得何足为言岂若我之汉河南尹晋朝太傅名德学行百世传美且男清女贞足以相冠自外多可称也盖讥义云之帷薄焉烈弟脩有才干卒于尚书左丞子元正武平末将作丞隋开皇中户部侍郎卒于陇西郡賛务
