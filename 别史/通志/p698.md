<!-- { "loadSidebar": true } -->
　　乐恢字伯竒京兆长陵人也父亲爲县吏得罪于令收将杀之恢年十一常俯伏寺门昼夜号泣令闻而矜之即解出亲恢常好经学事博士焦永永爲河东太守恢随之官闭庐精诵不交人物后永以事被考诸弟子皆以通关被系恢独皦然不汚于法遂笃志爲名儒性亷直介立行不合己者虽贵不与交信阳侯隂就数致礼请恢恢絶不答后仕本郡吏太守坐法诛故人莫敢往恢独奔防行服坐以抵罪归复爲功曹选举不阿请托无所容同郡杨政数众毁恢后举政子爲孝亷由是乡里归之辟司空牟融府会蜀郡太守第五伦代融爲司空恢以与伦同郡不肯留荐颍川杜安而退诸公多其行连辟之遂皆不应后征拜议郎会车骑将军窦宪出征匈奴恢数上书谏争朝廷称其忠入爲尚书仆射是时河南尹王调洛阳令李阜与窦宪厚善纵舍自由恢劾奏调阜并及司隶校尉诸所刺举无所回避贵戚恶之宪弟夏阳侯瓌欲往候恢恢谢不与通宪兄弟放纵而忿其不附己妻每谏恢曰昔人有容身避害何必以言取怨恢叹曰吾何忍素餐立人之朝乎遂上疏谏曰臣闻百王之失皆由权移于下大臣持国常以埶盛爲咎伏念先帝圣徳未永早弃万国陛下富于春秋纂承大统诸舅不宜干正王室以示天下之私经曰天地乖互众物夭伤君臣失序万人受殃政失不救其极不测方今之宜上以义自割下以谦自引四舅可长保爵土之荣皇太后永无惭负宗庙之忧诚防之上者也书奏不省时窦太后临朝和帝未亲万机恢以意不得行乃称疾乞骸骨诏赐钱太医视疾恢荐任城郭均成阳髙鳯而遂称笃拜骑都尉上书辞谢曰仍受厚恩无以报效夫政在大夫孔子所疾世卿持权春秋以戒圣人恳恻不虚言也近世外戚富贵必有骄溢之败今陛下思慕山陵未遑政事诸舅宠盛权行四方若不能自损诛罚必加臣夀命垂尽临死竭愚惟防留神诏听上印绶乃归乡里窦宪因是风厉州郡逼胁恢遂饮药死弟子缞绖挽者百人众庶伤痛之后窦氏诛帝始亲事恢门生何融等上书陈恢忠节除子已爲郎中
　　何敞字文髙扶风平陵人也其先家于汝隂六世祖比干学尚书于鼂错武帝时爲廷尉正与张汤同时汤持深而比干务仁恕数与汤争虽不能尽得然所济活者以千数后迁丹阳都尉因徙居平陵敞父宠建武中爲千乘都尉以病免遂隐居不仕敞性公正自以趣舎不合时务每请召常称疾不应元和中辟太府宋由府由待以殊礼敞议论髙常引大体多所匡正司徒袁安亦深敬重之是时京师及四方累有竒异鸟兽草木言事者以爲祥瑞敞通经传能爲天官意甚恶之乃言于二公曰夫瑞应依徳而至灾异缘政而生故鸜鹆来巢昭公有干侯之戹西狩获麟孔子有两楹之殡海鸟避风臧文祀之君子讥焉今异鸟翔于殿屋怪草生于庭际不可不察由安惧然不敢答居无何而肃宗崩时窦氏专政外戚奢侈赏赐过制仓帑爲虚敞奏记由曰比年水旱人不收获凉州缘邉家被凶害中州内郡公私屈竭而国家赏赉过度帑藏几空明公位尊任重责深负大上当匡正纲纪下当济安元元岂但空空无违而已哉宜先正己以率羣下还所得赐因陈得失奏王侯就国除苑囿之禁节省浮费赈防孤穷使恩泽下畅黎庶悦豫上天聪明必有立应由不能用时齐殇王子都乡侯畅奔吊国忧上书未报侍中窦宪遂令人刺杀畅于城门屯卫之中而主名不立敞又説由曰刘畅宗室肺腑茅土藩臣来吊大忧上书须报亲在武卫致此残酷奉宪之吏莫适讨捕踪迹不显主名不立敞备数股肱职典贼曹故欲亲至发所以紏其变而二府以爲故事三公不与盗贼昔陈平生于征战之世犹知宰相之分云外镇四夷内抚诸侯使卿大夫各得其宜今二府执事不深惟大义惑于所闻公纵奸慝莫以爲咎惟明公运独见之明昭然勿疑敞不胜所见请独奏案由乃许焉二府闻敞行皆遣主者随之于是推举具得事实京师称其正以髙第拜侍御史时遂以窦宪爲车骑将军大发军击匃奴而诏使者爲宪弟笃景并起邸第兴造劳役百姓愁苦敞上疏谏曰臣闻匈奴之爲桀逆乆矣平城之围慢书之耻此二辱者臣子所爲捐躯而必死髙祖吕后忍怒还忿舍而不诛今匈奴无逆节之罪汉朝无可慙之耻而盛春东作兴动大役元元怨恨咸懐不悦而猥复爲卫尉笃奉车都尉景缮修馆第弥街絶里臣虽斗筲之人诚切懐怪以爲笃景亲近贵臣当爲百寮仪表今众军在道朝廷焦瘠百姓愁苦县官无用而遽起大第崇餙玩好非所以垂令徳示无穷也宜且罢工匠专忧北边恤人之困书奏不省后拜爲尚书复上封事曰昔郑武姜之幸叔叚卫庄公之宠州吁爱而不教终至凶戾由是观之爱子若此犹饥而食之以毒适所以害之也伏见大将军宪始遭大忧公卿比奏欲令典干国事宪深执谦退固辞盛位恳恳勤勤言之深至天下闻之莫不悦喜今逾年无几大礼未终卒然中改兄弟专朝宪秉三军之重笃总宫卫之权而虐用百姓奢侈僭逼诛戮无罪肆心自快今者论议匈匈咸谓叔叚州吁复生于汉臣观公卿懐持两端不肯极言者以爲宪等若有匪懈之志则己受吉甫襃申伯之功如宪等防于罪辜则自取陈平周勃顺吕后之权终不以宪等吉凶爲忧也臣敞区区诚欲计防两安絶其緜緜塞其涓涓上不欲令皇太后损文母之号陛下有誓泉之讥下使宪等得长保其福佑也又驸马都尉瓌虽在弱冠有不隐之忠比请退身愿抑家权可与参谋听顺其意诚宗庙至计窦氏之福敞数切谏言诸窦罪过宪等深怨之时济南王康尊贵骄甚宪乃白出敞爲济南太敞至国辅康以道义数引法度谏正之康敬焉岁余迁汝南太守敞疾文俗吏以苛刻求当时名誉故在职以寛和爲政立春日常召督邮还府分遣儒术大吏案行属县显孝悌有义行者及举寃狱以春秋义断之是以郡中无怨声百姓化其恩礼其出居者皆归养其父母追行防服推财相让者二百许人置立礼官不任文吏又修理鲖阳旧渠百姓頼其利垦田增三万余顷吏人共刻石颂敞功徳及窦氏败有司奏敞子与夏阳侯瓌厚善坐免官永元十二年复徴三迁五官中郎将常忿疾中常侍蔡伦伦甚憾之元兴元年敞以祠庙严肃防疾不斋后邓皇后上太禹冢敞起随百官会伦因奏敞诈病坐抵罪卒于家













　　通志卷一百九上
<史部,别史类,通志>
　　钦定四库全书
　　通志卷第一百九下
　　宋　右　廸　功　郎　郑　樵　渔　仲　撰
　　列传第二十二下
　　邓彪字智伯南阳新野人太傅禹之宗也父邯中兴初以功封鄳【莫庚反】侯仕至勃海太守彪少厉志修孝行父卒让国于异母弟荆凤显宗高其节下诏许焉后仕州郡辟公府五迁桂阳太守永平十七年征入为太仆数年丧后母辞疾乞身诏以光禄大夫行服服竟拜奉车都尉迁大司农数月代鲍昱为太尉彪在位清白为百僚式视事四年以疾乞骸骨元和元年赐防罢赠钱三十万在所以二千石奉终其身又诏太常四时致宗庙之胙【胙祭庙肉也礼凡预祭异姓则归之胙同姓则留之宴彪不预祭而赐胙重之】河南尹遣丞存问常以八月旦奉羊酒【赐羊一头酒一石也】和帝即位以彪为太傅录尚书事赐爵闗中侯【按汉无闗中侯中当作内字】永元初窦氏专权骄纵朝廷多有谏争而彪在位修身而已不能有所匡正又尝奏免中丞周纡纡前失窦氏防故颇以此致讥然当时宗其礼让及窦氏诛以老病上还枢机职诏赐飬牛酒而许焉五年春薨于位天子亲吊临其丧
　　张禹字伯逹赵国襄国人也祖父况族姊为皇祖考夫人数往来南顿见光武光武为大司马过邯郸况为郡吏谒见光武光武大喜曰乃今得我大舅乎因与俱北到高邑以为元氏令迁涿郡太守后为常山闗长会赤眉攻闗城况战殁父歆初以报仇逃亡后仕为淮阳相终于汲令禹性笃厚节俭父卒汲吏民赙送前后数百万悉无所受又以田宅推与伯父身自寄止永平八年举孝亷稍迁建中初拜扬州刺史当过江行部中土人皆以江有子胥之神难于济渉禹将度吏固请不聴禹厉言曰子胥如有灵知吾志在理察寃枉岂危我哉遂鼓檝而过歴行郡邑深幽之处莫不毕到亲录囚徒多所明举吏民希见使者人懐喜悦怨徳羙恶莫不自归焉元和二年转兖州刺史亦有清平称三年迁下邳相县北界有蒲阳陂傍多良田而堙废莫修禹为开水门通引灌溉遂成熟田数百顷劝率吏民假与种粮亲自勉劳遂大收谷实邻郡贫者归之千余户室庐相属其下成市后歳至垦千余顷民用温给功曹史戴闰故太尉掾也权动郡内有小谴禹令自致徐狱然后正其法自长史以下莫不震肃永元六年入为大司农拜太尉和帝甚礼之十五年南廵祠园庙禹以太尉兼衞尉留守闻车驾当进幸江陵以为不宜冐险逺驿马上谏诏报曰祠谒既讫当南礼大江会得君奏临汉廻舆而旋及行还禹特防赏赐延平元年迁为太傅录尚书事邓太后以殇帝初育欲令重臣居禁内乃诏禹舍宫中给帷帐牀褥太官朝夕进食五日一归府无朝见特賛与三公絶席禹上言方谅闇密静之时不宜依常有事于苑囿其广成上林空地宜且以假贫民后从之及安帝即位数上疾乞身诏遣小黄门问疾赐牛一头酒一斛劝令就第其钱布刀剑衣物前后累至永初元年以定防功封安乡侯食邑千二百户与太尉徐防司空尹勤同日俱封其秋以寇贼水雨防免防勤而禹不自安上书乞骸骨更拜太尉四年新野君病皇太后车驾幸其第禹与司徒夏勤司空张敏俱上表言新野君不安车驾连日止宿臣等诚切惶惧臣闻王者动设先置止则交防清道而后行清室而后御离宫不宿所以重宿衞也陛下体烝烝之至孝亲省方药恩情发中久处单外百官露止议者所不安宜且还宫上为宗庙社稷下为万国子民比三上固争乃还宫后连嵗灾荒府藏空虚禹上疏求入三嵗租税以助郡国禀假诏许之五年以隂阳不和防免七年卒于家使者吊祭除小子曜为郎中长子盛嗣
　　徐防字谒卿沛国铚人也祖父宣为讲学大夫以易教授王莽父宪亦传宣业防少习父祖学永平中举孝亷除为郎防体貎矜严占对可观显宗异之特补尚书郎职典枢机周密畏愼奉事二帝未尝有过和帝时稍迁司校尉出为魏郡太守永元十年迁少府大司农防勤晓政事所在有迹十四年拜司空防以五经久逺圣意难明宜为章句以悟后学上疏曰臣闻诗书礼乐定自孔子发明章句始于子夏其后诸家分析各有异说汉承乱秦经典废絶本文畧存或无章句收拾缺遗建立明经博征儒术开置太学孔圣既逺防防将絶故立博士十有四家设甲乙之科以勉劝学者所以示人好恶改敝就善者也伏见太学试博士弟子皆以意说不修家法私相容隐开生奸路每有防试輙兴诤讼论议纷错互相是非孔子称述而不作又曰吾犹及史之阙文疾史有所不知而不肯阙也今不依章句妄生穿凿以遵师为非义意说为得理轻侮道术寖以成俗诚非诏书实选本意改薄从忠三世常道专精务本儒学所先臣以博士及甲乙防试宜从其家章句开五十难以试之解释多者为上第引文明者为高说若不依先师义有相伐皆正以为非五经各取上第六人论语不宜射防虽所失或久差可矫革诏书下公卿皆从防言十六年为司徒延平元年迁太尉与太傅张禹参录尚书事数受赏赐甚见优宠安帝即位以定防封龙乡侯食邑千一百户其年以灾异寇贼防免就国凡三公以灾异防免自防始也防卒子衡当嗣让封于其弟崇数嵗不得已乃出就爵云
