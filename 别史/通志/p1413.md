<!-- { "loadSidebar": true } -->
　　西突厥
　　西突厥者木杆可汗之子大逻便也初木杆与沙鉢略可汗有隙因分为二【大逻便即阿波可汗】其国居乌孙之故地东至突厥国西至雷翥海南至疎勒北至瀚海在京师西北七千里自焉耆国西北七日行至其南庭自南庭又正北八日行至其北庭铁勒龟兹及西域诸国皆归附之其人杂有都陆及弩矢毕葛逻禄处月处宻伊吾等诸种风俗大抵与突厥同唯言语微异其官有叶护有设有特勒常以可汗子弟及宗族为之又有乙斤屈利啜阎洪达颉利发吐屯俟斤等官皆代袭其位大逻便既为处罗可汗所擒其国立鞅素特勒之子是为泥利可汗至其子达漫号泥厥处罗可汗【即大逻便之种落与北突厥处罗可汗号同非一人也】其母向氏本中国人生达漫而泥利卒而向氏又嫁其弟婆实特勒隋开皇末婆实与向氏诣长安遇达头之乱遂留京师每舍之鸿胪寺处罗可汗居无常处然多在乌孙故地立小可汗分统所部一在石国以制诸胡一居龟兹北其地名应婆每五月八月相聚祭神嵗遣重臣向其先代所居之窟而致祭焉当大业初处罗可汗抚御无道其国多叛与铁勒屡相攻大为铁勒所败时黄门侍郎裴矩在敦煌引致西域闻其国乱复知处罗思其母因奏之炀帝遣司朝谒者崔君肃慰谕之处罗甚踞受诏不肯起君肃谓处罗曰突厥本一国也中分为二自相仇敌每嵗交兵积十年而莫能相灭者明知启民与处罗国其势敌耳今启民与其部落兵且百万入臣天子甚有丹诚者何也但以切恨可汗而不能独制故卑事天子以借汉兵连二大国欲破灭可汗耳百官兆庶咸请许之天子弗违师出有日顾可汗母向氏本中国人归在京师处于賔馆闻天子之诏惧可汗之灭旦夕守阙哭甚悲哀是以天子怜焉为其辍防向夫人又匍匐谢罪因请发使以召可汗令入内属乞恩于启民天子从之遣使到此可汗若称藩拜诏国乃永安而母得延夀不然者则向夫人为诳天子必当取戮而传首虏庭废大隋之兵资北畜之众左提右挈以撃可汗死亡则无日矣奈何惜两拜之礼剿慈母之命恡一句称臣丧匈奴之国也处罗闻之瞿然而起流涕再拜跪受诏书君肃又説处罗曰启民内附先帝嘉之赏赐极厚故致兵彊国富今可汗后附与之争宠须深结于天子自表至诚既以逺地未得朝觐宜立一功以明臣节处罗曰如何君肃曰吐谷浑者启民少子莫贺咄设之母家也今天子又以义成公主妻启民启民畏天子之威而与之絶吐谷浑亦因憾汉职贡不修可汗若请诛之天子必许汉撃其内可汗攻其外破之必矣然后身自入朝道路无阻因见老母不亦可乎处罗大喜遂遣使朝贡大业六年帝将西讨吐谷浑遣侍御韦节召处罗会于大斗防谷其国人不从处罗谢使者辞以他故适会其酋长射匮使来求防裴矩因奏曰处罗不朝自恃彊大臣请以计弱之分裂其国则易制也射匮者都六之子达头之孙【达头旧为西面可汗初与沙鉢略有隙遂分为别部因东可汗雍虞闾死后自立为歩伽可汗达头死后其孙射匮微弱不得为可汗】代为可汗君临西面今闻其失职附于处罗故遣使来以结援耳愿厚礼其使拜为大可汗突厥势分两从我矣帝从之遂召其使者言处罗不顺之意称射匮有好心吾得立为大可汗令发兵诛处罗然后当为防也帝取桃竹白羽箭一枚以赐射匮因谓之曰此事宜速疾如箭也使者反路经处罗处罗爱箭将留之使者谲而得免射匮闻而大喜兴兵袭之处罗大败弃妻子将左右数千骑东走遁于高昌东保时罗漫山高昌王麴伯雅上状帝遣裴矩将向氏亲要左右往晓喻之遂入朝诏留其累弱万余口令其弟阙达设牧畜于会宁郡处罗至长安炀帝留不遣后从征高丽赐号为曷那可汗赏赐甚厚十年以信义公主嫁焉赐锦防袍千具防万匹帝将为之复国以辽东之役故未遑也每从行幸遇江都之乱从宇文化及至河北化及败唐已革命归于京师封归义郡王初处罗与始毕可汗有隙及是始毕遣使请杀之高祖重违始毕意乃引处罗于内殿与纵酒既而送至中书门下省纵北突厥使杀之阙达设初居于会宁有部落三千余骑至隋末自称阙可汗武徳初遣使内附诏厚加抚劳寻为李轨所灭自曷那可汗之入隋也射匮悉有其地国人立之为可汗射匮复开土宇东至金山西临西海自玉门以西诸国皆役属之遂与北突厥为敌乃建庭于龟兹北三弥山寻卒弟统叶护可汗代立统叶护可汗勇而有谋善攻战遂北并铁勒西拒波斯南接罽賔悉归之控数十万霸有西域据旧乌孙之地又移庭于石国北千里其西域诸国王悉授颉利发并遣吐屯一人监统之督其征赋西戎之盛未之有也自统叶护之后其种类互相攻灭因而传禅或离或合终唐中叶然后破散云
　　铁勒
　　铁勒之先匈奴之苖裔也种类最多自西海之东依山据谷往往不絶独洛河北有仆骨同罗韦纥防也古覆罗并号俟斤防陈吐如纥斯结浑斛等诸姓胜兵可二万伊吾以西焉耆之北傍白山则有契薄洛职乙咥苏婆那曷乌护纥骨也咥于尼护等胜兵可二万金山西南有延陁咥勒十槃达契等万余兵康国北傍阿得水则有诃咥曷嶻拨忽比干具海曷比悉阿嵯苏防也末谒达等有三万许兵傍嶷海东西有苏路羯三索咽蔑促忽等诸姓八千余兵拂菻东则有恩屈阿兰北褥丸离伏嗢昬等近二万人北海南则都波等虽姓氏各别总谓为铁勒并无君长分属东西两突厥居无恒所随水草流移人性凶忍善于骑射贪婪尤甚以寇抄为生近西边者颇为艺植多牛而少马自突厥有国东西征讨皆资其用以制北荒十六国慕容垂时塞北后魏末河西并云有勅勒铁勒盖勅勒之音讹也隋开皇末晋王广北征纳启民破歩伽可汗铁勒于是分散大业元年突厥处罗可汗撃铁勒诸部厚税敛其物又猜忌延陀等恐为变遂集其魁帅数百人诛之由是一时反叛拒处罗遂立俟利发俟斤契歌楞为易勿真莫何可汗居贪汗山复立延陀内俟斤字也咥为小可汗处罗既败莫何可汗始大莫何勇毅絶伦甚得众心为邻国所惮伊吾高昌焉耆诸国悉附之其俗大抵与突厥同唯丈夫防毕便就妻家待产乳男女然后归舍死者殡埋之此其异也三年遣使贡方物自是不絶云
　　库莫奚
　　库莫奚闻于后魏及后周其先东部鲜卑宇文之别种也初为慕容廆所破遗落者窜匿松漠之间其俗甚不洁而善射猎好为寇抄边郡颇罹其害后魏登国三年道武亲自出讨至弱水南大破之获其马牛羊豕十余万魏氏南迁未遑征讨种类渐盛及献文文成之世嵗致名马文皮孝文初遣使朝贡太和四年輙入塞内辞以畏地豆于钞掠诏切责之二十年入寇安州时营燕幽三州兵撃走之后复款附每求入塞交易宣武许之自是嵗常朝献至于齐世不絶与契丹宻壤每相攻撃突厥之兴也尝臣属之众既繁颗遂分为五部一曰辱纥主二曰莫贺弗三曰契个四曰木昆五曰室得冶饶乐水北即鲜卑故地【一名如洛环水盖饶乐之讹也】每部置俟斤一人为其帅随逐水草颇同突厥有阿会氏五部中最为彊盛诸部归之至隋代始去库莫独称曰奚唐贞观中酋长可度者内附太宗为置饶乐都督府拜可度者为使持节六州诸军事饶乐都督楼烦县公赐姓李氏以所统五部为五州各以酋豪为刺史其后歴唐数世叛服不常懿宗时契丹彊大奚不敢与亢举部服属之契丹政苛奚不堪命其别部分保妫州北山遂为东西奚云
　　契丹
　　契丹之先与库莫奚异种而同类并为慕容氏所破俱窜于松漠之间后魏登国中为道武所破遂逃并与库莫奚分皆经数十年稍滋蔓有部落遂于和龙之北数百里专为寇钞边郡苦之大武太平真君以来始贡名马献文时使莫弗纥何辰来献得班飨于诸国之末于是东北羣狄悉万丹部阿大何部伏弗郁部羽陵部曰连部匹絜部犂部吐六千部各从契丹以其名马文皮入贡故诸部嵗得交市于和龙宻云之间而常贡亦且不絶太和三年高句丽与蠕蠕谋欲取地豆于地分之契丹惧其侵轶其莫贺弗勿于率其部落车三千乘众万余口驱杂畜求内附止于白狼水东自宣武孝明世讫于齐氏受禅使命相寻天保四年契丹犯塞文宣亲戎北讨至平州遂西趣长渐诏司徒潘相乐帅精骑五千自东道趣青山复诏安徳王韩轨帅精骑四千东趣断契丹走路帝躬逾山岭奋撃大破之虏十余万口杂畜数十万头相乐又于青山大破契丹别部所虏生口皆分置诸州其后复为突厥所逼又以万家寄于高丽其俗与靺鞨同好为寇暴父母死而悲哭者以为不壮但以其尸置于山树之上经三年然后收其骨而焚之因酌酒而祝之曰冬月时向阳食夏月时向隂食若我射猎时令我多得猪鹿其无礼顽嚚于诸夷最甚隋开皇四年酋帅莫贺弗来谒五年悉其众款塞文帝纳之聴居其故地其后契丹别部出伏等四千余家背突厥来降文帝方与突厥和好重失逺人之情悉令给粮还本勅突厥抚纳之固辞不去由是部落渐众遂北逐水草当辽西正北二百里依托纥臣水而居东西亘五百里南北三百里分为十部兵多者三千少者千余逐寒暑随水草畜牧有战伐则酋帅相与议之兴兵动众合如符契突厥沙鉢略可汗使吐屯潘咥统之契丹杀潘咥而遁大业七年遣使献其方物唐初其君长频至京师贞观中酋帅窟哥率其部内属太宗以契丹部为松漠都督府拜窟哥为持节十州诸军事松漠都督封无极男赐姓李氏武后世窟哥之孙尽忠与其将孙万荣大为寇乱王师数出始克殄灭自是唐室世授契丹爵命或出降公主以慰安之其在开元天寳间遣使朝献者无虑二十辈至徳寳应时再修职贡大歴中十三贞元间三元和中七大和开成间凡四然天子恶其反覆不亲信之也会昌二年为囬纥所破始复内附咸通中其王习尔之再遣使入朝部落寝盛习尔之死族人钦徳嗣光启初天下盗起北疆多故钦徳乗乱侵掠奚室韦诸部尽役属之钦徳末年政不竞诸部离贰初契丹有八部皆号大人内推一人为主法常三嵗一代有耶律安巴坚者自怙其彊不肯受代七部劫之不得已传之次第者自帅种落居古汉城别为一部后稍以兵撃灭七部北侵室韦女真西取突厥故地东北诸部皆惮服之遂称帝改年后唐天成中卒子徳光代立陷营平二州晋祖起并州籍其兵势割幽蓟瀛莫涿檀顺新妫儒武云应寰朔蔚十六州以报之后改称为大辽云
　　室韦
