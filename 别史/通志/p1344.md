<!-- { "loadSidebar": true } -->
　　姚弋仲南安赤亭羌人也其先有虞氏之苖裔禹封舜少子于西戎世为羌酋其后烧当雄于洮罕之间七世孙填虞汉中元末冦扰西州为杨虚侯马武所败徙出塞虞九世孙迁郍率种人内附汉朝嘉之假冠军将军西羌校尉归顺王处之于南安之赤亭郍元孙柯为魏镇西将军绥戎校尉西羌都督生弋仲少英毅不营产业惟以收恤为务众皆畏而亲之永嘉之乱东徙榆眉戎夏襁负随之者数万自称防西羌校尉雍州刺史扶风公刘曜之平陈安也以弋仲为平西将军封平襄公邑之于陇上及石虎克上邽弋仲说之曰眀公握兵十万功髙一时正是行权立防之日陇上多豪秦风猛劲道隆后服道污先叛宜徙陇上豪彊虚其心腹以实畿甸虎纳之啓勒以弋仲行安西将军六夷左都督后晋豫州刺史祖约奔于勒勒礼待之弋仲上疏曰祖约残贼晋朝逼杀太后不忠于主而陛下宠之臣恐奸乱之萌此其始矣勒善之后竟诛约勒既死虎执权思弋仲之言遂徙秦雍豪杰于闗东弋仲率部众数万迁于清河拜奋武将军西羌大都督封襄平县公及虎废石自立弋仲称疾不贺虎累召之乃赴正色谓虎曰奈何把臂受托而返夺之乎虎惮其彊正而不之责迁持节十郡六夷大都督冠军大将军性清俭鲠直不修威仪屡献谠言无所廻避虎甚重之朝之大议靡不参决公卿亦惮而推下之武城左尉虎宠姬之弟也曾扰其部弋仲执尉数以廹胁之状命左右斩之尉叩头流血左右諌乃止其刚直不回皆此类也虎末梁犊败李农于荥阳虎大惧驰召弋仲弋仲率其部众八千余人屯于南郊轻骑至邺时虎病不时见弋仲引入领军省赐其所食之食弋仲怒不食曰召我击贼岂来覔食邪我不知上存亡若一见虽死无恨左右言之乃引见弋仲数虎曰儿死来愁邪乃至于疾儿小时不能使好人辅相至令相杀儿自有过责其下人太甚故反耳汝病久所立儿小若不差天下必乱当宜忧此不烦忧贼也犊等因思归之心共为奸盗所行残贼此成擒耳老羌请効死前锋使一举而了弋仲性狷直俗无尊卑皆汝之虎恕而不责于坐授使持节侍中征西大将军赐以铠马弋仲曰汝看老羌堪破贼与不于是贯钾跨马于庭中防马南驰不辞而出遂灭梁犊以功加剑履上殿入朝不趋进封西平郡公冉闵之乱弋仲率众讨闵次于混桥石袛僭号于襄国以弋仲为右丞相待以殊礼袛与闵相攻弋仲遣其子襄救袛戒襄曰汝才十倍于闵若不枭擒不湏复见我也襄击闵于常卢泽大破之而归弋仲怒襄之不擒闵也杖之一百弋仲部曲马何罗博学有文才张豺之辅石世也背弋仲归豺豺以为尚书郎豺败复归咸劝杀之弋仲曰今正是招才纳竒之日当收其力用不足害也以为参军其寛恕如此弋仲有子四十二人常戒诸子曰吾本以晋室大乱石氏待吾厚故欲讨其贼臣以报其徳今石氏已灭中原无主自古以来未有戎狄作天子者我死汝便归晋当竭尽臣节无为不义之事乃遣使请降永和七年拜弋仲使持节六夷大都督都督江淮诸军事车骑大将军仪同三司大单于封髙陵郡公八年卒时年七十三子襄之入闗也为苻生所败弋仲之柩为生所得生以王礼之于天水冀县苌僭位追諡曰景元皇帝庙号始祖墓曰髙陵置园邑五百家
