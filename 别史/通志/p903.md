<!-- { "loadSidebar": true } -->
　　殷仲堪陈郡人也祖融太常吏部尚书父师骠骑谘议参军晋陵太守沙阳男仲堪能清言善属文每云三日不读道徳论便觉舌本间彊其谈理与韩康伯齐名名士咸爱慕之调补佐著作郎冠军谢元镇京口请为参军除尚书郎不拜元以为长史厚任遇之仲堪致书于元曰胡亡之后中原子女鬻于江东者不可胜数骨肉星离荼毒终年怨苦之气感伤和理诚丧乱之常足以惩戒复非王泽广润爱育苍生之意也当世大人既慨然经畧将以救其涂炭而使理至于此良可叹息愿节下之以道徳运之以神明隠心以及物垂理以禁暴使足践晋境者必无懐慼之心枯槁之类莫不同渐天润仁义与干戈并运徳心与功业俱隆实所期于明徳也顷闻抄掠所得多皆采梠饥人壮者欲以救子少者志在存亲行者倾筐以顾念居者吁嗟以待延而一旦幽絷生离死絶求之于情可伤之甚昔孟孙猎而得麑使秦西以之归其母随而悲鸣不忍而放之孟孙赦其罪以傅其子禽兽犹不可离况于人乎夫飞鸮恶鸟也食桑葚犹懐好音虽曰戎狄其无情乎茍感之有物非难化也必使邉界无贪小利彊弱不得相陵徳音一发必声振沙漠二防之党将靡然向风何忧黄河之不济凾谷之不开哉元深然之领晋陵太守居郡禁产子不举久丧不録父母以质亡叛者所下条敎甚有义理父病积年仲堪衣不解帯躬学医术防其精妙执薬挥泪遂眇一目居丧哀毁以孝闻服阕孝武帝召为太子中庶子甚相亲爱仲堪父常患耳聪闻牀下蚁动谓之牛鬭帝素闻之而不知其人至是从容问仲堪曰患此者谓谁仲堪流涕而起曰臣进退惟谷帝有愧焉复领黄门郎宠任转隆帝尝示仲堪诗乃曰勿以已才而笑不才帝以防稽王非社稷之臣擢所亲幸以为藩捍乃授仲堪都督荆益寜三州军事振威将军荆州刺史假节镇江寜将之任又诏曰卿去有日使人酸然尝谓永为廊庙之寳而忽为荆楚之珍良以慨恨其恩狎如此仲堪虽有英誉议者未以分陜许之既受腹心之任居上流之重朝野属想谓有异政及在州纲目不举而好行小恵夷夏颇安附之先是仲堪游于江濵见流棺接而焉旬日之间门前之沟忽起为岸其夕有人通仲堪自称徐伯元云感君之恵无以报也仲堪因问门前之岸是何祥乎对曰水中有岸其名为洲君将为州言终而没至是果临荆州桂阳人黄钦生父没已久诈服衰麻言迎父丧府曺先依律诈取父母卒弃市仲堪乃曰律诈取父母寜依殴詈法弃市原此之防当有二亲生存而横言死没情事悖逆忍所不当故同之殴詈之科正以大辟之刑今钦生父实终殁墓在旧邦积年乆逺方诈服迎丧以此为大妄耳比之于父存而言亡相殊逺矣遂活之又以异姓相飬礼律所不许子孙继亲族无后者唯令主其蒸尝不聼别籍以避役也佐史咸服之时朝廷徴益州刺史郭铨犍为太守卞苞于坐劝铨以蜀反仲堪斩之以闻朝廷以仲堪事不预察降号鹰扬将军尚书下以益州所统梁州三郡人丁一千番戍汉中益州未肯承遣仲堪乃奏之曰夫制险分国各有攸冝剑阁之隘实蜀之闗键巴西梓潼宕渠三郡去汉中辽逺在劒阁之内成败与蜀为一而统属梁州盖定鼎中华虑在后伏所以分斗絶之势开荷防之路自皇居南迁守在岷卭衿带之形事异曩昔是以李势初平割此三郡配益州将欲重复上流为习坎之防事经英畧歴年数纪梁州以统接旷逺求还三郡忘王侯设险之义背地势内外之实盛陈事力之寡弱餙哀矜之苦言令华阳乂清汧陇顺轨闗中余烬自想鱼肉梁州以论求三郡益州以本统有定更相牵制莫知所从致令巴宕二郡为羣獠所覆城邑空虚士庶流亡要害膏腴皆为獠有今逺虑长规冝保全险塞又蛮獠炽盛兵力寡弱如遂经理乖缪号令不一则劔阁非我保丑类转难制此乃藩扞之大机上流之至要昔三郡全实正差文武三百以助梁州今俘没蛮獠十不遗二加逐食乌散资生未立茍顺符防以副梁州恐公私困无以堪命则剑阁之守无撃柝之储号令选用不専于益州虚有监统之名而无制驭之实惧非分位之本防经国之逺术谓今正可更加梁州文武五百合前为一千五百自此之外一仍旧贯设梁州有急蜀当倾力救之书奏朝廷许焉桓元在南郡论四皓来仪汉庭失素履终吉之义以其文赠仲堪仲堪答书称四公得出处之正元屈之仲堪自在荆州连年水旱百姓饥馑仲堪食常五椀盘无余肴饭粒落席间輙拾以噉之虽欲率物亦縁其性真素也每语子弟云人物见我受任方州谓我豁乎昔时意今吾处之不易贫者士之常焉得登枝而忘其本尔其存之其后蜀水大出漂浮江陵数千家以隄防不严复降为寜夏将军安帝即位进号冠军将军固譲不受初桓元将应王恭乃説仲堪推恭为盟主共兴晋阳之举立桓文之功仲堪然之仲堪以王恭在京口去都不盈二百自荆州道逺连兵势不相及乃伪许恭而实不欲下闻恭已诛国寳等始抗表兴师遣龙骧将军杨佺期次巴陵防稽王道子遣书止之仲堪乃还初桓元弃官归国仲堪惮其才地深相交结元亦欲假其兵势诱而悦之国寳之役仲堪既纳元之诱乃外结雍州刺史郗恢内要从兄南蛮校尉觊南郡相江绩等恢觊绩并不同之乃以佺期代绩觊自逊位防王恭复与豫州刺史庾楷举兵讨江州刺史王愉及谯王尚之等仲堪因集议以为朝廷去年自戮国寳王恭威名已震今其重举势无不克而我去年缓师已失信于彼今可整棹晨征参其覇功于是使佺期舟师五千为前锋桓元次之仲堪率兵二万相继而下佺期元至湓口王愉奔于临川元遣偏军追获之佺期等进至横江庾楷败奔于元谯王尚之等退走尚之弟恢之所领水军皆没元等至石头仲堪至芜湖忽闻王恭已死刘牢之反恭领北府兵在新亭元等三军失色无复固志廻师屯于蔡洲时朝廷新平恭楷且不测西方人心仲堪等拥众数万充斥郊畿内外忧逼元从兄脩告会稽王道子曰西军可説而解也脩知情矣若许佺期以重利无不倒戈于仲堪者道子纳之乃以元为江州佺期为雍州黜仲堪为广州以桓脩为荆州遣仲堪叔父太常茂宣诏廻军仲堪恚被贬退以王恭虽败已众亦足以立事令元等急进军元等喜于宠授并欲顺朝命犹豫未决会仲堪弟遹为佺期司马夜奔仲堪説佺期受朝命纳桓脩仲堪遑遽即于芜湖南归使狥于元等军曰若不各散而归大军至江陵当悉戳余口仲堪将刘系先领二千人于佺期輙率众而归元等大惧狼狈追仲堪至寻阳及之于是仲堪失职倚元为援元等又资仲堪之兵虽互相疑阻亦不得异仲堪与佺期以子弟交质遂于寻阳结盟推元为盟主临坛防血并不受诏申理王恭求诛刘牢之谯王尚之等朝廷深惮之于是诏仲堪曰间以将军凭寄失所朝野懐忧然既往之事冝其两忘用乃班师廻斾祗顺朝防所以改授方任盖随时之冝将军大义诚感朕心今还复本位即抚所镇释甲休兵则内外寜一故遣太常茂具宣乃懐仲堪等并奉诏各旋所镇顷之桓元将讨佺期先告仲堪云今当入沔讨除佺期已顿兵江口若见与无贰可杀杨广若其不然便当率兵入江仲堪乃执元兄伟遣从弟遹等水军七千至西江口元使郭铨苻宏撃之遹等败走元顿巴陵而馆其谷元又破杨广于夏口仲堪既失巴陵之积又诸将皆败江陵震骇城内大饥以胡麻为廪仲堪召佺期佺期率众赴之直济江击元为元所败走还襄阳仲堪出奔酂城为元追兵所获逼令自杀死于柞溪弟子道防军罗企生等并被杀仲堪少奉天师道又精心事神不吝财贿而怠行仁义啬于周急及元来攻犹勤请祷然善取人情病者自为诊脉分药而用计倚伏烦密少于鉴畧以至于败子简之载丧下都葬于丹徒遂居墓侧义旗建率私僮客随义军蹑桓元元死简之食其肉桓振之役义军失利简之没阵弟旷之有父风仕至剡令
　　杨佺期农华隂人汉太尉震之后也曾祖凖太常自震至凖七世有名徳祖林少有才望值乱没胡父亮少仕伪朝后归国终于梁州刺史以贞干知名佺期沈勇果劲而兄广及弟思平等皆彊犷麤自云门户承籍江表莫比有以其门地比王珣者犹恚恨而时人以其晚过江婚宦失类每排抑之尝慷慨切齿欲因事际以逞其志佺期少仕军府咸康中率众屯城固苻坚将潘猛距守康回垒佺期击走之其众悉降拜广威将军河南太守戍洛阳苻坚将窦冲率众攻平阳太守张元熙于皇天坞佺期击走之佺期自湖城入潼闗累战皆防斩获千计降九百余家归于洛阳进号龙骧将军以疾改为新野太守领建威司马迁唐邑太守督石头军事以疾去职荆州刺史殷仲堪引为司马代江绩为南郡相仲堪与桓元举众应王恭庾楷仲堪素无戎畧军旅之事一委佺期兄弟以兵五千人为前锋与桓元相次而下至石头恭死楷败朝廷未测元军乃以佺期代郗恢为都督梁雍秦三州诸军事雍州刺史仲堪元皆有迁换于是俱还寻阳结盟不奉诏俄而朝廷复仲堪本职乃各还镇初元未奉诏欲自为雍州以郗恢为广州恢惧元之来问于众咸曰佺期来者谁不戮力若桓元来恐难与为敌既知佺期代已乃谋于南阳太守闾邱羡称兵距守佺期虑事不济乃声言元来入沔而佺期为前驱恢众信之无复固志恢军散请降佺期入府斩闾邱羡放恢还都抚将士恤百姓缮脩城池简练甲卒甚得人情佺期仲堪与桓元素不睦佺期屡欲相攻仲堪每抑止之元以是告执政求广其所统朝廷亦欲成其衅隙故以桓伟为南蛮校尉佺期内懐忿惧勒兵建牙声云援洛欲与仲堪袭元仲堪虽外结佺期内疑其心苦止之又遣从弟遹屯北塞以驻之佺期势不独举乃解兵隆安三年元遂举兵讨佺期先攻仲堪初仲堪得元书急召佺期佺期曰江陵无食当何以待敌可来见就共守襄阳仲堪自以保境全军无縁弃城逆走忧佺期不赴乃绐之曰比来收集已有储矣佺期信之乃率众赴焉歩骑八千精甲耀日既至仲堪唯以饭饷其军佺期大怒曰今兹败矣乃不见仲堪时元在零田佺期与兄广撃元元畏佺期之鋭乃渡军马头明日佺期率殷道防等精鋭万人乘舰出战元距之不得进佺期乃率其麾下数十舰直济江迳向元船俄而廻击郭铨殆获铨防元诸军至佺期退走余众尽没单马奔襄阳元追军至佺期与兄广皆死之传首京师枭于朱雀门弟思平从弟尚保孜敬俱逃于蛮刘裕起义始归国歴位州郡孜敬为人剽鋭果于行事昔与佺期劝殷仲堪杀殷觊仲堪不从孜敬拔刃而起欲自出取之仲堪苦禁乃止及为梁州刺史常怏怏不满其志经襄阳见鲁宗之侍卫皆佺期之旧也孜敬愈愤见于辞色宗之叅军刘千期于坐靣折之因大发怒抽劒刺千期立死宗之表而斩之思平尚保后亦以罪诛杨氏遂灭
