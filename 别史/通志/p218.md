<!-- { "loadSidebar": true } -->
　　毕十七度主边兵主弋猎其大星曰天高一曰边将主四夷之尉也星明大则逺夷来贡天下安失色则边兵乱一星亡为兵丧动摇边城兵起有谗臣离徙天下狱乱就聚法令酷甘氏云毕主街巷隂天之师也故明而移动则霖潦及街巷壅塞明而定则天下安张衡云毕为天马一曰日月食边兵凶将衰木犯有军功昴毕间二星曰天街三光之道也主伺候关梁张衡云主国界也街南为华夏街北为夷属金火守之诸夷兵起明王道正暗兵起附耳一星在毕下天高东南隅主听得失伺愆邪察不祥星盛则中国微有盗贼边候警外国反鬬兵连年合移动则佞谗行兵大起边尤甚入毕兵起天节八星在毕南主使臣之所持也宣威徳于四方明吉闇凶诸王六星在五车南天汉之中主宗社蕃屏王室也明则诸奉上天下安不见宗社倾危四方兵起天高四星在参旗西北近毕此台榭之高主远望气象不见则官失其守隂阳不和五车五星三柱九星共十四星在毕东北五车主天子五兵张衡云天子兵车舍也西北曰天库主太白秦也次东北星曰天狱主辰星燕赵也次东南星曰天仓主歳星卫鲁也中央星曰司空主镇星楚也次西南星曰卿主荧惑魏也五星有变各以其所主而占之三柱一曰三泉【即天渊】一曰休【即天休】一曰旗【即天旗】五星均眀柱皆具即人仓廪实不具其国絶食兵且起五车三柱有变各以其国占之三柱出外兵出柱入兵入柱出一月米贵三倍期一年出两月米贵六倍期二年出三月米贵十倍期三年柱出不与天仓相近米谷运出千里柱倒立尤甚火入守天下旱金入守兵起水入月晕不尔则有赦天潢五星在五车中主河梁津渡之处也不见则河梁不通咸池三星在五车中天潢南鱼囿也金火犯之则有大灾隋志云月五星入天潢兵起道不通天下乱易政咸池明有龙堕死虎狼害人兵起天关一星在五车南毕西北亦曰天门日月五星所行之道也主边塞事主关闭芒角有兵五星守之贵人多死移徙若与五车合大将军披甲参旗九星在参西五车之间天旗也明而希则边寇不动不然反是隋志参旗一曰天旗一曰天弓主司弓弩之张变御难玉井西南九星曰九斿天子之旗也主边军进退金火守之兵乱起天苑之南十三星曰天园植果菜之所也曲而钩则果菜熟不然则否
　　觜三星相近作参橤觜上坐旗真指天尊卑之位九相连司怪曲立坐旗边四鵶大近井钺前
　　觜一度在参之右角如鼎足形主天之关明大则天下安五谷熟移动则君臣失位天下旱隋志云觜觽为三军之行军之藏府主葆旅收敛万物明则军储盈将得势动而明盗贼羣行葆旅起动移将有逐者张衡云葆旅野生之可食者金火来守国易政兵起灾生日食臣不忠月食君害臣五星犯灾生孛客星犯兵起坐旗九星在司怪西北主别君臣尊卑之位明则国有礼暗则反是司怪四星在井钺前天地日月星辰禽兽虫蛇草木之变与天高占同
　　参有十星觜相侵两肩防足三为心伐有三星足里深玉井四星右足隂屏星两扇井南襟军井四星屏上吟左足下四天厠临厠下一物天屎沉
　　参十度上为日月五星中道甘氏曰参为忠良孝谨之子眀大则臣忠子孝安吉移动杀忠臣一曰参伐一曰大辰一曰天市一曰鈇主斩刈又为天狱主杀伐又主权衡所以平理也又主边城为九译故不欲其动也参白兽之体其中三星横列三将也东北曰左肩主左将西北曰右肩主右将东南曰左足主后将军西南曰右足主偏将军故黄帝占参应七将中央三小星曰伐天之都尉也主胡鲜卑戎狄之国故不欲明又曰七将皆明天下兵精也王道缺则芒角张伐星明与参等大臣谋乱兵起参星失色军散败参芒角动摇边候有急天下兵起又曰有斩伐之事参左足入玉井中兵大起秦地大水若有丧山石为怪参足若突出玉井则虎狼暴害人差戾王臣贰金火来守则国易政兵起灾生日月食则田荒米贵五星犯灾甚玉井四星在参西右足下水象也屏二星在玉井南屏为屏风客星入之四足虫大疾人亦多死不见则国内寝疾玉井东下四星曰军井行军之井也军井未逹将不言渴名取此也又曰主军营之事天厠四星在屏东溷也主天下疾病黄吉青赤白皆凶不见与屏同天屎一星在厠南色黄则吉他色皆凶
　　南方
　　井八星横列河中净一星名钺井边安两河各三南北正天樽三星井上头樽上横列五诸侯侯上北河西积水欲覔积薪东畔是下四星名水府水位东边四星序四渎横列南河里南河下头是军市军市圆十三星中有一个野鸡精孙子丈人市下列各立两星从东説阙邱二个南河东邱下一狼光防茸左畔九个弯弧弓一矢拟射顽狼胷有个老人南极中春秋出入夀无穷
　　井三十四度甘氏云井八星在河中主泉水日月五星贯之为中道石氏谓之东井亦曰天井主诸侯帝戚三公之位故明大则封侯建国摇动失色则诛侯戚废戮三公帝师受殃矣张衡云天之南门也黄道所经为天之亭主水衡事法令所取平也王者用法平则井明而端列一星附井之前主伺奢滛而斩之故不欲其明大与井齐或揺动则天子用于大臣月宿井有风之应又曰井为天子府暗芒并日月食五星逆犯大臣谋乱兵起中有六星不欲大明明即水灾南北两河各三星分夹东井一曰天高天之阙门主关梁南河曰南戍一曰南宫一曰阳门一曰越门一曰权星主火北河曰北戍一曰北宫一曰隂门一曰胡门一曰衡星主水两戍之间三光之常道也河戍动揺中国兵起张衡云河南星不具则南道不通北亦如之动揺及火守中国兵起天樽三星在五诸侯南主盛饘粥以给酒食之正也张衡云以给贫馁明则丰暗则荒或言暗吉五诸侯五星在东井东北近北河主刺举戒不虞又曰治隂阳察得失亦曰主帝心一曰帝师二曰帝友三曰三公四曰愽士五曰太史又曰五曰大夫此五者常为帝定疑议星明大润泽则天下大治芒角则祸在中张衡又曰五诸侯治隂阳察得失明而润大小齐等则国之福又曰赤则丰暗则荒积水一星在北河北所以供酒用也不见为灾又曰主候水灾积薪一星在积水东以备庖厨之用明则人主康火守之大旱水府四星在东井西南水官也占与水位同水位四星在东井东主水衡又主泻溢流也故巫咸氏赞曰水位四星泻溢流移动近北河则国没为江河若水火及客星守犯之百川盈溢四渎四星在东井南轩辕东以江河淮济之积精也明大则水泛溢军市十三星如钱状在参东南天军货易之市客星及金火守之军大饥野鸡一星在军市中主变怪也以芒角动摇为兵灾移出则诸侯兵起军市西南二星曰丈人丈人东二星曰子子东二星曰孙丈人主夀考之臣不见人臣不得通子与孙皆侍丈人之侧相扶而居不见为灾守常无咎阙丘二星在南河东主象魏天子之防阙诸侯之两观也金火守之兵战阙下狼一星在天市东南为野将主杀掠色有常不欲变动角而变色动摇盗贼作边兵起人相食躁则人主不静不居其宫驰骋天下张衡云居非其处则人相食色黄白而明吉黒凶赤芒角兵起金火守之亦然弧矢九星在狼东南天弓也以备盗贼常向狼弧矢动摇不如常者多盗贼明则兵大起狼弧张害及边天下乖乱又曰天弓张天下尽兵主与臣相谋张衡云引满则天下兵起老人一星在弧南一曰南极常以秋分之旦见于丙春分之夕没于丁常以秋分候之南郊明大则人主有夀天下安宁不见则人主忧
　　鬼四星册方似木柜中央白者积尸气鬼上四星是爟位天狗七星鬼下是外厨六间柳星次天社六个弧东倚社东一星是天纪
　　舆鬼二度为日月五星之中道主死亡疾病张衡云主祠祀天目也又主视眀察奸谋东北星主积马东南星主积兵西南星主积布帛西北星主积金玉随其变占之中央一星名积尸亦曰积尸气者但见气而已主死丧祠祀一曰鈇锧主诛斩鬼星明大则谷成不明人散动而光上赋敛重徭役多星徙人愁政令急鬼质欲其忽忽不明则安明则兵起大臣谋主下流亡甘氏云积尸摇动失色则疾病鬼哭人荒轩辕西四星曰爟亦曰烽爟主烽火备警急占以不明安静明大甚则边亭警急摇动芒角亦然又曰明吉暗凶天狗七星在鬼西南狼之北横河中以守贼也移徙则兵起金火犯之人相食外厨六星在柳南天子之外厨也占与天厨同弧南六星为天社在老人东南似柳直明则吉隋志云共工之子勾龙能平水土故祀以配社其精为星外厨之南一星曰天纪主知禽兽齿歳金火守之禽兽多死
　　柳八星曲头垂似柳近上三星号为酒享宴大酺五星守
　　栁十四度上为天之中道甘氏云主饮食仓库酒醋之位明大则人丰酒食摇动则大人酒死失色则天下不安饥馑流于道路不过三年必应张衡云栁为朱雀之嗉天之厨宰也主尚食和滋味隋志云又主雷雨一曰天相一曰天库一曰注又主木功星明大臣重慎国安厨食具注举首王命兴辅佐出星直天下谋伐其主就聚兵闘国门酒旗三星在轩辕右角之南酒官之旗也主享宴饮食五星守酒旗天下大酺有酒肉财物之赐及爵宗室
　　星七星如钩栁下生星上十七轩辕形轩辕东头四内平平下三个名天相相下稷星横五灵
　　七星七度甘氏云主后妃御女之位亦为贤士若失色芒动则后妃死贤士诛明大则道化成国盛张衡云七星为朱鸟之颈一名天都主衣裳文绣隋志云主急兵守盗贼故欲明则王道昌暗则贤良不处天下空天子疾动则兵起离则易政日食兵饥妇人灾木犯人安火犯旱金土水犯俱灾月晕孛犯兵起轩辕十七星在七星北黄帝之神黄龙之体也后妃之主士女职也一曰东陵一曰权星主雷雨之神南大星女主也次北一星夫人也屏也上将也次北一星妃也次将也其次诸星皆次妃之属也女主南小星女御也左一星少民少后宗也右一星大民太后宗也欲其色黄小而明也张衡云轩辕如龙之体主雷之神后宫之象焉隂阳交合盛为雷激为电和为怒为风乱为雾凝为霜散为露聚为云立为虹蜺离为背矞分为抱珥此十四变皆轩辕主之其星欲小而黄明则吉移徙则国人流迸东西角张而振后败水火金守之女主恶也汉注曰轩辕为权太微为衡月五星守犯者如衡占内平四星在中台南爟之北平罪之官也明则刑罚平暗则否酒旗南三星曰天相丞相之象也其占与相星略同稷五星在七星之南主农正也取乎百谷之长以为其号明大则歳大丰不明则俭不见则人相食
　　张六星似轸在星旁张下只是有天庙十四之星册四方长垣少微虽向上星数欹在太微傍天尊一星直上黄
　　张十七度甘氏云主天庙明堂御史之位上为天之中道若明大则国盛彊失色宗庙不安明堂宫废隋志云主珍宝宗庙所用及衣服又主天厨饮食赏赉之事星明则王者行五礼得天之中动则赏赉离徙天下有逆人就聚有兵金火守之有兵起或云主贡物色细无光王者少子孙日食亏修礼也月食大涝鱼行人道火孛犯兵起水土犯国不宁张南十四星曰天庙天子祖庙也客星守之祠官有忧其占与虚梁同长垣四星在少微南主界域及胡夷火守之胡人入中国大白入之九卿谋反少微四星在太微西南北列士大夫之位也一名处士亦天子副主或曰博士官一曰主卫掖门南第一星为处士第二星为议士第三星为博士第四星为大夫眀大而黄则贤士举月五星犯守之处士女主忧宰相易
