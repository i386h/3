<!-- { "loadSidebar": true } -->
　　江统字应元陈留圉人也祖防以义行称为谯郡太守封亢父男父祚南安太守统静黙有远志时人为之语曰嶷然稀言江应元与乡人蔡克俱知名袭父爵除山隂令时关陇屡为氐所扰孟观西讨日擒氐帅齐万年统深惟四夷乱华宜杜其萌乃作徙戎论其辞曰夫夷蛮戎狄谓之四海九服之制地在要荒春秋之义内诸夏而外夷狄以其言语不通贽币不同法俗诡异种类乖殊或居絶域之外山河之表崎岖川谷阻险之地与中国壤断土隔不相侵涉赋役不及正朔不加故曰天子有道守在四夷禹平九土而西戎即叙其性气贪婪凶悍不仁四夷之中戎狄为甚弱则畏服彊则侵叛虽有贤圣之世大德之君咸未能以通化率导而以恩德柔怀也当其彊也以殷之高宗而惫于鬼方有周文王而患昆夷猃狁髙祖困于白登孝文军于霸上及其弱也周公来九译之贡中宗纳单于之朝以元成之微而犹四夷賔服此其已然之效也故匈奴求守边塞而侯应陈其不可单于屈膝未央望之议以不臣是以有道之君牧夷狄也惟以待之有备御之有常虽稽颡执贽而边城不弛固守为寇贼彊暴而兵甲不加远征期令境内获安疆埸不侵而已及至周室失统诸侯专征以大兼小转相残灭封疆不固而利害异心戎狄乘间得入中国或招诱安抚以为已用故申缯之祸颠覆宗周襄公要秦遽兴羌戎当春秋时义渠大荔居秦晋之域陆浑阴戎处伊洛之间鄋瞒之属害及济东侵入齐宋陵虐邢衞南夷与北狄交侵中国不絶若线齐桓攘之存亡继絶北伐山戎以开燕路故仲尼称管仲之力嘉左衽之功逮至春秋之末战国方盛楚吞蛮氏晋翦陆浑赵武胡服开榆中之地秦雄咸阳减义渠之等始皇之并天下也南兼百越北走匈奴五岭长城戎卒亿计虽师役烦殷冦贼横暴然一世之功戎虏奔却当时中国无复四夷也汉兴而都长安关中之郡号曰三辅禹贡雍州宗周丰镐之旧也及至王莽之败赤眉因之西都荒毁百姓流亡建武中以马援领陇西太守讨叛羌徙其余种于关中居冯翊河东空地而与华人杂处数歳之后族类蕃息旣恃其肥彊且苦汉人侵之永初之元骑都尉王使西域发调羌氐以为行衞于是羣羌奔骇互相扇动二州之戎一时俱发覆没将守屠破城邑邓骘之征弃甲委兵舆尸丧师前后相继诸戎遂炽至于南入蜀汉东掠赵魏唐突轵关侵及河内及遣北军中候朱宠将五营士于孟津距羌十年之中夷夏俱毙任尚马贤仅乃克之此所以为害深重累年不定者虽由御者之无方将非其才亦岂不以寇发心腹害起肘腋疢笃难疗疮大迟愈之故哉自此之后余烬不尽小有际会輙复侵叛马贤狃忕终于覆败叚颎临冲自西征东雍州之戎常为国患中世之冦惟此为大汉末之乱关中残灭魏兴之初与蜀分隔疆场之戎一彼一此魏武皇帝令将军夏侯妙才讨叛氐阿贵千万等后因防弃汉中徙武都之种于秦川欲以弱冦疆国扞御蜀虏此权宜之计一时之势非所以为万世之利也今者当之已受其矣夫关中土沃物丰厥田上上加以泾渭之流漑其舄卤郑国白渠灌浸相通黍稷之饶亩号一钟百姓谣咏其殷实帝王之都每以为居未闻戎狄宜在此土也非我族类其心必异戎狄志态不与华同而因其衰迁之畿服士庶翫习侮其轻弱使其怨恨之气毒于骨髓至于蕃育众盛则坐生其心以贪悍之性挟愤怒之情候隙乘便輙为横逆而居封域之内无障塞之隔掩不备之人收散野之积故能为祸蔓滋暴害不测此必然之势已騐之事也当今之宜宜及兵威方盛众事未罢徙冯翊北地新平安定界内诸羌着先零罕开析支之地徙扶风始平京兆之氐出还陇右着阴平武都之界廪其道路之粮令足自致各附夲种反其旧土使属国抚夷就安集之戎晋不杂各得其所上合往古即叙之义下为盛世永久之规纵有猾夏之心风尘之警则絶远中国隔阂山河虽为冦暴所害不广是以充国子明能以数万之众制羣羌之命有征无战全军独尅虽有谋谟深计庙胜远图岂不以华夷异处戎夏区别要塞易守之故得成其功也哉难者曰方今关中之祸暴兵二载征戌之劳老师十万水旱之害荐饥累荒疫疠之灾札瘥天昏凶逆旣戮悔恶初附且款且畏咸怀危惧百姓愁苦异人同虑望寜息之有期若枯旱之思露诚宜镇之以安豫而子方欲作役起徒兴功造事使疲悴之众徙自猜之冦以无谷之人迁乏食之虏恐势尽力屈绪业不卒羌戎离防心不可一前害未及弭而后变复横出矣答曰羌戎狡猾擅相号署攻城野战伤害牧守连兵聚众载离寒暑矣而今异类瓦解同种土崩老幼系虏丁壮降散禽离兽迸不能相一子以此等为尚挟余资悔恶反善怀我德恵而来柔附乎将势穷道尽智力俱困惧我兵诛以至于此乎曰无有余力势穷道尽故也然则我能制其短长之命而令其进退由已矣夫乐其业者不易事安其居者无迁志方其自疑危惧畏怖促遽故可制以兵威使之左右无违也迨其死亡散流离逿未鸠与关中之人户皆为雠故可遐迁远处令其心不怀土也夫圣贤之谋事也为之于未有理之于未乱道不着而平德不显而成其次则能转祸为福因败为功值困必济遇否能通今子遭事之终而不图更制之始爱易辙之勤而得覆车之轨何哉且关中之人百余万口率其少多戎狄居半处之与迁必须口实若有穷乏糁粒不继者故当倾关中之谷以全其生生之计必无挤于沟壑而不为侵掠之害也今我迁之传食而至附其种族自使相赡而秦地之人得其半谷此为济行者以廪粮遗居者以积仓寛关中之逼去盗贼之原除旦夕之损建终年之益若惮蹔举之小劳而忘永逸之策惜日月之烦费而遗累世之寇敌非所谓能开物成务创业统崇基拓迹谋及子孙者也并州之胡本实匈奴桀恶之寇也汉宣之世冻馁残破国内五裂后合为二呼韩邪遂衰弱孤危不能自存依阻塞下委质柔服建武中南单于复求降附遂令入塞居于漠南数世之后亦輙叛戾故何熙梁觐戎车屡征中平中以黄巾贼起发调其兵部众不从而杀羌渠由是于弥扶罗求助于汉以讨其贼仍值世丧乱遂乘衅而作卤掠赵魏寇至河南建安中又使右贤王去卑诱质呼厨泉听其部落散居六郡咸熙之际以一部大彊分为三率泰始之初又增为四于是刘猛内叛连结外虏近者郝散之变发于谷远今五部之众戸至数万人口之盛过于西戎然其天性骁勇弓马便利倍于氐羌若有不虞风尘之虑则并州之域可为寒心荥阳句骊本居辽东塞外正始中幽州刺史毌邱俭伐其叛者徙其余种始徙之时戸落百数子孙孳息今以千计数世之后必至殷炽今百姓失职犹或亡叛犬马肥充则有噬齧况于夷狄能不为变但顾其微弱势力不停耳夫为邦者患不在贫而在不均忧不在寡而在不安以四海之广士庶之富岂须夷虏在内然后取足哉此等皆可申谕发遣还其本域慰彼羇旅怀土之思释我华夏纎介之忧惠此中国以绥四方德施永世于计为长帝不能用未及十年而夷狄乱华时人服其深识迁中郎选司以统叔父春为宜春令统因上疏曰故事父祖与官职同名皆得改选而未有身与官职同名不改选之例臣以为父祖改选者盖为臣子开地不为父祖之身也而身名所加亦施于臣子佐吏系属朝夕从事官位之号发言所称若指实而语则违经礼讳尊之议若诡辞避廻则为废官擅犯宪制今以四海之广职位之众名号繁多士人殷富至使有受宠皇朝出身宰牧而令佐吏不得表其官称子孙不得言其位号所以上严君父下为臣子体例不通若易私名以避官职则违春秋不夺人亲之义臣以为身名与官职同者宜与触父祖名为比体例既全于义为朝廷从之转太子洗马在东宫累年甚被亲礼太子颇阙朝觐奢废过度多诸禁忌统上书諌曰臣闻古之为臣者进思尽忠退思补过献可替否拾遗补阙是以人主得以举无失行言无口过德音发闻名后世臣等不逮无能云补思竭愚诚谨陈五事如左惟防一省再省少察纳其一曰六行之义以孝为首虞舜之德以孝为称故太子以朝夕视君膳为职左右就飬无方文王之为世子可谓笃于事亲者也故能擅三代之羙为百王之宗自顷圣体屡有疾患数阙朝侍远近观听者不能深知其故以致疑惑伏愿殿下虽有微苦可堪扶舆则宜自力易曰君子终日干干盖自勉彊不息之谓也其二曰古之人君虽有聪明之姿叡喆之质必须辅弼之助相导之功故虞舜以五臣兴周文以四友隆及成王之为太子也则周召为保傅史佚昭文章故能闻道早备登崇大业刑措不用流声洋溢伏惟殿下天授逸才聪鉴特逹臣谓犹宜时圣令宣德音谘询保傅访逮侍臣觐见賔客得令接尽壅否之情沛然交泰殿下之美焕然光明如此则高朗之风扇于前人范令轨永为后式其三曰古之圣王莫不以俭为德故尧称采椽茅茨禹称卑宫恶服汉文身衣弋绨足履革舄以身先物政致太平存为明主没见宗祀及诸侯脩之者鲁僖以躬俭节用声列雅颂蚡冐以筚路蓝缕用张楚国大夫脩之者文子相鲁妾不衣帛晏婴相齐鹿裘不补亦能匡君济俗兴国隆家庶人脩之者顔囘以箪食瓢饮扬其仁声原宪以蓬戸绳枢迈其清德此皆圣主明君贤臣智士之所履行也故能悬名日月永世不朽盖俭之福也及到末世以奢失之者帝王则有瑶台琼室玉杯象着肴膳之珍则熊蹯豹胎酒池肉林诸侯为之者至于丹楹刻桷饩征百牢大夫有琼弁玉缨庶人有击钟鼎食亦防不亡国丧宗破家失身丑名彰闻以为后戒窃闻后园镂饰金银刻磨犀象画室之巧课试日精臣等以为今四海之广万物之富以今方古不足为侈也然上之所好下必从之是故居上者必慎其所好也昔汉光武皇帝时有献千里马及宝劔者马以驾鼔车劔以赐骑士世祖武皇帝有上雉头裘者即诏有司焚之都街高世之主不尚尤物故能正天下之俗刑四方之风臣等以为画室之功可且减省后园杂作一皆罢遣肃然清静优游道德则日新之美光于四海矣其四曰以天下而供一人以百里而供诸侯故王侯食籍而衣税公卿大夫受爵而资禄莫有不赡者也是以仕农工商四业不杂交易而退以通有无者庶人之业也周礼三市旦则百族昼则商贾夕则贩夫贩妇买贱卖贵贩鬻菜果收十百之盈以救旦夕之命故为庶人之贫贱者也樊迟匹夫请学为圃仲尼不答鲁大夫臧文仲使妾织蒲又讥其不仁公仪子相鲁则防其园葵言食禄者不与贫贱之人争利也秦汉以来风俗转薄公侯之尊莫不殖园圃之田而收市井之利渐冉相放莫以为耻律以古道诚可愧也今西园卖葵菜蓝子鸡麫之属亏败国体贬损令问其五曰窃见禁土令不得缮修墙壁动正屋瓦臣以为此既违典彛旧义且以拘挛小忌而废廓大道宜可蠲除于事为宜朝廷善之及太子废徙许昌贾后讽有司不听宫臣送统与宫臣冐禁至伊水拜辞道左悲泣流连都官从事悉收统等付河南洛阳狱付郡者河南尹乐广悉散遣之系洛阳者犹未释都官从事孙琰谓贾谧曰所以废徙太子以为恶故耳东宫故臣冐罪拜辞涕泣路次不顾重辟乃更彰太子之徳不如释之谧语洛阳令曹摅由是皆免及太子薨改统作诔叙哀为世所重后为博士尚书郎参大司马齐王冏军事冏骄荒将败统切谏文多不载迁廷尉正每州郡疑狱断处从轻成都王頴请为记室多所箴谏申论陆云兄弟辞甚切至以母忧去职服阕为司徒左长史东海王越为兖州牧以统为别驾委以州事与统书曰昔王子师为豫州未下车辟荀慈明下车辟孔文举贵州人士有堪应此者不统举高平郄鉴为贤良陈留阮脩为直言济北程收为方正时以为知人迁黄门侍郎散骑常侍领国子博士永嘉四年避难奔于成臯病卒凡所造赋颂表奏皆传于后二子虨惇虨字思元本州辟举秀才平南将军温峤以为参军复为州别驾辟司空郄鉴掾除长山令鉴又请为司马转黄门郎车骑将军庾冰镇江州请为长史氷薨庾翼以为谘议参军俄而复补长史翼薨大将于瓒作难虨讨平之除尚书吏部郎仍迁御史中丞侍中吏部尚书永和中代桓景为防军将军出补会稽内史加右将军代王彪之为尚书仆射哀帝即位欲临轩拜授母周贵人为皇太妃虨议曰天高地卑名位定矣母贵子贱人伦序矣今称皇帝策命命贵人斯则子爵母也贵人北面而拜授斯则母臣子也此虽欲加崇贵人而实卑之虽显明国典而实废之无乃不顺乎窃谓应告显宗之庙称贵人仁淑之至宜加殊礼以酬鞠育之惠奉先灵之命事不在已可也又妃后虽是配君之名然自后以下有夫人九嫔无称妃焉今宜称皇太夫人于名礼顺矣帝不从特下诏拜为皇太妃帝欲于殿庭立鸿祀又欲躬自籍田虨并以为礼废日久仪注不存中兴以来所不行谓宜停之为仆射积年简文帝为相每访政事虨多所补益转防军将军领国子祭酒卒官子敳歴琅邪内史骠骑谘议敳子恒元熙中为西中郎长史恒弟夷尚书惇字思悛孝友淳粹高节迈俗性好学儒元并综每以为君子立行应依礼而动虽隐显殊途未有不傍礼敎者也若乃放逹不覊以肆纵为贵者非但动违礼法亦道之所弃也乃着通道崇检论世多称之苏峻之辞避地东阳山太尉郄鉴檄为兖州治中又辟太尉掾康帝为司徒亦辟焉征西将军庾亮请为儒林参军征拜博士著作郎皆不就邑里宗其道有事必谘而后行东阳太守阮裕长山令王蒙皆一时名士并与惇游处深相钦重养志二十余年永和九年卒时年四十九友朋相与刋石立颂以表德羙云
