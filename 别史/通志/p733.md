<!-- { "loadSidebar": true } -->
<史部,别史类,通志>
　　钦定四库全书
　　通志卷一百十三上
　　宋　右　廸　功　郎　郑　樵　渔　仲　撰
　　列传第二十六上
　　后汉
　　郭太【左原　茅容　孟敏　庾乘　宋果　贾淑史叔賔　黄允　谢甄　边让　王柔】苻融　许劭　窦武【胡腾】何进　郑太　孔融　皇甫嵩　朱隽　董卓【李傕郭汜】刘虞　公孙瓒　陶谦袁绍【子谭　熙　尚】刘表　刘焉【子璋】袁术　吕布【张邈高】
　　【顺　陈宫陈登】
　　郭太字林宗太原界休人也家世贫贱早孤母欲使给事县廷林宗曰大丈夫焉能处斗筲之役乎遂辞就成臯屈伯彦学三年业毕博通坟籍善谈论美音制乃游于洛阳始见河南尹李膺膺大竒之遂相友善于是名震京师后归乡里衣冠诸儒送至河上车数千两林宗惟与李膺同舟而济众賔望之以为神仙焉司徒黄琼辟太常赵典举有道或劝林宗仕进者对曰吾夜观乾象昼察人事天之所废不可支也遂并不应性明知人好奬训士类身长八尺容貌魁伟襃衣博带周游郡国尝于陈梁间行遇巾一角垫时人乃故折巾一角以为林宗巾其见慕如此或问汝南范滂曰郭林宗何如人滂曰隐不违亲贞不絶俗天子不得臣诸侯不得友吾不知其他遭母忧以至孝闻林宗虽善人伦而不为危言覈论故宦者擅政而不能伤也及党事起知名之士多被其害唯林宗及汝南袁闳得免焉遂闭门教授弟子以千数建宁元年太傅陈蕃大将军窦武为阉人所害林宗哭之于野恸既而叹曰人之云亡邦国殄瘁瞻乌爰止不知于谁之屋耳明年春卒于家时年四十二四方之士千余人皆来会葬同志者乃共刻石立碑蔡邕为其文既而谓涿郡卢植曰吾为碑铭多矣皆有慙德唯郭有道无愧色耳其奬拔士人皆如所鉴初太始至南州过袁奉高不宿而去从叔度累日不去或以问太太曰奉高之器譬之泛滥虽清而易挹叔度之器汪汪若千顷之波澄之不清扰之不浊不可量也已而果然太以是名闻天下后之好事或附益增张故多华辞不经又类卜相之书今録其章章效于事者着之篇末左原者陈留人也为郡学生犯法见斥林宗尝遇诸路为设酒肴以慰之谓曰昔顔涿聚梁甫之巨盗段干木晋国之大驵卒为齐之忠臣魏之名贤蘧瑗顔回尚不能无过况其余乎愼勿恚恨责躬而已原纳其言而去或有讥林宗不絶恶人者对曰人而不仁疾之已甚乱也原后忽更怀忿结客欲报诸生其日林宗在学原愧负前言因遂罢去后事露众人咸谢服焉茅容字季伟陈留人也年四十余耕于野时与等辈避树下众皆夷踞相对容独危坐愈恭林宗行见而异之遂与之言因请寓宿旦日容杀鸡为馔林宗谓为己设既而以供其母自以草蔬与客同饭林宗起拜之曰卿贤乎哉因劝令学卒以成德孟敏字叔达钜鹿杨氏人也客居太原尝荷甑坠地不顾而去林宗见而问其意对曰甑已破矣视之何益林宗以此异之因劝令游学十年知名三公俱辟并不屈云庾乘字世游颍川鄢陵人也少给事县庭为门士林宗见而拔之劝游学宫遂为诸生佣后能讲论自以卑第每处下坐诸生博士皆就讐问由是学中以下坐为贵徴辟并不就号曰徴君宋果字仲乙扶风人也性轻悍喜与人报讐为郡县所疾林宗乃训之义方惧以祸败果感悔叩头谢负遂改节自敕后以烈气闻辟公府侍御史并州刺史所在能化贾淑字子厚林宗乡人也虽世有冠冕而性险害邑里患之林宗遭母忧淑来修吊既而钜鹿孙威直亦至威直以林宗贤而受恶人吊心怪之不进而去林宗追而谢之曰贾子厚诚实凶德然洗心向善仲尼不逆互乡故吾许其进也淑闻之改过自厉终成善士乡里有忧患者淑輙倾身营救为州闾所称史叔賔者陈留人也少有盛名林宗见而吿人曰墙高基下虽得必失后果以论议阿枉败名云黄允字子艾济阳人也以隽才知名林宗见而谓曰卿有絶人之才足成伟器然恐守道不笃将失之矣后司徒袁隗欲为从女求姻见允而叹曰得壻如是足矣允闻而黜遣其妻夏侯氏妇谓姑曰今当见弃方与黄氏长辞乞一会亲属以展离诀之情于是大集賔客三百余人妇中坐攘袂数允隐匿秽恶十五事言毕登车而去允以此废于时谢甄字子微汝南召陵人也与陈留边让并善谈论俱有盛名每共林宗未尝不连日达夜林宗谓门人曰二子英才有余而并不入道惜乎甄后不拘细行为时所毁让以轻侮曹操操杀之王柔字叔优弟泽字季道林宗同郡晋阳县人也兄弟总角共林宗以访才行所宜林宗曰叔优当以仕进显季道当以经术通然违方改务亦不能至也后果如所言柔为护匈奴中郎将泽为代郡太守又识张孝仲刍牧之中知范特祖邮置之役召公子许伟康并出屠沽司马子威拔自卒伍及同郡郭长信王长文韩文布李子政曹子元定襄周康子西河王季然云中丘季智郝礼眞等六十人并以成名
　　苻融字伟明陈留浚仪人也少为都官吏耻之委去后游太学师事少府李膺膺风性高简每见融輙絶他賔客听其言论融幅巾奋褏谈辞如云膺每捧手叹息郭林宗始入京师时人莫识融一见嗟服因以介于李膺由是知名时汉中晋文经梁国黄子艾并恃其才智曜上京卧托养疾无所通接洛中士大夫好事者承其声名坐门问疾犹不得见三公所辟召者輙以询访之随所臧否以为与夺融察其非眞乃到太学并见李膺曰二子行业无闻以豪杰自置遂使公卿问疾王臣坐门融恐其小道破义空誉违实特宜察焉膺然之二人自是名论渐衰旬日之间慙叹逃去后果为轻薄子并以罪废弃融益以知名州郡礼请举孝廉公府连辟皆不应太守冯岱有名称到官请融相见融一往荐达郡士范冉韩卓孔伷等三人因辞病自絶会有党事亦遭禁锢妻亡贫无殡敛乡人为具棺服不肯受曰古之亡者弃之中野唯妻子可以行志但即土埋藏而已融同郡田盛字仲向与郭林宗同好亦名知人优游不仕并以寿终
　　许劭字子将汝南平舆人也少峻名节好人伦多所赏识若樊子昭和阳士者并显名于世故天下言拔士者咸称许郭初为郡功曹太守徐璆甚敬之府中闻子将为吏莫不改操饬行同郡袁绍公族豪侠去濮阳令归车徒甚盛将入郡界乃谢遣賔客曰吾舆服岂可使许子将见乎遂以单车归家劭常到颍川多长者之游唯不陈寔又陈蕃丧妻还葬乡人必至而劭独不往或问其故劭曰太邱道广广则难周仲举性峻峻则少通故不造也其多所裁量若此曹操微时常卑辞厚礼求为己目劭鄙其人而不肯对操乃伺隙胁劭劭不得已曰君清平之奸贼乱世之英雄操大悦而去劭从祖敬敬子训训子相并为三公相以能謟事宦官故自致台司封侯数遣请劭劭恶其薄行终不之劭邑人李逵壮直有高气劭初善之而后为隙又与从兄靖不睦时议以此少之初劭与靖俱有高名好共覈论乡党人物每月輙更其品题故汝南俗有月旦评焉司空杨彪辟举方正敦朴徴皆不就或劝劭仕对曰方今小人道长王室将乱吾欲避地淮海以全老防乃南到广陵徐州刺史陶谦礼之甚厚劭不自安告其徒曰陶恭祖外慕声名内非眞正待吾虽厚其埶必薄不如去之遂复投扬州刺史刘繇于曲阿其后陶谦果捕诸寓士及孙策平呉劭与繇南奔豫章而卒时年四十六兄防亦知名故汝南人称曰平舆渊有二龙焉
