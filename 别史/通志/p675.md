<!-- { "loadSidebar": true } -->
　　张湛字子孝扶风平陵人也矜严好礼动止有则居处幽室必自修整虽遇妻子如严君焉及在郷党详言正色三辅以为仪表人或谓湛伪诈湛闻而笑曰我诚诈也人皆诈恶我独诈善不亦可乎成哀间为二千石王莽时歴太守都尉建武初为左冯翊在郡修典礼设教条政化大行后告归平陵望寺门而步主簿进曰眀府位尊徳重不宜自轻湛曰礼下公门式路马孔子于郷党恂恂如也父母之国所宜尽礼何谓轻哉五年拜光禄勲光武临朝或有惰容湛輙陈谏其失常乗白马帝每见湛輙言白马生且复谏矣七年以病乞身拜光禄大夫代王丹为太子太傅及郭后废因称疾不朝拜太中大夫居中东门舍故时人号中东门君帝数存问赏赐后大司徒戴涉被诛帝彊起湛以代之湛至朝堂遗失溲便因自陈疾笃不能复任朝事遂罢之数年卒于家
　　王丹字仲回京兆下邽人也哀平时仕州郡王莽时连徴不至家累千金隐居养志好施周急每嵗农时輙载酒肴于田间勤者而劳之其堕孏者耻不致丹皆兼功自厉邑聚相率以致殷富其轻黠游荡废业为患者輙晓其父兄使黜责之没者则赙给亲自将防其有遭丧忧者輙待丹为办郷邻以为常行之十余年其化大洽风俗以笃丹资性方洁疾恶彊豪时河南太守同郡陈遵关西大侠也其友人丧亲遵为护丧事赙助甚丰丹乃懐缣一匹陈之于主人前曰如丹此缣出自机杼遵闻而有慙色自以知名欲结交于丹丹拒而不许会前将军邓禹西征关中军粮乏丹率宗族上麦二千斛禹表丹领左冯翊称疾不视事免归后徴为太子少傅时大司徒侯霸欲与交友及丹被徴遣子昱于道昱迎拜车下丹下答之昱曰家公欲与君结交何为见拜丹曰君房有是言丹未之许也丹子有同门生丧亲家在中山白丹欲往奔慰结侣将行丹怒而挞之令寄缣以祠焉或问其故丹曰交道之难未易言也世称管鲍次则王贡张陈凶其终萧朱隙其末故知全之者鲜矣时人服其言客初有荐士于丹者因选举之而后所举者陷罪丹坐以免客慙惧自絶而丹终无所言寻复徴为太子太傅乃呼客谓曰子之自絶何量丹之薄也不为设食以罚之相待如旧其后逊位卒于家
　　王良字仲子东海兰陵人也少好学习小夏侯尚书王莽世寝病不仕教授诸生千余人建武二年大司马吴汉辟不应三年徴拜谏议大夫数有忠言以礼进止朝廷敬之迁沛郡太守至蕲县称病不之府官属皆随就之良遂上疾笃乞骸骨徴拜太中大夫六年代宣秉为大司徒司直在位恭俭妻子不入官舍布被瓦器时司徒史鲍恢以事到东海过其家而良妻布裙曳柴从田中归恢告曰我司徒史也故来受书欲见夫人妻曰妾是也苦掾无书恢乃下拜叹息而还闻者莫不嘉之后以病归一歳复徴至荥阳疾笃不任进道过其友人友人不肯见曰不有忠言竒谋而取大位何其往来屑屑不惮烦也遂拒之良慙自后连徴輙称病诏以元纁聘之遂不应后光武幸兰陵遣使者问良所疾苦不能言对诏复其子孙邑中徭役卒于家
　　杜林字伯山扶风茂陵人也父邺成哀间为凉州刺史林少好学沈深家既多书而外氏张竦父子喜文采林从竦受学博洽多闻世称通儒初为郡吏王莽败盗贼起林与弟成及同郡范逡孟冀等将细弱俱客河西道逢贼数千人遂掠取财装褫夺衣服抜刃向林欲杀之林曰愿一言而死将军知天神乎赤眉兵众百万所向无前而残贼不道卒至破败今将军以数千之众欲规霸王之事不行仁恩而反遵覆车不畏天乎贼遂释之俱免于难隗嚣闻林志节深相敬待以为持书平后因疾告去辞还禄食嚣复欲令彊起遂称笃嚣意虽相望且欲优容之乃出令曰杜伯山天子所不能臣诸侯所不能友盖伯夷叔齐耻食周粟今且从师友之位须道开通使顺所志林虽拘于嚣终不屈节建武六年弟成物故嚣乃听林持防东归既遣而悔追令刺客杨贤于陇坻遮杀之贤见林身推鹿车载致弟防乃叹曰当今之世谁能行义我虽小人何忍杀义士因亡去光武闻林已归三辅乃徴拜侍御史引见问以经书故旧及西州事甚恱之赐车马衣被羣僚知林以名徳用甚尊惮之京师士大夫咸推其博洽河南郑兴东海卫宏等皆长于古学兴尝师事刘歆林既遇之欣然言曰林得兴等固谐矣使宏得林且有以益之及宏见林闇然而服济南徐巡始师事宏后皆更受林学林前于西州得漆书古文尚书一卷常寳爱之虽遭艰困握持不离身出以示宏等曰林流离兵乱常恐斯经将絶何意东海卫子济南徐生复能之是道竟不坠于地矣古文虽不合时务然愿诸生无悔所学宏巡益重之于是古文遂行明年大议郊祀制多以为周郊后稷汉当祀尧诏复下公卿议议者佥同帝亦然之林独以为周室之兴祚由后稷汉业特起功不縁尧祖宗故事所宜因循乃定从林议后代王良为大司徒司直林荐同郡范逡赵秉申屠刚及陇西牛邯等皆被擢用士多归之十一年司直官罢以林代郭宪为光禄勲内奉宿卫外总三署周密敬慎选举称平郎有好学者輙见诱进朝夕满堂十四年羣臣上言古者肉刑严重则人畏法令今宪律轻薄故奸轨不胜宜增科禁以防其源诏下公卿林奏曰夫人情挫辱则义节之风损法防繁多则茍免之行兴孔子曰导之以政齐之以刑民免而无耻导之以徳齐之以礼有耻且格古之眀王深识逺虑动居其厚不务多辟周之五刑不过三千大汉初兴详览失得故破矩为圆斵雕为朴蠲除苛政更立疏网海内欢欣人懐寛徳及至其后渐以滋彰吹毛索疵诋欺无限果桃菜茹之馈集以成臧小事无妨于义以为大戮故国无防士家无完行至于法不能禁令不能止上下相遁为敝弥深臣愚以为宜如旧制不合翻移帝从之后皇太子彊求乞自退封东海王故重选官属以林为王傅从驾南巡狩时诸王傅数被引命或多交游不得应诏唯林守慎有召必至余人虽不见谴而林特受赏赐又辞不敢受帝益重之明年代丁恭为少府二十二年复为光禄勲顷之代朱浮为大司空博雅多通称为任职相明年薨帝亲自临丧送葬除子乔为郎又诏乔为丹水长郭丹字少卿南阳穰人也父稚成帝时为庐江太守有清名丹七歳而孤小心孝顺后母哀怜之为鬻衣装买产业后从师于长安买符入函谷关乃慨然叹曰丹不乗使者车终不出关既至京师常为都讲诸儒咸敬重之大司马严尤请丹辞病不就王莽又徴之遂与诸生逃于北地更始二年三公举丹贤能徴为谏议大夫持节使归南阳安集受降丹自去家十二年果乗髙车出关如其志焉更始败诸将悉归光武并获封爵丹独保平氏不下为更始发防缞绖尽哀建武二年遂潜逃去敝衣闲行涉歴险阻求谒更始妻子奉还节因归郷里太守杜诗请为功曹丹荐郷人长者自代而去诗乃叹曰昔眀王兴化卿士让位功曹推贤可谓至徳勅以丹事编署黄堂以为后法十三年大司马吴汉辟举髙第再迁并州牧有清平称转使匈奴中郎将迁左冯翊永平三年代李防为司徒在朝防直公正与侯霸杜林张湛郭伋齐名相善明年坐考陇西太守邓融事无所据防免五年卒于家时年八十七以河南尹范迁有清行代为司徒迁字子庐沛国人初为渔阳太守以智略安边匈奴不敢入界及在公辅有宅数亩田不过一顷又推与兄子其妻常谓曰君有四子而无立椎之地可余奉禄以为后世业迁曰吾备位大臣而蓄财求利何以示后世在位四年薨家无儋石焉后显宗因朝防问羣臣郭丹家今何如宗正刘匡对曰昔孙叔敖相楚马不秣粟妻子不衣帛子孙竟防寝邱之封丹出典州郡入为三公而家无遗产子孙困匮帝乃下南阳访求其嗣长子宇官至恒山太守少子济赵相
　　吴良字大仪齐国临淄人也初为郡吏歳旦与掾吏入贺门下掾王望举觞上夀谄称太守功徳良于坐下勃然进曰望佞邪之人欺谄无状愿勿受其觞太守敛容而止防罢转良为功曹耻以言受进终不肯谒时骠骑将军东平王苍闻而辟之署为西曹苍甚相敬爱上疏荐良经任博士行中仪表宜备宿卫以辅圣政书奏显宗以示公卿曰前以事见良髪须皓然衣冠甚伟夫荐贤助国宰相之职萧何举韩信设坛而拜不复考试今以良为议郎永平中车驾近出而信阳侯阴就干突禁卫车府令徐匡钩就车收御者送狱诏书谴匡匡乃自系良上言信阳侯就倚恃外戚干犯乗舆无人臣礼为大不敬匡执法守正反下于理臣恐圣化由是而弛帝虽赦匡犹左转良为即邱长后迁司徒长史每处大议輙据经典不希防偶俗以徼时誉后坐事免复拜议郎卒于官
　　承宫字少子琅邪姑幕人也少孤年八歳为人牧豖郷里徐子盛者以春秋经授诸生数百人宫过息庐下乐其业因就听经遂请留门下为诸生拾薪执苦数年勤学不倦经典既明乃归家教授遭天下防乱遂将诸生避地汉中后与妻子之防阴山肆力耕种禾黍将熟人有认之者宫不与计推之而去由是显名三府更辟皆不应永平中徴诣公车驾临辟雍召宫拜博士迁左中郎将数纳忠言陈政论议切慤朝臣惮其节名播匈奴时北单于遣使求得见宫帝勅自整饰宫对曰夷狄名非识实者也臣状丑不可以示逺宜选有威容者帝乃以大鸿胪魏应代之十七年拜侍中祭酒建初元年卒肃宗襃叹赐以冢地妻上书乞归葬郷里复赐钱三十万
　　郑均字仲虞东平任城人也少好黄老书兄为县吏颇受礼遗均数谏止不听即脱身为佣歳余得钱帛归以与兄曰物尽可复得为吏坐臧终身捐弃兄感其言遂为防洁均好义笃实养寡嫂收孤儿恩礼敦至常称病家廷不应州郡辟召郡将欲必致之使县令谲将诣门既至卒不能屈均于是客于濮阳建初三年司徒鲍昱辟之后举直言并不诣六年公车特徴再迁尚书数纳忠言肃宗敬重之后以病乞骸骨拜议郎告归因称疾笃帝赐以衣冠元和元年诏告庐江太守东平相赐均及前安邑令毛义谷各千斛常以八月长吏存问赐羊酒明年帝东巡过任城乃幸均舍勅赐尚书禄以终其身故时人号为白衣尚书永元中卒于家
