<!-- { "loadSidebar": true } -->
　　李宻字法主陇西成纪人也曾祖弼周太师赵国公号为名将自有传祖曜邢国公位开府父寛自周入隋数经将领位柱国蒲山郡公宻才兼文武志气雄逺少袭爵蒲山公养客礼贤无所爱吝与杨元感为刎颈交后更折节躭学尤好兵书诵皆上口师事国子助敎包恺受史记汉书恺门徒皆出其下大业初授亲衞大都督以疾归及元感有逆谋召宻令与弟元挺赴黎阳以为谋主宻进三计曰今天子逺在辽外公长驱入蓟直扼其喉前有髙丽退无归路不战而禽此计上也又闗中四塞卫元不足为意今率众务早入西万全之计此计中也若随近先向东都以引嵗月此计之下也元感曰公下计乃上策耳今日百官家口并在东都若不取之安能动物且经城不拔何以示威宻计不行元感既至东都自谓功在朝夕及获韦福嗣既非同谋设筹皆持两端元感后使作檄文固辞不肯宻揣知其情请斩之元感不从宻退谓所亲曰楚公好反而不欲胜吾属今为虏矣后元感将西入福嗣竟亡归东都时李雄劝元感速称尊号元感以问宻宻以为不可元感笑而止及宇文述来护儿等军且至元感谓宻计将安出宻曰元嗣统彊兵于陇右今可扬言其反遣使迎公因此入闗可得绐众元感遂用宻谋号令西至陕县围农不拔西至阌乡追兵至元感败宻间行入闗与元感从叔询相随匿冯翊询妻家寻为隣人告被捕与其党俱送帝所在途与其众谋逃其徒多金宻令出示使者曰吾等死日此金留付公幸用相瘗其余即皆报徳使者利金遂相许及出闗宻每夜宴饮行次邯郸夜宿村中宻等七人皆穿墙而遁与王仲伯亡抵平原贼帅都孝徳孝徳不甚礼之备遭饥馑削树皮而食之仲伯潜归天水密诣淮阳舍于村中变姓名称刘智逺聚徒敎授经数月郁郁不得志为五言诗诗成泣下数行时人有怪之以告太守赵他他下县捕之宻亡抵其妹夫雍丘令丘君明君明从子懐义后告之宻得遁去君明竟坐死宻投东都贼帅翟让乃因王伯当以策干让遣説诸小贼所至輙降让始敬焉召与计事宻以兵众无粮劝让直趋荣阳休兵馆谷然后争利让从之乃掠下荥阳太守郇王庆及通守张湏陁以兵讨让譲数为湏陁败将逺避之宻劝让列阵以待宻以竒兵掩击大破之斩湏陁于阵让于是令宻建牙别统所部宻复说让以廓清天下为事令掩据兴洛仓发粟以赈穷乏于是与让以义宁元年春出阳城北逾方山自罗口袭兴洛仓破之开仓振百姓越王侗遣虎贲郎将刘长恭讨宻宻城洛口周廻四十里以居之让上宻号为魏公设坛场即位称元年以房彦藻为左长史邴元眞为右长史杨徳方为左司马郑徳韬为右司马拜让为司徒封东郡公长白山贼孟让掠东都烧丰都市而归宻攻下巩县获县长柴孝和拜为防军虎贲郎将裴仁基以虎牢归宻宻因遣仁基与孟让袭破囘洛仓据之俄而徳韬徳方俱死复以郑颋为左司马郑防象为右司马柴孝和説宻令裴仁基守囘洛翟让据洛口身率精鋭西袭长安不然他人我先宻曰此诚上策然我之所部并山东人既见未下洛阳恐不肯西入孝和请间行观隙乃与数十骑至陕县贼归之者万余人宻时兵锋甚鋭每入苑与官兵连战防宻为流矢所中卧于营内东都出兵击之宻众大溃弃囘洛仓归洛口孝和之众闻宻败各分散而去孝和轻骑归宻炀帝遣王世充率江淮劲卒五万讨宻败之孝和溺洛水死宻甚伤之世充营于洛西与宻相拒百余日武阳郡丞元寳藏黎阳贼帅李文相洹水贼帅张升清河贼帅赵君徳平原贼帅郝孝徳并归密袭破黎阳仓据之周法明举江黄之地以附密齐郡贼帅徐圆朗任城大侠徐师仁淮阳太守赵他等前后欵附以千百数翟让所部王儒信劝让为太宰总众务以夺密权兄寛复谓让曰天子止可自作安得与人汝若不作我当为之密闻恶之防让拒世充军退数百歩密与单雄信等赴之世充败走让欲乘胜破其营防日暮固止之明日让与数百人至密所欲为宴乐其所将左右各就食诸门并设备让不觉密引让入坐令让射引满将发密遣壮士蔡建自后斩之遂杀其兄寛及儒信等从者亦有死焉让歩将徐世勣为乱兵所斫中重创密止之仅得免雄信等皆叩头求哀密并释而慰之于是诣让营遣王伯当邴元眞单雄信等告以杀让意令世勣雄信伯当分统其众世充夜袭仓城密拒破之斩虎贲郎将费青奴世充复营洛北于洛水构浮桥悉众击密密拒之不利而退世充因薄其城下密击之大溃争桥桥陷溺水者数万人虎贲郎将杨威王辩霍世举刘长恭梁徳重董智通等皆没于阵世充仅而获免不敢还东都遂走河阳其夜大雪余众死亡殆尽密乃修金墉故城居之众三十余万攻上春门留守韦津出战被执其党劝宻即尊号密不许及唐师围东都密出军争之交绥而退俄而宇文化及弑逆自江都北指黎阳密拒之防越王侗称尊号遣使授密太尉尚书令东南道大行台行军元帅魏国公令先平化及然后入朝辅政化及至黎阳徐世勣守仓城不下密共化及隔水语密数之曰卿本匈奴皂隶破野头耳父与兄弟皆受隋恩岂容躬行杀虐今若速来归义尚可全后嗣化及黙然俯仰良久乃瞠目大言曰共你论相杀事何湏作书传雅语密谓从者曰化及庸懦如此忽欲圗帝王吾当折杖驱之知其粮且尽因伪与之和化及大喜恣其兵食冀密馈之防密下有人获罪亡投之具言密情化及大怒又食尽乃与密战于童山下自辰逹酉密中流矢顿于汲县化及掠汲郡北趣魏县以辎重留于东郡遣其刑部尚书王轨守之轨以郡降密以轨为滑州总管密引兵而西遣记室参军李俭朝于东都执弑帝人于达以献越王侗侗以俭为司农少卿使召密入朝密至温县闻世充己杀元文都卢楚等乃归金墉城世充既擅权乃厚赐将士时密兵少衣世充乏食乃请交易邴元眞等各求私利遽劝密密许焉初东都絶粮人归密者日有数百至此得食降人益少密悔而止密虽据仓无府库兵数战不赏又厚抚初附兵于是众心渐怨时邴元眞守洛口仓性贪鄙宇文温每谓密曰不杀元眞公难未已密不答而元眞知之谋叛杨庆闻而告密密因疑焉防世充悉众来战密留王伯当守金墉自就偃师北阻芒山以待之世充令数百骑渡御河密遣裴行俨等逆之防日暮行俨孙长乐程防金等骁将十数人皆被重创密甚恶之世充夜潜济诘朝而阵密方觉之狼狈出战败绩驰向洛口世充夜围偃师守将郑颋为其部下翻城而降世充密将入洛口仓城元眞已遣人引世充密隂知之不发其事欲待世充兵半渡洛水然后击之密骑不时觉比将出战世充军悉已济密引骑而遁元眞以城降世充密众渐离将如黎阳人或曰杀翟让之际徐世勣几死其心安可保密乃止时王伯当弃金墉城保河阳密自虎牢济归之谓曰久苦诸君我今自刎以谢众众皆泣莫能仰视密复曰诸君幸不相弃当共归闗中密身虽愧无功诸君必保富贵其府掾栁爕曰明公与长安宗族有畴昔之遇虽不陪起义然阻东都断隋归路使唐公不战而得京师此公之功也众咸曰然密遂归唐封邢国公拜光禄卿寻奉使出闗安抚至熊州而逃叛见杀
