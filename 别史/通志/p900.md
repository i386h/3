<!-- { "loadSidebar": true } -->
　　顾和字君孝侍中众之族子也曾祖容吴荆州刺史祖相临海太守和二嵗防父总角便有清操族叔荣雅重之曰此吾家骐驎兴吾宗者必此子也时宗人球亦有令闻为州别驾荣谓之曰卿速歩君孝超卿矣王导为扬州辟为从事月旦当朝未入停车门外周顗遇之和方择虱夷然不动顗既过顾指和心曰此中何所有和徐应曰此中最是难测地顗入谓导曰卿州吏中有一令仆才导亦以为然和尝诣导导小极对之疲睡和欲叩防之因谓同坐曰昔每闻族叔元公道公叶赞中宗保全江表体小不安令人喘息导觉之谓和曰卿珪璋特逹机警有锋不徒东南之美实为海内之俊由是知名既而导遣八部从事之部和为下传还同时俱见诸从事各言二千石官长得失和独无言导问和卿何所闻答曰明公作辅寜使网漏吞舟何縁采聼风闻以察察为政导咨嗟称善累迁司徒掾时东海王冲为长水校尉妙选僚属以沛国刘耽为司马和为主簿永昌初除司徒左曺掾太寜初王敦请为主簿迁太子舍人车骑参军防军长史王导为扬州请为别驾所歴皆著称迁散骑侍郎尚书吏部司空郗鉴请为长史领晋陵太守咸康初拜御史中丞劾奏尚书左丞戴抗赃汚百万付法议罪并免尚书傅玩郎刘佣官百僚惮之迁侍中初中兴东迁旧章多阙而冕旒餙以翡翠瑚及杂珠等和奏旧冕十有二旒皆用玉珠今用杂珠非礼若不能用玉可用白璇成帝于是始下太常改之先是帝以保母周氏有阿保之劳欲假其名号内外皆奉诏和独上疏以为周保祐圣躬不遗其勲第舍供给拟于戚属恩泽所加已为过隆若假名号记籍未见明比唯汉灵帝以乳母赵娆为平氏君此末代之私恩非先代之令典且君举必书将轨物垂则书而不法后嗣何观帝从之转吏部尚书频徙领军将军太常卿国子祭酒康帝即位将祀南北郊和议以为车驾冝亲行帝从之皆躬亲行礼迁尚书仆射以母老固辞诏书勅谕特聼暮出朝还其见优遇如此寻朝议以端右之副不冝处外更拜银青光禄大夫领国子祭酒顷之母忧去职居防以孝闻既练卫将军禇裒上疏荐和起为尚书令遣散骑郎喻防和每见催逼輙号咷恸絶谓所亲曰古人或有释其忧服以祗王命盖以才足干时故不得不体国殉义吾在常日犹不如人况今中心荒乱将何以补于万分祗足以示轻忘孝道贻素冠之讥耳帝又下诏曰百揆务殷端右总要而旷职经久甚以悒然昔先朝政道休明中夏隆盛山贾诸公皆释服从时不获遂其情礼况今日艰难百王之尚书令礼已过祥练岂得聼不赴急疾而遂罔极之情乎和表疏十余上遂不起服阕然后视职时南中郎将谢尚领宣城内史收泾令陈干杀之有司以尚违法紏黜诏原之和重奏尚挟憾肆虐冝正刑辟尚皇太后舅故寝其奏时汝南王统江夏公卫崇并为庶母制服三年和乃奏曰礼所以轨物成敎故有国家者莫不崇正明本以一其统斯人伦之纪不二之道也为人后者降其所出夺天属之性至公之义降杀节文着于周典按汝南王统为庶母居庐服重江夏公卫崇本由疎属开国之绪近防所生复行重制违冐礼度肆其私情闾阎许其过厚谈者莫以为非则政道陵迟由乎礼废宪章頺替始于容违若弗紏正无以齐物皆可下太常夺服若不祗王命应加贬黜诏从之和居任多所献纳虽权臣不茍阿附永和七年以疾笃辞位拜左光禄大夫仪同三司加散骑常侍尚书令如故其年卒年六十四追赠侍中司空谥曰穆子淳歴尚书吏部郎给事黄门侍郎左卫将军
　　袁瓌字山甫陈郡阳夏人魏郎中令焕之曽孙也祖父并早卒瓌与弟猷欲奉母避乱求为江淮间县拜吕令转江都因南渡元帝以为丹阳令中兴建拜奉朝请迁治书御史时东海王越尸既为石勒所焚妃裴氏求招魂越朝廷疑之瓌与博士傅纯议以为招魂是谓埋神不可从也帝然之虽许裴氏招魂越遂下诏禁之寻除庐江太守大将军王敦引为谘议参军俄为临川太守敦平为镇南将军卞敦军司寻自觧还都游于防稽蘓峻之难与王舒共起义军以功封长合乡侯徴补散骑常侍徙大司农寻除国子祭酒顷之加散骑常侍于时丧乱之后礼教陵迟瓌上疏请兴国学成帝从之瓌以年在悬车上疏告老寻卒追赠左光禄大夫諡曰恭子乔嗣乔字彦叔初拜佐著作郎辅国将军桓温请为司马除司徒左西属不就拜尚书郎桓温镇京口复引为司马领广陵相初乔与禇裒友善及康献皇后临朝乔以裒后父礼数悬絶不冝以平昔故友之道相遇以书致辞于裒且勉以亲贤纳善为先论者以为得体迁安西谘议参军长沙相不拜寻督沔中诸戍江夏随义阳三郡军事建武将军江夏相时桓温谋伐蜀众以为不可乔劝温曰夫经畧大事故非常情所具智者了于心胷然后举无遗筭耳今天下之难二防而已蜀虽险固方胡为弱将欲除之先从易也今泝流万里经歴天险彼或有备不必可克然蜀人自以斗絶一方恃其完固不修攻战之具若以精卒一万轻军速进比彼闻之我已入其险要李势君臣不过自力一战擒之必矣论者恐大军既西胡必闚觎此又似是而非何者胡闻万里征伐以为内有重备必不敢动纵复越逸江渚诸军足以守境此无忧矣蜀土冨实号称天府昔诸葛武侯欲以抗衡中国今诚不能为害然势据上流易为防盗若袭而取之者有其人众此国之大利也温从之使乔以江夏相领二千人为军锋师次彭模去贼已近议者欲两道并进以分贼势乔曰今深入万里置之死地士无反顾之心所谓人自为战者也今分为两军军力不一万一偏败则大事去矣不如全军而进弃去釡甑赍三日粮胜可必矣温以为然即一时俱进去成都十里与贼大战前锋失利乔军亦退矢及马首左右失色乔周麾而进声气愈厉遂大破之长驱至成都李势既降势将邓定隗文以其属反众各万余温自撃定乔撃文破之进号龙骧将军封湘西伯寻卒年三十六温甚悼惜之追赠益州刺史諡曰简乔博学有文才注论语及诗并诸文笔皆行于世子方平嗣亦以轨素自立辟大司马掾歴义兴琅邪太守卒子山松嗣山松少有才名博学有文章着后汉书百篇衿情秀发善音乐旧歌有行路难曲辞颇踈质山松好之乃文其辞句婉其节制每因酣醉纵歌之聼者莫不流涕初羊昙善唱乐桓伊能挽歌及山松行路难继之时人谓之三絶时张湛好于斋前种松柏而山松每出游好令左右作挽歌人谓湛屋下陈尸山松道上行殡山松歴位为吴郡太守孙恩作乱山松守沪渎城城防被害瓌弟猷字申甫少与瓌齐名代瓌为吕令复相继为江都令由是俱渡江瓌为丹阳猷为武康兄弟列宰名邑论者美之歴位侍中卫尉卿猷孙宏见文苑瓌从祖准字孝尼以儒学知名注丧服经官至给事中凖子冲字景元光禄勲冲子耽字彦道少有才气俶傥不覊为士类所称桓温少时游于博徒资产俱尽尚有负进思自振之方莫知所出欲求济于耽而耽在艰试以告焉耽畧无难色遂变服懐布防随温与债主戯耽素有艺名债者闻之而不相识谓之曰卿当不办作袁彦道也遂就局十万一掷直上百万耽投马絶呌探布防掷地曰竟识袁彦道不其通脱若此蘓峻之役王导引为参军随导在石头初路永匡术贾寜等皆峻心腹闻祖约奔败惧事不立迭説峻诛大臣峻既不纳永等虑必败隂结于导导使耽潜説路永使归顺峻平封稊归男拜建威将军歴阳太守咸康初石虎游骑十余匹至歴阳耽上列不言骑少时胡防彊盛朝野危惧王导以宰辅之重请自讨之既而贼骑不多又已退散导止不行朝廷以耽失于轻妄黜之寻复为导从事中郎方加大任会卒时年二十五子质字道和自涣至质五世并以道素继业惟其父耽以雄豪着及质又以孝行称官歴琅邪内史东阳太守质子湛湛弟豹列在宋史
