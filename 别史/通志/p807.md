<!-- { "loadSidebar": true } -->
　　陆瑁字子璋丞相逊弟也少好学笃义陈国陈融陈留濮阳逸沛郡蒋纂广陵袁廸等皆单贫有志就瑁游处瑁割少分甘与同丰约及同郡徐原爰居会稽素不相识临死遗书托以孤弱瑁为起立坟墓收导其子又瑁从父绩早亡二男一女皆数嵗以丧还瑁迎摄养至长乃别州郡辟举皆不就时尚书暨盛明臧否差断三署颇扬人闇昧之失以显其讁瑁与书曰夫圣人嘉善矜愚忘过记功以成美化如今王业始建将一大统此汉髙帝弃瑕录用之时也若令善恶异流贵汝颍月旦之评诚可以厉俗明敎然恐未易行也宜逺模仲尼之泛爱中则郭泰之济近有益于大道也不能行卒以致败嘉禾元年公车徴瑁拜议郎选曹尚书孙权忿公孙渊之巧诈反覆欲亲征之瑁上疏谏曰臣闻圣主之御逺夷羁縻而已不常保有故古者制地谓之荒服言恍惚无常不可保也今渊东夷小丑屏在海隅虽托人面与禽兽无异国家所为不爱货寳逺以加之者非嘉其徳义也诚欲诱纳愚弄以规其马耳渊之骄黠恃逺负命此乃荒貃常态岂足深怪昔汉诸帝亦尝鋭意以事外夷驰使散货充满西域虽时有恭从然其使人见害财货并没不可胜数今陛下不忍悁悁之忿欲越巨海身践其土以臣愚议窃谓不安何者北宼与国壤地连接茍有间隙应机而至夫所以越海求马曲意于渊者为赴目前之急除腹心之疾也而更弃本追末捐近治逺忿以改规激以动众斯乃猾虏所愿闻非大吴之至计也又兵家之术以功役相疲劳逸相待得失之间所觉輙多且防渚去渊道里尚逺今到其岸兵势三分使彊者进取次当守船又次当运粮行人虽多难得悉用加以单歩负粮经逺深入贼地多马邀截无常若渊狙诈与北未絶动众之日唇齿相济若实孑然无所凭頼其畏怖逺迸或难卒灭使天诛稽于朔野山虏乘间而起恐非万安之长虑也权未许瑁重上疏曰夫兵革者固前代所以诛暴乱威四夷也然其役皆在奸雄已除天下无事从容庙堂之上以余议议之耳至于中夏鼎沸九域磐互之时率湏深根固本爱力惜费务自将养以待邻敌之阙未有正于此时舍近治逺以疲军旅者也昔尉佗叛逆僭号称帝于时天下乂安百姓殷阜带甲之数粮食之积可谓多矣然汉文犹以逺征不易重兴师旅告谕而已今凶桀未殄彊场犹警虽蚩尤鬼方之乱故当以缓急差之未宜以渊为先愿陛下抑威任计暂宁六师潜神黙规以为后图天下幸甚权再览瑁书嘉其辞理端切遂不行初瑁同郡闻人敏见待国邑优于宗修惟瑁以为不然后果如其言赤乌二年瑁卒子喜好人伦孙皓时为选曹尚书
　　吾粲字孔休吴郡乌程人也孙河为县长粲为小吏河深竒之河后为将军得自选长吏表粲为曲阿丞迁为长史治有名迹虽起孤微与同郡陆逊卜静等比肩齐声矣孙权为车骑将军召为主簿出为山隂令还为参军校尉黄武元年与吕范贺齐等俱以舟师拒魏将曹休于洞口值天大风诸船绠绁断絶漂没着岸为魏军所获或覆没沉溺其大船尚存者水中生人皆攀缘号呼他吏士恐船倾没皆以戈矛撞击不受粲与黄渊独令船人以承取之左右以为船重必败粲曰船败当俱死耳人穷奈何弃之粲渊所活者百余人还迁会稽太守召处士谢谭为功曹谭以疾不诣郡粲敎曰夫应龙以屈伸为神鳯凰以嘉鸣为贵何必隠形于天外潜鳞于重渊哉粲募合人众拜昭义中郎将与吕岱讨平山越入为屯骑校尉少府迁太子太傅遭二宫之变抗言执正明嫡庶之分欲使鲁王霸出驻夏口遣竺不得令在都邑又数以消息语陆逊逊时驻武昌连表谏争由此为霸竺等所谮害下狱诛
　　朱据字子范吴郡吴人也有姿貎膂力又能论难黄武初徴拜五官郎中补侍御史是时选曹尚书暨疾贪汚在位欲沙汰之据以为天下未定宜以功覆过弃瑕取用举清厉浊足以沮劝若一时贬黜惧有后咎不听卒败权咨嗟将率发愤叹息追思吕防张温以为据才兼文武可以继之由是拜建义校尉领兵屯湖熟黄龙元年权迁都建业徴据尚公主拜左将军封云阳侯据谦虚接士轻财好施禄赐虽丰而常不足用嘉禾中始铸大钱一当五百后据部曲应受三万缗工王遂诈而受之典校吕壹疑据实取考问主者死于杖下据哀其无辜厚棺敛之壹又表据吏为据隠故厚其殡权数责问据据无以自明籍草待罪数月典军吏刘助觉言王遂所取权大感寤曰朱据见枉况吏民乎乃穷治壹罪赏助百万赤乌九年迁骠骑将军遭二宫搆争据拥防太子言则恳至义形于色守之以死遂左迁新都郡丞未到中书令孙谮润据因权寝疾为诏书追赐死时年五十七孙亮时二子熊损各复领兵为全公主所谮皆死永安中追录前功以熊子宣袭爵云阳侯尚主孙皓时宣至骠骑将军
