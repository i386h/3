<!-- { "loadSidebar": true } -->
　　博士【魏官也魏文帝初置晋因之掌引导乘舆王公以下应追諡者则博士议定之端委佩玉朝之大典必于询度歴代皆有隋有四人唐因之甚为清选资位与补阙同掌撰五礼仪注导引乘舆賛相祭祀定诔諡及守祧庙开闭塪室及祥瑞之事】
　　太祝【商官与太宰等官为六太周官太祝下大夫二人上士四人掌六祝之辞以祈福祥秦汉有太祝令丞后汉太祝令一人六百石丞二人晋宋齐梁陈后魏北齐皆因之后周依周官至隋置太祝署太祝令丞炀帝罢署太祝八人唐初有七人后増为九人元二十三年减置三人掌读祝文出纳神主】
　　奉礼郎【汉大鸿胪有治礼郎四十七人晋博士有治礼郎四人属大行令后魏有治礼郎四人北齐有奉礼郎三十人属鸿胪寺之司仪署后周有治礼中士下士各一人隋有奉礼郎一十六人属太常寺炀帝减置六人唐武徳初有治礼郎四人掌设版位执仪行事至永徽二年以犯庙讳改为奉礼郎开元二十三年减二员】
　　协律郎【汉曰协律都尉李延年为之武帝以延年善新声故为此官后汉亦有之魏以杜防为之魏武平荆州得防以知音识旧乐故使为此官晋改为协律校尉后魏有协律郎又有协律中郎北齐及隋协律郎皆二人唐因之掌举麾节乐调和律吕监试乐人典课】
　　两京郊社令【周官有典祀掌以时祭祀秦汉有太祝令丞属奉常景帝改为祠祀武帝更曰庙祀后汉祠祀属少府魏晋有太祝令丞宋曰明堂令丞掌祀五帝之事齐有太祝及明堂二令梁有明堂太社二令并属太常北齐太庙令兼领郊祀崇虚二丞郊祀掌五郊崇虚掌五岳四凟后周有司郊上士中士司社中士下士隋太常寺置郊社令丞各一人唐因之掌郊社明堂祠祀祈祷及茅土衣冠等亊】
　　太乐令【周官有大司乐掌成均之法亦谓之乐尹以乐舞教国子左传楚钟建为乐尹即大司乐也秦汉奉常属官有太乐令及丞又少府属官并有乐府令丞后汉永平三年改太乐为大予乐令掌伎乐人凡国祭飨掌诸奏乐魏复曰太乐令丞晋亦有之齐铜印墨绶进贤一梁冠绛朝服梁陈因之后魏置太乐博士北齐曰太乐令丞后周有大司乐掌成均之法后改为乐部有上士中士隋有太乐令丞各一人唐因之掌习音乐乐人簿籍】
　　臣谨按卢植礼注云太乐令如古大胥汉太乐律卑者之子不得舞宗庙之酎除吏二千石到六百石及闗内侯到五大夫子取适子高五尺以上年十二到三十顔色和顺身体循理者以为舞人
　　鼓吹令【周礼有鼔人掌六鼔四金之音后汉有承华令典黄门鼓吹属少府晋置鼓吹令丞属太常元帝省太乐并鼓吹哀帝复省鼓吹而存太乐梁有鼔吹令丞又有清商署北齐鼓吹令丞及清商部并属太常隋有鼔吹清商二令丞至炀帝罢清商署唐鼔吹署令丞各一人所掌颇与太乐同】
　　太医令【周官有医师上士下士掌医之政令秦两汉有太医令丞主医药属少府后汉又有药丞有医工长魏因之晋铜印墨绶进贤一梁冠绛朝服而属宗正过江省宗正而属门下省宋齐侍中梁陈因之后魏有太医博士助教北齐又曰太医令丞后周太医下大夫隋有太医署令二人唐因之主医药凡领医针灸按摩咒禁各有博士】
　　臣谨按唐武德中闗中多骨蒸病得之必死递相传染许允宗每疗皆愈或谓曰何不著书以贻将来答曰医乃意也在人思虑有脉候幽微苦其难别意之所解口莫能宣求之名手唯是别脉然后识病病之于药有正相当者唯须单用一味直攻彼病立即可愈今人不能别脉莫识病源以情意度多用药味譬之于猎不知兎处多发人马空广遮围或冀一兎偶然逢也如此疗病不亦疎乎既不可言故无著述
　　太卜令【商官太卜为六太周官太卜掌三兆之法秦汉有太卜令后汉并于太史自后无闻后魏有卜博士北齐有太卜局丞后周有太卜大夫小卜上士龟占中士隋曰太卜令丞一人唐因之】
　　廪牺令【周礼有牧人掌牧六牲以供祭祀秦汉内史左冯翊廪牺令丞并掌牺牲鴈鹜后属大司农后汉河南尹属官有廪牺丞魏晋宋齐梁陈后魏北齐隋皆有之唐令丞各一人掌牺牲粢盛之事】汾祠及齐太公庙【并有令丞各一人唐开元中置掌享祀洒扫之事】
　　光禄卿【丞　主簿　太官署　珍羞署　良酝署掌醢署】
　　光禄卿【秦有郎中令以主郎内诸官故曰郎中令掌宫殿掖门户汉因之至武帝太初元年更名光禄勲胡广曰勲犹阍也主宫殿门故也王莽改光禄勲为司中后汉曰光禄勲所掌同典三署郎更直执防宿卫门户考其徳行而进退之郊祀之事掌三献光禄勲居禁中有狱在殿门外谓之光禄外部两汉自光禄太中中散諌议等大夫及谒者仆射羽林郎郎中侍郎五官虎贲左右等中郎将奉车驸马二都尉车户骑三将并属光禄勲建安末复改光禄勲为郎中令魏黄初元年复为光禄勲东晋哀帝兴宁二年省光禄勲并司徒孝武宁康元年复置自魏晋以后无复三署郎而光禄不复居禁中唯外官朝防则以名到焉二台奏劾则符光禄加禁止亦如之谓禁入殿省也其宫殿门户至宋文犹属焉梁除勲字谓之光禄卿卿旧视列曹尚书天监中视中庶子职与汉同后魏又置少卿北齐曰光禄寺置卿少卿兼掌诸膳食帐幕隋文帝开皇三年废光禄寺入司农十二年复置初有卿及少卿各一人炀帝加置二少卿唐龙朔二年改光禄寺为司宰寺咸亨初复旧光宅元年为司膳神龙初复旧卿一人掌终献行事少卿二人领太官珍羞良醖掌醢等四署署各有令丞】臣谨按汉东京三署郎有德应四科者岁举茂才二人四行二人及三署郎罢省光禄勲犹依旧举四行衣冠子弟以充之又按张湛拜光禄勲光武临朝或有惰容湛輙陈谏其失尝乘白马上后见湛輙曰白马生且复谏矣又杜林为光禄勲内供奉宿卫外总三署周宻谨愼选举称平郎有好学者輙见诱进朝夕满堂士以此髙而慕附又荀爽为光禄勲视事三日册拜司空
　　丞【汉二人多以博士议郎为之后汉一人魏晋因之铜印黄绶梁陈视员外郎后魏北齐并有之隋有三人唐置二人】
　　主簿【汉置晋宋齐梁陈并有之北齐曰功曹五官主簿隋二人唐因之】
　　太官令丞【于周官为膳夫庖人外饔中士下士盖其任也秦为太官令丞属少府两汉因之桓帝延熹元年使太官令得补二千石魏亦属少府晋属光禄勲宋齐属侍中梁门下省领太官陈因之后魏分太官为尚食中尚食知御膳门下省而太官掌百官之馔属光禄卿北齐因之后周有典庖中士内膳中士隋如北齐唐因之各一人】
　　珍羞令丞【于周官有笾人掌四笾之实后汉少府属官有甘丞主膳具晋太官令有官果官自后无闻北齐肴藏令属光禄寺后周有肴藏中士下士隋如北齐唐因之长安中改为珍羞神龙初复旧开元初又改之有令丞各一人】
　　良醖令丞【于周官有酒正中士下士掌酒之政令后汉汤官丞主酒及饼饵属少府晋有酒丞一人齐食官局有酒吏梁曰酒库丞北齐有清漳令丞主酒后周如古周之制隋曰良醖令丞各一人唐因之】掌醢令丞【于周官有醢人掌四豆之实自后无闻至齐诸公府有酿食典库二人后周有掌醢中上下上隋曰掌醢令丞各一人唐因之】
　　卫尉卿【丞　主簿　武库署　武器署　守宫署公车司马　左右都侯】
　　卫尉卿【秦官有卫尉掌门卫屯兵汉因之汉旧仪曰卫尉寺在宫内胡广云主宫阙之内卫士于周坦下为区庐者若今之仗宿屋景帝初更名中大夫令后元年复为卫尉又有长乐建章甘泉卫尉皆掌其宫其职畧同而不常置后汉有卫尉卿一人职与汉同晋银章青绶五时朝服武冠佩水苍玉掌诸冶江左省卫尉宋孝武复置南齐掌宫城管钥以警夜梁卫尉卿位视侍中职与汉同卿每月丞每旬行宫徼纠察不法陈因之后魏亦有之北齐为卫尉寺有卿及少卿各一人隋文帝开皇三年废卫尉寺入太常及尚书省十三年复置掌军器仪仗帐幕之事而以监门卫掌宫门屯兵唐因之龙朔二年改卫尉为司卫咸亨初复旧光宅二年又改为司卫神龙初复旧卿一人少卿一人领武库武器守宫三署署各有令】
　　丞【秦汉多以博士议郎为之后汉一人魏晋并同宋孝武増置一人梁亦有之后魏北齐并有隋因之唐置二人】
　　主簿【一人汉卫尉驾四马主簿前车以乗晋有卫尉主簿二人宋齐梁陈因之北齐隋亦有二人唐因之】武库令丞【于周官司甲司弓矢等下大夫司戈盾等中士下士盖其任也两汉曰武库令属执金吾后汉又有考工令丞属太仆主造兵器成则付武库令魏晋因之晋后属卫尉宋齐武库令丞属尚书库部梁陈属卫尉卿北齐亦有后周如周官隋如北齐唐因之各一人掌藏天下之兵仗器械】
　　武器令丞【隋行台尚书省有武器监令唐永徽中始置各一人掌祭祀及朝会廵幸及公卿拜命与具婚葬卤簿之事】
　　守宫令【汉有守宫令丞掌御纸笔墨及诸财用并封泥之事属少府晋及北齐属光禄勲北齐守宫令掌张设之事梁陈属大匠卿隋属卫尉寺唐置令一人掌诸铺设帐幕氊褥牀荐几席之事】
　　臣谨按唐广德二年二月赦文京兆府诸司诸使幕士丁匠总八万四千五百人数内宜月支二千九百四十四人仍令河东闗内诸州府据戸口分配不得偏出京兆府余八万一千一百十四人并停
　　公车司马令【秦属卫尉汉因之掌殿司马门夜徼宫中天下上章四方贡献及阙下凡所征诣公车者皆总领之后汉有丞一人丞选晓讳掌知非法尉主阙门兵禁戒非常晋江左以来直曰公车令宋以后属侍中隋有公车署置令丞唐无】
　　臣谨按汉张释之为公车令时景帝为太子与梁王共车入朝不下司马门释之遂劾其不敬文帝免冠谢太后太后诏赦之然后得入
　　左右都候【后汉各一人主剑防士徼循宫及天子有所收考属卫尉后无】
　　宗正卿【丞　主簿　崇元署　诸陵署　太庙署】
　　宗正卿【周官小宗伯掌三族之别以辨其亲疎秦置宗正掌亲属汉因之更以叙九族平帝元始四年更名宗伯五年又于郡国置宗师以纠皇室亲族世氏致教训焉选有徳义者为之有寃失职者宗师得因邮亭上书宗伯请以闻常以正月赐宗伯帛十疋王莾并宗伯于秩宗后汉曰宗正卿一人掌序录王国嫡庶之次及诸皇室亲属逺近郡国歳因计上皇族名籍若有犯法当髠以上先上诸宗正宗正以闻乃报决胡广曰宗正又歳一理诸王世谱差叙秩第两汉皆以皇族为之不以他族故楚元王子郢客刘辟疆刘徳等迭为此官又后汉刘轸梁孝王之裔皆宗正卒官遂世掌焉魏亦然晋兼以庶姓故山公啓事曰羊祜忠笃寛厚然不长理剧宗正卿缺不审可转作否咸宁三年又置宗师以扶风王亮为之使皇室戚属奉率忠义所有施行必令诘之东晋省属太常宋齐不置宗正梁天监七年复置之视列曹尚书主皇室外戚之属以皇族为之陈因之后魏有宗正卿少卿北齐亦然后周有宗师中大夫属大冡宰隋如北齐之制唐龙朔二年改为司宗咸亨元年复旧光宅元年改为司属神龙初复旧卿一人少卿二人掌皇族外戚簿籍及邑司名帐领崇元署及诸陵太庙元二十五年制宗正等寺官属皆以皇族为之】
　　丞【汉亦用皇族后汉一人歴代皆有之至隋有二人唐因之】
　　主簿【梁置陈北齐隋皆有唐因之置一人】
