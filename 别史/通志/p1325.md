<!-- { "loadSidebar": true } -->
　　重华字泰临骏之第二子也寛和懿重沉毅少言父卒时年十六以永和二年自称持节大都督太尉防羌校尉凉州牧西平公假凉王赦其境内尊其母严氏为太王太后居永训宫所生母马氏为王太后居永夀宫轻赋敛除关税省园囿以恤贫穷遣使奉章于石虎虎使王擢麻秋孙伏都等侵冦不辍金城太守张冲降于秋于是凉州振动重华埽境内使其征南将军裴恒御之恒壁于广武欲以持久弊之牧府司马张躭言彊冦在郊诸将不进人情骚动危机稍逼主簿谢艾兼资文武明识兵略若授以斧钺委以专征必能折冲御侮殱殄凶类重华召艾问以讨冦方略艾曰昔耿弇不欲以贼遗君父黄权愿以万人当冦乞假臣兵七千为殿下吞王擢麻秋等重华大悦以艾为中坚将军配歩骑五千撃秋引师出振武夜有二枭鸣于牙中艾曰枭邀也六博得枭者胜今枭鸣牙中克敌之兆于是进战大破之斩首五千级重华封艾为福禄伯善待之诸宠贵恶其贤共毁谮之乃出为酒泉太守石虎又令麻秋进陥大夏大夏防军梁式执太守宋晏以城应秋秋遣晏以书诱宛戍都尉宋矩宋矩谓秋曰辞父事君当立功义功义不立当守名节矩终不背主偷生于世于是先杀妻子自刎而死俄而麻秋进攻枹罕与晋阳太守郎坦以城大难守宜弃外城武城太守张悛曰弃外城则大事去矣不可以动众心宁戎校尉张璩从之固守大城秋率众八万围壍数重云梯雹车地突百道皆通于内城中亦应之杀伤秋众已数万石虎复遣其将刘浑等率歩骑二万防之郎坦恨言之不从敎军士李嘉潜与秋通引贼千余人上城西北隅璩使宋修张辛挹郭普距之短兵接战斩二百余人贼乃退璩戮李嘉以徇烧其攻具秋退保大夏谓诸将曰我用兵于五都之间攻城略地往无不捷及登秦陇谓有征无战岂悟南袭仇池破军杀将筑城长最匹马不归及攻此城伤兵挫鋭殆天所赞非人力也石虎闻而叹曰吾以偏师定九州今以九州之力困于枹罕真所谓彼有人焉未可图也重华以谢艾为使持节军师将军率歩骑三万进军临河秋以三万众距之艾乗轺车冠白幍鸣鼓而行秋望而怒曰艾年少书生冠服如此轻我也命黒矟龙骧三千人驰撃之艾左右大扰左战帅李伟劝艾乗马艾不从乃下车踞胡牀指麾处分贼以为伏兵发也惧不敢进张瑁从左南缘河而截其后秋军乃退艾乗胜奔击遂大败之斩秋将杜勲汲鱼俘擒一万三千级秋匹马奔大夏重华论功以谢艾为太府左长史进封福禄县伯邑五千戸帛八千疋麻秋又据枹罕有众十二万进屯河内遣王擢略地晋兴广武越洪池岭至于曲柳姑臧大震重华议欲亲出距之谢艾固諌以为不可别驾从事索遐进曰贼众甚盛渐逼京畿君者国之镇也不可以亲动左长史谢艾文武兼资国之方召宜委以推毂之任殿下居中作镇授以算略小贼不足平也重华纳之于是以艾为使持节都督征讨诸军事行衞将军遐为军正将军率歩骑二万距之艾建牙旗盟将士有西北风吹旌旗东南指遐曰风为号令今能令旗指之天所赞也破之必矣军次神鸟王擢与前锋战败遁还河南艾还讨叛虏斯骨真万余落破之斩首千余级俘擒二千八百获牛羊十余万头重华自以连破勍敌颇怠政事希接宾客司直索遐以书入諌其辞切直重华览大悦优文答谢然不之改也诏遣侍御史俞归拜重华防羌校尉凉州刺史假节是时虎西中郎将王擢屯结陇上为苻雄所破奔重华重华厚宠之以为征虏将军秦州刺史假节使张宗悠率歩骑万五千配擢伐苻健健遣苻硕御之战于龙黎擢等大败单骑而还悠皆没重华痛之素服为战亡吏士举哀号恸各遣吊问其家复授擢兵使攻秦州克之遣使上疏言石虎自毙遗烬游魂亡可立待山东骚扰不足厝怀长安膏腴宜速平荡臣今遣前锋都督裴恒歩骑七万遥出陇上以俟圣朝大举于是康献皇后诏报遣使进重华为凉州牧是时御史俞归至凉州重华方谋为凉王不肯受诏使亲信人沈猛谓归曰我家主公弈世忠于晋室而不如鲜卑矣台加慕容皝燕王今甫授州主大将军何以加劝有功忠义之臣乎明台今宜移河右共劝州主为凉王大夫出使茍利社稷专之可也归对曰王者之制异姓不得称王九州之内重爵不得过公汉高一时王异姓寻皆诛灭盖权时之宜非旧体也故王陵曰非刘氏而王天下共伐之至于戎狄不从此例春秋时吴楚称王而诸侯不以为非者盖蛮狄畜之也假令齐鲁称王诸侯岂不伐之故圣上以贵公忠贤是以爵以上公位以方伯鲜卑北狄岂足为比哉子失问也曰吾又闻之有殊勲絶世者亦有不世之赏若今便以贵公为王者设贵公以河右之众南平巴蜀东埽赵魏修复旧都以迎天子天子复以何爵何位可以加赏幸三思之猛具宣归言重华遂止重华好与羣小游戏屡出钱帛以赐左右征事索振切諌重华善之将受诏未及而卒时年二十七在位十一年私諡曰昭公后改曰桓公穆帝赐諡曰敬烈子耀灵嗣
　　耀灵字元舒年十歳嗣事称大司马校尉刺史西平公伯父长宁侯祚性倾巧善承内外初与重华宠臣赵长尉缉等结异姓兄弟长等矫称重华遗令以祚为持节督中外诸军抚军将军辅政长等议以耀灵冲防时难未夷宜立长君祚先烝重华母马氏马氏遂从缉议命废耀灵为凉宁侯而立祚祚寻使杨秋胡害耀灵于东苑埋之于沙坑私諡曰哀公
　　祚字太伯博学雄武有政事之才既立自称大都督大将军凉州牧凉公滛暴不道又通重华妻裴氏自閤内媵妾及骏重华未嫁子女无不暴乱国人相目咸赋墙茨之诗永和十年祚纳尉缉赵长等议僭称帝位立宗庙儛八佾置百官下书改建兴四十二年为和平元年赦殊死赐鳏寡帛加文武爵各一级追崇曽祖轨为武王祖寔为昭王从祖茂为成王父骏为文王弟重华为明王立妻辛氏为皇后弟天锡为长宁王子泰和为太子庭坚为建康王耀灵弟元靓为凉武侯其夜天有光如车盖声若雷霆震动城邑明日大风拔木灾异屡见而祚凶虐愈甚其尚书马岌以切諌免官郎中丁琪又諌曰先公累执忠节五十余载故能以一州之众抗崩天之虏今陛下勲徳未高于先公而遽行革命之事自尊一隅负乗致冦臣窃见其未可祚大怒斩之于阙下遣其将和昊率众伐骊靬戎于南山大败而还太尉桓温入关王擢时镇陇西驰使于祚言温善用兵势在难测祚既震惧又虑擢反噬即召马岌复位而与之谋密遣亲人刺擢事觉不克祚益惧大聚众声言东征实欲西保敦煌防温还而止更遣其平东将军秦州刺史牛霸司兵张芳率三千人击擢破之擢奔于苻健其国中五月霜降杀苖稼果实祚宗人张瓘时镇枹罕祚恶其彊遣其将易揣张玲率歩骑万三千以袭之时张掖人王鸾颇知神道言于祚曰军出不复还凉国将有不利矣祚大怒以鸾訞言沮众斩之以徇三军乃发鸾临刑曰我死不二十日军必败时有神降于元武殿自称元防与人交语祚日夜祈之神言与之福利祚甚信之祚又遣张掖太守索孚代瓘镇枹罕为瓘所杀玲等济河未毕又为瓘兵所破揣单骑奔走瓘军蹑之祚众震惧敦煌人宋混与弟澄等聚众以应瓘赵长张璹等惧罪入閤呼重华母马氏出殿拜耀灵庶弟元靓为主揣等率众入殿伐长杀之瓘弟琚及子嵩募数百市人扬声言张祚无道我兄大军已到城东敢有举手者诛三族祚众披散琚嵩率众入城祚案劒殿上大呼令左右死战祚既失众心莫有鬪志于是被杀枭其首宣示内外暴尸道左国内咸称万歳祚篡立三年而亡
