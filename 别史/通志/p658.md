<!-- { "loadSidebar": true } -->
　　寇恂字子翼上谷昌平人也世为着姓恂初为郡功曹太守耿况甚重之王莽败更始立使使者徇郡国曰先降者复爵位恂从耿况迎使者于界上况上印绶使者纳之一宿无还意恂勒兵入见使者就请之使者不与曰天王使者功曹欲胁之邪恂曰非敢胁使君切伤计之不详也今天下粗定国信未宣使君建节衔命以临四方郡国莫不延颈倾耳望风归命今始至上谷而先堕大信沮向化之心生离畔之隙将何以号令他郡乎且耿府君在上谷乆为吏民所亲今易之得贤则造次未安不贤则祗更生乱为使君计莫若复之以安百姓使者不应恂叱左右以使者命召况况至恂进取印绶带况使者不得已乃承制授之况受而归及王郎起遣将徇上谷急况发兵恂与门下掾闵业共説况曰邯郸防起难可信向昔王莽时所难独有刘伯升耳今闻大司马刘公伯升母弟尊贤下士士多归之可攀附也况曰邯郸方盛力不能独拒如何恂曰今上谷完实控万骑举大郡之资可以详择去就恂请东约渔阳齐心合众邯郸不足圗也况然之乃遣恂到渔阳结谋彭宠恂还至昌平袭击邯郸使者杀之夺其军遂与况子弇等俱南及光武于广阿拜恂为偏将军号承义侯从破羣贼数与邓禹谋议禹竒之因奉牛酒共交欢光武南定河内而更始大司马朱鲔等盛兵据洛阳又并州未安光武难其守问于邓禹曰诸将谁可守河内者禹曰昔高祖任萧何于关中无复西顾之忧所以得専精山东终成大业今河内带河为固户口殷实北通上党南廹洛阳宼恂文武备足有牧人御众之才非此子莫可使也光武乃拜恂河内太守行大将军事光武谓恂曰河内完富吾将因是而起昔高祖留萧何于关中今吾委公以河内坚守转运给足军粮率厉士马防遏他兵勿令北度而已光武于是复北征燕代恂移书属县讲兵肄射伐淇园之竹为矢百万余养马二千疋收租四百万斛转以给军朱鲔闻光武北而河内孤使讨难将军苏茂副将贾彊将兵三万余人渡巩河攻温檄书至恂即勒军驰出移告属县发兵防于温下军吏皆谏曰今洛阳兵度河前后不絶宜待众军毕集乃可出也恂曰温郡之藩蔽失温则郡不可守遂驰赴之旦日合战而偏将军冯异遣救及诸县兵适至士马四集幡旗蔽野恂乃令士卒乗城鼔噪大呼言曰刘公兵到苏茂军闻之阵动恂因奔击大破之追至洛阳遂斩贾彊茂兵自投河死者数千生获万余人恂与冯异过河而还自是洛阳震恐城门昼闭时光武闻朱鲔破河内有顷恂檄至大喜曰吾知寇子翼可任也诸将军贺因上尊号于是即位时乏军食恂以辇车骊驾转输前后不絶尚书升斗以禀百官帝数策书劳问恂同门生茂陵董崇説恂曰上新即位四方未定而君侯以此时据大郡内得人心外破苏茂威震邻敌此谗人侧目怨祸之时也昔萧何守关中悟鲍生之言而高祖悦今君所将皆宗族昆弟也无乃当以前人为镜戒恂然其言称疾不视事帝将攻洛阳先至河内恂求从军帝曰河内未可离也数固请不听乃遣兄子宼张姊子谷崇将突骑愿为军锋帝善之皆以为偏将军建武二年恂坐系考上书者免是时颍川人严终赵敦聚众万余人与密人贾期连兵为宼恂免数月复拜颍川太守与破奸将军侯进俱击之数月斩期首郡中悉平定封恂雍奴侯邑万户执金吾贾复在汝南部将杀人于颍川恂捕得系狱时尚草创军营犯法率多相容恂乃戮之于市复以为耻还过颍川谓左右曰吾与宼恂并列将帅而今为其所陷大丈夫岂有怀侵怨而不决之者乎今见宼恂必手劒之恂知其谋不欲与相见谷崇曰崇将也得带劔侍侧卒有变足以相当恂曰不然昔蔺相如不畏秦王而屈于亷颇者为国也区区之赵尚有此义吾安可以亡之乎乃勑属县盛供具储酒醪执金吾至界一人皆兼二人之馔恂乃出迎于道称疾而还贾复勒兵欲追之而吏士皆醉遂过去恂遣谷崇以状闻帝乃徴恂恂至引见时复先在坐欲起相避帝曰天下未定两虎安得私鬭今日朕分之于是并坐极欢遂共车同出结友而去恂归颍川三年遣使者即拜为汝南太守又使骠骑将军杜茂将兵助恂讨盗贼盗贼清静郡中无事恂素好学乃修乡校教生徒聘能为左氏春秋者亲受学焉七年代朱浮为执金吾明年从车驾击隗嚣而颍川盗贼羣起帝乃引军还谓恂曰颍川迫近京师当以时定惟念独卿能平之耳从九卿复出以忧国可知也恂对曰颍川剽轻闻陛下逺逾阻险有事陇蜀故狂狡乗间相诖误耳如闻乗舆南向贼必惶怖归死臣愿执鋭前驱即日车驾南征恂从至颍川盗贼悉降而竟不拜郡百姓遮道曰愿从陛下复借寇君一年乃留恂长社镇抚吏民受纳余降初隗嚣将安定高峻拥兵万人据高平第一帝使待诏马援招降峻由是河西道开中郎将来歙承制拜峻通路将军封关内侯后属大司马吴汉共围嚣于冀及汉军退峻亡归故营复助嚣拒陇坻及嚣死峻据高平畏诛坚守建威大将军耿弇率太中大夫窦士武威太守梁统等围之一歳不抜十年帝入闗将自征之恂时从驾谏曰长安道里居中应接近便安定陇西必怀震惧此从容一处可以制四方也今士马疲倦方履险阻非万乗之固前年颍川可谓至戒帝不从进军及汧峻犹不下帝议遣使降之乃谓恂曰卿前止吾此举今为吾行也若峻不即降即引耿弇等五营击之恂奉玺书至第一峻遣军师皇甫文出谒辞礼不屈恂怒将诛文诸将谏曰高峻精兵万人率多彊弩西遮陇道连年不下今欲降之而反戮其使无乃不可乎恂不应遂斩之遣其副归告峻曰军师无礼已戮之矣欲降急降不欲固守峻惶恐即日开城门降诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降耳诸将皆曰非所及也遂峻还洛阳恂经明行修名重朝廷所得秩奉厚施朋友故人及从吏士常曰吾因士大夫以致此其可独享之乎时人归其长者以为有宰相器十二年卒諡曰威侯子损嗣恂同产弟及兄子姊子以军功封列侯者凡八人终其身不于后初所与谋闵业者恂数为帝言其忠赐爵闗内侯官至辽西太守十三年复封损庶兄寿为洨侯后徙封损扶柳侯损卒子厘嗣徙封商乡侯厘卒子袭嗣恂女孙为大将军邓骘夫人由是寇氏得志于永初间恂曾孙荣少知名桓帝时为侍中性矜防自贵于人少所与以此见害于权宠而从兄子尚帝妹益阳长公主帝又聘其从孙女于后宫左右益恶之延熹中遂陷以罪辟与宗族免归故郡吏承望风防持之寖急荣恐不免奔阙自讼未至刺史张敬追劾荣以擅去边有诏捕之荣逃窜数年会赦令不得除积穷困乃自亡命中上书自讼辞语怨忿帝省章愈怒遂诛荣寇氏由是遂衰
