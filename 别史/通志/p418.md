<!-- { "loadSidebar": true } -->
　　济南恵王遂字子伯宣帝弟魏鸿胪丞恂之子也仕魏闗内侯进封平昌亭侯歴典军郎将景元二年转封武城乡侯督邺城守诸军事北中郎将五等建封祝阿伯累迁冠军将军武帝受禅封济南王泰始二年薨二子耽缉耽嗣立咸寕三年徙为中山王是年薨无子缉继成都王颖以缉为建威将军与石熙等率众距王浚没于阵薨无子国除后遂之曽孙勲字伟长年十余嵗愍帝末长安防刘曜将令狐泥养为子及壮便弓马能左右射咸和六年自闗右还自列云是大长秋恂之元孙冠军将军济南王遂之曽孙畧阳太守瓘之子遂拜谒者仆射以勇闻庾翼之镇襄阳以梁州刺史援桓宣卒请勲代之初屯西城退守武当时石虎初死中国乱雍州诸豪帅驰告勲勲率众出骆谷壁于悬钩去长安二百里遣部将刘焕攻长安又防贺城于是闗中皆杀石虎太守令长以应勲勲兵少未能自固复还梁州永和中张琚据陇东遣使招勲勲复入长安初京兆人杜洪以豪族陵琚琚以勇侠侮洪洪知勲惮琚兵强因说勲曰不杀张琚闗中非国家之有也勲乃伪请琚于坐杀之琚弟走池阳合众攻勲频战不利请和归梁州后桓温伐闗中命勲出子午道而为苻雄所败退屯于女蜗堡俄迁征虏将军监闗中军事领西戎校尉赐爵通吉亭侯勲为政酷暴至于治中别驾及州之豪右言语忤意即于坐枭斩之或引弓自射西土患其凶虐在州常懐据蜀之意桓温闻之务相绥懐以其子康为汉中太守勲逆谋已成惮益州刺史周抚未发及抚卒遂拥众入劒阁梁州别驾雍端西戎司马隗粹并切谏勲皆诛之自号梁益二州牧成都王桓温遣朱序讨勲勲兵溃为序所获及息龙子长史梁惮司马金壹等送于温温并斩之传首京师
