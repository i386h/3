<!-- { "loadSidebar": true } -->







　　通志卷七十八上
<史部,别史类,通志>
　　钦定四库全书
　　通志卷七十八下
　　宋　右　廸　功　郎　郑　樵　渔　仲　撰
　　宗室传第一下
　　前汉
　　文三王
　　梁孝王武　代孝王参　梁懐王揖【共王买平王襄】景十三王
　　河间献王徳　临江哀王阏　临江闵王荣　鲁共王余　江都易王非　胶西于王端　赵敬肃王彭祖　中山靖王胜　长沙定王发　广川惠王越　胶东康王寄　清河哀王乗　常山宪王舜【泗水忠王商】
　　武五子
　　戾太子据　齐懐王闳　燕刺王旦　广陵厉王胥　昌邑哀王髆【贺】
　　宣元六王
　　淮阳宪王钦　楚孝王嚻　东平思王宇　中山哀王竟　定陶防王康　中山孝王兴
　　文三王
　　孝文皇帝四男窦皇后生孝景帝梁孝王武诸姬生代孝王参梁懐王揖
　　梁孝王武以孝文二年与太原王参梁王揖同日立武为代王四年徙为淮阳王十二年徙梁自初王通歴已十一年矣孝王十四年入朝十七年十八年比年入朝留其明年乃之国二十一年入朝二十二年文帝崩二十四年入朝二十五年复入朝是时上未置太子与孝王宴饮从容言曰千秋万岁后传于王王辞谢虽知非至言然心内喜太后亦然其春吴楚齐赵七国反先击梁棘壁杀数万人梁王城守睢阳而使韩安国张羽等为将军以距吴楚吴楚以梁为限不敢过而西与太尉亚夫等相距三月吴楚破而梁所杀虏畧与汉中分明年汉立太子梁最亲有功又为大国居天下膏腴地北界泰山西至髙阳四十余城多大县孝王太后少子爱之赏赐不可胜道于是孝王筑东苑方三百余里广睢阳城七十里大治宫室为复道自宫连属于平台三十余里得赐天子旌旗从千乗万骑出称警入言防儗于天子招延四方豪桀自山以东防士莫不至齐人羊胜公孙诡邹阳之属公孙诡多竒邪计初见日王赐千金官至中尉号曰公孙将军多作兵器弩弓数千万而府库金钱且百钜万珠玉寳器多于京师二十九年十月孝王入朝景帝使使持乗舆驷迎梁王于阙下既朝上防因留以太后故入则侍帝同辇出则同车逰猎上林中梁之侍中郎谒者着引籍出入天子殿门与汉宦官亡异十一月上废栗太子太后心欲以梁王为嗣大臣及袁盎等有所关説于帝太后议格孝王不敢复言太后以嗣事事秘世莫知廼辞归国其夏上立胶东王为太子梁王怨袁盎及议臣乃与羊胜公孙诡之属谋阴使人刺杀盎及他议臣十余人贼未得也于是天子意梁逐贼果梁使之遣使冠盖相望于道覆案梁事捕公孙诡羊胜皆匿王后宫使者责二千石急梁相轩邱豹及内史安国皆泣谏王王乃令胜诡皆自杀出之上由此怨望于梁王王恐乃使韩安国因长公主谢罪太后然后得释上怒稍解因上书请朝既至关茅兰説王使乗布车从两骑入匿于长公主园汉使迎王王已入关车骑尽居外外不知王处太后泣曰帝杀吾子帝忧恐于是梁王伏斧质之阙下谢罪然后太后帝皆大喜相与泣复如故悉召王从官入关然帝益防王不与同车辇矣三十五年冬复入朝上疏欲留上不许归国意忽忽不乐北猎梁山有献牛足出背上孝王恶之六月中病热六日薨孝王慈孝每闻太后病口不能食常欲留长安侍太后太后亦爱之及闻孝王死窦太后泣极哀不食曰帝果杀吾子帝哀惧不知所为与长公主计之乃分梁为五国尽立孝王男五人为王女五人皆令食汤沐邑奏之太后太后乃説为帝壹餐孝王未死时财以钜万计不可胜数及死藏府余黄金尚四十余万斤他财物称是
　　代孝王参初立为太原王四年代王武徙为淮阳王而参徙为代王复并得太原都晋阳如故五年一朝凡三朝十七年薨子共王登嗣二十九年薨子义嗣元鼎中汉广关以常山为阻徙代王于清河是为刚王并前在代凡立四十年薨子顷王汤嗣二十四年薨子年嗣地节中冀州刺史林奏年为太子时与女弟则私通及年立为王后则懐年子其壻使勿举则曰自来杀之壻怒曰为王生子自令王家养之则送儿顷太后所相闻知禁止则令不得入宫年使从季父往来送迎则连年不絶有司奏年滛乱年坐废为庶人徙房陵与汤沐邑百户立三年国除元始二年新都侯王莽兴灭继絶白太皇太后立年弟子如意为广宗王奉代孝王后莽簒位国絶
　　梁懐王揖文帝少子也好诗书帝爱之异于他子五年一朝凡再入朝因堕马死立十年薨无子国除明年梁孝王武徙王梁梁孝王子五人为王太子买为梁共王次子明为济川王彭离为济东王定为山阳王不识为济阴王皆以孝景中六年同日立梁共王买立十七年薨子平王襄嗣济川王明以垣邑侯立七年坐射杀其中尉有司请诛武帝弗忍废为庶人迁房陵国除济东王彭离立二十九年彭离骄悍昬暮私与其奴亡命少年数十人行剽杀人取财物以为好所杀发觉者百余人国皆知之莫敢夜行所杀者子上书告言有司请诛武帝弗忍废为庶人徙上庸国除为大河郡山阳哀王定立九年薨亡子国除济阴哀王不识立一年薨亡子国除孝王支子四王皆絶于身梁平王襄母曰陈太后共王母曰李太后李太后亲平王之大　也而平王之后曰任后任后甚有宠于襄初孝王有□尊直千金戒后世善寳之毋得以与人任后闻而欲得之李太后曰先王有命毋得以尊与人他物虽百钜万犹自恣任后絶欲得之王襄直使人开府取尊赐任后又王及母陈太后事李太后多不顺有汉使者来李太后欲自言王使谒者中郎胡等遮止闭门李太后与争门措指太后啼謼不得见汉使者李太后亦私与食官长及郎尹霸等奸乱王与任后以此使人风止李太后李太后亦已后病薨病时任后未尝请疾薨又不侍防元朔中睢阳人犴反人辱其父而与睢阳太守客俱出同车犴反杀其仇车上亡去睢阳太守怒以让梁二千石二千石以下求反急执反亲戚反知国阴事乃上变告梁王与大母争尊状时相以下具知之欲以伤梁长史书闻天子下吏验问有之公卿治奏以为不孝请诛王及太后天子曰首恶失道任后也朕置相吏不逮无以辅王故陷不谊不忍致法削梁王五县夺王太后汤沐成阳邑枭任后首于市中郎胡等皆伏诛梁余尚有八城襄立四十年薨子顷王无伤嗣十一年薨子敬王定国嗣四十年薨子夷王遂嗣六年薨子荒王嘉嗣十五年薨子立嗣鸿嘉中太辅奏立一日至十一犯法臣下愁苦莫敢亲近不可谏止愿令王非耕祠法驾毋得出宫书出马置外苑収兵仗藏私府毋得以金钱财物假赐人事下丞相御史请许奏可后数复殴伤郎夜私出宫傅相连奏坐削或千户或百户如是者数焉荒王女弟园子为立舅任寳妻寳兄子昭为立后数过寳饮食报寳曰我好翁主欲得之寳曰翁主姑也法重立曰何能为遂与园子奸积数岁永始中相禹奏立对外家怨望有恶言有司案騐因发滛乱事奏立禽兽行请诛太中大夫谷永上疏曰臣闻礼天子外屏不欲见外也是故帝王之意不窥人闺门之私聼闻中冓之言春秋为亲者讳诗云戚戚兄弟莫逺具尔今梁王年少颇有狂病始以恶言案騐既亡事实而发闺门之私非夲章所指王辞又不服猥彊劾立传致难明之事独以偏辞成罪断狱亡益于治道污蔑宗室以内乱之恶披布宣扬于天下非所以为公族隐讳增朝廷之荣华昭圣徳之风化也臣愚以为王少而父同产长年齿不伦梁国之富足以厚聘美女招致妖丽父同产亦有耻辱之心案事者廼验问恶言何故猥自发舒以三者揆之殆非人情疑有所逼切过误失言文吏蹑寻不得转移萌芽之时加恩勿治上也既已案验举宪宜及王辞不服诏廷尉选上徳通理之吏更审考清问着不然之效定失误之法而反命于下吏以广公族疏附之徳为宗室刷污乱之耻甚得治亲之谊天子由是寝而不治居数岁元延中立复以公事怨相掾及睢阳丞使奴杀之杀奴以灭口凡杀三人伤五人手敺郎吏二十余人上书不拜奏谋簒死罪囚有司请诛上不忍削立五县哀帝建平中立复杀人天子遣廷尉赏大鸿胪由持节即讯至移书傅相中尉曰王背防戒誖暴妄行连犯大辟毒流吏民比比蒙恩不伏重诛不思改过复贼杀人幸得防恩丞相长史大鸿胪丞即问王阳病抵谰置辞骄嫚不首主令与背畔亡异丞相御史请収王玺绶送陈留狱明诏加恩复遣廷尉大鸿胪杂问今王当受诏置辞恐复不首实对书曰至于再三有不用我降尔命傅相中尉皆以辅正为职虎兕出于匣玉毁于椟中是谁之过也书到明以谊晓王敢复懐诈罪过益深傅相以下不能辅导有正法于是立惶恐免冠对曰立少失父母孤弱处深宫中独与宦者婢妾居渐渍小国之俗加以质性下愚傅相亦不纯以仁谊相辅翼大臣皆尚苛刻刺求微宻防臣在其间左右弄口积使上下不和更相眄伺宫殿之里毛过失亡不暴陈当伏重诛以视海内数防圣恩得见贳赦今立自知贼杀中郎曹将冬月廹促贪生畏死即诈僵仆阳病徼幸得逾于须臾谨以实对伏须重诛时冬月尽其春大赦不治元始中立坐与平帝外家中山卫氏交通新都侯王莽奏废立为庶人徙汉中立自杀二十七年国除后二岁莽白太皇太后立孝王元孙之曾孙沛郡卒史音为梁王奉孝王后莽簒国絶
　　景十三王
　　孝景皇帝十四男王皇后生孝武帝栗姬生临江闵王荣河间献王徳临江哀王阏程姬生鲁共王余江都易王非胶西于王端贾夫人生赵敬肃王彭祖中山靖王胜唐姬生长沙定王发王夫人生广川惠王越胶东康王寄清河哀王乗常山宪王舜
　　河间献王徳以孝景前二年立修学好古实事求是从民得善书必为好写与之留其真加金帛赐以招之繇是四方道术之人不逺千里或有先祖旧书多奉以奏献王者故得书多与汉朝等是时淮南王安亦好书所招致率多浮辩献王所得书皆古文先秦旧书周官尚书礼礼记孟子老子之属皆经传説记七十子之徒所论其学举六蓺立毛氏诗左氏春秋博士修礼乐被服儒术造次必于儒者山东诸儒多从而逰武帝时来朝献雅乐对三雍宫【辟雍明堂灵台】及诏防所问三十余事其对推道术而言得事之中文约指明立二十六年薨中尉常防以闻曰王身端行治温仁防俭笃敬爱下明知深察惠于鳏寡太行令奏谥法曰聪明睿知曰献宜諡曰献王子共王不害嗣四年薨子刚王堪嗣十二年薨子顷王授嗣十七年薨子孝王庆嗣四十三年薨子元嗣元取故广陵厉王厉王太子及中山懐王故姬亷等以为姬甘露中冀州刺史敞奏元事下廷尉逮召亷等元廹胁凡七人令自杀有司奏请诛元有诏削二县万一千戸后元怒少史留贵贵逾垣出欲告元元使人杀其母有司奏废勿王处汉中房陵居数年坐与妻若共乗朱轮车怒若又笞击令自髠汉中太守请治元病死立十七年国除絶五岁成帝建始元年复立元弟上郡库令良是为河间惠王良脩献王之行母太后薨服防如礼哀帝下诏襃扬益封万户二十七年薨子尚嗣王莽时絶
　　临江哀王阏以孝景前二年立三年薨无子国除为郡临江闵王荣以孝景前四年为皇太子四岁废为临江王三岁坐侵庙壖地为宫上徴荣荣行祖于江陵北门既上车轴折车废江陵父老流涕窃言曰吾王不反矣荣至诣中尉府对簿中尉郅都簿责讯王王恐自杀葬蓝田燕数万衔土置冢上百姓怜之荣最长亡子国除地入于汉为南郡
