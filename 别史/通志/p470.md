<!-- { "loadSidebar": true } -->
　　济隂王小新成和平二年封颇有武略库莫奚侵扰诏新成讨之新成乃多为毒酒贼逼便弃营而去贼至竞饮遂简轻骑纵击俘馘甚多后位外都大官薨赠大将军諡曰惠子郁字伏生袭位开府为徐州刺史以黩货赐死国除长子弼字邕眀刚正有文学位中散大夫以世嫡应袭先爵为季父尚书仆射丽用于氏亲宠横夺弼王爵授同母兄子诞弼于是谢絶人事托疾还第宣武徴为侍中弼上表固让入嵩山以穴为室布衣蔬食卒建义元年子晖业诉复王爵永安三年追赠尚书令司徒公諡曰文献初弼尝梦人谓之曰君身不得传世封其绍先爵者君长子绍逺也弼觉即告晖业终如其言晖业少险薄多与宼盗交通长乃变节渉猎子史亦颇属文而慷慨有志节歴位司空太尉加特进领中书监录尚书事齐文襄尝问之曰比何所披览对曰数寻伊霍之传不读曹马之书文襄衘之晖业以时运渐谢不复图全唯事饮噉一日三羊二日一犊又尝赋诗云昔居王道泰济济富羣英今逢世路阻狐郁纵横齐初降封美阳县公开府仪同三司特进晖业之在晋阳也无所交游居常闲暇乃撰魏藩王家世号为辨宗录四十巻行于世位望隆重又以性气不伦每被猜忌天保二年从驾至晋阳于宫门外骂元韶曰尔不及一老妪背负玺与人何不打碎之我出此言知即死然尔亦讵能几时文宣闻而杀之并斩临淮公孝友孝友临刑惊惶失措晖业神色自若仍凿氷沈其尸晖业弟昭业颇有学尚位諌议大夫迁给事黄门侍郎卫将军右光禄大夫卒諡曰文侯郁弟偃位太中大夫子诞字昙首初诞伯父郁坐贪汚赐死爵除诏以诞偃正妃子立为嫡孙特听绍封累迁齐州刺史在州贪暴人有牛马骡驴无不见夺奴隶悉逼取良人为妇有沙门为诞采药还见诞问外议云何对曰唯言王贪愿王早代诞曰齐州七万家吾莅州家未得三十钱讵得此谤邪后为御史中尉元纂所紏防赦免薨諡曰静王子抚字伯懿袭庄帝初为从兄晖业诉夺王爵偃弟丽字寳掌位兼宗正卿右卫将军迁光禄勲宗正右卫如故时秦州屠客王法智推州主簿吕苟儿为主号建明元年置立百官攻逼州郡泾州人陈瞻亦聚众称王号圣明元年诏以丽为使持节都督与杨椿讨之苟儿率众十余万屯孤山别遣将据诸险要围逼州城丽出击大破之遂进军永洛贼徒逆战丽夜击走之行秦州事李韶破茍儿于孤山乘胜追掩获其父母妻子诸城之围亦悉奔散茍儿率其王公三十余人诣丽请罪丽因平贼之势掠平民七百余人以为俘宣武嘉其功诏有司不听追检拜雍州刺史为政严酷吏民患之其妻崔氏诞男丽出死囚及徒流罪者一时放免迁冀州刺史多行残虐入为尚书左仆射帝问曰闻公在州滥刑非一又多杀道人宁有之乎对曰臣在冀州可杀道人二百许亦复何多帝曰一物不得其所若纳诸隍况杀道人二百而言不多乎丽脱冠谢卒諡曰威子显和少有节操歴司徒记室参军除徐州安东府长史刺史元法僧叛显和与战被禽法僧执手命与连坐显和曰显和与阿翁同源别皆是磐石之宗一朝以地外叛若遇董狐能无慙徳遂不肯坐法僧犹欲慰喻显和曰乃可死作恶鬼不能生为叛臣及将杀之神色自若建义初赠秦州刺史汝隂王天赐和平三年封后为内都大官孝文初殿中尚书胡莫寒简西部敕勒豪富兼丁者为殿中武士而大纳财货众怒杀莫寒及髙平假镇将奚陵于是诸部敕勒悉叛诏天赐与给事中罗云讨之前锋敕勒诈降云信之敕勒遂袭杀云天赐仅得自全累迁懐朔镇大将坐贪残恕死削除官爵卒孝文哭于思政观赠本爵葬从王礼諡曰灵王子逞字万安卒于齐州刺史諡曰威逞子庆和东豫州刺史为梁将所攻举城降之梁武以为北道总督魏王至项城朝廷出师讨之望风退走梁武责之曰言同百舌胆若鼷防徙于合浦逞弟泛字普安自元士稍迁营州刺史性贪残人不堪命相率逐之泛走平州后除光禄大夫宗正卿封东燕县男于河隂遇害泛弟脩义字夀安颇有文才自元士稍迁齐州刺史脩义以齐州频丧刺史累表固辞诏不许听随便立治所脩义乃移治东城为政寛和迁秦州刺史明帝初表陈庶人禧庶人愉等请宥前愆赐葬陵域灵太后诏曰收葬之恩事由上防藩岳何得越职干陈在州多受纳累迁吏部尚书及在铨衡惟事货贿授官大小并有定价时中散大夫髙居者例合先叙上党郡缺居遂求之脩义私已许人抑居不与居大言不逊脩义命左右牵曵之居大声呼曰有贼在人问居曰白昼公庭贼何许来居指脩义曰此坐上者盗天子名器私货于人而多收其直非贼乎岂必入市攫金而后为贼也脩义失色居行骂而去后欲邀驾论脩义罪左仆射萧寳夤喻止之三秦反假脩义兼尚书右仆射西道行台行秦州事为诸军节度脩义性好酒每饮连日遂遇风病神眀昏丧虽至长安竟无部分之益元志败没贼东至黒水更遣萧寳夤讨之以脩义为雍州刺史卒于州追赠司空諡曰文子均位给事黄门侍郎后入西魏封安昌王位开府仪同三司薨諡曰平子则字孝规袭爵位义州刺史仕周为小冢宰江陵总管子文都性梗直仕周为右侍上士隋开皇初授内史舎人炀帝即位累迁御史大夫坐事免未几授太府卿甚有当时誉大业十三年帝幸江都宫诏文都与段达皇甫无逸韦津等同为东都留守帝遇害文都与达津等共推越王侗为帝侗署文都为内史令开府仪同三司光禄大夫左骁卫大将军摄右翊将军鲁国公既而宇文化及立秦王浩为帝拥兵至彭城所在响应文都讽侗遣使通于李密以拒化及密请効命因授密官爵王世充不悦深忌文都侗以文都领御史大夫世充固执而止卢楚説文都诛世充文都懐奏入殿或以告世充世充驰还含嘉城至夜攻东太阳门而入拜于紫微观下曰请斩文都归罪司宼侗见兵势盛遣将军杨桃树执文都以出文都顾谓侗曰臣今朝亡陛下亦当夕及侗恸哭遣之左右莫不闵黙出至兴教门世充令左右乱斫之诸子并见害则弟矩字孝矩西魏时袭赐爵始平县公拜南丰州刺史时见元氏将危隂谓昆季曰宇文之心路人所见颠而不扶焉用宗子为兄则所遏乃止后周文为兄子晋公防娶其妹为妻情好甚密及防诛坐徙蜀后拜司献大夫隋文帝重其门第娶其女为房陵王妃及为丞相拜少宰位柱国赐爵洵阳郡王及房陵立为皇太子立其女为皇太子妃亲礼弥厚拜夀州总管时陈将任蛮奴等屡宼江北复以孝矩领行军总管屯兵江上后以年老上表乞骸骨转泾州刺史卒官諡曰简子无竭嗣矩次弟雅字孝方有文武干用开皇中歴左右领军将军集沁二州刺史封顺阳郡公雅弟襃字孝整幼有成人量年十嵗而孤为诸兄所爱养善事诸兄诸兄议欲别居襃泣諌不从家素富多金寳襃一无所受脱身而出仕周位开府北平县公赵州刺史从韦孝寛平尉迟迥以功拜柱国进封河间郡公隋开皇中拜原州总管有商人遇劫疑同宿者所为执以诣州襃察其色寃而辞正即舎之商人诣阙讼襃受金纵贼文帝遣使穷治使者簿责襃襃引咎无异辞使者将襃诣亰师坐免官其盗寻发他所上谓曰何至自诬襃曰臣受委一州不能息盗罪一也百姓为人所诬不付法司旋即放免罪二也不顾形迹至令为物所疑罪三也臣有三罪何所逃责臣又不言受赂使者复将有所穷究然则缧绁横及良善又重臣之罪是以自诬上叹异之称为长者炀帝即位拜齐郡太守及辽东之役郡官督事者前后相属有西曹掾当行诈疾襃杖之掾大言曰我将诣行在欲有所告襃大怒因杖百余数日死坐免官卒于家乐良王万夀和平三年封拜征东大将军镇和龙性贪暴徴还道忧薨諡曰厉王子康王乐平袭薨子长命袭坐杀人赐死国除子忠明帝时复前爵位太常少卿孝武帝泛舟天泉池令宗室诸王陪宴忠愚而无智性好衣服遂着红罗襦绣作领碧防袴锦为缘帝谓曰朝廷衣服应有常式何为着百戏衣忠曰臣少来所爱帝曰人之无良乃至此乎
