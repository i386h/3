<!-- { "loadSidebar": true } -->
　　王慧龙太原晋阳人晋尚书仆射愉之孙散骑常侍郎缉之子也幼聪慧愉以为诸孙之龙故名焉初宋武微时愉不为之礼及得志愉合家见诛慧龙年十四为沙门僧彬所匿因将过江津人见其行意怱怱疑为王氏子孙彬称为受业者乃免旣济遂西上江陵依叔祖忱故吏荆州前中从事习辟彊时刺史魏咏之卒辟彊与江陵令罗修前别驾刘期公土人王腾等谋举兵推慧龙为盟主克日袭州城而宋武闻咏之卒亦虑江陵有变遣其弟道规为荆州众遂不果罗修等将慧龙又与僧彬北诣襄阳晋雍州刺史鲁宗之资给慧龙送渡江遂奔姚兴其自言也如此姚灭慧龙归魏明元引见与言慧龙请効力南讨言终俯而流涕天子为之动容谓曰朕方混一车书席卷吴会卿情计如此岂不能相资以众乎然亦未之用后拜洛阳镇将镇金墉会明元太武初即位咸谓南人不宜委以师旅之任遂停前授初崔浩弟恬闻慧龙王氏子以女妻之浩旣婚姻及见慧龙曰信王家儿也王氏世齇鼻江东谓之齇王慧龙鼻渐大浩曰真贵种矣数向诸公称其羙司徒长孙嵩闻之不悦言于太武以其嗟服南人则有讪鄙国化之意太武怒召浩责之浩免冠陈谢得释慧龙由是不调久之除乐安王范傅领并荆扬三州大中正慧龙抗表愿得南垂自効崔浩固言之乃授南蛮校尉安南大将军左长史及宋荆州刺史谢晦起兵江陵引慧龙为援慧龙督司马灵寿等一万人拔其思陵戍进围项城晦败乃班师后宋将王元谟寇滑台诏假慧龙楚兵将军与安颉等同讨之相持五十余日诸将以贼盛莫敢先慧龙设竒兵大破之太武赐以劒马钱帛授龙骧将军赐爵社长侯拜荥阳太守仍领长史在任十年农战并修大着声绩招携边远归附者万余家号为善政其后宋将到彦之檀道济频顿淮颍大相侵掠慧龙力战屡摧其锋彦之与友人萧斌书曰鲁轨顽钝马楚麤狂亡人之中唯王慧龙及韩延之可为深惮不意儒生懦夫乃令老子讶之宋文纵反闲云慧龙自以功髙而位不至欲引宼入边因执安南大将军司马楚之以叛太武闻曰此必不然是齐人忌乐毅耳乃赐慧龙玺书曰义隆畏将军如虎欲相中害朕自知之风尘之言想不足介意也宋文计旣不行复遣刺客吕元伯购慧龙首二百户男绢一千疋元伯为反间来屏人有所论慧龙疑之使人探其懐有尺刀元伯叩头请死慧龙曰各为其主也吾不忍害此人左右皆言义隆贼心未已不杀元伯无以创将来慧龙曰死生有命彼亦安能害我且吾方以仁义为干卤又何忧乎刺客遂舍之时人服其寛恕慧龙自以遭难流离常懐忧悴乃作祭伍子胥文以寄意焉生一男一女遂絶房室布衣蔬食不参吉事举动必以礼太子少傅游雅言于朝曰慧龙古之遗孝也撰帝王制度十八篇号曰国典太平真君初拜使持节宁南将军虎牢镇都副将未至镇而卒临没谓功曹郑曰吾羇旅南人恩非旧结防圣朝殊特之慈得在疆场效命誓愿鞭尸吴市戮坟江隂不谓婴此重疾有心莫遂非唯仰愧国灵实亦俯慙后土脩短命也夫复何言身殁后乞葬河内州县之东乡依古墓而不坟足藏发齿而已庶其魂而有知犹布结草之报时制南人入国者皆葬桑干等申遗意诏许之赠安南将军荆州刺史諡穆侯吏民及将士共于墓所起佛寺图慧龙及僧彬像而赞之吕元伯感全宥之恩留守墓侧终身不去子宝兴袭爵宝兴少孤事母至孝尚书卢遐妻崔浩女也初宝兴母及遐妻俱孕浩谓曰汝等将来所生皆我之自出可指腹为亲及昬浩为撰仪躬自监视谓诸客曰此家礼事宜尽其羙及浩被诛卢遐后妻宝兴从母也縁坐没官宝兴亦逃避未防得出卢遐妻时官赐度斤度斥镇髙车滑骨宝兴尽卖货产自出塞赎之以归州辟中从事别驾举秀才皆不就闭门不交人事袭爵封长社侯龙骧将军卒子琼袭爵琼字世珍孝文赐名焉太和九年为典寺令十六年降侯为伯帝纳其长女为嫔拜前将军并州大中正正始中为光州刺史有受纳响为中尉王显所劾终得雪免神龟中除左将军兖州刺史去州归京多年沈滞所居在司空刘腾宅西腾虽势倾朝野初不之腾旣权重吞并邻宅增广旧居唯琼终不肯与以此久见屈抑琼女适范阳卢道亮不听归其夫家女卒哀恸无已琼仍葬之别所冢不即塞常于圹内哭泣久之乃掩当时深怪之加以聋疾毎见道俗乞丐无已造次见之令人笑愕道逢太保广平王懐据鞍抗礼自言马瘦懐即以所乗马并乗具与之尝诣尚书令李崇骑马至其黄閤见崇子世哲直问继伯在不崇趋出琼乃下崇好以纸帖衣领琼哂而掣去之琼见崇小子青肫盛服就褫之崇亦不恨领军元义使奴遗琼马琼并留奴王诵闻之笑曰东海之风于兹坠矣孝昌三年除镇东将军金紫光禄大夫中书令时琼子遵业为黄门郎故有此授卒赠征北将军中书监并州刺史自慧龙入国三世一身至琼始有四子长子遵业风仪清秀渉歴经史位著作佐郎与司徒左长史崔鸿同撰起居注迁右军将军兼散骑常侍慰劳蠕蠕乃诣代京采拾遗文以补起居所阙与崔光安丰王延明等参定服章及光为孝明讲孝经遵业预讲弟延业録义并应诏作释奠侍宴诗时人语曰英英济济王家兄弟转司徒左长史黄门郎监典仪注遵业有誉当时与中书令陈郡袁翻尚书琅邪王诵并领黄门郎号曰三哲时政归门下世谓侍中黄门为小宰相而遵业从容恬素若处邱园尝着穿角履好事者多毁新履以学之以胡太后临朝天下方乱谋避地自求除州太后曰王诵罢幽州始作黄门卿何乃欲除州也更待一二年当有好处分遵业兄弟并交游时俊乃为当时所羙及尔朱荣入洛兄弟在父丧中以于庄帝有从姨兄弟之亲相率奉迎俱见害河隂议者惜其人才而讥其躁竞赠并州刺史着三晋记十卷行于世子松年仕齐位散骑常侍齐史有传遵业弟广业性沈雅渉歴书传位太尉祭酒迁属卒于太中大夫赠徐州刺史子乂有仪望以干用见称卒于南钜鹿太守广业弟延业博学多闻颇有才藻位中书郎河隂之役遂亡骸骨又无子赠齐州刺史延业弟季和位书侍御史并州大中正赠华州刺史
