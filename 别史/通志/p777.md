<!-- { "loadSidebar": true } -->
　　王昶字文舒太原晋阳人也父泽代郡太守伯父柔北中郎将昶少与同郡王淩俱知名淩年长昶兄事之文帝在东宫昶为太子文学迁中庶子文帝践阼徙散骑侍郎为洛阳典农时都畿树木成林昶斫开荒莱勤劝百姓恳田特多迁兖州刺史明帝即位加扬烈将军赐爵关内侯昶虽在外任心存朝廷以魏承秦汉之法制苛碎不大厘改国典以准先王之风而望治化复兴不可得也乃着治论畧依古制而合于时务者二十余篇又着兵书十余篇言竒正之用青龙中奏之其为兄子及子作名字皆依谦实以见其意故兄子黙字处静沈字处道其子浑字元冲深字道冲遂书诫之曰夫人为子之道莫大于寳身全行以显父母此三者人知其善而或危身破家陷于灭亡之祸者何也由所祖习非其道也夫孝敬仁义百行之首而立身之本也孝敬则宗族安之仁义则乡党重之此行成于内名著于外者矣人若不笃于至行而背本逐末以防浮华焉以成朋党焉浮华则有虚伪之累朋党则有彼此之患此二者之戒昭然着明而循覆车滋众逐未弥甚皆由惑当时之誉昧目前之利故也夫富贵声名人情所乐而君子或得而不处何也恶不由其道耳人患知进而不知退知欲而不知足故有困辱之累悔吝之咎语曰如不知足则失所欲故知足之足常足矣览往事之成败察将来之吉凶未有干名要利而不厌而能保世持家永全福禄者也欲使汝曹立身行已遵儒者之教履道家之言故以元黙冲虚为名欲使汝曹顾名思义不敢违越也古者盘杅有铭凡杖有诫俯仰察焉用无过行况在已名可不戒之哉夫物速成则疾亡晚就则善终朝华之草夕而零落松栢之茂隆冬不衰是以大雅君子恶速成戒阙党也若范匄对秦客而武子击之折其委笄恶其掩人也夫人有善鲜不自伐有能者寡不自矜伐则掩人矜则陵人掩人者人亦掩之陵人者人亦陵之故三郤为戮于晋王叔负罪于周不惟矜善自伐好争之咎乎故君子不自称非以让人恶其盖人也夫能屈以为伸让以为得弱以为彊鲜不遂矣夫毁誉爱恶之原而祸福之机也是以圣人慎之孔子曰吾之于人谁毁谁誉如有所誉必有所试又曰子贡方人赐也贤乎哉我则不暇以圣人之德犹尚如此况庸庸之徒而轻毁誉哉昔伏波将军马援戒其兄子言闻人之恶当如闻父母之名耳可得而闻口不可得而言也斯戒至矣人或毁已当退而求之于身若已有可毁之行则彼言当矣若已无可毁之行则彼言妄矣当则无怨于彼妄则无害于身又何反报焉且闻人毁已而忿者恶丑声之加人也人报者滋甚不如黙而自修已也谚曰救寒莫如重裘止谤莫如自修斯言信矣若与是非之士凶险之人近犹不可况与对校乎其害深矣夫虚伪之人言不根道行不顾言其为浮浅较可识别而世人惑焉犹不检之以言行也近济隂魏讽山阳曹伟皆以倾邪败没荧惑当世挟持奸慝驱动后生虽刑于鈇钺大为烱戒然所汚染固已众矣可不慎与若夫山林之士夷叔之伦甘长饥于首阳安赴火于緜山虽可以激贪励俗然圣人不为吾亦不愿也今汝先人世有冠冕惟仁义为名守慎为称孝悌于闺门务学于师友吾与时人从事虽出处不同然各有所取颍川郭伯益【伯益名奕郭嘉之子】好尚通达敏而有知其为人旷不足轻贵有余得其人重之如山不得其人忽之如草吾以所知亲之昵之不愿儿子为之北海徐伟长不治名髙不求苟得澹然自守唯道是务其有所是非则托古人以见其意当时无所襃贬吾敬之重之愿儿子师之东平刘公干博学有髙才诚节有大意然性行不均少所拘忌得失足以相补吾爱之重之不愿儿子慕之乐安任昭先【昭先名嘏】淳粹履道内敏外恕推逊恭让处不避洿怯而义勇在朝防身吾友之善之愿儿子遵之若引而伸之触类而长之汝其庶防举一隅耳及其用财先九族其施舍务周急其出入存故老其论议贵无贬其进仕尚忠节其取人务道实其处势戒骄淫其贫贱慎无慼其进退念合宜其行事加九思如此而已吾何忧哉青龙四年诏欲得有才智文章谋虑渊深料逺若近视昧而察筹不虚运策不徒发端一小心清修密静干干不解志尚在公者无限年齿勿拘贵贱卿校已上各举一人太尉司马懿以昶应选正始中转任徐州封武观亭侯迁征南将军假节都督荆豫诸军事昶以为国有常众战无常胜地有常险守无常势今屯宛去襄阳三百余里诸军散屯船在宣池有急不足相赴乃表徙治新野习水军于三州广农垦殖仓谷盈积嘉平初太傅司马懿既诛曹爽乃奏博问大臣得失昶陈治畧五事其一欲崇道笃学抑絶浮华使国子入太学而修庠序其二欲用考试考试犹准绳也未有舍准绳而意正曲直废黜陟而空论能否也其三欲今居官者乆于其职有治绩则就増位赐爵其四欲约官实禄励以廉耻不使与百姓争利其五欲絶侈靡崇节俭令衣服有章上下有叙储谷蓄帛反民于朴诏书襃讃因使撰百官考课事昶以为唐虞虽有黜陟之文而考课之法不垂周制冢宰之职大计羣吏之治而诛赏又无校比之制由此言之圣主明于用贤畧举黜陟之体以委达官之长而总其统纪故能否可得而知也其大指如此二年昶奏孙权流放良臣适庶分争可乘衅而制呉蜀白帝夷陵之间黔巫秭归房陵皆在江北民夷与新城郡接可袭取也乃遣新城太守州泰袭黔巫秭归房陵荆州刺史王基诣夷陵昶诣江陵两岸引竹絙为桥渡水击之贼奔南岸凿七道并来攻于是昶使积弩同时俱发贼大将施绩夜遁入江陵城追斩数百级昶欲引致平地与合战乃先遣五军案大道发还使贼望见以喜之以所获铠马甲首驰环城以怒之设伏兵以待之绩果追军与战克之绩遁走斩其将钟离茂许旻收其甲首旗鼓珍寳器仗振旅而还王基州泰皆有功于是迁昶征南大将军仪同三司进封京陵侯母邱俭文钦作乱引兵拒俭钦有功封二子亭侯关内侯进位骠骑将军诸葛诞反昶据夹石以逼江陵持施绩全熙使不得东诞既诛诏増邑千户并前四千七百户迁司空持节都督如故甘露四年薨諡曰穆侯子浑嗣浑自越骑校尉入晋累居方任平呉有功晋史有传
