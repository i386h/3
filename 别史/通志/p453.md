<!-- { "loadSidebar": true } -->
　　昭明太子统字徳施小字维摩武帝长子也以齐中兴元年九月生于襄阳武帝既年垂彊仕方有冢嗣时徐元瑜降又荆州使至云萧頴胄暴卒时人谓之三庆少日而建业平识者知天命所集天监元年十一月立为皇太子时年幼依旧居于内拜东宫官属文武皆入直永福省五年五月庚戌出居东宫太子生而聪叡三岁授孝经论语五岁徧读五经悉通讽诵性仁孝自出宫常思恋不乐帝知之每五日一朝多使留永福省或五日三日乃还宫八年九月于寿安殿讲孝经尽通大义讲毕亲临释奠于国学年十二于内省见狱官将谳事问左右曰是皂衣何为者曰廷尉官属召视其书曰是皆可念我得判否有司以统幼绐之曰得其狱皆刑罪以上统皆署杖五十有司抱具狱不知所为具言于帝帝笑而从之自是数使听讼每有欲寛纵者即使太子决之建康县谳诬人诱口狱翻县以太子仁爱故轻当杖四十令曰彼若得罪便合家孥戮今纵不以其罪罪之岂可轻罚而已可付治十四年正月朔旦帝临轩冠太子于太极殿旧制太子着远游冠金蝉翠緌缨至是诏加金博山太子美姿容善举止读书数行并下过目皆忆每游宴祖道赋诗至十数韵或作剧韵皆属思便成无所防易帝大佛教亲自讲说太子亦素信三宝徧览众经乃于宫内别立慧义殿专为法集之所招引名僧自立三谛法义普通元年四月甘露降于慧义殿咸以为至徳所感时俗稍奢太子欲以己率物服御朴素身衣浣衣膳不兼肉三年十一月始兴王憺薨旧事以东宫礼絶傍亲书翰并依常仪太子以为疑命仆射刘孝绰议其事孝绰议曰按张镜东宫仪记称三朝发哀者逾月不举乐鼓吹寝奏服限亦然寻傍絶之义义在去服服虽可夺情岂无悲铙歌輙奏良亦为此既有悲情宜称兼慕卒哭之后依常举乐称悲竟此理例相符谓犹应兼慕请至卒哭仆射徐勉左率周舍家令陆襄并同孝绰议太子令曰张镜仪记云依士礼终服月称慕悼又云凡三朝发哀者逾月不举刘仆议云傍絶之义义在去服服虽可夺情岂无悲卒哭之后依常举乐称悲竟此理例相符寻情悲之说非止卒哭之后缘情为论此自难一也用张镜之举乐弃张镜之称悲一镜之言取舍有异此自难二也陆家令止云多歴年所恐非事证虽复累稔所用意常未安近亦尝以此问外由来立意谓犹应有慕悼之言张岂不以举乐为大称悲事小所以用小而忽大良亦有以至如元正六佾事为国章虽情或未安而礼不可废铙吹军乐比之亦然书疏方之事则成小差可缘心声乐自外书疏自内乐自他书自己刘仆之议即情未安可令诸贤更共详衷司农卿明山賔歩兵校尉朱异议称慕悼之辞宜终服月于是付典书遵用以为永凖七年十一月贵嫔有疾太子还永福省朝夕侍疾衣不解带及薨歩从丧还宫至殡浆水不入口每哭辄恸絶武帝勑中书舍人顾协宣防曰毁不灭性圣人之制不胜丧比于不孝有我在那得自毁如此可即强进饮粥太子奉勑乃进数合自是至葬日进麦粥一升武帝又勑曰闻汝所进过少转就羸瘦我比更无余病政为汝如此胸中亦填塞成疾故应彊加饘粥不使我恒尔悬心虽屡奉勑劝逼终丧日止一溢不尝菜果之味体素壮腰带十围至是减削过半每入朝士庶见者莫不下泣太子自加元服帝便使省万机内外百司奏事者填塞于前太子明于庶事每所奏谬误巧妄皆即辩析示以可否徐令改正未尝弹纠一人平断法狱多所全宥天下皆称仁性寛和容众喜愠不形于色引纳才学之士赏爱无倦恒自讨论坟籍或与学士商古今继以文章著述率以为常于时东宫有书几三万卷名才并集文学之盛晋宋以来未之有也性爱山水于元圃穿筑更立亭馆与朝士名素者游其中尝泛舟后池番禺侯轨盛称此中宜奏女乐太子不答咏左思招隐诗云何必丝与竹山水有清音轨慙而止出宫二十余年不畜音声未薨少时勑赐太乐女伎一部畧无所好普通中大军北侵都下米贵太子因命菲衣减膳每霖雨积雪遣腹心左右周行闾巷视贫困家及有流离道路以米密加振赐人十石又出主衣绢帛每年常多作襦袴各三千领冬月以施寒者不令人知若死亡无可敛则为备棺椁每闻远近百姓赋役勤苦辄敛容变色常以戸口未实重于劳扰吴郡屡以水灾不熟有上言当漕大渎以泻浙江中大通二年春诏遣前交州刺史王奕假节发吴吴兴信义三郡人丁就役太子上疏曰伏闻当遣王奕等上东三郡人丁开漕沟渠导泄震泽使吴兴一境无复水灾暂劳永逸必获后利未萌难覩窃有愚怀如闻吴兴累年失收民颇流移吴郡十城亦不全熟唯信义去秋有稔复非恒役之民即日东境谷价犹贵劫盗屡起在所有司皆不闻奏今征戍未归彊丁踈少此虽小举窃恐难合吏一登门动为民蠧又出丁之处远近不一比得齐集已妨蚕农去年粗为丰岁公私未能足食如复今兹失业虑恐为更深且草窃多伺民间虚实若善人从役则抄盗弥增吴兴未受其益内地已离其不审可得权停此功待优实以不武帝优诏以喻焉太子孝谨天至每入朝未五鼓便守城门开东宫虽燕居内殿一坐一起恒向西南面台宿被召当入危坐达旦三年三月游后池乗雕文舸摘芙蓉姬人荡舟没溺而得出因动股恐贻帝忧深诫不言以寝疾闻武帝勑看问辄自力手书啓及稍笃左右欲啓闻犹不许曰云何令至尊知我如此恶因便呜咽四月乙已暴恶驰啓武帝比至已薨时年三十一帝临哭尽哀诏敛以衮冕諡曰昭明五月庚寅葬安宁陵诏司徒左长史王筠为哀册文朝野惋愕都下男女奔走宫门号泣满路四方甿庶及疆徼之人闻丧者哀恸太子性仁恕见在宫禁防捉荆子者问之云以荆子驱人太子恐复致痛使捉手版代之频食中得蝇虫之属密置柈边恐厨人获罪不令人知又见后閤小儿摊戏后属有狱牒摊者法士人结流徙庶人结徒太子曰私钱自戏不犯公物此科太重令注刑止三岁士人免官狱牒应死者必降长徒自此以下莫不减半所着文集二十卷又撰古今典诰文言为正序十卷五言诗之善者为英华集二十卷文选三十卷薨后长子东中郎将南徐州刺史华容公欢封豫章郡王次子枝江公誉封河东郡王曲江公詧封岳阳郡王封武昌郡王鉴封义阳郡王各三千戸女悉同正主蔡妃供待一同常仪唯别立金华宫为异帝既废嫡立庶海内噂故各封诸子大郡以慰其心岳阳王詧流涕受拜累日不食初丁贵嫔薨太子遣人求得善墓地将斩草有卖地者因阉人俞三副求市若得三百万许以百万与之三副密啓武帝言太子所得地不如臣所得地于帝吉帝末年多忌便命市之葬果有道士善图墓云地不利长子若厌伏或可申延乃为蜡鹅及诸物埋墓侧长子位有宫监鲍邈之魏雅者二人初并为太子所爱邈之晚见踈于雅密啓武帝云雅为太子厌祷帝密遣检掘果得鹅等物大惊将穷其事徐勉固谏得止于是唯诛道士由是太子迄终以此慙媿故其嗣不立后邵陵王临丹阳郡因邈之与乡人争婢议以为诱畧之罪牒宫简文追感太子寃挥泪诛之邈之兄子僧隆为宫直前未知为邈之侄即日驱出先是人间謡曰鹿子开城门城门鹿子开当开复未开使我心徘徊城中诸少年逐欢归去来鹿子开反语为来子哭云帝哭也欢前为南徐州太子果薨遣中书舎人臧厥追欢于崇正殿解发临哭欢既嫡孙次应嗣立而迟疑未决帝既新有天下恐不可以少主主大业又以心防故意在晋安王犹豫自四月上旬至五月二十一日方决欢止封豫章王还任往謡言心徘徊者未定也城中诸少年逐欢归去来复还徐方之象也欢字孟孙位云麾将军江州刺史薨諡安王子栋嗣栋字元吉及简文见废侯景奉以为主栋方与妃张氏锄葵而法驾奄至栋惊不知所为泣而升辇及即位升武徳殿歘有回风从地涌起飜飞华盖径出端门时人知其不终于是年号天正追尊昭明太子曰昭明皇帝安王为安皇帝金华敬妃蔡氏为敬皇后太妃王氏为皇太后妃为皇后未几行禅让礼栋封淮隂王及二弟桥樛并锁于密室景败走兄弟相扶出逢杜崱于道崱去其锁弟曰今日免横死矣栋曰倚伏难知吾犹有惧初王僧辩之为都督将发谘元帝曰平贼之后嗣君万福未审有何仪注帝曰六门之内自极兵威僧辩曰平贼之谋臣为已任成济之事请别举人由是帝别勑宣猛将军朱买臣使行忍酷会简文已被害栋等与买臣遇见呼往船共饮未竟并沉于水河东王誉字重孙普通二年封枝江县公中大通三年改封河东郡王累迁南中郎将湘州刺史未几侯景冦建业誉入援至青草湖台城没有诏班师誉还湘镇时元帝军于武城新除雍州刺史张缵密报元帝曰河东起兵岳阳聚米将来袭江陵元帝甚惧沉米断缆而归因遣谘议周直至誉所督其粮众誉曰各自军府何忽疑人使三反誉并不从元帝大怒遣世子方等征之反为誉败死又令信州刺史鲍泉讨誉并陈示祸福誉谓曰欲前即前无所多说泉军于石椁寺誉逆击不利而还泉进军橘洲誉攻之又见败于是遂围之誉幼而有骁勇马上用弩兼有胆气能抚士卒甚得众心元帝又遣领军王僧辩代鲍泉攻誉誉将溃围而出会其麾下将慕容华引僧辩入城遂被执谓守者曰勿杀我得一见七官申此谗贼死无恨主者曰奉令不许遂斩首送荆镇元帝返其首以葬焉初誉之将败引镜照面不见其头又见长人盖屋两手据地噉其脐又见白狗大如驴从城出不知所在誉甚恶之俄而城陷岳阳王詧别有传列在载记
