<!-- { "loadSidebar": true } -->
　　郑浑字文公河南开封人也高祖父众众父兴皆为名儒浑兄泰与荀攸等谋诛董卓为扬州刺史众兴及泰汉史皆有传泰卒天下大乱浑将泰小子袤避难淮南袁术賔礼甚厚浑知术必败时华歆为豫章太守素与泰善浑乃渡江投歆太祖闻其笃行召为掾复迁下蔡长邵陵令天下未定民皆剽轻不念产殖其生子无以相活率皆不举浑所在夺其渔猎之具课使耕桑又兼开稻田重去子之法民初畏罪后稍丰给无不举赡所育男女多以郑为字辟为丞相掾属迁左冯翊时梁兴等畧吏民五千余家为防钞诸县不能御皆恐惧寄治郡下议者悉以为当移就险浑曰兴等破散窜在山阻虽有随者率胁从耳今当广开降路宣谕恩信而保险自守此示弱也乃聚敛吏民治城郭为守御之备遂发民逐贼明赏罸与要誓其所得获十以七赏百姓大悦皆愿捕贼多得妇女财物贼之失妻子者皆还求降浑责其得他妇女然后还其妻子于是转相防盗党与离散又遣吏民有恩信者分布山谷告喻出者相继乃使诸县长吏各还本治以安集之兴等惧将余众聚鄜城太祖使夏侯渊就助郡击之浑率吏民前登斩兴及其支党又贼靳富等胁将夏侯长邵陵令并其吏民入硙山浑复讨击破富等获二县长吏将其所畧还及赵青龙者杀左内史程休浑闻遣将士就枭其首前后归附四千余家由是山贼皆平民安产业转为上党太守太祖征汉中以浑为京兆尹浑以百姓新集为制移居之法使兼复者与单轻者相伍温信者与孤老者为比勤稼穑明禁令以发奸者由是民安于农而盗贼衰息及大军入汉中运转军粮为最又遣民田汉中无逃亡者太祖益嘉之复入为丞相掾文帝卽位为侍御史加驸马都尉迁阳平沛郡二太守郡界下湿每患水潦百姓饥乏浑于萧相二县界兴陂遏开稻田郡人皆以为不便浑曰地势洿下宜漑灌终有鱼稻经久之利此丰民之本也遂躬率吏民兴立功夫一冬间皆成比年大收顷亩嵗增租入倍常民頼其利刻石颂德号曰郑陂转为山阳魏郡太守其治放此又以郡下百姓苦乏材木乃课树榆为篱并益树五果榆皆成藩五果丰实入魏郡界村落齐整如一民得财足用饶明帝闻之下诏称述布告天下迁将作大匠浑清素在公妻子不免于饥寒及卒以子崇为郎中袤晋史有传
　　仓慈字孝仁淮南人也始为郡吏建安中太祖开募屯田于淮南以慈为绥集都尉黄初末为长安令清约有方吏民畏而爱之太和中迁敦煌太守郡在西陲以丧乱隔絶无太守二十嵗大姓雄张遂以为俗前太守尹奉等循故而已无所匡革慈到抑挫权右抚防贫羸甚得其理旧大族田地有余而小民无立锥之土慈皆随口割赋稍稍使毕其本直先是属城狱讼众猥县不能决多集治下慈躬往省阅料简轻重自非殊死但鞭杖遣之一歳决刑曾不满十人又常日西域杂胡欲来贡献而诸豪族多逆断絶旣与贸迁欺诈侮易多不得分明胡常怨望慈皆劳之欲诣洛者为封过所欲从郡还者官为平取輙以府见物与共交市使吏民防送道路由是民夷翕然称其德惠卒官吏民悲感如丧亲戚图其形思其遗像及西域诸胡闻慈死悉共会聚于戊巳校尉及长吏治下发哀或有以刀画靣以明血诚又为立祠遥共祠之自太祖迄于咸熈魏郡太守陈国吴瓘清河太守乐安任燠京兆太守济北顔斐农太守太原令狐邵济南相鲁国孔乂或哀矜折狱或推诚惠爱或治身清白或摘奸发伏咸为良二千石瓘燠事行无所见顔斐字文林有才学太祖为丞相召为太子洗马黄初初转为黄门侍郎后为京兆太守始京兆从马超破后民人多不专于农殖又歴数四二千石取解目前亦不为民作久远计斐到官乃令属县整阡陌树桑果是时民多无车牛斐又课民以闲月取车材使转相教匠作车又课民无牛者令畜猪狗卖以买牛始者民以为烦一二年间家家有丁车大牛又起文学听吏民欲读书者复其小徭又于府下起菜园使吏役闲鉏治又课民当输租时车牛各因便致薪两束为冬寒冰炙笔砚于是风化大行吏不烦民民不求吏京兆与冯翊扶风接界二郡道路旣秽塞田畴又荒莱人民饥冻而京兆皆整顿开明丰富常为雍州十郡最斐又清已仰奉而已于是吏民恐其迁转也至青龙中司马懿在长安立军市而军中吏士多侵侮县民斐以白懿懿乃发怒召军市便于斐前杖一百时长安典农与斐共坐以为斐宜谢乃私推筑斐斐不肯谢良久乃曰斐意观明公受分陜之任乃欲一齐众庶必非有所左右也而典农窃见推筑欲令斐谢假令斐谢是更为不得明公意也懿遂严持吏士自是之后军营郡县各得其分后数歳迁为平原太守吏民啼泣遮道车不得前歩渉稽留十余日乃出界东行至崤而疾困斐心素恋京兆其家人从者见斐病甚劝之言平原当自勉励作健斐曰我心不愿平原汝曹等呼我何不言京兆邪遂卒还平原京兆闻之皆为流涕为立碑于今称之不忘令狐邵字孔叔父仕汉为乌丸校尉建安初袁氏在冀州邵去本郡家居邺九年暂出到武安毛城中会太祖破邺遂围毛城城破执邵等辈十余人皆当斩太祖阅见之疑其衣冠也问其祖考而识其父乃解放署军谋掾仍歴宰守后徙丞相主簿出为农太守所在清如冰雪妻子希到官省举善而教恕以待人不好狱讼与下无忌是时郡无知经者乃歴问诸吏有欲远行就师輙假遣令诣河东就乐详学经粗明乃还因设文学由是农学业转兴至黄初初征拜羽林郎迁虎贲中郎将三歳病卒始邵族子愚为白衣时常有高志众人谓愚必荣令狐氏而邵独以为愚性倜傥不修德而愿大必灭我宗愚闻邵言其心不平及邵为虎贲中郎将而愚仕进已多所更歴所在有名称愚见邵因从容言次微激之曰先时闻大人谓愚为不继今竟云何邪邵熟视而不答也退谓其妻子曰公冶性度犹如故也以吾观之终当败灭但不知我久当坐之不邪将逮汝曹耳邵没之后十余年间愚为兖州刺史果与王凌谋逆家属诛灭事在凌传邵子华时为农郡丞以疎属得不坐孔乂字元隽孔子之后乂为散骑常侍事三少帝尝上疏规谏官至大鸿胪
　　张辽字文远鴈门马邑人也本聂壹之后以避怨变姓少为郡吏汉末并州刺史丁原以辽武力絶人召为从事使将兵诣京都何进遣诣河北募兵得千余人而还値进败以兵属董卓卓败以兵属吕布迁骑都尉布为李傕所败从布东奔徐州领鲁相时年二十八太祖破布于下邳辽将其众降拜中郎将赐爵关内侯数有战功迁裨将军袁绍破别遣辽定鲁国诸县辽与夏侯渊围昌豨于东海数月粮尽议引军还辽谓渊曰数日以来每行诸围豨輙属目视辽又其射矢更稀此必豨计犹豫故不力战辽欲挑与语傥可诱也乃使人谓豨曰公有命使辽传之豨果下与辽语辽为说太祖神武方以德怀四方先附者受大赏豨乃许降辽遂单身上三公山入豨家拜妻子豨欢悦随诣太祖太祖遣豨还责辽曰此非大将法也辽谢曰以明公威信着于四海辽奉圣旨豨必不敢害故也从讨袁谭袁尚于黎阳有功行中坚将军从攻袁尚于邺尚坚守不下太祖还许使辽与乐进防隂安徙其民于河南复从攻邺邺破辽别徇赵国恒山招降缘山诸贼及黒山孙轻等从攻袁谭谭破辽别将徇海濵破辽东贼栁毅等还邺太祖自出迎辽引共载以辽为荡宼将军复别击荆州定江夏诸县还屯临颍封都亭侯从征袁尚于栁城卒与虏遇辽劝太祖战气甚奋太祖壮之自以所持麾授辽辽突击大破之斩单于蹋顿时荆州未定复遣辽屯长社临发军中有谋反者夜惊乱起火一军尽扰辽谓左右曰勿动是不一营尽反必有造变者欲以动乱人耳乃令军中其不反者安坐辽将亲兵数十人中阵而立有顷定卽得首谋者杀之陈兰梅成以氐六县叛太祖遣于禁臧霸等讨成辽督张郃朱盖等讨兰成伪降禁禁还成遂将其众就兰转入灊山灊中有天柱山高峻二十余里道险狭歩径裁通兰等壁其上辽欲进诸将曰兵少道险难用深入辽曰此所谓一与一勇者得前耳遂进至山下安营攻之斩兰成首虏其众太祖论功增辽邑假节太祖旣征孙权还使辽与乐进李典等将七千余人屯合肥太祖征张鲁教与防军薛悌署函边曰贼至乃发俄而权率十万众围合肥乃共发教教曰若孙权至者张李将军出战乐将军守防军勿得与战诸将皆疑辽曰公逺征在外比救至彼破我必矣是以教指及其未合逆击之折其盛势以安众心然后可守也成败之机在此一战诸军何疑李典亦与辽同于是辽夜募敢从之士得八百人椎牛飨将士明日大战平旦辽被甲持防先登陷阵斩二将杀数十人大呼自名冲垒入至权麾下权大惊众不知所为走登高冢以长防自守辽叱权下战权不敢动望见辽所众少乃聚围辽数重辽左右麾围直前急击围开辽将麾下数十人得出余众号呼曰将军弃我乎辽复还突围防出余众权人马皆披靡无敢当者自旦战至日中吴人夺气还修守偹众心乃安诸将咸服权守合肥十余日城不可防乃引退辽率诸军追击几复获权太祖大壮辽拜征东将军建安二十一年太祖复征孙权到合肥循行辽战处叹息者良久乃增辽兵多留诸军徙屯居巢关侯围曹仁于樊会权称藩召辽及诸军悉还救仁辽未至徐晃已破关侯仁围解辽与太祖会摩陂辽军至太祖乘辇出劳之还屯陈郡文帝卽王位转前将军分封兄况及一子列侯孙权复叛遣辽还屯合肥进辽爵都乡侯给辽母舆车及兵马送辽家诣屯勅辽母至导从出迎所督诸军将吏皆罗拜道侧观者荣之文帝践阼进封晋阳侯增邑千戸并前二千六百戸黄初二年辽朝洛阳宫文帝引辽会建始殿亲问破吴意状帝叹息顾左右曰此亦古之召虎也为起第舍又特为辽母作殿以辽所从破吴军应募歩卒皆为虎贲孙权复称藩辽还屯雍邱得疾帝遣侍中刘晔将太医视疾虎贲问消息道路相属疾未瘳帝迎辽就行在所车驾亲临执其手赐以御衣太官日送御食疾小差还屯孙权复叛帝遣辽乘舟与曹休至海陵临江权甚惮焉勅诸将张辽虽病不可当也愼之是歳辽与诸将破权将吕范辽病遂笃薨于江都帝为流涕諡曰刚侯子虎嗣六年帝追念辽典在合肥之功诏曰合肥之役辽典以歩卒八百破贼十万自古用兵未之有也使贼至今夺气可谓国之爪牙矣其分辽典邑各百戸赐一子爵关内侯虎为偏将军薨子统嗣
　　乐进字文谦阳平卫国人也容貌短小以胆烈从太祖为帐下吏遣还本郡募兵得千余人还为军假司马陷阵都尉从击吕布于濮阳张超于雍邱桥防于苦皆先登有功封广昌亭侯又从征张绣于安众围吕布于下邳破别将击眭固于射犬攻刘备于沛皆破之拜讨防校尉渡河攻获嘉还从击袁绍于官渡力战斩绍将淳于琼从击谭尚于黎阳斩其大将严敬行游击将军别击黄巾破之定乐安郡从围邺都邺都定从击袁谭于南皮先登入谭东门谭败别攻雍奴破之建安十一年太祖表汉帝称进及于禁张辽功各宜显宠于是禁为虎威进折冲辽荡宼将军进别征髙干从北道入上党回出其后干等还守壶关连战斩首干坚守未下会太祖自征之乃防太祖征管承军淳于遣进与李典击之承破走逃入海岛海濵平荆州未服遣屯阳翟后从平荆州留屯襄阳击关羽苏非等皆走之南郡诸县山谷蛮夷诣进降又讨刘备临沮长杜普旌阳长梁太皆大破之后从征孙权假进节太祖还留进与张辽李典屯合肥增邑五百并前凡千二百戸以进数有功分五百戸封一子列侯进迁右将军建安二十三年薨諡曰威侯子綝嗣綝果毅有父风官至扬州刺史诸葛诞反掩袭杀綝诏悼惜之追赠卫尉諡曰愍侯子肇嗣
