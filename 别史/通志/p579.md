<!-- { "loadSidebar": true } -->
　　衞绾代大陵人也以戏车为郎事文帝功次迁中郎将醇谨无他孝景为太子时召上左右饮而绾称病不行恐文帝谓豫有二心事太子也文帝且崩时属孝景曰绾长者善遇之及孝景立嵗余不孰何绾绾日以谨力景帝幸上林诏中郎将参乗还而问曰君知所以得参乗乎绾曰臣代戏车士幸得功次迁待罪中郎将不知也上问曰吾为太子时召君不肯来何也对曰死罪实病上赐之劒绾曰先帝赐臣劔凡六不敢奉诏上曰劒人所施易独至今乎【施读曰貤易换之也】绾曰具在上使取六劒剑尚盛未尝服也官有谴常防其罪不与他将争有功常让他将上以为亷忠实无他膓乃拜绾为河间王太傅吴楚反诏绾为将将河间兵撃吴楚有功拜为中尉三嵗以军功封为建陵侯明年上废太子诛栗卿之属上以绾长者不忍乃赐绾吿归而使郅都治捕栗氏既已上立胶东王为太子召绾拜为太子太傅久之迁为御史大夫五嵗代桃侯刘舍为丞相绾朝奏事如职所奏然自初官以至丞相终无可言景帝以为敦厚可相少主尊宠之赏赐甚多为丞相三嵗景帝崩武帝立建元中天子以景帝病时诸官囚多坐不辜者而君不任职免之后薨諡曰哀侯子信嗣坐酎金国除
　　直不疑南阳人也文帝时为郎其同舍有告归误将持其同舍郎金去已而同舍郎觉亡意不疑不疑谢有之买金偿后告归者至而归金亡金郎大慙以此称为长者稍迁至中大夫朝廷见人或毁不疑曰不疑状貎甚美然特毋奈其善盗嫂何也不疑闻曰我乃无兄然终不自明也吴楚反时不疑以二千石将撃之景帝后元年拜为御史大夫天子修吴楚时功封不疑为塞侯武帝即位与丞相绾俱以过免不疑学老子言其所临为官如故惟恐人之知其为吏迹也不好立名称为长者薨諡信侯传子至孙彭祖坐酎金国除
　　周文名仁其先任城人也以医见景帝为太子时为舍人积功迁至太中大夫景帝初立拜仁为郎中令仁为人隂重不泄常衣弊补衣溺袴故不为防清以是得幸入卧内于后宫秘戏仁常在傍终无所言上时问人仁曰上自察之然亦无所毁如此景帝再自幸其家家徙阳陵上所赐甚多然终常譲不敢受也诸侯羣臣赂遗终无所受武帝立为先帝臣重之仁乃病免以二千石禄归老子孙咸至大官
　　张叔名敺【音驱】髙祖功臣安邱侯说少子也敺文帝时以治刑名侍太子然其人长者景帝时尊重常为九卿至武帝元朔中代韩安国为御史大夫欧为吏未尝言案人剸【与专同】以诚长者处官官属以为长者亦不敢大欺上具狱事有可郤郤之不可者不得已为涕泣面而封之其爱人如此老笃请免天子宠以上大夫禄归老于家家阳陵子孙咸至大官
