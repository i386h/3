<!-- { "loadSidebar": true } -->
　　刘休賔字处干本平原人也祖昶从慕容徳南渡河家于北海都昌县父奉伯宋北海太守休賔少好学有文才仕宋为兖州刺史娶崔邪利女生子文煜崔氏先归宁在鲁郡邪利之降文煜母子与俱入魏及慕容白曜军至休賔不降白曜请崔氏与文煜至以报休賔又执休賔兄延和妻子廵视城下休賔答白曜许待歴城降当即归顺密遣主簿尹文达向歴城观魏军形势文达诣白曜诈祗白曜令文达往升城见其妻子文煜哭泣以爪发为信文达回复经白曜誓约而还见休賔休賔抚爪发泣复遣文达与白曜期白曜以酒灌地启告山河誓而不负休賔文达还谓休賔可早决计休賔于是告兄子闻慰闻慰固执不可遂差本契白曜寻遣著作佐郎许赤彪夜至梁邹南门告城上人曰休賔遣文达频造仆射许降何得无信于是城内遂相维持欲降不得歴城降休賔乃出请命及立平齐郡乃以梁邹人为怀宁县以休賔为令延兴二年卒文煜有志尚综览羣书轻财重义太和中坐从兄闻慰南叛被徙北边孝文特听还代帝曾幸方山文煜大言求见申父功厚赏屈于是赐爵都昌子深见待遇拜恊律中郎卒于高阳太守赠兖州刺史諡曰贞休賔族父旋之其妻许氏生工子法凤法武而旋之早卒东阳平许氏携二子入魏孤贫不自立母子并出家为尼僧旣而反俗俱奔江南法武后改名竣字孝标梁史有传
　　房法寿小名乌头清河东武城人也曾祖谌仕燕位太尉掾随慕容氏迁于齐子孙因家之遂为东清河绎幕人焉法寿防孤少好射猎轻率勇果结诸羣小为刼盗宗族患之弱冠州迎主簿后以母老不复应州郡命常盗杀防牛以供母招集壮士恒有百数仕宋为魏郡太守法寿从祖弟崇吉母妻为慕容白曜所获托法寿为计法寿与崇吉归款于白曜诏以法寿为平远将军与韩麒麟对为冀州刺史及歴城梁邹降法寿崇吉等与崔道固刘休賔俱至京师以法寿为上客崇吉为次客崔刘为下客法寿供给亚于薛安都等以功赐爵壮武侯给以田宅奴婢性爱酒好施亲旧賔客率同饥饱坎常不丰足毕众敬等皆尚其通爱卒赠青州刺史諡敬侯子伯祖袭例降为伯歴齐郡内史伯祖闇弱委事于功曹张僧皓大有受纳伯祖衣食不充迁幽州辅国军长史后坐事免官卒子翼大城戍主带宗城太守袭爵壮武侯翼子豹仕齐歴西河博陵乐陵太守有能名列在良吏传伯祖弟防愍安丰新蔡二郡太守坐事夺官居家忽闻门有客声出无所见还至庭中为家羣犬所噬卒法寿族子景伯字良晖祖元庆仕宋歴七郡太守后为沈文秀青州建威府司马宋明帝之弑废帝子业子业弟子勋起兵文秀后归子勋元庆不同为文秀所害父爱亲献文时三齐平随例内徙为平齐人以父非命蔬食终身景伯生于桑干少丧父以孝闻家贫佣书自给养母甚谨尚书卢渊称之于李冲冲时典选版为奉朝请累迁齐州辅国长史会刺史亡勑行州事政存寛简百姓安之后除清河太守郡民刘简虎曾失礼于景伯闻其临郡阖门逃亡景伯督切属县追捕禽之即署其子为西曹掾令喻山贼贼以景伯不念旧恶一时俱下论者称之旧制守令六年为限限满将代郡民韩灵和等三百余人表诉乞留复加二载后迁司空长史以母疾去官景伯性淳和渉猎经史诸弟宗之如事严父及弟亡蔬食终丧期周不内御忧毁之容有如居重其次弟景先亡其防弟景远期年哭临亦不内寝乡里为之语曰有义有礼房家兄弟廷尉卿崔光韶好标牓人物无所推尚毎云景伯有士大夫之行业及母亡景伯居丧不食盐菜因此遂为水病积年不愈卒于家赠左将军齐州刺史景伯子文烈位司徒左长史与从父弟逸祐并有名文烈性温柔未尝嗔怒为吏部郎时经霖雨絶粮遣婢籴米因尔逃窜三四日方还文烈徐谓曰举家无食汝从何处来竟无楚挞子山基仕隋歴户部考功侍郎并着能名见称于时景先字光胄防孤贫无资从师其母自授毛诗曲礼年十二请其母曰岂可使兄佣赁以供景先也请自求衣然后就学母哀其小不许苦请乃从之遂得一羊裘欣然自足昼则樵苏夜诵经史自是精勤遂大通赡太和中例得还乡郡辟功曹州举秀才解褐太学博士时太常刘芳侍中崔光当世儒宗叹其精博奏兼著作佐郎修国史侍中穆绍又启景先撰宣武起居注累迁歩兵校尉领尚书郎齐州中正所歴皆有当官称景先沈敏方正事兄恭谨出告反靣晨昏参省侧立移时兄亦危坐如对賔客兄曾寝疾景先侍汤药衣冠不解形容毁瘁亲友见者莫不哀之卒赠洛州刺史諡曰文景先作五经疑问百余篇其语典诣符玺郎王神贵益之名为辩疑合成十卷亦有可观节闵帝时奏上之帝亲自执卷与神贵往复嘉其用心子延祐武定末太子家令后魏收修史景远字叔遐重然诺好施与值频歳凶俭以家财分赡宗亲又于通衢为粥以饲饿者存济甚众平原刘郁行经齐兖之境忽遇刼贼已杀十余人次至郁郁呼曰与君乡近何忽见杀贼曰若言乡里亲亲是谁郁曰齐州主簿房阳是我姨兄阳是景远小字贼曰我食其粥得活何得杀其亲遂还衣物防活者二十余人景远好史传不为章句天性小急不类家风然事二兄至谨抚养兄孤恩训甚笃益州刺史傅竖眼慕其名义启为昭武府功曹参军以母老不应竖眼颇恨之卒于家子敬道永熙中开府参军
　　毕众敬小名柰东平须昌人也少好弓马射猎交结轻果常于疆境盗掠为业仕宋位太山太守湘东王彧杀其主子业而自立是为明帝遣众敬诣兖州募人到彭城刺史薛安都召与密谋云晋安有上流之名且孝武第三子当共卿西从晋安众敬从之东平太守申纂据无盐城不与之同及宋平子勋授纂兖州刺史会有人发众敬父墓令其母骸首散落众敬发丧行服疑纂所为弟众爱为薛安都长史亦遣人密至济隂掘纂父墓以相报答及安都以城入魏众敬不同其谋子元賔以母并百口悉在彭城恐交致祸日夜啼泣遣请众敬众敬犹未从之众敬先已遣表谢宋宋明帝授众敬兖州刺史而以元賔有他罪独不舍之众敬防刀破柱曰皓首之年唯有此子今不原贷何用独全及尉元至乃以城降元遣将入城事定众敬悔恚数日不食皇兴初就拜散骑常侍兖州刺史赐爵东平公与中书侍郎李璨对为刺史慕容白曜攻克无盐获申纂无杀纂意而城中火起纂为所烧死众敬闻克无盐惧不杀纂乃与白曜书并表朝廷云家酷由纂闻纂死乃悦二年与薛安都朝京师赐甲第一区后复为兖州刺史征还京师众敬善自奉养食膳丰华必致他方远味年已七十发须皓白而气力未衰跨鞍驰骋有若少壮笃于姻类深有国士之风张谠之亡躬自营视有若至亲太和中孝文賔礼旧老众敬与高允引至方山虽文武奢俭好尚不同然亦与允甚相爱敬接膝谈款有若平生后以笃老乞还桑梓朝廷许之众敬临还献真珠珰四具银装劒一口刺彪矛一枚仙人文绫一百疋文明太后与帝引见于皇信堂赐以酒馔车马绢等劳遣之卒于兖州子元賔少豪侠有武干渉猎书史与父同建勲诚至京师俱为上賔赐爵须昌侯后拜兖州刺史假彭城公父子相代为本州当世荣之时众敬以礼还乡常呼元賔为使君毎元賔听政时乘板舆出至元賔所先遣左右勑不起观其断决忻忻然喜见顔色众敬善持家业犹能督课田产大致储积元賔为政清平善抚人物百姓爱乐之以父忧解任防中遥授长兼殿中尚书卒赠衞尉卿諡曰平元賔入魏初妻东平刘氏有四子祖朽祖髦祖归祖旋赐妻元氏生二子祖荣祖晖祖朽最长次祖晖次祖髦故事前妻虽先有子后赐之妻子皆承嫡所以刘氏先亡祖晖不服重元氏后卒祖朽等三年终礼祖荣早卒子义允袭祖爵东平公例降为侯卒子僧安袭祖朽身长八尺腰带十围渉猎经史好为文咏善与人交袭父爵须昌侯例降为伯以本州中正为统军邢峦讨梁师以功封南城县男歴散骑侍郎中书侍郎神龟末除东豫州刺史祖朽善抚边清平有信百姓称之后为瀛州刺史卒赠吏部尚书兖州刺史无子以弟祖归子义畅为后袭爵义畅倾巧无士业善通时要位中书侍郎兖州大中正后除散骑常侍坐事伏法祖髦以兄祖朽别封南城以须昌伯回授之位东平太守卒于本州别驾祖晖早有事干为幽州刺史以全守勲封新昌县子逢萧宝夤退败祖晖防城东趣华隂坐免官爵寻行幽州事建义中诏复州爵后为贼宿勤明达所攻没长子义勰袭爵齐受禅例降义勰弟义云仕齐歴位兖州刺史性残忍列在酷吏传中祖归位建宁太守子义远平原太守义远弟义显义携性并豪率天平以后梁使人还往经歴兖城前后州将以义携兄弟善营鲑膳器物鲜华常兼长史接宴賔客祖旋太尉行参军卒赠都官尚书齐兖二州刺史众敬弟众爱随兄归魏以勲为第二客赐爵钜平侯卒赠徐州刺史諡曰康子闻慰字子安有器干袭爵例降为伯延昌初累迁清河内史固以疾辞后试守广平内史正光初相州刺史中山王熙起兵谋诛元义闻慰斩其使发兵拒之义以为忠于已迁沧州刺史甚有政绩后除散骑常侍东道行台寻为都督安乐王鉴军司马攻元法僧败奔还京师被劾遇赦免卒赠散骑常侍兖州刺史伯如故諡曰恭子祖彦字修贤渉猎书传风度闲雅为时所知以侍御史为元法僧监军法僧反被逼南入后还歴中书侍郎袭爵钜平伯卒赠尚书右仆射兖州刺史祖彦弟祖哲秘书郎诸毕当朝不乏荣贵但帏薄不修为时所鄙申纂本魏郡人申钟曾孙也皇始初道武平中山纂举室南奔家于济隂及在无盐仕宋为兖州刺史旣败子景义入魏
