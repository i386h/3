<!-- { "loadSidebar": true } -->
　　韩麒麟昌黎棘城人自云汉大司马增之后也父瑚秀容平原二郡太守麒麟防而好学羙容姿善骑射景穆监国为东曹主书文成即位赐爵渔阳男父亡居丧有礼后参征南慕容白曜军事进攻升城师人多伤及城溃白曜将阬之麒麟谏曰始践伪境方宜寛威厚惠此韩信所以降范阳也勍敌在前而便阬其众恐自此以东各为守御三齐未易图也白曜从之皆令复业齐人大悦后白曜表麒麟为冠军将军与房法寿对为冀州刺史白曜攻东阳麒麟上义租六十万斛并攻战器械于是军须无乏及白曜被诛麒麟停滞多年孝文时拜齐州刺史假魏昌侯在官寡于刑罚从事刘普庆説麒麟曰明公仗节方夏无所斩戮何以示威麒麟曰人不犯法何所戮乎若必须斩断以立威名当以卿应之普庆慙惧而退麒麟以新附之人未阶台官士人沈抑乃表请守宰有阙宜推用豪望增置吏员广延贤哲则华族防荣良才获叙怀徳安土庶或在兹朝议从之太和十年京都大饥麒麟表陈时务曰古先哲王经国立政积储九稔谓之太平故躬籍千亩以率百姓用能衣食滋茂礼教兴行逮于中代亦崇斯业入粟者与斩敌同爵力田者与孝悌均赏实百王之常轨为政之所先今京师人庶不耕者多游食之口三分居二盖一夫不耕或受其饥况于今者动以万计故顷年山东遭水而人有馁终今秋京都遇旱谷价踊贵实由农人不勤素无储积故也伏惟陛下天纵钦明道高三五上垂覆载之泽而下有冻馁之人皆由有司不为其制长吏不防其本自承平日久丰穰积年竞相矜夸浸成侈俗故令耕者日少田者日荒谷帛罄于府库宝货盈于市里衣食匮于室丽服溢于路饥寒之本实在于斯愚谓凡珍玩之物皆宜禁断吉凶之礼备为格式令贵践有别人归朴素制天下男女计口受田宰司四时廵行台使歳一检按勤相劝课严加赏罚数年之中必有盈赡虽遇凶灾免于流亡矣往年校比户贯租赋轻少臣所统齐州租粟才可给俸略无入仓虽于人为利而不可长久脱有戎役或遭天灾恐供给之无方无所取济请减绢布增益谷租年丰多积歳俭出振所谓私人之谷寄积于官官有宿积则人无荒年矣卒官遗勑其子殡以素棺事从俭约麒麟立性恭慎恒置律令于坐隅临终之日唯有俸绢数十疋其清贫如此赠散骑常侍燕郡公諡曰康长子兴宗字茂先好学有文才位秘书中散卒赠渔阳太守子子熙字元雍少自修整有学识弱冠未能自通侍中崔光举为清河王怿常侍迁郎中令初子熙父以爵辞与弟显宗显宗不受子熙縁父素怀卒亦不袭及显宗卒子熙别防赐爵乃以先爵让弟仲穆兄弟友爱如此母亡居丧有礼子熙为怿所眷遇遂阙位待其毕防后复引用及刘腾元义害怿久不得葬子熙为之憔悴屏居田野毎言王若不得复封以礼还葬誓以终身不仕后灵太后反政以义为尚书令解其领军子熙与怿中大夫刘定兴及学官令傅灵檦賔客张子慎伏阙上书诉怿之枉极言元义刘腾诬誷书奏灵太后义之乃引子熙为中书舍人后遂剖腾棺赐义死寻令修国史建义初兼黄门寻为正子熙清白自守不交人事又少孤为叔显宗所抚养及显宗卒显宗子伯华又防子熙爱友等于同生长犹共居车马资财随其费用未尝见于言色又上书求析阶与伯华于是除伯华东太原太守及伯华在郡为刺史元弼所辱子熙乃泣诉朝廷明帝诏遣按验元弼大见诘让尔朱荣之禽葛荣送至京师庄帝欲靣数之子熙以为荣既元凶自知必死或恐不逊无宜见之尔朱荣闻而大怒请罪子熙庄帝恕而不责及邢杲起逆诏子熙慰劳杲诈降子熙信之还至乐陵杲复反子熙还坐付廷尉论以大辟恕死免官孝武初领著作以奉册勲封歴城县子天平初为侍读除国子祭酒子熙俭素安贫常好退静迁邺之始百官并给兵力时以祭酒闲务止给二人或有令其陈请者子熙曰朝廷自不与祭酒兵何关韩子熙事论者高之元象中加卫大将军先是子熙与弟聘王氏为妻姑之女生二子子熙尚未婚后遂与寡妪李氏奸合而生三子王李不穆迭相告言子熙因此慙恨遂以发疾卒遗诫不求赠諡其子不能遵奉遂至干谒武定初赠骠骑大将军仪同三司幽州刺史兴宗弟显宗字茂亲性刚直能靣折廷诤亦有才学沙门法抚三齐称其聪悟尝与显宗校试抄百余人名各读一遍随即覆呼抚犹有一二舛谬显宗了无误错法抚叹曰贫道平生以来唯服郎耳太和初举秀才对策甲科除著作佐郎后兼中书侍郎旣定迁都显宗上书一曰窃闻舆驾今夏若不廵三齐当幸中山窃以为非计也何者当今徭役宜早息洛京宜速成省费则徭役可简并功则洛京易就愿且还北京以省诸州供帐之费则南州免杂徭之烦北都息分析之叹洛京可以时就迁者佥尔如归二曰自古圣帝必以俭约为羙乱主必以奢侈贻患仰惟先朝皆卑宫室而致力于经略故能基宇开广业祚隆泰今洛阳基趾魏明所营取讥前代伏愿陛下损之顷来北都富室竞以宅第相尚今因迁徙宜申禁约令贵贱有检无得逾制端广衢路通利沟洫使寺署有别士庶异居永垂百世不刋之范三曰窃闻舆驾还洛阳轻将数千骑臣甚为陛下不取也夫千金之子犹坐不垂堂况万乘之尊富有四海乎清道而行尚恐衘橜之失况履渉山河而不加三思哉四曰窃惟陛下耳听法音目翫坟典口对百辟心虑万机晷昃而食夜分而寝加以孝思之至与时而深文章之业日成篇卷虽叡明所用未足为烦然非所以啬神养性熙无疆之祚庄周有言形有待而智无崖以有待之形役无崖之智殆矣此愚臣所不安也孝文颇纳之显宗又上言前代取士必先正名故有贤良方正之称今州郡贡察徒有秀孝之名而无秀孝之实而朝廷但检其门望不复弹坐如此则可令别贡门望以叙士人何假冒秀孝之名也夫门望者是其父祖之遗烈亦何益于皇家益于时者贤才而已茍有其才虽屠钓奴虏之贱圣皇不耻以为臣茍非其才虽三后之允自坠于皁矣议者或云今世等无竒才不若取士于门此亦失矣岂可以世无周召便废宰相而不置但当校其有寸长铢重者即先叙之则贤才无遗矣又曰夫帝王所以居尊而御下者威也兆庶所以徙恶而从善者法也是以有国有家必以刑法为政生人之命于是而在有罪必罚罚必当克则虽以捶挞薄刑而人莫敢犯有制不行人得侥幸则虽参夷之诛不足以肃自太和以来未多坐盗弃市而远近肃清由此言之止奸在于防检不在严刑今州郡牧守邀当时之名行一切之法台阁百官亦咸以深酷为无私以仁恕为容盗迭相敦厉遂成风俗陛下居九重之内视人如赤子百司分万务之要遇下如仇雠是则尧舜止一人而桀纣以千百和气不至盖由于此宜勑示百官以惠元元之命又曰昔周王为犬戎所逐东迁河洛镐京犹称宗周以存本也光武虽曰中兴实自草创西京尚置京尹亦不废旧今陛下光隆先业迁宅中土稽古复礼于斯为盛按春秋之义有宗庙谓之都无谓之邑此不刋之典也况北代宗庙在焉山陵托焉王业所基圣躬所载其为神乡福地寔亦远矣今便同之郡国臣窃不安愚谓代都宜建畿置尹一如故事崇本重旧以光万叶又曰伏见洛京之制居人以官位相从不依族类然官位非常有朝荣而夕悴则衣冠沦于厮竖之邑臧获显于膏腴之里物之颠倒或至于斯古之圣王必令四民异居者欲其业定而志专业定则不为伪志专则不摇故耳目所习不督而就父兄之教不肃而成仰惟太祖道武皇帝创基拨乱日不暇给然犹分别士庶不令杂居伎作屠沽各有攸处但不设科禁买卖任情贩贵易贱错居浑杂假令一处弹筝吹笛缓舞长歌一处严师苦训诵诗讲礼宣令童齓任意所从其走赴舞堂者万数往就学馆者无一此则伎作不可杂居士人不宜异处之明验也故孔父云里仁之羙孟母三徙之训贤圣明诲若此之重今令伎作之家习士人风礼则百年难成令士人儿童效伎作容态则一朝可得以士人同处则礼教易兴伎作杂居则风俗难改朝廷每选举人士则校其一婚一官以为升降何其密也至于伎作宦途得与膏粱华望接闬连甍何其略也今稽古建极光宅中区凡所徙居皆是公地分别伎作在于一言有何为疑而亏盛羙又曰自南伪相承窃有淮北欲擅中华之称且以招诱边人故侨置中州郡县自皇风南被仍而不改凡有重名其数甚众非所以疆域物土必也正名之谓也愚以为可依地理旧名一皆厘革小者并合大者分置及中州郡县昔以戸少并省今人口旣多亦可复旧君人者以天下为家不得有所私也故仓库储贮以俟水旱之灾供军国之用至于有功德者然后加赐爰及末代乃宠之所隆赐赉无限自此以来亦为太过在朝诸贵受禄不轻土木被绮罗仆妾厌粱肉而复厚赉屡加动以千计若分赐鳏寡赡济寔多如不悛革岂周急不继富之谓也又曰诸宿衞内直者宜令武官习弓矢文官讽书传无令缮其蒱博之具以成防狎之容徒损朝仪无益事寔如此之类一宜禁止帝善之孝文曾谓显宗及程灵蚪曰著作之任国书是司卿等之才朕自委悉中省之品卿等所闻若欲取况古人班马之徒固自辽阔若求之当世文学之能卿等应推崔孝伯又谓显宗曰见卿所撰燕志及在齐诗咏大胜比来之文然著述之功我所不见当更访之监令校卿才能可居中第又谓程灵蚪曰卿比显宗复有差降可居下上显宗曰臣才第短浅比于崔光实为隆渥然臣窃谓陛下贵古而贱今臣学微才短诚不敢仰希于古然遭圣明之世陈翰勒素实录时事亦未慙于后人昔扬雄着太元经当时不免覆瓮之谈二百年外则越诸子今臣之所撰虽未足光述帝载然万祀之后仰观祖宗巍巍之功上覩陛下明明之德亦何谢钦明于唐典慎徽于虞书帝曰假使朕无愧于虞舜卿复何如于尧臣显宗曰陛下齐踪尧舜公卿宁非二八之俦帝又曰卿为著作仅名奉职未是良史也显宗曰臣仰遭明时直笔无惧又不受金安眠羙食此臣优于迁固也帝哂之后与员外郎崔逸等参定朝仪帝曾诏百官曰自近代已来高卑出身常有素分朕意所为可复以为不可宜相与校量之李冲对曰未审上古以来置官列位为欲为膏粱儿弟为欲益治赞时帝曰俱然为人冲曰若欲为人何为专崇门品不有防才之诏帝曰茍有殊人之技不患不知然君子之门假使无当世之用者要自德行纯笃是以用之冲曰傅岩吕望岂可以门见举帝曰如此济世者希旷代有一两耳冲谓诸卿士曰适欲请救诸贤秘书令李彪曰师旅寡少未足为援意有所怀敢不尽言于圣日陛下若专以门地未审鲁之三卿孰若四科帝曰犹如向解显宗进曰陛下光宅洛邑百礼惟新国之兴否指此一选且以国事论之不审中秘监令之子必为秘书郎顷来为监令者子皆可为不帝曰卿何不论当世膏腴为监令者显宗曰陛下以物不可类不应以贵承贵以贱袭贱帝曰若有髙明卓尔才具儁出者朕亦不拘此例后为本州中正二十一年车驾南伐以显宗为右军府长史统军次赭阳齐戍主成公期遣其军主胡松髙法援等并引蛮贼来击军营显宗亲率拒战遂斩法援首显宗至新野帝诏曰卿破贼斩帅何为不作露布也显宗曰臣顷闻镇南将军王肃获贼二三驴马数匹皆为露布臣在东观每私哂之近虽仰凭威灵得摧丑虏斩禽不多脱复高曵长缣虚张功防尤而效之其罪弥甚所以敛毫卷帛解上而已帝笑曰如卿此勲诚合茅土须赭阳平定即冀检审相酬新野平以显宗为镇南广陵王嘉谘议参军后显宗上表颇自矜伐诉前征勲诏曰显宗进退无检亏我清风付尚书推列以闻兼尚书张彛奏免显宗官诏特以白衣守谘议展其后效显宗既失意遇信向洛乃为五言诗寄御史中尉李彪以申愤结二十三年卒显宗撰冯氏燕志孝友传各十卷景明初追赭阳勲赐爵章武男子伯华袭
