<!-- { "loadSidebar": true } -->
　　贾思伯字士休齐郡益都人也其先自武威徙焉世父元寿中书侍郎有学行见称于时思伯自奉朝请累迁中书侍郎颇为孝文所知任城王澄之围钟离也以思伯持节为其军司及澄失利思伯为后殿澄以其儒者谓之必死及至大喜曰仁者必有勇常谓虚谈今于军司见之矣思伯托以失道不伐其功时论称其长者累迁南青州刺史初思伯与弟思同师事北海隂凤业竟无资酬之凤遂质其衣物时人为之语曰阴生读书不免痴不识双凤脱人衣及思伯之部送缣百疋遗凤因具车马迎之凤慙不徃时人称叹焉昭帝时拜凉州刺史思伯以边逺不愿辞以男女未婚灵太后不许因舍人徐纥言乞得停后除廷尉卿自以儒业为素不好法律希言事俄转衞尉卿时议建明堂多有同异思伯上议曰案周礼夏后氏世室殷重屋周明堂皆五室郑注云此三者或举宗庙或举王寝或举明堂互言之以明其制同也若然则夏殷之世已有明堂矣唐虞以前其事未闻戴徳礼记云明堂凡九室十二堂蔡邕云明堂者天子太庙飨功养老学斆选士皆于其中九室十二堂案戴徳撰记世所不行且九室十二堂其于规制恐难得厥衷周礼营国左祖右社明堂在国之阳则非天子太庙明矣然则礼记月令四堂及太室皆谓之庙者当以天子暂配享五帝故耳又王制云周人养国老于东胶注云东胶即辟雍在王宫之东又诗大雅云邕邕在宫肃肃在庙郑注云宫谓辟雍宫也所以助王养老则尚和助祭则尚敬又不在明堂之验矣案孟子云齐宣王谓孟子曰吾欲毁明堂若明堂是庙则不应有毁之问其蔡邕论明堂之制云堂方百四十尺象坤之策屋圎径二百一十六尺象干之防方六丈径九丈象隂阳九六之数九室以象九州屋髙八十一尺象黄钟九九之数二十八柱以象宿外广二十四丈以象气案此皆以天地隂阳气数为法而室独象九州何也若立五室以象五行岂不快哉如此蔡邕之论非为通典九室之言或未可从窃寻考工记虽是补阙之书相承已久诸儒注述无言非者方之后作不亦优乎其孝经援神契五经要义旧礼圗皆作五室及徐刘之论谓同考工者多矣朝廷若独絶古今自为一代制作者则所愿也若犹祖述旧章规摹前事不应舍殷周成法袭近代妄作且损益之极极于三王后来疑议难可准信郑元云周人明堂五室是帝各有一室也合于五行之数周礼依数以为室施行于今虽有不同时説然矣寻郑此论非为无当案月令亦为九室之文原其制置不乖五室其青阳右个即明堂左个明堂右个即总章左个总章右个即元堂左个元堂右个即青阳左个如是则室犹是五而布政十二五室之理谓为可按其方圎髙广自依时量戴氏九室之言蔡子庙学之议子干灵台之説裴逸一屋之论及诸家纷纭并无取焉学者善其议后为都官尚书时崔光疾甚表荐思伯侍讲中书舍人冯元兴为侍读思伯遂入授明帝杜氏春秋思伯少时虽明经从官废业至是更延儒生夜讲昼授性谦和倾身下士虽在街途停车下马接诱恂恂曽无倦色客有谓曰公今贵重寕能不防思伯曰衰至便防何常之有当世以为雅言思伯与元兴同事大相友眤元兴时为元义所宠论者讥其趣势云卒赠青州刺史又赠尚书左仆射諡曰文贞子彦始武定中淮阳太守思伯弟思同字仕明少励志行雅好经史与兄思伯年少时俱为乡里所重累迁襄州刺史虽无明察之誉百姓安之元颢之乱思同与广州刺史郑光防并不降庄帝还宫封营陵县男后与国子祭酒韩元熙并为侍讲授静帝杜氏春秋加散骑常侍兼七兵尚书寻拜侍中卒赠尚书右仆射司徒公諡曰文献初思同为青州别驾清河崔光韶先为中从事自恃资地耻居其下闻思同还乡遂便去职州里人物为思同恨之及光韶亡遗诫子侄不听求赠思同遂表讼光韶操业特防赠諡论者叹尚焉思同之侍讲也国子博士辽西卫冀隆精服氏学上书难杜氏春秋六十三事思同复驳冀隆乖错者一十余条互相是非积成十卷诏下国学集诸儒考之事未竟而思同卒后魏郡姚文安乐陵秦道静复述思同意冀隆亦寻物故浮阳刘休和又持冀隆説竟未能裁正祖莹字元珍范阳遒人也曽祖敏仕慕容垂为平原太守道武定中山赐爵安固子拜尚书左丞卒赠并州刺史祖嶷字元达以从征平原功进爵为侯位冯翊太守赠幽州刺史父季真多识前言徃行位中书侍郎钜鹿太守莹年八岁能诵诗书十二为中书学生好学耽书以夜继昼父母恐其成疾禁之不能止常密于灰中藏火乃驱逐僮仆父母寝睡之后然火读书以衣被蔽塞窻戸恐漏光明为家人所觉由是声誉甚盛内外亲属呼为圣小児尤好属文中书监髙允每叹曰此子不器非诸生所及终当逺至时中书博士张天龙讲尚书选为都讲生徒悉集莹夜读劳倦不觉失晓催讲既切遂误持同房生赵郡李怡曲礼卷上座博士严毅不敢复还取仍置曲礼于前诵尚书三篇不遗一字孝文闻之召入令诵五经章句并陈大义帝嗟赏之莹出后帝戏卢昶曰昔流共工于幽州北裔之北那得忽有此子昶对曰当是才为世生以才名拜太学博士征署司徒彭城王勰法曹行参军帝顾谓勰曰萧赜以王元长为子良法曹今为汝用祖莹岂非伦匹也敕令掌勰书记莹与陈郡袁翻齐名秀出时人为之语曰京师楚楚袁与祖洛中翩翩祖与袁再迁尚书三公郎中尚书令王肃曽于省中咏悲平城诗云悲平城驱马入云中隂山常晦雪荒松无罢风彭城王勰甚嗟其美欲使肃更咏乃失语云公可更为诵悲彭城肃因戏勰云何意呼悲平城为悲彭城也勰有慙色莹在座即云亦有悲彭城王公自未见耳肃曰可为诵之莹应声云悲彭城楚歌四面起尸积石梁亭血流睢水里肃甚叹赏之勰亦大悦退谓莹曰卿定是神口今日若不得卿防为吴子所屈出为冀州镇东府长史以货贿事发除名后侍中崔光举为国子博士仍领尚书左戸郎李崇为都督北讨引莹为长史坐截没军资除名未防为散骑侍郎孝昌中于广平王第掘得古玉印勅召莹与黄门侍郎李琰之辨之莹云此是于阗国王晋太康中所献乃以墨涂字观之果如莹言时称为博物累迁国子祭酒领给事黄门侍郎幽州大中正监起居事又监议事元颢入洛以莹为殿中尚书庄帝还宫坐为颢作诏罪状尔朱荣免官后除秘书监中正如故以参议律歴赐爵容城县子坐事繋于廷尉防尔朱兆入焚烧乐署钟石管弦略无存者勅莹与録尚书事长孙承业侍中元孚典造金石雅乐三载乃就迁车骑大将军及孝武登阼莹以太常行礼封文安县子天平初将迁邺齐神武因召莹议之以功迁仪同三司进爵为伯薨赠尚书左仆射司徒公莹以文学见重常语人云文章湏自出机杼成一家风骨何能共人同生活也盖讥世人好偷窃他文以为已用而莹之茟札无非天才但不能均调玉石兼有其制裁之体减于袁常焉性爽侠有节气士有穷厄以命归之必见存拯时亦以此多之其文集行于世子珽袭珽列在齐史
