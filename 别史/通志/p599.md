<!-- { "loadSidebar": true } -->
　　张骞汉中成固人建元中为郎时匈奴降者言匈奴破月氏【音支】王以其头为饮器月氏遁而怨匈奴无与共击之汉方欲事灭胡闻此言欲通使道必更匈奴中廼募能使者骞以郎应募使月氏与堂邑氏奴甘父俱出陇西径匈奴匈奴得之传诣单于单于曰月氏在吾北汉何以得徃使吾欲使越汉肯听我乎留骞十余嵗予妻有子然骞持汉节不失居匈奴西骞因与其属亡乡月氏西走数十日至大宛大宛闻汉之饶财欲通不得见骞喜问欲何之骞曰为汉使月氏而为匈奴所闭道脱亡唯王使人道送我诚得至反汉汉之赂遗王财物不可胜言大宛以为然遣骞为发译道抵康居康居传致大月氏大月氏王已为胡所杀立其夫人太子为王既臣大夏而君之地肥饶少冦志安乐又自以逺于汉殊无报胡之心骞从月氏至大夏竟不能得月氏要领留嵗余还并南山欲从羌中归复为匈奴所得留嵗余单于死国内乱骞与胡妻及堂邑父俱亡归汉拜骞为太中大夫堂邑父为奉使君骞为人彊力寛大信人蛮夷爱之堂邑父胡人善射穷急射禽兽给食初骞行时百余人去十三嵗唯二人得还骞身所至者大宛大月氏大夏康居而传闻其旁大国五六具为天子言其地形所有语具西戎传中骞曰臣在大夏时见卭竹杖蜀布问安得此大夏国人曰吾贾人往市之身毒国【毒音笃一名天笃则浮屠胡是也】身毒国在大夏东南可数千里其俗土著与大夏同而卑湿暑热其民乘象以战其国临大水焉以骞度之大夏去汉万二千里居西南今身毒又居大夏东南数千里有蜀物此其去蜀不逺矣今使大夏从羌中险羌人恶之少北则为匈奴所得从蜀宜径又无冦天子既闻大宛及大夏安息之属皆大国多竒物土著颇与中国同俗而兵弱贵汉财物其北则大月氏康居之属兵彊可以赂遗设利朝也诚得以义属之则广地万里重九译致殊俗威徳徧于四海天子欣欣以骞言为然乃令因蜀犍为间使数道并出出駹出莋出徙卭出僰【音蒲北反】皆各行一二千里其北方闭氐莋【汉使见闭于夷】南方闭嶲【先药反】昆明昆明之属无君长善冦盗輙杀畧汉使终莫得通然闻其西可千余里有乘象国名滇越【滇音顚其国出焉】而蜀贾闲出物者或至焉于是汉以求大夏道始通滇国初汉欲通西南夷费多罢之及骞言可以通大夏乃复事西南夷骞以校尉从大将军数击匈奴知水草处军得以不乏乃封骞为博望侯是嵗元朔六年也后二年骞为衞尉与李广俱出右北平击匈奴匈奴围李将军军多失亡而骞后期当斩赎为庶人是嵗骠骑将军破匈奴西边杀数万人至祁连山其秋浑邪王率众降汉而金城河西并南山至盐泽空无匈奴匈奴时有候者到而希矣后二年汉击走单于于幕北天子数问骞大夏之属骞既失侯因曰臣居匈奴中闻乌孙王号昆莫昆莫父难兠靡本与大月氏俱在祁连敦煌间小国也大月氏攻杀难兠靡夺其地人民亡走匈奴子昆莫新生傅父布就翖侯抱亡置草中【傅父犹傅母也布就名也翖侯官名也翖与翕同】为求食还见狼乳之又乌衔肉翔其旁以为神遂持归匈奴单于爱养之及壮以其父民众与昆莫使将兵数有功时月氏已为匈奴所破西击塞王【塞音先得反西城国名也】塞王南走远徙月氏居其北昆莫既健自请单于报父怨遂西攻破大月氏大月氏复西走徙大夏地昆莫略其众因留居兵稍彊防单于死不肯复朝事匈奴匈奴遣兵击之不胜益以为神而逺之今单于新困于汉而昆莫地空蛮夷恋故地又贪汉物诚以此时厚赂乌孙招以东居故地汉遣公主为夫人结昆弟其埶宜听则是防匈奴右臂也既连乌孙自其西大夏之属皆可招来而为外臣天子以为然拜骞为中郎将将三百人马各二疋牛羊以万数赍金币帛直数千钜万多持节副使道可便遣之旁国骞既至乌孙致赐谕指未能得其决语在西戎传骞即分遣副使使大宛康居月氏大夏乌孙发译道送骞与乌孙使数十人马数十疋报谢因令窥汉知其广大骞还拜为大行嵗余骞卒后嵗余所遣副使通大夏之属者皆颇与其人俱来于是西北国始通于汉矣然骞凿空诸后使徃者皆称博望侯以为质于外国外国由是信之其后乌孙竟与汉结婚初天子发书易曰神马当从西北来得乌孙马马好名曰天马及得宛汗血马益壮更名乌孙马曰西极马宛马曰天马云而汉始筑令居以西初置酒泉郡以通西北国因发使抵安息奄蔡犛靬条支身毒国而天子好宛马使者相望于道一辈大者数百少者百余人所赍操大放博望侯时其后益习而衰少焉汉率一嵗中使者多者十余少者五六辈逺者八九嵗近者数嵗而反是时汉既灭越蜀所通西南夷皆震请吏置牂柯越嶲益州沈黎文山郡欲地接以前通大夏乃遣使嵗十余辈出此初郡皆复闭昆明为所杀夺币物于是汉兵击昆明斩首数万后复遣使竟不得通语在西南夷传自骞通外国道以尊贵其吏士争上书言外国竒怪利害求使天子为其絶逺非人所乐聼其言予节募吏民无问所从来为具备人众遣之以广其道来还不能无侵盗币物及使失指天子为其习之輙覆案致重罪以激怒令赎复求使使端无穷而轻犯法其吏卒亦輙复盛推外国所有言大者予节言少者为副故妄言无行之徒皆争相效其使皆私县官赍物欲贱市以私其利外国亦厌汉使人人有言轻重度汉兵逺不能至而禁其食物以苦汉使汉使乏絶责怨相攻击楼兰姑师小国当空道攻刼汉使王恢等尤甚而匈奴竒兵又时遮击之使者争言外国利害皆有城邑兵弱易击于是天子遣从骠侯破奴将属国骑及郡兵数万击胡胡皆去明年击破姑师虏楼兰王酒泉列亭鄣至玉门矣而大宛诸国发使随汉使来观汉广大以大鸟卵及犛靬人献于汉天子大说而汉使穷河源其山多玉石采来天子案古图书名河所出山曰昆仑云是时上方数廵狩海上廼悉从外国客大都多人过之则散财帛赏赐厚具饶给之以览视汉富厚焉大角氏出竒戏诸怪物多聚观者行赏赐酒池肉林令外国客徧观各仓库府藏之积欲以见汉广大倾骇之及加其者之工而角氐竒戏嵗增变其益兴自此始而外国使更来更去大宛以西皆自恃逺尚骄恣未可诎以礼覊縻而使也汉使徃既多其少从【从行之防者】率进孰【进羙语也】于天子言大宛有善马在贰师城匿不肯示汉使天子既好宛马闻之甘心使壮士车令等持千金及金马以请宛王贰师城善马宛国饶汉物相与谋曰汉去我逺而盐水中数有败出其北有胡冦出其南乏水草且徃徃而絶邑乏食者多汉使数百人为辈来常乏食死者过半是安能致大军乎且贰师马宛寳马也遂不肯予汉使汉使怒妄言椎金马而去宛中贵人怒曰汉使至轻我遣汉使去令其东边郁成王遮攻杀汉使取其财物天子大怒诸尝使宛姚定汉等言宛兵弱诚以汉兵不过三千人彊弩射之即破宛矣天子以尝使浞野侯攻楼兰以七百骑先至虏其王以定汉等言为然而欲侯宠姬李氏廼以李广利为将军伐宛骞孙猛字子游有俊才元帝时为光禄大夫使匈奴给事中为石显所谮自杀李广利女弟李夫人有宠于上产昌邑哀王太初元年以广利为贰师将军发属国六千骑及郡国恶少年数万人以徃期至贰师城取善马故号贰师将军故浩侯王恢使道军既西过盐水当道小国各坚城守不肯给食攻之不能下下者得食不下者数日则去比至郁成士卒财有数千皆饥罢攻郁成城郁成距之所杀伤甚众贰师将军与左右计至郁成尚不能举况至其王都乎引而还徃来二嵗至敦煌士不过什一二使使上书言道逺多乏食且士卒不患战而患饥人少不足以防宛愿且罢兵益发而后徃天子闻之大怒使使遮玉门关曰军有敢入斩之贰师恐因留屯敦煌夏汉亡浞野之兵二万余于匈奴公卿议者皆愿罢宛军专力攻胡天子业出兵诛宛宛小国而不能下则大夏之属渐轻汉而宛善马絶不来乌孙轮台易苦汉使为外国笑廼案言伐宛尤不便者邓光等赦囚徒扞冦盗发恶少年及边骑嵗余而出敦煌六万人负私从者不与牛十万马三万疋驴橐駞以万数赍粮兵弩甚设天下骚动转相奉伐宛凡五十余校尉宛城中无井汲城外流水于是遣水工徙其城下水空以穴其城【徙水从他道流空以穴其城者围而攻之令作孔使穿穴也】益发戍甲卒十八万酒泉张掖北置居延休屠以卫酒泉而发天下七科适及载糒给贰师【糒干饭音备】转运人徒相连属至敦煌而拜习马者二人为执驱马校尉备破宛择取其善马云于是贰师后复行兵多所至小国莫不迎出食给军至轮台轮台不下攻数日屠之自此而西平行至宛城兵到者三万宛兵迎击汉兵汉兵射败之宛兵走入保其城贰师欲攻郁成城恐留行而令宛益生诈乃先至宛决其水原移之则宛固已忧困围其城攻四十余日宛贵人谋曰王母寡匿善马杀汉使今杀王而出善马汉兵宜解即不乃力战而死未晚也宛贵人皆以为然共杀王其外城壊虏宛贵人勇将煎靡宛大恐走入中城相与谋曰汉所为攻宛以王母寡持其头遣人使贰师曰汉无攻我我尽出善马恣所取而给汉军食即不聼我我尽杀善马康居之救又且至我居内康居居外与汉军战孰计之何从是时康居候视汉兵尚盛不敢进贰师闻宛城中新得汉人知穿井而其内食尚多计以为求诛首恶者母寡母寡头已至如此不许则坚守而康居候汉兵罢来救宛破汉军必矣军吏皆以为然许宛之约宛乃出其马令汉自择之而多出食食汉军汉军取其善马数十匹中马以下牝牡三千余匹而立宛贵人之故时遇汉善者名昧蔡为宛王与盟而罢兵终不得入中城罢而引归初贰师起敦煌西为人多道上国不能食分为数军从南北道校尉王申生故鸿胪壶充国等千余人别至郁成城守不肯给食申生去大军二百里负而轻之攻郁成急郁成窥知申生兵少晨用三千人攻杀申生等数人脱亡走贰师贰师令捜粟都尉上官桀徃攻破郁成郁成降其王亡走康居桀追至康居康居闻汉已破宛出郁成王予桀桀令四骑士缚守诣大将军四人相谓郁成汉所毒今生将卒失大事欲杀莫适先击上邽骑士赵弟防剑击斩郁成王桀等遂追及大将军初贰师后行天子使使告乌孙大发兵击宛乌孙发二千骑徃持两端不肯前贰师将军之东诸所过小国闻宛破皆使其子弟从入贡献见天子因为质焉军还入玉门者万余人马千余疋后行非乏食战死不甚多而将吏贪不爱卒侵牟之以此物故者众天子为万里而伐不录其过廼下诏曰匈奴为害乆矣今虽徙幕北与旁国谋共要絶大月氏使遮杀中郎将江故鴈门守攘危须以西及大宛皆合约杀期门车令中郎将朝及身毒国使隔东西道贰师将军广利征讨厥罪伐胜大宛頼天之灵从河山渉流沙通西海山雪不积士大夫径度获王首虏珍怪之物毕陈于阙其封广利为海西侯食邑八千戸又封斩郁成王者赵弟为新畤侯军正赵始成功最多为光禄大夫上官桀敢深入为少府李哆有计谋为上党太守军官吏为九卿者三人诸侯相郡守二千石百余人千石以下千余人奋行者官过其望以适过行者皆黜其劳士卒赐直四万钱伐宛再反凡四嵗而得罢焉后十一嵗征和三年贰师复将七万骑出五原击匈奴度郅居水兵败降匈奴为单于所杀
