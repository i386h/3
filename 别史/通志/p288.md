<!-- { "loadSidebar": true } -->
　　司农卿【丞　主簿　上林署　太仓署　钩盾署导官署　苑总监　诸仓监　司竹监温泉汤监　诸屯监　騪粟都尉　均输令斡官长　籍田令　典农中郎将等官】
　　司农卿【少皥氏以九为九农正舜摄帝位命弃为后稷周则为太府下大夫秦为治粟内史掌谷货汉景帝更名大农令武帝太初初更名大司农掌九谷六畜之供膳羞者凡郡国诸仓农监都水六十五官皆属焉王莾改曰羲和后更为纳言后汉大司农掌诸钱谷金帛郡国四时上月旦见钱谷簿其逋未毕各具别之边郡诸官请调度者皆为给报损多益寡取相给足初郡国盐官铁官并属司农中兴皆属郡县建安中为大农魏黄初元年又改为司农晋初因之渡江哀帝末省司农并都水孝武复置宋齐皆有之梁司农卿位视散骑常侍主农功仓廪陈因之后魏曰大司农北齐曰司农寺有卿少卿各一人掌仓市薪米围池果实后周有司农上士一人掌三农九谷稼穯之政令属大司徒隋初与北齐同炀帝置少卿二人頴川太守赵元淑入朝会司农不时纳诸郡租谷元淑奏之炀帝曰如卿意者几时当了元淑曰不过十日即日拜元淑为司农卿纳天下租如言而毕唐龙朔二年改司农为司稼咸亨初复旧卿一人少卿二人掌东耕供进耒耜及邦国仓储之事领上林太仓钩盾导官四署署各有令丞】
　　丞【秦曰治粟内史丞有二人汉为大司农丞二人或谓之中丞耿寿昌为大司农中丞奏讫设常平仓给北边省转漕又桑羊为大司农中丞管诸计会事平帝又置大司农部丞十三人人部一州劝农桑后汉司农丞一人部丞一人部丞主帑藏魏晋因之铜印黄绶宋齐以来墨绶进贤一梁冠介帻皂衣后魏北齐皆有司农丞隋置五人唐六人】
　　主簿【晋太康中置自后无闻梁陈又有北齐亦然唐因之】
　　上林署【汉水衡都尉之职后汉曰上林苑令丞主苑中禽兽魏晋因之江左无闻宋初复置尚书殿中曹齐因之梁陈属司农北齐及隋亦然唐因之有令二人丞四人掌诸苑囿池沼种植蔬果藏氷之事】太仓署【周官有廪人下大夫上士秦官有太仓令丞汉因之属大司农后汉令主受郡国转漕谷其荥阳敖仓官中兴皆属河南尹歴代并有之北齐亦然后周曰司仓下大夫隋有令二人丞六人唐有令三人丞二人掌仓廪出纳】
　　钩盾署【汉钩盾令宦者典诸近园苑游观之事属少府后汉亦有之晋大鸿胪属官有钩盾令自后无闻北齐如晋制隋如北齐令三人丞十二人唐因之令二人丞四人掌薪炭鹅鸭薮泽之物天寳五载九月侍御史杨钊充木炭使自后相循或以京尹或以戸部侍郎为之】
　　导官署【导择也周有舂人秦汉有令丞属少府汉东京令丞主舂御米及作干糒属大司农歴代皆有唐置令二人丞四人掌舂碾米面油烛之事】
　　苑总监【自隋而置东西南北各有监及副监唐因之兼有丞主簿等官以掌苑内宫馆园池之事】诸仓监【后汉河南尹属官有荥阳敖仓长丞梁司农有左中右三部仓丞陈因之隋诸仓各有监官唐因之掌仓廪出纳】
　　司竹监【汉有司竹长丞魏晋河南淇园竹各置官守之后魏有司竹都尉隋曰司竹监唐因之有监副监丞掌植飬园竹之事】
　　温泉汤监令【唐置掌汤院宇修整器物以备供奉】
　　诸屯监【隋置诸屯监及副监畿内者司农自外者诸州唐因之置监及丞掌营种屯田功课畜产等事】
　　騪粟都尉【騪音搜索也汉武帝军官不常置又有治粟都尉以桑羊为之】
　　均输令【汉有之后汉省】
　　斡官长【汉有之如淳曰斡音管主均输之事所谓斡盐铁而防酒酤也晋灼曰此竹箭之官长均输自有令顔师古曰如説近是初属少府中属主爵后属大司农】
　　籍田令【掌耕国庙社稷之田于周为甸师汉文帝初立籍田置令汉东京及魏并不置晋武泰始十年复置江左省宋文帝元嘉中又置】
　　典农中郎将
　　典农都尉
　　典农校尉【并曹公置晋武帝泰始二年罢农官为郡县后复有之隋炀帝罢典农官】
　　劝农谒者【梁武天监九年置视殿中御史自騪粟以下尽属司农今并无】
　　太府卿【丞　主簿　诸市署　平凖署　左右藏署　常平署】
　　太府卿【周官有太府下大夫掌贡赋之贰受其货贿之入颁其货贿于受藏之府歴代不置然其职在司农少府至梁天监七年置太府卿位视宗正掌金帛府帑及关津市肆陈因之后魏太和中改少府为太府卿兼有少卿掌财物库藏北齐曰太府寺亦有卿少卿各一人又兼掌造器物后周有太府中大夫掌贡赋货贿以供国用属大冡宰隋初与北齐同所掌左右藏及尚方司染甄官等署炀帝置少卿二人又分太府寺置少府监管尚方织染等而太府但管京都市及平凖左右藏等唐龙朔二年改太府为外府咸亨元年复旧光宅元年改为司府神龙元年复旧卿二人少卿二人领两京诸市平凖左右藏常平等九署署各有令丞】丞【周官为太府上士之任自后无闻梁太府丞一人陈因之后魏北齐各一人后周曰太府上士隋又曰府丞唐因之有四人】
　　主簿【周官太府下士之任自后无闻梁置一人陈因之后魏亦然隋置四人唐因之减一人】诸市署【周官有司市下大夫汉京兆尹属官有长安市长丞后汉则河南尹属官有雒阳市长丞魏晋因之东晋则丹阳尹管之宋齐因之梁始太府陈因之后魏有京邑市令北齐则司州牧领东西市令丞后周司市下大夫隋初京市令丞属司农炀帝改太府唐因之每市令一人丞二人】
　　平凖署【周官有货人中士下士主平定物价秦置平凖令汉因之掌知物价及主练染作彩色赵广汉州举茂才为平凖令后汉平凖令丞大司农熹平四年改平凖为中凖使宦者为之列于内署自是诸署悉以阉人为令丞魏少府属官有平凖令宋唯掌染顺帝即位以帝讳凖故曰染署齐又曰平凖属少府梁陈则曰平水令丞北齐平凖属司农后周曰平凖中士下士隋初如北齐炀帝改大府唐因之令二人丞四人掌官市易】
　　左右藏署【周官有职币上士中士主货币之入又外府中士主泉藏之在外者掌邦布之出入以供百官而待邦用盖今左藏之职也至秦汉则分在司农少府后汉少府属官有中藏府令丞魏因之晋有左右藏令属少府晋江东置御史掌库曹后分库曹曰外左库内左库至宋省外左库而内左库直曰左库齐梁陈曰右藏北齐曰左右藏令属太府寺后周曰外府上士中士隋如北齐唐因之置左藏令三人掌库藏钱物布帛杂防右藏令二人掌铜铁毛角玩弄之物金玉珠宝香画防色诸方贡献杂物】
　　常平署【汉宣帝时耿寿昌请于边郡皆筑仓谷贱时増价而籴贵时减价而粜名曰常平仓常平之名起于此也后汉明帝置常满仓晋又曰常平仓自后无闻梁亦曰常平仓而不籴粜陈因之后魏太和中虽不名曰常平亦各令官司籴贮俭则出粜隋曰常平唐武徳中置常平监官以均天下之价市肆腾踊则减价而出田穯丰羡则増籴而收触类长之常平令一人掌仓粮管钥出纳粜籴凡天下仓廪和籴者为常平仓正租为正仓他子为义仓】
　　臣谨按唐天宝八载通计天下仓粮屯收并和籴等见数凡一亿九千六百六万三千二百二十石秘书监【丞　秘书郎　校书郎　正字　著作郎太史令　丞】
　　秘书监【周官太史掌建邦之六典又有外史掌四方之志三皇五帝之书汉氏图籍所在有石渠石室延阁广内贮之于外府又有御史中丞居殿中掌兰台秘书及麒麟天禄二阁藏之于内禁后汉图书在东观延熹二年始置秘书监一人掌典图书古今文字考合同异属太常以其掌图书秘记故曰秘书后省魏武帝又置秘书令典尚书奏事即中书令之任也文帝黄初初乃置中书令典尚书奏事而秘书改令为监掌艺文图籍之事初属少府自王肃为监乃不属焉其兰台亦藏书籍而御史掌之魏薛夏云兰台为外台秘书为内阁晋武帝以秘书并入中书省其秘书著作之局不废惠帝永平中复别置秘书监并统著作局掌三阁图书自是秘书之府始居于外其监铜印墨绶进贤两梁冠绛朝服佩水苍玉宋与晋同梁曰秘书省陈因之后魏亦有之后周秘书监亦领著作监掌国史隋秘书省领著作太史二曹炀帝増置少监一人后又改监少监并为令唐武徳初复改为监龙朔二年改秘书省为兰台改监为太史少监为侍郎咸亨初复旧天授初改秘书省为麟阁神龙初复旧掌经籍图书监国史领著作太史二局太极元年增秘书少监为二员通判省事其后国史太史分为别曹而秘书省但主书写校勘而已虽非要剧然好学君子亦求为之】
　　臣谨按汉初御史中丞掌兰台秘书图籍之事至魏晋其制犹存故歴代营都邑置府寺必以秘书省及御史台为隣
　　丞【魏武帝置秘书令及丞一人典尚书奏事后文帝黄初中欲以何祯为秘书丞而秘书先自有丞乃以祯为秘书右丞其后遂有左右二丞刘放为左丞孙资为右丞后省晋复置秘书丞铜印墨绶进贤一梁冠绛朝服嵇绍司马彪畅王谧等并为此官宋为黄绶余与晋同齐梁尤重齐王俭为秘书丞上表求校坟籍依七畧撰七志四十卷先献之梁刘孝绰除秘书丞武帝曰第一官当与第一人又张率吴郡人迁秘书丞武帝曰秘书丞天下清官东南胄绪未有为者今以相处为卿定名称也陈隋印绶与齐同歴代皆有后周栁蚪为秘书丞时秘书虽领著作不参史事因蚪为丞始令监掌焉唐龙朔二年改为兰台大夫咸亨初复旧掌府事检稽省署抄目】
　　秘书郎【后汉马融为秘书郎诣东观典校书及魏武建国又置秘书郎尝以刘邵为之出乘鹿车王肃表曰臣以为秘书职于三台为近宻中书郎在尚书丞郎上秘书丞郎宜次尚书郎下不然则宜次侍御史下秘书丞郎俱四百石迁宜比尚书郎出亦宜为郡此陛下崇儒术之盛也尚书郎侍御史皆乘犊车而秘书丞郎独乘鹿车不得朝服又恐非陛下转台郎为秘书丞郎之本意也晋秘书郎掌中外三阁经书校阅脱误进贤一梁冠绛朝服亦谓之郎中武帝分秘书图籍列为甲乙丙丁四部使秘书郎中四人各掌其一左太冲为三都赋自以所见不博求为秘书郎中郑黙为秘书郎删省旧文除其浮秽中书令虞松曰而今而后朱紫别矣宋齐秘书郎皆四员尤为美职皆为甲族起家之选待次入补其居职例十日便迁宋王敬子恢之召为秘书郎敬求为奉朝请与恢之书曰秘书日有限故有竞朝请无限故无竞吾欲使汝处无竞之地文帝许之梁张纉为秘书郎固求不迁欲徧观阁内图籍自齐梁之末多以贵游子弟为之无其才实当时谚曰上车不落则著作体中何如则秘书歴代皆有北齐又谓之郎中隋除中字亦四员唐亦四员分掌四部经籍图书分判校写功程事龙朔中改为兰台郎咸亨初复旧开元二十八年减一员】
