<!-- { "loadSidebar": true } -->
　　尉迟迥字薄居罗代人也其先魏之别种号尉迟部因而氏焉父俟兠性裕有鉴识尚文帝姊昌乐大长公主生迥及纲迥年七嵗纲年六嵗俟兠病且卒呼二子抚其首曰汝等并有贵相但恨吾不见耳各宜勉之武成初追赠柱国大将军太傅长乐郡公諡曰定迥少聪敏美容仪及长有大志好施爱士稍迁大丞相帐内都督尚魏文帝女金明公主拜驸马都尉封西都侯大统十一年拜侍中骠骑大将军开府仪同三司进爵魏安郡公十五年迁尚书左仆射兼领军将军迥通敏有干能虽任兼文武颇允时望文帝以此深委仗焉十六年拜大将军侯景之渡江也梁元帝时镇江陵既以内难方盛请修隣好其弟武陵王纪在蜀称帝率众东下将攻之梁元帝大惧乃移书请救文帝曰蜀可图矣取蜀制梁在兹一举乃与羣公防议诸将多有异同唯迥以为纪既尽锐东下蜀必虚空王师临之必有征无战文帝深以为然谓迥曰伐蜀之事一以委汝于是乃令迥督开府元珍乙弗亚侯吕陵始叱奴兴綦连雄宇文升等六军甲士一万二千骑万匹伐蜀以魏废帝二年春自散関由固道出白马趣晋夀开平林旧道迥前军临劒阁纪安州刺史乐广以州先降纪梁州刺史杨干运时镇潼州先已遣使诣阙宻送诚款然恐其下不従犹据潼水别营拒守迥遣元珍侯吕陵始等袭之干运还保潼州珍等遂围之干运降迥至潼州大飨将士渡涪江至青溪登南原勒兵讲武修缮约束阅器械自开府以下赏金帛各有差时夏中连雨山路险峻将士疲病者十二三迥亲自劳问加以汤药引之而西纪益州刺史萧防婴城自守进军围之初纪至巴郡遣前南梁州刺史史欣景幽州刺史赵跋扈等为防外援迥分遣元珍乙弗亚等击破之跋扈等遁走欣景遂降防被围五旬频战为迥所破遣使乞降许之防乃与纪子宜都王圎肃率其文武官属诣军门请见迥以礼接之其吏民等各令复业唯收僮及储积以赏将士号令严肃军无私焉诏以迥为大都督益潼等十二州诸军事益州刺史三年加督六州通前十八州诸军事以平蜀功封一子为安固郡公自劔阁以南得承制封拜及黜陟迥乃明赏罚布恩威绥缉新邦经畧未附民夷懐而归之迥性至孝色飬不怠身虽在外所得四时甘脆必先荐奉然后敢尝大长公主年髙多病迥往在京师每退朝参起居忧悴形于容色大长公主每为之和顔进食以宁迥心文帝知其至性徴迥入朝以慰其母意遣大鸿胪郊劳仍赐迥衮冕之服蜀人思之为立碑颂徳六官初建拜小宗伯孝闵践阼进位柱国大将军又以迥有平蜀之功同霍去病冠军之义改封宁蜀公迁大司马寻以夲官镇陇右武成元年进封蜀国公邑万户除秦州总管秦渭等十四州诸军事陇右大都督保定二年拜大司马及晋公防东伐迥帅师攻洛阳齐王宪等军于芒山齐众渡河诸军惊散迥率麾下反行却敌于是诸将遂得全师而还迁太保太傅建徳初拜太师寻加上柱国宣帝即位以迥为大右弼转大前疑出为相州总管宣帝崩隋文帝辅政以迥位望夙重惧为异图乃令迥子魏安郡公惇赍诏书以防葬徴迥寻以郧公韦孝寛代迥为总管迥以隋文帝当权将圗篡夺遂谋举兵留惇而不受代隋文帝又令正破六韩裒诣迥喻旨宻与总管府长史晋昶等书令为之备迥闻之杀昶乃集文武士庶登城北楼而令之于是众咸从命莫不感激乃自称大总管承制署官司于时赵王招已入朝留少子在国迥又奉以号令迥弟子大将军成平郡公勤时为青州总管初得迥书表送之寻亦従迥迥所管相卫黎毛洛贝赵冀瀛沧勤所统青齐胶光莒诸州皆从之众数十万荣州刺史邵国公宇文胄申州刺史李惠东楚州刺史费也头利进国东潼州刺史曹孝达各据州以应迥徐州总管司録席毗与前东平郡守毕义绪据兖州及徐州之兰陵郡亦以应迥永桥镇将纥豆陵惠以城降迥迥又北结髙寳宁以通突厥南连陈人许割江淮之地隋文帝于是徴兵讨迥即以韦孝寛为元帅隂罗云监诸军郕国公梁士彦乐安公元谐化政公宇文忻濮阳公宇文述武乡公崔度清河公杨素陇西公李询延夀公于仲文等皆为行军总管迥遣所署大将军石愻攻建州刺史宇文弁以州降愻迥又遣西道行台韩长业攻陷潞州执刺史赵威署城人郭子胜为刺史上仪同赫连士猷攻晋州即据小乡城纥豆陵惠袭陷定州之钜鹿郡遂围恒州上大将军宇文威攻汴州上开府莒州刺史乌尼丸开府尉迟儁率光胶青齐莒兖之众围沂州大将军檀让攻陷曹亳二州屯兵梁郡大将军东南道行台席毗众号八万军于蕃城攻陷昌虑下邑丰县李惠自申州攻陷永州焚之而还宇文胄军于洛口开府梁子康攻懐州魏安公惇率众十万人入武徳军于沁东孝寛等诸军隔水相持不进隋文帝又遣髙颎驰驿督战惇布兵二十余里麾军少却欲待孝寛军半度而撃之孝寛因其却而鸣鼓齐进惇遂大败孝寛乗胜进至邺迥与其子惇祐等又率其卒十三万阵于城南迥别统万人皆緑巾锦袄号曰黄龙兵勤率众五万自青州赴迥以三千骑先到迥旧习军旅虽老犹被甲临阵其麾下兵皆关中人为之力战孝寛等军失利而却邺中士女观者如堵髙颎与李询乃整阵先犯观者因其扰而乗之迥众大败遂入邺城迥走保北城孝寛縦兵围之李询贺楼子干以其属先登迥上楼射杀数人乃自杀勤惇祐等东走青州未至开府郭衍追及之并为衍所获隋文帝以勤初有诚欵释之李惠先是自缚归罪隋文帝复其官爵迥末年衰耄惑于后妻王氏而诸子多不睦及起兵以开府小御正崔达拏为长史自余委任亦多用齐人达拏文士无筹畧举止多失纲纪不能匡救迥自起兵至于败凡经六十八日焉子寛大将军长乐郡公先迥卒寛兄谊开府资中郡公寛弟顺以迥平蜀功授开府安固郡公后以女为宣帝皇后拜上柱国封胙国公顺弟惇军正下大夫魏安郡公惇弟祐西都郡公皆被诛而谊等诸子以年幼并获全唐武徳中迥従孙库部员外郎耆福上表请改葬朝议以迥忠于周室有诏许焉仍赠绢百疋迥弟纲字婆罗少孤与迥依托舅氏文帝西讨关陇迥纲与母昌乐大长公主留于晋阳后方入关从文帝征伐常陪侍帷幄出入卧内以军功封广宗县伯纲骁果有膂力善骑射文帝甚宠之委以心膂河桥之战文帝马中流矢因而惊奔纲与李穆等左右力战众皆披靡文帝方得乗马大统十四年进爵平昌郡公废帝二年拜大将军兼领军及魏帝有异谋言颇漏泄文帝以纲职典禁旅使宻为之备俄而废帝立齐王仍以纲为中领军总宿卫纲兄迥伐蜀従文帝送之于城西见一走兎文帝命纲射之誓曰若获此兎必当灭蜀俄而纲获兎而返文帝喜曰事平当赏汝佳口及克蜀赐纲侍婢二人又尝从文帝北狩云阳见五鹿俱走纲获其三每从逰宴文帝以珍异之物令诸功臣射而取之纲所获輙多孝闵帝践阼纲以亲戚掌禁兵除小司马又与晋公防废帝眀帝即位进位柱国大将军武成元年进封吴国公邑万户除泾州总管歴位少傅大司空陕州总管晋公防东讨乃配纲甲士留镇京师大军还纲复归天和二年以纲政绩可纪赐帛及钱谷等増邑以褒赏之陈公纯等以皇后阿史那氏自突厥将入塞诏徴纲与大将军王杰率众迎衞于境首三年追论河桥功封一子县公四年薨于京师赠太保諡曰武第二子安以嫡嗣大象末位柱国入隋歴鸿胪卿左衞大将军安兄运运少彊济志在立功魏大统十六年以父勲封安喜县侯明帝立以预定防勲进爵周城县公歴位陇州刺史再迁武伯中大夫寻加军司马运既职兼文武甚见委任进爵广业郡公转右司衞时宣帝在东宫亲狎谄佞数有罪失武帝于朝臣内选忠谅鲠正者以匡弼之于是以运为右宫正建徳三年帝幸云阳宫又令运以夲官兼司武与长孙览辅皇太子居守俄而衞刺王直作乱率其党袭肃章门览惧走行在所运时偶在门中直兵奄至不暇命左右乃手自阖门直党与运争门斫伤运指仅而得闭直既不得入乃纵火运恐火尽直党得进乃取宫中材木及牀等以益火更以膏油灌之火转炽久之直不得进乃退运率留守兵因其退以击之直大败而走是夜微运宫中已不守矣武帝嘉之授大将军赐以直田宅妓乐金帛车马什物等不可胜数四年出为同州刺史同州蒲津潼关等六防诸军事帝将伐齐召运参议东夏底定颇有力焉五年拜柱国进爵卢国公转司武上大夫总宿卫军事帝崩于云阳宫秘未发防运总侍衞兵还京师宣帝即位授上柱国运之为宫正也数进谏于帝帝不纳反疎忌之时运又与王轨宇文孝伯等皆为武帝亲待轨屡言帝失于武帝帝谓运预其事愈更衔之及轨诛运惧及于祸寻而得出为秦州总管至州犹惧不免遂以忧薨于州赠大后丞七州诸军事秦州刺史諡曰忠子靖嗣运弟勤大象末青州总管起兵应伯父迥勤弟敬尚眀帝女河南公主位仪同三司
