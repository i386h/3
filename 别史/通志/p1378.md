<!-- { "loadSidebar": true } -->
　　流求隋时通焉其国居海岛当建安郡东水行五日而至土多山洞其王姓欢斯氏名渴刺兠不知其由来有国数焉彼土人呼之为可老羊妻曰多拔茶所居曰波罗檀洞堑栅三重环以流水树棘为藩王所居舍其大一十六间雕刻禽兽多鬬镂树似橘而叶密条纎如发之下垂国有四五帅统诸洞洞有小王往往有村村有鸟了帅并以善战者为之自相树立主一村之事男女皆以白纻绳纒发从项后盘绕至额其男子用鸟羽为冠装以珠贝饰以赤毛形装不同妇人以罗纹白布为防其形方正织鬬镂皮并杂毛以为衣制裁不一缀毛垂罗为饰杂色相闲下垂小贝其声如佩缀珰施钏悬珠于颈织藤为笠饰以毛羽有刀矟弓箭劒铍之属其处少鐡刀皆薄小多以骨角辅助之编纻为甲或用熊豹皮王乗木兽令左右舁之而导从不过十数人小王乗机镂为兽形国人好相攻击人皆骁健善走难死耐疮诸洞各为部队不相救助两军相当勇者三五人出前跳噪交言相骂因相击射如其不胜一军皆走遣人致谢即共和觧收取鬬死者聚而食之仍以髑髅将向王所王则赐之以冠便为队帅无赋敛有事则均税用刑亦无常凖皆临事科决犯罪皆断于鸟了帅不伏则上请于王王令臣下共议定之狱无枷锁唯用绳缚决死刑以鐡锥大如筯长尺余钻顶杀之轻罪用杖俗无文字望月亏盈以纪时节草木荣枯以为年嵗人深目长鼻类于胡亦有小慧无君臣上下之节拜伏之礼父子同牀而寝男子拔去髭须身上有毛处皆除去妇人以墨黥手为虫蛇之文嫁娶以酒肴珠贝为聘或男女相悦便相配偶妇人产乳必食子衣产后以火自炙令汗出五日便平复以木槽中暴海水为盐木汁为酢米面为酒其味甚薄食皆用手遇有异味先进尊者凡有宴会执酒者必待呼名而后饮上王酒者亦呼王名后衘杯共饮颇同突厥歌呼蹋蹄一人唱众人和音颇哀怨扶女子上膊摇手而舞其死者气将絶轝至庭前亲賔哭泣相吊浴其尸以布帛缚纒之裹以苇席榇土而殡上不起坟子为父者数月不食肉其南境风俗少异人有死者邑里共食之有熊豺狼尤多防鸡无羊牛驴马厥田良沃先以火烧而引水灌之持一锸以石为刃长尺余阔数寸而垦之宜稻粱禾黍麻豆赤豆胡黑豆等木有枫栝樟松楩楠枌梓竹藤果药同于江表风土气与岭南相类俗事山海之神祭以肴酒战鬬杀人便将所杀人祭其神或依茂树起小屋或悬髑髅于树上以箭射之或累石系幡以为神主王之所居壁下多聚髑髅以为佳人间门戸上必安兽头骨角隋大业元年海师何蛮等毎春秋二时天清风静东望依俙似有烟雾之气亦不知几千里炀帝令羽骑尉朱寛入海求访异俗得何蛮言遂与蛮俱往同到流求国言不通掠一人而反明年复令寛慰抚之不从寛取其布甲而归时倭国使来朝见之曰此夷邪久国人所用也帝遣虎贲郎将陈棱朝请大夫张镇州率兵自义安【今潮阳郡】浮海击之至髙华屿又东行二日至鼊屿又一日便至流求初棱将南方诸国人从军有昆仑人颇解其语遣喻降之流求不聼拒逆官军棱击走之进至其都频战皆败毁其宫室虏其男女数千人而还自是遂絶
　　闽粤
　　闽粤王无诸及粤东海王摇其先皆粤王句践之后也姓驺氏秦并天下废为君长以其地为闽中郡及诸侯畔秦无诸摇率粤归番阳令呉芮所谓番君者也【呉芮号也番音蒲何反】从诸侯灭秦当是时项王主命不王也【主号命诸侯不王无诸摇等也】以故不佐楚汉撃项籍无诸摇帅粤人助汉汉五年复立无诸为闽粤王王闽中故地都冶【地名即侯官县是也冶音弋者反】孝恵三年举髙帝时粤功曰闽君摇功多其民便附廼立摇为东海王都东瓯世号曰东瓯王后数世孝景三年呉王濞反欲从闽粤【招粤令从也】闽粤未肯行独东瓯从及呉破东瓯受汉购杀呉王丹徒以故得不诛呉王子驹亡走闽粤怨东瓯杀其父常劝闽粤击东瓯建元三年闽粤发兵围东瓯东瓯使人告急天子天子问太尉田蚡蚡对曰粤人相攻击固其常不足以烦中国往救也中大夫严助诘蚡言当救天子遣助发会稽郡兵浮海救之汉兵未至闽粤引兵去东粤请举国徙中国乃悉与众处江淮之间六年闽粤撃南粤南粤守天子约不敢擅发兵而以闻上遣大行王恢出豫章大司农韩安国出会稽皆为将军兵未隃领闽粤王郢发兵距险其弟余善与宗族谋曰王以擅发兵不请故天子兵来诛汉兵众彊即幸胜之后来益多灭国乃止今杀王以谢天子天子罢兵固国完不听乃力战不胜即亡入海皆曰善即纵杀王【鏦初江反】使使奉其头致大行大行曰所为来者诛王王头至不战而殒利莫大焉廼以便宜案兵告大司农军而使使奉王头驰报天子诏罢两将军兵曰郢等首恶独无诸孙繇君丑不与谋【繇邑号也繇音摇与读曰豫】乃使中郎将立丑为粤繇王奉闽粤祭祀余善以杀郢威行国中民多属窃自立为王繇王不能制上闻之为余善不足复兴师曰余善首诛郢师得不劳因立余善为东粤王与王繇并处至元鼎五年南粤反余善上书请以卒八千从楼船击吕嘉等兵至揭阳以海风波为解不行持两端隂使南粤及汉破番禺楼船将军仆上书愿请兵击东粤上以士卒劳倦不许罢兵令诸校留屯豫章梅领待命眀年秋余善闻楼船请诛之汉兵留境且往廼遂发兵距汉道号将军驺力等为吞汉将军入白砂武林梅领杀汉三校尉是时汉使大司农张成故山州侯齿将屯【齿城阳王恭子也旧封山州侯】不敢击郤就便处皆坐畏愞诛余善刻武帝玺自立诈其民为妄言上遣横海将军韩説出句章【説读曰悦句章会稽之县】浮海从东方往楼船将军仆出武林【杨仆也】中尉王温舒出梅领粤侯为戈船下濑将军出如邪白沙元封元年冬咸入东粤东粤素发兵距险使狥北将军守武林败楼船将军数校尉杀长史楼船军卒钱唐榬终古斩狥北将军【钱唐会稽县也榬姓终古名也榬音袁】为语儿侯【越中地也今呉南亭是语字或作篽或作籞其音皆同】自兵未往故粤衍侯呉阳前在汉汉使归谕余善不聼及横海将军至阳以其邑七百人反攻粤军于汉阳及故粤建成侯敖与繇王居股谋俱杀余善以其众降横海将军封居股为东成侯万戸封敖为陵侯封阳为卯石侯横海将军説为按道侯横海校尉福为缭嫈侯【缭音辽嫈音于耕反】福者城阳王子故为海常侯坐法失爵从军亡功以宗室故侯及东粤将多军【多军名】汉兵至弃军降封为无锡侯故瓯骆将左黄同斩西于王为下鄜侯【鄜音郛】于是天子曰东粤陿多阻闽粤悍数反覆诏军吏皆将其民徙江淮之间东粤地遂虚










　　通志卷一百九十四
<史部,别史类,通志>
　　钦定四库全书
　　通志卷一百九十五
　　宋　右　廸　功　郎　郑　樵　渔　仲　撰
　　四夷传第二
　　西戎上
　　西羌序略　羌无弋　湟中月氐胡　氐　葱茈羌　吐谷浑　乙弗敌【契翰　可兰女王国附】宕昌　邓至党项　白兰　吐蕃
　　西羌序略
