<!-- { "loadSidebar": true } -->
　　任城王云和平五年封少聪慧年五嵗景穆崩号哭不絶声太武抱之泣曰汝何知而有成人意也献文时拜都督中外诸军事中都大官听讼甚得时誉及献文欲禅位于亰兆王子推王公卿士莫敢先言云进曰父子相传久矣皇魏未之有革太尉源贺曰愿陛下深思任城言帝竟传位于孝文后蠕蠕犯塞云为中军大都督从献文讨之过大碛云言于帝曰夷狄之马未尝识虎头楯诚令居前彼马见之必大辟易因以大众乘之蔑不破矣帝从之遂大败蠕蠕获其酋帅后仇池氏反又命云讨平之除开府徐州刺史云以太妃盖氏薨表求解任献文不许云悲号成疾乃许之性善抚接深得徐方之心百姓追恋送遗一无所受再迁冀州刺史甚得下情州人请戸输绢五尺粟五升以报恩徳孝文嘉之诏宣告天下使知劝励迁长安镇都大将雍州刺史云亷谨自修留心庶狱挫抑豪彊劫盗大息州民颂徳者千余人太和五年薨于州遗令薄葬勿受赠襚诸子奉遵其防諡曰康陪葬云中之金陵长子澄字道镜少好学美鬓发善举止言辞清辩响若悬钟康王薨居丧以孝闻袭封加征北大将军以氐羌反叛除征南大将军梁州刺史文眀太后引见诫厉之顾谓中书令李冲曰此儿风神吐发当为宗室领袖是行当不辱命我不妄谈也澄至州诱导懐附西南顺加侍中赐衣一袭乘黄马一疋以旌其能转开府徐州刺史甚着声绩朝亰师引见于皇信堂孝文诏澄曰昔郑子产铸刑书而晋叔向非之此二人皆贤士得失竟谁对曰郑国寡弱慑于彊邻人情去就非刑莫制故铸刑书以示威虽乖古典实合权宜帝方谋革变深善其对笑曰任城当欲为魏子产也朕方创改朝制当与任城共万世之功后徴为中书令改授尚书令齐庾荜来朝见澄音韵遒雅风仪秀逸谓主客郎中张彛曰往魏任城以武著称今魏任城乃以文见美也时诏延四庙之子下逮元孙之胄申宗宴于皇信堂不以爵秩为列悉叙昭穆为次用家人之礼帝令宗室各赋诗言志特命澄为七言聨韵与相赓酬遂至极欢际夜乃罢后帝谋迁洛外示南讨斋于眀堂左个诏太常王谌命卜易其兆遇革澄曰易言革者更也汤武革夏商之命故得之为吉陛下既帝有天下卜征而云革命岂得言吉邪帝厉声曰此象云大人虎变何言不吉驾还宫即召澄澄至未及升阶帝遥谓之曰向者之革今更欲论之眀堂之忿惧众人竞言沮我大计故厉色怖文武耳乃独谓澄曰国家兴自北土徙居平城虽富有四海文轨未一此间用武之地非可兴文崤函帝宅河洛王里因兹大举光宅中原任城意以为何如澄深赞成其事帝曰任城我之子房也加抚军大将军太子少保又兼尚书左仆射及车驾幸洛阳定迁都之防诏澄驰驲向代开晓百司澄至代都众闻迁诏莫不惊骇澄援引古今徐以譬之众皆悦服还报防帝于滑台帝大喜从幸邺宫除吏部尚书及车驾自代北廵留澄铨简旧臣初魏自公侯以下动有万数冗散无事澄品为三等量其优劣尽其能否之用咸无怨者驾还洛亰复兼右仆射帝至北芒遂幸洪池命澄侍升龙舟帝曰朕昨梦一老公拜立路左称晋侍中嵇绍奉迎神爽卑惧如有所求何邪澄曰陛下经商墟而吊北干至洛阳而遗嵇绍岂延祖以不得齿录于三仁之列故托诸梦寐冀一慰藉其忠精义魄耳帝感悟即命有司求绍兆域遣使吊祭焉齐明帝废弑自立其雍州刺史曹虎请以襄阳内附车驾将自赴之引澄及咸阳王禧彭城王勰司徒冯诞司空穆亮镇南李冲等议之禧等或云宜行或言宜止帝曰众人意见不等宜有客主共相起发任城与镇南为应留之议朕当为宜行之论诸公坐听长者从之于是帝往复数交驾遂南征不从澄及李冲等言后从征至悬瓠帝以疾笃还亰初帝之营洛也其宫室有清徽堂流化渠洗烦池观徳殿凝闲堂茅茨堂有歩元游凯等庑及是还宫引澄及王公侍臣宴乐其间帝每经一堂一殿輙寻名绎义以示公卿澄亦旁譬逺引求畅上防帝大悦命黄门侍郎崔光郭祚通直郎邢峦崔休等赋诗羣臣既辞帝复命澄与诸王夜饮极醉而罢后坐公事免官寻兼吏部尚书恒州刺史穆泰在州谋反授澄节铜虎竹使符御仗左右仍行恒州事行达鴈门遣书侍御史李焕先赴至即禽泰穷其党与钜鹿公陆叡安乐侯元隆等罪人皆得具状表闻帝览表大悦曰任城可谓社稷臣正复臯陶断狱岂能过此顾谓咸阳王等曰汝等脱当其处不能办此也车驾寻幸平城劳澄引见逆徒无一人称枉帝曰必也无讼今日见之以澄正尚书车驾南伐留澄居守复兼右仆射澄表请以国秩一嵗租帛助军诏受其半帝时鋭意改定冠服其后幸邺见城中车上妇人犹有冠防而着小襦者以责澄澄曰著者固少帝怒曰任城意欲令全着乎一言而丧邦其是之谓欤又曰王者不降佐于苍旻朕失于简授而令任城辈居尚书任城其当佐朕举天下纲维邪抑但署事而已澄曰臣实署事耳帝曰若尔只一令史足矣何必令仆为哉澄拜谢不已帝怒少解久之迁尚书左仆射从征钟离帝崩豫受顾命宣武初有降人严叔懋告尚书令王肃遣孔思达潜通于齐澄信之以状闻輙禁止肃咸阳北海二王奏澄擅禁宰辅免官归第寻除开府扬州刺史下车封孙叔敖之墓毁蒋子文之庙表请脩复皇宗之学开四门之教诏从之先是朝议有南伐之谋以萧寳夤为东扬州刺史据东城陈伯之为江州刺史戍阳石以澄总督二镇授之节度澄于是遣统军傅竖眼王神念等进次大岘东关九山淮陵皆分部诸将倍道据之澄总勒大众骆驿相接所在克防诏书褒美既而遇雨淮水暴长澄狼狈引归夀春失亡四千余人有司奏夺开府降二阶澄频表解州帝不许寻转镇北大将军定州刺史到州眀黜陟赏罚之法蠲除百姓横调表请公地以赋无业贫人民间布帛不任衣者禁不听造境内大治澄母孟太妃薨居丧过毁士论称之服阕除太子太保时髙肇专政猜忌贤戚澄常恐不全乃率意麹蘖以示荒败所作诡越时谓为狂宣武夜崩事出仓卒髙肇拥兵于外眀帝冲幼朝野不安澄虽疎斥然朝望所属领军于忠侍中崔光等奏澄为尚书令于是众心欣赖寻迁司空加侍中俄诏领尚书令澄表上皇诰宗制并训诂各一卷欲以劝诫太后又奏时务所宜振举者十条一曰律度量衡公私不同所宜一之二曰兴立学校以眀黜陟之法三曰兴灭继絶各举所知四曰五调之外一不烦人任人之力不过三日五曰临民之官皆须黜陟以旌赏罚六曰逃戸代输去来年久者若非伎作任听即住七曰边兵逃亡或实防没皆须精检三长及近亲若实隐之徴其代输不隐勿论八曰工商世业之家毋得复徴租调使专其业九曰三长禁奸不得隔越相领戸不满者随近并合十曰羽林虎贲边民有事暂可赴战常戍宜遣番兵代之灵太后下其奏议多异同时四中郎将兵数寡弱不足以襟带亰师澄奏宜以东中带荥阳郡南中带鲁阳郡西中带恒农郡北中带河内郡选二品三品亲贤兼称者居之省非急之作配以彊兵斯实深根固本彊榦弱枝之义太后善之复以朝议不同而止寻以疾表求解任不许澄以北边镇将选举弥轻奏求重镇将之选严边防之备朝廷不以为意其后北人入宼旧都镇将多非其人所在叛乱如澄所虑澄又奏都城府寺犹未周悉今军旅初宁无宜动众请取诸职人及司州郡县犯十杖以上百鞭以下收赎之物绢一疋输塼二百以渐修造诏从之太傅清河王怿表驳其事因寝不行澄当官无所囬避尝奏司州牧髙阳王臣雍掠杀奉朝请韩元昭前门下录事姚敬贤专虐无君罪至不敬请付廷尉朝野惮之又奏垦田授受之制八条甚有条贯皆有益于政治者而卒不见施用西域嚈达波斯诸国各因入贡并遗澄骏马一匹澄请付太仆以充国闲诏曰王亷贞之徳有过楚相可敕付廐以成君子之美御史中尉东平王匡奏请取景眀元年以来内外考簿吏部除书中兵勲案并诸殿最欲以案校窃阶盗官之人灵太后许之澄表以为御史之体风闻是司至于冐勲妄阶皆有处别若一处有风谣即应摄其一簿研检虚实茍差殊不同情伪自露然后绳以典刑人谁不服岂有移一省之事穷革世之尤吹毛求疵诚非圣朝盛徳之事灵太后纳之而止后迁司徒公侍中尚书令如故政无大小皆引澄参预神元年诏加女侍中貂蝉澄諌曰高祖世宗朝皆有女侍中官未闻其有同外侍中之饰江南伪晋穆后有女尚书而加貂珰此衰乱之世妖妄之服何足为法且妇人而服男子之服化隂为阳故自穆哀以降国统三絶刘裕因以簒代礼容举措风化之本不可不慎请依常仪追还前诏从之时太后于亰师起永宁太上公等佛寺外州复各造五级浮圗又数为一切斋防施物动至万计兼曲赉左右日有数千百姓疲帑藏虚竭至削夺百官禄力以给之澄上表极言得失虽卒不从常优答之故为内外所敬惮二年薨赠假黄钺使持节都督中外诸军事太傅领太尉公加以殊礼备九锡依晋大司马齐王攸故事諡曰文宣王澄之葬也凶饰甚盛灵太后亲送郊外停舆悲哭哀恸左右百官防赴千余人莫不歔欷当时以为哀荣之极第四子彛袭彛字子伦继室冯氏所生颇有父风拜通直散骑常侍及元义专权而彛耻于附托故不得显职庄帝初于河隂遇害赠仪同三司青州刺史諡曰文彛庶长兄顺字子和年九嵗师事乐安陈丰初书王羲之小学篇数千言昼夜诵之旬有五日一皆通彻丰奇之白澄曰丰十五从师迄于白首耳目所经未见此比江夏黄童不得无双也澄笑曰蓝田生玉何容不尔十六通杜氏春秋下帷读书笃志爱古性謇愕淡于荣利好饮酒解鼓琴每长吟永叹咤咏虚室宣武时上魏道颂文多不载起家为给事中时髙肇权重天下人士望尘拜伏顺尝懐刺诣肇门者以其年少云坐有贵客不肯为通顺叱之曰任城王儿可是贱也及见直往登牀捧手抗礼王公先达莫不恠慴而顺辞吐慠然若无所覩肇谓众宾曰此儿豪气尚尔况其父乎及去肇加礼送之澄闻之大怒杖之数十后拜太常少卿以父忧去职哭泣欧血身自负土时年二十五顿有白髪免丧抽去不复更生世以为孝思所致寻除给事黄门侍郎时领军元义威势尤盛凡有迁授莫不造门谢谒顺拜表而已初不诣义义谓顺曰卿何得聊不见我顺正色曰天子富于春秋委政宗翰叔父宜以至公为心举士报国如何卖恩责人私谢岂所望也至于朝论得失顺尝鲠言正议曽不阿防由此见惮出除恒州刺史顺谓义曰北镇纷纭方为国梗请假都督为国屏捍义心疑顺不欲授以兵官谓顺曰此朝廷之事非我所裁顺曰叔父既生杀任已自言天歴应在我躬何得复有朝廷义弥忿惮之转齐州刺史顺自负有才不得居内每懐郁怏形于言色遂纵酒自娱不亲政事义解领军徴为给事黄门侍郎亲友郊迎贺其得入顺曰不患不入正恐入而复出耳俄兼殿中尚书转侍中初中山王熙起兵讨元义不果而诛及灵太后反政方得改葬顺侍坐西游园因奏太后曰臣昨往防中山家葬非唯宗亲哀其寃酷行路士庶见其一家十丧皆为青旐莫不酸泣义妻时在太后侧顺指之曰陛下奈何以一妹之故不伏元义之罪使天下懐寃太后嘿然就德兴反于营州使尚书卢同往讨之大败而还属侍中穆绍与顺侍坐因论同之罪同先有近宅借绍绍颇欲为言顺勃然曰卢同终将无罪太后曰何得如侍中之言顺曰同有好宅与要势侍中岂虑罪也绍慙不敢复言灵太后颇事妆饰数出游幸顺面诤之曰礼妇人丧夫自称未亡人首去珠珥衣不被防陛下母临天下年垂不惑过修容饰何以示后世灵太后慙而还入召顺责之曰千里相徴岂欲众中见辱也顺曰陛下盛服炫容不畏天下所笑何耻臣之一言乎初城阳王徽慕顺才名偏相赏纳而广阳王深通徽妻于氏大为嫌隙及深自定州被徴入为吏部尚书兼中领军顺为诏书辞颇优美徽疑顺为深左右由是与徐纥间顺于灵太后出顺为防军将军太常卿顺奉辞于西游园徽纥侍侧顺指纥谓太后曰此人魏之宰嚭魏国不灭终不死亡纥胁肩而出顺抗声止之曰一介刀笔小人正堪为机案之吏宁应忝兹执防亏我彛伦遂振衣而起太后黙而不言时追论顺父顾托之功増任城王彛邑二千戸又析彛邑五百戸以封顺为东阿县公顺疾徽等间之遂为苍蝇赋以见风属疾在家杜絶庆吊后除吏部尚书兼右仆射与城阳王徽同日拜职舎人郑俨于止车门外先谒徽后拜顺顺怒曰卿是佞人当拜佞王我是直人不受曲拜俨深愧谢顺曰卿髙门子弟而为北宫幸臣仆射李思冲尝与王洛诚同传以此度之卿亦应继其巻下见者为之震动顺安然自得及上省登阶向榻见榻故以问吏吏曰此榻曽经先王坐顺哽塞流涕遽令易之时参军曹令史朱晖素事录尚书髙阳王雍雍欲以为廷尉评频烦托顺顺不为用雍遂下命用之顺投之于地雍大怒昧爽至都听召尚书及丞郎毕集欲众辱顺顺至雍攘袂抚几而言曰身天子之子天子之弟天子之叔天子之相四海之内亲尊莫二元顺何人以身成命投弃于地顺须鬓俱张仰视屋极愤气奔涌长歔不言者乆之徐谓雍曰髙祖迁宅中土创定九流官方清浊轨仪万古而朱晖阘冗省吏何容尘玷廷尉清班殿下既先皇同气诚宜遵防自有恒规而复逾之也雍曰宰相黜陟百寮顾不得用一人为官顺曰庖人虽不治庖尸祝不越樽俎而代顺但知殿下录尚书未闻有别防令参选事殿下必如是顺当随事奏闻雍理屈遂逊辞呼顺入室与饮不敢复言晖事顺之方毅不挠皆此类也后兼左仆射尔朱荣之奉庄帝召百官悉至河隂素闻顺数諌诤惜其亮直谓朱瑞曰可语元仆射但在省不须来顺不达其防闻害衣冠遂便出走为陵戸鲜于康奴所害家徒四壁无以附身止有书数千卷而已门下通事令史王才达裂裳覆之荘帝还宫遣黄门侍郎山伟廵喻亰邑伟临顺丧悲恸无已既还荘帝怪其声散伟以状对荘帝敕侍中元祉曰宗室丧亡非一不可尽赡元仆射清苦之节死乃益彰特赐绢百匹余不得为例赠尚书令司徒公諡曰文烈初荘帝在藩顺梦黒云从西北来直触东南日月俱破众星散落天地斗闇有顷云却有日出自西南隅甚眀净见者云此长乐王日也寻见庄帝入自阊阖门登太极殿殿下呼万嵗者三百官咸加朝服唯已独脱衣冠卧集书省歩廊西槐树下既寤以所梦告元晖业曰此于我殊不佳因语之曰黒云者北方之沴气日君象也月后象也众星百官象也以事推之得无北虏乱亰邑害二宫戕百僚之事乎彭城王有功德于天下今梦其儿为帝积善必报恐或然矣但惜其得之不乆所以然者出自西南以时易年不过三载耳我时卧槐树下槐字之文从木从鬼身与鬼并复解冠冕宁能不死乎然死后乃得三公赠耳已而皆如其占顺尝撰帝录十七卷诗赋表颂数十篇并多亡失长子朗时年十七枕戈潜伏积年乃手刃康奴以首祭顺墓然后诣阙请罪朝廷嘉而不问朗位司徒属天平中为奴所害赠尚书右仆射顺弟纪字子纲随孝武入关位尚书左仆射华山郡王澄弟嵩字道岳孝文时位歩兵校尉大司马安定王休薨休于嵩为叔父未及卒哭嵩便游田帝闻而大怒诏免官后兼武卫将军孝文南伐齐将陈显达率众拒战嵩身备三仗免冑直前勇冠三军将士从之显达奔溃帝大悦曰任城康王大有福徳文武顿出其门以功赐爵髙平县侯初孝文之发洛也冯皇后以罪幽于宫内既平显达囬次谷唐原帝疾甚将赐后死曰使人不易可得顾谓任城王澄曰任城必不负我嵩亦当不负任城可使嵩也于是引嵩入内亲诏遣之宣武即位出为扬州刺史威名大震后并妻穆氏为苍头李太伯等所害諡曰刚第二子世隽袭世隽颇有干用而无行业孝庄时迁吏部尚书尔朱兆宼亰师诏世隽以本官都督守河桥及兆至世隽隔岸遥拜即敕所领艘迎兆度河亰师破残时论疾之尤为尔朱世隆所昵孝武初改封武阳县子世隽居选曹不能厉心多所受纳为中尉弹纠坐免官孝静时位尚书令世隽轻薄好去就兴和中薨赠太尉諡曰躁戾
