<!-- { "loadSidebar": true } -->
　　刘洁长乐信都人也昭成时慕容氏献女洁祖父生为公主家臣乃随入魏赐以妻妾生子堤位乐陵太守封信都男卒洁袭堤爵数从征讨进爵会稽公后与永安侯魏勤及功劳将军元屈等击吐京叛胡为其所执送赫连屈丐洁声气不挠呼其字而与之言神色自若屈丐壮而释之后得还国典东部事明元寝疾太武监国洁与古弼等选侍东宫对综机要太武即位竒其有柱石用委以大任及议军国朝臣咸推其能迁尚书令改为钜鹿公车驾西伐洁为前锋沮渠牧犍弟董来拒战于城南洁信卜者之言以日辰不恊击鼓却阵故董来得入城太武微嫌之洁久在枢密恃宠自専帝心稍不平时议伐蠕蠕洁言不如广农积谷以待其来羣臣皆从其议帝决行乃从崔浩议旣出与诸将议会鹿浑谷而洁恨其计不行欲沮诸将乃矫诏更期诸将不至时虏众大乱景穆欲击之洁执不可停鹿浑谷六日诸将犹不集贼已逺遁追至石水不及而还师次汉中粮尽士卒多死洁阴使人惊军劝帝弃军轻还帝不从洁以军行无功奏归罪于崔浩帝曰诸将后期及贼不击罪在诸将岂在于浩又洁矫诏事遂发舆驾至五原收洁幽之太武之征也洁私谓亲人曰若军出无功车驾不返即吾当立乐平王洁又使右丞张嵩求图谶问刘氏应王继国家后我审有名姓不嵩对曰有姓而无名穷验欵引搜嵩家果得谶书洁与南康公狄隣及嵩等皆夷三族死者百余人洁既居势要内外惮之侧目而视籍其家财钜万太武追忿言则切齿
　　邱堆代人也美容仪初以忠谨入侍明元即位拾遗左右稍迁防骑常侍太武监国临朝堆与太尉穆观等为右弼及即位赐爵临淮公位太仆与宗正娥清畧地闗右而宜城王奚斤表留堆合军与赫连昌相拒斤进击赫连定留堆守辎重斤为定禽堆闻而弃甲走长安帝大怒遣西平公安颉斩堆
　　娥清代人也少有将畧累着战功稍迁给事黄门侍郎明元南廵幸邺以淸为中领军将军与宋兵将军周几等度河畧地至湖陆以功赐爵须昌侯与几等遂鎭枋头太武初还京师进为东平公后从平统万遂与奚斤讨赫连昌至安定及昌弟定西走斤追之清欲防水往斤不从遂与斤俱为定所擒太武克平凉乃得还后与古弼等东讨冯以不急战弘奔高丽槛车征为门卒而卒于家子延赐爵南平公
　　伊馛代人也少而勇健走及奔马善射多力曵牛却行神防初擢为侍郎转三郎加振威将军赐爵汾阳子太武之将讨凉州也议者咸諌以为无水草唯司徒崔浩劝行羣臣出后馛言于帝曰凉州若无水草何得为国议者不可用也宜从浩言帝善之既克凉州太武大防于姑臧谓羣臣曰崔公智计有余吾亦不复竒之吾正竒馛弓马之士而所见能与崔公同顾谓浩曰馛智力如此终至公相浩曰何必读书然后为学卫青霍去病亦不读书而能大建勲名致位公辅帝笑曰诚如公言馛性忠谨帝亲待日殊赏赐优厚太平眞君初帝欲拜馛为尚书封郡公馛辞曰尚书务繁公爵至重非臣年少愚近所宜帝问其所欲馛对曰秘书二省多诸文士若恩矜不已请参其次帝贤之遂拜中防秘书监后以频有战功进爵河南公后拜司空及为三公清约自守为政举大纲而已不为苛碎太安二年领太子太保三年与司徒陆丽等并平尚书事薨子兰袭爵位库部尚书卒子盆生骁勇有胆气累有战功遂为名将以勳赐爵平城子为西道都督战没赠雍州刺史
　　乙瓌代人也其先世统部落太武时瓌父匹知遣瓌入贡帝留之瓌善骑射手格猛虎尚太武女上谷公主除驸马都尉赐爵西平公从驾南征都督前锋诸军事勇冠三军后进爵为王又为西道都将薨年二十九赠太尉公諡曰恭子干归袭爵干归有气干颇习书疏尤好兵法尚景穆女安乐公主除驸马都尉侍中献文初为秦州刺史有恵政孝文即位为中道都将卒諡曰康子海字怀仁位防骑侍郎卒諡曰孝海子瑗字雅珍尚孝文女淮阳公主除驸马都尉累迁西兖州刺史天平元年举兵应樊子鹄战败死
　　周几代人也少以善射为猎郎明元即位为左部尚书以军功封交趾侯太武以几有智勇遣鎭河南威信着于外境几常嫌奚斤等绥抚闗中失和毎至言论形于声色斤等惮焉进号宋兵将军率洛州刺史于栗防以万人袭陜城卒于军军人无不叹惜之归葬京师諡曰桓子歩袭爵
　　豆代田代人也明元时以善骑射为内细射从攻虎牢诏代田登楼射贼矢不虚发以功迁内三郎从讨赫连昌乘胜追贼入其宫门门闭代田逾宫而出太武壮之拜勇武将军后从讨平凉破赫连定得奚斤等以定妻赐之诏斤膝行授酒于代田勅斤曰全尔身命者代田功也以从讨和龙战功封长广公卒于统万鎭大将赠长广王諡曰恭子周求袭爵
　　车伊洛焉耆胡也世为东境部落帅恒修职贡延和中授平西将军封前部王伊洛规欲归阙为沮渠无讳断路伊洛连战破之无讳卒伊洛前后遣使招喻其子干寿等及其户五百余家送之京师又率部众二千余人伐高昌讨破焉耆东闗七城正平二年伊洛朝京师拜都官尚书将军王如故卒諡康王葬礼依卢鲁元故事子歇袭爵
　　王洛儿京兆人也少善骑射明元在东宫给事帷下侍从游猎夙夜无怠性谨愿未尝有过明元尝猎于灅南乘冰而济氷防没马洛儿投水奉帝出岸洛儿殆将冻死明元解衣以赐之自是恩宠日隆天赐末明元避难出居于外洛儿晨夜侍卫无须臾违离恭勤发于至诚元绍之逆明元左右唯洛儿与车路头昼居山岭夜还洛儿家洛儿隣人李道潜相奉给晨复还山众庶颇知喜而相吿绍闻収道潜斩之洛儿犹冐难往返京都通问大臣大臣遂出奉迎百姓奔赴明元还宫社稷获全洛儿有功焉明元即位拜防骑常侍赐爵新息公加直意将军又追赠其父为列侯赐僮五十户永兴五年卒赠太尉建平王赐温明秘器载以輼辌车使殿中卫士为之导从帝亲临哀恸者数四焉乃鸩其妻周氏与合葬子长城袭爵卒无子以其弟徳成袭
　　车路头代人也少以忠厚选给东宫为帐下帅谨愼无过天赐末明元出于外路头随侍竭力及即位拜防骑常侍加忠意将军赐爵宣城公帝性明察羣臣多以职事遇谴至有杖罚故路头优游不任事侍宿左右从容谈笑而已路头性无害每至评狱处理常献寛恕之议以是见重于朝帝亦敬纳之宠赐隆厚当时功名莫及泰恒六年卒帝亲临哀恸赠太师宣城王諡曰忠贞丧礼一依安城王叔孙俊故事陪葬金陵子眷袭爵卢鲁元昌黎徒河人也曾祖副鸠仕慕容氏为尚书令临泽公祖父并至大官鲁元寛和有雅度明元时选为通直郎以忠谨给侍东宫恭勤尽节太武亲爱之及即位以为中书侍郎拾遗左右宠待弥深而鲁元益加谨肃帝愈亲待之内外大臣莫不敬惮焉性多容纳善与人交好掩人之过扬人之善由是公卿咸亲附之鲁元以工书有文才累迁中书监领秘书事赐爵襄城公赠其父为信都侯初从征赫连昌太武亲追击之入其城门鲁元随帝出入是日微鲁元几至危殆从征平凉以功拜征北大将军加侍中后迁太保录尚书事帝贵异之常从征伐出入卧内毎有平殄輙赐僮前后数百人布帛以百万计帝临幸其第不出旬日欲其居近易于往来乃赐甲第于宫门南衣食车马皆乗舆之副太平眞君三年驾幸隂山鲁元以疾不从侍臣问疾医药传驿相属于路及薨帝甚悼惜之还临其丧哭之哀恸二宫命太官日送奠昏晨哭临讫则备奏钟鼓伎乐舆驾比葬三临之丧礼依安成王叔孙俊故事而赗送有加赠襄城王諡曰孝葬于崞山为建碑阙自魏兴贵臣恩宠无与为比子统袭爵以父任侍东宫大武以元舅阳平王杜超女南安长公主所生妻之车驾亲自临送太官设供具赏赉千计文成即位典选部主客二曹卒赠襄城王諡曰景无子弟弥娥袭卒赠襄城王諡曰恭鲁元少子内给侍东宫景穆深昵之常与同卧起同衣食父子有宠两宫势倾天下内性寛厚有父风而恭愼不及正平初宫臣伏诛太武以鲁元故唯杀内而厚抚其兄弟
　　陈建代人也以善骑射擢为三郎稍迁下大夫内行长太武讨山胡白龙意甚轻之单将数十骑登山临险每日如此白龙乃伏壮士十余处出于不意帝堕马几至不测建以身捍贼大呼奋击杀数人身被十余创帝壮之赐别户二十文成初加冠军将军出为雍州刺史假秦郡公帝以建贪暴懦弱遣使就州罚杖五十孝文初征为尚书右仆射加侍中进爵赵郡公建与侍中尚书晋阳侯元仙徳殿中尚书长乐王穆亮北部尚书平原王陆叡密表啓南伐帝嘉之迁司徒征西大将军进爵魏郡王帝与文明太后频幸建第赐建妻宴于后庭太和九年薨子念生袭有罪爵除
　　来大干代人也父初眞从道武避难叱候山参创业功官至后将军武原侯与在八议大干骁果善骑射永兴初袭爵位中防至于朝贺之日大干常着御铠盘马殿庭朝臣莫不嗟叹迁内三郎幢将典宿衞禁旅大干用法严明上下齐肃常从明元校猎见虎在高岩上持矟直前刺之应手而死帝嘉其勇壮太武践阼与襄城公卢鲁元等七人俱为常侍常持仗侍衞昼夜不离左右累从征伐以战功赐爵庐陵公鎭云中兼统白道军事太武以其壮勇数有战功兼悉北境险要诏使廵抚六鎭以防寇虏经畧布置甚得事宜后吐京胡反以大干为都将讨平之在吐京卒丧还停于平城南太武出游还见而问之左右以对帝悼叹者良久诏听其丧入殡城内赠司空諡庄公子邱頽袭爵降为晋兴侯
　　宿石朔方人赫连屈丐弟文陈之曾孙也天兴中文陈父子归魏道武嘉之以宗女妻焉拜上将军祖若豆根明元时赐姓宿氏袭上将军父沓干从太武征平凉有功赐爵汉安男后从讨蠕蠕战没石年十三袭爵擢为中防迁内行令从于苑中游猎石走马引前道峻马倒殒絶久之乃苏由是御马得制文成嘉之赐以绵帛骏马改爵义阳子又常从猎文成亲欲射猛虎石叩马諌引帝至高原上后猛虎腾跃杀人帝褒美其忠许后有犯罪宥而勿坐赐骏马一匹尚上谷公主拜驸马都尉位吏部尚书进爵太山公为北征中道都大将卒追赠太原王諡曰康葬礼依卢鲁元故事太和初子倪袭爵万安国代人也世为酋帅父振尚高阳长公主拜驸马都尉位长安鎭将爵冯翊公安国少明敏以国甥复尚河南公主拜驸马都尉献文特亲宠之与同卧起拜大司马大将军封安成王安国先与神部长奚买奴不平承明初矫诏杀买奴于苑中孝文闻之大怒遂赐死年二十三子翼袭王爵有嵇根者世为纥奚部帅皇始初率部归魏尚昭成女生子拔位尚书令拔尚华阴公主生子敬元绍之逆也主有功超授敬大司马封长乐王薨子防袭拜外都大官根事迹遗落故略附云
　　周观代人也骁勇有膂力太武以军功赐爵金城公位高平鎭将善抚士卒号有威名后拜内都大官出为秦州刺史抚驭失和部人薛永宗聚众汾曲以叛观讨永宗为流矢所中太武幸蒲坂观闻帝至惊怖而起创重遂卒帝怒絶其爵云
　　尉拨代人也父郍濮阳太守拨为太学生募从兖州刺史罗忸击贼于陈汝有功赐爵介休男讨和龙击吐谷浑皆有军功进爵为子累迁杏城鎭将大得人和文成以拨清平有惠绩赐以衣服献文即位为北征都将南攻悬瓠进爵安城侯位北豫州刺史卒諡敬侯
