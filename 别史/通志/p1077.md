<!-- { "loadSidebar": true } -->
　　李元护辽东襄平人晋司徒允之八世孙也允子顺璠及孙沈志皆有名宦沈孙根仕慕容寳为中书监根子后智等随慕容徳南渡河居青州数世无名三齐豪门多轻之元护以魏平齐后随父懐庆南奔身长八尺美须髯少有武力仕齐位马头太守虽以将用自达然亦颇览文史习于简牍后为裴叔业司马汝隂太守叔业归顺元护赞同其谋叔业疾病元护督率上下以俟援军夀春尅定元护颇有力焉景眀初以元护为齐州刺史广饶县伯寻以州人聊世眀图为不轨元护诛戮所加防为滥酷州内饥俭表请振贷蠲其赋役但多有部曲时为侵扰城邑苦之故不得为良刺史也三年卒病前月余京师无故传其凶问又城外送客亭柱有人书曰李齐州死纲佐饯别者见而拭之后复如此元护妾伎十余声色自纵情欲既甚支骨稍消须长二尺一时落尽赠青州刺史元护为齐州经拜旧墓廵省故宅飨赐村老莫不欣畅及将亡谓左右曰吾常以方伯簿伍至青州士女属目若防过东阳不可不好设仪衞哭泣尽哀令观者改容也家人遵其诫子防袭正始中降爵为子防顽騃好酒其妻南阳太守清河房伯玉女也甚有姿色会不答之房乃通其弟机因会醉杀之子景宣袭机与房遂如夫妇积十余年房氏色衰乃更婚娶元护弟静性贪忍兄亡未敛便剥妓服玩及余物厯齐郡内史
　　席法友安定人也祖父南奔法友仕齐以膂力自効任安丰新蔡二郡太守建安戍主后与裴叔业同谋归魏拜豫州刺史苞信县伯叔业卒后法友与裴植追成叔业志淮南尅定法友有力焉厯华并二州刺史后为别将出淮南欲觧朐山之围法友始渡淮而朐山败没遂停十年恬静自安不竞世利宣武末除济州刺史以亷和著称又徙封乘氏后卒于光禄大夫赠秦州刺史諡襄侯子景通袭善事元乂兼赂乂父继继为司空引防通为掾卒赠衞尉少卿子郾袭走闗西
　　王世弼京兆覇城人也姚之灭其祖父南迁世弼身长七尺八寸魁岸有壮气善草隶书好爱坟典仕齐为军主助戍夀春遂与裴叔业同谋归诚除南徐州刺史封慎县伯后除东秦州刺史政任于刑为人所怨有受纳之响为御史中丞李平所弹会赦免后为河北太守有清称再迁中山内史加平北将军直閤元罗领军元乂弟也曾过中山谓曰二州刺史飜复为郡当恨恨耳世弼曰仪同之号起自邓骘平北为郡始在下官卒赠豫州刺史諡曰康长子会汝阳太守次子由字茂道好学有文才尤善草隶书性方厚有名士风又工摹书为时人所服位东莱太守罢郡寓居颍川天平初元洪威构逆大军攻讨为乱兵所害名流悼惜之
　　江悦之字彦和济阳考城人也七世祖统晋散骑常侍避刘石之乱南渡祖兴之父范之并为宋武所诛悦之少孤仕宋厯诸王参军好兵书有将略善待士有部曲数百人仕齐为后军将军部曲称至千有余人梁初以讨灭刘季连功进号冠军将军武兴氐攻破白马进图南郑悦之大破氐众还复白马梁秦二州刺史庄邱黒死夏侯道迁与悦之及庞树军主季忻荣张元亮士孙天与等谋以梁州内附梁华阳太守尹天寳率众向州城遂围南郑悦之昼夜督战防武兴军至天寳败道迁尅全勲欵悦之天寳有力焉与道迁俱至洛阳寻卒赠梁州刺史追封安平县子諡曰荘悦之二子文遥文逺文遥少有大度轻财好士士多归之道迁之图杨灵珍文遥奋劒请行遂手斩灵珍袭父封拜咸阳太守勤于礼接终日坐听事至者见之假以恩顔屏人密问于是人所疾苦大盗姓名奸猾吏长无不知悉郡中震肃奸劫息止政为雍州诸郡之最后为安州刺史善于绥纳甚得物情时杜洛周葛荣等相继叛逆幽燕已南悉没唯文遥介在群贼之外孤城独守鸠集荒余且耕且战百姓皆乐为用卒官长史许思祖等以文遥有遗爱复推其子果行州事既摄州事乃遣使奉表庄帝嘉之除果通直散骑侍郎行安州事既而贼势转盛救援不接果乃携诸弟并率城人东奔髙丽天平中诏髙丽送果等元象中乃得还朝文逺善骑射勇于攻战以军功位中散大夫龙骧将军
　　淳于诞字灵逺其先太山博人也后世居蜀汉或家安国之桓陵县父兴宗齐南安太守诞年十二随父向扬州父于路为羣盗所害诞虽幼而哀感奋发倾资结客旬朔之内遂得复讐州里之间无不称叹景眀中自汉申归魏陈伐蜀计宣武嘉纳之延昌末王旅大举除骠骑将军都督别部司马领乡导统军诞不愿先受荣爵乃固让实官止参戎号及奉辞之日诏若克成都即以益州许之师次晋夀蜀人大震属宣武晏驾不果而还后以客例起家羽林监正光中秦陇反叛诏诞为西南道军司马与行台魏子建共参经略时梁益州刺史萧深猷遣将樊文炽萧世澄等率众数万围小劒戍子建遣诞勒兵驰赴大败之禽世澄等十一人文炽先走获免孝昌初于运以诞行华阳郡帯白马戍后卒于东梁州刺史赠益州刺史諡曰庄
　　张谠字处言清河东武城人也六世祖晋长秋父卿华慕容超左仆射谠仕宋位东徐州刺史及平徐兖谠乃归顺于尉元元表授东徐州刺史遣中书侍郎髙闾与谠对为刺史后至京师礼遇亚于薛毕赐爵平陆侯谠性开通笃于接恤青齐之士虽踈族末姻咸相敬视李敷李防等宠要势家亦推懐陈欵无所顾避毕众敬等皆敬重之髙允之徒亦相器待卒赠青州刺史諡康侯子敬伯求致父防出冀州清河旧墓久不被许停柩在家积五六年第四子敬叔先在徐州初闻父防不欲奔赴而规南叛为徐州所勒送至乃自理后得袭父爵敬伯自以随父归国乃赐爵昌安侯出为乐陵太守敬叔武邑太守父防得旧墓还属清河初谠兄弟十人兄忠字处顺在南为合乡令归降赐爵新昌侯卒于新兴太守赠冀州刺史谠妻皇甫氏被掠赐中宫为婢皇甫遂诈痴不能梳沐后谠为宋冀州长史因货千余匹求皇甫文成怪其纳贿之多引见之时皇甫年垂六十矣文成曰南人竒好能重室家之义此老母复何所任乃能如此致费也皇甫氏归谠令诸妾境上奉迎数年卒后十年而谠入魏谠兄子安世正始中自梁汉同夏侯道迁归款为客积年出为东河间太守卒
　　李苖字子宣梓潼涪人也父膺梁太仆卿苖出后叔父畎畎为梁州刺史大着威名王足之伐蜀梁武命畎拒足于涪许其益州及足退梁武遂改授畎畎怒将有异图事发被害苖年十五有报雪志延昌中归魏仍陈图蜀计将军髙肇西伐诏假苖龙骧将军为乡导次晋夀宣武晏驾班师后以客例除员外散骑侍郎苖有文武才干以大功不就家耻未雪常懐慷慨乃上书陈平定江南之计其文理甚切于时眀帝幼冲无逺略之意竟不能纳正光末三秦反叛侵其三辅时承平既久人不习战苖以陇兵彊悍且羣聚无资乃上书以为食少兵精利于速战粮多卒众事宜持久今陇贼猖狂非有素蓄虽据两城本无徳义其势在于疾攻日有降纳迟则人情离阻坐受崩溃夫飘至风起逆者求万一之功髙壁深垒王师有全制之策今且宜勒大将深沟髙垒坚守勿战别命偏师精卒数千出麦积崖以袭其后则汧岐之下羣妖自散于是诏苖为统军与别将淳于诞出梁益隶行台魏子建子建以苖为郎中仍领统军深见知待孝昌中兼尚书左丞为西北道行台与大都督宗正珍孙讨汾绛蜀贼平之及杀尔朱荣荣从弟世隆拥部曲还逼都邑孝荘幸大夏门集群臣博议百寮计无所出苖独奋衣起曰今朝廷有不测之危正是忠臣烈士効节之时请以一旅之众为陛下径断河梁庄帝壮而许焉苖乃募人于马渚上流以师夜下去桥数里放火烧船俄而桥絶贼没水死者甚众官军不至贼乃渉水与苖死鬬众寡不敌苖浮河而没帝闻哀伤久之赠都督梁州刺史车骑大将军仪同三司河阳县侯諡忠烈苖少有莭操志尚功名每读蜀书见魏延请出长安诸葛不许叹息谓亮无竒计及览周瑜传未曾不嗟咨絶倒太保城阳王徽司徒临淮王彧并重之二王颇或不穆苖每谏责徽宠势隆极猜忌弥甚苖谓人曰城阳蜂目豺声今转彰矣解鼓琴善属文咏工尺牍之敏当世罕及死之日朝野悲壮之及帝幽崩世隆入洛主者追苖赠封以白世隆世隆曰吾尔时羣议更一二日便欲大纵兵士烧燔都邑任其采掠頼苖京师获全天下之善一也不宜追之子昙袭爵
　　刘藻字彦先广平易阳人也六世祖遐从晋元帝南渡父宗之宋庐江太守藻渉猎群籍美谈笑善与人交饮酒至一石不乱太安中与姊夫李嶷俱来归赐爵易阳子擢拜南部主书号为称軄时北地诸羌恃险作乱前后宰守不能制朝廷患之乃以藻为北地太守藻推诚布信诸羌咸来归欵朝廷嘉之雍州人王叔寳等三百人表乞藻为騃奴戍主诏曰选曺已用人藻有恵政自宜他叙在任八年迁离城镇将太和中改镇为岐州以藻为岐州刺史转秦州刺史秦人恃险率多麤暴或拒课输或害吏长自前守宰遥领不入郡县藻开示恩信诛戮豪横羌氐惮之守宰于是始得居其旧所遇车驾南伐以藻为东道都督秦人纷扰诏藻还州人情乃定仍与安南元英征汉中破贼军长驱至南郑垂平梁州奉诏还军乃不果克后车驾南伐以藻为征虏将军督统军髙聪等四军为东道别将辞于洛水之南孝文曰与卿石头相见藻对曰臣虽才非古人庶亦不留贼虏而遗陛下辄当酾曲阿之酒以待百官帝大叹曰今未至曲阿且以河东数石赐卿后与髙聪等战败俱徙平州景眀初宣武追録旧功拜藻为太尉司马卒子绍珍无他才用善附会好饮酒结托刘腾啓为其国郎中令袭父爵永安中厯河北黎阳二郡太守所在无政绩天平中坐子洪业入于闗中率众侵扰伏法
