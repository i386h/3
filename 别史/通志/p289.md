<!-- { "loadSidebar": true } -->
　　秘书校书郎【汉之兰台及后汉东观皆蔵书之室亦著述之所文学之士使雠校于其中故有校书之职初汉成帝时已命光禄大夫刘向于天禄阁校经传诸子诗赋歩兵校尉任宏校兵书太史令尹咸校数术太医监李柱国校方伎后于兰台置令史十八人秩百石属御史中丞又选他官入东观皆令典校秘书或撰述传记后汉明帝以班固为兰台令史撰光武本纪及诸传记又曰傅毅为兰台令史与班固贾逵共典校书盖有校书之任而未为官也故以郎居其任则谓之校书郎杨终窦章皆以郎为之以郎中居其任则谓之校书郎中蔡邕马融皆以郎中为之当时重其职故学者称东观为老氏藏室道家蓬莱山焉晋宋以下无闻至后魏秘书省始置校书郎北齐亦有校书郎后周有校书郎下士十二人属春官之外史隋校书郎十二人炀帝初减二人寻更增为四十人唐置八人掌雠校典籍为文士起家之良选其文崇文馆著作司经局并有校书之官皆为美职而秘书省为最】
　　秘书正字【后汉桓帝初置秘书监掌图书古今文字考合同异歴代无闻齐集书省有正书盖正字之任也北齐秘书省有正字隋置四人唐因之掌刋正文字其官资轻重与校书郎同贞元八年割校书四员正字两员属集贤殿】
　　著作郎【汉东京图书悉在东观故使名儒硕学入直东观撰述国史谓之著作东观皆以他官领焉盖有著作之任而未为官员也兰台令史班固傅毅洛阳令陈崇长陵令尹敏司校尉孟冀及杨彪等并著作东观魏明帝太和中始置著作郎中书省专掌国史时卫觊以侍中尚书典著作晋元康二年诏曰著作旧属中书令秘书既典文籍宜改中书著作为初书著作于是改秘书后别自置省谓之著作省而犹秘书著作郎一人谓之大著作专掌史任李充为大著作于时典籍混乱充删除烦重分作四部秘阁以为永制又荀朂以中书监孙盛以秘书监并领著作孙绰以散骑常侍及陈夀并为大著作进贤两梁冠介帻绛朝服王隐待诏著作单衣介帻月朔诣于著作省宋齐与晋同梁制一梁冠而无印绶此并大著作也魏氏又置佐著作郎亦属中书晋佐著作郎八人进贤一梁冠绛朝服秘书监自调补之邹湛谓秘书监和峤曰阎纂可佐著作峤曰此职闲重势贵多争不暇求才按此则大著作亦监自调晋制佐著作郎始到职必撰名臣一人宋初以国朝始建未有合撰者其制遂废矣宋齐以来遂迁佐于下谓之著作佐郎亦掌国史集注起居梁初周舍裴子野皆以他官领其职冠制与大著作同陈氏为令仆子起家之选后魏有著作郎佐郎北齐著作郎佐郎各二人后周有著作上士二人中士四人掌缀国录属春官之外史隋以秘书省为著作曹著作郎二人佐郎八人炀帝加佐郎为十二人唐为著作局置著作郎二人佐郎四人开元二十六年减佐郎二员亦属秘书省自宋已后国史悉属秘书龙朔二年改著作郎为司文郎中佐郎为司文郎咸亨初复旧初著作郎掌修国史及制碑颂之属分判局事佐郎贰之徒有撰史之名而实无其任其任尽在史馆矣其属官有校书郎二人后魏著作省置校书郎北齐著作亦置校书郎二人隋亦司掌校雠书籍若本局无书兼校本省典籍正字二人唐减一人掌同校书】
　　太史局令【昔少皥氏以鸟名官其鳯乌氏为歴正至颛帝氏命南正重以司天北正黎以司地唐虞之际羲氏和氏绍重黎之后世序天地夏有大史终占者当桀之暴知其将亡乃执其图法而奔于商商太史高挚见纣之乱载其图法出奔于周周官太史掌建邦之六典正歳年以序事颁告朔于邦国鲁昭公二年晋韩宣子聘鲁观书于太史氏见易象与鲁春秋曰周礼尽在鲁矣又有冯相氏视天文之次保章氏掌天文之变当周宣王时太史官失其守而为司马氏司马氏世典周史惠襄之间有子頺叔带之乱故司马氏适晋晋中军随会奔秦而司马氏入梁秦为太史令胡母敬之为之汉武置太史以司马谈为之位在丞相上天下计书先上太史副上丞相谈卒其子迁嗣之迁死后宣帝以其官为令行太史文书而已后汉太史令掌天时星歴凡歳将终奏新年歴凡国祭祀丧娶之事掌奏良日及时节禁忌国有瑞应灾异则掌记之秦汉以来太史之任盖并周之太史冯相保章三职自汉晋宋齐并属太常铜印墨绶进贤一梁冠绛朝服江左高营以侍郎陈卓以义熙守吴道欣以殿中侍御史皆兼领太史梁陈并同晋氏后魏北齐并如晋宋后周之制春官府置太史中大夫一人掌歴家之法隋曰太史曹令丞各置二人而属秘书省炀帝又改曹为监有令唐初改监为局置令龙朔二年又改太史局为秘书阁改令为郎中丞为秘书阁郎咸亨初复旧初属秘书省乆视元年改为浑天监不麟台改令为监置一人其年又改为浑仪监长安二年复为太史局又麟台其监复为太史局令置二人景龙二年复改局为监而令名不易不秘书开元二年复改令为监改一员为少监十四年复为太史局置令二人复秘书后又改局为监乾元元年又改其局为司天台掌天文歴数风云气色有异则密封以奏其小吏有司歴保章正灵台郎挈壶正等官各有差】
　　丞【二人司马彪续汉志云太史有丞一人魏以下歴代皆同隋置二人炀帝减一人唐初不置丞乆视初改为浑仪监始置丞二人炀帝减一人长安二年又省景龙二年复置凡天下测影之处分至表凖其详可载故参考星度稽验晷影各有典常】
　　臣谨按唐开元中测影使者大相元太云交州望极才出地三十余度以八月自海中南望老人星殊高老人星下众星粲然其明大者甚众图所不载莫辨其名大率云南极二十度以上其星皆见乃自古浑天家以为常没地中伏而不见之所也
　　殿中监【丞　尚食　尚药　尚衣　尚舎　尚乘尚辇】
　　殿中监【魏始置焉晋宋并同齐有内殿中监外殿中监各八人梁陈因之其资品极下后魏亦有殿中监北齐有殿中局置监四人属门下省掌驾前奉引隋改为殿内局置监二人大业三年分门下太仆二司取殿内监名以为殿内省有少监监丞各一人掌诸供奉领尚食尚药尚衣尚舎尚乘尚辇等六局每局各置奉御二人以总之置直长以贰之属门下省唐改为殿中省加置少监二人丞亦二人其官局职任一如隋制为一司不属门下龙朔二年改殿中省为中御府改监为中御大监少监改丞为中御大夫咸亨初复旧】臣谨按汉仪注曰省中有五尚即尚食尚冠尚衣尚帐尚席或云秦置六尚谓尚冠尚衣尚席尚沐尚食尚书若今殿中之任也
　　丞【隋置一人唐加一人】
　　尚食局奉御【始秦置六尚有尚食焉如淳曰掌天子之物曰尚后汉以后并其职于太官汤官北齐门下省又有尚食局置典御二人后周有内膳上士中士凡进食先尝之隋分属殿内改典御为奉御有二人唐因之龙朔二年改为奉膳大夫咸亨初复旧直长隋置六人唐因之减置五人】
　　尚药局奉御【自梁陈以后皆太医兼其职北齐门下省有典御二人隋如北齐之制后改为奉御而属殿内唐因之龙朔二年改为奉医大夫咸亨初复旧直长隋置四人唐因之】
　　尚衣局奉御【周官有司服中士掌王之服辩其名物战国有尚衣尚冠之职秦汉有御府令丞掌供御服而属少府后汉又掌宦者典官婢作中衣服魏因之晋属光禄勲江东省宋大明中改尚方曰左右御府各置令丞一人后废帝初省御府置中署右尚方其后又置初宋氏用三品勲位明帝改用二品准南台御史掌金银防帛凡诸造作以供奉及妃主六宫梁陈其职在尚方后魏有掌服郎北齐门下省统主衣局都统子统各二人后周有司服上士二人中士二人隋分属殿内省其后又改为尚衣局置奉御二人唐因之龙朔三年改为奉冕大夫咸亨元年复旧直长隋置八人唐因之减二人】
　　尚舍局奉御【周礼有掌舎掌行所解止之处帷幕幄帟之事汉少府属官有守宫令丞掌宫殿陈设魏殿中监掌帐设监防之事晋宋以下其职并在殿中监隋炀帝置殿中监改殿内局为尚舎局置奉御二人唐因之龙朔二年改为奉扆大夫咸亨元年复旧直长隋置八人唐因之而减二人】
　　尚乘局奉御【自秦汉以来其职皆在太仆北齐太仆骅骝署有奉乘十人管十二闲马隋炀帝取之置尚乘局奉御二人唐因之増置奉御四人龙朔二年改为奉驾大夫咸亨元年复旧尚乘奉御掌六闲马一曰飞黄闲二曰吉良闲三曰龙媒闲四曰騊駼闲五曰駃騠闲六曰天苑闲开元中减二人先是别置廐使因焉犹属殿中直长隋置十四人唐减四人】
　　尚辇局奉御【周官小司徒中大夫掌六畜车辇又宗伯巾车下大夫掌王后之五辂辇车组挽有翣羽盖汉魏晋并太仆属官车府令掌之东晋省太仆遂尚书驾部宋齐梁陈车府乘黄令丞掌之后魏北齐则乘黄车府令兼掌之后周则司车辂主之隋又乘黄车府令丞掌之炀帝置殿内省尚辇局奉御二人唐因之龙朔二年改为奉辇大夫咸亨元年复旧直长四人隋置唐因之】
　　臣谨按古谓人牵为辇春秋宋万以乘车辇其母秦始皇乃去其轮而舆之汉代遂为人君之乘后汉有乘舆六辇魏晋小出则乘之及过江而亡孝武太元年中谢安率意而作及破苻坚得之形制无差大小如一时人嗟其黙识宋武破慕容超获金钲辇古之辇舆大率以六尺为度齐武帝造大小二辇舆雕饰甚工下防辕轭悉金花银兽梁大辇中方八尺左右开四望金鸾栖轭隋有六辇大礼皆乘之
　　诸卿第七下
　　内侍省【内侍　内常侍　内给事　内谒者监内寺伯　掖庭局　宫闱局　奚官局内仆局　内府局】
