<!-- { "loadSidebar": true } -->
　　董昭字公仁济隂定陶人也举孝亷除廮陶长栢人令袁绍以为参军事绍逆公孙瓒于界桥钜鹿太守李邵及郡冠盖以瓒兵彊皆欲属瓒绍闻之使昭领钜鹿问御以何术对曰一人之微不能消众谋欲诱致其心唱与同议及得其情乃当权以制之耳计在临时未可得言时郡右姓孙伉等数十人专为谋主惊动吏民昭至郡伪作绍檄告郡云得贼罗候安平张吉辞当攻钜鹿贼故孝亷孙伉等为应檄到收行军法恶止其身妻子勿坐昭案檄告令皆斩之一郡惶恐乃以次安慰遂皆平集事讫白绍绍称善会魏郡太守栗攀为兵所害绍以昭领魏郡太守时郡界大乱贼以万数遣使徃来交易市买昭厚待之因用为间乘虚掩讨輙大克破二日之中羽檄三至昭弟访在张邈军中邈与绍有隙绍受谗将致罪于昭昭欲诣汉献帝至河内为张杨所留因杨上还印绶拜骑都尉时太祖领兖州遣使诣杨欲令假涂西至长安杨不听昭说杨曰袁曹虽为一家势不久羣曹今虽弱然实天下之英雄也当故结之况今有缘宜通其上事并表荐之若事有成永为深分杨于是通太祖上事表荐太祖昭为太祖作书与长安诸将李傕郭泛等各随轻重致殷勤杨亦遣使诣太祖太祖遗杨犬马金帛遂与西方徃来天子在安邑昭从河内徃诏拜议郎建安元年太祖定黄巾于许遣使诣河东会天子还洛阳韩暹杨奉董承及杨各违戾不和昭以奉兵马最彊而少党援作太祖书与奉曰吾与将军闻名慕义便推赤心今将军防万乘之艰难反之旧都翼佐之功超世无俦何其休哉方今羣凶猾夏四海未宁必须众贤以清王轨诚非一人所能独建心腹四支实相恃頼一物不备则有阙焉将军当为内主吾为外援今吾有粮将军有兵有无相通足以相济死生契阔相与共之奉得书喜悦语诸将军曰兖州诸军近在许耳有兵有粮国家所当依仰也遂共表太祖为鎭东将军袭父爵费亭侯昭迁符节令太祖朝天子于洛阳引昭并坐问曰孤今来在此当施何计昭曰将军兴义兵以诛乱入朝天子辅翼王室此五伯之功也此下诸将人殊意异未必服从今留匡弼事势不便惟有移驾幸许耳然朝廷播越新还旧京远近跂望冀一朝获安今复徙驾不厌众心夫行非常之事乃有非常之功愿将军算其多者太祖曰此孤之本志也杨奉近在梁耳闻其兵精得无为孤累乎昭曰奉少党援将独委质鎭东费亭之事皆奉所定又闻书命申束足以见信宜时遣使厚遗答谢以安其意说京都无粮欲车驾暂幸鲁阳近许转运稍易可无县乏之忧奉为人勇而寡虑必不见疑比使徃来足以定计奉何能为太祖曰善即遣使诣奉徙大驾至许奉由是失望与韩暹等到定陵钞暴太祖不应密徃攻其梁营降诛即定奉暹失众东降袁术三年昭迁河南尹时张杨为其将杨丑所杀杨长史薛洪河内太守缪尚城守待绍救太祖令昭单身入城告喻洪尚等即日举众降以昭为冀州牧太祖令刘备拒袁术昭曰备勇而志大关侯张飞为之羽翼恐备之心未可得论也太祖曰吾已许之矣备到下邳杀刺史车胄反太祖自征备徙昭为徐州牧袁绍遣将顔良攻东郡又徙昭为魏郡太守从讨良良死后进围邺城袁绍同族春卿为魏郡太守在城中其父元长在扬州太祖遣人迎之昭以书与春卿劝令易节改图奉帝养父委身曹公则忠孝不坠荣名彰矣辞旨可称邺既定以昭为谏议大夫后袁尚依乌丸蹋顿太祖将征之患军粮难致凿平虏泉州二渠入海通运昭所建也太祖表封千秋亭侯转拜司空军祭酒后昭建议宜脩古建封五等太祖曰建设五等者圣人也又非人臣所制吾何以堪之昭曰自古以来人臣匡世未有今日之功有今日之功未有久处人臣之势者也今明公耻有慙徳而未尽善乐保名节而无大责德美过于伊周此至徳之极也然太甲成王未必可遭今民难化甚于殷周处大臣之势使人以大事疑己诚不可不重虑也明公虽迈威德明法术而不定其基为万世计犹未至也定基之本在地与人宜稍建立以自藩卫耿弇牀下之言朱英无妄之论不得过耳昭受恩非凡不敢不陈后太祖遂受魏公魏王之号皆昭所创也及关侯围曹仁于樊孙权遣使辞以遣兵西上欲掩取闗江陵公安累重闗失二城必自奔走樊军之围不救自解乞密不漏令闗有备太祖诘羣臣羣臣咸言宜当密之昭曰军事尚权期于合宜宜应权以密而内露之闗闻权上若还自防围则速解便获其利可使两贼相对衘持坐待其秘而不露使权得志非计之上又围中将吏不知有救计粮怖惧傥有他意为难不小露之为便且闗为人彊梁自恃二城守固必不速退太祖曰善即勅救将徐晃以权书射着围里及闗屯中围里闻之志气百倍闗果犹豫权军至得其二城闗乃破败文帝即王位拜昭将作大匠及践阼迁大鸿胪进封右乡侯二年分邑百戸赐昭弟访爵关内侯徙昭为侍中三年征东大将军曹休临江在洞浦口自表愿将锐卒虎歩江南因敌取资事必克防若其无臣不须为念帝恐休便渡江驿马诏止时昭侍侧因曰窃见陛下有忧色独以休济江故乎今者渡江人情所难就休有此志势不独行当须诸将臧覇等既富且贵无复他望但欲终其天命保守禄祚而已何肯乘危自投死地以求徼幸茍覇等不进休意自沮臣恐陛下虽有勅渡之诏犹必沈吟未便从命也是后无几暴风吹贼船悉诣休营下斩首获生贼遂迸散诏敕诸军促渡军未时进贼救船遂至大驾幸宛征南大将军夏侯尚等攻江陵未防时江水浅狭尚欲乘船将歩骑入渚中安屯作浮桥南北往来议者多以为城必可拔昭上疏曰武皇帝勇智过人而用兵畏敌不敢轻之若此也夫兵好进恶退常然之数平地无险尚犹艰难就当深入还道宜利兵有进退不可如意今屯渚中至深也浮桥而济至危也一道而行至狭也三者兵家所忌而今行之贼频攻桥设有漏失渚中精锐非魏之有将转化而为吴矣臣私慼之忘寝与食而议者怡然不以为忧岂不惑哉加江水向长一旦暴增何以防御就不破贼尚当自完柰何乘危不以为惧事将危矣惟陛下察之帝悟昭言即诏尚等促出贼两头并前官兵一道引去不时得泄将军石建高迁仅得自免军出旬日江水暴长帝曰君论此事何其审也正使张陈当之何以复加五年徙封成都乡侯拜太常其年徙光禄大夫给事中从大驾东征七年还拜太仆明帝即位进爵乐平侯邑千戸转卫尉分邑百戸赐一子爵关内侯太和四年行司徒事六年拜眞昭上疏陈末流之深以世尚浮伪毁坏风俗为言帝于是发切诏斥免诸葛诞邓飏等用浮伪故也昭年八十一薨諡曰定侯子胄嗣歴位郡守九卿
