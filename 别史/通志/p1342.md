<!-- { "loadSidebar": true } -->
　　登字文髙坚之族孙也父敞健之世为太尉司马陇东太守建节将军后为苻生所杀坚即伪位追赠右将军凉州刺史以登兄同成嗣毛兴之镇上邽以为长史登少而雄勇有壮气麤险不修细行故坚弗之竒也长而折节谨厚颇览书传拜殿上将军稍迁羽林监扬武将军长安令坐事黜为狄道长及闗中乱去县归毛兴同成言于兴请以登为司马常在营部登度量不羣好为竒略同成常谓之曰汝闻不在其位不谋其政无数于时将为博识者不许吾非疾汝恐或不喜人妄豫耳自是可止汝后得政自可専意时人闻同成言多以为疾登而抑蔽之登乃屏迹不妄交防兴有事则召之戏谓之曰小司马可坐评事登出言輙析理中兴内服焉然敬惮而不能委任后姚苌作乱遣其弟硕徳率众伐毛兴相持久之兴将死告同成曰与卿累年共击逆羌事终不克何恨之深可以后事付卿小弟司马殄硕徳者必此人也卿可换摄司马事登既代卫平遂専统征伐是时嵗旱众饥道殣相望登每战杀贼名为熟食谓军人曰汝等朝战暮便饱肉何忧于饥士众从之噉死人肉輙饱健能鬭姚苌闻之急召硕徳曰汝不来必为苻登所食尽硕徳于是下陇奔苌及丕败丕尚书寇遗奉丕子渤海王懿济北王昶自杏城奔登登乃具丕死问于是为丕发丧行服三军缟素登请立懿为主众咸曰渤海王虽先帝之子然年在幼冲未堪多难国乱而立长君春秋之义也三虏跨僭寇旅殷彊豺狼枭镜举目而是自古厄运之极莫甚于斯大王挺剑西州凤翔秦陇偏师蹔接姚苌奔溃一战之功可谓光格天地宜龙骧虎奋拯拔旧京以社稷宗庙为先不可顾曹臧吴札一介防节以失图运之机不建中兴之业也登于是以太元十一年僭即皇帝位大赦境内改元曰太初立坚神主于军中载以辎軿羽葆青盖车建黄旗虎贲之士三百人以卫之将战必告凡欲所为启主而后行缮甲纂兵将引师而东乃告坚神主曰维曾孙皇帝臣登以太皇帝之灵恭践寳位昔五将之难贼羌肆害于圣躬实登之罪也今合义旅众余五万精甲劲兵足以立功年谷丰穰足以资赡即日星言电迈直造贼庭奋不顾命陨越为期庶上报皇帝酷寃下雪臣子大耻惟帝之灵降监厥诚因歔欷流涕将士莫不悲恸皆刻鉾铠为死休字示以战死为志每战以长矟钩刃为方圆大阵知有厚薄从中分配故人自为战所向无前初长安之将败也坚中罍将军徐嵩屯骑校尉胡空各聚众五千据险筑堡以自固而受姚苌官爵及苌之害坚嵩等以王礼坚于二堡之间至是各率众降登拜嵩镇军将军雍州刺史空辅国将军京兆尹登复改塟坚以天子之礼又僭立其妻毛氏为皇后弟懿为皇太弟遣使拜苻纂为使持节侍中都督中外诸军事太师领大司马进封鲁王纂弟师奴为抚军大将军并州牧朔方公纂怒谓使者曰渤海王世祖之孙先帝之子南安王何由不立而自尊乎纂长史王旅諌曰南安已立理无中改贼虏未平不可宗室之中自为仇敌愿大王逺踪光武推圣公之义枭二虏之后徐更图之纂乃受命于是贰县虏帅彭沛谷屠各董成张龙世新平羌雷恶地等尽应之有众十余万纂遣师奴攻上郡羌酋金大黑金洛生大黑等逆战大败之斩首五千八百登以窦冲为车骑大将军南秦州牧杨定为大将军益州牧杨璧为司空梁州牧苻纂败姚硕徳于泾阳姚苌自隂密距纂纂退屯敷陆窦冲攻苌汧雍二城克之斩其将军姚元平张略等又与苌战于汧东为苌所败登次于瓦亭苌攻彭沛谷堡陷之沛谷奔杏城苌迁隂密登征虏冯翊太守兰犊率众二万自频阳入于和宁与苻纂首尾将图长安师奴劝其兄纂称尊号纂不从乃杀纂自立为秦公兰犊絶之皆为姚苌所败登进据胡空堡戎夏归之者十有余万姚苌遣其将军姚方城攻陷徐嵩堡嵩被杀悉阬戎士登率众下陇入朝那姚苌据武都相持累战互有胜负登军中大饥收葚以供兵士立其子崇为皇太子弁为南安王尚为北海王姚苌退还安定登就食新平留其大军于胡空堡率骑万余围苌营四面大哭哀声动人苌恶之乃命三军哭以应登登乃引退苌以登频战輙胜谓坚有神验亦于军中立坚神主请曰往年新平之祸非苌之罪臣兄襄从陕北渡假路求西狐死首邱欲暂见乡里陛下与苻眉要路距击不遂而没襄勅臣行杀非臣之罪苻登陛下末族尚欲复讐臣为兄报耻于情理何负昔陛下假臣龙骧之号谓臣曰朕以龙骧建业卿其勉之眀诏昭然言犹在耳陛下虽过世为神岂假手于苻登而图臣忘前征时言邪今为陛下立神象可归休于此勿计臣过听臣至诚登进师攻苌既而升楼谓苌曰自古及今安有杀君而反立神象请福望有益乎大呼曰弑君贼姚苌出来吾与汝决之何为枉害无辜苌惮而不应苌自立坚神象战未有利军中每夜惊恐乃严鼓斩象首以送登登将军窦洛窦于等谋反发觉出奔于苌登进讨彭池不克攻弥姐营及繁川诸堡皆克之苌连战屡败乃遣其中军姚崇袭大界登引师要之大败崇于安邱俘斩二万五千进攻苌将吴忠唐匡于平凉克之以尚书苻硕原为前禁将军灭羌校尉戍平凉登进据茍头原以逼安定苌率骑三万夜袭大界营陷之杀登妻毛氏及其子弁尚擒名将数十人驱掠男女五万余口而去登收合余兵退据胡空堡遣使赍书加窦冲大司马骑骠将军前锋大都督都督陇东诸军事杨定左丞相上大将军都督中外诸军事杨璧大将军都督陇右诸军事遣冲率见众为先驱自繁川趣长安登率众从新平迳据新丰之千户固使定率陇上诸军为其后继璧留守仇池又命其并州刺史杨政冀州刺史杨楷率所统大防长安苌遣其将军王破虏略地秦州杨定及破虏战于清水之格奴坂大败之登攻张龙世于鸯泉堡姚苌救之登引退苌密遣其将任瓫宗度诈为内应遣使招登许开门纳之登以为然雷恶地驰谓登曰姚苌多计略善御人必为奸变愿深宜详思登乃止苌闻恶地之诣登也谓诸将曰此羌多奸智今其诣登事必无成登闻苌悬门以待之大惊谓左右曰雷征东其殆圣乎微此公朕防为竖子所误苌攻陷新罗堡苌扶风太守齐益男奔登登将军路柴强武等并以众降于苌登攻苌将张业生于陇东苌救之不克而退登将军魏褐飞攻姚当成于杏城为苌所杀冯翊郭质起兵广乡以应登宣檄三辅声苌罪恶期共殄灭众咸然之唯郑县人茍曜不从聚众数千应姚苌登以质为平东将军冯翊太守质遣部将伐曜大败而归质乃东引杨楷以为声援又与曜战于郑东为曜所败遂归于苌苌以为将军质众皆溃散登自雍攻苌将金温于范氏堡克之遂渡渭水攻苌京兆太守韦范于叚氏堡不克进据曲牢苟曜有众一万据逆方堡密应登登去曲牢繁川次于马头原苌率骑来距大战败之斩其尚书吴忠进攻新平苌率众救之登引退复攻安定为苌所败据路承堡是时苌疾病见苻坚为祟登闻之秣马厉兵告坚神主曰曾孙登自受任执戈防将一纪未尝不为上天锡祐皇鉴垂矜所在必克贼旅氷摧今太皇帝之灵降灾疢于逆羌以形类推之丑虏必将不振登当因其陨毙顺行天诛拯复梓宫谢罪清庙于是大赦境内百寮进位二等与苌将姚崇争麦于清水累为崇所败进逼安定去城九十余里苌疾小瘳率众距登登去营逆苌苌遣其将姚熙隆别攻登营登惧退还苌夜引军过登营三十余里以蹑登后旦而人告曰贼诸营已空不知所向登惊曰此为何人去令我不知来令我不觉谓其将死忽然复来朕与此羌同世何其厄哉遂罢师还雍以窦冲为右丞相寻而冲叛自称秦王建年号登攻之于野人堡冲请救于姚苌苌遣其太子兴攻胡空堡以救之登引兵还赴胡空堡冲遂与苌连和至是苌死登闻之喜曰姚兴小儿吾将折杖以笞之于是大赦尽众而东攻屠各姚奴帛蒲二堡克之自甘泉向闗中兴追登不及数十里登从六陌趣废桥兴将尹纬据桥以待之登争水不得众渴死者十二三与纬大战为纬所败其夜众溃登单马奔雍初登之东也留其弟司徒广守雍太子崇守胡空堡广崇闻登败出奔众散登至无所归遂奔平凉收集遗众入马毛山兴率众攻之登遣子汝隂王宗质于陇西鲜卑乞伏干归结婚请援干归遣骑二万救登登引军出迎与兴战于山南为兴所败登被杀在位九年时年五十二崇奔于湟中僭称尊号改元延初伪諡登曰髙皇帝庙号太宗崇为干归所逐崇定皆死始健以穆帝永和七年僭立至登五世凡四十有四嵗以孝武帝太元十九年灭
　　苻雄字元才洪之季子也少善兵书而多谋略好施下士便弓马有政术健僭位为佐命元勲权侔人主而谦恭奉法健常曰元才吾姬旦也及卒健哭之欧血曰天不欲吾定四海邪何夺元才之速也子坚见前载记王堕字安生京兆霸城人也博学有雄才眀天文图纬苻洪征梁犊以堕为司马谓洪曰防言苻氏应王公其人也洪深然之及为宰相着匪躬之称健常叹曰天下羣官皆如王令君者隂阳曷不和乎甚敬重之性刚峻疾恶雅好直言疾董荣彊国如仇讐每于朝见之际略不与言人谓之曰董尚书贵幸一时公宜降意堕曰董龙是何鸡狗而令国士与之言乎荣闻而慙恨遂劝生诛之及刑荣谓堕曰君今复敢数董龙作鸡狗乎堕瞠目而叱之龙荣之小字也
