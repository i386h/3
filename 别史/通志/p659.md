<!-- { "loadSidebar": true } -->
　　冯异字公孙颍川父城人也好读书通左氏春秋孙子兵法汉兵起异以郡掾监五县与父城长苗萌共城守为王莽拒汉光武畧地颍川攻父城不下屯兵巾车乡异间出行属县为汉兵所执时异从兄孝及同郡丁綝吕晏并从光武因共荐异得召见异曰异一夫之用不足为彊弱有老母在城中愿归据五城以効功报徳光武曰善异归谓苖萌曰今诸将皆壮士屈起多暴横独有刘将军所到不虏掠观其言语举止非庸人也可以归身苗萌曰死生同命敬从子计光武南还宛更始诸将攻父城者前后十余軰异坚守不下及光武为司校尉道经父城异等即开门奉牛酒迎光武署异为主簿苖萌为从事异因荐邑子铫期叔寿叚建左隆等光武皆以为掾史从至洛阳更始数欲遣光武徇河北诸将皆以为不可是时左丞相曹竟子诩为尚书父子用事异劝光武厚结纳之及度河北诩有力焉自伯升之败光武不敢显其悲戚每独居辄不御酒肉枕席有涕泣处异独叩头寛譬哀情光武止之曰卿勿妄言异复因间进説曰天下同苦王氏思汉久矣今更始诸将从横暴虐所至虏掠百姓失望无所依戴今公专命方面施行恩徳夫有桀纣之乱乃见汤武之功民久饥渴易为充饱宜急分遣官属徇行郡县理寃结布恩泽光武纳之至邯郸遣异与铫期乗抚循属县录囚徒存鳏寡亡命自诣者除其罪阴条二千石长吏同心及不附者上之及王郎起光武自蓟东南驰晨夕草舎至饶阳无蒌亭时天寒烈众皆饥疲异上豆粥明旦光武谓诸将曰昨得公孙豆粥饥寒俱觧及至南宫遇大风雨光武引车入道傍空舎异抱薪邓禹爇火帝对灶燎衣异复进麦饭莵肩因复渡虖沱河至信都使异别收河间兵还拜偏将军从破王郎封应侯异为人谦退不伐行与诸将相逢辄引车避道进止皆有表识军中号为整齐每所止舎诸将并坐论功异常独屏树下军中号曰大树将军及破邯郸乃更分部诸将各有配军士皆言愿属大树将军光武以此多之别击破鐡胫于北平又降匈奴于林闟顿王因从平河北时更始遣舞阴王李轶廪邱王田立大司马朱鲔白虎公陈侨将兵号三十万与河南太守武勃共守洛阳光武将北徇燕赵以魏郡河内独不逢兵而城邑完全仓廪实乃拜寇恂为河内太守异为孟津将军统二郡兵河上与寇恂合势以拒朱鲔等异乃遗李轶书曰愚闻明镜所以照形往事所以知今昔微子去殷而入周项伯畔楚而归汉周勃迎代王而黜少帝霍光尊孝宣而废昌邑彼皆畏天知命覩存亡之符见废兴之事故能成功于一时垂业于万世也茍令长安尚可扶助延期歳月疏不间亲逺不逾近季文岂能居一隅哉今长安坏乱赤眉临郊王侯搆难大臣乖离纲纪已絶四方分崩异姓并起是故萧王防渉霜雪经营河北今英俊云集百姓风靡虽邠岐慕周不足以喻季文诚能觉悟成败亟定大计论功古人转祸为福在此时矣如猛将长驱严兵围城虽有悔恨亦无及矣初轶与光武首结谋约加相亲爱及更始立反共陷伯升虽知长安已危欲降又不自安乃报异书曰轶本与萧王首谋造汉结死生之约同荣枯之计今轶守洛阳将军鎭孟津俱据机轴千载一会思成断金唯深逹萧王愿进愚策以佐国安人轶自通书之后不复与异争锋故异因此得北攻天井关抜上党二城又南下河南成臯已东十三县及诸屯聚皆平之降者十余万武勃将万余人攻诸畔者异引军度河与勃战于士乡下大破斩勃获首五千余级轶又闭门不救异见其信効具以奏闻光武故宣露轶书令朱鲔知之鲔怒使人刺杀轶由是城中乖离多有降者鲔乃遣讨难将军苏茂将数万人攻温鲔自将数万人攻平阴以缀异异遣校尉护军将军将兵与寇恂合击茂破之异因渡河击鲔鲔走异追至洛阳环城一匝而还移檄上状诸将皆入贺并劝光武即帝位光武乃召异诣鄗问四方动静异曰三王反叛更始败亡天下无主宗庙之忧在于大王宜从众议上为社稷下为百姓光武曰我昨夜梦乘赤龙上天觉悟心中动悸异因下席再拜贺曰此天命发于精神心中动悸大王重慎之性也异遂与诸将定议上尊号建武二年春定封异阳夏侯引击阳翟贼严终赵根破之诏异归家上使太中大夫赍牛酒令二百里内太守都尉以下及宗族会焉时赤眉延岑乱三辅郡县大姓各拥兵众大司徒邓禹不能定乃遣异代禹讨之车骑送至汝南赐以乗舆七尺具劒勑异曰三辅遭王莽更始之乱动以赤眉延岑之酷元元涂炭无所依诉今之征伐非必畧地屠城要在平定安集之耳诸将非不健鬬然好虏掠卿本能御吏士念自修勑无为郡县所苦异顿首受命引而西所至皆布威信农羣盗称将军者十余軰皆率众降异异与赤眉遇于华隂相拒六十余日战数十合降其将刘始王宣等五千余人三年春光武遣使者即拜异征西大将军会邓禹率车骑将军邓等引归与异相遇禹要异共攻赤眉异曰异与贼相拒且数十日虽屡获雄将余众尚多可稍以恩信倾诱难卒用兵破也上今使诸将屯渑池要其东而异击其西一举取之此万成计也禹不从遂大战移日赤眉阳败弃辎重走车皆载土以豆覆其上士卒饥争取之赤眉引还击军溃乱异与禹合兵救之赤眉小却异以士卒饥倦可且休禹又不听复战大为所败死伤者三千余人禹得脱归宜阳异弃马歩走上回谿阪与麾下数人归营复坚壁收其散卒招集诸营保数万人与贼约期防战使壮士变服与赤眉同伏于道侧旦日赤眉使万人攻异前部异裁出兵以救之贼见势弱悉众攻异异乃纵兵大战日昃贼气衰伏兵卒起衣服相乱赤眉不复识别众遂惊溃追击大破于崤底降男女八万人余众尚十余万东走宜阳降玺书劳异曰赤眉破平士吏劳苦始虽垂翅回谿终能奋翼渑池可谓失之东隅收之桑榆方论功赏以答大勲时赤眉虽降众寇犹盛延岑据蓝田王歆据下邽芳丹据新丰蒋震据霸陵张邯据长安公孙守据长陵杨周据谷口吕鲔据陈仓角闳据汧骆盖延据厔任良据鄠汝章据槐里各称将军拥兵多者万余少者数千人转相攻击异且战且行屯军上林苑中延岑既破赤眉自称武安王拜置牧守欲据关中引张邯任良共攻异异击破之斩首千余级诸营保守附岑者皆来降归异岑走攻析异遣复汉将军邓辅汉将军丁匡要击岑大破之降其将苏臣等八千余人岑遂自武关走南阳时百姓饥饿人相食黄金一斤易豆五升道路断隔委输不至军士悉以果食为粮诏拜南阳赵匡为右扶风将兵助异并送缣谷军中皆称万嵗异兵食渐盛乃稍诛击豪杰不从令者褒赏降附有功劳者悉遣其渠帅诣京师散其众归本业威行关中唯吕鲔张邯蒋震遣使降蜀其余悉平明年公孙述遣将程焉将数万人就吕鲔出屯陈仓异与赵匡迎击大破之焉退走汉川异追战于箕谷复破之还击破吕鲔营保降者甚众其后蜀复数遣将间出异辄摧挫之怀来百姓申理枉结出入三歳上林成都异自以久在外不自安上书思慕阙庭愿亲帷幄帝不许后人有章言异専制关中斩长安令威权至重百姓归心号为咸阳王帝以章示异异惶惧上书谢曰臣本诸生遭遇受命之会充备行伍过防恩私位大将爵通侯受任方面以立微功皆自国家谋虑臣无所能及臣伏自思惟以诏勑战功每辄如意时以私心断决未尝不有悔国家独见之明久而益逺乃知性与天道不可得而闻也当兵革始起扰攘之时豪杰竞逐迷惑千数臣以遭遇托身圣明在倾危溷殽之中尚不敢过差而况天下平定上尊下卑而臣爵位所蒙巍巍不测乎诚冀以谨勑遂自终始见所示臣章战栗怖惧伏念明主知臣愚性固敢因縁自陈诏报曰将军之于国家义为君臣恩犹父子何嫌何疑而有惧意六年异朝京师引见帝谓公卿曰是我起兵时主簿也为吾披荆棘定关中既罢使中黄门赐以珍宝衣服钱帛诏曰仓卒无蒌亭豆粥虖沱河麦饭厚意久不报异稽首谢曰臣闻管仲谓桓公曰愿君无忘射钩臣无忘槛车齐国頼之臣今亦愿国家无忘河北之难小臣不敢忘巾车之恩后数引防见定议图蜀留十余日令异妻子随异还西夏遣诸将上陇为隗嚣所败乃诏异军栒邑未及至隗嚣乗胜使其将王元行巡将二万余人下陇因分遣巡取栒邑异即驰兵欲先据之诸将皆曰虏兵盛而新乘胜不可与争宜止军便地徐思方畧异曰虏兵临境忸小利遂欲深入若得栒邑三辅动揺是吾忧也夫攻者不足守者有余今先据城以逸待劳非所以争也潜往闭城偃旗鼓行巡不知驰赴之异乗其不意卒击鼓建旗而出巡军惊乱奔走追击数十里大破之祭遵亦破王元于汧于是北地诸豪长耿定等悉畔隗嚣降异上书言状不敢自伐诸将或欲分其功帝患之乃下玺书曰制诏大司马虎牙建威汉中捕虏武威将军虏兵猥下三辅惊恐栒邑危亡在于旦夕北地营保按兵观望今偏城获全虏兵挫折使耿定之属复念君臣之义征西功若邱山犹自以为不足孟之反奔而殿亦何异哉今遣太中大夫赐征西吏士死伤者医药棺敛大司马已下亲吊死问疾以崇谦让于是使异进军义渠并领北地太守事青山胡率万余人降异异又击卢芳将贾览匈奴薁鞬日逐王破之上郡安定皆降异复领安定太守事九年春祭遵卒诏异守征虏将军并将其营及隗嚣死其将王元周宗等复立嚣子纯犹总兵据冀公孙述遣将赵匡等救之帝复令异行天水太守事攻匡等且一年皆斩之诸将攻冀不能拔欲且还休兵异固持不动常为众军锋明年夏与诸将攻落门未拔病发薨于军諡曰节侯长子彰嗣明年帝思异功复封彰弟防为析乡侯十三年更封彰东缗侯食三县永平中徙封平乡侯彰卒子普嗣有罪国除永初六年安帝追惟建武元功二十八将乃下诏令条其无嗣絶世若犯罪夺国其子孙应当统后者分别署状上于是绍封普子晨为平乡侯明年二十八将絶国者皆绍封焉
