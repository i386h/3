<!-- { "loadSidebar": true } -->
　　衞操字德元代人也少通侠有才略晋征北将军衞瓘以操爲牙门将当神元时颇自结附及神元崩后与从子雄及其宗室乡亲姬澹等数十人同来归国说桓穆二帝招纳晋人于是晋人附者稍众桓帝嘉之以爲辅国任以国事及刘石之乱劝桓帝匡助晋氏司马腾闻而喜之表加将号稍迁至右将军封定襄侯桓帝崩后操立碑于大防城南以颂功德云魏轩辕之苖裔言桓穆二帝统国御众威禁大行国无奸盗路有颂声威武所向下无交兵招喻六狄咸来归诚奉承晋皇扞御边疆王室多难天网弛纲豪心远济靡离其殃岁剪逆命奸盗豺狼永安元年岁次甲子奸党犹逆东西狼跱敢逼天王兵甲屡起怙众肆暴虐用将士邺洛构隙弃亲求疎乃招异类屠各匃奴交刃千里长蛇塞涂晋道应天言展良谟使持节平北将军并州刺史防匃奴中郎将东嬴公司马腾才神絶世规略超远欲求外救朝臣莫应简贤选士命兹良使遣参军壶伦牙门中行嘉义阳亭侯衞谟协义亭侯衞鞬等驰奉檄书至晋阳城又称桓穆二帝心存宸极辅相二衞对扬毗翼操展文谋雄奋武烈承命会议谘论奋发翼衞内外鎭静四方志在竭力奉戴天王忠恕用命外勲亦攘功济方州勲烈光延升平之日效贡充藩冯瞻銮盖歩趾三川有德无禄大命不延年三十九以永兴三年六月二十四日寝疾薨殂背弃华殿云中名都国失惠主哀感歔欷悲痛烦寃载呼载号远近亲轨奔赴梓庐仰诉造化痛延悲夫时晋光熙元年也皇兴初雍州别驾鴈门叚荣于大邗掘得此碑文虽非丽事宜载焉故略附于传操以穆帝三年卒始操所与宗室乡亲入国者衞懃安乐亭侯衞崇衞清并都亭侯衞叚繁并信义将军都乡侯王发建武将军都亭侯范班折冲将军广武亭侯贾庆建武将军上洛亭侯贾循都亭侯李壹关中侯郭乳关内侯皆爲桓帝所表授也六脩之难存者多随刘琨任子遵南奔衞雄姬澹莫含等名皆见碑雄字世远澹字世雅并勇健多计桓帝并以爲将常随征伐雄稍迁至左将军云中侯澹亦以勇绩著名桓帝末至信义将军楼烦侯穆帝初并见委任衞操卒后俱爲左右辅相六脩之逆国内大乱雄澹并爲羣情所附乃与刘遵率乌丸晋人数万而叛刘琨闻之大悦如平城抚纳之欲因以灭石勒后爲勒将所害
　　莫含鴈门繁畤人也家世货殖赀累钜万刘琨爲并州辟爲从事含居近塞常徃来国中穆帝爱其才器及爲代王备置官属求含于琨琨遣含入国含心不愿琨喻之乃入代参国官甚爲穆帝所重常参军国大议卒于左将军关中侯其故宅在桑干川南世称莫含壁含音讹或谓之莫囘城云子显昭成世爲左常侍显子题道武初爲大将以功赐爵东宛侯常与李栗侍宴栗坐不敬获罪题亦被黜爲济阳太守后道武欲广宫室规度平城四方数十里将模邺洛长安之都运材数百万根以题机巧征令监之召入与论兴造之制题久侍颇怠赐死题弟云好学善射道武时尝典选曹赐爵安德侯迁执金吾参军国谋议太武尅赫连昌诏云与常山王素留鎭统万进爵安定公云抚慰新旧皆得其所卒諡敬公
　　刘库仁字没根独孤部人刘虎之宗也少豪侠有智略母平文皇帝之女昭成皇帝复以宗女妻之爲南部大人始建国三十九年皇子寔君弑逆昭成暴崩道武时年六岁秦苻坚伐乱遂取其国乃以库仁爲陵江将军关内侯令与衞辰分国部众而统之自河以西属衞辰自河以东属库仁于是献眀皇后道武及衞秦二王自贺兰部来依库仁库仁尽忠奉事不以废兴易节库仁又竭诚事坚故坚以爲广武将军给幢麾鼓盖仪比诸侯衞辰耻在库仁之下杀坚五原太守而叛库仁破之追至阴山西北千余里获其妻子尽收其众及畜产徙其部落置之桑干川苻坚赐库仁妻公孙氏厚其资送加库仁振威将军后慕容垂围苻丕于邺又遣将平规攻坚幽州刺史王永于蓟库仁遣妻兄公孙希率骑三千人助永击规大破之坑规降卒五千余人乘胜长驱进据唐城与垂子麟相持库仁闻希破规复将大举以救丕发鴈门上谷代郡兵次于繁畤先是慕容文等当徙长安遁依库仁部常思东归是役也文等夜率三郡人攻库仁库仁匿于马廐文执而杀之乘其骏马奔慕容垂公孙希闻乱走丁零库仁弟头眷继摄事头眷第二子罗辰有智谋谓眷曰此来行兵所向无敌心腹之疾愿早图之眷曰谁也对曰从兄显忍人也爲乱非旦则夕耳眷不以爲意显果杀眷代立显库仁子也显既杀眷又谋逆及道武即位讨显于马邑追至弥泽大破之后奔慕容驎驎徙之中山罗辰即宣穆皇后兄也显既杀眷罗辰遂奔道武显恃彊每欲谋逆罗辰輙先闻奏拜南部大人从平中原以军功赐爵永安公除征东将军定州刺史卒諡曰敬子殊晖袭爵位并州刺史卒子求引位武衞将军卒諡曰贞子尒头位魏昌瘿陶二县令赠钜鹿太守子仁之字山静少有操尚粗渉书史歴位衞将军西兖州刺史在州有当时之誉武定二年卒赠衞大将军吏部尚书青州刺史諡曰敬仁之外示长者内多矫诈其对賔客破牀弊席麤饭冷菜衣服故恶乃过逼下善候当涂能爲诡激每于稠人广众中或挝一奸吏或纵一孤贫大言自浅识者皆称其美公能之誉动过其实性又酷虐齐神武在晋阳曾营城雉仁之统监作役以小稽缓遂杖前殷州刺史裴瑗并州刺史王绰神武大加谴责性好文字吏书失体便加鞭挞言韵微讹亦见捶楚吏人以此苦之而爱好文史敬重人流与齐帅冯元兴交欵元兴死后积年仁之营视其家常出隆厚时人以此尚之仁之伯父乞归太平眞君中除中散大夫性寛和与物无竞未尝言人善恶曾遇患书寝有奴偷窃乞归诈睡不见亦不泄之此奴走入蠕蠕方笑言之亦无嗔色献文末除主客尚书孝文初位东雍州刺史赐爵永安侯卒子嵩字阿龙好周人之急与王仲兴自平城被追赴洛仲兴家贫不能自达嵩事事资遣宣武时仲兴宠幸乃奏除给事请疏黄河以通船漕授龙门都将歴年功不就坐流元僭立授大鸿胪卿子桃汤位奉朝请
　　尉古眞代人也道武之在贺兰部贺染干遣侯引乙突等诣行宫将肆逆古眞知之密以驰告侯引等不敢发染干疑古眞泄其谋乃执拷之以两车轴柙其头伤其一目不伏乃免之登国初从征库莫奚及叱突隣并有功又从平中原赐爵束州侯眀元初爲鸿飞将军鎭大洛卒于定州刺史子亿万袭古眞弟诺少侍道武以忠谨著称从道武围中山诺先登伤一目道武叹曰诺兄弟并毁其目以建功效诚可嘉也宠待遂隆赐安乐子从平姚平还拜国部大人太武时改封辽西公卒第八子欢袭诺长子眷忠谨有父风眀元时执事左右爲太官令时侍臣受斤亡入蠕蠕诏眷追之遂至虏庭禽之大檀前由是以骁烈闻太武即位命眷与散骑侍郎刘库仁等八人分典四部绾奏机要加陈兵将军文成时拜侍中大尉封渔阳王与太宰常英等録尚书事文成北巡狩以寒雪方降议还眷曰今去都不远而旋虏必疑我有内难虽方寒雪宜更进前遂度漠而还帝以眷元老赐杖履上殿薨諡曰庄子多侯袭多侯有武干献文时假节领防羌戎校尉敦煌侯将至鎭求率轻骑五千入于阗兼平诸国因敌取资以平定爲效弗许孝文初又求北取伊吾断蠕蠕通西域路帝善其计以东作方兴难之爲妻元所害多侯弟子庆賔善骑射有将畧稍迁太中大夫眀帝时朝议送蠕蠕主阿那瓌还国庆賔上表固争不从后蠕蠕遂执行台元孚庆賔后拜肆州刺史时尔朱荣兵威渐盛曾经肆州庆賔恶之据城不纳荣袭之拘还秀容呼爲假父后以忧还都寻起爲光禄大夫督鎭汝阴还朝卒赠司空子瑾列在齐史眷弟地干机悟有才艺驰马立射五的时人莫能及太武时位库部尚书加散骑常侍领侍辇郎奉上忠谨尤善嘲笑太武见其效人举措忻悦不能自胜甚见亲爱参军国大谋时征平原试冲车以攻冢地干爲索所羂折胁而卒帝亲徃哭恸赠中领军燕郡公諡曰惠子长寿位右曹殿中尚书赐爵防稽公卒于泾州刺史古眞族元孙聿字成兴性耿介眀帝时爲武衞将军时领军元义执权百寮莫不加敬聿独长揖不拜寻出爲凉州刺史凉州绯色天下之最义送白绫二千匹令聿染聿拒不受义讽御史劾之驿征至京覆无状还任卒
