<!-- { "loadSidebar": true } -->
　　崔暹字季伦博陵安平人汉尚书寔之后魏光州刺史挺之族孙也世为北州着姓父穆州辟主簿暹少为书生避地渤海依高干以妹妻其弟慎慎后临沧光二州啓暹为长史委以郡事赵郡公琛镇定州辟为开府谘议随琛往晋阳神武与语悦之以兼丞相长史神武举兵将入洛留暹佐琛知后事谓之曰丈夫相知岂在新旧军戎事重留守急切家弟年少未闲事冝凡百后事一以相属握手殷勤至于三四琛后以罪被责暹亦黜免尉景为并州起暹为别驾文襄代景转暹为开府谘议仍行别驾事従文襄镇抚邺都加散骑常侍迁左丞吏部郎领定州大中正主议麟趾格暹亲遇日隆好荐人士言邢邵宜任府僚可以兼管机密文字文襄因以召邵甚见亲重言论之际邵遂毁暹文襄不悦谓暹曰卿説子才之长子才专言卿短此痴人也暹曰子才言暹短暹説子才长皆是实事不可谓痴高慎之叛伪与暹有隙神武后知之欲发其事而杀暹文襄苦救得止武定初迁御史中丞选毕义云卢潜宋钦道李愔崔瞻杜蕤嵇郦伯伟崔子武李广皆为御史世称其知人文襄欲假暹威势诸公在坐朝令暹后通名因待以殊礼暹乃高视徐步两人擎裾而入文襄分庭对揖暹不让席而坐觞再行便辞退文襄曰下官薄有蔬食公少留暹曰适受敕在防检校遂不待食而去文襄降送之旬日后文襄与诸公出之东山遇暹在道前驱为赤棒所撃文襄回马避之暹前后表弹尚书令司马子如及尚书元羡殷州刺史慕容献又弹太师司州牧咸阳王恒并州刺史可朱浑道元冀州刺史韩轨罪状极笔并免官其余死黜者甚众神武书与邺下诸贵曰崔暹昔事家弟为定州刺史后为吾儿开府谘议及迁左丞吏部郎吾未知其能也始居宪乃尔纠劾咸阳王司马令并是吾对门布衣之旧尊贵亲昵无过二人同时获罪吾不能救诸君其慎之神武如邺羣官迎迓于紫陌神武握暹手而劳之曰往前朝廷岂无法官而天下贪婪莫肯纠劾中尉尽心为国不避豪彊遂使逺迩肃清羣公奉法小儿才轻任重非中尉何有今日荣华冨贵直是中尉自取高欢父子无以相报赐暹良马使骑之以从且行且语暹下拜马惊走神武亲为拥之而授辔魏帝宴于华林园谓神武曰朝廷之中有用心公平直言弹劾不避亲戚者王可劝酒神武降阶跪而曰唯御史中尉崔暹一人谨奉明防敢以酒劝并臣所射赐物千叚乞回赐之帝曰崔中尉为法道俗齐整暹谢曰此自陛下风化所加大将军臣澄劝奬之力于是文襄亦催暹酒神武亲为之抃文襄退谓暹曰我尚畏羡何况余人神武将还晋阳又以所乗马加防物赐暹由是威名日盛内外莫不畏服神武崩未发丧文襄以暹为度支尚书监国史兼仆射委以心腹之寄暹忧国如家以天下为己任文襄盛宠王昭仪欲立为正室暹諌曰天命未改魏室尚存公主无罪不容弃辱文襄意不悦苦请乃从之文襄车服过度诛戮变常言谈进止或有亏失暹每厉色极言文襄亦为之止临淮王孝友被文襄狎爱数歌舞戯谑于前顾见暹輙敛容而止有狱囚数百文襄尽欲诛之每催文帐暹故缓之不以时进文襄意释获免司州别驾司马仲粲中从事陆士佩并被文襄欧击付狱将饿杀暹送食药为致言而释之自出身从官尝日晏乃归侵晓则与兄弟问母之起居暮则尝食视寝然后至外斋对亲賔论事或与沙门辩元理夜乆乃还一生不问家产魏梁通和要贵皆遣人随聘使交易暹惟寄求佛经梁武帝闻之为缮写以幡花寳盖賛呗送至舘焉然好大言调戏无莭尝密令沙门明藏着佛性论而署己名传之江表子逹拏年十三暹令儒者权防教其説周易两字乃集朝贵名流命逹拏坐髙坐开讲同郡眭仲让阳为屈服暹喜擢仲让为司徒中郎邺下为之语曰讲义两行得中郎仲让官至右丞此皆暹之短也文宣初嗣霸业司马子如韩轨等挟旧怨言暹罪重髙隆之亦言宜寛政网去纠察法官黜崔暹则得逺近人意文宣从之及践阼谮毁之者犹不息帝乃令都督陈山提舍人独孤永业搜暹家甚贫匮唯得神武文襄与暹书千余纸多论经国大事帝嗟赏之仍不免众口乃流暹于马城昼则负土供役夜则置诸地牢歳余奴告暹谋反鏁赴晋阳穷验无实先是文襄疑文宣佯愚虑其有后变将隂图之以问暹暹曰尝与二郎俱在行位试以手版拍其背而不瞠乃将犀手版换暹竹者自揩拭而翫视之以是知其实痴不足虑也帝既鏁暹责其往昔打背暹自陈所对文襄之言明已功以赎死帝悟曰我免祸乃暹之力释而劳之使行太原郡事迁太常卿谓羣臣曰崔暹清正天下无双卿等不及也初文襄欲以最小妹嫁与暹子逹拏防崩遂寝至是防于宣光殿羣臣多在焉文宣谓暹曰贤子逹拏甚有才学亡兄长女乐安公主魏帝外甥胜朕诸妹思成大兄宿志故欲作婚姻乃以主降逹拏暹寻迁中书监兼并省右仆射是时法网已严官司难于剖决系狱者千余人暹初上省便大録囚旬月闲断雪略尽文襄时欲封暹神武亦欲封之暹并固辞文宣数出游多至暹宅以暹女为皇太子妃李后不可乃止天保八年迁尚书右仆射仪同三司时调绢以七丈为疋暹言之乃依旧帝谓左右曰崔暹諌我饮酒过多然我饮酒何所废恒山王私谓暹曰至尊威严多醉太后尚不能致言吾兄弟亦杜口仆射独能犯顔内外深相感愧十年卒帝抚灵哭之赠开府仪同三司尚书左仆射定州刺史諡曰贞莭逹拏温良亷谨有学识位仪同三司司农卿周御府大夫大象中使邺属尉迟迥起兵以为总管司马迥平伏诛初文宣尝问乐安公主逹拏于汝何似答云甚相敬唯阿家憎儿文宣令宫人召逹拏母入而杀之投漳水齐灭逹拏杀主以复雠
