<!-- { "loadSidebar": true } -->
　　臣谨按梁制左右光禄大夫加金章紫绶银章青绶者同其位但加金紫者谓之金紫光禄大夫但加银青者谓之银青光禄大夫又按北齐之制三品以上凡是五省官及中侍中省官皆为印不为章四品以下凡是开国子男及五等散品名号侯皆为银章不为印










　　通志卷四十七
　　钦定四库全书
　　通志卷四十八
　　宋　右　廸　功　郎　郑　樵　渔　仲　撰
　　器服略第二
　　车辂之制
　　臣谨按考工记曰一器而工聚焉者车为多上盖如规象天二十八撩【音老】象列宿方舆象地三十幅象日月前则听鸾和之响傍则赌四时之运等威有辨贵贱有序者车之制也故书曰明试以功车服以庸洎乎魏晋政敎陵迟僭逾莫禁世有变改异制殊状今略举沿革云
　　天子车辂
　　五辂
　　古史考云黄帝作车至少昊始驾牛及陶唐氏制彤车乘白马则马驾之初也有虞氏因彤车而制鸾车夏后氏因鸾车而制钩车【钩之言不揉自曲也】奚仲为车正建游旐尊卑上下各有等级商因钩车而制大辂【礼纬曰山车乘钩乃钩车之象昔成汤用而郊有山车之瑞山车谓之桑金车似金根之色亦谓之大辂】周因商辂以制木辂约木以加饰为五辂一曰玉辂以祀二曰金辂以賔同姓以封三曰象辂以朝异姓以封四曰革辂以节戎以封四卫五曰木辂以田以封藩国其制度之祥在礼经秦平天下阅三代之礼或曰商瑞山车金根之色乃因金根车用金饰而为帝轸黒旗皂斿以从水德复法水数驾马以六汉武帝天汉四年始定舆服之制郊祀所乘谓之大驾车千乘骑万疋其仪甚盛不必师古及赤眉之乱文物无遗后汉光武平公孙述始获葆车舆辇因旧制金根车拟周之玉辂最尊者也轮皆朱班重牙贰毂两辖【毂外复有一毂抱辖其外乃复设辖抱铜置其中】金薄缪龙为舆倚较【徐广曰缪交错之形也较在箱上説文曰文画蕃箱也通俗文曰车箱为较】文虎伏轼龙首衔轭左右吉阳筩鸾雀立衡文画辕羽盖华蚤建大旂十有二斿画日月升龙驾六马象镳镂金鍐方釳插翟尾朱兼樊缨赤罽易茸金就十二左纛以牦牛尾为之在左騑马轭上大如斗是为徳车大驾则御凤凰车以金根车为副【其驾黒马六因秦不改或云始自汉制许慎五经异义説天子驾六马以经言时乘六龙以御天故所御皆六余皆驾四后从为副车】魏武王受汉献帝命乘金根车驾六马设五时副车至明帝景初中山茌县黄龙见以为魏得地统服色尚黄戎事乘黒首白马齐王正始中诏出入必御辇乘舆晋武帝承魏陈留王命乘金根车驾六马备五时副车及受禅设玉金象革木五辂并为法驾旗斿服用悉取周制文物华藻因金根车更増其饰朱班漆轮加画文两箱之后加玳瑁为鹍翅加以金银雕饰时人亦谓为金鹍车斜注旂旗于车之左又加棨防于车之右皆橐而施之棨防韬以黼绣上繋大蛙蟆幡长丈余于防之杪辕皆曲向上取夏商山车垂钩之义玊辂驾六马以黒金象革木驾四马以黄金为义髦插以翟尾象镳而镂金鑁而方釳【许乞反】鞶缨赤罽易茸金就十有二五辂皆有钖鸾之饰和铃之响钩膺玉瓖龙辀华轙朱幩【音纷】法驾行则五辂各有所主复制金根车去汉之文物驾四马不建旗帜上如画轮车下犹金根之饰东晋元帝始建戎辂大辂各一【以商人祀用大辂周人即戎用戎辂故也】因金根车饰皆驾黒驷是为元牡安帝义熈中平关洛得姚兴伪车辇或时乘用焉宋孝武大明中尚书左丞荀万秋改造五辂依晋金根车加赤漆画玉饰诸末建青旗十有二斿驾驷以黒复因汉之安车章施羽葆盖以祀金根为金辂建青旂驾黒马四羽葆盖以賔象革木辂并拟玉辂漆画羽葆盖象辂视朝革辂即戎二辂并建赤斾驾黒马四木辂建赤麾以田驾赤马四大事法驾五辂俱出齐武帝永平初伏曼容议齐德尚青旗先青【次赤次白次黒】军容戎事宜依汉道行运之色因宋金根车而修玉辂五辂江左相承驾驷左右騑为六初加玉辂为重盖栖宝凤皇缀金镊珠珰玉蜯佩四角金龙衔五采眊又麒麟头加以采画马首戴之竟陵王子良啓曰盖圆象天轸方象地上无二天之仪下设两盖之饰求诸志録难为折又假为麟首加乎马头事不师古鲜或可施至建武中明帝乃省重盖等金辂之饰如玉辂而减少象辂减金辂革辂如象辂而尤减木辂如革辂建大赤麾首施大驺幡金辂玉辂建碧旂象辂木辂建赤旂梁武帝初因齐制天监三年五辂旗麾同用赤而斿不异以从行运也七年帝据周礼玉辂以祀金辂以賔今祀乘金辂诏下详议周舍谓金辂为齐车本不关于祭祀于是改陵庙皆乘玉辂辔以朱丝陈天嘉初令刘仲举议造玊金象革木等五辂及五色副车皆金薄交龙为舆倚较文貔伏轼虬首衔轭左右吉阳筩鸾雀立衡文画轓緑油盖黄纹里相思撩金华末斜注旂旗于车之左各依方色加棨防于车之右韬以黼绣兽头幡长丈四尺揭于防杪玉辂正副同驾六马除皆驾驷并金义髦插以翟尾玊为镂又以彩画蛙蟆缀两轴头即汉之飞軨遗象也五辂两箱后皆用玳瑁为鹍翅加以金银雕饰两箱之里衣以红锦金花帖钉上用红紫锦为后檐青纹纯带夏用花簟冬用绮绣褥此后渐修具依梁制后魏天兴初始制轩冕未知古式多违旧章至孝文太和中仪曹令李韶更议改正唯备五辂各依方色其余车辇犹未能具明帝熙平中侍中崔光等议大造车服五辂并驾五马亦无经据北齐车服制度多因后魏天保中所乘是太和中李韶所制五辂后周依周礼设六官置司辂之职掌皇帝之辂十有二等一曰苍辂以祀昊天上帝二曰青辂以祀东方上帝三曰朱辂以祀南方上帝及朝日四曰黄辂以祭地只中央上帝五曰白辂以祀西方上帝及夕月六曰元辂以祀北方上帝及感帝祭神州此六辂通漆之而无他饰即周木辂之遗象也马皆疏面斿就以方色俱十有二七曰玉辂以享先皇加元服纳后八曰碧辂以祭社稷享诸先帝大卜食三老五更享诸侯及耕耤九曰金辂以祀星辰祭四望视朔射飨十曰象辂以望秩羣祀视朝燕射廵省临学幸道法门十一曰革辂以廵兵即戎十二曰木辂以田猎行乡畿此六辂又以六色漆画之用玉碧金象革物以饰诸末皆锡面金钩就以五采俱十有二其辂之式饰重较加茸焉隋开皇元年内史李徳林奏后魏舆辇乖制请皆废之唯留太和时李韶所制五辂北齐所遵者后着令玉辂青质以玉饰诸末重箱盘舆左龙右虎金凤翅画文鸟兽黄屋左纛金凤一在轼前八銮在衡二铃在轼龙辀之上前设障尘青盖黄里绣斿带金博山缀以鉴子下垂八佩植四十葆羽轮皆朱班重牙复辖左建太常十有二斿皆画升龙日月其长曵地右载闟防长四尺广三尺黻文旗首金龙头衔铃及緌垂以结绶驾苍龙金鑁方釳插翟尾五隼镂钖鞶缨十有二就皆五采缯罽为饰天子祭祀纳后则乘之金辂赤质以金饰诸末左建旟画飞隼右建闟防盘舆凤翅等并同玉辂驾赤骝临朝防同飨射饮至则乘之象辂黄质以象饰诸末左建旌画桴驎右建闟防驾黄骝祀后土则乘之革辂白质挽之以革左建旗画驺虞右建闟防驾白骆廵狩临兵则乘之木辂黒质漆之左建旐画元武右闟防驾黒骝田猎则乘之其五辂并驾六马饰同玉辂复制安车重舆曲壁紫油裳通幰朱丝络网朱鞶缨驾赤骝临幸所乘【按隋氏五辂远酌周礼旗斿藻饰近约汉制文质相半】唐因隋制玉金象革木是为天子五辂玉辂青质重舆左青龙右白虎金凤翅画文鸟兽黄屋左纛金鳯一在轼前十二銮在衡【五辂鸾数皆凖此制副辂及耕根车则八】二铃在轼龙辀前设障尘青盖黄里绣饰博山鉴子植羽轮皆朱班重牙左建旂十有二斿斿画升龙其长曵地右载闟防长四尺广三尺黻文旂首金龙头衔结绶及铃緌驾苍龙金鑁方釳插翟尾五隼镂钖鞶缨十有二就祭祀纳后则供之金辂赤质余同玉辂驾赤骝飨射祀还饮至则供之象辂黄质余同金辂驾黄骝行道则供之革辂白质鞔以革余同象辂驾白骆廵狩临兵事则供之木辂黒质漆之余同革辂驾黒骝田猎则供之旌旗鞶缨及盖皆从辂色其盖文里俱用黄其镂钖五辂并同其饰武徳初着令天子銮辂玉金象革木五等属车十乘指南车记里鼓车白鹭车銮旗车辟恶车皮轩车耕根车安车四望车羊车贞观元年十一月始加黄钺车豹尾车通为十二乘以为仪仗之用大驾行幸则分前后施于卤簿之内若大陈设则行分左右施于仪仗之中高祖太宗大礼则乘辂高宗不喜乘辂每有大礼则御辇至武太后以为常明皇以辇不中礼废而不用开元十一年冬祀南郊乘辂而徃礼毕骑还【自是行幸郊祀皆骑于仪仗之内其五辂腰舆陈于卤簿而已】
　　副车
　　秦平天下以诸侯所乘之车为副车汉制安车立车各五乘为乘舆副车轮皆朱班重牙贰毂两辖金薄缪龙为舆倚较文虎伏轼龙首衔轭左右吉阳筩鸾雀立衡文画辀羽盖华蚤建大旂十有二斿画日月升龙驾六马象镳镂钖金鑁方釳插翟尾朱兼樊缨赤罽易茸金就十有二左纛以牦牛尾为之在左騑马轭上大如斗其马各如方色白马者朱其髦尾为朱鬛云所御驾六余皆驾四后从为副车【应劭汉官卤簿图曰乘舆大驾则御凤皇以金根为副】魏因汉制五时副车置髦头云罕晋制五安车五立车合十乘名五时车俗谓五帝车驾旗十二斿各如车色立车则正植其旗安车则斜注驾马仍汉制左右騑骖金鑁镂黄屋左纛如金根之制行则从后东晋过江副车遗缺有事权以马车代之建旗其上其后制五色木车象五时车植旗于牛背行则使人舆之【牛之为义盖取负重致逺而安穏】旗常纒而不舒【所谓徳车结旌】唯天子亲戎五旗舒斾【所谓武车绥旌】宋因晋而无副车齐王俭议乘黄无副今衣书车十二乘古副车之象也亦曰五时副车青萌车是谓防【他合反】幰车梁依晋置五牛旗车左青赤右白黒黄居其中象古之五时副车一曰副车陈因旧制五时副车饰同五辂并驾六马隋因陈制五时副车色及旗章一同正辂唯降二等驾用四马唐之制副辂五乘大驾行幸皆次于五辂
　　戎车【周巾车氏革辂即戎车车仆掌戎辂之萃音倅广车之萃阙车之萃苹车之萃轻音磬车之萃萃犹副也此五者兵车所谓五戎也汉戎车不巾不盖其饰如耕车蕃以矛麾金鼔羽析幢翳胄甲弩之箙魏景初改正朔戎事乘黒首白马建大赤之旗太始中并建赤旗晋制轻车驾二马古之兽车也前后二十乘分居左右舆轮洞朱建矛防麾幢置弩于轼上大驾出射声校尉司马吏士载以次属车后宋依汉制戎车建矛麾斜注之载金鼓羽幢置甲弩于轼上轻车之制因汉不易以武刚车为殿孙子兵法曰有巾有盖谓之武刚车齐梁已下及后周与隋或并用之】
