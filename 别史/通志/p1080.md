<!-- { "loadSidebar": true } -->
　　魏季景子建族弟也父鸾字双和孝文帝赐名有器干体貎魁伟以有容仪为奉车都尉曾升辂车触毁金翼敛容请罪帝笑曰卿体貎过人素不便习何足惧也车驾南征汉阳除鸾统军帝歴幸其营叹赏之及在马圈不豫勅兼武卫将军领宿卫左右景眀中六辅之废鸾颇豫其事后除光州刺史更满还朝卒諡曰夷季景少孤清苦自立博学有文才弱冠有名亰师时邢子眀称有才学殆与子才相侔季景与子建子收名相亚洛中号两邢二魏庄帝时为中书侍郎普防中为尚书右丞季景善附会宰要当朝必先事其左右尔朱世隆特不爱之于时才名甚盛颇过其实太昌中位给事黄门侍郎甚见信待除定州大中正孝武帝释奠季景与温子升李业兴窦瑗等俱为擿句天平初因迁都遂居相人西山内懐忧悔乃为择居赋以自慰元象初兼给事黄门侍郎后兼散骑常侍使梁还厯大司农卿魏郡尹卒家无余财遗命薄赠散骑常侍卫尉卿所着文笔二百余萹子澹知名列在隋史












　　通志卷一百五十下
<史部,别史类,通志>
　　钦定四库全书
　　通志卷一百五十一
　　宋　右　迪　功　郎　郑　樵　渔　仲　撰列传第六十四
　　后魏
　　孙绍　张普恵　成淹　范绍　刘桃符　鹿悆张燿　刘道斌　董绍　冯元兴　袁翻　阳
　　尼【从孙固　固从兄藻】贾思伯【弟思同】祖莹　尔朱荣【子菩提义罗文殊　文畅　文畧　荣从子兆　荣从弟彦伯　彦伯弟仲逺　仲逺弟世隆　荣从父弟度】
　　【律　荣从祖兄子天光】朱瑞　叱列延庆　斛斯椿　贾显度【弟智】樊子鹄　侯深　贺拔允　侯莫陈悦　念贤　梁览　雷绍　毛遐【弟鸿宾鸿显】乙弗朗　辛雄【从父兄纂　从族祖琛　琛子悠　俊】杨机　髙防【父崇　兄谦之】綦儁山伟　宇文忠之　费穆　孟威
　　孙绍字世庆昌黎人也少好学通渉经史初为校书郎稍迁给事中后为门下録事好言得失与常景共修律令延昌中绍表曰臣闻建国有计虽危必安施化能和虽寡必盛政乖人理虽合必离作用失机虽成必败此乃古今同然百王之定法也今二虢京门了无严防南北二中复阙固守长安邺城股肱之寄穰城上党腹背所冯四军五校之轨领防分事之式征兵储粟之要舟车水陆之资山河要害之权缓急去来之用持平赴救之方节用应时之法特宜修置以固堂堂之基持盈之体何得而忽且法开清浊而清浊不平申滞理望而卑寒亦免士庶同悲兵徒懐怨中正卖望于下里主案舞笔于上台真伪混淆知而不紏得者不欣失者倍怨使门齐身等而泾渭奄殊类应同役而苦乐县异士人居职不以为荣兵士役苦心不忘乱故有竞弃本生飘藏他土或诡名托养散没人间或亡命山薮渔猎为命或投杖彊豪寄命衣食又应迁之戸逐乐诸州应留之徒避寒归暖职人子弟随荣浮游南北东西卜居莫定关禁不修任意取适如此之徒不可胜数爪牙不复为用百工争弃其业混一之计事实阙如考课之方责办无日流浪之徒决须精校今彊敌窥时边黎伺隙内人不平乆戍懐怨战国之势窃谓危矣必造祸源者北方镇戍之人也若夫一统之年持平用之者大道之计也乱离之期縦横作之者行权之势也故道不可乆须文质以换情权不可恒随洿隆以牧物文质应世道形自安洿隆获权势亦济然则王者计法之趣化物之规圆方务得其境人物不失其地又先帝时律令并议律寻施行令独不出十余年矣臣以令之为体即帝王之身分处百揆之仪安置九服之节乃是有为之枢机世法之大本也然修令之人亦皆博古依古撰置大体可观比之前令精麤有在但主议之家大用古制若令依古髙祖之法复须外降谁敢措意有是非哉以是争故乆废不理然律令相须不可偏用今律班令止于事甚滞若令不班是无典法臣下执事何依而行臣等修律非无勤止署下之日臣乃无名是谓农夫尽力他食其秋功名之所实懐于悒正光初兼中书侍郎绍性抗直毎上封事常至恳切不惮犯忤但天性踈脱言乍髙下时人轻之不见采览绍兄世元善弹筝早卒绍后闻筝声便涕泗呜咽舍之而去后为太府少卿曽因朝见灵太后谓曰卿年稍老矣绍曰臣年虽老臣卿乃少太后笑之迁右将军太中大夫绍曽与百僚赴朝东掖未开守门旦绍于众中引吏部郎中辛雄于众外窃谓曰此中诸人寻当死尽唯吾与卿犹享冨贵未几有河隂之难绍善推禄命事验甚多知者异之永安中拜太府卿以前参议正光壬子歴赐爵新昌子后卒于右光禄大夫赠尚书左仆射諡曰宣子伯元袭爵
