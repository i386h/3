<!-- { "loadSidebar": true } -->
　　庾易字防简新野人也徙居江陵祖致巴郡太守父道骥安西参军易志性恬静不交外物临川王暎临州表荐之饷麦百斛易谓使人曰走樵采麋鹿之伍得终身毛褐驰骋日月之车保自耕之禄于大王之恩亦已深矣固辞不受以文义自乐安西长史袁彖钦其风赠以鹿角书格蚌盘蚌研白象牙笔并赠诗曰白日清明青云辽亮昔闻巢许今覩台尚易以连理几竹翘书格报之建武三年诏徴为司空主簿不就卒子黔娄于陵肩吾皆知名各有传
　　刘虬字灵预一字徳明南阳湼阳人晋豫州刺史乔之七世孙也徙居江陵虬少而抗节好学湏得禄便隠宋泰始中仕至晋平王骠骑记室当阳令罢官归家静处常服鹿皮袷断糓饵术及胡麻建元初豫章王嶷为荆州牧辟虬为别驾与同郡宗测新野庾易并遗书礼请之虬等各脩牋荅而不应命永明三年刺史卢陵王子卿表虬及同郡宗测宗尚之庾易刘昭五人请加蒲轮束帛之命诏徴为通直郎不就竟陵王致书通意虬答曰虬四节卧疾病三时营灌植畅余隂于山泽托暮情于鱼鸟寜非唐虞重恩周邵宏施虬精信释氏衣麤布礼佛长斋注法华经自讲佛义以江陵西沙洲去人逺乃徙居之建武二年诏徴国子博士不就其冬虬病正昼有白云徘徊檐戸之内又有香气及磬声其日卒年五十八虬子之遴知名梁史有传
　　沈顗字处黙吴兴武康人也父坦之仕齐位都官郎顗幼清静有至行慕黄叔度徐孺子之为人读书不为章句著述不尚浮华常独处一室人罕见其面从叔勃贵显每还吴兴賔客填咽顗不至其门勃就之顗送迎不越阃勃叹曰吾乃今知贵不如贱也顗内行甚脩事母兄孝友兄昂一名颙亦退素以家贫仕为始安令兄弟不能相离相随之任永明年中徴拜著作郎太子舎人通直郎并不起文惠太子尝拟古诗云磊磊落落玉山崩顗闻之叹曰此防言也既而太子薨至秋武帝崩郁林海陵相次黜辱顗素不事家产及昂卒逢齐末兵荒与家人并日而食或有馈其粱肉者闭门不受唯采莼菜供食以樵采自资怡怡然恒不改其乐梁天监四年大举北侵南阳乐藏为武康令以顗从役到建邺扬州别驾陆任以书与吴兴太守栁恽青之不能甄善别贤恽大慙即表停之卒于家所着文章数十篇
　　梁
