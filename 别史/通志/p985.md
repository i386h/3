<!-- { "loadSidebar": true } -->
　　孔休源字庆绪会稽山隂人晋尚书冲之八世孙冲即开府仪同三司愉之世父也曾祖遥之宋尚书水部郎父佩齐通直郎庐陵王府记室休源年十一而孤居丧尽礼毎见父手所写书必哀恸流涕不能自胜见者莫不为之垂泣后就呉兴沈麟士受经畧通大义州举秀才太尉徐孝嗣省其防深善之谓同坐曰董仲舒华令思何以尚此可谓后生之凖的也观其此对足称王佐之才琅邪王融雅相友善乃荐之于司徒竟陵王以为西邸学士梁台建与南阳刘之遴同为太学博士当时以为羙选休源初到都寓于宗人少府孔登宅曾以祠事入庙中侍中范云一与相遇深加襃赏曰不期忽觏清颜顿祛鄙吝观天披雾验之今日后云命驾到少府门登便拂席整帯谓当诣已备水陆之品云驻筯命休源及至命取其常膳正有赤仓米饭蒸鲍鱼云食休源食不举主人之馔髙谈尽日同载还家登深以为愧尚书令沈约当朝贵显轩盖盈门休源或时后来必虚襟引接处之坐右商畧文义其为通人所推如此武帝尝问吏部尚书徐勉曰今帝业初基须一人有学艺解朝仪者为尚书仪曹郎谁堪其选勉曰孔休源识见清通详练故实自晋宋起居注诵畧上口帝亦素闻之即日除兼尚书仪曹郎是时多所改作毎逮访前事休源即以所诵记随机防决曾无凝滞吏部郎任昉谓之为孔独诵迁建康狱正平反辩析时罕寃人后有选人为狱司者帝尝引休源以励之除中书舍人后为尚书左丞弹肃礼闱雅允朝望时周舍撰礼疑义自汉魏至于齐梁并皆捜采休源所有奏议咸豫编録再迁长兼御史中丞正色直防无所回避百僚惮之后为安王府长史南郡太守行荆州府州事武帝谓曰荆州总上流冲要义高分陜今以十嵗儿委卿当善匡翼之勿惮周昌之举也乃勑晋安王曰孔休源人伦仪表汝年尚防当毎事师之寻始兴王憺代镇荆州复以休源为憺府长史太守行府事如故在州累政甚有政绩平心决防请托弗行帝深嘉之歴秘书监复为晋安王府长史南兰陵太守别勑专行南徐州事休源累佐名藩甚得人誉王深相倚仗军民机务动必询谋常于斋中别施一榻云此是孔长史坐人莫得预焉其见敬如此歴都官尚书普通七年扬州刺史临川王宏薨帝与羣臣议可代居州任者于时贵戚王公咸望迁授帝曰朕已得人孔休源才识眀敏寔应此选乃授宣惠将军监扬州事休源初为临川王行佐及王薨而管州任时论荣之神州都防簿领殷繁休源剖防如流傍无私谒中大通二年加金紫光禄大夫在州昼决词讼夜览坟籍毎车驾廵幸常以军国事委之昭眀太子薨有勑夜召休源入宴居殿与羣公参定谋议立晋安王纲为皇太子自公卿珥貂挿笔奏决于休源前休源怡然无愧时人名为兼天子四年遇疾勑中使问并给医药日有十数及卒遗令薄葬节朔荐蔬菲而已帝为之流涕顾谢举曰孔休源居职清忠方欲共匡政道奄至陨没朕甚痛之举曰此人清介彊直臣窃为陛下惜之諡贞子休源风范彊正眀练治体持身俭约学穷文艺当官理务不惮彊御常以天下为己任武帝深委仗之累居显职纎毫无犯性慎密寡嗜好出入帷幄未尝言禁中事世以此重之聚书盈七千卷手自校理凡奏议弹文勒成十五卷长子云童颇有父风位东扬州别驾少子宗范聪敏有识度位中书郎
　　裴子野字几原河东闻喜人也曾祖松之宋光禄大夫祖骃南中郎外兵参军父昭眀齐通直散骑常侍各有子野生而母魏氏亡为祖母殷氏所养殷柔眀有文义以章句授之年九嵗祖母亡泣血哀恸家人异之少好学善属文起家齐武陵王国左常侍江夏王行参军遭父忧去职初父寝疾弥年子野祷请备至涕泗霑濡父夜梦见其容旦召视如梦俄而疾间以为至孝所感命着孝感固辞乃止及居丧尽礼毎之墓所哭泣处草为之枯有白兔白鸠驯扰其侧天监初尚书仆射范云嘉其至行将表奏之防云卒不果乐安任昉有盛名为后进所慕游其门者昉必推荐子野于昉为从中表独不至昉亦恨焉故不之善久之除右军参军兼廷尉正时三官通署狱子野尝不在其同僚輙署其名奏有不允子野从坐免职或劝言请有司可无咎子野笑而答曰虽慙栁季之道岂因讼以受服自此免黜久之终无恨意时中书郎范缜与子野未遇闻其学行而善焉防迁国子博士乃上表譲之有司以资歴非次不为通后为诸暨令在县不行鞭罚人有争讼者示之以理百姓称恱合境无讼初子野曾祖松之宋元嘉中受诏续修何承天宋史未成而卒子野常欲继成先业及齐永眀末沈约所撰宋书称松之已后无闻焉子野更删撰为宋畧二十卷其叙事评论多善而云戮淮南太守沈璞以其不从义师故也约惧徒跣谢之请两释焉约常叹其述作曰吾弗逮也兰陵萧琛言其评论可与过秦王命分路扬镳于是吏部尚书徐勉言之于武帝以为著作郎掌修国史及起居注顷之兼中书通事舍人寻除通直著作舍人如故又勑掌中书诏诰是时西北徼外有白题及滑国遣使由岷山道入贡此二国歴世弗賔莫知所出子野曰汉颍隂侯斩胡白题将一人服防注云白题胡名也又汉定逺侯撃虏入滑此其后乎时人服其博识勑仍使撰方国使图广述懐来之盛自要服至于海表凡二十国子野与沛国刘显南阳刘之遴陈郡殷芸陈留阮孝绪呉郡顾恊京兆韦棱皆博极羣书深相赏好显尤推重之时长平侯萧劢范阳张纉毎讨论坟籍咸折于子野继母曹氏亡居丧过礼服阕再迁员外郎普通七年大举北侵勑子野为后魏文受诏立成武帝以其事体大召尚书仆射徐勉太子詹事周舍鸿胪卿刘之遴中书侍郎朱异集夀光殿以观之时并叹服帝目子野曰其形虽弱其文甚壮俄又勑为书喻魏相元义其夜受防子野谓可待旦方奏未之为也及五鼔勑催令速上子野徐起操笔昧爽便就及奏帝深嘉焉自是凡诸符檄皆令具草子野为文典而速不尚丽靡其制作多法古与今文体异当时或有诋诃者及其末翕然重之或问其为文速者子野答云人皆成于手我独成于心迁中书侍郎转鸿胪卿领歩兵校尉子野在禁省十余年静黙自守未尝有所请谒外家及中表贫乏所得公奉悉分给之无宅借官地二畆起茅屋数间妻子常苦饥寒唯以敎诲为本子侄祗畏若奉严君刘显常以师道推髙之末年深信释氏持其敎戒终身饭麦食蔬中大通二年卒时年六十二遗命务存俭约武帝悼惜为之流涕赠散骑常侍諡贞子先是五等君及侍中以上乃有諡及子野特以令望见嘉故赐諡焉先是子野自占死期不过戊戍嵗是年自省移疾谓同官刘之亨曰吾其逝矣子野少时集注丧服续裴氏家各三卷抄合后汉事四十余卷又勑撰众僧二十卷百官九品二卷附益諡法一卷方国使圗一卷文集二十卷并行于世又勑撰齐梁春秋始草创未就而卒及葬湘东王为之墓志铭陈于藏内邵陵王又立墓志堙于羡道羡道列志自此始焉子骞官至通直郎
