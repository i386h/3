<!-- { "loadSidebar": true } -->
　　正平元年春正月丙戌朔大防羣臣于江上文武受爵者二百余人丁亥车驾北旋二月癸未次于鲁口皇太子朝于行宫三月己亥车驾至自南伐饮至策勲告于宗庙以降人五万余家分置近畿赐留台文武所获军资生口各有差夏五月壬寅大赦六月壬戍改元车师国王遣子入侍诏以刑网太密犯者更众命有司具案律令务求厥中自余有不便于民者依比増损诏太子少游雅中书侍郎胡方回等改定律制略阳王羯儿高凉王郍有罪赐死戊辰皇太子薨壬申葬景穆太子于金陵秋七月丁亥行幸隂山省诸曹吏员三分之一九月癸巳车驾还宫冬十月庚申行幸隂山宋人来聘诏殿中将军郎法祐使于宋己巳司空上党王长孙道生薨十二月丁丑车驾还宫封皇孙濬为高阳王寻以皇孙世嫡不宜在藩乃止改封秦王翰为东平王燕王谭为临淮王楚王建为广阳王吴王余为南安王二年春正月庚辰朔南来降人五千余家于中山谋叛州军讨平之冀州刺史张掖王沮渠万年与降人通谋赐死三月甲寅中常侍宗爱构逆帝崩于永安宫时年四十五秘不发防爱又矫皇后令杀东平王翰迎南安王余立大赦改元为承平尊諡帝曰太武皇帝葬于云中金陵庙号世祖帝生不逮密太后及有所识言则悲恸哀感傍人明元闻而嘉叹及明元不豫衣不释带性清俭率素服御饮膳取给而已不好珍丽食不二味所幸昭仪衣无兼防羣臣白帝更峻京邑城隍以从周易设险之义又陈萧何壮丽之説帝曰古人有言在徳不在险屈丐蒸土筑城而朕灭之岂在城也今天下未平方湏人力土功之事朕所未为萧何之对非雅言也每以财者军国之本无所轻费至于赏赐皆是勲绩之家亲戚爱宠未曽横有所及临敌常与士卒同在矢石间左右死伤相继而帝神色自若是以人思効命所向无前命将出师指授节度从命者无不制胜违爽者率多败失性又知人防士于卒伍之中唯其才效所长不论本末兼甚严断明于刑赏功者赏不遗贱罪者刑不避亲虽宠爱之终不亏法常曰法者朕与天下共之何敢轻也故大臣犯法无所寛假雅长聼察瞬息之间下无以措其奸隐然果于诛戮后多悔之司徒崔浩死后帝北伐时宣城公李孝伯疾笃者以为卒帝闻而悼之谓左右曰李宣城可惜又曰朕向失言崔司徒可惜李宣城可哀褒贬雅意皆此类也
　　太武帝始光神防各四年延和三年太延五年太平真君十一年正平二年即位二十九年
　　臣谨按景穆太子未尝即位后追諡为皇帝既无年号不当立纪太子讳晃太武之长子也母曰贺夫人延和元年正月丙午立为皇太子时年五嵗明慧彊识闻则不忘及长好读经史皆通大义太武甚竒之及西征凉州皇太子监国初太武之伐河西李顺等咸言姑臧无水草不可行师太子有疑色及车驾至姑臧乃诏太子曰姑臧城东西门外涌泉合于城北其大如河泽草茂盛可供大军数年人之多言亦可恶也太子谓宫臣曰为人臣不实若此岂为忠乎吾初闻有疑但帝决行耳几误人大事言者复何面目见帝也太平真君四年从征蠕蠕至鹿浑谷与贼遇虏惶怖扰乱太子言于太武曰宜速进击掩其不备中书令刘洁固谏以为尘盛贼多湏军大集太子曰此尘之盛当由贼惊故也太武疑之遂不急击蠕蠕逺遁既而获虏候骑乃云不觉官军卒至上下惶惧北走经六七日知无追者乃徐行帝深恨之自是太子所言军国大事多见纳用遂知万机及监国命有司使百姓有牛家以人牛相贸又禁饮酒杂戯弃本酤贩者于是垦田大増正平元年六月戊辰薨于东宫时年二十四庚午命持节兼太尉张黎兼司空窦瑾奉策即柩諡曰景穆太子文成即位追尊为景穆皇帝庙号恭宗
　　高宗文成皇帝讳濬景穆皇帝之长子也母曰闾氏太平真君元年六月生于东宫帝少聪逹太武常置左右号世嫡皇孙年五嵗太武北廵帝从在后逢虏帅桎一奴将加罚帝谓曰奴今遭我汝宜释之帅奉命觧缚太武闻之曰此儿虽小欲以天子自处意竒之及长风格异常每参决大政可否正平二年三月中常侍宗爱弑逆立南安王余十月丙午朔又贼杀余于是殿中尚书长孙渇侯与尚书陆丽奉迎世嫡皇孙
　　兴安元年冬十月戊申皇帝即位于永安前殿大赦改正平二年为兴安元年以骠骑大将军元夀乐为太宰都督中外诸军録尚书事以尚书长孙渴侯为尚书令仪同三司十一月丙子二人争权并赐死癸未广阳王建临淮王谭薨甲申皇妣闾氏薨进平南将军宋子侯周忸爵为乐陵王南部尚书常安子陆丽为平原王文武各加位一等壬寅追尊皇考景穆太子为景穆皇帝妣闾氏为恭皇后尊保母常氏为保太后十二月戊申祔葬恭皇后于金陵乙邜初复佛法丁巳以乐陵王周忸为太尉平原王陆丽为司徒镇西将军杜元寳为司空保达沙猎等国各遣使朝贡戊寅进建业公陆俟爵为东平王进广平公杜遗爵为王癸亥诏以营州蝗开仓振恤甲子太尉乐陵王周忸有罪赐死进濮阳公闾若文爵为王
　　二年春正月辛巳进司空杜元寳爵为京兆王广平王杜遗薨进尚书仆射东安公刘尼爵为王封建寕王崇子丽为济南王癸未诏与百姓杂调十五丙戍进尚书西平公源贺爵为王二月己未司空京兆王杜元寳谋反伏诛建寕王崇崇子济南王丽为元寳所引各赐死乙丑发京师五千人穿天泉池是月宋太子劭弑文帝三月尊保太后为皇太后进安丰公闾虎皮爵为河间王夏五月宋孝武帝杀太子劭而自立闰月乙亥太皇太后赫连氏崩秋七月辛亥行幸隂山濮阳王闾若文永昌王仁谋反乙邜仁赐死若文伏诛己巳车驾还宫是月筑马射台于南郊八月戊戍诏曰朕即位已来风雨顺序邉方无事众瑞兼呈又于苑内获方寸玉印其文曰子孙长夀羣公卿士咸曰休哉岂朕一人克臻斯应实由天地祖宗降祐之所致也思与兆庻共兹嘉庆其令百姓大酺三日降殊死已下囚九月壬子阅武于南郊冬十一月辛酉行幸信都中山观察风俗十二月甲午车驾还宫复北平公长孙敦王爵是嵗踈勒渇盘陁库莫奚契丹罽賔等国各遣使朝贡
　　兴光元年春正月乙丑以侍中河南公伊馛为司空二月甲午帝至道坛登受图箓礼毕曲赦京师夏六月行幸隂山秋七月丙申朔日有蚀之庚子皇子生辛丑大赦改元八月甲戍赵王深薨乙亥车驾还宫乙丑皇叔虎头龙头薨九月库莫奚国献名马有一角状如麟闭都门大索三日获奸人亡命数百人冬十一月戊戍行幸中山遂幸信都十二月丙子还幸灵邱至温泉宫庚辰车驾还宫出于叱万单等国各遣使朝贡
　　太安元年春正月辛酉奉太武景穆神主于太庙乐平王防有罪赐死二月癸未武昌王提薨三月己亥以太武景穆神主入太庙改元曲赦京师死囚已下夏六月壬戍诏名皇子曲赦癸酉诏尚书穆真等二十人廵行州郡　察风俗大明赏罚冬十月庚午以辽西公常英为太宰进爵为王是嵗遮逸波斯踈勒等国各遣使朝贡
　　二年春正月乙邜立皇后冯氏二月丁巳立皇子为皇太子大赦夏六月羽林中郎于判元提等谋逆诛秋八月田于河西平西将军渔阳公尉眷北击伊吾尅其城大获而还九月辛巳进河东公闾毗零陵公闾纥爵并为王冬十月甲申车驾还宫甲午曲赦京师十一月改封西平王源贺陇西王嚈哒普岚等国各遣使朝贡三年春正月徴渔阳公尉眷拜太尉进爵为王録尚书事夏五月封皇弟新成为阳平王六月癸邜行幸隂山秋八月田于隂山之北己亥还宫冬十月将东廵诏大宰常英起行宫于辽西黄山十二月州镇五蝗百姓饥使开仓振给之是嵗粟特于阗等五十余国并遣使朝贡
　　四年春正月丙午朔初设酒禁乙邜行幸广寗温泉宫遂东廵庚午至辽西黄山宫游宴数日亲对高年劳问疾苦二月丙子登碣石山观沧海大飨羣臣于山上班赏进爵各有差改碣石山为乐游山筑坛记行于海濵戊寅南幸信都田于广川三月丁未观马射于中山所过郡国赐复一年丙辰车驾还宫起太华殿乙丑东平王陆俟薨夏五月壬戍诏曰比年以来杂调减省而所在州郡咸有逋悬非在职之官缓惰失所贪秽过度谁使之然自今常调不充人不安业宰民之徒加以死罪六月丙申田于松山秋七月庚午行幸河西九月丁巳还宫辛亥太华殿成丙寅飨羣臣大赦冬十月甲戍北廵至隂山有故冢毁废诏曰昔姬文葬枯骨天下归仁自今有穿坟垅者斩之辛邜次于车轮山累石纪行十一月车驾度漠蠕蠕絶迹逺遁十二月中山王托真薨五年春二月己酉司空河南公伊馛薨三月庚寅曲赦京师死罪已下夏四月乙巳封皇弟子推为京兆王五月常居国遣使朝贡六月戊申行幸隂山秋八月庚戍遂幸云中壬戍还宫九月戊辰仪同三司敦煌公李寳薨冬十二月戊申诏以六镇云中高平二雍秦州徧遇灾旱年谷不收开仓廪振乏有徙流者喻还桑梓和平元年春正月甲子朔大赦改元庚午诏散骑侍郎冯阐使于宋夏四月戊戍皇太后常氏崩于夀安宫五月癸酉葬昭太后于广寗鸣鸡山六月甲午诏征西大将军阳平王新成等讨吐谷浑什寅崔浩之诛也史官遂废至是复置秋七月西征诸军至西平什寅走保南山九月庚申朔日有蚀之是月诸军济河追什寅遇瘴气多病疫乃引还庚午车驾还宫冬十月居常王献驯象三十一月诏散骑侍郎卢度世使于宋
　　二年春正月乙酉诏曰刺史牧民为万里之表自顷毎因发调逼人假贷大商富贾要射时利上下通同分以润屋为政之弊莫过于此其一切禁絶犯者十疋以上皆死布告天下咸令知禁二月行幸中山遂幸信都三月宋人来聘车驾所过皆亲对高年问疾苦诏年八十一子不从役灵邱南有山髙四百余丈乃诏羣臣仰射山峯无能逾者帝弯弧发矢出三十余丈过山南二百二十步遂刋石勒铭是月发并肆州五千余人修河西猎道辛巳车驾还宫夏四月乙未河东王闾毗薨五月癸未诏南部尚书黄卢头李敷业考课诸州秋七月戊寅封皇弟小新成为济隂王天赐为汝隂王万夀为乐良王洛侯为广平王八月波斯国遣使朝贡冬十月诏假员外散骑常侍游明根使于宋广平王洛侯薨三年春正月壬午以东郡公乙浑为太原王癸未乐良王万夀薨二月壬子朔日有蚀之癸酉田于崞山遂观渔于旋马池三月甲申宋人来聘高丽蓰王契啮思厌于师疏勒石那悉居半渇盘陁等国并遣使朝贡夏六月庚申行幸隂山秋七月壬寅幸河西九月壬辰常山王素薨冬十月诏员外散骑常侍游明根使于宋十一月壬寅车驾还宫十二月乙邜制战阵之法十有余条因大傩耀兵有飞龙腾虵鱼丽之变以示威武戊午零陵王闾防薨
　　四年春三月乙未赐京师人年七十以上太官厨食以终其年皇子胡仁薨追封乐陵王夏四月癸亥上幸西苑亲射猛虎三头五月壬辰侍中渔阳王尉眷薨壬寅行幸隂山秋七月壬午诏曰朕毎嵗闲月命羣臣讲武所幸之处必立宫坛靡费之功劳损非一宜仍旧贯何必改作也八月丙寅遂田于河西九月辛巳车驾还宫冬十月以定相二州霣霜伤稼免其田租诏员外散骑常侍游明根使于宋十二月辛丑诏以防葬嫁娶大礼未备命有司为之条格使贵贱有章上下咸序着之于令壬寅诏曰婚姻者人道之始比者以来贵族之门多不率法或贪利财赂或因縁私好在于茍合无所择选尘秽清化亏损人伦将何以宣示典谟垂之来裔今制皇族肺腑王公侯伯及士庻之家不得与百工伎巧卑姓为婚犯者加罪
