<!-- { "loadSidebar": true } -->
　　四年春二月封皇子修为河间王处文为长乐王连为广平王黎为京兆王夏五月北廵自参合陂东过蟠羊山大雨暴水流辎重数百乘杀百余人遂东北逾石漠至长川幸濡源常山王遵有罪赐死六月赫连屈丐自称大单于大夏天王秋七月西幸参合陂筑北宫垣三旬而罢乃还宫慕容寳飬子高云杀慕容熙而自立僣号天王八月诛司空庾岳
　　五年春正月行幸豺山宫遂如参合陂观渔于延水至寗川三月姚兴遣使朝贡秋七月戊戍朔日有蚀之冬十月秃髪傉檀僣即凉王位
　　六年夏帝不豫初帝服寒食防自太毉令隂死后药数动发至此愈甚而灾变屡见忧懑不安或数日不食或不寝逹旦归咎羣下喜怒乖常谓百寮左右不可信虑如天文之占或有肘腋之虞追思既往成败得失终日竟夜独语不止若傍有鬼物对扬者朝臣至前追其旧恶便见杀害其余或以顔色变动或以喘息不调或以行歩乖节或以言辞失措帝以为懐恶在心变见于外乃手自殴击死者皆陈天安殿前于是朝野人情各懐危惧有司废怠莫相督摄百工偷刼盗贼公行巷里之间人为稀少帝亦闻之曰朕故纵之使然幸过灾年当更清整之耳秋七月慕容氏支属百余家谋欲外奔发觉伏诛死者三百余人八月卫王仪谋叛赐死十月戊辰清河王绍作乱帝崩于天安殿时年三十九永兴二年九月甲寅上諡曰宣武皇帝葬于盛乐金陵庙号太祖泰恒五年改諡曰道武帝
　　道武九年始称年号登国十年皇始二年天兴六年天赐六年即位三十二年
　　太宗明元皇帝讳嗣道武皇帝之长子也母曰刘贵人登国七年生于云中宫道武晚有男闻而大悦乃大赦帝明叡寛毅非礼不动天兴六年封齐王拜相国初帝母既赐死道武召帝告曰昔汉武将立其子而杀其母不令妇人与国政汝当继统故吾远同汉武帝素纯孝哀不自胜道武怒帝还宫哀不自止道武知而又召帝帝欲入左右谏请待和解而进帝从之及元绍之逆帝还而诛之
　　永兴元年冬十月壬午皇帝即位大赦改元追尊皇妣为宣穆皇后公卿大臣先罢归第者悉复登用之诏南平公长孙嵩北新侯安同对理人讼简贤任能是月冯跋杀其主高云僣号天王国号北燕闰十月丁亥朱提王悦谋反赐死诏都兵将军山阳侯奚斤廵诸州问人疾苦十二月戊戍封卫王仪子良为南阳王进隂平公烈爵为王改封高凉王乐真为平阳王己亥帝始居西宫御天文殿蠕蠕犯塞是嵗乞伏干归自称秦王二年春正月甲寅朔诏南平公长孙嵩等北征蠕蠕因留屯漠南夏五月嵩等自大漠还蠕蠕追围之于牛川壬申帝北伐蠕蠕蠕蠕闻而遁走车驾还幸参合陂六月晋将刘裕灭慕容起秋七月丁巳立射台于陂西仍讲武乙丑至自北伐
　　三年春二月戊戍诏简宫人非御及伎巧者悉以赐鳏人己亥诏北新侯安同等持节巡行并定二州及诸山居杂胡丁零问其疾苦察举守宰不法者辛丑简宫人工伎之不急者出赐人不能自存者三月己未诏侍臣常佩劒夏五月丙寅复出宫人赐鳏人辛夘车驾谒金陵于盛乐己巳昌黎王慕容伯儿谋反伏诛六月姚兴遣使朝贡秋七月戊申赐卫士酺三日冬十一月丁未大阅于东郊
　　四年春二月癸未登虎圈射猛虎夏四月乙未宴羣臣于西宫使各献直言勿有所讳六月乞伏干归为兄子公府所弑闰月丙辰大阅于东郊秋七月己巳朔东巡置四厢大将又放十二时置十二小将以山阳侯奚斤元城公屈行左右丞相己夘大狝于石防山戊子临去畿陂观渔庚寅至于濡源西巡幸北部诸落八月壬子幸西宫临板殿大飨羣臣命百姓大酺三日乙夘赐王公以下至宿卫将士布帛有差冬十一月己丑赐宗室近属南阳王良以下至于缌麻亲布帛各有差是月沮渠防逊僭称西河王十二月丁巳北廵至长城而旋五年春正月己巳大阅畿内男年十二以上悉集己邜幸西宫頞拔大渠帅四十余人诣阙奉贡赐以缯帛锦罽各有差乙酉诏诸州六十户出戎马一疋庚寅大阅于东郊署将帅以山阳侯奚斤为前军众三万阳平王熙等十二将各一万骑帝临白登躬自校览二月庚戍幸高桞川癸丑穿鱼池于北苑庚午姚兴遣使朝贡己夘诏使者巡行天下招延隽彦捜扬隐逸夏四月乙邜西巡五月乙亥行幸云中旧宫之大室丙子大赦六月西幸五原校猎于骨罗山获兽十万秋七月己巳还幸薄山帝登观宣武游幸刻石颂徳之处乃于其旁起石坛而荐飨焉赐从者大酺于山下前军奚斤等破越勒倍泥部于防那山西徙二万余家而旋丙戍车驾自大室西南廵诸部落遂南次定防大洛城东逾七岭山田于善无川八月癸邜车驾还宫癸丑奚斤等班师甲寅帝临白登山观降人数军实置新人于大寗给农噐计口受田冬十一月癸酉大飨于西宫姚兴遣使朝贡请进女帝许之
　　神瑞元年春正月辛酉以祯瑞频集大赦改元辛巳行幸繁畤赐王公以下至于士卒百工布帛各有差二月戊戍车驾还宫乙邜起丰宫于平城东北夏六月乞伏炽磐灭秃髪傉檀秋七月晋将朱龄石灭蜀八月戊子诏马邑侯元陋孙使于姚兴姚兴遣使朝贡九月丁巳朔日有蚀之冬十一月壬午诏使者廵行诸州校阅守宰资财非自家所赍悉簿为贜守宰不如法聼百姓诣阙告之十二月丙戍朔蠕蠕犯塞丙申车驾北伐二年春正月丙辰车驾至自北伐二月丁亥大飨于西宫甲辰立宣武庙于白登西三月丁丑诏以刺史守宰率多逋惰今年赀调县违者谪出家财以充不聼徴发于人夏四月晋人来聘己邜北廵五月丁亥次于参合东幸大寗丁未田于四岬山六月戊午临去畿陂观渔辛酉次于濡源立蜯台遂射白熊于頽牛山获之丁邜幸赤城亲见长老问民疾苦复租一年南次石亭幸上谷问百年访贤隽复田租之半壬申幸涿鹿登峤山观温泉使以大牢祠黄帝唐尧庙癸酉幸广寗事如上谷乙邜登广寗之歴山以太牢祠舜庙帝亲加礼焉庚辰幸代秋七月癸未车驾还宫复所过田租之半八月庚辰晦日有蚀之九月京师人饥聼就食山东冬十月壬子姚兴使奉其西平公主至帝以后礼纳之辛酉行幸沮洳城癸亥车驾还宫丙寅诏以频遇霜旱年谷不登命出布帛仓谷以振贫穷
　　泰常元年春二月丁未姚兴死三月己丑长乐王处文薨夏四月壬子大赦改元庚申河间王修薨五月甲申彗星二见六月丁巳北巡秋七月甲申大猎于牛川发釡山临殷繁水南观于九十九泉戊戍车驾还宫辛亥晦日有蚀之九月晋刘裕溯河伐姚遣部将王仲徳从陆道至梁城兖州刺史尉建畏懦弃守北渡仲徳遂入滑台诏将军叔孙建等度河耀威斩尉建于城下冬十一月戊寅起蓬台于北苑十二月南阳王良薨二年春正月甲戍朔日有蚀之二月丙午诏使者廵行天下观风俗问其所苦是月西凉李暠死五月西廵至云中遂济河田于大漠秋七月乙亥车驾还宫乙酉起白台于城南髙二十丈是月晋刘裕灭姚冬十月癸丑豫章王防薨十一月己酉诏河东河内购子弟播越人间者
　　三年春三月晋人来聘庚戍幸西宫以渤海范阳郡去年大水复其租税夏四月己巳徙冀定幽三州徒河于京师五月壬子东廵至濡源及甘松遣征东将军长孙道生帅师袭冯跋遂至龙城徙其居人万余家而还秋七月戊午车驾至京师八月鴈门河内大雨水复其租税冬十月戊辰筑宫于西苑十一月赫连屈丐尅长安十二月晋安帝殂
　　四年春正月壬辰朔车驾临河大搜于犊渚癸邜还宫二月赫连屈丐僣即皇帝位癸丑筑宫于蓬台北夏四月庚辰享东庙逺蕃助祭者数百国辛巳南廵幸鴈门赐所过无出今年租赋五月庚寅朔观渔于灅水己亥车驾还宫秋八月辛未东廵遣使祠恒岳甲申车驾还宫赐所过无出今年田租九月甲寅筑宫于白登山冬十一月丁亥朔日有蚀之十二月癸亥西廵至云中逾白道北猎野马于辱孤山至于黄河从君子津西度大狩于薛林山
　　五年春正月丙戍朔自薛林东还至屋窦城飨劳将士大酺二日班禽以赐之己亥车驾还宫三月丙戍南阳王意文薨夏四月丙寅起灅南宫五月乙酉诏曰宣武皇帝体得一之元逺应自然之冲妙大行大名未尽盛美今启纬图始覩尊号其更上尊諡曰道武皇帝以章灵命之先启圣徳之元同庚戍淮南侯司马国璠池阳侯司马道赐等谋反伏诛六月丙寅幸翳犊山是月晋防帝禅位于宋秋七月丁酉西至五原丁未幸云中大室赐从者大酺八月癸亥车驾还宫闰月甲午隂平王烈薨是嵗西凉亡
　　六年春二月己亥诏天下户二十输戎马一匹大牛一头三月甲子阳平王熙薨乙亥制六部人羊满百口者调戎马一匹发京师六千余人筑苑起自旧苑东苞白登周回四十余里夏六月乙酉北廵至于蟠羊山秋七月乙邜车驾还宫癸酉西廵猎于祚山亲射猛兽获之遂至于河八月庚子大狝于犊渚九月庚戍车驾还宫壬申宋人来聘冬十月己亥行幸代十二月丙申西廵于云中
　　七年春正月甲辰朔自云中西幸屋窦城赐从者大酺三日二月丙戍车驾还宫三月乙丑河南王曜薨夏四月甲戍封皇子焘为太平王拜相国加大将军丕为乐平王加车骑大将军弥为安定王加卫大将军范为乐安王加中军大将军健为永昌王加抚军大将军崇为建寕王加辅国大将军俊为新兴王加镇军大将军献懐长公主子稽敬为长乐王拜大司马大将军初帝服寒食散频年发动不堪万机五月立太平王焘为皇太子临朝聼政是月宋武帝殂秋九月诏司空奚斤等帅师伐宋乙巳幸灅南宫遂如广寗己酉诏皇太子率百国以法驾田于东苑车乗服物皆以乗舆之副辛亥筑平城外郭周回三十二里辛酉幸峤山遣使者祠黄帝唐尧庙因东幸幽州见耆年问其所苦赐以爵号分遣使者廵行州郡观察风俗冬十月甲戍车驾还宫复所过田租之半奚斤等济河攻滑台不拔求济师帝怒不许议亲南征为其声援壬辰南廵出自天门关逾恒岭四方蕃附大人各帅所部从者五万余人十一月皇太子亲统六军镇塞上安定王弥与北新公安同居守丙午曲赦司州殊死以下丙辰次于中山问民疾苦十二月丙戍行幸冀州存问民俗遣夀光侯叔孙建等率众自平原东度狥下青兖诸郡
　　八年春正月丙辰行幸邺存问风俗司空奚斤既平兖豫还围虎牢宋守将毛徳祖距守不下蠕蠕犯塞二月戊辰筑长城于长川之南起自赤城西至五原延袤二千余里备置戍卫三月乙邜济自灵昌夏四月丁邜幸成臯观虎牢而城内乏水县绠汲河帝令连舰上施轒輼絶其汲路又穿地道以夺其井丁丑幸洛阳观石经闰月丁未还幸河内北登太行幸髙都己未虎牢溃士众大疫死者十二三辛酉幸晋阳班赐王公以下至于厮役五月丙寅还次鴈门皇太子率留台王公迎于句注之北庚寅车驾至自南廵六月己亥太尉宜都公穆观薨丙辰北廵至参合陂秋七月幸三防屋侯泉诏皇太子率百官以从八月幸马邑观于灅源九月乙亥车驾还宫冬十月癸邜广西宫起外墙周囬二十里是嵗饥诏所在开仓振给十一月己巳帝崩于西宫时年三十二遗诏以司空奚斤所获军实赐大臣自司徒长孙嵩以下至于士卒各有差十二月庚子上諡曰明元皇帝葬于云中金陵庙称太宗帝兼资文武礼爱儒生好览史以刘向所撰新序説苑于经典正义多有所阙乃撰新集三十篇采诸经史该洽古义云
　　明元帝永兴五年神瑞二年泰恒八年即位十五年
