<!-- { "loadSidebar": true } -->
　　芜菁亦作蔓菁塞北名九英此菜多生边塞一名须一名薞芜一名葑苁见尔雅春食苖夏食心秋食茎冬食根菜之最益人者惟此尔多种可以备饥嵗昔诸葛孔明所止輙令兵士种蔓菁云取其才出甲可生啖一也叶舒可煮食二也久居则随以滋长三也弃不令惜四也回则易寻而采之五也冬有根可斸而食六也比诸属其利博乎今三蜀江陵人犹呼此为诸葛菜大槩似菘而有头南人取而种之初年相类至二三嵗则变为菘矣惟河朔最多诗谷风云采葑采菲此即葑也蓼有三种按陶景云一种紫蓼一种青蓼一种香蓼其叶有圆有尖以圆者为胜入药用蓼实有一种马蓼亦可入药其最大者谓之荭草亦谓之茏荭尔雅云红茏古其大者蘬
　　蘘荷有白赤二种陶景云今人赤者为蘘荷白者为覆葅食用赤者药用白者其性好隂在木下者尤羙故潘岳闲居赋云蘘荷依隂时藿向阳也搜神记云蒋士先得疾下血言中虫家人宻以蘘荷置其席下忽大笑曰虫我者张小也乃收小故以此为治虫之最周礼庶氏掌除虫毒以嘉草攻之宗懔谓嘉草即此也
　　莼滑而羙所以张翰思莼羮而归也二月至八月采者名丝莼味甘而体软霜降以后名瑰莼味苦而体澁葫大蒜也蒜小蒜也小蒜一名薍子
　　马齿苋一名马苋可煮丹砂结汞又名五行草以其叶青梗赤花黄根白子黑也其叶间有水银可烧取雍菜主解野葛毒南人先食雍菜后食野葛自然无苦又取汁滴野葛苖当时菸死张司空云魏武帝噉野葛至一赤应是先食此也
　　菠薐菜本出颇陵国张骞带来语讹为菠
　　茭首茭草之首有一种可食一名茭白一名菰首一名须尔雅云须葑苁
　　稻粱类
　　稷苖穗似芦而米可食为五谷之长五谷不可徧祭故祀其长以配社今人谓之穄关西谓之糜冀州谓之防粢粱也尔雅云以粢为稷误也
　　胡麻曰巨胜曰狗虱曰方茎曰鸿藏曰方金曰藤苰其叶曰青蘘今之油麻也亦曰脂麻本出大宛张骞传来故名胡麻沈活灵苑方中论之矣今毉家认黄麻子作胡麻用其子极苦能杀人毒防此岂可服食哉陶景云八谷之中惟此为良而纯黑者名巨胜是为大胜此断谷长生充饥之药故云胡麻好种无人种正是归时君不归
　　麻子者大麻子也脂麻为胡麻此为汉麻脂麻为细麻此为大麻亦谓之枲然有牝牡其牡者生花曰麻黂亦曰麻勃吐出茸茸然苏恭谓尔雅云黂枲实以麻黂即麻子不知尔雅之误
　　粱之类多尔雅芑白苖白粱也又曰虋赤苖赤粱也又有青粱有黄粱汜胜之书粱是粟今俗谓之粱古祭祀所用粢盛是也可作餈食及酿酒亦如糯米或云粱亦有粳者其谓糵米亦曰黄子
　　黍本草丹黍尔雅云秬黍秠一稃二米秠是黑黍之有二米者黍之糯者谓之秫一名黄糯
　　童粱曰稂曰守田曰皇尔雅云狼童粱又曰皇守田今人谓之鬼稻一穗未有数粒易落在田中明年复生故有守田之名亦能乱稼
　　稻有粳糯二种古人谓糯为稻五谷之类皆有粳糯粟之糯曰粱曰粢黍之糯曰秫曰众尔雅云众秫是也顔师古刋谬正俗曰本草所谓稻米者今之糯米也又说文云沛国谓稻为糯
　　雕胡菰蒋米也尔雅云齧雕蓬
　　甖子粟曰象谷曰米囊曰御米
　　豆之类多尔雅云蔨鹿其实莥今之鹿豆也苖似豌豆蔓生亦可为菜根黄而香本草大豆之蘖谓之黄卷亦谓之卷蘖小豆之花谓之腐婢


　　通志卷七十五
　　钦定四库全书
　　通志卷七十六
　　宋　右　廸　功　郎　郑　樵　渔　仲　撰
　　昆虫草木略第二
　　木类　果类　虫鱼类　禽类　兽类
　　木类
　　伏苓曰茯莵其抱根者曰茯神典术云松脂入地千年为茯苓今详茯苓乃松脂所化而云千年未必耳龟防传云茯苓在菟丝之下今详茯苓生山林而菟丝生人间丛薄自清浊异趣非同类相感者
　　琥珀汉书云出罽宾国旧云松脂入地千年化成又云茯苓千年为琥珀又云松脂内溢入地而为茯苓外溢入地而为琥珀今之所得其中则有蚊虫蜂螘之类如生此皆是未入地所著者又云枫脂千年为琥珀大体中土不生来从外国皆云初得之如桃胶便可啖须臾则坚凝今人有煮鸡及青鱼枕伪为之者
　　瑿曰瑿珀旧云琥珀千年为瑿然不生中国不可知也栢尔雅曰栢椈生于干陵者其木之文理多作菩萨手云气人物鸟兽之形
　　桂本草有桂菌桂牡桂三条云菌桂无骨正圆如竹牡桂一名梫一名木桂古云丹桂者谓其皮赤耳其花实似呉茱萸药中之灵物而姜桂之滋为食味所重吕氏春秋云桂枝之下无杂木雷公云桂枝为丁入木中其木即死江南李后主患清暑阁前草生徐锴令以桂屑布阶缝中宿草尽枯尔雅云梫木桂
　　杜仲曰思仙曰思仲曰木绵其叶似辛夷嫩时可食江南人谓之绵芽
　　荆又有蔓荆牡荆之别荆可以作棰者今人谓之黄荆蔓荆亦曰小荆其实入药用牡荆亦用实登眞隐诀注云北方无识者又云梁天监三年将合神仙饭奉敕论牡荆曰荆花白多子子麄大歴歴疎生不过三两茎多不能圆或褊或异或多似竹节叶与余荆不殊蜂多采牡荆牡荆汁泠而甘余荆被烧则烟火气苦牡荆体慢汁实烟火不入其中主治心风第一于时逺近寻覔不得犹用荆叶则牡荆殆絶矣
　　寄生生于木上有两种一种大者叶如石榴一种小者叶如麻黄其实皆相似云是鸟粪感木而生入药以桑上者良一名宛童一名寄屑一名寓木尔雅云寓木宛童诗云茑与女萝施于松上大者曰茑小者曰女萝生松上者曰松萝
　　五加曰豺漆曰犲节叶作五又蕲州呼为木骨入药用根皮道家呼为金盐母与地榆皆可煮石故曰何以得长久何不食石蓄金盐母何以得长寿何不食石用玉豉玉豉者即地榆也又曰寜得一把五加不用金玉满车寜得一斤地榆安用明月寳珠
　　薰陆香即乳香南方草木状云薰陆出大秦国其木生于海边沙上盛夏木胶流出沙中夷人取之卖与贾客沈括云乳香即薰陆如乳头者为乳香塌地者为塌香鸡舌香即丁香陈藏器以鸡舌香为丁香母今按沈括考究诸义直是丁香无疑齐民要术云鸡舌香世以其似丁子故一名丁子香应劭为汉侍中年老口臭帝赐鸡舌香含之后来三省故事郎官日含鸡舌香欲其奏事对答芬芳日华子曰丁香治口气正以此也
　　辛夷曰辛矧曰侯桃曰房木北人曰木笔南人曰迎香人家园庭亦多种植离骚云辛夷车兮结桂旗
　　木兰曰林兰曰杜兰皮似桂而香世言鲁班刻木兰舟在七里洲中至今尚存凡诗咏所言木兰舟即此也榆曰零榆曰白枌曰白榆其类有十数种榆即大榆也生荚如钱古人采其初生者作糜羮食之令人多睡故嵇康谓榆令人瞑也今不复食者惟用作酱取陈者良其皮至粘滑可胶瓦石北人用胶硙觜俭嵗农人食之以当粮有一种刺榆有鍼刺如枳其叶如榆瀹而为防则滑羙胜于白榆尔雅云枢荎唐风云山有枢即刺榆也
　　槐有二种尔雅云櫰槐大叶而黑谓大叶而黑者櫰也又云守宫槐叶昼聂宵炕谓昼聂合而夜炕布者守宫槐也又云槐小叶曰榎大而皵楸小而皵榎然楸梓类也槚桐类也不可谓之槐
　　楮亦谓之谷其实入药其皮造纸济世之用也桑谷共生者即此也
　　枸杞曰杞根曰地骨曰枸忌曰地辅曰羊乳曰却暑曰仙人杖曰西王母曰枸檵曰苦杞曰托卢曰天精曰却老曰地仙苖尔雅云杞枸檵世言有两种无刺者曰枸杞有刺者曰枸棘又云蓬莱南邱村者髙一二丈其根盘结甚固其村之人多寿考南地生者名枸有刺延蔓如草莱沈括云陜西极边生者髙丈余大可作柱叶长数寸无刺根皮似厚朴甘羙异他处大体出河西诸郡其次江淮间埂上者实如樱桃暴干为饼膏润有味降真香曰紫藤香主天行时气家舍怪异和诸香烧烟直上天召鹤盘旋于其上
　　厚朴曰厚皮曰赤朴曰烈朴曰重皮其植曰榛其子曰逐折
　　猪苓曰猳屎曰豕橐曰地乌桃
　　竹之类不一尔雅云桃枝四寸有节今桃枝竹也唐人有桃竹杖诗以其宜为杖也又云邻坚中此竹类而中实者今人谓之木竹也又云簢筡中此竹类而中虚薄者又云仲无笐今之筼筜竹也又云防箭□此箭笋凡笋类惟箭笋为羙故会稽竹箭有闻焉又云篠箭今箭竹小而希节者然竹之良者惟有□竹谢灵运所游之涧今在鴈荡其自死笋则谓之仙人杖
　　枳生江北橘生江南考工记曰橘逾淮而北为枳言橘过淮则亦化为枳矣故江北有枳无橘江南枳橘皆有藙曰呉茱萸或谓之榝续齐谐记云汝南桓景随费长房学长房谓曰九月九日汝家有灾可急令家人缝绛囊盛茱萸以系臂上登髙饮菊花酒此祸可消景如其言举家登髙山夕还见鸡犬牛羊一时暴死长房闻之曰此代之矣世人此日登髙饮酒带茱萸囊由此尔又风土记曰九日折其房挿头辟恶气今人多临井植之云饮其水则无瘟疫
　　山茱萸其实似苌楚之实一名蜀枣一名鸡足一名鬾实
　　秦皮曰石檀曰盆桂其用在皮故曰秦皮亦曰岑皮其木似檀俗呼为白桪木取其皮渍水染笔而书之作青色故墨家用之
　　栀子曰木丹曰越桃其花六出西域谓之檐卜花合欢曰合昬曰青裳曰夜合其木似梧桐枝弱叶繁互相交结每一风来輙似相觧了不相牵缀植之庭阶使人不忿其叶至暮而合故曰合昬今人皆谓之夜合花嵇康云合欢蠲忿萱草忘忧
　　秦椒曰檓田野人呼为樛子尔雅云檓大椒
　　卫矛曰鬼箭茎有三羽状如箭翎俗谓之狗骨
　　紫葳曰陵苕曰茇华曰女葳曰陵时曰陵霄藤生依縁大木今人谓之凌霄花有黄白二种尔雅云苕陵苕黄华蔈白华茇白华者少故诗云苕之华云其黄矣芜荑曰无姑曰防曰姑榆尔雅云莁荑蔱蘠榆类也实似榆荚臭如犱可作酱
　　欓子曰食茱萸曰越博雅云欓越与呉茱萸俱有藙名内则云三牲用藙是攩子也尔雅云椒榝丑莍
　　茶曰槚曰蔎曰荈其芽曰茗尔雅曰槚苦荼本草云茗苦其品最有优劣薛能诗云盐损添宜戒姜宜着更夸茶而入姜盐则下品也想薛能未知满瓯香雪之兴故云
　　五木耳曰檽苏防云楮槐榆柳桑之耳也其桑耳曰桑菌曰木麦曰桑巨曰桑黄
　　棘与枣皆有刺故棘文列刺枣文复刺切韵云棘小枣也不生江南其刺曰棘鍼曰棘刺其实曰菥蓂曰马朐曰刺原尔雅云终牛棘注云马棘也刺麄而长
　　庵摩勒即余甘也梵名之异耳
　　卢会曰讷会曰奴会俗呼为象胆木中脂也
　　石南曰鬼目
　　巴豆曰巴椒
　　椒曰蓎藙曰陆拨曰南椒生于汉中者曰汉椒蜀中者曰蜀椒巴中曰巴椒
　　莽草曰春草曰芒草曰葞尔雅云莽数节以其似竹而中实促节离骚云朝搴阰之木兰兮夕览洲之宿莽郁李曰爵李曰车下李曰棣尔雅云常棣棠棣诗云常棣之花鄂不韡韡
　　防李曰牛李曰鼠梓曰椑曰山李曰楰曰苦楸即乌巢子也尔雅云楰防梓诗北山有楰
　　杉曰柀曰煔松类也而材为良尔雅云柀煔
　　蔓椒曰豕椒曰猪椒曰彘椒曰狗椒以其作狗彘之气又曰地椒言生于地上
　　钩樟曰榆亦樟之类也尔雅云抡无疵又名无疵豫章其木甚大南都之郡因此得名今人谓之樟木雷丸曰雷矢曰雷实
　　榉榆类也而锨烈其实亦如榆防似钱之状
