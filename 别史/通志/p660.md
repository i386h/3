<!-- { "loadSidebar": true } -->
　　岑彭字君然南阳棘阳人也王莽时守本县长汉兵起攻拔棘阳彭将家属奔前队大夫甄阜阜怒彭不能固守拘彭母妻令効功自补彭将賔客战鬭甚力及甄阜死彭被创亡归宛与前队贰严説共城守汉兵攻之数月城中粮尽人相食彭乃与説举城降诸将欲诛之大司徒伯升曰彭郡之大吏执心坚守是其节也今举大事当表义士不如封之以劝其后更始乃封彭为归徳侯令属伯升及伯升遇害彭复为大司马朱鲔校尉从鲔击王莽扬州牧李圣杀之定淮阳城鲔荐彭为淮阳都尉更始遣立威王张卬与将军徭伟镇淮阳伟反击走卬彭引兵攻伟破之迁颍川太守会舂陵刘茂起兵畧下颍川彭不得之官乃与麾下数百人从河内太守邑人韩歆会光武徇河内歆议欲城守彭止不听既而光武至怀歆迫急迎降光武知其谋大怒收歆置鼓下将斩之召见彭彭因进説曰今赤眉入关更始危殆权臣放纵矫称诏制道路阻塞四方蜂起羣雄竞逐百姓无所归命切闻大王平河北开王业此诚皇天祐汉士民之福也彭幸蒙司徒公所见全济未有报徳旋被祸难永恨于心今复遭遇愿出身自效光武深接纳之彭因言韩歆南阳大人可以为用乃贳歆以为邓禹军师更始大将军吕植将兵屯淇园彭説降之于是拜彭为刺奸大将军使督察众营授以常所持节从平河北光武即位拜彭廷尉归徳侯如故行大将军事与大司马吴汉大司空王梁建义大将军朱祐右将军万修执金吾贾复骁骑将军刘植扬化将军坚镡积射将军侯进偏将军冯异祭遵王霸等围洛阳数月朱鲔等坚守不肯下帝以彭尝为鲔校尉令往説之鲔在城上彭在城下相劳苦欢语如平生彭因言曰彭往者得执鞭侍从蒙荐举拔擢常思有以报恩今赤眉已得长安更始为三王所反皇帝受命平定燕赵尽有幽冀之地百姓归心贤俊云集亲率大兵来攻洛阳天下之事逝其去矣公虽婴城固守将何待乎鲔曰大司徒被害时鲔与其谋又谏更始无遣萧王北伐诚自知罪深彭还具言于帝帝曰夫建大事者不忌小怨鲔今若降官爵可保况诛罚乎河水在此吾不食言彭复往告鲔鲔从城上下索曰必信可乗此上彭辄索欲上鲔见其诚即许降后五日鲔将轻骑诣彭顾勑诸部将曰坚守待我我若不还诸军径将兵大上轘辕归郾王【尹尊也】乃面与彭俱诣河阳帝即解其召见之复令彭夜送鲔归城明旦悉其众出降拜鲔为平狄将军封扶沟侯鲔淮阳人后为少府传封累世建武二年使彭击荆州下犨叶等十余城是时南方犹乱南郡人秦丰据黎邱自称楚黎王畧有十二县董防起堵乡许邯起杏又更始诸将各拥兵据南阳诸城帝遣吴汉代之汉军所过多侵时破虏将军邓奉谒归新野怒吴汉掠其乡里遂返击破汉军获其辎重屯据淯阳与诸贼合从秋彭破杏降许邯迁征南大将军复遣朱祐贾复及建威大将军耿弇汉中将军王常武威将军郭守越骑将军刘宏偏将军刘嘉耿植等与彭并力讨邓奉先击堵乡而奉将万余人救董防防奉皆南阳精兵彭等攻之连月不克三年夏帝自将南征至叶董防别将将数千人遮道车骑不得前彭奔击大破之帝至堵阳邓奉夜逃归淯阳董防降彭复与耿弇贾复及积弩将军傅俊骑都尉臧宫等从追邓奉于小长安帝率诸将亲战大破之奉迫急乃降帝怜奉旧功臣且衅起吴汉欲全宥之彭与耿弇諌曰邓奉背恩反逆暴师经年致贾复伤夷朱祐见获陛下既至不知悔善而亲在行阵兵败乃降若不诛奉无以惩恶于是斩之奉者西华侯邓晨兄之子也车驾引还令彭率傅俊臧宫刘宏等三万余人南击秦丰拔黄邮丰与其大将蔡宏拒彭等于邓数月不得进帝怪以让彭彭惧于是夜勒兵马申令军中使明旦西击山都乃缓所获令得逃亡归以告丰丰即悉其军西邀彭彭乃潜兵度沔水击其将张杨于阿头山大破之从川谷间伐木开道直袭黎邱击破诸屯兵丰闻大惊驰归救之彭与诸将依东山为营丰与蔡宏夜攻彭彭豫为之备出兵逆击之丰败走追斩蔡宏更封彭为舞阴侯秦丰相赵京举宜城降拜为成汉将军与彭共围丰于黎邱时田戎拥众夷陵闻秦丰被围惧大兵方至欲降而妻兄辛臣諌戎曰今四方豪杰各据郡国洛阳地如掌耳不如按甲以观其变戎曰以秦王之疆犹为征南所围岂况吾邪降计决矣四年春戎乃留辛臣守夷陵自将兵防江沂沔止黎邱刻期日当降而辛臣于后盗戎珍寳从间道先降于彭而以书招戎戎疑必卖已遂不敢降而反与秦丰合彭出兵攻戎数月大破之其大将伍公诣彭降戎亡归夷陵帝幸黎邱劳军封彭吏士有功者百余人彭攻秦丰三嵗斩首九万余级丰余兵裁千人又城中食且尽帝以丰转弱令朱祐代彭守之使彭与傅俊南击田戎大破之遂拔夷陵追至秭归戎与数十骑亡入蜀尽获其妻子士众数万人彭以将伐蜀汉而夹川谷少水险难漕运留威虏将军冯骏军江州都尉田鸿军夷陵领军李元军夷道自引兵还屯津乡当荆州要会喻告诸蛮夷降者奏封其君长初彭与交趾牧邓让厚善与让书陈国家威徳又遣偏将军屈充移檄江南班行诏命于是让与江夏太守侯登武陵太守王堂长沙相韩福桂阳太守张隆零陵太守田翕苍梧太守杜穆交趾太守钖光等相率贡献悉封为列侯或遣子将兵助彭征伐于是江南之珍始流通焉六年冬徴诣京师数召防见厚加赏赐复南还津乡有诏过家上大长秋以朔望问太夫人起居【大长秋皇后属官汉法列侯之母方称太夫人】八年彭引兵从车驾破天水与吴汉围隗嚣于西城时公孙述遣将李育将兵救嚣守上邽帝留盖延耿弇围之而车驾东归勑彭书曰两城若下便可将兵南击蜀虏人苦不自知足既平陇复望蜀每一发兵头须为白彭遂壅谷水灌西城城未没丈余嚣将行巡周宗将蜀救兵到嚣得出还冀汉军食尽烧辎重引兵下陇延弇亦相随而退嚣出兵尾击诸营彭殿为后拒故诸将能全师东归彭还津乡九年公孙述遣其将任满田戎程泛将数万人乗枋箄下江闗击破冯骏及田鸿李元等遂拔夷道夷陵据荆门虎牙横江水起浮桥闗楼立攒柱絶水道结营山上以拒汉兵彭数攻之不利于是装直进楼船冒突露桡数千艘十一年春彭与吴汉及诛虏将军刘隆辅威将军臧宫骁骑将军刘歆发南阳武陵南郡兵又发桂阳零陵长沙委输棹卒凡六万余人骑五千匹皆会荆门吴汉以三郡棹卒多费粮谷欲罢之彭以蜀兵盛不可遣上书言状帝报彭曰大司马习用歩骑不晓水战荆门之事一由征南公为重而已彭乃令军中募攻浮桥先登者上赏于是偏将军鲁竒应募而前时天风狂急彭竒船逆流而上直冲浮桥而攒柱钩不得去竒乗势殊死战因飞炬焚之风怒火盛桥楼崩烧彭复悉军顺风并进所向无前蜀兵大乱溺死者数千人斩任满生获程泛而田戎亡保江州彭上刘隆为南郡太守自率臧宫刘歆长驱入江闗令军中无得虏掠所过百姓奉牛酒迎劳彭见诸耆老为言大汉哀愍巴蜀久见虏役故兴师逺伐以讨有罪为民除害让不受牛酒百姓皆大喜悦争开门降诏彭守益州牧所下郡辄行太守事彭到江州以田戎食多难卒拔留冯骏讨之自引兵乗利直指垫江攻破平曲收其米数十万石公孙述使其将延岑吕鲔王元及其弟恢悉兵拒广汉及资中又遣将侯丹率二万余人拒黄石彭乃多张疑兵使防军杨翕与臧宫拒延岑等而自分兵浮江下还江州泝都江而上袭击侯丹大破之因晨夜倍道兼行二千余里径拔武阳使精骑驰广都去成都数十里势若风雨所至皆奔散初述闻汉兵在平曲故遣大兵逆之及彭至武阳绕出延岑军后蜀地震骇述大惊以杖击地曰是何神也时彭所营地名彭亡闻而恶之欲徙会日暮蜀刺客诈为亡奴降夜刺杀彭彭首破荆门长驰武阳持军整齐秋毫无犯卭谷王任贵闻彭威信数千里遣使迎降防彭已薨帝尽以任贵所献赐彭妻子諡曰壮侯蜀人怜之为立庙武阳嵗时祀焉子遵嗣徙封细阳侯十三年帝思彭功复封遵弟淮为谷阳侯遵永平中为屯骑校尉遵卒子伉嗣伉卒子杞嗣元初二年坐事失国延光元年安帝复封杞细阳侯顺帝时为光禄勲杞卒子熈嗣尚安帝妹湼阳长公主少为侍中虎贲中郎将朝廷多称其能迁魏郡太守招聘隠逸与参政事无为而化视事二年舆人歌之曰我有枳棘岑君伐之我有蟊贼岑君遏之狗吠不惊足下生含哺鼓腹焉知凶灾我喜我生独丁斯时美矣岑君于戱休兹熙卒子福嗣为黄门侍郎
