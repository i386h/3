<!-- { "loadSidebar": true } -->
　　二年春正月甲寅车驾还宫二月戊子冯遣使朝贡来送侍子帝不许壬辰遣使者十余軰诣高丽东夷诸国诏谕之三月丙辰宋人来聘辛未遣平东将军娥清安西将军古弼讨冯求救于高丽高丽遣其大将葛蔓卢迎之夏四月甲寅皇子小儿苖儿并薨五月乙夘冯奔高丽戊午诏散骑常侍封揆使高丽徴送冯丁邜行幸河西赫连定之西也杨难当窃据上邽秋七月庚戍命乐平王丕等讨之诏散骑常侍游雅使于宋八月丁亥遣使六軰使西域帝校猎于河西诏广平公张黎发定州七郡一万二千人通莎泉道甲辰高车国遣使朝贡九月庚戍乐平王丕等至略阳公杨难当奉诏摄上邽守高丽不送冯帝将伐之纳乐平王丕计而止冬十一月己酉幸棝阳驱野马于云中置野马苑闰月壬午车驾还宫乙丑改封頴川王提为武昌王河西王沮渠牧犍遣使朝贡是嵗吐谷浑慕璝死三年春正月癸未中山王纂薨戊子太尉北平王长孙嵩薨乙巳丹阳王叔孙建薨二月乙邜行幸幽州存恤孤老问民疾苦还幸上谷遂至代所过复田租之半三月己邜车驾还宫丁酉宋人来聘夏五月己丑诏天下吏民得举告守令不如法者丙申行幸云中秋七月戊子使永昌王健上党王长孙道生讨山胡白龙余党于西河灭之八月甲辰行幸河西九月甲申车驾还宫丁丑遣使者拜西秦王慕璝弟慕利延为镇西大将军仪同三司改封西平王冬十月癸邜行幸云中十一月壬申车驾还宫是嵗河西王沮渠牧犍世子封坛来朝高丽契丹兹悦般焉耆车师粟特疏勒乌孙渇盘陁鄯善破落者舌等国各遣使朝贡
　　四年春三月庚辰鄯善王弟素延耆来朝癸未罢沙门年五十已下江阳王根薨是月高丽杀冯夏五月戊寅大赦秋七月壬申车驾北伐冬十一月丁夘朔日有蚀之十二月车驾至自北伐上洛巴泉蕇等相帅内附诏兼散骑常侍高雅使于宋
　　五年春正月庚寅行幸定州三月辛未车驾还宫庚寅以故南秦王世子杨保宗为征南大将军秦州牧武都王镇上邽夏五月癸未遮逸国献汗血马六月甲辰车驾西讨沮渠牧犍侍中宜都王穆等辅皇太子决留台事大将军长乐王敬辅国大将军建寕王崇二万人屯漠南以备蠕蠕秋七月己巳车驾至上都属国城大飨羣臣讲武马射壬午留辎重分部诸军八月丙申车驾至姑臧牧犍兄子祖逾城来降乃分军围之九月丙戍牧犍与左右文武五千人靣缚军门帝解其缚待以藩臣之礼收其城内户口二十余万仓库珍寳不可胜计进张掖公秃髪保周爵为王与龙将军穆罴安逺将军源贺分略诸郡牧犍弟张掖太守宜得西奔酒泉太守无讳后奔晋昌乐都太守安周南奔吐谷浑戊子蠕蠕犯塞遂至七介山京都大骇皇太子命上党王长孙道生等拒之冬十月辛酉车驾还宫徙凉州人三万余家于京师留乐平王丕征西将军贺多罗镇凉州癸亥遣张掖王秃髪保周喻诸部鲜卑保周因率诸部叛于张掖十一月乙巳宋人来聘并献驯象一十二月壬午车驾至自西伐饮至防勲告于宗庙杨难当寇上邽镇将元勿头讨走之是嵗鄯善兹踈勒焉耆高丽粟特渇盘陁郍悉半居等国并遣使朝贡
　　太平真君元年春正月己酉沮渠无讳围酒泉辛亥分遣侍臣巡行州郡观察风俗问民疾苦三月己巳诏假通直常侍邢頴使于宋发长安人五千浚昆明池三月酒泉防夏四月戊午朔日有蚀之庚辰沮渠无讳寇张掖秃髪保周屯郍舟六月丁丑皇孙濬生大赦改元秋七月行幸隂山己丑永昌王健大破秃髪保周走之丙申保太后寳氏崩于行宫癸丑保周自杀首京师八月甲申沮渠无讳降九月壬寅车驾还宫是嵗州镇十五饥诏开仓振恤之以河南王曜子羯儿为河间王后改封略阳王
　　二年春正月癸邜拜沮渠无讳为征西大将军凉州牧酒泉王三月辛邜葬恵太后于崞山庚戍新兴王俊略阳王羯儿有罪黜为公辛亥封蠕蠕郁乆闾乞归为朔方王沮渠万年为张掖王夏四月丁巳宋人来聘秋八月辛亥诏防骑侍郎张伟使于宋九月戊戍永昌王健薨冬十一月庚子镇南大将军奚眷平酒泉十二月丙子宋人来聘
　　三年春正月甲申帝至道坛亲受符箓备法驾旗帜尽青三月壬寅北平王长孙頽有罪削爵为侯夏四月酒泉王沮渠无讳走渡流沙据鄯善西凉李嵩孙李寳据敦煌遣使内附五月行幸隂山北六月丙戍杨难当朝于行宫先是起殿于隂山北殿成而难当至因曰广徳焉秋八月甲戍晦日有蚀之冬十月己邜封皇子伏罗为晋王翰为秦王谭为燕王建为楚王余为吴王十二月辛巳太保防城公卢鲁元薨丁酉车驾还宫李寳遣使朝贡以宝为镇西大将军开府仪同三司沙州牧敦煌公
　　四年春正月庚午行幸中山二月丙子次于恒山之阳诏有司刋石勒铭是月尅仇池三月庚申车驾还宫夏四月武都王杨保宗谋反诸将禽送京师氐复推保宗弟文徳为主围仇池六月庚寅诏复民资赋三年其田租嵗输如常牧守不得妄有徴发癸巳大阅于西郊九月辛丑行幸漠南甲辰舍辎重以轻骑袭蠕蠕分军为四道冬十一月甲子车驾还至朔方诏曰夫隂阳有往复四时有代谢授子任贤葢古今不易之令典也其令皇太子副理万机总统百揆诸功臣勤劳日乆皆当以爵归第随时朝请飨宴朕前论道陈谟而已不宜复烦以剧职更举贤俊以备百官明为科制以称朕心十二月辛邜车驾至自北伐
　　五年春正月壬寅皇太子始总百揆侍中中书监冝都王穆夀司徒东都公崔浩侍中广平公张黎侍中建兴公古弼辅太子以决庻政诸上书者皆称臣上疏仪与表同戊申诏自王公以下至于庻人私养沙门师巫及金银工巧之人在其家者皆遣诣官曹限今年二月二十五日过期不出巫沙门身死主人门诛庚戍诏自王公已下至于卿士其子息皆诣太学其百工伎巧驺卒子息当习其父兄所业不聼私立学校违者师身死主人门诛二月辛未中山王辰等八人以北伐后期斩于都南癸酉乐平王丕薨庚辰行幸庐三月戊辰大防于郍南遣使者四軰使西域甲辰车驾还宫夏四月乙亥太宰阳平王杜超为帐下所杀五月丁酉行幸隂山北六月西平王吐谷浑慕利延杀其兄子纬代立纬弟叱力延等来奔乞师以叱力延为归义王秋八月乙丑田于河西壬午诏员外防骑常侍髙济使于宋九月帝自河西至于马邑观于崞川乙亥车驾还宫丁未行幸漠南冬十月癸未晋王伏罗大破慕利延慕利延走奔白兰其部一万三千内附十一月宋人来聘十二月丙戍车驾还宫
　　六年春正月辛亥行幸定州引见长老存问之诏兼员外防骑常侍宋愔使于宋二月遂西幸上党观连理树于元氏至吐京讨徙叛胡出配郡县三月庚申车驾还宫诏诸有疑狱皆付中书以经义量决夏六月戊子朔日有蚀之壬辰北廵秋八月壬辰散骑常侍成周公万度归以轻骑至鄯善执其王真逹与诣京师帝大悦厚待之车驾幸隂山北次于广徳宫诏发天下兵三取一各当戒严以湏后命徙诸种杂人五千余家于北邉令人北徙畜牧至广漠以饵蠕蠕壬寅征西大将军高凉王郍等讨吐谷浑慕利延军到防头城慕利延驱其部落西度流沙郍急追故西秦王慕璝世子被嚢逆军拒战郍击破之中山公杜丰追度三危至雪山禽被嚢及慕利延元子什归炽盘子成龙送于京师慕利延遂西入于阗国九月卢水胡葢吴聚众反于杏城冬十一月高凉王郍振旅还京师庚申辽东王窦漏头薨河东蜀薛永宗聚党入汾曲西通葢吴受其位号葢吴自号天台王署百官辛未车驾还宫选六州兵勇猛者使永昌王仁高凉王郍分领为二道南略淮泗以北徙青徐之人以实河北癸未西廵
　　七年春正月戊辰车驾次东雍禽薛永宗斩之其男女无少长皆赴水死辛未南幸汾隂葢吴退走北地二月丙戍幸长安存问父老丁亥幸昆明池遂田于岐山之阳所过诛与葢吴通谋反害守将者三月诏诸州坑沙门毁诸佛像徙长安城内工巧三千家于京师夏四月甲申车驾至自长安戊子毁邺城五层佛图于泥像中得玉玺二其文皆曰受命于天既夀永昌其一刻其旁曰魏所受汉国玺五月葢吴复聚杏城自号秦地王丙戍发司幽定冀四州十万人筑畿上塞围起上谷西至于河广袤皆千里六月癸未朔日有蚀之秋八月盖吴为其下人所杀首京师复略阳公羯儿王爵八年春正月癸未行幸中山三月河西王沮渠牧犍谋反伏诛夏五月车驾还宫六月西征诸将扶风公处真等八将坐盗没军资所在虏掠赃各千万计并斩之秋八月乐安王范薨冬十一月侍中中书监宜都王穆夀薨十二月晋王伏罗薨
　　九年春正月宋人来聘二月癸邜行幸定州山东人饥诏开仓振之罢塞围作遂西幸上党诏于壶关东北大王山累石为三封又堑其鳯皇山南足以断之三月车驾还宫夏五月甲戍以交阯公韩防为假征西将军领防西戎校尉鄯善王镇鄯善赋役其人比之郡县六月辛酉行幸广徳宫丁邜悦般国遣使求与王师俱讨蠕蠕帝许之秋八月诏中外诸军戒严九月乙酉练兵于西郊丙戍幸隂山是月成周公万度归千里驿上大破焉耆国其王鸠尸卑那奔龟兹冬十月辛丑恒农王奚斤薨癸邜以婚姻奢靡防葬过度诏有司更为科限癸亥大赦十二月诏成周公万度归自焉耆西讨龟兹皇太子朝于行宫遂从北讨至受降城不见蠕蠕因积粮城内留守而还北平王长孙敦坐事降爵为公
　　十年春正月戊辰朔帝在漠南大飨百寮甲戍蠕蠕吐贺真惧逺遁三月搜于河西庚寅车驾还宫夏四月丙申朔日有蚀之九月阅武于碛上遂北伐冬十月庚子皇太子及羣官奉迎于行宫十二月戊申车驾至自北伐己酉以平昌公托真为中山王
　　十一年春正月乙丑行幸洛阳所过郡国皆亲对高年存恤孤寡二月甲午大搜于梁川皇子真薨是月大修宫室皇太子居于北宫车驾遂征悬瓠夏四月癸邜车驾还宫赐从者及留台郎吏已上生口各有差六月己亥诛司徒崔浩辛丑北廵隂山秋七月宋将王元谟攻滑台八月辛亥田于河西癸未练兵于西郊九月辛邜车驾南伐癸巳皇太子北伐屯于漠南吴王余留守京都庚子曲赦定冀相三州死罪已下冬十月乙丑车驾济河元谟弃军而走乃命诸将分道并进车驾自中道十一月辛邜至邹山使使者以太牢祀孔子是月頞盾国献师子一十二月丁邜车驾至淮诏刈雚苇作筏数万而济淮南皆降癸未车驾临江起行宫于步山诸军同日皆临江所过城邑莫不望尘奔溃其降附者不可胜数甲申宋文帝使献百牢贡其方物又请进女于皇孙以求和好帝以师婚非礼许和而不许婚使防骑侍郎夏侯野报之帝诏皇孙为书致马通问焉
