<!-- { "loadSidebar": true } -->
　　期字世运雄第四子也聪慧好学弱冠能属文轻财好施虚心招纳初为建威将军雄令诸子及宗室子弟以恩信合众多者不至数百而期独致千余人其所表荐雄多纳之故长史列署颇出其门既杀班欲立越为主越以期雄妻任氏所养又多才艺乃让位扵期于是僭即皇帝位大赦境内改元玉恒诛班弟都使李寿伐都弟玝于涪玝弃城降晋封寿汉王拜梁州刺史东羌校尉中防军録尚书事封兄越建宁王拜相国大将军録尚书事立妻阎氏为皇后以其卫将军尹奉为右丞相骠骑将军尚书令王瓌为司徒期自以谋大事既果轻诸旧臣外则信任尚书令景骞尚书姚华田襃襃无他才艺雄时劝立期故宠待甚厚内则信宦竖许涪等国之刑政希复闗之卿相庆赏威刑皆决数人而已扵是纲维紊矣乃诬其尚书仆射武陵公李载谋反下狱死先是晋建威将军司马勲屯汉中期遣李寿攻而陷之遂置守宰戍南郑雄子覇保并不病而死皆云期鸩杀之于是大臣懐惧人不自安天雨大鱼于宫中其色黄又宫中豕犬交期多所诛夷籍没妇女资财以实后庭内外凶凶道路以目諌者获罪人懐茍免期又鸩杀其安北李攸攸寿之养弟也扵是与越及景骞田襃姚华谋袭寿等欲因烧市桥而发兵期又累遣中常侍许涪至寿所伺其动静及杀攸寿大惧又疑许涪往来之数也乃率歩骑一万自涪向成都表称景骞田襃乱政兴晋阳之甲以除君侧之恶以李奕为先登寿到成都期越不虞其至素不设备寿遂取其城屯兵宫门期遣侍中劳寿寿奏相国建宁王越尚书令河南公景骞尚书田襃姚华中常侍许涪征西将军李遐及将军李西等皆懐奸乱政谋倾社稷大逆不道罪合诛灭期从之扵是杀越骞等寿矫任氏令废期为卭都县公幽之别宫期叹曰天下主乃当为小县公不如死也咸康三年自缢而死时年二十五在位三年諡曰幽公及赐鸾辂九旒余如王礼雄之子皆为寿所杀
　　寿字武考骧之子也敏而好学雅量豁然少尚礼容异于李氏诸子雄竒其才以为足荷重任拜前将军督巴西军事迁征东将军时年十九聘处士谯秀以为賔客尽其谠言在巴西威恵甚着骧死迁大将军大都督侍中封扶风公録尚书事征宁州攻围百余日悉平诸郡雄大恱封建宁王雄死受遗辅政期立改封汉王食梁州五郡领梁州刺史寿威名逺振深为李越景骞等所惮寿深忧之代李玝屯涪每应期朝觐常自陈边疆冦警不可旷镇故得不朝寿又见期越兄弟十余人年方壮大而并有彊兵惧不自全乃数聘礼巴西龚壮壮虽不应聘数往见寿时岷山崩江水竭寿恶之每问壮以自安之术壮以特杀其父及叔欲假手报仇未有其由因说寿曰节下若能舍小从大以危易安则开国裂土长为诸侯名髙桓文勲流百代矣寿从之隂与长史畧阳罗恒巴西觧思眀共谋据成都称藩归顺乃誓文武得数千人袭成都克之纵兵虏掠至乃奸略雄女及李氏诸妇多所残害数日乃定恒与思眀及李奕王利等劝寿称镇西将军益州牧成都王称藩于晋而任调与司马蔡兴侍中李艳及张烈等劝寿自立寿命筮之占者曰可数年天子调喜曰一日尚为足而况数年乎思眀曰数年天子孰与百世诸侯寿曰朝闻道夕死可矣任侯之言策之上也遂以咸康四年僭即伪位赦其境内改元为汉兴以董皎为相国罗恒马当为股肱李奕任调李闳为爪牙觧思眀为谋主以安车束帛聘龚壮为太师壮固辞特听缟巾素带居师友之位拔擢幽滞处之显列追尊父骧为献帝母昝氏为太后立妻阎氏为皇后世子势为太子有告广汉太守李干与大臣通谋欲废寿者寿令其子广与大臣盟于前殿徙干汉嘉太守大风暴雨震其端门寿深自悔责命羣司极尽忠言勿拘忌讳遣其散骑常侍王嘏中常侍王广聘扵石虎先是虎遗寿书欲连横入寇约分天下寿大恱乃大修船舰严兵缮甲吏卒皆备糇粮以其尚书令马当为六军都督假节钺营东场大阅军士七万余人舟师泝江而上过城都鼓噪盈江寿登城观之其羣臣咸曰我国小众寡吴防崄逺图之未易觧思眀又切諌恳至寿于是命羣臣议其利害龚壮谏曰陛下与胡通孰如与晋通胡豺狼国也晋既灭不得不北靣事之若与之争天下则彊弱势异此虞虢之成范已然之眀戒愿陛下熟虑之羣臣以壮之言为然叩头泣諌寿乃止士众咸称万嵗遣其镇东大将军李奕征牂柯太守谢恕保城距守者积日不拔防奕粮尽引还寿以其太子势领大将军録尚书事寿承雄寛俭新行篡夺因循雄政未逞其志欲防李闳王嘏从邺还盛称虎威彊宫观美丽邺中殷实寿又闻虎虐用刑法王逊亦以杀罚御下并能控制邦域寿心欣慕人有小过輙杀以立威又以郊甸未实都邑空虚工匠器械事未充盈乃徙傍郡户三丁已上以实成都兴尚方御府发州郡工巧以充之广修宫室引水入城务于奢侈又广太学起防殿百姓疲于使役呼嗟满道思乱者十室而九矣其左仆射蔡兴切諌寿以为诽谤诛之右仆射李嶷数以直言忤防寿积忿非一托以他罪下狱杀之寿疾笃常见李期蔡兴为祟八年寿死时年四十四在位五年伪諡昭文帝庙曰中宗墓曰安昌陵寿初为王好学爱士庶防善道每览良将贤相建功立事者未尝不反覆诵之故能征伐四克辟国千里雄既垂心扵上寿亦尽诚于下号为贤相及即伪位之后改立宗庙以父骧为汉始祖庙特雄为大成庙又下书言与期越别族凡诸制度皆有改易公卿以下率用已之僚佐雄时旧臣及六郡士人皆见废黜寿初病思眀等复议奉王室寿不从李演自越嶲上书劝寿归正返本释帝称王寿怒杀之以威龚壮思眀等壮作诗七篇托言应璩以讽寿寿报曰省诗知意若今人所作贤哲之话言也古人所作死鬼之常辞耳动慕汉武魏眀之所为耻闻父兄时事上书者不得言先世政化自以已胜之也
　　势字子仁寿之长子也初寿妻阎氏无子骧杀李鳯为寿纳鳯女生势期爱势姿貌拜翊军将军汉王世子势身长七尺九寸腰带十四围善于俯仰时人异之寿死势嗣伪位赦其境内改元曰太和尊母阎氏为太后妻李氏为皇后太史令韩皓奏荧惑守心以宗庙礼废势命羣臣议之其相国董皎侍中王嘏等以为景武昌业献文承基至亲不逺无宜疎絶势更令祭特雄同号曰汉王势弟大将军汉王广以势无子求为太弟势弗许马当觧思眀以势兄弟不多若有所废则益孤危固劝许之势疑当等与广有谋遣其太保李奕袭广扵涪城命董皎收马当思眀斩之夷其三族贬广为临卭侯广自杀思眀有计谋彊諌诤马当甚得人心自此之后无复纪纲及諌诤者李奕自晋寿举兵反之蜀人多有从者众至数万势登城距战奕单骑突门门者射而杀之众乃溃散势既诛奕大赦境内改年嘉宁初蜀土无獠至此始从山而出北至犍为梓潼布在山谷十余万落不可禁制大为百姓之患势既骄吝而性爱财色常杀人而取其妻荒淫不恤国事夷獠叛乱军守离缺境宇日蹙加之荒俭性多忌害诛残大臣刑狱滥加人懐危惧斥外父祖臣佐亲任左右小人羣小因行威福又常居内少见公卿史官屡陈灾谴乃加董皎太师以名位优之实欲与分灾眚大司马桓温率水军伐势温次青衣势大发军距守又遣李福与昝坚等数千人从山阳趋合水距温谓温从歩道而上诸将皆欲设伏扵江南以待王师昝坚不从率诸军从江北鸳鸯碕渡向犍为而温从山阳出江南昝坚到犍为方知与温异道乃从沙头津北渡及坚至温已造成都之十里陌昝坚众自溃温至城下纵火烧其大城诸门势众惶惧无复固志其中书监王嘏散骑常侍常璩等劝势降势以问侍中冯孚孚言昔吴汉征蜀尽诛公孙氏今晋下书不赦诸李虽降恐无全理势乃夜出东门与昝坚走至晋寿然后送降文于温曰伪嘉宁二年三月十七日略阳李势叩头死罪伏惟大将军节下先人播流恃险因衅窃有汶蜀势以闇弱复统末绪偷安荏苒未能改图猥烦朱轩践冒险阻将士狂愚干犯天威仰慙俯愧精魂飞散甘受斧锧以衅军鼓伏惟大晋天纲恢泽及四海恩过阳日逼廹仓卒自投草野即日到白水城谨遣私署散骑常侍王防奉牋以闻并勅州郡投戈释杖穷池之鱼待命漏刻势寻舆榇靣军门温觧其焚其榇迁势及弟福从兄权亲族十余人于建康封势归义侯升平五年死于建康在位五年而败始李特以恵帝太安元年起兵至此六世凡四十六年以穆帝永和三年灭
　　后凉
