<!-- { "loadSidebar": true } -->
　　穆崇代人也其先効节于神元桓穆之时崇机防便辟少以盗窃爲事道武之居独孤部崇常徃来奉给时人无及者刘显之谋逆也平文皇帝外孙梁眷知之宻遣崇告道武眷谓崇曰显若知之虽刀劒刳割勿泄也因以宠妻及所乘良马付崇曰事觉吾当以此自眀崇来告难道武驰如贺兰部显果疑眷泄其谋将囚之崇乃唱言曰梁眷不顾恩义将显爲逆今我掠得其妻马足以雪忿显闻而信之窟咄之难崇外甥子植等与崇谋执道武以应之崇夜告道武道武诛植等北逾阴山复幸贺兰部崇甚见宠待道武爲魏王拜崇征虏将军后平中原赐爵歴阳公散骑常侍后迁太尉除豫州刺史又徙宜都公天赐三年薨先是衞王仪谋逆崇豫焉道武惜其功而秘之及有司奏諡道武亲览諡法至述义不克曰丁道武曰此当矣乃諡丁公初道武避窟咄难遣崇还察人心崇留马与从者微服入其营会有火光爲舂妾所识贼皆惊起崇求从者不得因匿坑中徐乃窃马奔走宿于大泽有白狼向崇号崇觉悟驰随狼奔遂免难道武异之命崇立祀子孙世奉焉太和中追进录功臣以崇配飨崇长子逐留以功赐爵零陵侯后以罪废子乙以功赐爵富城公卒于侍中諡曰静子眞尚长城公主拜驸马都尉后勅离婚纳文眀太后姊位南部尚书侍中卒諡曰宣孝文追思崇勲令著作郎韩显宗与眞撰定碑文建于白登山眞子泰本名石洛孝文赐名焉以功臣子孙尚章武长公主拜驸马都尉典羽猎四曹事后爲尚书右仆射冯翊侯出爲定州刺史初文眀后幽孝文于别室将谋黜废泰切諌乃止孝文德之故宠待隆至自陈久病乞爲恒州许之泰不愿迁都潜图叛乃与定州刺史陆叡及安乐侯元隆等谋推朔州刺史阳平王赜爲主赜密表其事帝乃遣任城王澄发并肆兵讨之澄先遣书侍御史李焕单骑入代出其不意泰等惊骇计无所出焕晓谕逆徒示以祸福于是凶党离心莫爲之用泰自度必败乃率麾下攻焕郭门不克走出爲人所禽送孝文幸代泰等伏诛子士儒字叔贤徙凉州后得还爲太尉参军事子子容少好学无所不览求天下书逄即写录所得万余卷魏末爲兼通直散骑常侍聘梁齐受禅卒于司农卿逐留弟观字闼拔袭崇爵少以文艺知名眀元中位爲左衞将军绾门下中书出纳诏命及访旧事未尝有遗漏尚宜阳公主拜驸马都尉位太尉太武监国观爲右弼出则统摄朝政入则应对左右事无巨细皆关决焉终日怡怡无愠色劳谦善诱不以富贵骄人泰恒八年暴疾薨年三十五眀元亲临其丧悲动左右赐以通身隐起金饰棺丧礼一依安成王叔孙俊故事赠宜都王諡曰文成太武即位每与羣臣谈宴未尝不叹息殷勤以爲自道武以来佐命勲臣文武兼资无及之者子寿袭爵尚乐陵公主拜驸马都尉眀敏有父风太武爱重之擢爲下大夫敷奏机辩有声内外迁侍中中书监领南部尚书进爵宣都王加征东大将军寿辞曰臣祖崇先皇之世属逢艰危幸天赞梁眷诚心先告故得効功前朝流福于后昔陈平受赏归功无知今眷元勲未录臣独奕世受荣岂惟仰媿古贤抑亦有亏国典太武嘉之乃求眷孙赐爵郡公舆驾征凉州命寿辅景穆总录机要内外听焉次云中将济河帝别御静室召寿及司徒崔浩尚书李顺谓寿曰蠕蠕吴提与牧犍连和今闻朕征凉州必来犯塞若伏兵汉南殄之爲易牧田讫可分伏要害以待虏至引使深入然后击之若违朕指授爲虏侵害朕还斩卿崔浩李顺爲证非虚言也寿信卜筮言谓贼不来竟不设备吴提果至京邑大骇寿不知所爲欲筑西郭门请景穆避保南山惠保太后不听乃止遣司空长孙道生等击之太武还以无大损伤故不追咎景穆监国寿与崔浩等辅政人皆敬浩寿独陵之又自恃位任以人莫已及谓其子师曰但令吾儿及我亦足胜人不须苦敎之遇诸父兄有如仆夫妻并坐共食而令诸父馂余爲时人鄙笑薨赠太尉諡曰文宣子平国袭爵尚城阳长公主拜驸马都尉侍中中书监爲太子四辅卒子伏干袭尚济北公主拜驸马都尉卒諡曰康无子伏干弟罴袭爵尚新平长公主拜驸马都尉虎牢鎭将频以不法致罪孝文以其勲徳之旧让而赦之转吐京鎭将深自尅励后改吐京鎭爲汾州仍以罴爲刺史前吐京太守刘升在郡甚有威惠限满还都胡人八百余人诣罴请之前定阳令吴平仁亦有恩信户増数倍罴以吏民懐之并爲表请孝文皆从焉罴既频荐升等所部守令咸自砥砺威化大行州人李轨郭及祖七百余人诣阙称罴恩德孝文以罴政和人悦増秩延限后征爲光禄勲随例降王爲魏郡公累迁侍中中书监穆泰之反罴与潜通赦后事发削封爲编户卒于家宣武时追赠鎭北将军恒州刺史罴弟亮字防辅早有风度献文时起家侍御中散尚中山长公主拜驸马都尉封赵郡王加侍中徙封长乐王孝文时除征南大将军领防西戎校尉仇池鎭将宕昌王梁弥机死子弥博立爲吐谷浑所逼来奔仇池亮以弥博凶悖氐羌所弃弥机兄子弥承戎人归乐表请纳之孝文从焉于是击走吐谷浑立弥承而还氐豪杨卜自延兴以来从军二十一战前来鎭将抑而不闻亮表卜爲广业太守豪右咸悦境内大安征爲侍中尚书左仆射于时复置司州孝文曰司州始立未有寮吏须立中正以定选举然中正之任必须德望兼资世祖时崔浩爲冀州中正长孙嵩爲司州中正可谓得人公卿等宜审推举尚书陆叡举亮爲司州大中正后拜司空参议律令例降爵爲公时文眀太后崩已过朞月孝文毁瘠犹甚亮表请上承金册遗训下称亿兆之心时袭轻服数御常膳修崇郊祠垂惠咸秩诏曰茍孝悌之至无所不通今飘风亢旱时雨不降实由诚慕未浓幽显无感也寻领太子太傅时将建太极殿帝引见羣臣于太华殿曰将营殿宇今后徙居永乐以避嚣埃土木虽复无心毁之能不凄怆今故临对卿等与之取别此殿乃髙宗所制爰歴显祖逮朕冲年受位于此但事来夺情将有改制仰唯畴昔唯深悲感亮稽首请稽之卜筮又以去岁役作爲功甚多太庙眀堂一年便就若仍岁频兴恐民力凋且材干新伐愿待余年帝曰朕远览前王无不兴造故有周创业经营灵台洪汉受命未央是作草创之初犹尚如此况朕承累圣之运属太平之基欲及此时以就大功人生定分修短命也蓍蔡虽智其如命何当委之分岂假卜筮移御永乐宫后帝临朝尝谓亮曰三代之礼日出视朝自汉魏以降礼仪渐杀晋令有朔望集公卿于朝堂而论政事亦无天子亲临之文今因卿等日中之集中前卿等自论政事中后与卿等共议可否遂命读奏案帝亲决之及迁都加武衞大将军以本官董摄中军事帝南伐以亮录尚书事留鎭洛阳后帝自小平津泛舟幸石济亮諌曰昔汉帝欲乘舟渡渭广德欲以首血汚车轮帝乃感而就桥渭之小水犹尚若斯况洪河有不测之虑帝曰司空言是也及罴豫穆泰反事觉亮上表自劾帝优诏还令摄事亮固请久乃许之后徙封顿邱县公以绍崇爵宣武即位拜尚书令司空公薨宣武亲临小敛赠太尉諡曰匡子绍字永业尚琅邪长公主拜驸马都尉歴位秘书监侍中衞将军太常卿中书令七兵殿中二尚书遭所生忧免官居丧以孝闻又歴衞大将军中书监侍中领本邑中正绍无他才能而资性方重罕接賔客稀造人门领军元乂当权熏灼曾徃绍宅绍迎送下阶而已时人叹尚之及灵太后欲黜乂犹豫未决绍赞成之以功加特进侍中元顺与绍同直常因醉入绍寝所绍拥被而起正色让顺曰老身二十年侍中与卿先君亟连职事纵卿后进何宜相排突也遂谢事还家诏谕乃起除侍中托疾未起故免河阴之害庄帝立尔朱荣征之绍以爲必死哭辞家庙及见荣捧手不拜荣亦矫意礼之顾谓人曰穆绍不虚作大家儿车驾入宫寻授尚书令司空进爵爲王给班劒四十人仍加侍中时河南尹李奨徃诣绍奬以绍郡人谓必致敬绍又恃封邑是奬国王匡坐待之不爲动膝奬惮其位望致拜而还议者两讥焉未几降王复本爵普泰元年除骠骑大将军开府青州刺史加都督未行而薨赠大将军尚书令太保諡曰文献子长嵩字子岳袭爵位光禄少卿平国弟正国尚长乐公主拜驸马都尉正国子平城早卒孝文时始平公主薨于宫追赠平城驸马都尉与公主冥婚寿弟多侯封长宁子位司衞监文成崩乙浑专权召司徒陆丽丽时在温汤疗疾多侯谓曰浑有无君心大王众所望也去必危宜除归而图之丽不从遂爲浑所害多侯亦见杀观弟翰平原鎭将西海王薨子龙儿袭降爵爲公卒子弼有风格善自位置渉猎经史与长孙承业陆希道等齐名然矜已陵物颇以此损焉孝文定氏族欲以弼爲国子助敎弼辞以爲屈帝曰朕欲敦励胄子屈卿先之白玉沈泥岂能相汚弼曰既遇眀时耻沈泥滓会司州牧咸阳王禧入帝曰朕与卿作州督举一主簿即命弼谒之因爲帝所知宣武初爲广平王懐国郎中令数有匡諌之益除中书舍人卒于华州刺史諡曰懿翰弟顗有才力以侍御郎从太武征赫连昌勇冠一时赐爵泥阳子拜司衞监从太武田崞山有虎突出顗搏而获之帝叹曰诗云有力如虎顗乃过之后从征白龙讨蠕蠕以功进爵建安公后拜殿中尚书出鎭凉州还加散骑常侍领太仓尚书文成时爲征西大将军督诸军西讨吐谷浑坐击贼不进免官爵徙边文成以顗着勲前朝征爲内都大官卒赠征西大将军建安王諡曰康子寄生袭崇宗人丑善道武初率部归附与崇同心勠力捍御左右拜天部大人居东蕃子莫提从平中原位相州刺史假陵阳侯其子孙位亦通显
