<!-- { "loadSidebar": true } -->
　　春申君楚人也姓黄氏名歇游学博闻事楚顷防王顷防王以歇为辩使于秦秦昭王使白起攻韩魏败之于华阳禽魏将芒卯韩魏服而事秦秦昭王方令白起与韩魏共伐楚未行而黄歇适至于秦闻秦之计当是时秦已前使白起攻楚取巫黔中之郡拔鄢郢东至竟陵楚顷防王东徙治于陈县歇见楚懐王为秦所诱而入朝留死于秦顷防王其子也秦轻之恐秦一举兵而灭楚歇乃上书说秦昭王曰天下莫彊于秦楚今闻大王欲伐楚此犹两虎相与鬭两虎相与鬭而驽犬受其弊不如善楚臣请言其说臣闻物至则反冬夏是也致至则危累碁是也今大国之地徧天下有其二垂此从生民已来万乗之地未尝有也先帝文王庄王之身三世不忘接地于齐以絶从亲之要今王使盛桥守事于韩盛桥以其地入秦是王不用甲不信威而得百里之地王可谓能矣王又举甲而攻魏杜大梁之门举河内拔燕酸枣虚桃入邢魏之兵云翔而不敢捄王之功亦多矣王休甲息众二年而后复之又并蒲衍首垣以临仁平邱黄济阳婴城而魏氏服王又割濮磨之北注齐秦之要絶楚魏之脊天下五合六聚而不敢救王之威亦单矣王若能持功守威绌攻取之心而肥仁义之地使无后患三王不足四五伯不足六也王若负人徒之众仗兵革之彊乗毁魏之威而欲以力臣天下之主臣恐其有后患也诗曰靡不有初鲜克有终易曰狐渉水濡其尾此言始之易终之难也何以知其然也昔智氏见伐赵之利而不知榆次之祸吴见伐齐之便而不知干隧之败此二国者非无大功也没利于前而易患于后也吴之信越也从而伐齐既胜齐人于艾陵还为越王禽三渚之浦智氏之信韩魏也从而伐赵攻晋阳城胜有日矣韩魏叛之杀智伯瑶于凿台之下今王妬楚之不毁也而忘毁楚之彊韩魏也臣为王虑而不取也诗曰大武逺宅而不渉从此观之楚国援也邻国敌也诗云趯趯毚兎遇犬获之他人有心余忖度之今王中道而信韩魏之善王也此正吴之信越也臣闻之敌不可假时不可失臣恐韩魏卑辞除患而实欲欺大国也何则王无重世之徳于韩魏而有累世之怨焉夫韩魏父子兄弟接踵而死于秦者将十世矣本国残社稷坏宗庙毁刳腹絶肠折颈折颐首身分离暴骸骨于草泽头颅僵仆相望于境父子老弱系脰束手为羣虏者相及于路鬼神孤伤无所血食人民不聊生族类离散流亡为仆妾盈满海内矣故韩魏之不亡秦社稷之忧也今王资之与攻楚不亦过乎且王攻楚将恶出兵王将借路于仇讐之韩魏乎兵出之日而王忧其不返也是王以兵资于仇讐之韩魏也王若不借路于仇讐之韩魏必攻随水右壌随水右壌此皆广川大水山林谿谷不食之地也王虽有之不为得地是王有毁楚之名而无得地之实也且王攻楚之日四国必悉起兵以应王秦楚之兵构而不离魏氏将出而攻留方与铚湖陵砀萧相故宋必尽齐人南面攻楚泗上必举此皆平原四达膏腴之地而使独攻王破楚以肥韩魏于中国而劲齐韩魏之彊足以校于秦齐南以泗水为境东负海北倚河而无后患天下之国莫彊于齐魏齐魏得地葆利而详事下吏一年之后为帝未能其于禁王之为帝有余矣夫以王壌土之博人徒之众兵革之彊壹举事而树怨于楚迟令韩魏归帝重于齐是王之失计也臣为王虑莫若善楚秦楚合而为一以临韩韩必敛手王施以东山之险帯以曲河之利韩必为闗内之侯若是而王以十万戍郑梁氏寒心许鄢陵婴城而上蔡召陵不往来也如此而魏亦闗内侯矣王一善楚而闗内两万乗之主注地于齐齐右壌可拱手而取也王之地一经两海要约天下是燕赵无齐楚齐楚无燕赵也然后危动燕赵直揺齐楚此四国者不待痛而服矣昭王曰善乃止白起而谢韩魏发使赂楚约为与国歇受约归楚楚使歇与太子完入质于秦秦留之数年顷襄王病太子不得归而与秦相应侯善于是歇乃说应侯曰相国诚善楚大子乎应侯曰然歇曰今楚王恐不起疾秦不如归其太子太子得立其事秦必重而徳相国无穷是亲与国而得储万乗也若不归则咸阳一布衣矣楚更立太子必不事秦夫失与国而絶万乗之和非计也愿相国熟虑之应侯以闻秦王王曰令楚太子之傅先往问楚王之疾返而后圗之歇为太子计曰秦之留太子也欲以求利也今太子力未能有以利秦也歇忧之甚而阳文君子二人在中王若卒大命太子不在阳文君子必立为后太子不得奉宗庙矣不如亡秦与使者俱出臣请止以死当之太子因变衣服为楚使者御以出闗而歇守舍常为谢病度太子已逺秦不能追歇乃自言秦昭王曰楚太子已归出逺矣歇当诛愿赐死昭王大怒欲聼其自杀应侯曰歇为人臣出身以徇其主太子立歇必用不如无罪而归之以亲楚遂遣歇歇至楚三月顷防王卒太子完立是为考烈王元年以黄歇为相封为春申君赐淮北地十二县后十五载歇言于王曰淮北地边齐其事急请以为郡因并献淮北地十二县请徙封于江东王许之春申君因城故吴墟以自为郡邑春申君既相楚是时齐有孟尝君赵有平原君魏有信陵君方争下士招致宾客以相倾夺辅国持权春申君相楚四年秦破赵之长平军四十余万五年秦围赵邯郸赵告急于楚春申君将兵救之秦兵罢去八年为楚北伐灭鲁以荀卿为兰陵令当是时楚复彊赵平原君使人于春申君春申君舍之于上舍赵使欲夸楚为玳瑁簪刀剑室以珠玉饰之请命春申君客春申君客三千余人其上客皆蹑珠履以见赵使赵使大慙春申君相十四年秦庄防王立以吕不韦为相封文信侯取东周春申君相楚二十二年诸侯患秦攻伐无已时乃相与合从西伐秦而楚王为从长春申君用事至函谷闗秦出兵攻诸侯兵皆败走考烈王以咎春申君春申君以此益防客有观津人朱英谓春申君曰人皆以楚为彊而君用之弱其于英不然先君时善秦二十年而不攻楚何也秦逾黾隘之塞而攻楚不便假道于两周背韩魏而攻楚不可今则不然魏旦暮亡不能爱许鄢陵其许魏割以与秦秦兵去陈百六十里【在许东南】臣之所观者见秦楚之日鬭也楚于是去陈徙夀春而秦徙卫野王作置东郡春申君遂就封于吴行相事考烈王无子春申君患之求妇人宜子者进之甚众卒无子赵人李园持其女弟欲进之楚王闻其不宜子恐乆毋宠李园乃求事春申君为舍人已而谒归故失期还谒春申君问之状对曰齐王使使求臣女弟与其使者饮故失期春申君曰聘入乎对曰未也春申君曰可得见乎曰可于是李园乃进其女弟即幸于春申君知其有身李园乃与其女弟谋园女弟承间说春申君曰楚王之贵幸君虽兄弟不如也今君相楚二十余年而王无子即百嵗后将更立兄弟则楚更立君后亦各贵其故所亲君又安得长有宠乎非徒然也君贵用事乆多失礼于王兄弟兄弟诚立祸且及身何以保相印江东之封乎今妾自知有身而人莫知君妾幸君未乆诚以君之重而进妾于楚王王必幸妾妾赖天有子男则是君之子为王也楚国尽可得孰与身临不测之罪乎春申君大然之乃出李园女弟谨舍而言之楚王楚王召入幸之遂生子男立为太子以李园女弟为王后楚王贵李园园用事益骄恐春申君语泄隂养死士欲杀春申君以灭口而国人颇有知之者春申君相二十五年考烈王病朱英谓春申曰世有毋望之福又有毋望之祸今君处毋望之世事毋望之王安可以无毋望之人乎春申曰何谓毋望之福曰君相楚二十余年矣虽名相国实楚王也今楚王病旦暮且卒而君相少主因而代立当国如伊尹周公王长而反政不即遂南面称孤而有楚国此所谓毋望之福也春申君曰何谓毋望之祸曰李园不治国而君之仇也不为兵而养死士之日乆矣楚王卒李园必先入据权而杀君以灭口此所谓毋望之祸也春申君曰何谓毋望之人曰君置臣郎中王卒李园必先入臣为君杀李园此所谓毋望之人也春申君曰足下置之李园弱人也仆又善之且又何至此英知言不用恐祸及身乃亡去后十七日考烈王卒李园果先入伏死士于棘门之内春申君入棘门园死士侠刺春申君斩其头投之棘门外遂使吏尽灭春申君之家而李园弟初幸春申君有身而入之王所生者遂立是为幽王是嵗也秦始皇立九年矣嫪毐亦为乱于秦觉夷其三族而吕不韦废
