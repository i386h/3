<!-- { "loadSidebar": true } -->
　　三邱氏【蜀志有三邱务】三州氏【孝子传有三州昏】延陵氏【姬姓吴季札居延陵因氏焉亦为延州来氏吕氏春秋延陵玉赵襄子谋臣】于陵氏【姜姓风俗通陈仲子齐世家辞爵灌园于于陵子孙氏焉】平陵氏【史记平陵老之后】梁垣氏【陈留风俗传周毕公后有梁垣演居大梁之墟子孙因氏焉汉光武时侍御史梁垣列字惠伯又武陵太守梁垣成】蒲圃氏【鲁地以所居为氏】东方氏【风俗通伏羲之后帝出于震位主东方子孙因氏焉宋嘉祐登科有东方頴叔梓州人熙宁有东方晖开封人】西方氏【姓苑云少昊金天氏位主西方金因氏焉宋朝登科西方琥淄州人】九方氏【列子秦穆公时九方臯一名歅善相马】东里氏【姬姓郑大夫子产居东里因氏焉曹瞒状有南阳太守东里昆泰始先贤状有东里冕魏志有东里衮】百里氏【风俗通秦大夫百里奚之后其先虞人家于百里因氏焉后汉徐州刺史吉阳亭侯百里嵩陈留人】东乡氏【宋大夫东乡为人之后见世本汉有并州防军东乡子琴髙密人见英贤传】西乡氏【风俗通宋大夫西乡错之后见世本尸子有隠者西乡曹】南乡氏【晋髙士居隠南乡因氏焉后汉有羽林左监南乡槐】北乡氏【见姓苑】东野氏【家语有东野毕弋东野稷见庄子】西野氏　南野氏　北野氏【并见姓苑】北唐氏【英贤传曰晋有髙人越者隠伏于北唐因氏焉汉有北唐子真治京氏易】北海氏【英贤传曰古有刘河者处于北海其后以为氏吴大夫有北海子髙】成阳氏【见姓苑汉有安阳防军成阳恢生谒者仆射升河东人】濮阳氏【其地在今澶州后汉外黄令牛述以濮阳潜为主簿】鲜阳氏【汉有扬州刺史鲜阳戬孙滔武骑常侍】鲑阳氏【音珪汉有少府鲑阳鸿治孟氏易】梗阳氏【晋有梗阳巫臯汉有侍御史谒者梗阳真】落下氏【汉武帝时落下闳善天文地理歴数巴郡阆中人神仙传有落下公】田氏【王莽时临淮田仪为盗贼】甪氏【亦作甪里氏汉初商山四皓有甪里先生以其所居在甪里后汉有甪若叔者其后也】禄里氏【即甪里也以甪音禄故亦作禄神仙传有禄里先生】绮里氏【汉商山四皓绮里季之后】夏里氏【四皓夏里黄公河内人】樗里氏【亦作樗氏嬴姓秦丞相樗里子之后也名疾秦惠文王弟】桐里氏【见英贤传后汉御史中谒者桐里斥生儒议郎晋博昌令桐里夫并河东人】空同氏【世本云子姓盖因空同山也】延州氏【姬姓吴季札居延州来因氏延州】郄州氏【世本晋郄豹孙歩杨生郄州因氏焉】阪上氏【上党屯留人其先居阪上因氏焉晋惠帝时有殿中将军阪上嚣】铅陵氏【吕氏春秋有铅陵卓子】
　　以姓为氏【氏附】
　　姚氏【虞之姓也虞舜生于姚墟故因生以为姓后世亦有以为氏者左传郑大夫姚句耳是也汉有谏议大夫姚平舜后胡公封陈至敬仲仕齐又为田氏至田丰王莽封为代睦侯奉舜后子恢避莽乱居吴郡改姓妫氏五代孙敷又为姚氏】
　　臣谨按虞有二姓曰妫因姚墟之生而姓姚因嬀水之居而姓嬀故姚恢改姓为嬀而嬀皓又改姓为姚知姚与妫二姓可通
　　嬀氏【帝舜之后也舜居妫汭因以为姓或言舜生妫汭此姓也世亦以为氏后汉有妫皓改为姚氏文士传有妫览】姜氏【姓也炎帝生于姜水因生以为姓其后太公封于齐世与周鲁为婚姻歴二十九世为田氏所灭子孙分散或以国为氏或以姓为氏又桓庭昌唐上元中准制改为姜氏】归氏【姓也未详得姓之始左传胡子国姓归为楚所灭子孙或以国为氏或以姓为氏以姓为氏者世居吴郡】任氏【姓也未详因生之始然妊娠女子之事也姓女子之称也妊古作壬又作任或云黄帝二十五子十二人以徳为姓一为任氏六代至奚仲封薛又云黄帝之孙颛帝少子阳封于任故以为任氏又任为风姓之国实太昊之后主济祀今济州任城即其地也任姓之任与任国之任子孙皆以任为氏魏有任鄙汉有御史大夫广阿侠任敖武帝时有任安】风氏【姓也伏羲氏之姓任宿须句颛臾四国皆风姓风作□即古文风字世亦有此姓此虽姓也古之时亦有以为氏者黄帝之臣风后是也】姬氏【姓也帝喾生姬水因以为姓裔孙周文王三十余代至赧王子孙号姬氏汉有周子南君姬嘉唐水部郎中姬处逊世居长安开元初明皇以嫌名改为周氏望出南阳】嬴氏【伯益之后伯益作朕虞有功赐姓嬴氏汉有嬴公治公羊望出河东太原】
　　臣谨按嬴地名也杜预云泰山嬴县唐并入兖州博城博城今爲奉符以所居于嬴故因生以姓或言河间有嬴水故为瀛州即嬴姓所居之地
　　姓氏【齐人有此姓见汉书货殖传临菑姓伟赀五千万注云姓姓名伟】是氏【本氏氏齐大夫之后也吴志北海氏仪本姓氏孔融嘲之曰氏者民无上可改为是遂改焉仕吴官至侍中都亭侯唐天宝秘书少监是光又改姓齐又是云氏改为是氏亦有氏氏五代梁将氏叔琮氏延赏】子氏【帝喾之子契受封于商赐姓子汤有天下微子基宋世为子姓或以为氏又楚有屈建字子木公子申字子西皆为子氏左传鲁叔孙之车士有子商鉏家语注姓子名商鉏郑大夫子人九子熙子丁子上又宋有子韦明天文宋朝皇祐九年子元瑜登科开封人】芈氏【楚姓也陆终之子季连之后也陆终娶鬼方之女孕而不育十一年开左脇出三人焉又开右脇出三人焉第六子曰季连是为芊姓周文王时季连苖裔鬻熊为文王师事成王成王举文王劳臣封其裔子于丹阳是为楚国汉初楚怀王孙芊心项羽封为楚怀王后为义帝】
　　臣谨按三代之时男子未尝称姓支庻未尝称国秦灭六国诸侯子孙皆为民庻故或以国或以姓为氏所以楚之子孙可称楚亦可称芈
　　姒氏【伯鲧之姓鲧为尧崇伯赐姓姒氏其子禹受舜禅为夏家至桀而絶祀国为姒姓之后王莽时封夏后辽西姒丰为章功侯按官氏志姒亦改为似后魏渴侯氏改为似氏】隗氏【姓也赤狄姓隗潞子婴儿是也廧咎如东山臯落氏皆其别种而亦姓隗】允氏【允姓之戎居于州者其后以为氏或言允格之后】偃氏【臯陶生于曲阜是为偃姓六蓼皆姓之国祀臯陶文公五年楚灭之又国语舒庸舒鸠并偃姓吴有偃州员王莽时有偃参又有偃氏即偃之别族也公羊传有偃子臯为晋士官又有匽氏后汉匽皇后】秃氏【国语云祝融后八姓已董彭秃妘斟曹芊周皆灭之贾逵云秃彭姓别族也】姞氏【史记姞氏为后稷元妃南燕宻须皆姞姓之国后改为吉氏宋朝登科吉临泽州人】酉氏【黄帝十四子之一姓也见国语或作羑魏有陈留人酉收今望出太原】防氏【方几切见纂要又据此当是姓】漆氏【长狄侨如本鄋暪之国姓漆又为氏一云桼室女之后古有漆沈为鲁相或云即漆雕开亦单为桼氏宋有郎中令漆凯之望出南昌】弋氏【姓也姓纂云今蒲州有弋氏望出河东宋朝弋子元太平兴国二年登进士第】侯冈氏【地记苍颉姓侯冈氏居冯翊衙县】伊祈氏【尧之姓亦作伊祁】伊氏【即伊祁氏之后也裔孙伊尹名挚相汤生陟奋风俗通汉有议郎伊推又伊嘉为鴈门都尉石显党又伊娄氏改为伊氏宋朝登科有伊尚】己氏【音自己之己昆吾之姓也汉有太常卿己茂】嫪氏【郎到切按从女者姓也秦有嫪毐】
　　以字为氏
　　周人字
　　林氏【姬姓周平王庻子林开之后因以为氏开生林英英生林茂林庆世系甚明而谱家谓王子比干为纣所戮其子坚逃长林之山遂为氏按古人受氏之义无此义也鲁有林放仲尼弟子齐有林阮见说苑林类见列子林回见庄子林雍林不狃林楚世仕季氏故曰林氏之先皆季氏之良也然桓王之孙又有林茂林英者王子克之子也恐有差讹不应一族而同名氏者两人又有邱林氏改为林虏姓也】
　　臣谨按林氏在唐末为昌宗而特详着岂林宝作元和姓纂故尔然林氏出比干之子坚之说由宝传之也著书之家不得有偏徇而私生好恶所当平心直道于我何厚于人何薄哉
　　家氏【姬姓周大夫家父之后以字为氏又鲁有子家氏亦为家氏鲁之公族宋朝家静登进士第蜀人也又有家彬家仲并眉州人望出南安京兆】忌氏【风俗通周公忌父之后以王父字为氏】谋氏【风俗通云周卿士祭公谋父之后以字为氏】显氏【周大夫显父之后】旅氏【风俗通周大夫子旅之后汉高功臣昌平侯旅卿传封六代望出南安又共侯旅罢师传封四代】方氏【周大夫方叔之后以字为氏风俗通云方雷氏之后汉有方贺唐有诗人方干严州人宋朝方氏为着姓闽中为多望出河南】贲氏【县贲父之后风俗通鲁有贲浦贲音奔又音肥汉功臣表贲赫】槐氏【左传富父槐之后以王父字为氏槐音回】吉氏【尹吉甫之后也或云黄帝之裔伯鯈之后封于南燕赐姓姞氏后改为吉汉有汉中太守吉恪魏有吉茂晋有魏兴太守吉挹刘宋有将军吉干宋熙宁登科有吉甫绛州人绍圣有吉观国康国并通利军人建炎吉与忠兖州人】
　　鲁人字
