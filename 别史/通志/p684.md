<!-- { "loadSidebar": true } -->
　　贾琮字孟坚东郡聊城人也举孝防再迁为京兆尹有政理迹旧交趾土多珍产眀玑翠羽犀象瑇瑁异香美木之属莫不自出前后刺史多无清行上承权贵下积私赂财计盈给輙复求见迁代故吏民怨叛中平元年交趾屯兵反执刺史及合浦太守自称柱天将军灵帝特勅三府精选能吏有司举琮为交趾刺史琮到部讯其反状咸言赋敛过重百姓空单京师遥逺告寃无所民不聊生自活故聚为盗贼琮即移书告示各使安其资业招抚荒散蠲复徭役诛斩渠帅为大害者简选良吏试守诸县歳间荡定百姓以安巷路为歌曰贾父来晚使我先反今见清平吏不敢饭在事三年为十三州最徴拜议郎时黄巾新破兵凶之后郡县重敛因縁生奸诏书沙汰刺史二千石更选清能吏乃以琮为冀州刺史旧典车骖驾垂赤帷裳迎于州界及琮之部升车言曰刺史当逺视广听紏察美恶何有反垂帷裳以自掩塞乎乃命御者褰之百城闻风自然竦震其诸臧过者望风解印绶去惟瘿陶长济阴董昭观津长梁国黄就当官待琮于是州界翕然灵帝崩大将军何进表琮为度辽将军卒官
　　陆康字季宁吴郡吴人也祖父续在独行父襃有志操连徴不至康少仕郡以义烈称刺史臧旻举为茂才除髙成令县在边垂旧制令户一人具弓弩以备不虞不得行来长吏新到輙发民缮修城郭康至皆罢遣百姓大恱以恩信为治寇盗亦息州郡表上其状光和元年迁武陵太守转守桂阳乐安二郡所在称之时灵帝欲铸铜人而国用不足乃诏调民田亩敛十钱而比水旱伤稼百姓贫苦康上疏谏曰臣窃闻诏书亩敛田钱铸作铜人伏读惆怅悼心失图夫什一而税周谓之彻彻者通也言其法度可通行万世也故鲁宣税亩而蝝灾自生哀公増赋而孔子非之岂有聚夺民物以劳无用之铜人舍圣戒自蹈亡王之法哉传曰君举必书书而不法后世何述焉书奏内幸因此谮康援引亡国以譬圣明大不敬槛车徴诣廷尉侍御史刘岱典考其事岱为表陈解释免归田里复徴拜议郎防庐江贼黄穰等与江夏蛮连结十余万人攻没四县拜康庐江太守康申眀赏罚击破穰等余党悉降帝嘉其功拜康孙尚为郎中献帝即位天下大乱康防险遣孝防计吏奉贡朝廷诏书防劳加忠义将军秩中二千石时袁术屯兵夀春部曲饥饿遣使求委输兵甲康以其叛逆闭门不通内修战备以御之术大怒遣其将孙防攻康围城数重康固守吏士有先受休假者皆遁伏还赴暮夜縁城而入受敌二年城陷月余发病卒年七十家族百余人遭离饥戹死者将半朝廷愍其守节拜子隽为郎中少子绩仕吴为郁林太守吴史有传













　　通志卷一百七下
<史部,别史类,通志>
　　钦定四库全书
　　通志卷一百八
　　宋　廸　右　功　郎　郑　樵　渔　仲　撰
　　列传第二十一
　　后汉
　　樊宏【子儵　族曾孙凖】阴识【弟兴】朱浮　冯鲂　虞延　郑　周章　梁统【子竦　曾孙商　元孙冀】张纯【子奋】曹褒　郑元　郑兴【子众】范升　陈元　贾逵　张霸【子楷楷子陵陵弟元】桓荣【子郁　孙焉　曽孙鸾　鸾子煜　元孙典　元孙彬】丁鸿
　　樊宏字靡卿南阳湖阳人也世祖之舅其先周仲山甫封于樊因而氏焉爲乡里着姓父重字君云世善农稼好货殖重性温厚有法度三世共财子孙朝夕礼敬常若公家其营理产业物无所弃课役童隶各得其宜故能上下戮力财利岁倍至乃开广田土三百余顷其所起庐舎皆有重堂髙阁陂渠灌注又池鱼牧畜有求必给尝欲作器物先种梓漆时人嗤之然积以岁月皆得其用向之笑者咸求假焉赀至巨万而赈赡宗族恩加乡闾外孙何氏兄弟争财重耻之以田二顷解其忿讼县中称美推爲三老年八十余终其素所假贷人间数百万遗令焚削文契责家闻者皆慙争往偿之诸子从勅竟不肯受宏少有志行王莽末义兵起刘伯升与族兄赐俱将兵攻湖阳城守不下赐女弟爲宏妻湖阳由是系宏妻子令出譬伯升宏因留不返湖阳军师欲杀其妻子长吏以下共相谓曰樊重子父礼义恩徳行于乡里虽有罪且当在后会汉兵日盛湖阳惶急未敢杀之遂得免脱更始立欲以宏爲将宏叩头辞曰书生不习兵事竟得免归与宗家戚属作营堑自守老弱归之者千余家时赤眉贼掠唐子乡多所残杀欲前攻宏营宏遣人持牛酒米谷劳遗赤眉赤眉长老先闻宏仁厚皆称曰樊君素善且今见待如此何心攻之引兵而去遂免宼难世祖即位拜光禄大夫位特进次三公建武五年封长罗侯十三年封弟丹爲射阳侯兄子寻元乡侯族兄忠更父侯十五年定封宏寿张侯八年帝南祠章陵过湖阳祠重墓追爵谥爲寿张敬侯立庙于湖阳车驾每南廵常幸其墓赏赐大会宏爲人谦柔畏慎不求茍进常诫其子曰富贵盈溢未有能终者吾非不喜荣势也天道恶满而好谦前世贵戚皆明戒也保身全己岂不乐哉每当朝会迎期先到俯伏待事时至乃起帝闻之勅驺骑临朝乃告勿令豫到宏所上便宜及言得失輙手自书写毁削草本公朝访逮不敢众对宗族染其化未尝犯法帝甚重之及病困车驾临视留宿问其所欲言宏顿首自陈无功享食大国诚恐子孙不能保全厚恩令臣魂神慙负黄泉愿还寿张食小乡亭帝悲伤其言而竟不许二十七年卒遗勅薄葬一无所用以爲棺柩一藏不宜复见如有腐败伤孝子之心使与夫人同坟异藏帝善其令以书示百官因曰今不顺寿张侯意无以彰其徳吾万岁之后欲以爲式赙钱千万布万疋諡爲恭侯赠以印绶车驾亲送葬子儵嗣帝悼宏不已复封少子茂爲平望侯樊氏侯者凡五国明年赐儵弟鲔及从昆弟七人合钱五千万儵字长鱼谨约有父风事后母至孝及母卒哀思过礼毁病不自支世祖常遣中黄门朝暮送饘粥服阕就侍中丁恭受公羊严氏春秋建武中禁网尚阔诸王既长各招引賔客以儵外戚争遣致之而儵清静自保无所交结及沛王辅事发贵戚子弟多见収捕儵以不豫得免帝崩儵爲复土校尉永平元年拜长水校尉与公卿杂定郊祀礼仪以防记正五经异説北海周泽琅邪承宫并海内大儒儵皆以爲师友而致之于朝上言郡国举孝亷率取年少能报恩者耆宿大贤多见废弃宜勅郡国简用良俊又议刑辟宜须秋月以顺时气显宗并从之二年以寿张国益东平王徙封儵燕侯其后广陵王荆有罪帝以至亲悼伤之诏儵与羽林监南阳任隗杂理其狱事竟奏请诛荆引见宣明殿帝怒曰诸卿以我弟故欲诛之即我子卿等敢尔邪儵仰而对曰天下髙帝天下非陛下之天下也春秋之义君亲无将将而诛焉是以周公诛弟季友鸩兄经传大之臣等以荆属托母弟陛下留圣心加恻隐故敢请耳如令陛下子臣等专诛而已帝叹息良乆儵益以此知名其后弟鲔爲子赏求楚王英女敬乡公主儵闻而止之曰建武时吾家并受荣宠一宗五侯时特进一言女可以配王男可以尚主但以贵宠过盛即爲祸患故不爲也且尔一子奈何弃之于楚乎鲔不从十年儵卒赠甚厚諡曰哀侯帝遣小黄门张愔问儵遗言先是河南县亡失官钱典负者坐死及罪徙者甚众遂委责于人以偿其耗乡部吏司因此爲奸儵常患之又野王岁献甘醪膏每輙扰人吏以爲利儵并欲奏罢之疾病未及得上愔归具以闻帝览之而悲叹勅二郡并令从之长子汜嗣以次子彬梵爲郎其后楚事发觉帝追念儵谨恪又闻其止鲔姻事故其诸子得不坐焉梵字文髙爲郎二十余年三署服其重慎悉推财物二千余万与孤兄子官至大鸿胪汜卒子时嗣时卒子建嗣建卒无子国絶永宁二年邓太后复封建弟盼盼卒子尚嗣初儵删定公羊严氏春秋章句世号樊侯学教授门徒前后三十余人弟子颍川李修九江夏勤皆爲三公勤字伯宗爲京宛二县令零陵太守所在有理能称安帝时位至司徒宏族曾孙凖字幼陵父瑞好黄老言清静少欲凖少励志行修儒术以先产业数百万让孤兄子永元十五年和帝幸南阳凖爲郡功曹召见帝器之拜郎中从车驾还宫特补尚书郎邓太后临朝儒学陵替凖乃上疏请博求幽隐发扬岩穴使公卿各举明经及旧儒子孙进其爵位使缵其业以推述先帝崇尚儒雅之道太后深纳其言是后屡举方正敦朴仁贤之士凖再拜御史中丞永元之初连年水旱灾异郡国多被饥困凖上疏曰臣闻传曰饥而不损兹曰太厥灾水春秋谷梁传曰五谷不登谓之大侵大侵之礼百官备而不制羣神祷而不祠犹是言之调和隂阳实在节俭朝廷虽劳心元元事从省约而在职之吏尚未奉承夫建化致理由近及逺故诗曰京师翼翼四方是则今可先令太官尚方考功上林池蘌诸官实减无事之物五府调省中都官吏京师作者如此则化及四方人劳省息伏见被灾之郡百姓凋残恐非赈给所能胜赡虽有其名终无其实可依征和元年故事遣使持节慰安尤困乏者徙置荆扬熟郡既省转运之费且令百姓各安其所今虽有西屯之役宜先东州之急如遣使者与二千石随事消息悉留富人守其旧土转尤贫者过所衣食诚父母之计也愿以臣言下公卿平议太后从之悉以公田赋与贫人即擢凖与议郎吕仓并守光禄大夫凖使冀州仓使兖州凖到部开仓廪食慰安生业流人咸得苏息还拜钜鹿太守时饥荒之余人庶流迸家户且尽凖课督农桑广施方略朞年间谷粟丰贱数十倍而赵魏之郊数爲羌所钞凖外御宼虏内抚百姓郡境以安五年转河内太守时羌复屡入郡界凖輙将兵讨逐修理坞壁威名大行视事三以疾徴三转爲尚书令明习故事遂见任用元初三年代周畅爲光禄勲五年卒于官
