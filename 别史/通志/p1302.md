<!-- { "loadSidebar": true } -->
　　刘灵助燕郡人也师事范阳刘弁而麤踈无頼或时负贩或复刼盗卖术于市后事尔朱荣荣信卜筮灵助所占屡中遂被亲待为荣府功曹参军建义初荣于河隂害王公卿士时奉车都尉卢道防兄弟亦相率朝行宫灵助以其州里卫防之由是朝士与诸卢相随免害者数十人荣入京师超拜光禄大夫封长子县公从上党王元天穆讨邢杲元颢入洛天穆度河会尔朱荣于太行及将攻河内令灵助筮之灵助曰未时必克时已向中士众疲怠灵助曰时将至矣荣鼓之即便克防及至北中荣攻城不获以时盛暑议欲且还以待秋凉荘帝诏灵助筮之灵助曰必破十八九问果如言车驾还宫进爵燕郡公赠其父僧安为幽州刺史寻兼尚书左仆射慰劳幽州流人北还与都督侯深等讨葛荣余党韩娄灭之于蓟仍厘州务又为幽并营安四州行台及尔朱荣死荘帝幽崩灵助本寒微一朝至此自谓方术堪能动众又以尔朱有诛灭之兆遂自号燕王大行台为荘帝举义兵驯养大鸟称为已瑞妄説图防言刘氏当王又云欲知避世入鸟村遂刻氊为人象书桃木为符书作诡道厌祝法人多信之时西河人纥豆陵步藩举兵逼晋阳尔朱兆频战不利故灵助唱言尔朱自然当灭不湏我兵由是幽瀛沧冀人悉从之从之者夜举火为号不举火者诸村共屠之普泰元年率众至博陵之安国城与叱列延庆侯深尔朱羽生等战战败被禽斩于定州传首洛阳支分其体初灵助每云三月末我必入定州尔朱亦必灭及将战灵助自筮卦不吉以手折蓍弃之地云此何知寻见禽果以三月入定州而齐神武以明年闰三月灭兆等于韩陵山永熈二年赠尚书左仆射开府仪同三司幽州刺史諡曰恭时又有沙门灵逺者不知何许人有道术尝言尔朱荣成败预知其时又言代魏者齐葛荣闻之故自号齐及齐神武至信都灵逺与勃海李嵩来谒神武待灵逺以殊礼问其天文人事对曰齐当兴东海出天子今王据勃海是齐地又太白与月并宜速用兵迟则不吉灵逺后罢道姓荆字次徳求之不知所在
　　李顺兴京兆杜陵人也年十余乍愚乍智时莫识之其言未来事时有中者盛冬单布衣跣行氷上及入洗浴略不患寒家尝为斋方食器用不周顺兴言昆明池中有大荷叶可取盛饼食其所居去池十数里日不移影顺兴负荷叶而归脚犹泥举坐惊异后稍出城市常冠道士冠人有忆者不过数日輙至其家号为李练好饮酒但不至醉贵贱并敬之得人所施輙散乞贫人萧寳夤反召顺兴问曰朕王可几年对曰为天子自有百年者十年者一年者百日者事由可知及寳夤败裁百日也有侯终徳者寳夤之党寳夤败后收集反者顺兴称其必败徳乃棒杀顺兴置城隍中顷之起活如初后贺防岳北征顺兴与魏收书上为毛鸿宾等九人姓名者悉放责还顺兴从后提一河东酒以绳系之于城巷牵行俄而蒲坂降又无何至太傅梁览家庭中卧以布衫倒覆身上后览于赵崔反通使东魏事泄被诛览以衣倒覆果如顺兴之形周文尝至温泉顺兴求乞温泉东间骊山下二亩地周文曰李练用此何为对曰有用未几至温汤遇患卒于其地初大统十三年顺兴谓周文曰可于沙苑北作一老君象靣向北作笑状周文讶曰何为答曰令笑破蠕蠕时甚惑未觧其意及蠕蠕国灭周文忆语遂作顺兴象于老君侧檀特师者名惠丰身为比邱不知何处人饮酒啖肉语嘿无常逆论来事后皆如言居于凉州宇文仲和为刺史请之至州内歴观廐库乃云何意畜他官马官物仲和怒不听住凉州未几仲和拒不受代朝廷令独孤信禽之仲和身死资财没官周文遣书召之檀特发至岐州会齐神武来冦玉壁檀特曰狗岂能至龙门也神武果不至龙门而还侯景未叛东魏之前忽捉一杖杖头刻为猕猴令其靣常向西日夜弄之又索一角弓牵挽之俄而景启降寻复背叛人皆以为验至大统十七年春初忽着一布防周文左右惊问之檀特曰汝亦着王亦着也至三月而文帝崩复取一白绢防着之左右复问之檀特云汝亦着王亦着也未几丞相夫人薨后又着白绢防左右复问之云汝亦着王亦着也寻而丞相第二儿武邑公薨其事验多如此也俄而疾死
　　顔恶头章武郡人也妙于易筮游州市观卜有妇人负囊粟来卜歴七人皆不中而彊索其粟恶头尤之卜者曰君若能中何不为卜恶头因筮之曰登高临下水泂泂唯闻人声不见形妇人曰姙身已七月矣向井上汲水忽闻胎声故卜恶头曰吉十月三十日有一男子诸卜者乃惊服曰是顔生邪相与具羊酒谢焉有人以三月十三日诣恶头求卜遇兑之履恶头占之曰君卜父父已亡当上天闻哭声忽复苏而有言其人曰父卧疾三年矣昨日鸡鸣时气尽举家大哭父忽惊寤云我死有三天人来迎欲升天闻哭声遂坠地恶头曰更三日当永去果如言人问其故恶头曰兑上天下土是今日庚辛本宫火故知卜父今三月土入墓又见宗庙爻发故知死变见生气故知苏兑为口主音声故知哭兑变为干干天也兑为言故知有言未化入戍为土三月土墓戍又是本宫鬼基末后三日至戍故知三日复死恶头又语人曰长乐王某年某月某日当为天子有人姓张闻其言数以寳物献之豫乞东益州刺史及期果为天子擢张用之恶头自言厄在彭城后游东都逢彭城王尔朱仲逺将伐齐神武于邺召恶头令筮恶头野生不知避忌高声言大恶仲逺怒其沮众斩之
　　周澹京兆鄠人也多方术尤善医药遂为太医令明元尝苦风头澹疗得愈由此位特进赐爵成徳侯神瑞二年京师饥朝议迁都于邺澹与博士祭酒崔浩进计言不可明元曰唯此二人与朕意同诏赐澹浩妾各一人卒諡曰恭
　　李脩字思祖本阳平馆陶人也父亮少学医术未能精究太武时奔宋又就沙门僧坦略尽其术针灸授药罔不有效徐兖间多所救恤亮大为听事以舍病人死者则就而棺殡亲徃吊视其仁厚若此累迁府参军督防本郡士门宿宦咸相交昵车马金帛酬赉无赀脩兄元孙随毕众敬赴平阳亦遵父业而不及以功拜奉朝请脩略与兄同晚入代京歴位中散令以功赐爵下蔡子迁给事中太和中常在禁内文明太后时有不豫脩侍针药多效赏赐累加车服第宅号为鲜丽集诸学士及工书者百余人在东宫撰诸药方百卷皆行于世先是咸阳公高允虽年且百歳而气力尚康孝文文明太后时令脩诊视之一旦奏言允脉竭气微大命无逮未几果亡后卒于太医令赠青州刺史
