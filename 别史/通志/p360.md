<!-- { "loadSidebar": true } -->
　　礼仪之书祠祀之书断狱之书官制之书版图之书今官府有不经兵火处其书必有存者此谓求之公书不存于秘府而出于民间者甚多如漳州呉氏其家甚微其官甚卑然一生文字间至老不休故所得之书多蓬山所无者兼藏书之家例有两目録所以示人者未甞载异书若非与人尽诚尽礼彼肯出其所秘乎此谓求之私
　　乡人李氏曽守和州其家或有沈氏之书前年所进褚方囬清慎帖防赐百匹两此则沈家旧物也乡人陈氏甞为湖北监司其家或有田氏之书臣甞见其有荆州田氏目録若迹其官守知所由来容或有焉此谓因人以求
　　胡旦作演圣通论余靖作三史刋误此等书卷帙虽多然流行于一时实近代之所作书之难求者为其久逺而不可迹也若出近代人之手何不可求之有此谓因代而求
　　编次之讹论十五篇
　　隋志所类无不当理然亦有错收者諡法三部已见经解类矣而汝南君諡议又见仪注何也后人更不考其错误而复因之按唐志经解类已有諡法复于仪注类出魏晋諡议盖本隋志
　　一类之昼当集在一处不可有所间也按唐志諡法见于经解一类而分为两处置四库书目以入礼类亦分为两也
　　唐志于仪注类中有玉玺国寳之书矣而于记类中复出此二书四库书目既立命书类而三命五命之书复入五行卜筮类
　　遁甲一种书耳四库书目分而为四类兵书见之五行卜筮又见之壬课又见之命书又见之既立壬课类则遁甲书当壬课类中
　　月令乃礼家之一类以其书之多故为専类不知四库书目如何见于礼类又见于兵家又见于农家又见于月鉴按此宜在嵗时类
　　太元经以讳故崇文改为太真今四库书目分太元太真为两家书
　　货泉之书农家类也唐志以顾烜钱谱列于农至于封演钱谱又列于小説家此何义防亦恐是误耳崇文四库因之并以货泉为小説家书正犹班固以太元为扬雄所作而列于儒家后人因之遂以太元一家之书为儒家类是故君子重始作若始作之讹则后人不复能反正也
　　有厯学有算学隋志以厯数为主而附以算法虽不别条自成两类后人始分厯数为两家不知唐志如何以厯与算二种之书相滥为一虽曰厯算同归乎数各自名家
　　李延夀南北史唐志类于集史是崇文类于杂史非吴纪九卷唐志类于编年是隋志类于正史非海宇乱离志唐志类于杂史是隋志类于编年非
　　唐艺文志与崇文总目既以外丹煆法为道家书矣奈何艺文又于医术中见太清神丹经诸丹药数条崇文又于医书中见伏火丹砂通元秘诀数条大抵炉火与服饵两种向来道家与医家杂出不独艺文与崇文虽隋志亦如此臣今分为两类列于道家庶无杂揉嵗时自一家书如嵗时广记百十二卷崇文捴目不列于嵗时而列于类书何也类书者谓捴众类不可分也若可分之书当入别类且如天文有类书自当列天文类职官有类书自当列职官类岂可以为类书而捴入类书类乎
　　谏疏时政论与君臣之事隋唐志并入杂家臣今析出按此当入儒家大抵隋唐志于儒杂二家不分
　　古今编书所不能分者五一曰传记二曰杂家三曰小説四曰杂史五曰故事凡此五类之书足相紊乱又如文史与诗话亦能相滥
　　凡编书每一类成必计卷帙于其后如何唐志于集史计卷而正史不计卷实录与诏令计卷而起居注不计卷凡书计卷帙皆有空别唐志无空别多为抄写所移隋志最可信缘分类不考故亦有重复者嘉瑞记祥瑞记二书既出杂又出五行诸葛武侯集诫众贤诫曹大家女诫正顺志娣姒训女诫女训凡数种书既出儒类又出捴集众僧髙僧梁皇大舍记法藏目录元门寳海等书既出杂又出杂家如此三种实由分类不明是致差互若廼陶景天仪説要天文类中两出赵政甲寅元厯序厯数中两出黄帝飞鸟厯与海中仙人占灾祥书五行类中两出庾季才地形志地理类中两出凡此五书是不校勘之过也以隋志尚且如此后来编书出于众手不经校勘者可胜道防于是作书目正讹
　　崇文明于两类论一篇
　　崇文总目众手为之其间有两类极有条理古人不及后来无以复加也道书一类有九节九节相属而无杂揉又杂史一类虽不标别然分上下二卷即为二家不胜冗滥及覩崇文九节正所谓大热而濯以清风也杂史一类隋唐二志皆不成条理今观崇文之作贤于二志逺矣此二类往往是一手所编惜乎当时不尽以其书属之也
　　泛释无义论一篇
　　古之编书但标类而已未甞注解其着注者人之姓名耳盖经入经类何必更言经史入史类何必更言史但随其凡目则其书自显惟隋志于疑晦者则释之无疑晦者则以类举今崇文总目出新意每书之下必着説焉据标类自见何用更为之説且为之説也已自繁矣何用一一説焉至于无説者或后书与前书不殊者则强为之説使人意怠且太平广记者乃太平御览别出广记一书専记异事奈何崇文之目所説不及此意但以谓博采羣书以类分门凡是类书皆可博采羣书以类分门不知御览之与广记又何异崇文所释大槩如此举此一条可见其他
　　书有不应释论三篇
　　实录自出于当代按崇文捴目有唐实录十八部既谓唐实录得非出于唐人之手何湏一一释云唐人撰凡编书皆欲成类取简而易晓如文集之作甚多唐人所作自是一类宋朝人所作自是一类但记姓名可也何湏一一言唐人撰一一言宋朝人撰然崇文之作所以为衍文者不知其为防何此非不逹理也著书之时元不经心耳
　　有应释者有不应释者崇文总目必欲一一为之释间有见名知义者亦彊为之释如郑景岫作南中四时摄生论其名自可见何用释防如陈昌允作百中伤寒论其名亦可见何必曰百中者取其必愈乎
　　书有应释论一篇
　　隋志于他类只注人姓名不注义説可以睹类而知义也如史家一类正史编年各随朝代易明不言自显至于杂史容有错杂其间故为之注释其易知者则否惟覇史一类纷纷如也故一一具注盖有应释者有不应释者不可执一槩之论按唐志有应释者而一槩不释谓之简崇文有不应释者而一槩释之谓之繁今当观其可不可
　　不类书而类人论三篇
　　古之编书以人类书何甞以书类人防人则于书之下注姓名耳唐志一例削注一例大书遂以书类人且如别集类自是一类总集自是一类奏集自是一类令狐楚集百三十卷当入别集类表奏十卷当入奏集类如何取类于令狐楚而别集与奏集不分皮日休文数十卷当入总集类文集十八卷当入别集类如何取类于皮日休而总集与别集无别诗自一类赋自一类陆龟防有诗十卷赋六卷如何不分诗赋而取类于陆龟防按隋志于书则以所作之人或所解之人注其姓名于书之下文集则大书其名于上曰某人文集不着注焉唐志因隋志系人于文集之上遂以他书一槩如是且春秋一类之学当附春秋以显如曰刘向有何义易一类之书当附易以显如曰王弼有何义
　　唐志以人寘于书之上而不着注大有相妨如管辰作管辂三卷唐省文例去作字则当曰管辰管辂是二人共也如李邕作狄仁杰三卷当去作字则当曰李邕狄仁杰是二人共也又如李翰作张廵姚訚三卷当去作字则当曰李翰张廵姚訚是三人共也若文集置人于上则无相妨曰某人文集可也即无某人作某人文集之理所志唯文集置人于上可以去作字可以不着注而于义无妨也又如卢槃佐作孝子三卷又作髙士二卷髙士与孝子自殊如何因所作之人而合为一似此类极多炙毂子杂录注解五卷乃王叡撰若从唐志之例则当曰王叡炙毂子杂录注解五卷是王叡复为注解之人矣若用隋志例以其人之姓名著注于其下无有不安之理
　　编书不明分类论三篇
　　七略惟兵家一略任宏所校分权谋形势隂阳技巧为四种书又有图四十三卷与书参焉观其类例亦可知兵况见其书乎其次则尹咸校数术李柱国校方技亦有条理惟刘向父子所校经诸子诗赋冗杂不明尽采语言不存图谱缘刘氏章句之儒胸中元无伦类班固不知其失是致后世亡书多而学者不知源则凡编书惟细分难非用心精微则不能也兵家一略极明若他略皆如此何忧乎斯文之防也
　　史家本于孟坚孟坚初无独断之学惟依缘他人以成门户纪志则追司马之踪律厯艺文则蹑刘氏之迹惟地理志与古今人物表是其胸臆地理一学后代少有名家者由班固修之无功耳古今人物表又不足言也
　　古者修书出于一人之手成于一家之学班马之徒是也至唐人始用众手晋隋二书是矣然亦皆随其学术所长者而授之未甞夺人之所能而彊人之所不及如李淳风于志宁之徒则授之以志如顔师古孔頴逹之徒则授之纪以顔孔博通古今于李明天文地理图籍之学所以晋隋二志髙于古今而隋志尤详明也
　　编次有叙论二篇
　　隋志每于一书而有数种学者虽不标别然亦有次第如春秋三虽不分为三家而有先后之列先左氏次公羊次谷梁次国语可以次求类唐志不然三国语可以浑而杂出四家之学犹方圆氷炭也不知国语之文可以同于公谷公谷之义可以同于左氏者乎隋志于礼类有防服一种虽不别出而于仪礼之后自成一类以防服者仪礼之一篇也后之议礼者因而讲究遂成一家之书尤多于三礼故为之别异可以见先后之次可以见因革之宜而无所紊滥今唐志与三礼杂出可乎
　　编次不明论七篇
　　班固艺文志出于七略者也七略虽疎而不滥若班氏歩歩趋趋不离于七略未见其失也间有七略所无而班氏杂出者则踬矣扬雄所作之书刘氏盖未收而班氏始出若之何以太元法言乐箴三书合为一总谓之扬雄所序三十八篇入于儒家类按儒者旧有五十二种固新出一种则扬雄之三书也且太元易类也法言诸子也乐箴杂家也奈何合而为一家是知班固胸中元无伦类
　　旧类有道家有道书道家则老荘是也有法家有刑法法家则申韩是也以道家为先法家次之至于刑法道书别出条例刑法则律令也道书则法术也岂可以法术与老荘同条律令与申韩共贯乎不得不分也唐志则并道家道书释氏三类为一类命以道家可乎凡条例之书古人草昧后世详明者有之未有弃古人之详明従后人之紊滥也其意谓释氏之书难为在名墨兵农之上故以合于道家殊不知凡目之书只要明晓不如此论髙卑况释道二家之书自是矛盾岂可同一家乎
　　汉志于医术类有经方有医经于道术类有房中有神仙亦自微有分别奈何后之人更不本此同为医方同为道家者乎足见后人之茍且也
　　唐志别出明堂经脉一条而崇文总目合为医书据明堂一类亦有数家以为一条已自疎矣况合于医书而其类又不相附可乎
　　汉志以司马法为礼经以太公兵法为道家此何义也疑此二条非任氏刘氏所收盖出班固之意亦如以太元乐箴为儒家类也
　　汉志以世本战国防秦大臣奏事汉着记为春秋类此何义也
　　唐志以选举志入职官类是崇文总目以选举志入记非









　　通志卷七十一
　　钦定四库全书
　　通志卷七十二
　　宋　右　廸　功　郎　郑　樵　渔　仲　撰
　　图谱略第一
　　索象　原学　明用　记有　记无
　　索象
