<!-- { "loadSidebar": true } -->
　　北宫文子佗姬姓出自成公北宫懿子括之孙也献公之三年懿子帅师侵郑十八年从晋荀偃伐秦懿子生遗遗生文子襄公二年文子相公如楚过郑印叚迋劳于棐林如聘礼而以劳辞文子入聘子羽为行人冯简子与子太叔逆客事毕文子言于公曰郑有礼其数世之福也其无大国之讨乎诗云谁能执热逝不以濯礼之如政如热之有濯也濯以救热何患之有及楚见令尹围之威仪言于公曰令尹似君矣将有他志虽获其志不能终也诗云靡不有初鲜克有终终之实难令尹其将不免公曰子何以知之对曰诗云敬慎威仪惟民之则令尹无威仪民无则焉民所不则以在民上不可以终公曰善哉何谓威仪对曰有威而可畏谓之威有仪而可象谓之仪君有君之威仪其下畏而爱之则而象之故能有其国家令闻长世臣有臣之威仪其下畏而爱之则而象之故能守其官职保族宜家顺是以下皆如是是以上下能相固也卫诗曰威仪棣棣不可选也言君臣上下父子兄弟内外小大皆有威仪也周诗曰朋友攸摄摄以威仪言朋友之道必相教训以威仪也周书数文王之徳曰大国畏其力小国懐其徳言畏而爱之也诗云不识不知顺帝之则言则而象之也纣囚文王七年诸侯皆从之囚纣于是乎惧而归之可谓爱之矣文王伐崇再驾而降为臣蛮夷率服可谓畏之矣文王之功天下诵而歌舞之可谓则之矣文王之行至今为法可谓象之有威仪也故君子在位可畏施舎可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也文子之子喜灵公十三年齐豹之乱公生赐之諡曰贞子
　　蘧瑗字伯玉卫大夫也瑗谓君子之人达故观其器而知其工之巧观其发而知其人之知故君子慎其所以与人者时献公无道辱侮大臣孙林父惧将谋出之入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂从近闗出既反国寗喜以父命欲纳献公告伯玉伯玉曰瑗不得闻君之出敢闻其入又从近闗出顔阖将传卫灵公太子而问于伯玉曰有人于此其徳天杀与之为无方则危吾国与之为有方则危吾身其知适足以知人之过而不知其所以过若然者吾奈之何伯玉曰善哉问乎戒之慎之正汝身哉形莫若就心莫若和虽然之二者有患就不欲入和不欲出形就而入且为颠为灭为崩为蹶心和而出且为声为名为妖为孽彼且为婴儿亦与之为婴儿彼且为无町畦亦与之为无町畦彼且为无崖亦与之为无崖达之入于无疵汝知夫螳蜋乎怒其臂以当车辙不知其不胜任也是其才之羙者也汝不知夫养虎者乎不敢以生物与之为其杀之之怒也不敢以全物与之为其决之之怒也时其饥饱达其怒心虎之与人异类而媚养己者顺也故其杀者逆也夫爱马者以筐盛矢以蜄盛溺适有蚊虻仆縁而拊之不时则决衘毁首碎胷意有所至而爱有所亡可不慎邪公叔文子升于瑕邱蘧伯玉从文子曰乐哉斯邱也死则我必欲葬焉伯玉曰吾子乐之则瑗请前文子悔而止
　　寗武子俞寗庄子之子也成公三年楚伐宋晋文公欲假道于卫以救宋成公不许晋更从河南济救宋徴师于卫大夫欲许成公不肯晋及齐盟于敛盂成公请盟晋人拒之公欲与楚国人不欲出其君以说于晋公出居于襄牛寗武子从大夫元咺奉公弟叔武以摄位或诉元咺于公曰立叔武矣其子角从公公使杀之咺不废命奉夷叔以入守晋人以叔武故复公寗武子与卫人盟于宛濮曰天祸卫国君臣不协以及此忧也今天诱其使皆降心以相从也不有居者谁守社稷不有行者谁扞牧圉不协之故用昭乞盟于尔大神以诱天自今日已徃既盟之后行者无保其力居者无惧其罪有渝此盟以相及也眀神先君是紏是殛国人闻此盟也而后不贰公先期入寗武子先长牂守门以为使也与之乘而入公子歂犬华仲前驱叔武将沐闻君至喜捉髪而出前驱射而杀之公知其无罪枕之股而哭之歂犬走出公使杀之元咺以叔武之死也出奔晋以讼于晋侯寗武子为辅鍼庄子为坐士荣为大士公不胜晋杀士荣刖鍼庄子谓寗俞忠而免之执公归于京师寘诸深室寗武子职纳橐饘焉元咺归于卫立公子瑕晋侯使医衍酖公武子货医使薄其酖不死鲁侯为之请纳玉于王与晋侯皆十防王乃释公公使赂周歂冶厪曰茍能纳我吾使尔为卿周冶杀元咺子适子仪公复归于卫公再出而不失国皆武子之功也眀年狄围卫卫迁于帝邱卜曰三百年卫成公梦康叔曰相夺予享公命祀相寗武子不可曰鬼神非其族类不歆其祀杞鄫何事相之不享于此久矣非卫之罪也不可以间成王周公之命祀请改祀命从之公使寗武子聘于鲁鲁侯与之宴为赋湛露及彤弓不辞又不答赋使行人私焉对曰臣以为肄业及之也昔诸侯朝正于王王宴乐之于是乎赋湛露则天子当阳诸侯用命也诸侯敌王所忾而献其功于是乎王赐之彤弓一彤矢百玈弓矢千以觉报宴今陪臣来继旧好君辱贶之其敢干大礼以自取戾鲁人服之武子之子曰相相之子曰殖史防字子鱼亦曰祝佗灵公二十九年刘文公合诸侯于召陵谋伐楚将防子行敬子言于公曰防同难啧有烦言莫之治也其使祝佗从公曰善乃使子鱼子鱼辞曰臣展四体以率旧职犹惧不给而烦刑书若又共二徼大罪也且夫祝社稷之常也社稷不动祝不出竟官之制也君以军行祓社衅鼔祝奉以从于是乎出竟若嘉好之事君行师从卿行旅从臣无事焉公曰行也及臯鼬将长蔡于卫卫侯使祝佗私于苌曰闻诸道路不知信否闻蔡将先卫信乎苌曰信蔡叔康叔之兄也先卫不亦可乎子鱼曰以先王观之则尚徳也昔武王克商成王定之选建眀徳以蕃屏周故周公相王室以尹天下于周为睦分鲁公以大路大旂夏后氏之璜封父之繁弱殷氏六族条氏徐氏萧氏索氏长勺氏尾勺氏使帅其宗氏辑其分族将其丑类以法则周公用即命于周是使之职事于鲁以昭周公之眀徳分之土田陪敦祝宗卜史备物典策官司彛器因商奄之民命以伯禽而封于少皥之虚分康叔以大路少帛綪茷防旌大吕殷氏七族陶氏施氏繁氏锜氏樊氏饥氏终葵氏封畛土畧自武父以南及圃田之北竟取于有阎之土以共王职取于相土之东都以防王之东搜聃季授土陶叔授民命以康诰而封于殷虚皆啓以商政疆以周索分唐叔以大路密湏之鼔阙巩沽洗懐姓九宗职官五正命以唐诰而封于夏虚啓以夏政疆以戎索三者皆叔也而有令徳故昭之以分物不然文武成康之伯犹多而不获是分唯不尚年也管蔡啓商惎间王室王于是乎杀管叔而囚蔡叔以车七乘徒七十人其子蔡仲改行帅徳周公举之以为己卿士见诸王而命之以蔡其命书云王曰胡无若尔考之违王命也若之何其使蔡先卫也武王之母弟八人周公为太宰康叔为司防聃季为司空五叔无官岂尚年哉曺文之昭也晋武之穆也曺为伯甸非尚年也今将尚之是反先王也晋文公为践土之盟卫成公不在夷叔其母弟也犹先蔡载书云王若曰晋重耳鲁申卫武蔡甲午郑防齐潘宋王臣莒期藏在周府可覆视也吾子欲复文武之畧而不正其徳将如之何苌说告刘子与范献子谋之乃长卫侯于盟
