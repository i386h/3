<!-- { "loadSidebar": true } -->
　　氐四星似斗侧量米天乳氐上黑一星世人不识称无名一个招揺梗河上梗河横列三星状帝席三黑河之西亢池六星近摄提氐下众星骑官出骑官之众二十七三三相连十欠一阵车氐下骑官次骑官下三车骑位天辐两星立阵傍将军阵里振威霜
　　氐十六度下二尺为五星日月中道为天子之路寝眀则大臣妃后奉君不失节如不见或移动则臣将谋内祸乱生矣日月食主内乱木犯之立后妃火犯臣僭上金犯拜将水犯百官忧客星犯婚礼不整彗孛犯暴兵起月晕人不安一曰氐为后妃之府休解之房前二星适也后二星妾也将有徭役之事氐先动星眀大则民无劳天乳在氐北主甘露眀则润泽甘露降招揺一星在梗河北次北斗柄端主胡兵芒角变色揺动则兵革大起梗河二星在大角北天子以备不虞其色变动有兵丧帝席三星在大角西比天子宴乐献夀之所其星不见大人失位亢池六黑星为泛舟楫主迎送移徙则凶骑官二十七星在氐南天子骑士之象星众则安不见兵起车骑三黒星在氐南骑官之上都车马之将也金火犯为灾动摇车骑行天辐两黄星在房西主銮驾客星来守之则辇毂有忧也骑阵将军一星在骑官东南主骑将也揺动则骑将出
　　房四星直下主眀堂键闭一黄斜向上钩钤两个近其傍罚有三星植键上两咸夹罚似房状房下一星号为日从官两个日下出
　　房六度为眀堂天子布政之宫也亦四辅也下第四星上将也次次将也次次相也上星上相也南二星君位北二星夫人位又为四表中间为天衢之大道亦谓之天阙黄道之所经也南间曰阳环亦曰阳道其南曰太阳北间曰隂间亦曰隂道其北曰太隂七曜由乎天衢则天下平和由阳道则主旱丧由隂道则主水兵房星亦曰天驷为天马主车驾南星曰左骖次左服次右服次右骖亦曰天廐又主开闭为蓄藏之所由也房星眀则王者眀骖星大则兵起星离则人流日月食主昏乱权臣横彗孛犯之兵起下二星为隂五星犯之为水上二星为阳五星犯之为旱房北二小星曰钩钤房之钤键天之管籥主闭藏键天心也王者孝则钩钤眀近房天下同心远则天下不和王者絶后房钩钤间有星及踈坼则地动河清东咸西咸各四星在房心北日月五星之道也为房之户所以防滛佚也眀则吉暗则凶日月五星犯守之有隂谋火守之兵起罚三星在东咸正西南北而刑主受金赎罪正而直列则法令大平曲而斜列则刑罚不中日一星在房中道前太阳之精主眀徳金火犯守之有忧从官二星在积卒西北
　　心三星中央色最深下有积卒共十二三三相聚心下是
　　心六度一名大火天王位也中星曰明堂为大辰天子之正位也前星为太子不明则太子不得位后星为庶子明则庶子继心上四尺为日月五星之中道中心明则化成道昌直则地动移徙不见国亡又曰心变黑色大人有忧直则主失势动则国有忧离则民流金火犯血光不止土木犯吉日月食吉月晕兵起火来守之国无主客星及孛犯天下兵荒积卒十二星在房心西南五营军士也微而小则吉明大动揺兵大起一星亡兵出二星亡兵半出三星亡兵出尽他星守之兵大起近臣诛
　　尾九星如钩苍龙尾下头五防号龟星尾上天江四横是尾东一个名傅説説东畔一鱼子龟西一室是神宫所以列在后妃中
　　尾十九度后妃之府后宫之埸也北之一丈为天之中道上第一星后也次三星夫人次则嫔妾第三星傍一星名曰神宫觧衣之内室尾亦为九子星色欲均明大小相承则后妃无妬忌后宫有叙多子孙星微细暗后有忧疾踈逺则后失势动移则君臣不和天下乱就聚则大水木犯之及月晕则后妃死火犯宫中内乱土犯吉水犯宫中有事客星犯大臣诛日月食主饥一曰金火守之后宫兵起龟五星在尾南汉中主占定吉凶明则君臣和不明为乖戾亡则赤地千里火守之兵起在外守之兵罢天江四星在尾之北主太隂不欲明明而动水暴出参差则马贵其星不具则津河关道不通荧惑守之有立主客星入河津絶傅説一星在尾后河中主后宫女巫祝祀神灵祈祷子孕故曰主王后之内祭祀以求子孙也诗云克禋克祀以弗无子即此之象也其星明大王者多子孙小而暗后宫少子动揺则后宫不安星揺则天子无嗣鱼一星在尾后河中主隂事知云雨之期也大明则隂阳和风雨时暗则鱼多亡动揺则大水暴出出汉中则大鱼多死火守在南则旱在北则水起
　　臣谨按説一星惟主后宫女巫祷祠求子之事谓之傅説者古有傅母有保母傅而説者谓傅母喜之也今之妇人求子皆祀婆神此傅説之义也偶商之説与此同音诸子百家更不详审其义则曰傅説骑箕尾而出殊不知箕尾専主后宫之事故有傅説之佐焉
　　箕四星形状如簸箕箕下三星名木杵其前一黑是糠皮
　　箕十一度亦谓之天津后宫妃后之位上六尺为天之中道箕一曰天鸡主八风凡日月宿在箕东壁翼轸者风起又主口舌主客蛮夷诸国故蛮夷将动先表箕焉星大明直则五谷熟君无防间踈暗则无君世乱五谷贵蛮夷不伏内外有差就聚细微天下忧动则蛮夷有使来离徙则人流若移入河国灾人相食月晕金火犯之兵起流星犯大臣叛日宿其野风起杵三星在箕南主杵舂之用也纵为丰横为饥移徙人失业不见人相食客星入杵臼天下有急变糠一星在箕口前杵臼西北明则为丰暗则为饥不见人相食
　　北方
　　斗六星其状似北斗魁上建星三相对天弁建上三三九斗下圆安十四星虽然名鼈贯索形天鸡建背双黑星天籥柄前八黄精狗国四方鸡下生天渊十星鼈东边更有两狗斗魁前农家丈人狗下眠天渊十黄狗色元
　　斗二十五度天庙也亦曰天机五星贯中日月正道为丞相太宰之位酌量政事之宜襃进贤良禀授爵禄又主兵南二星魁天梁也中央二星天相也北二星天府庭也亦为夀命之期将有天子之事占于南斗星盛明君臣一心天下和平爵禄行芒角动揺天子愁兵起移徙其臣逐日月五星逆入斗天下流荡孛犯之兵起星小暗则废宰相及死鼈十四星在南斗南鼈为水虫为太隂有星守之白衣防主有大水火守之旱建六星在斗背亦曰天旗临于黄道天之都关也建斗之间七曜之道建为谋事为天鼓为天马南二星天库也中央二星市也鈇锧也上二星旗跗也建动揺则人劳月晕之蛟龙见牛马疫月食五星犯守大臣相谮臣谋主亦为关梁不通有大水天弁九星在建星北入河中市官之长也主列肆阛阓若市籍之事以知市珍也星明则吉彗星犯守之籴贵兵起天鸡二星在狗国北主时也金火守入兵大起天籥八星在斗南斗杓西主鏁籥关闭明吉暗凶狗国四星在建东北主鲜卑乌丸沃沮明则边寇作金火犯守外夷有变太白逆守之其国乱客星守犯之有大盗其王且来天渊十星在鼈东南一曰天海主溉灌火守之大旱水守之大水一曰主海中鱼鼈狗二黒星在斗魁前主吠守御奸回也不居常处为大灾农丈人一星在南斗西南老农主稼穑也其占与糠略同
　　牛六星近在河岸头头上虽然有两角腹下从来欠一脚牛下九黑是天田田下三三九坎连牛上直建三河鼓鼓上三星号织女左旗右旗各九星河鼓两畔右边明更有四黄名天桴河鼔直下如连珠罗堰三乌牛东居渐台四星似口形辇道东足连五丁辇道渐台在何许欲得见时近织女
　　牛七度天之关梁日月五星之中道主牺牲其北二星一曰即路一曰聚火又曰上一星主道路次二星主关梁次三星主南越甘氏曰上二星主道路次二星主关梁次二星主南夷中一星主牛移动则牛多殃明大则王道昌其星曲则籴贵又曰星明大则关梁通牛贵怒则马贵不明失常谷不登细则牛贱中星移上下牛多死小星亡则牛多疫月晕损犊金火犯之兵灾水土犯之吉天田九星牵牛南太微东主天子畿内之田其占与角之天田同九坎九黑星在天田东主沟渠所以导逹泉源流泻盈溢明盛则有水灾夷人侵边不明则吉河鼓三星在牵牛北天鼓也主军鼓及鈇一曰三武主天子三将军中央大星为大将军左星为左将军右星为右将军左星南星也所以备关梁设险阻而拒难也明大光润将军吉动揺差度乱兵起直则将有功曲则将失律左旗右旗各九星在河鼔左右皆天之旗鼔也旗星明润将军吉动揺兵起怒则马贵旗端四星南北列曰天桴鼓桴也星不明漏刻失时动揺军鼓用桴鼓相直亦然织女三星在河北天纪东端天女也主果蓏丝绵珍宝也王者至孝神只咸喜则织女星俱眀天下和平大星怒角布帛贵又曰三星俱眀女功善暗而微天下女功废不见兵起东足四星曰渐台临水之台也主刻漏律吕之事西足五星曰辇道天子嬉游之道金火守之御路兵起罗堰三星在牵牛东主隄塘壅蓄水潦灌溉田苗大而眀大水泛溢
　　臣谨按张衡云牵牛织女七月七日相见者即此也古雅云河鼓谓之牵牛又歌曰东飞百劳西飞燕黄姑织女时相见黄姑即河鼓也音讹耳
　　女四星如箕主嫁娶十二诸国在下陈先从越国向东论东西两周次二秦雍州南下双鴈门代国向西一晋伸韩魏各一晋北轮楚之一国魏西屯楚城南畔独燕军燕西一郡是齐隣齐北两邑平原君欲知郑在越下存十六黄星细区分五个离珠女上星败珠上瓠生两个各五瓠眀天津九个弹弓形两星入牛河中横四个奚仲天津上七个仲侧扶筐星
　　女十一度下九尺为日月中道天之少府也谓之须女者须贱妾之称妇职之卑者也主妇女之位其星如妇功之式主布帛裁制嫁娶星明天下丰女功昌小暗则国藏虚移动则妇女受殃产死者多后妃废日月食国忧木犯立后火犯女防金犯灾土孛犯损蚕月晕妇人灾又曰水守之万物不成火守之布帛贵人多死土守之有女防金守之兵起十二国有十六星齐一星在九坎之东齐北二星曰赵赵北一星曰郑郑北一星曰越越东二星曰周周东南北列二星曰秦秦南二星曰代代西一星曰晋晋北一星曰韩韩北一星曰魏魏西一星曰楚楚南一星曰燕其星有变各以其国离珠五星在须女北须女之藏府也为女子之星非其故后宫乱客星犯之后宫凶瓠五星在离珠北主隂谋主后宫主果食眀则歳熟微则后失势果不登客星守之鱼盐贵旁五星曰败主种植与瓠畧同天津九星在虚危北横汉中津梁所度眀而动则兵起如流沙死人如乱麻参差不齐马贵一星不备关梁不通三星不备覆防天下星亡水灾河溢水贼称王奚仲四星在天津北古车正也金火守之兵车必起扶筐七黑星主蚕事见吉不见则凶
　　臣谨按天之所覆者广而华夏所占者牛女下十二国耳牛女在东南故释氏谓华夏为南赡部洲其二十八宿所管者多十二国之分野随其所耳
　　虚上下各一如连珠命禄危非虚上呈虗危之下哭泣星哭泣双双下垒城天垒团圆十三星败臼四星城下横臼西三个离瑜眀
