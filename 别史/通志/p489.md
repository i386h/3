<!-- { "loadSidebar": true } -->
　　秦王俊字阿祗开皇元年立为秦王二年拜上柱国河南道行台尚书令洛州刺史时年十二加右卫大将军领关东兵三年迁秦州总管陇右诸州尽焉俊仁恕慈爱崇敬佛道甞请为沙门不许六年迁山南道行台尚书令伐陈之役为山南道行军元帅督三十总管水陆十余万屯汉口为上流节度寻授扬州总管四十四州诸军事镇广陵转并州总管二十四州诸军事俊初颇有令闻文帝闻而大悦后渐奢侈违犯制度出钱求息帝遣按其事相与连坐者百余人于是盛脩宫室穷极侈丽俊有巧思每亲运斤斧为工巧之器饰以珠玉为妃作七宝羃篱重不可载以马负之而行徴役无已置浑天仪测景表又为水殿香涂粉壁玉砌金阶梁柱楣栋之间周以明镜间以宝珠极莹饰之美每与賔客伎女歌于其上俊颇好内妃崔氏性妬甚不平之遂于中进毒俊由是遇疾徴还京师帝以俊奢纵免官以王就第左武卫刘升諌曰秦王非有他过但费官物营廨舎而已臣谓可容帝曰法不可违升固谏帝忿然作色升乃止杨素复进谏以秦王过不应至此帝曰我是五儿之父非是兆人之父邪若如公意何不别制天子儿律以周公为人尚诛管蔡我诚不及周公逺矣安可废法卒不许俊疾笃含银银色变以为遇蛊未能起遣使奉表陈谢帝责以失徳大都督皇甫统上表请复王官不许嵗余以疾笃复拜上柱国二十年六月薨于邸帝哭之数声而止曰晋王前送一鹿我令作脯拟赐秦王今亡可置灵坐之前心已许之不可亏信帝及后往视见大蜘蛛及大蛷螋从枕中出求之不见穷之知妃所为也俊所为侈丽物悉命焚之勅送终之具务从俭约以为后世法王府僚佐请立碑帝曰欲求名一卷史书足矣何用碑为若子孙不能保家徒与人作镇石耳妃崔氏以毒王故下诏废絶赐死于其家子浩崔氏所生以其母谴死遂不得立以秦国官为丧主俊长女永丰公主年十三遭父忧哀慕尽礼免丧遂絶酒肉毎忌日輙流涕不食有开府王延者性忠厚领俊亲信兵十余年俊甚礼之及俊疾延恒在閤下衣不解带俊薨勺饮不入口者数日羸顿骨立帝闻而悯之赐以御药授骠骑将军典宿卫俊日延号恸而絶帝嗟异之令通事舎人吊祭诏延于俊墓侧炀帝即位立浩为秦王以奉孝王嗣封浩弟湛济北侯后以浩为河阳都尉杨元感作逆之际左翊卫大将军宇文述勒兵讨之至河阳修启于浩浩诣述营共相往复有司劾浩以诸侯交通内臣竟坐废免宇文化及弑逆立浩为帝及败于黎阳北走魏县自僭为帝因而害之湛骁果有胆烈大业初为荥阳太守坐浩免后亦为化及所害
　　庶人秀开皇元年立为越王未防徙封于蜀拜柱国益州总管二十四州诸军事二年进上柱国西南道行台尚书令本官如故嵗余而罢十二年入为内史令右领军大将军寻出镇于蜀秀有胆气容貎瓌伟美须髯多武艺甚为朝臣所惮帝每谓献皇后曰秀必以恶终我在当无虑至兄弟必反兵部侍郎元衡使于蜀秀深结于衡以左右为请衡既还京师为秀请益左右帝不许大将军刘哙之讨西帝令上开府杨武通将兵继进秀使嬖人万知光为武通行军司马帝以秀任非其人谴责之因谓羣臣曰坏我法者必在子孙譬如猛虎物不能害反为毛间虫所损食耳于是遂分秀所统秀渐奢侈违犯制度车马被服拟于天子及太子勇废秀甚不平皇太子恐秀终为后变隂令杨素求其罪状而谮之仁夀二年徴还京师帝见不与语明日使使切责之秀谢罪皇太子及诸王流涕庭谢帝曰顷者秦王糜费财物我以父道训之今秀蠧害生灵当以君道绳之乃下执法开府庆整谏曰庶人勇既废秦王已薨陛下见子无多何至如是蜀王性甚耿介今被责恐不自全帝大怒欲断其舌因谓羣臣曰当斩秀于市以谢百姓乃令杨素苏威牛栁述赵绰推之太子隂作偶人书帝及汉王姓名缚手钉心令人埋之华山下令杨素发之又云秀妄述图防并作檄文曰逆臣贼子专防威柄陛下唯守虚噐一无所知中陈甲兵之盛云当指期问罪置秀集中以闻帝曰天下宁有是邪乃废为庶人幽之内侍省不得与妻子相见令给獠婢二人驱使与秀连坐者百余人秀既幽逼愤懑不知所为乃上表陈已愆请与其爱子子相见并请赐一穴令骸骨有所帝乃下诏数其罪过凡有十事使臣下知之后竟听与其子同处炀帝即位禁锢如初宇文化及之弑逆也欲立秀为帝羣议不许于是害之并其诸子
　　庶人谅字徳章一名杰小名益钱开皇元年立为汉王十二年为雍州牧加上柱国右卫大将军转左卫大将军十七年出为并州总管帝幸温汤而送之自山以东至于沧海南拒黄河五十二州尽焉特许以便宜不拘律令十八年起辽东之役以谅为行军元帅至辽水师遇疾疫不利而还十九年突厥犯塞以谅为行军元帅竟不临戎文帝甚宠爱之谅自以居天下精兵处以太子勇防废居常怏怏隂有异图遂讽帝云突厥方彊太原即为重镇宜脩武备帝从之于是大发工役缮脩器械贮纳于并州招集亡命左右私人殆将数万有王頍者梁将王僧辩之子少倜傥好竒略为谅谘议参军萧摩诃者陈氏旧将二人俱不得志毎郁郁思乱皆为谅亲善及蜀王以罪废谅愈不自安防文帝崩炀帝使车骑屈突通以髙祖玺书徴之先是髙祖与谅宻约若玺书徴汝勅字傍别加一防又与玉麟符合则就徴及发书无騐谅知有变不赴遂发兵反总管司马皇甫诞谏谅谅收繋之王頍说谅曰王所部将吏家属尽在关西若用此等即宜长驱深入直据京都所谓疾雷不及掩耳若但欲割据旧齐之地宜任东人谅不能专之乃兼用二策声言杨素反将诛之总管府兵曹河东裴文安说谅曰井陉以西是王掌握内山东士马亦为我有宜悉发之分遣羸兵屯守要路仍令随方略地率其精锐直入蒲津文安请为前锋王以大军继后风行电撃顿于灞上咸阳以东可指麾而定京师震扰兵不暇集上下相疑羣情离骇我即陈兵号令谁敢不从旬月之间事可定矣谅大恱于是遣所署大将军余公理将兵出太谷以趣河阳大将军綦良出口以趣黎阳大将军郑建出井陉以略燕赵柱国乔钟馗出鴈门署文安为柱国与纥单贵王大将军茹茹天保侯莫陈惠直指京师谅简精锐数百骑载羃篱诈称宫人还长安径入蒲州城中豪杰亦有应之者文安等未至蒲津百余里谅忽改图令纥单贵断河桥守蒲州而召文安文安至曰兵机诡速本欲出其不意王既不行文安又返使彼计成大事去矣谅不对于是从乱者十九州乃以王为蒲州刺史裴文安为晋州粹为綘州梁菩萨为潞州韦道正为韩州张伯英为泽州遣伪署大将军常伦进兵绛州伦遇晋州司法仲孝俊之子谓曰吾晓天文遁甲今年起兵得晋地者王孝俊闻之曰皇太子常为晋王故曰晋地非谓反徒也时潞州有官羊生羔二首相背以为谅之咎徴炀帝遣杨素率骑五千袭王纥单贵于蒲州素夜至河际收商贾船得数百艘置草其中践之无声遂衘枚而济迟明撃之单贵败走以城降素于是率歩骑四万趣太原谅使赵子开守髙壁素击走之谅大惧自拒素于蒿泽属天大雨谅欲旋师王頍谏曰杨素悬军士马疲王以锐卒亲戎撃之其势必举今见敌而还示人以怯阻战士之心益西军之气愿必勿还谅不从退守清原素进撃之谅与官军战死者万八千人谅退保并州素进撃之谅穷蹙请降頍自杀百寮奏谅当死帝曰朕终鲜兄弟情不忍言欲屈法恕谅一死于是除名絶其属籍竟以幽死所部吏民坐死徙者二十余万家先是并州謡言一张纸两张纸客量小儿作天子时伪署官告身皆一纸别授则二纸谅闻謡言曰我幼时字阿客量与谅同音吾于皇家最小以为应之子颢因而禁锢宇文化及弑逆之际遇害
　　炀帝三子
　　炀帝三男萧皇后生元徳太子昭齐王暕萧贵嫔生赵王果
