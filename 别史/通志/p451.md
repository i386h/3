<!-- { "loadSidebar": true } -->
　　鄱阳忠烈王恢字达文帝第十子也幼聪頴七岁能通孝经论语义发摘无遗及长美风仪渉猎史籍仕齐位北中郎外兵参军前军主簿宣武王之难逃在都下武帝起兵恢藏伏得免大军至新林乃奉迎天监元年封鄱阳郡王除郢州刺史加都督初郢城内疾疫死者甚多不及藏殡恢下车遽命埋瘗又遣四使廵行州郡境内大宁时有进筒中布者恢以奇货异服即命焚之于是百姓仰徳累迁都督益州刺史成都去新城五百里陆路往来悉订私马百姓患焉累政不能改恢乃市马千匹以付所订之家须则以次发之百姓赖焉再迁开府仪同三司都督荆州刺史普通七年薨于州诏赠侍中司徒諡曰忠烈恢美容质善谈笑爱文章有士大夫风则所在虽无皎察亦不伤物后有目疾久废视瞻有道人慧龙得疗眼术恢请之及至空中忽见圣僧及慧龙下针豁然开朗咸谓精诚所致恢性通恕轻财好施凡歴四州所得奉禄随而散之在荆州尝从容问賔僚曰中山好酒赵王好吏二者孰愈众未有答者恢顾谓长史萧琛曰汉时王侯蕃屏而已视事亲民自有其职中山听乐可得任性彭祖代吏近于侵官今之王侯不守蕃国当佐天子临民清白其优乎坐者咸服有男女百人男封侯者三十九人女主三十八人世子范嗣范字世仪温和有器识为衞尉卿每夜自廵警武帝嘉其劳苦出为益州刺史行至荆州而忠烈王薨因停自解武帝不许诏权监荆州及湘东王至范依旧述职遣弟湘潭侯退随丧而下大同元年以开通劒道克复华阳增封寻徴为领军将军侍中范虽无学术而以筹略自命爱奇翫古招集文才率意题咏亦时有奇致后为都督雍州刺史作牧莅人甚得时誉抚循将士尽获欢心于是养士马修城郭聚军粮于私邸时庐陵王为荆州既是都督府又素不相能乃啓称范谋乱范亦驰啓自理武帝怒焉时论者犹谓范欲为贼又童謡云莫怱怱且寛公谁当作天子草覆车边己时武帝年高诸王莫肯相服简文虽居储贰亦不自安而与司徒邵陵王纶特相疑阻纶时为丹阳尹威震都下简文乃选精兵以衞宫内兄弟相贰声闻四方范以名应謡言而求为公未几加开府仪同三司范心密喜以为謡验武帝若崩诸王必乱己既得众又有重名谓可因机以定天下乃更收士众希望非常太清元年大举北侵初谋元帅帝欲用范时朱异取急外还闻之遽入白曰嗣王范雄豪盖世得人死力然所至残暴非吊民之材昔陛下登北顾亭以望谓江右有反气骨肉为戎首今日之事尤宜详择帝黙然曰会理何如异对曰陛下得之臣无恨矣会理懦而无谋所乗舆施版屋冠以牛皮帝闻不悦行至宿豫贞阳侯渊明请行又以渊明代之而以范为征北大将军总督汉北征讨诸军事寻迁南豫州刺史侯景败于涡阳退保寿阳乃改范为合州刺史镇合肥时景不臣之迹已露范屡啓言之朱异每抑而不奏及景围都城范遣世子嗣与裴之高等入援迁开府仪同三司台城不守范乃弃合肥出东关请兵于魏遣二子为质魏人据合肥竟不助范范进退无计乃泝流西上军于嶷阳遣信告寻阳王大心大心要还九江欲共兵西上范得书大喜乃引军至盆城以晋熙为晋州遣子嗣为刺史江州郡县輙更改易于是寻阳政令所行唯在一郡又疑畏范市籴不通范乃复遣其弟观宁侯永将兵通南川助庄铁时二镇相猜无复图贼之意范数万之众皆无复食人多饿死范竟发背而薨众秘不发丧奉弟南安侯恬为主有众数千范将侯瑱袭庄铁于豫章杀之尽并其军乃迎丧往郡于松门遇风柩沉于水钩求得之及于庆之逼豫章侯瑱以范子十六人降贼贼尽于石头阬杀之世子嗣字长允容貌丰伟腰带十围性骁果有胆略倜傥不防细行而复倾身养士皆得死力范之薨也嗣犹据晋熙城中食尽将士皆乏絶侯景遣任约攻嗣时贼方盛咸劝且止战嗣按劒叱之曰今日之战乃萧嗣効命死节之秋也及战遇流矢中颈不许拔带箭手杀数人贼退方命拔之应时气絶妻子为任约所禽初范既与寻阳王大心相持及嗣之死犹未敢发范丧范弟谘字世恭位衞尉卿封武林侯简文即位之后景周衞转严外人莫得见唯谘及王克殷不害并以文弱得出入卧内晨昏左右天子与之讲论六艺不辍于时及南康王会理事败克不害惧祸乃自疏谘不忍离帝朝觐无絶贼恶之令人刺杀谘于广莫门外谘弟修字世和封宜丰侯筋力贞固风仪严整九岁通论语十一能属文鸿胪卿裴子野见而赏之性至孝年十二丁所生徐氏艰自荆州反葬中江遇风前后部伍多致沉溺修抱柩长号血泪俱下随波揺荡终得无他葬讫因庐墓次先是山中多猛兽至是絶迹野鸟驯狎栖宿檐宇武帝嘉之以班告宗室为兼衞尉卿初修兄嗣王范为衞尉夜中行城常因风便鞭棰宿衞欲令帝知其勤及修在职夜必再廵而不欲人知或问其故曰夜中警逴实有其劳主上慈爱闻之容或赐止违诏则不可奉诏则废事且胡质之清尚畏人知此职司之常何足自显闻者叹服时王子侯多为近畿小郡歴试有绩乃得出为边州帝以修识量宏达自衞尉出镇钟离徙为梁秦二州刺史在汉中七年移风改俗人号慈父长史范洪胄有田一顷将秋遇蝗修躬至田所深自咎责功曹史琅邪王廉劝修捕之修曰此由刺史无徳所致捕之何补言卒忽有飞鸟千羣蔽日而至瞬息之间食虫尽而去莫知何鸟适有台使见之具言于帝玺书劳问手诏曰犬牙不入无以过也州人表请立碑颂徳嗣王范在湓城颇有异论武陵王大生疑防流言噂修深自分释求送质子并请助防武陵王乃遣从事中郎萧固谘以当世之事具观修意修泣涕为言忠臣孝子之节王敬纳之故终修之时不为不义一夕忽有狗据修所卧牀而卧修曰此其戎乎因大修城垒承圣元年魏将达奚武来攻修遣记室参军刘璠至益州求救于武陵王纪纪遣将杨干运救之拜修随郡王璠还至璠乃降于魏干运班师璠至城下说城中降魏修数之曰卿不能死节反为说客邪命射之间信遣至荆州元帝遣与相闻修中直兵参军陈晷甚勇有口求为觇见获以辞语被害乃遣谘议虞馨致武牛酒武谓曰梁已为侯景所败王何为守此孤城修答守之以死誓为断头将军魏相安定公宇文泰遣书喻之力屈乃降安定公礼之甚厚未几令还江陵厚遣之以文武千家为纪纲之仆元帝虑其为变中使觇伺不絶于道至之夕命劫窃之及旦修表输马仗而后帝安修入觐望閤悲不自胜元帝亦恸尽朝皆泣寻拜湘州刺史长沙频遇兵荒人戸凋弊修劝穑务本未期流人至者三千余家元帝多忌宗室有问望者动加诛翦修静恭自守埋声晦迹元帝亦以宗属长年深相敬礼及闻江陵被围即日登舟赴救至巴陵西而江陵覆灭恭帝立遥授修太尉迁太保时梁室寝微修虽心图义举而力弱不能自振遂发背呕血而薨时年五十二修弟泰字世怡封丰城县侯歴位中书舎人倾财竭产以事时要遂得超迁为谯州刺史江北人情犷彊前后刺史并抚绥之泰至州徧发人丁使担腰舆扇繖等物不限士庶有耻为之者即加杖责其多输财者随放免之于是人皆思乱及侯景至人无战心城陷被执寻逃至江陵元帝平景以泰为兼太常卿桂阳内史未至郡属于谨平江陵遂随兄修于郢州及修卒即以泰为刺史湘州刺史王琳袭泰泰以州输琳时陈武帝执政徴为侍中不就乃奔于齐齐用为永州刺史陈天嘉五年周大将军权景宣畧地河南泰遂归长安以名犯周文帝讳称字焉拜开府仪同三司封义兴郡公授蔡州刺史政存简惠深为吏民所安卒官子宝嗣宝字季珍美风仪善谈笑未弱冠名重一时隋文帝辅政引为丞相府典籖开皇中至吏部侍郎坐太子勇事诛泰弟退封湘潭县侯位青州刺史建业陷与从兄定襄侯祗俱入东魏齐天保中位金紫光禄大夫卒子慨深沉有体量北人于南士中称慨为长者好学善草隶书歴位著作佐郎待诏文林馆卒于司徒从事中郎
