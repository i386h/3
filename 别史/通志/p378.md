<!-- { "loadSidebar": true } -->
　　【大风壊庐舍　宋少帝景平二年春二月乙巳大风文帝元嘉二十九年春三月壬午大风折木　齐武帝永明四年春二月丙寅大风呉郡偏甚树叶皆赤　八年夏六月都下大风发屋　梁武帝天监六年秋八月戊戌大风拔木　元帝承圣三年冬十月丁卯帝出行江陵城栅大风拔木十一月甲申帝阅武于南城北风雨总集旗帐飃乱丁酉又大风城内火起　陈文帝天嘉六年秋七月癸未有大风自西南至广百余歩击坏灵台侯楼　宣帝大建十二年夏六月壬戌大风吹坏臯门中阃　十三年秋九月癸未夜大风从北地来发屋抜树　后主祯明二年夏六月丁巳大风自西北激涛水入石头是嵗大风拔朱雀门　北齐武成帝河清二年大风三旬乃止　后主天綂三年夏五月大风昼晦发屋拔树　四年夏六月甲辰大风拔树　武平七年春二月丙寅大风从西北起发屋拔树五日乃止隋文帝开皇二年冬十二月京都大风发屋拔木　仁寿元年夏五月壬辰大风拔木】














　　通志卷七十四
<史部,别史类,通志>
　　钦定四库全书
　　通志卷七十五
　　宋　右　廸　功　郎　郑　樵　渔　仲　撰
　　昆虫草木略第一
　　序　草类　蔬类　稻粱类
　　序
　　学者操穷理尽性之说以虚无为宗实学置而不问仲尼时已有此患曰小子何莫学夫诗兴观羣怨事父事君多识于鸟兽草木之名其曰小子者无所识之辞也其曰何莫者苦口之辞也故又曰人而不为周南召南其犹正墙面而立此苦口之甚也一部论语言他书不过一再惟诗则言之又言凡十二度言焉门弟子有能学诗者则深喜之子贡子夏在孔门未为高弟至于论诗则与之至子夏又发起予之叹者深嘉之也夫乐之本在诗诗之本在声窃观仲尼初亦不达声至哀公十一年自卫反鲁质正于太师氏而后知之故曰吾自卫反鲁然后乐正雅颂各得其所此言诗为乐之本而雅颂为声之宗也其曰师挚之始关雎之乱洋洋乎盈耳哉此言其声之盛也又曰关雎乐而不淫哀而不伤此言其声之和也人之情闻歌则感乐者闻歌则感而为淫哀者闻歌则感而为伤惟关雎之声和而平乐者闻之而乐其乐不至于淫哀者闻之而哀其哀不至于伤此关雎所以为羙也缘汉人立学官讲诗专以义理相传是致卫宏序诗以乐为乐得淑女之乐淫为不淫其色之淫哀为哀窈窕之哀伤为无伤善之伤如此说关雎则洋洋盈耳之防安在乎臣之序诗于风雅颂曰风土之音曰风朝廷之音曰雅宗庙之音曰颂而不曰风风者敎也雅者正也言王政之所由废兴也颂者羙盛徳之形容也于二南则曰周为河洛召为岐雍河洛之南濒江岐雍之南濒汉江汉之间二南之地诗之所起在于此屈宋以来骚人墨客多生江汉故仲尼以二南之地为作诗之始而不曰南言化自北而南于王黍离豳七月则曰王为王城东周之地豳为豳丰西周之地七月者西周之风黍离者东周之风而不曰黍离降国风臣之序诗专为声歌欲以明仲尼之正乐臣之释诗深究鸟兽草木之名欲以明仲尼敎小子之意然两汉之言诗者惟儒生论义不论声而声歌之妙犹传于瞽史经董卓赤眉之乱礼乐沦亡殆尽魏人得汉雅乐朗仅能歌文王鹿鸣驺虞伐檀四篇而已太和之末又亡其三惟有鹿鸣至晋又亡自鹿鸣亡后声诗之道絶矣夫诗之本在声而声之本在兴鸟兽草木乃发兴之本汉儒之言诗者既不论声又不知兴故鸟兽草木之学废矣若曰关关雎鸠在河之洲不识雎鸠则安知河洲之趣与关关之声乎凡鴈鹜之类其喙者则其声关关鸡雉之类其喙鋭者则其声鷕鷕此天籁也雎鸠之喙似鳬鴈故其声如是又得水边之趣也小雅曰呦呦鹿鸣食野之苹不识鹿则安知食苹之趣与呦呦之声乎凡牛羊之属有角无齿者则其声呦呦驼马之属有齿无角者则其声萧萧此亦天籁也鹿之喙似牛羊故其声如是又得蒌蒿之趣也使不识鸟兽之情状则安知诗人关关呦呦之兴乎若曰有敦苦蒸在栗薪者谓苦引蔓于篱落间而有敦然之系焉若曰桑之未落其叶沃若者谓桑叶最茂虽未落之时而有沃若之泽使不识草木之精神则安知诗人敦然沃若之兴乎陆玑者江左之骚人也深为此患为毛诗作鸟兽草木虫鱼疏然玑本无此学但加采访其所者多是支离自陆玑之后未有以此明诗者惟尔雅一种为名物之宗然孙炎郭璞所得既希张揖孙宪所记徒广大抵儒生家多不识田野之物农圃人又不识诗书之防二者无由参合遂使鸟兽草木之学不传惟本草一家人命所系凡学之者务在识真不比他书只求说也神农本经有三百六十以应周天之数陶景隐者也得此一家之学故益以三百六十以应周天之数而两之臣少好读书无渉世意又好泉石有慕景心结茅夹漈山中与田夫野老往来与夜鹤晓猿杂处不问飞潜动植皆欲究其情性于是取陶隐居之书复益以三百六十以应周天之数而三之已得鸟兽草木之眞然后传诗已得诗人之兴然后释尔雅今作昆虫草木略为之会同庶几衰晩少备遗忘岂敢论实学也夫物之难明者为其名之难明也名之难明者谓五方之名既已不同而古今之言亦自差别是以此书尤详其名焉
　　草类
　　芝曰菌其类有五色加以紫是为六芝青曰龙芝赤曰丹芝黄曰金芝白曰玉芝黑曰元芝紫曰木芝瑞草也生则有云气及禽兽之异
　　蓍如蒿华如菊生上蔡白龟祠旁一丛之干二三十或四五十髙五六尺禇先生云蓍满百茎者其下有神龟守之其上有青云以覆之曰天下和平王道得蓍茎长丈丛满百
　　兰即蕙蕙即薰薰即零陵香楚辞云滋兰九畹植蕙百畆互言也古方谓之薰草故名医别録出薰草条近方谓之零陵香故开寳本草出零陵香条神农本经谓之兰臣昔修本草以二条贯于兰后明一物也臣谨案兰旧名煎泽草妇人和油泽头故以名焉南越志云零陵香一名燕草又名薰草即香草生零陵山谷今湖岭诸州皆有又别录云薰草一名蕙草明薰蕙之为兰也以其质香故可以为膏泽可以涂宫室近世一种草如茅叶而嫩其根谓之土续断其花馥郁故得兰名误为人所赋咏
　　芎防曰胡防曰香果关中者曰京防蜀道者曰川芎其叶曰蘼芜亦曰蕲茝故尔雅蕲茝蘼芜亦曰茳蓠以其芬香故多莳于园庭苖似芹胡荽蛇牀辈故淮南子云乱人者若芎防之与藁本蛇牀之与蘼芜也
　　蛇牀曰蛇粟曰蛇米曰虺牀曰思益曰绳毒曰枣棘曰墙蘼曰旴曰马牀尔雅所谓盱虺牀也花白子如黍粒叶似芎防而细亦香故有墙蘼之名焉
　　茜亦作蒨可以染绯故曰地血亦曰茹芦曰茅搜齐人谓之茜徐人谓之牛蔓诗所谓茹藘在阪尔雅所谓茹藘茅搜茎叶麄澁而根红故许愼谓人血所生周礼庶氏掌除虫毒以嘉草攻之陈藏器以蘘荷与茜为嘉草杜若曰杜蘅曰杜连曰白莲曰白苓曰若芝曰楚衡根叶似山姜花似荳蔲骚人多取喻焉故楚词云山中人兮芳杜若九歌云采芳洲兮杜若又离骚云杂杜蘅与芳芷唐贞观中勑下度支求杜若省郎以谢元晖诗云芳洲采杜若乃责坊州贡之当时以为嗤笑
　　决明曰芵茪曰防关西曰薢茩故尔雅云薢茩芵茪共有三种其一则山决明也相似而不可食其二曰马蹄决明实似马蹄尤良
　　天名精曰麦句姜曰虾蟇蓝曰豕首曰天门精曰彘颅曰蟾蜍兰曰觐曰茢薽曰豨首曰天蔓精曰鹿活草曰刘防草尔雅云茢薽豕首俗曰豨莶又云火锨又云地菘异苑云宋元嘉中青州刘防射中一麞既剖五藏以此草塞之蹶然而起去之则仆如此者三是以知其治折伤故其草得刘防之名
　　莵丝曰莵芦曰莵缕曰唐防曰玉女曰赤网曰莵累曰女罗尔雅曰唐防女萝女萝莵丝又曰防玉女诗曰茑与女萝施于松上草经曰蔓延草木之上色黄而细曰赤网色浅而大曰莵累淮南子注云莵丝生茯苓上故世言下有茯苓上有莵丝又言莵丝初生之根其形似兎掘取割其血和丹服之立变化今皆不然茯苓生山谷莵丝生人间清浊异趣何由同居
　　蓟曰虎蓟曰刺蓟曰山牛蒡尔雅蘻狗毒蘻即蓟也又有一种小蓟曰猫蓟曰青刺蓟北方曰千针草以其茎叶多刺故也华如红蓝华而青紫色多生于燕地故曰蓟门
　　垣衣曰昔邪曰乌韭曰垣嬴曰天韭曰鼠韭有数种生于屋上曰屋游生于屋隂曰垣衣在石上谓之乌韭在地上谓之地衣在井中谓之井中苔在墙上抽起茸茸然者谓之土马騣生于水中谓之陟厘水中苔也生海中者可食又有生于石上连缘作晕者谓之石花石花生于海中石上谓之紫防即紫菜也松上之衣曰艾纳香以和香烧则烟气直上
　　海藻类紫防而麄恶曰落首曰藫曰石衣曰海萝尔雅云藫石衣郭氏云石髪也又云海薻郭氏云如乱髪其说无别致误后人引据且藫与藻与薻皆无异义何得为二物海藻形如弊衣石髪形如乱髪自是二物凡此之类易得浑殽又有石帆之于水松亦能相乱故陶景云石帆如栢疗石淋水松如松疗溪毒呉都赋所谓石帆水松是也又有海带似带昆布似布尔雅云纶似纶组似组东海有之纶即鹿角菜组即海中苔藻生乎水中萍生乎水上萍之名类亦多易相紊也尔雅云苹萍其大者苹又云苹藾萧足以惑人蓱者水中浮萍也江东谓之薸是也苹水菜也叶似车前诗所谓于以采苹是也苹蒌蒿也即藾萧诗所谓呦呦鹿鸣食野之苹是也按萍亦曰水花亦曰水白
　　肉苁蓉曰肉松容旧曰马精化为苁蓉人血化为茹藘故苁蓉生于沙中在西方多马处然亦有生于大木间及土壍上者
　　地肤曰地葵曰地麦曰益明曰落帚子曰鸭舌即独扫也亦曰地扫尔雅云荓马帚即此也今人亦用为箒蒺防曰旁通曰屈人曰止行曰犲羽曰升推曰即防曰茨故尔雅谓茨蒺防诗谓墙有茨也其实有芒刺行军之家以铁象之而布地焉又有白蒺防者同名而异实防风曰铜芸曰茴草曰百枝曰屛风曰蕳根曰百蜚叶如青蒿嫩苖可茹
　　石龙蒭曰龙须曰草续断曰龙朱曰龙华曰悬莞曰草毒曰方賔尔雅所谓□防莞也生被崖垂下故得龙须之名可以为席
　　络石曰石鲮曰石蹉曰畧石曰明石曰领石曰悬石如薜荔而小络石以生
　　千嵗藟曰藟芜陆玑云一名巨苽连蔓而生幽州人谓之推累此草藤生大者盘礴故有千嵗藟之名唐姜抚言服常春藤使白髪还鬒明皇使取以赐中朝老臣又言终南山有旱藕食之延年状类葛粉帝作汤饼以赐大臣右骁骑将军甘守诚能名药石曰常春藤者千嵗藟也旱藕者牡防也
　　黄连曰王连曰支连
　　沙参叶如枸杞根如葵曰苦心曰志取曰虎须曰白参曰识羙曰文希亦曰知母而得五参之名
　　丹参叶如薄荷花如苏曰防蝉草曰赤参曰木羊乳曰山苓【本草作参】曰奔马俗谓之逐马言驱风之駃也
　　赤箭曰离母曰鬼督邮曰合离曰独摇曰定风有风不动无风自摇
　　蘠蘼曰满冬曰地门冬曰筵门冬在东岳名淫羊霍【抱朴子作淫羊食】在中岳名天门冬在西岳名管松在北岳名无不愈在南岳名百部在京陆山阜名颠棘今曰天门冬尔雅蘠蘼虋冬叶如丝缕
　　禹葭曰禹余粮曰乌韭曰防火冬曰忍冬曰忍陵曰不死药曰仆垒曰随脂秦名羊韭齐名爱韭楚名马韭越名羊蓍今曰麦门冬其叶如韭所以多得韭名
