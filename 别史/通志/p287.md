<!-- { "loadSidebar": true } -->
　　崇元署【令一人后魏天兴二年置仙人博士掌煑炼百药北齐置昭元等寺掌诸佛教有大统一人都维那三人兼置功曹主簿等员以管诸州县沙门之法后周置司寂上士中士掌法门之政又置司元中士下士掌道门之政隋初置崇元署令丞至炀帝改郡县佛寺为道塲置道塲监一人改观为元坛监一人唐复置崇元署初又每寺观各置监一人属鸿胪贞观中省元中以崇元署宗正寺掌观及道士女冠簿籍斋醮之事】
　　诸陵【汉有诸陵园寝官属太常元帝永光元年分诸陵邑属三辅故史记曰司马相如为孝文园令后汉每陵园令各一人掌按行埽除丞及校长各一人校长主兵戎盗贼晋宋皆曰令而梁初则为监后亦改为令梁以下皆有之唐每陵令丞各一人初属太常开元二十五年并属宗正寺】
　　臣谨按汉长陵令秩二千石为髙祖陵也故尊其秩
　　太庙令【汉有诸庙寝园令长丞宋志曰汉西京曰长东京曰令晋有太庙令宋太庙令领斋郎二十四人齐梁以下皆有旧属太常唐开元二十五年二月勅宗庙所奉尊敬之极因以名署情所未安宜令礼官详择所宜奏闻至五月太常少卿韦縚奏曰谨详经典兼寻令式宗庙享荐皆主奉常别置署司事非稽古其太庙署请废省本司专奉其事许之二十五年勅宗正设官实司属籍而陵寝崇敬宗庙惟严割太常殊乖本系奉先之防深所未安自今已后诸庙署并宗正寺也】
　　臣谨按后魏有太常斋郎汉书曰田千秋为高庙寝郎
　　太仆卿【丞　主簿　乘黄署　典廐署　典牧署车府署　诸牧署】
　　太仆卿【周官有太仆下大夫掌正王之服位出入王之大命如今太仆之职一云周穆王置太仆正以伯冏为之掌舆马秦因之在周官则校人掌马巾车掌车及置太仆兼其事也汉初夏侯婴常为之高祖为沛公时婴为太仆至文帝时犹居其职领五监六廐皆有令王莾改太仆为太御后汉太仆与汉同亦掌车马天子每出奏驾上卤簿用大驾则执驭是时约省惟置一廐魏因之晋初有之银章青绶五时朝服进贤两梁冠佩水苍玉领典牧乘黄骅骝龙马等廐令自元帝过江之后或置或省太仆既省故骅骝廐为门下之职晋宋以来不常置郊祀则权置太仆执辔事毕则省齐亦然梁太仆卿位视黄门侍郎统南牧左右牧龙廐内外廐陈因之后魏兼置少卿北齐太仆寺统骅骝左右龙廐左右駞牛羊司乘黄车府典牧牛羊等署卿及少卿各一人后周如古周隋如北齐炀帝加署少卿一人唐龙朔二年改太仆为司驭咸亨初复旧光宅元年改为司仆神龙初复旧卿一人掌驭五辂少卿本一员景云元年加一员领乘黄典廐典牧车府等四署署各有令天下监牧置八使五十六监】
　　臣谨按汉武帝承文景蓄积海内繁富廐马有四十万匹时匈奴数寇边遣卫青霍去病发十万骑并负私从马凡十四万匹穷追大破匈奴汉马死者十余万匹匈奴虽病远去而汉亦马少无以复往又按后魏太武帝平统万赫连昌定陇右羌沮渠等河西水草善乃以为牧地六畜滋息马三百余万匹馲驼将半之牛则无数孝文帝迁洛阳之后复以河阳为牧塲常置戎马十万匹以拟京师军警之备每岁自河西徙牧于并州渐南欲其习水土无死伤也而河西之牧滋甚又按唐贞观初仅有牧牝三千匹从赤岸泽徙之陇右十五年始令太仆卿张万岁干羣牧至麟德四十年间马至七十万六千匹置八使领六监初置四十八监跨兰渭秦原四州之地犹为隘陜更増八监布于河曲其时天下以一缣易一马仪凤三年少卿李思文检校陇右诸牧监方称使尔后或戎狄外侵牧圉乖散洎乎垂拱潜耗太半开元初牧马二十四万匹十三年加至四十五万匹初有牛三万五千头是年亦五万头初有羊十一万二千口是年亦二十万六口盛于垂拱
　　丞【秦汉有两人后汉一人魏晋因之东晋或省或置梁有丞陈因之后魏北齐丞一人隋三人唐因之掌判寺事凡补兽医业优长者进以为博士】
　　主簿【梁置一人北齐亦一人隋二人唐因之】
　　乘黄令【后汉太仆有未央廐令魏改为乘黄廐乘黄古之神马因以为名晋以下因之宋属太常铜印墨绶进贤一梁冠绛朝服歴代皆有悉掌乘舆唐令丞各一人掌乘舆车辂】
　　典廐令【周官有牧人圉师趣马掌十二闲之马汉西京太仆有龙马长东京有未央廐令掌乘舆及宫中之马魏为骅骝廐晋有骅骝龙马二廐自宋以后分骅骝廐属门下梁太仆有龙廐及内外等廐陈因之北齐有骅骝左右龙等署后周有左右廐各上士一人隋如北齐唐改龙廐为典廐署令二人丞四人掌在廐系饲马牛及杂畜事】
　　典牧监【周官牧师下士四人掌牧马而颁之秦汉边郡置六牧师令魏晋以下因之隋有典牧牛羊等监各置令丞唐有乘黄等四监令丞各四人掌外牧及造酥酪脯腊之事】
　　车府令【秦以赵高为之歴代皆有汉魏属太仆宋齐以后属尚书驾部北齐以下又属太仆唐置令丞各一人掌王公以下车辂】
　　诸牧监【汉太仆有牧师诸苑三十六所在北邉西邉以郎为苑监官魏置牧官都尉晋因之自后无闻北齐有左右牝牡驼牛羊等署令后周曰典牝典牡上士中士又有典驼典羊典牛中士隋曰典牧署牛羊署令丞唐初因之分曰牧监置监副监丞主簿】
　　大理卿【正　丞　主簿　狱丞　司直　评事监】
　　大理卿【舜摄帝位臯繇作士正五刑孔安国曰士理也成周则秋官之任也韩诗外传曰晋文公使李离为大理过听杀人自拘于廷遂伏剑死君子曰忠与仁故后世为之李官秦为廷尉汉因之掌刑辟景帝以中元六年更名大理武帝建元四年复为廷尉哀帝元夀二年复为大理后汉廷尉卿凡郡国谳疑皆处当以报多以世家为之而郭氏尤盛郭躬为廷尉家世掌法务在寛平躬乃条诸重文可从轻者四十一事奏之事皆施行着于令建安中复为大理黄初元年改为廷尉钟毓为廷尉听君父亡殁臣子得为理谤及士为侯其妻不复改嫁毓所制也歴代皆为廷尉梁国初建曰大理天监元年复改为廷尉旧用黄门后视秘书监有正监平三人元会廷尉三官与建康三官皆法冠元衣朝服以监东西中华门手执方木长三尺一寸谓之执方天监元年诏建康狱依廷尉三官置正监平革选士流视给事中以尚书郎出为之冠服与廷尉三官同陈因之后魏亦曰廷尉北齐曰大理寺置卿少卿各一人后周有刑部中大夫掌五刑之法附万民之罪属大司冦隋初与北齐同至炀帝加置少卿二人唐龙朔二年改大理为详刑咸亨元年复旧光宅元年改为司刑神龙元年复旧卿一人掌鞫狱定刑名决诸疑谳少卿二人正二人丞六人主簿二人录事二人狱丞四人司直六人评事十二人】
　　臣谨按隋文帝时议置六卿将除大理卢思道奏曰省有驾部寺留太仆省有刑部寺除大理斯则重畜产而贱刑名也
　　正【秦置廷尉正汉因之后汉一人魏谓正监平为廷尉三官晋廷尉三官通视南台持书旧尚书郎下迁梁制服獬豸冠介帻皀衣铜印墨绶歴代皆有隋皇三年増为四员炀帝増为六员唐二人通判寺事龙朔二年改为详刑大夫咸亨初复旧】
　　臣谨按魏司马芝为大理正有盗官练置都厠上者吏疑女工收以付狱芝曰赃物先得而后讯其辞若不胜掠或至诬服诬服之情不可以折狱且简而易从大人之化也不失有罪庸世之理耳魏武从之
　　丞【自晋武咸宁中曹志上表请廷尉置丞宋齐梁并因之后魏亦然北齐曰大理丞一人隋初二人至炀帝改为勾检官增为十六人分判狱事唐又曰丞置六人】
　　臣谨按唐杜正伦徐有功并为司刑丞与来俊臣侯思止同制狱人称之曰遇徐杜必生遇来侯必死
　　主簿【自魏晋宋齐梁陈皆有唐置二人】
　　狱丞【晋有左右丞各一人宋齐因之梁陈置二人后魏北齐亦然隋有狱掾八人唐曰丞有四人】司直【后魏永安二年置司直十人御史中尉高穆所请也视五品廷尉位在正监上不署曹事唯覆理御史检劾事北齐隋因之隋初置十人炀帝置十六人唐置六人掌承制出使推覆若寺有疑狱则参议之】评事【汉宣帝地节三年初于廷尉置左右平员四人宣帝诏曰今遣廷吏与郡鞫狱任轻禄薄其为置正平员四人其务平之涿郡太守郑昌上言曰圣王立法明刑者非以为治救哀乱之起也今明主躬垂明听不置廷平狱将自正若开后嗣不若删定律令律令壹定愚民知所避就奸吏无所弄法今不正其本而置廷平以理其末世衰听怠则廷平将揺权而为乱首也后汉光武省右平唯有左平一人掌平决诏狱冠法冠魏晋以来无左右而直谓之廷尉评后魏北齐及隋廷尉评各一人开皇三年罢至炀帝乃置评事四十八人掌与司直同其后官废唐贞观二十二年褚遂良议重法官复奏置评事十员掌出使推覆后加二人为十二员】监【秦置廷尉监汉有左右监邴吉为廷尉监光武省右监唯有左监一人魏晋以来无左右而直云廷尉监隋开皇三年罢大理监】
　　诸卿第七中
　　鸿胪卿【丞　主簿　典客署　司仪署】
　　鸿胪卿【周官大行人掌大賔客之礼秦官有典客掌诸侯及归义蛮夷史记曰韩信亡楚归汉为连敖徐广注云连敖典客汉改为鸿胪应劭曰郊庙行礼賛九宾鸿声也胪传也所以传声賛导故曰鸿胪景帝二年令诸侯王薨列侯初封及之国大鸿胪奏諡诔防列侯薨及诸侯太傅初除之官大行奏諡诔防周礼有大行人小行人主諡官故以名之建中六年改大鸿胪为大行令武帝太初元年更名太鸿胪又更名其属官行人为大行令其属官又有郡邸长丞主诸郡之邸在京师者至后汉省但令郎治郡邸秦时又有典属国官掌蛮夷降者汉因之成帝河平元年省之并大鸿胪后汉大鸿胪卿一人诸王入朝当郊迎典其礼仪及郡国上计余职与汉同凡皇子拜王賛授印绶及拜诸侯诸侯嗣子及四方夷狄封者台下鸿胪召拜之王薨则使使吊之及拜王嗣魏及晋初皆有之自东晋至于宋齐有事则权置兼官毕则省梁除大字但曰鸿胪卿位视尚书左丞常导防賛拜后魏曰大鸿胪北齐曰鸿胪寺有卿少卿各一人亦掌蕃客朝及吉凶吊祭后周司寇有蕃部中大夫掌诸侯朝觐之叙有宾部中大夫掌大宾客之仪隋文帝开皇三年废鸿胪寺入太常十二年复置领典客司仪崇元三署至炀帝置少卿二人唐龙朔二年改鸿胪为同文咸亨初复旧光宅初改为司宾神龙初复旧卿一人掌宾客凶仪之事及册诸蕃少卿本一员景云二年加一员领典客司仪二署署各有令】丞【秦曰典客丞汉为鸿胪丞魏晋亦然王敦为鸿胪卿谓阮修曰卿常无食鸿胪差有禄能作否脩遂为丞梁陈后魏北齐皆有之后周曰賔部上士隋如北齐唐因之有二人】
　　主簿【一人】
　　典客【周官有掌客上士中士秦官有典客汉改为鸿胪鸿胪属官有大行令丞本名行人武帝改为大行令丞魏改大行令为客馆令晋改为典客宋分置南北客馆令齐梁陈皆有客馆令丞后魏初曰典客监太和中置主客令北齐有典客署后周置东南西北四掌客上士下士隋初又曰典客署置令丞炀帝改为典藩署唐为典客署置令丞各一人掌二王后蕃客辞见宴接送迎及在国夷人】
　　司仪【周官有司仪上士中士汉大鸿胪有治礼郎自后无闻后魏置司仪官北齐置令丞后周置上士等员隋如北齐唐因之置令丞各一人掌凶事仪式及丧葬之事】
