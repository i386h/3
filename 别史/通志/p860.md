<!-- { "loadSidebar": true } -->
　　华轶字彦夏平原人魏太尉歆之曾孙也祖表太中大夫父澹河南尹轶少有才气闻于当世泛爱博纳众论美之初为博士累迁散骑常侍东海王越牧兖州引为留府长史永嘉中歴振威将军江州刺史虽逢丧乱每崇礼典置儒林祭酒以道训乃下教曰今大义頽替礼典无宗朝廷滞议莫能攸正常以慨然宜特立此官以其事军谘祭酒杜夷栖情元逺礭然絶俗才学精博道行优备其以为儒林祭酒俄被越檄使助讨诸贼轶遣前江夏太守陶侃为扬武将军率兵三千屯夏口以为声援轶在州甚有威恵州之豪士接以友道得江表之欢心流亡之士赴之如归时天子孤危四方瓦解轶有匡天下之志每遣贡献入洛不失臣节谓使者曰若洛都道断可输之琅邪王以眀吾之为司马氏也轶自以受洛京所遣而为夀阳所督时洛京尚存不能祗奉元帝教命郡县多谏之轶不纳曰吾欲见诏书耳时帝遣扬烈将军周访率众屯彭泽以备轶访过姑熟著作郎于寳见而问之访曰夫府受分令屯彭泽彭泽江州西门也华彦夏有忧天下之诚而不欲碌碌受人控御顷来纷纭粗有嫌隙今又无故以兵守其门将成其衅吾当屯寻阳故县既在江西可以扞御北方又无嫌于相逼也寻洛都不守司空荀藩移檄而以帝为盟主既而帝承制改易长吏轶又不従命于是遣左将军王敦都督甘卓周访宋典赵诱等讨之轶遣别驾陈雄屯彭泽以拒敦自为舟军以为外援武昌太守冯逸次于湓口访撃逸破之前江州刺史卫展不为轶所礼心常怏怏至是与豫章太守周广为内应潜军袭轶轶众溃奔于安城追斩之及其五子传首建邺初广陵髙悝寓居江州轶辟为西曹掾寻而轶败悝匿轶二子及妻崎岖经年既而遇赦悝携出首帝嘉而宥之
　　刘乔字仲彦南阳人也其先汉宗室封安众侯传袭歴三代祖廙魏侍中父阜陈留相乔少为秘书郎建威将军王戎引为参军伐吴之役戎使乔与参军罗尚济江破武昌还授荥阳令迁太子洗马以诛杨骏功赐爵关中侯拜尚书右丞豫诛贾谧封安众男累迁散骑常侍齐王冏为大司马初嵇绍为冏所重每下阶迎之乔言于冏曰裴张之诛朝臣畏惮孙秀故不敢受财物嵇绍今何所逼忌故畜裴家车牛张家奴婢邪乐彦辅来公未甞下牀何独加敬于绍冏乃止绍谓乔曰大司马何故不复迎客乔曰似有正人言以卿不足迎者绍曰正人为谁乔曰其则不逺绍黙然顷之迁御史中丞冏腹心董艾势倾朝廷百寮莫敢忤防乔二旬之间奏劾艾罪衅者六艾讽右丞茍晞免乔官复为屯骑校尉张昌之乱乔出为威逺将军豫州刺史与荆州刺史刘共讨昌进左将军恵帝西幸长安乔与诸州郡举兵迎大驾东海王越承制转乔安北将军冀州刺史以范阳王虓代领豫州刺史乔以虓非天子命不受代发兵距之颍川太守刘舆昵于虓乔上尚书列舆罪恶河间王颙得乔所上乃宣诏使镇南将军刘征东大将军刘凖平南将军彭城王绎与乔并力攻虓于许昌舆弟琨率众救虓未至而虓败虓乃与琨俱奔河北未防琨率突骑五千济河攻乔乔刼琨父蕃以槛车载之据考城以距虓众不敌而溃乔复収散卒屯于平氏河间王颙进乔镇东将军假节以其长子祐为东郡太守又遣刘刘凖彭城王绎等率兵援乔与乔牋劝令解兵与虓修好及东海王越将讨乔又与越书请释私嫌共存公义既而上表朝廷乞发明诏诏越等两释猜嫌各保分局时河间王颙方距关东倚乔为助不纳其言东海王越移檄天下帅甲士三万将入关迎大驾军次于萧乔惧遣子祐距越于萧县之灵壁刘琨分兵向许昌许昌人纳之琨自荥阳率兵迎越遇祐众溃见杀乔众遂散与五百骑奔平氏帝还洛阳大赦越复表乔为太傅军谘祭酒越薨复以乔为都督豫州诸军事镇东将军豫州刺史卒于官时年六十三愍帝末追赠司空子挺颍川太守挺子耽字敬道少有行检以义尚流称为宗族所推博学明习诗礼三史歴度支尚书加散骑常侍在职公平亷慎所莅著绩桓元耽女壻也及元辅政以耽为尚书令加侍中不拜改授特进金紫光禄大夫寻卒追赠左光禄大夫开府耽子栁字叔恵亦有名誉少登清官歴尚书左右仆射时右丞傅廸好广读书而不解其义栁唯读老子而已廸每轻之栁曰卿读书虽多而无所解可谓书簏矣时人重其言出为徐兖江三州刺史卒赠右光禄大夫开府仪同三司乔弟乂始安太守子成丹阳尹
