<!-- { "loadSidebar": true } -->
　　国子祭酒【孙卿在齐为三老称祭酒胡广曰凡官名祭酒皆一位之元长古者賔得主人馔则老者一人举酒以祭地故以祭酒为称汉之侍中魏之散骑常侍功髙者并为祭酒用其义也公府有祭酒亦因其名汉吴王濞年老不朝为刘氏祭酒则祭酒之名乆矣王莾以安车驷马迎夏侯胜为讲学祭酒胜推而不受又汉置博士至东京凡十四人而聪明有威重者一人为祭酒谓之博士祭酒盖本曰仆射中兴转为祭酒魏因之晋武帝咸宁四年初立国子学置国子祭酒一人永嘉中置儒林祭酒以杜夷为之国子者周之旧名周官有师氏之职即国子祭酒也晋介帻皁朝服进贤两梁冠佩水苍玉旧视侍中列曹尚书刘毅嵇绍并为此官又袁瓌为国子祭酒时屡经丧乱礼教陵迟瓌上疏求立学徒故国学之兴自瓌始也又裴頠为祭酒奏立太学起讲堂筑门刻石写五经焉宋不置学则助教唯置一人而祭酒博士不常置也明帝太始六年以国学废初置总明观祭酒一人有元儒文史四科科置学士各十人齐高帝建元四年有司奏置国学祭酒准诸曹尚书博士准中书郎助教准南台御史选经学为先若其人难备给事中以选明经者以本位领其后国讳废学永明三年立学尚书令王俭领祭酒学既建乃省总明观八年国子博士何允单为祭酒疑所服陆澄等皆不能据遂以元服临试月余日博议定乃服朱衣齐梁号为国师梁王承为国子祭酒承祖俭父暕并居此职三代为国师前代未有时以为荣暕音简陈因之后魏亦曰国子祭酒其初定中原先立太学置五经博士北齐国子寺有祭酒一人隋开皇十三年国子寺罢太常凡国学诸官自汉以下并属太常至隋始革之又改寺为学仁夀元年罢国子学唯立太学一所省国子祭酒博士置太学博士总知学事炀帝即位改国子学为国子监依旧置祭酒唐因之龙朔元年东都亦置龙朔二年改为司成馆又改祭酒为大司成咸亨初复旧光宅元年改国子监为成均监神龙元年复旧领国子学学生三百人太学学生五百人四门学学生五百人俊士八百人律学学生五十人书学学生三十人算学学生三十人置祭酒一人掌监学之政皇太子受业则执经讲説皆以儒学重者为之天宝九载置广文馆领学生为进士业者置博士助教各一人品秩与太学同】臣谨按汉昭帝増博士弟子员满百人宣帝末増倍之元帝时诏能通一经者皆复数年郡国置五经百石卒史成帝末増弟子员三千人平帝时王莽増元士之子得受业如弟子以为员岁课甲科四十人为郎中乙二十人为太子舍人丙四十人补文学掌故后汉安帝薄于艺文博士倚席不讲学舍頽弊鞠为园蔬牧儿刍叟至于薪刈顺帝感翟酺之言乃更修黉宇凡所构二百四十房千八百五十室増甲乙之科员各十人除郡国耆儒皆补郎舍人又按唐神龙之后六学生徒二千二百一十人每学各置博士以总学事及有助教等员天宝九载又于国子监置广文舘领学生为进士业者置博士助教各一人品秩与太学同
　　国子司业【隋炀帝大业三年于国子监初置司业一人礼曰乐正司业父师司成因以为名唐置二人副贰祭酒通判监事龙朔二年改为少司成咸亨初复旧凡祭酒司业皆儒重之官非其人不居】丞【隋置三人唐一人】
　　主簿【北齐置隋一人唐因之】
　　国子博士【班固云按六国时往往有博士掌通古今又曰博士秦官汉因之汉博士多至四十人两梁冠汉仪云文帝博士七十余人为待诏博士朝服元端章甫冠武帝建元五年初置五经博士宣帝稍增员十二人博士选有三科高第为尚书次为刺史其不通政事以乆次补诸侯太于时孔光为博士数使录寃狱行风俗后汉博士凡十四人易施孟梁邱京氏尚书欧阳大小夏侯诗齐鲁韩毛礼大小戴春秋公羊严顔各一博士初欲立左氏传博士范升以为左氏浅末不宜立陈元闻之乃诣阙丄疏争之卒立左氏学各掌以五经教子弟国有疑事掌承问对旧时从议郎为博士其通叡异艺入平尚书出部刺史诸侯守相乆次转谏议大夫中兴高第为侍中小郡若都尉博士限年五十安帝以博士多非其人诏命三公将军中二千石举博士各一人务得经明行高卓尔茂异是时羣僚承风凡所旌贡绰有余裕后旋复故遂用陵迟初平帝元始四年改博士为博士师后汉兼而存之并择儒者桓荣鲁防戴慿等并为博士魏及西晋朝博士置十九人武帝咸宁四年初立国子学置国子博士一人皆取履行精淳通明典义若散骑常侍中书侍郎太子中庶子以上乃得召试元帝时荀崧上疏曰昔咸宁太康永嘉之中侍中常侍黄门通洽古今行为世表者领国子博士宋齐诸博士皆皂朝服进贤两梁冠佩水苍玉梁国学有博士二人天监四年置五经博士各一人魏晋宋齐并不置五经博士至北齐始置焉旧国子学生限以贵贱武帝欲招来后进五馆生皆引寒门隽才不限人数陈因之后魏北齐并有之隋仁夀元年省国子博士大业三年复置一人唐増置二人龙朔二年改为司成宣业咸亨初复旧诸州府亦有经学博士一人】
　　臣谨按后魏崔逸为国子博士每公事逸常被诏独进博士特命自逸始也
　　助教【晋咸宁四年初立国子学助教十五人以教生徒江左及宋并十人宋制易尚书毛诗礼记周礼仪礼左传公羊谷梁各为一经论语孝经为一经合十经助教分掌宋齐并同梁国子助教旧视南台御史品服与博士同陈因之后魏亦有北齐置十人隋置四人唐国子学助教三人诸府州县各有助教员府州二人县一人学生各有差】
　　太学博士【晋江左增置国子博士十六人谓之太学博士品服同国子博士梁置太学博士八人陈因之后魏亦然北齐国子寺有太学博士十人后周置太学博士下大夫六人隋初置太学博士五人仁夀元年罢国子唯立太学置博士五人大业三年减置二人唐因之】
　　助教【后魏始置北齐亦有之置二十人后周曰太学助教上士隋又曰太学助教五人大业三年减三人唐因之】
　　广文馆博士【一人助教一人并以文士为之唐天宝九载置】
　　四门博士【后魏书刘芳表云太和二十年立四门博士于四门置学按礼记曰天子设四学郑元注同西郊之虞庠也今以其辽逺故置于四门请移与太学同处从之北齐二十人隋五人唐二人】助教【北齐国子寺有二十人隋初则五人唐因之】
　　直讲【四人唐初置无员数长安四年始定为四员】
　　大成【二十人唐置取贡举及第人简聪明者试书日诵得一千言并日试防所习业等十条通七然后补充仍散官禄俸赐会同直官例给武太后长安中省而有直讲定为四员】
　　律学博士【晋置属廷尉梁曰胄子律博士属廷尉陈亦有律博士后魏北齐并有之隋大理寺官属冇律博士八人唐因之而置一人移属国学掌教文武八品以下及庶人之子为生者以律令为专业格式法例兼习之助教一人而从九品上】
　　书学博士【唐置三人掌教文武八品已下及庶人之子为生者以石经説文字林为专业余字书兼习之又置典学二人】
　　算学博士【二人典学二人掌教文武八品已下及庶人之子为生者二分其经以为之业习九章海岛孙子五曹张邱建夏侯阳周髀等及缀术缉古之术其记遗三等数亦兼习之】
　　军器监【丞　主簿　甲坊署　弩坊署】
　　军器监【后周武帝四年初置军器监唐武徳初因之贞观元年罢军器大监置少监后省之以其地少府监为甲弩坊开元初复以其地置军器使至三年以使为监更置少监一员丞二员主簿一员录事一员及弩坊等署十一年悉罢之复少府为甲弩坊十六年移其名于北都置军器监亦尝以太原尹兼领天宝六载复于旧所置军器监监一人领甲坊弩坊两署】
　　丞主簿【各一人唐置】
　　甲坊署令丞【隋少府有甲铠署唐改焉】
　　弩坊署令丞【隋有弓弩署唐改焉】
　　都水监【使者　丞　主簿　舟檝署　河渠署】
　　都水使者【虞舜命益作虞以掌山泽周官有林衡川衡二官掌林麓川泽之禁汉武帝元鼎二年初置水衡都尉掌上林苑其属有上林均输御羞禁圃楫櫂钟官伎巧六廐辨铜九官令丞又衡官水司空都水农仓及甘泉上林都水七官长丞皆属焉盖主上林离宫燕休之处后汉光武省之并其职于少府每立秋防刘之日輙蹔置水衡都尉防刘将祭大猎也事讫省初秦汉又有都水长丞主陂池灌溉保守河渠自太常少府及三辅等皆有其官汉武帝以都水官多乃置左右使者以领之至汉哀帝省使者官至东京凡都水皆罢之并置河隄谒者汉之水衡都尉本主上林苑魏世主天下水军舟船器械晋武帝省水衡置都水台有使者一人掌舟航及运部而河隄为都水官属元康中复有水衡都尉时陈慎戴熊俱以都水使者领水衡都尉懐帝永嘉六年胡贼入洛阳都水使者奚濬先出督运得免江左省河隄宋都水使者铜印墨绶进贤两梁冠与御史中丞同孝武帝初省都水台罢都水使者置水衡令孝建元年复置齐有都水台使者一人梁初与齐同天监七年改都水使者为大舟卿位视中书郎列卿之最末者主舟航河隄陈因之后魏初皆有水衡都尉及河隄谒者都水使者官至永平二年都水台依旧置二使者北齐亦置二使者隋开皇三年废都水台入司农十三年复置仁夀元年改台为监更名使者亦为监炀帝又改为使者寻又为监加置少监又改监及少监并为令领舟檝河渠二署唐武徳八年置都水台后复为都水监置令将作贞观中复为都水监置使者龙朔二年改都水使者为司津监丞咸亨元年复旧光宅元年改都水监为水衡置都尉神龙元年复为都水监置使者二人分总其事不属将作领舟檝河渠二监】
　　丞【汉有水衡丞五人亦有都水丞后汉晋初都水使者有参军二人盖亦丞之职任宋因之梁大舟卿有丞陈因之后魏北齐又曰参军隋曰都水丞唐二人】
　　主簿【晋水衡都尉有之为左右前后中五水衡令悉皆有之梁大舟卿亦有之至隋又置唐因之】舟檝署【汉主爵中尉属官有都船令丞水衡都尉有檝櫂令丞晋曰船曹吏齐曰官典军后周曰舟中士隋为舟檝令丞唐因之令丞各一人】
　　河渠署【隋炀帝置令丞各一人唐因之】













　　通志卷五十四
　　钦定四库全书
　　通志卷五十五
　　宋　右　廸　功　郎　郑　樵　渔　仲　撰
　　职官略第五
　　武官第八上
　　将军总叙　左右衞【并亲衞官属附】左右骁衞　左右武衞　左右威衞　左右领军衞　左右金吾衞左右监门衞　左右千牛衞　左右羽林军　左右龙虎军【左右神虎军附】
　　将军总叙
