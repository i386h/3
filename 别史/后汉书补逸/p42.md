<!-- { "loadSidebar": true } -->
　　【案荆牧史阙其名范畧见更始传中续书当同之】
　　考城
　　考城故菑
　　【案陈留风俗传章帝恶菑名改为考城】
　　渔涪津
　　犍为郡南安县有渔涪津在县北临大江南
　　【案范载呉汉与公孙述将战于渔涪津即此地志阙】
　　太白入斗
　　永初二年正月己亥太白入北斗中以为贵相凶也又京师及郡国四十一雨水邓太后专政也
　　【案范书杨厚传邓太后问厚灾异厚以为诸王子多在京师容有非常宜各还本国太后从之星寻灭不见又尅水退日期皆如所言】
　　客星
　　闰十月十七日夜客星气白广二尺长五丈起天苑西南
　　【案郎顗对尚书七事之五即此顗言变见西方亦应三辅凡金气为变发在秋节恐立秋以后赵魏关西有羌寇之患后果然】
　　驾驴
　　帝驾四驴躬自操辔京师转相放效夫驴者乃服重致逺上下山谷野人之所用耳何有帝王君子而骖驾之乎天意若曰国且大乱贤愚倒植凡执政者皆如驴也【案时驴价乃与马齐执政如驴无怪骅骝之困于盐车也】
　　两头儿
　　上西门外女子生儿两头异肩共胸以为不祥堕地弃之其后政在私门上下无别两头之象
　　【案范志同】
　　异草
　　郡国生异草其状龙蛇鸟兽头目毛羽足翅皆具是岁黄巾贼起汉遂防弱
　　【案范志以为此草妖也风俗通曰草亦作人状操持兵弩万象偹具】
　　雀
　　怀陵上有雀万数悲鸣鬬杀天戒若曰诸懐爵禄而尊厚者还自相害也
　　【案范志此为何进及诸大臣灭亡之征】
　　侯非侯
　　时京师童謡曰侯非侯王非王千乘万骑上北邙案献帝未有爵号为叚珪等所执公卿百僚皆随其后到河上乃得还
　　【案邙范志作芒】
　　后服
　　皇太后皇后入太庙服绀上皁下蚕青上缥下簪珥珥耳珰垂珠也又皇后太后簪以玳瑁长一尺端为花胜左右各一横簮之
　　太后入庙为花胜上为鳯以翡翠为毛羽
　　【案此乃太皇太后皇太后入庙服制连皇后者误】
　　太子车
　　皇太子安车朱轮青葢畵轓文辀五彩
　　【案此见舆服志皇子同】
　　拜诸侯王
　　拜诸侯王之仪百官防位定御史授玺绶
　　傩
　　先腊一日傩逐疫冗从仆射将之逐恶于禁中【案傩礼详见范礼仪志】
　　诏狱
　　武帝置中都官狱二十六所先皆省惟廷尉及洛阳有诏狱
　　龙鳞
　　龙鳞御刀也
　　【案范志载佩刀刀有鱼鳞名】
　　印玺
　　印玺王玉押银镂文贵人长公主铜镂
　　救日
　　日有变割羊以礼社用救日变执事者冠长冠衣皁单衣绛领袖緑中衣绛袴絑以行礼如故事
　　【案白虎通曰日食必救之阴侵阳也公羊传曰日有食之鼓用牲于社汉世近古故有割羊之制】
　　宗祀
　　永平二年正月宗祀光武于明堂以配五帝时羣藩辅宗室子孙众郡奉计百蛮贡职乌桓濊貊咸来助祭
　　祠老人星
　　仲秋祠老人星于国南郊
　　【案是月行养老之礼故有是祠范志祠作祀】
　　嘉芝草
　　安帝元初三年平陆有瓜异本同蔕共生一瓜时以为嘉瓜章帝建初五年零陵献芝草
　　冠
　　安帝立皇太子令谒高祖庙大夫从冠两梁进贤洗马冠高山
　　【案进贤冠古缁布冠也中二千石以下至博士两梁高山冠一曰侧注】
　　法冠一曰柱后高五寸以纚为展筩銕柱巻执法者服之或谓之獬豸冠
　　【案胡广说曰左传有南冠而絷者则楚冠也秦灭楚以其君服赐执法近臣御史服之荀绰晋百官表注曰鐡柱言至厉直不曲挠】
　　虎贲武骑皆鹖冠以其鬬死乃止故赵武灵王以表武士
　　【案荀绰百官表注曰冠挿两鹖今制羽林冠戴孔雀翎次者蓝翎】
　　歩揺
　　歩揺以黄金为山题贯白珠桂枝相糺八爵九华熊虎赤罴天鹿辟邪
　　谐不谐
　　更始时南方有童謡云谐不谐在赤眉得不得在河北后更始为赤眉所杀是不谐也光武由河北而兴是得之也
　　【案范志同南方作南阳】
　　野蚕
　　建武二年野蚕成茧野民收其絮
　　【案此见范光武纪】
　　星主
　　牵牛主关梁织女主果
　　迎气
　　立秋迎气西郊乐奏黄钟之宫歌西颢舞云翘育命所以养时训也
　　立秋之日夜漏未尽五刻京师百官皆衣白絁皁领绿中衣迎气西郊立冬之日衣皁衣迎气北郊亦如之【案范志迎气奏乐惟先立秋十八日迎气黄郊有之黄钟之宫乃中央土之律西郊迎气安得用此至于西颢之歌乃属秋令续书属之立秋误也】
　　膢
　　武帝令天下膢五日蔡邕曰防兽尝以立秋日还食母猛虫搏挚王者亦以此日出猎还以祭宗庙
　　【案此应是续书注范志有防刘之礼即此也亦作防膢】
　　冬至
　　冬至前后君子安身静体百官絶事不听政择吉辰而后省事
　　正朝
　　正朝受朝贺二千石以上称万岁
　　【案玉烛宝典曰正月一日为元日亦云上日亦云正朝亦云三元亦云三朔】
　　朱索连荤
　　仲夏之月阴气萌作恐物不楙其礼以朱索连荤菜弥牟仆蛊钟以桃印书文以施门户代以所尚为饰【案范志夏后氏金行作苇茭言气交也殷人水德以螺首慎其闭塞使如螺也周人木德以桃为更言气相更也汉兼用之】
　　孛
　　张为周地星孛于张东南行即翼轸之分翼轸楚地是楚地将有兵乱后一年正月光武起兵舂陵攻南阳斩阜赐等杀其士众数万人光武都洛阳居周地除秽布新之象
　　【案范书地皇三年十一月有星孛于张即此甄阜梁丘赐皆王莽大将】
　　掫
　　新丰有鸿门亭掫城
　　【案范书更始使李松军掫以拒赤眉即此城】
　　小长安
　　济阳县有小长安故城在今邓州南阳县南
　　射犬聚
　　野王县有射犬聚故城
　　蓩乡
　　农有蓩乡
　　【案范书更始遣李松等与赤眉战蓩乡即此】
　　水溢
　　元年水溢壊城寺室屋杀人时梁太后摄政兄冀枉杀李固杜乔
　　大鸟
　　济阴有五色大鸟见于已氏时以为凤凰政既衰缺梁冀専权皆羽孽也
　　【案乐叶图征曰似凤有四并为妖一曰鹔鹴二曰发明三曰焦明四曰幽昌东汉所见凤大概如此】
　　直如
　　桓帝之末京都童謡曰直如死道边曲如钩反封侯曲如钩谓梁冀胡广等直如谓李固等
　　【案桓帝应作顺帝此误时封侯者又有赵戒袁汤皆附冀者也】
　　行禘礼
　　十八年上幸长安诏太常行禘礼于高庙序昭穆父为昭南向子为穆北向
　　【案禘者追始祖自出之祖祭于始祖之庙而以始祖配之不兼羣庙之主也陈祥道礼书言禘祭迁主其坐位与祫祭同此説非是又祝允明野记洪武七年御史答禄与权请举禘祭下礼部太常集议奏以古者世系易寻故有禘自汉唐宋皆不明言始祖所自出已不可行今国家既追尊四庙所自出者未有所考恐难遽奉事乃寝然则世祖此举但可云合祭髙庙而已其于禘礼未有当也张纯所议五年夏禘礼合毁庙存庙之主而殷祭但免聚讼之讥而已岂真知禘礼乎】
　　天子葬
　　天子葬太仆驾四轮辀为賔车大练为屋幙中黄门虎贲各二十人执绋司空择土造穿太史卜日将作作黄肠题凑便房如礼大驾太仆御方相氏黄金四目防熊皮衣朱裳执戈扬楯立乘四马先驱旂长三仭十有二旒曵地畵日月升龙书旐曰天子之柩谒者二人立乘马为次太常跪曰哭日十五举音止哭昼漏上请发司徒河南尹先引车转太常曰请拜送车着白丝三纠绋长二十丈围七寸六行行五十人公卿以下子弟凡三百人皆素帻委貌冠衣素裳挽校尉一百人皆赤帻不冠持幡幢皆衔枚羽林孤儿巴俞嬥歌者六十人为六列司马八人执铎至陵南羡门司徒跪请就于房都导东园武士奉入房执事下明器太祝进醴献司空将校复上
　　【案此所载仪制甚备间有与范志不同者俟考】
　　竹柏叶伤
　　延熹元年洛阳城傍竹柏叶有伤者
　　火光
　　九年三月京师有火转行人相惊噪
　　【案范书襄楷传楷上疏言柏伤竹枯不出三年汉帝当之火光之占亦同】
　　符拔
　　符拔形似麟而无角
　　【案符亦作扶章和中月氏曾进献】
　　茅田一顷
　　桓帝末京师童謡曰茅田一顷中有井四方纎纎不可整嚼复嚼今年尚可后年硗案易曰拔茅连茹茅喻羣贤也井者法也时中常侍管覇等憎疾海内英贤并见废锢茅田一顷言羣贤众多也中有井者言虽厄穷不废法度也四方纎纎言奸慝不可理也嚼饮酒相强之辞也言不恤王政徒躭宴而已今年尚可者言但禁锢也后年硗者陈蕃窦武等诛天下大壊也
　　【案范志同苐释语防拖不如续书简净】
　　蔡邕对灾异
　　光和元年诏问曰连年蝗虫其咎焉在邕对曰易传云大作不时天降灾厥咎蝗虫来河图秘微篇曰帝贪则政暴吏酷则诛惨生蝗虫贪苛之所致也又南宫侍中寺雌鸡欲化为雄一身毛皆似雄但头冠尚未变诏以问邕对曰貌之不恭则有鸡祸宣帝黄龙元年未央宫雌鸡化为雄不鸣无距是岁元帝初即位将立王皇后至初元元年丞相史家雌鸡化为雄距而鸣将是后父禁为平阳侯女立为后至哀帝晏驾后摄政王莾以后兄子为大司马由是乱臣窃推之头为元首人君之象今鸡一身已变未至于头而止是将有其事而不遂成之象也若应之不精政无所及头冠或成为患滋大也【案时以灾异诏召邑与杨赐马日防张华单飏诣金商门引入崇德殿使中常侍就问灾异及消改变故所宜施行邕悉心以对范书邕传云事在五行天文志今阙】
　　妇人封君
　　妇人封君仪比公主白犍軿车带绶以采组为绲带各如其绶色黄金辟邪加其首为带
　　雨肉
　　三年亷县雨肉似羊肺或大如手五行传云弃法律逐功臣时则有羊祸时则有赤赤祥是时梁太后摄政兄冀专权枉诛李固杜乔天下寃之
　　【案肺范志作肋此建和三年事】
　　不卫宫
　　司徒韩演司空孙朗以不卫宫下狱止长夀亭减死一等以爵赎之
　　【案时方诛梁冀故有此罚】
　　雨雹
　　四年京师雨雹诛杀过差宠小人也
　　【案此延熹四年也】
　　长沙贼
　　五年长沙贼起攻没苍梧取铜虎符太守甘定刺史侯辅各奔出城
　　艾县贼
　　艾县贼乘刺史车屯据临湘居太守舎贼万人以上屯益阳杀长吏
　　【案此亦延熹时事艾县属豫章】
　　减俸
　　以京师水旱疫病帑藏空虚虎贲羽林不任事者住寺减半俸
　　【案减俸但及不任事者深得养廉之意】
　　渤海贼
　　渤海妖贼盖登等称太上皇帝有玉印五皆如白石文曰皇帝信写皇帝行玺其三无文字璧二十二珪五铁劵十一开王庙带玉绶衣绛衣相署置也
　　【案贼事何必细载范删为是】
　　沱水龙
　　时人欲就沱浴见沱水浊因相戱恐此中有黄龙语遂行人间郡欲以为美故上言之
　　【案沱水在巴郡人言生龙乃龙孽也桓帝昏浊之世多言祥应坐此类耳】
　　春旛
　　立春之日竪春旛施土牛耕人于门外
　　【案今芒神春牛即此制也】
　　上巳
　　三月上巳日官人并褉饮于东流水
