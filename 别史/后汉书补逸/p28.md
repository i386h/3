<!-- { "loadSidebar": true } -->
　　上以太常乐丞鲍邺等上乐事下车骑将军马防防奏言建初二年七月邺上言王者饮食必道须四时五味故有食举之乐所以顺天地养神明求福应也移风易俗莫善于乐乐者天地之和不可久废今官乐但有太簇皆不应月律可作十二月均各应其月气乃能感天地和气宜应明帝始令灵台六律而未设其门乐经曰十二月行之所以宣气丰物也月开斗建之门而奏歌其律诚宜施行愿与待诏严崇及能作乐器者共作治考工给所当诏下太常太常上言作乐器直钱百四十六万请太仆作成上奏寝今明诏下臣防臣辄问邺及待诏知音律者皆言圣人作乐所以宣气致和顺隂阳也臣愚以为可顺上天之明待因嵗首令正发太簇之律奏雅颂之音以立太平以迎和气其条贯甚备诏书以防言下三公
　　【案防见东观记夫十二月律以宣气导和其系至钜然分寸长短毫厘千里所最难定自京房作准代律后世竟无解人东京已然何论后代牛铎玉尺纵黍横黍之纷纷也然气之法似有验于听声缦室葭灰密其法以试之庻乎有证防亦以律学难明只发太簇一律而十二月之乐遂无传焉所谓宣气导和者安在范志不载】
　　虹见
　　灵帝光和元年虹昼见御所居崇徳后殿前庭中色青赤
　　【案此详见后张纪中】
　　八俊
　　李膺王畅荀绲朱寓魏朗刘祐杜楷赵典为八俊【案此见范党锢传序中绲作星楷作密时杜密故太仆荀昱为沛相皆为有司奏捕考楷别无所见绲则畏惮宦官方为子娶常侍女虽为一龙岂得以俊目之从范是】
　　白波贼
　　黄巾郭秦等起于西河白波谷时谓之白波贼
　　【案是时董卓遣中郎将牛辅撃之不能却也范畧】













　　后汉书补逸巻十三
　　钦定四库全书
　　后汉书补逸巻十四　　监察御史姚之骃撰张璠汉记第一
　　明徳马后
　　明帝马皇后不喜出游未尝临御窓牖
　　【案此与东观记同坤道主静明徳之母仪深矣】
　　张酺
　　张酺事太常桓荣讲论不怠每朝防辄讲于御前以论难当意音动左右
　　【案酺事详见东观记】
　　卢芳
　　芳安定人属国【阙】数千畔在参蛮芳从之诈姓刘氏自称西平王会匃奴向林王将兵来降参蛮【阙】芳因随入匈奴留数年单于以中国未定欲辅立之追母楼且王求入五原与假号将军李兴等结谋兴北至单于庭迎芳芳外倚匈奴内因兴等故能广畧边郡
　　【案建武初彭宠反渔阳单于与共连兵因复权立卢芳使入居五原后芳复叛入匈奴单于贪得汉财帛乃遣芳降而芳以自归为功汉赏竟不行单于大恨入冦尤深芳真小人之尤也】
　　杜诗
　　杜诗为南阳太守治作水排教化大行号曰杜母【案诗事详见谢书】
　　梁冀
　　梁冀聚土作山十里九坂以象二崤穷极工巧积金玉明珠充牣其中
　　【案冀见东观记】
　　梁冀起兔苑于河南移檄所在调发生兔刻其毛以为识人有犯者罪至死
　　【案冀穷贪极悖遂取灭亡诸事皆细载范传盖当时之爰书也】
　　左雄
　　左雄为尚书令限年四十先试经然后举孝亷
　　【案雄见谢书限年试才事亦详见谢书徐淑论中】
　　范丹
　　范丹中平二年卒三府各遣令史奔吊累行论諡佥曰宜为贞节先生会葬二千余人
　　【案丹见谢书丹狷急违时穷居单陋至于遗令以薄为道平生苦节无与俦比乃殁身而吊葬之盛若此彼生荣而死不哀者竟何益哉累行之举出自大将军何进非私諡也】
　　宋穆之
　　宋穆之年二十为郡督邮迎新太守到界上太守见穆之问曰君年少为督邮将因族世自有令徳穆之曰郡中瞻仰明公以为孔子非顔渊不敢使迎太守大竒其才问曰贞妇孝子隐闇未彰言于府穆之曰方今圣化大行文武未坠于地家有贞妇户有孝子比屋连栋不可胜记太守叹曰吾非仲尼督邮所谓顔囘者也【案此即朱穆事已见谢书但稍畧耳东汉以二字名者少虽范书穆传不载此事然其为公叔无疑】
　　朱穆
　　朱穆好学每精思至行坠坑坎亡失冠履不知马之几足也
　　【案穆见谢书穆行谊文章俱踔厉英发疑其天分逈絶不知其由于躭学也范同】
　　梁冀第池中船无故自覆问掾朱穆曰舟所以济渡万物不施游戯也而今覆者天戒将军当济渡万民不可长念乐游而已
　　【案穆屡奏记谏冀词皆切直不独覆舟之对也】
　　朱穆卒蔡邕与门人述其体行諡为文忠先生夫諡者上之所赠非下之所造故顔闵至徳不闻有谥朱蔡各以衰世臧否不立故私议之
　　【案前穆父卒时穆与诸儒谥为贞宣先生及穆卒蔡邕仿而行焉张记议以微词是也同时荀爽亦闻而非之见袁书】
　　李固
　　桓帝窦皇后崩中常侍曹节王甫欲以贵人礼葬太尉李固自扶舆起椒自随谓妻子曰若太后不得配桓帝吾不生还矣
　　【案固见谢书固以桓帝初年即为梁冀所其窦后之立在延熹八年之冬至灵帝熹平中感疾而崩则此断非固事范书属之李咸是也】
　　吴祐
　　吴祐父恢为南海太守欲杀青简以写经书祐年十二谏曰海濵旧多珍怪上为国家所疑下为权戚所望此书若成则载之兼两昔马援以薏苡兴谤王阳以衣囊徼名嫌疑之间诚先贤所慎也恢乃止抚其手曰吴氏世不乏季子矣
　　【案祐见东观记祐后家居牧豕行吟则杀青之谏非特逺嫌亦以持介于童子时见之矣手范作首】
　　郭纯
　　郭纯为颍川太守光武诏曰贤能太守去帝城不逺河润九里冀京师并防其福
　　【案诸书无郭纯名此条与华书郭伋事同疑伋譌纯也】
　　张温
　　张温以司空拜加车骑将军征韩遂丙辰引温于崇徳殿下温以军礼长揖不拜
　　【案温后以车骑将军拜太尉范无传见灵帝纪中韩遂北宫伯玉之党挟羌同叛者】
　　马防
　　马防兄弟贵盛大起第观连阁弥亘
　　【案防见东观记】
　　杨秉
　　秉为太尉尝曰我有三不惑酒色财也天下称为名公【案秉见东观记末世竞尚髙名即口不言钱而醇酒妇人且以为名士风流岂知古人所称为名公者乃即在圣贤理学中也憨名者其思之】
　　宋登
　　宋登字叔阳出为颍川太守市无二价路不拾遗病免卒于家汝隂人配社祀之
　　【案登宋由子京兆长安人尸而祝之社而稷之登之遗爱深矣范列儒林传】
　　陈球
　　陈球为零陵太守州兵朱盖等反球守城大木为弓羽矛为矢机发之逺射千余人斩朱盖等
　　【案球见东观记时零陵以下湿编木为城不可守而球独婴城破贼盖忠且勇矣范同】
　　周景
　　周景父荣章和世为尚书令初景厯位牧守好善爱士每嵗举孝亷延请入上后堂与家人宴会如此者数四及赠送既备又选用其子弟常称曰移臣作子于义何伤先是司徒韩縯为河内太守在公无私所举一辞而已后亦不及其门戸曰我举若可矣不令恩偏积一家也当时论者或两讥焉
　　【案景见谢书荐贤为国市恩何为过犹不及吾宁取韩矣范同】
　　种暠
　　永昌太守铸黄金为蛇献梁冀益州刺史种暠发其事【案暠字景伯河南洛阳人时暠逮捕驰传上言冀由是衔怒乃陷暠】
　　荀顗
　　荀顗上书顺帝曰自入正月久隂不雨云者雨之具也【案范书阙雨具字甚新颖】
　　孔融
　　孔融拜太中大夫虽居家失势賔客日满其门爱才乐士常若不足每叹曰坐上賔常满罇中酒不空吾无忧矣
　　【案融字文举鲁国人亦称孔北海爱才乐士常若不足八字儁妙范不及】
　　融在郡八年仅以身免帝初都许融以为宜畧依旧制定王畿正司隶为千里之封乃引公卿上书言其义是时天下草创曹袁之权未分融所建明不识时务又天性气爽颇推平生之意狎侮太祖太祖制酒禁而融书啁之曰天有酒旗之星地列酒泉之郡人有防酒之徳故尧不饮千钟无以成其圣且桀纣以色亡国今令不禁婚姻也太祖外虽寛容而内不能平御史大夫郗虑知防以法免融官
　　【案文举自当以文学显北海贼冲之地而董卓故以处融所云才疏意广迄无成功不能为相讳也曹瞒呼吸生杀而文举狎侮之卒使移鼎之举待之身后未必非北海相之功耳】
　　虎贲士有貌似蔡邕者融每酒酣辄引与同坐曰虽无老成人尚有典刑其好士如此
　　【案北海好士时露狂态遂为千古嘉话范同】
　　王龚
　　龚字伯宗有髙名于天下顺帝时为太尉初山阳太守薛勤丧妻不哭将殡临之日幸不为夭复何恨哉及龚妻卒龚与诸子并杖行服时人或两讥焉
　　【案龚山阳髙平人妻者齐也故制服以朞而杖与不杖以经三年之丧与否而分我】
　　【朝律法与宋文公家礼皆然东汉礼制未定故多参差勤之所为畧祖防庄若龚礼以义起中行之道两讥何为范不载】
　　王畅
　　王畅字叔茂名在八俊灵帝时为司空以水灾免而李膺亦免归故郡二人以直道不容当时天下以畅膺为髙士诸危言危行之徒皆推宗之愿涉其流惟恐不及会连有灾异而言事者皆言三公非其人宜因其变以畅膺代之则祯祥必至由是宦竖深怨之及膺诛死而畅遂终废于家
　　【案畅见谢书即龚子也此条文笔疏古范书所无】
　　郑泰
