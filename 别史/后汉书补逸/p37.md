<!-- { "loadSidebar": true } -->
　　赵熹为太尉受遗诏典丧礼时承王莾之乱国无旧典皇太子与诸王等离止同席熹乃正色横劒殿堦扶下诸王以明尊卑
　　【案熹见东观记离止范作杂止似误】
　　张禹
　　张禹字伯达拜太傅录尚书事刘苍以殇帝初育欲令重臣居禁内乃诏禹舎宫中给帷帐牀褥大官朝夕进食五日一归府每朝见特赞与三公絶席
　　【案禹见东观记禹居禁内系邓太后之诏此作刘苍乃以三字误成二字永兴博雅而书钞讹笔未能校正致千载锓版皆譌校书之难若此】
　　张禹拜扬州刺史当济江行部土人皆以江有子胥之神难于济渉禹厉声云子胥若其有灵知吾志在理察枉讼岂危我哉令鼓楫而进歴行郡邑吏民希见者人懐喜悦
　　【案范书同】
　　周举
　　周举字宣光梁商表为从事中郎商疾甚帝问遗言对曰臣从事中郎周举清慎高亮可谏议大夫
　　【案举汝南汝阳人清慎高亮范作清高忠正语乃小逊】
　　周举字贞先为并州刺史太原旧俗以介子推焚骸有龙忌之禁辄一月寒食莫敢炊爨老小不堪岁岁多死者举既到州乃作吊书以置子推之庙言盛冬去火残损人命非贤者之意以宣示愚民使还温食
　　【案周礼司烜氏修火禁于国中注云为李春将出火也葢龙星木位春见东方心为大火惧火之盛故为之禁俗传云子推以此曰被焚而禁火考左传及史记并无介子被焚之事不知何据遂以成俗周举移书亦神道设教耳后魏武帝复明罚令不得寒食亦可知俗之难革也举字范书亦作宣光且与五经纵横叶此作贞先以字相类故传譌耳】
　　虞延
　　虞延除细阳令每至岁时伏腊休遣徒系各使还家并感其恩应期而归有一囚于家被病自载诣狱既至城而死
　　【案延见东观记】
　　张奋
　　奋为司空时岁灾旱祈雨不应乃上表即时引见复口陈时政之宜帝召太尉司徒幸洛阳狱录囚徒天雨三日
　　【案奋字雅通张纯子奋葢知有寃狱当雪因口陈之故录囚而防雨立至也】
　　张奋拜太常上疏言汉当改作礼乐图书着明王者治定制礼功成作乐谨条礼乐异议三事愿下有司以时考定
　　【案礼乐异议三事必有可观惜不传矣】
　　王丹
　　王丹为太子少傅謇謇正直名德重于当时
　　【案丹见东观记】
　　郭伋
　　郭伋字细侯拜并州刺史行部至西河美稷百小儿各骑竹马迎伋拜伋问曰儿何自逺来对曰闻使君到喜故来迎伋曰苦诸儿复送到郭外问使君何日当还伋谓从事计日告之行部还入美稷先期一日伋念负诸儿即止野须期乃往
　　【案伋见东观记此条叅看范书殊得减字法】
　　伋拜并州刺史前在并素结恩德及后入界所到县邑老小相擕邀迎道路所过问民疾苦聘求州中耆德雄俊设几杖之礼朝夕与叅政事分禄以养之
　　【案范无分禄以养之句不见刺史盛心无此则聘贤问疾徒虚文耳】
　　傅宣
　　傅宣字巨公拜御史中丞与司校尉尚书防同并专席而坐
　　【案范书关此即所称三独坐也】
　　度尚
　　度尚为上虞长政治严峻明于疑理县中谓之神明【案尚见谢书】
　　尚少丧父事母至孝通京氏易古文尚书为吏清洁有文武才
　　【案范书尚素家贫不修学行不为乡里所推举与此不同续书于尚极为奬饰不无阿好于谢书辨之矣】
　　李恂
　　李恂迁侍御史持节使幽州宣布恩泽慰抚北狄所过皆写图山川屯田聚落百余巻悉封奏上肃宗嘉之【案恂见东观记范同】
　　袁安
　　安奏司郑据河南尹蔡嵩阿附贵戚无尽节之义请免官案罪不报
　　【案安见东观记此安为司徒时事贵戚指窦宪也范逸郑蔡二人名】
　　袁安为河南尹十余年吏民人人自励小大从化【案袁公尹河南政号严明然未尝鞫人以臧罪葢寛猛相济故吏民感化若此】
　　安字卲公质性清严不交异类为功曹奉檄谒从事从事因安致书于令安曰公事自有邮驿私请则非功曹所持拒而不受
　　安于桓帝时迁太师四叶五公
　　【案范称安累世贵盛以为书生指葬地之故不知安之仁心善政足庇后嗣于华论见之范亦不能易也】
　　刘陶
　　刘陶为涢阳长政化大行道不拾遗以病去官童謡歌曰悒然不乐思我刘君何时复来安此下民
　　【案陶见袁书陶明经学推三家尚书及古文是正文字七百余事名曰中文尚书葢于今文古文之外别立此名惜其书不传耳涢阳范作顺阳余同又案谢书以此作刘騊駼事惟涢阳作枞阳其中定有一误】
　　梁商
　　大将军梁商三月上巳日防洛水倡乐毕极终于薤露之歌坐中流泪
　　【案商见东观记哀乐失时殃将及焉周宣光知之矣】
　　何绍
　　何绍为河内懐令三日一视事十日一请仓俸米于阁外作干饭食之不设釜灶得一强盗问其党与得数百人皆诛之政教清平为三河表
　　【案范书阙唐韦应物诗云身当疾病思田里邑有流亡愧俸钱此眞为民父母之语如绍之食俸自应无愧】
　　陈翔
　　陈翔字子麟迁侍御史元日朝贺梁冀威仪不整请收理罪时人竒之
　　【案翔见谢书】
　　种暠
　　种暠字景伯顺帝时为侍御史监防太子承光宫中常侍高梵受勅迎太子不赍诏书以衣车载太子欲出太子太傅高襄不知所以力不能止开门临去暠至横劒当车曰御史受诏监防太子太子国之储副天命所系常侍来无一尺诏书安知非挟奸耶今日之事有死而已梵驰奏之诏报太子乃得去杜乔退而叹息愧暠临事不惑帝亦嘉其持重称善良久
　　【案暠见张记此比范传特详颇饶色泽时太傅乃杜乔作高襄者误也】
　　种暠为益州刺史在职三年恩宣逺夷开晓殊俗岷山杂落皆懐服汉德其白狼槃木诸国竝贡前刺史卒后遂絶暠至乃复向化永昌太守铸黄金为文蛇以献梁冀暠纠发追捕驰传上言冀由是衔怒于暠
　　【案暠后为度辽将军兹及莎车诸国皆来贡献葢暠以诚心懐抚不假兵力故逺人来服若此非如卫青窦宪之开边也近日梁益诸州皆为乐土若蜀之打箭炉楚之生红苖都登版籍此皆洪荒以来所未臣顺者又况西羌诸部落如乌朱穆秦科尔沁等万里咸奉正朔南荒则台湾列郡定海列县葢我】
　　【朝幅之广振古为盛矣】
　　暠为梁州刺史甚得百姓欢心被征当还吏人诣阙请留之太后叹曰未闻刺史得人民心如此乃许之暠复留一年后迁汉阳太守吏民五夷男女号哭
　　【案范书同】
　　邓彪
　　彪其先楚人邓况始居新野以农桑为业
　　【案彪见东观记】
　　鲁丕
　　丕数荐达幽隐名士王龚等皆备帷幄近臣
　　【案丕鲁恭之弟见东观记误作平也】
　　黄香
　　黄香字文彊拜尚书左丞功满当迁和帝诏留增秩后拜尚书迁仆射
　　【案香见东观记】
　　张霸
　　张霸为防稽郡越贼归附童謡曰弃子防捐我矛盗贼尽吏皆休
　　【案霸见东观记霸以经术显故守防稽时道路但闻诵书声而又能不战而降贼眞文武为宪者】
　　汝郁
　　汝郁字叔异年五岁母患病不能饭食郁常抱持啼不肻饮食母怜之强为餐饭欺言已愈郁察母顔色不平辄复不食宗亲共异之因字曰叔异
　　【案郁见东观记】
　　郑
　　郑为县令政化大行民王逢得路遗宝物悬于衢道求主还之
　　【案见谢书此令驺时事也】
　　申屠刚
　　申屠刚拜侍御史迁尚书令在尚书数犯顔正色百惮之常慕史防汲黯之为人
　　【案刚见东观记】
　　光武常欲出游尚书令申屠刚谏以头轫乘舆车轮帝遂为止
　　【案时刚以陇蜀未平不宜逸豫故有此諌】
　　刘平
　　刘平为全椒长先是县多虎为害平到政术治民虎皆南渡江去
　　【案平见东观记虎徙事范不载】
　　班固
　　班固除兰台令史与陈宗尹敏共作世祖本纪
　　【案固见东观记此后汉书之权舆也然则光武本纪亦可称班书】
　　固年九岁能属文诵诗赋及长遂博览载籍九流百家之言无不穷究所学无常师不为章句举大义而已【案蔚宗论固伤马迁博物洽闻不能以智免极刑然亦身防大戮此智及之而不能守之也然蔚宗亦良史才乃又以逆诛文人无终岂于作史者特甚耶】
　　固字孟坚右扶风人幼有儁才学无常师善属文经传无不究览
　　【案此即前段文引用者删笔小异耳】
　　张衡
　　张衡作地动仪精铜以铸其器圆径八尺形似酒樽樽中有都柱旁行八道施闗发机外有八龙首衔铜丸蟾蜍承之地或动则随其方面龙吐丸其机闗巧制皆在樽中【案衡字平子南阳西鄂人衡所作浑天仪及灵宪算罔论无不精宻范不载其作地动仪此制今不传矣夫地震之灾史册载之今仪器所验乃有一定此亦如日月薄蚀司厯皆能预推而朝廷不废救防者明君贤辅正欲借此以修省也】
　　刘宠
　　刘宠字祖荣自防稽太守征将作大匠山阴民去治数十里有若耶水在山谷间五六老翁年七八十闻宠迁相率共送宠人赍百钱宠谢之为选受一大钱故宠在防稽号为取一钱其清如是
　　【案宠见谢书中数语范作山阴县有五六老叟厐眉皓发自若耶山谷间出人赍百钱以送宠虽觉紧链颇减色泽】
　　刘宠除东平陵令是时民俗奢泰宠到官恭俭训民以礼上下有序都鄙有章视事数年以母病弃官归百姓士女攀车距轮充塞道路车不得前乃轻服遁归【案范书同注云东平陵县名属济南郡夫邑以三字名故所希有然考范郡国志济南亦无东平陵】
　　杨琳
　　杨琳为茂陵令蝗不入茂陵界
　　【案范书阙】
　　宣秉
　　宣秉字巨公拜大司徒司直清白笃义得禄收养内外宗族
　　【案秉冯翊云阳人分禄赡宗即孔子教原思之旨宋范文正义田意亦如此】
　　宣康字巨公迁司校尉奉法遵典督察奸邪务举宏纲正大体濶畧细防其政严而不苛百官肃然京师清静
　　【案康字形类秉故传讹也范畧】
　　冯鲂
　　冯鲂为魏郡太守以高第入代赵熹为太仆
　　【案鲂见东观记】
　　王苑
　　王苑字孙仲安贫茅屋蓬户藜藿不餍
　　【案范书阙】
　　梁冀
　　扶风人王孙奋居富而性梁冀自以马乘具遗之从贷钱五千万奋以五百万与之冀大怒乃告郡县劾奋母为其守藏婢云盗白珠十斛紫金千斤以叛遂收考奋兄弟死于狱中悉没赀财亿七千余万
　　【案冀见东观记王孙范作士孙是三辅决录注曰士孙奋字景卿少为五官掾起家得钱赀至一亿七千万】
　　冀改舆服制卑帻狭冠又作拥身扇
　　【案卑范作埤注云埤下也音频尔反】
　　尹敏
　　尹敏为长陵令以县仓漏三所自免
　　【案敏见东观记范书载敏以不捕友人周虑故免官与此不同】
　　李固
　　阳嘉二年诏公卿举敦朴之士卫尉贾建举固
　　【案固见谢书时以灾异洊至故有此举范不载】
　　顺帝时所除官多不次李固奏免百余人既怨共作飞章诬固曰大行在殡路人掩涕固独傅粉饰貎搔头弄姿盘旋偃仰曾无惨怛之意
　　【案时群小希梁冀防共作飞章诬奏范书全载其文及读吴祐传则此章乃马融笔也祐责融曰李公即诛卿何靣目见天下之人乎然则融眞小人儒也】
