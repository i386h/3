<!-- { "loadSidebar": true } -->
　　【案宠陈敬王之后以善射之故遭乱能全后为袁术所杀惜哉此数语絶似子书句陗而链范但云善弩射而已不详载】
　　邓禹
　　邓禹字仲华拜大司徒年二十四内文明徳行纯备【案禹见东观记范同】
　　禹为司徒天下既定常欲逺名势有子十三人各使守一艺
　　【案髙宻善教子孙故后嗣能延其泽】
　　李通
　　李通字文元以防记説光武为大司空
　　【案通见东观记时有刘氏复兴李氏为辅之防故云】
　　臧宫
　　宫攻延岑悉降其众上玺书劳宫赐吏士绛缣六千匹【案宫见东观记时宫众多食少乃为疑兵以进卒能破敌自是乗胜定蜀壮矣哉延岑公孙述将也范不载玺书事】
　　宫与祭遵击更始将左房韩顔
　　【案范书韩作韦】
　　宫屡下郡邑帝使太中大夫张明持节拜宫为辅威将军
　　【案范书逸张明名】
　　祭遵
　　祭遵字弟孙建武二年为征卤将军南击农贼弩中遵口洞出流血众见遵伤稍引退遵呼出止之士卒战皆百倍遂大破之为人亷洁奉公及卒光武叹曰安得忧国奉公如祭征卤者乎
　　【案遵见东观记农贼名厌新柏华范同】
　　岑彭
　　岑彭説降朱鲔迁征南将军治军整齐秋毫无犯【案彭见东观记彭尝为鲔校尉令故帝命徃説之彭以诚动非徒恃舌也】
　　陈俊
　　俊从击铜马贼进至满阳拜为强弩偏将军赐绛衣九百领以衣中坚同心士
　　【案俊见东观记】
　　张步畔俊追讨斩之帝赐玺书曰将军元勲大着威震青徐两州有警得専征之
　　【案范不载玺书】
　　冯异
　　异为征西大将军时三辅大乱异讨之与赤眉贼会大破于崤防追击之又大破行巡上书言状不敢自伐诸将或欲分其功诏云征西功若丘山也
　　【案异见东观记行巡隗嚣将也大树将军本谦退而诏书归美若此女惟不伐天下莫与女争功古帝岂欺我哉诏语具载范传】
　　吴汉
　　汉在朝廷惟公
　　【案汉见东观记此出白帖甚不成语】
　　郑兴
　　郑兴更始立拜为谏大夫使安集闗西
　　【案兴见东观记兴初事更始继依隗嚣因嚣不从諌乃诡词归汉鸟能择木已绕树三匝矣知其所止盖其难乎】
　　冯衍
　　衍祖父立生满年十七丧父早卒满生衍
　　【案东观称衍祖即野王生痤痤生衍范书亦同此恐有误】
　　衍说亷丹背莽丹不从而战死衍西归后吏以亡军下司命乘传逐捕故亡命河东
　　【案衍固战国説客之余习既亡命后乃以计説鲍永后卒归汉室其文具载范传】
　　朱晖
　　晖年五十失妻昆弟欲为继室晖叹曰时俗希不以后妻败家者遂不娶
　　【案晖见东观记是时晖拜尚书迁太守矣贵易妻人情乎失且不续贤哉朱季】
　　樊宏
　　樊宏字靡卿为光禄大夫位特进宏为人谦卑畏慎不求茍进
　　【案宏见东观记樊氏世徳宏复绍之天道好谦母怪其福祚之绵延也】
　　马援
　　马援为陇西太守遇长吏如兄弟委以任之
　　【案援见东观记】
　　桓荣
　　桓荣字春卿为太子太傅以太子经学成毕上疏谢归道太子以书谢
　　【案荣见东观记】
　　荣以少傅迁太常明帝即位尊以师礼甚见亲重拜之乗舆每幸太常府令荣东面坐设几杖会百官
　　荣弟子丁鸿学最髙
　　【案荣卒时除都讲生八人补二百石其余门徒多至公卿则丁鸿翼翼此外尤多孔门阨穷于斯为盛】
　　荣长子雍卒小子郁嗣
　　【案范书不载雍卒】
　　桓郁
　　桓郁字仲恩为议郎敦厚笃学传父业以尚书教授门徒常数百人选侍中帝以郁先师子有礼让甚见亲厚常居中论经书问以政事不离左右帝自制五经章句令郁校定于宣明殿中
　　【案郁见东观记五经章句应作五行章句东观及范皆同此误】
　　郁上书乞身天子忧之有诏公卿议议者皆以郁身为名儒学者之宗可许之于是诏郁以侍中行服
　　【案归田行服寻常之理朝廷虽甚乏才岂必倚一棘人以治乎公卿此议甚正明张居正当国夺情从政孝既亏矣忠于何有至有身居外吏或贪恋善地或亏帑待补因之伪饰舆情使督抚入告以希在任守制者皆小太常之罪人也】
　　郁六子普延焉俊鄷良普嗣矦传国至曽孙絶鄷良子孙皆博学有才能
　　乐松
　　乐松家贫为郎尝独直宿台上无被食糟糠明帝每入台辄见松问其故而喜之
　　【案松河内人其为郎时明帝曽以怒撞之矣乃复喜之且有大官之赐遂为直郎故事贤哉帝也范书见钟离意传松作崧】
　　吴雄
　　河间吴雄字季髙以明法律桓帝时以廷尉致位司徒雄少时家贫母死葬人所不封之地丧事趋办不卜时日巫皆言其族灭而雄子防孙恭三世为廷尉以法为名家
　　【案范书阙近世日者及青乌家多拘泥牵制致人世窀穸不能以时皆当以吴雄为法也纣以甲子日亡武以甲子日兴西家之东即东家之西斯二言极超卓可以解惑】
　　伏恭
　　伏恭为太仆帝临辟雍于行礼中拜防为司空儒者以为荣
　　【案防字叔齐琅邪东武人伏氏通经世胄明帝临雍而拜为三公乃以昭帝崇儒之徳儒者何荣焉范同】
　　应慎
　　应慎为将作大匠发众奸皆极其刑豪猾吏累迹视事五年省费以亿万
　　【案此疑即应顺之误见后】
　　陈宠
　　陈宠为司空府故事督属籍不通賔客以防交闗宠去籍通客以明无所不受论者大之宠奏议温粹有智号为明相
　　【案宠见东观记】
　　宠字昭公以徳行明敏入为尚书宠性周宻常称人臣之义苦不畏慎自在枢宻谢门人不复教拒知友时赐宠剑得鍜成剑以其敦朴
　　【案宠既去籍通客矣而谢门人拒知友复周宻如此盖通客所以集众思谢友所以戒请托二者固竝行不悖也矫节之士多不接賔客惟一二昵友暮夜徃来徒为识者鄙耳】
　　江革
　　革性至孝临淄令杨音髙之设特席显异巨孝于稠人广众中亲奉钱以助供养
　　【案革见东观记俗吏以钱谷簿书便谓了却官事敬敷五教全不知之杨音褒赐巨孝可称凯以强教矣】
　　帝于革恩宠有殊京师贵戚各奉书致礼革终不报书一无所受
　　第五伦
　　盖延代鲜于褒为冯翊多非法第五伦数切谏延恨之故滞不得举
　　【案伦见东观记】
　　上谓伦曰闻卿为市掾人有遗母一笥饼者卿从外来见之夺母笥探口中饼信乎伦对曰实无此众人以臣愚蔽故为生是语也
　　【案东观文大同此较妥适】
　　韦彪
　　韦彪上疏曰欲急民所务当先除其患其原在尚书典枢机天下事一皆决之不可不察
　　【案范书阙】
　　郑众
　　郑众字仲师为大司农在位以清正称其后受诏作春秋删十九篇
　　【案众见东观记众世其经学少时曽作春秋难记条例矣今又受诏作此也】
　　众为左冯翊政有名迹建初六年代邓彪为大司农是时朝议欲改弊农田盐铁事众谏以为不可诏数切责至被奏劾众执之不移
　　【案范书作时议为盐铁官云云盖欲复前汉卖盐铁置官以兴利之举当时必有桑孔之徒倡为此议司农争之得春秋书丘甲田赋之意矣】
　　宋均
　　宋均字叔庠为郎中时年十五好经书每休沐日辄受业博士通诗礼善论难至二十余调补辰阳长
　　【案均见东观记范同】
　　均为九江太守五日一听事冬以日中夏以平旦蝗飞南到九江界辄东西分时多暴虎先是设槛捕之犹多伤害均下记曰夫虎豹在山鼋鼍在渊物性所托故江淮之间有猛兽犹江北之鸡豚也数为民害咎在贪残令退贪残进忠良去槛穽虎遂东渡江去
　　【案均为守必政简易行故可五日一听事否则案山积矣居二千石者必有蝗分虎渡之化然后可以五日为期范阙听事三语】
　　郅恽
　　郅恽拜长沙太守崇教化表异行
　　【案恽见东观记】
　　马防
　　马防字孝孙行车骑将军事位列九卿班同三府与长水校尉耿恭同征卢水羌还帝亲驾幸其府
　　【案防见东观记防字范作江平东观作公平而东观又有一条作字孝孙者华书故同此也】
　　张英
　　张英迁武威太守遇长吏如兄弟委以任之
　　【案范书阙张奂曽守武威英奂字仿当是误耳】
　　任延
　　任延拜九真太守民俗不好田作常告籴交阯每致困乏延乃令铸作田器教民以牛耕置吏巡行
　　【案延见东观记地力转移全资人力而佃渔火食剏造必自圣贤延之教民其九真之庖牺神农乎】
　　冯豹
　　冯豹字仲文为尚书郎勤力不懈每奏事不报常伏省阁下每从昏至明帝闻而嘉之乃加赏赐
　　【案豹冯衍子范书帝闻而嘉之下有使黄门持被覆豹勅令勿惊二语亦佳话也】
　　何敞
　　敞为汝南太守修治鲖阳旧陂溉田万顷垦田三万
　　余咸赖其利吏民立石颂敞功徳
　　【案敞见东观记鲖阳县属汝南郡故城水经注云葛陂东出为鲖水】
　　亷范
　　亷范为武原太守下车申明赏罚诛锄奸猾表用良吏【案范见东观记】
　　范迁蜀郡太守生子皆以亷为名
　　【案范书不载以姓名子与贾彪任延宗庆而四矣何东汉循吏之多也】
　　卫羽
　　卫羽为州从事时常侍单超兄子匡为济隂太守负其势大为贪放刺史第五种欲收之闻羽素抗厉乃召羽谓曰闻公不畏彊御今欲相委以重事若何对曰愿庻几于一割羽出遂驰至定陶闭城门收匡賔客亲吏四十余人七日中起发其臧五六十万种即举奏一州震栗
　　【案此见范第五种传州兖州也】
　　耿康
　　耿康字伯初为征西将军出西域康壮勇与士简易镇抚单于匈奴与国懐其恩信
　　【案范书阙】
　　陈元
　　陈元字襄孙时议欲立左氏传博士范升奏以为左氏浅末不宜立元闻之乃诣阙上疏争之更相辨对凡十余上帝卒立左氏学太常选博士四人元为第一【案元字范作长孙与下条同元父钦习左氏元少传父业鋭精覃思遂为左丘功臣范具载元疏文甚闳辨】
　　陈元字长孙以才髙著名辟司空掾宋受罪上书讼之言甚切直又敷陈当世便宜事
　　【案范不载讼宋事】
　　郭伋
　　伋为颍川太守召见辞谒帝劳之曰郡得贤能太守去帝城不逺河润九里兾京师并蒙其福也
　　【案伋见东观记河润九里四字采自南华移用于此更觉语妙】
　　卫飒
　　卫飒迁桂阳太守下车修庠序之教设婚姻之礼期年邦俗从化
　　【案飒见东观记】
　　徐防
　　安帝即位太尉徐防以灾异冦贼策免就国凡三公以灾免始自防也
　　【案防见东观记】
　　张奋
　　张奋为大司马在位名为清白
　　【案奋字雅通张纯子永元中代刘方为司空未为司马也又世祖时已改大司马为太尉其司空司徒皆去大名此定误耳】
　　桓焉
　　桓焉明经笃行有名称以尚书授安帝拜太傅録尚书复入授顺帝于禁中因宴见奏宜引三公尚书入省事天子从之
　　【案焉见东观记焉遭母忧逾年即依诏夺服所称经明行笃者安在】
　　孔奋
　　奋为武都太守美行爱之如骨肉无义憎之如仇讐【案奋见东观记】
　　班固
