<!-- { "loadSidebar": true } -->
　　张陵字处仲为尚书初为梁冀弟所举孝亷正月岁初百官朝贺冀恃势不恤王宪带剑入省陵比冀入勅羽林虎贲夺冀剑即治劾奏罪谓陵曰举君适以自罚也
　　【案陵此举令汉季臣子犹知有君奸臣胆落于张尚书矣范书作梁不疑为河南尹举陵孝亷而谢书谓举之亦尹河南但冀子非弟也且不疑好经书善待士故陵为所举彼狐狗之门处仲肯受其荐耶此则谢之譌也陵为楷子范附祖霸传】
　　盛吉
　　盛吉为廷尉每至冬节罪囚当断妻夜执烛吉持丹笔夫妻相对垂泣决罪
　　【案吉仁心若此天下岂有寃民范书阙防稽典録云吉字君达】
　　吉自掌宪平法常恳恻垂念之
　　皇甫规
　　皇甫规字威明以先零陆梁上疏自陈乃以规为中郎将讨降之防军士大疫防亲入庵庐巡视将士三军感悦
　　【案规安定朝那人征羌屡着奇勲卒以忤宦官获罪居家教授所著述皆传世洵文为儒宗武为将表者耶后党事起乃耻以西州豪杰不预自讼于朝其真子舆氏所称豪杰之士与非霍去病赵充国之俦也】
　　王畅
　　王畅拜南阳太守下车振厉威风
　　【案畅字叔茂王龚之子范附龚传为守时豪党有衅秽者使吏发屋伐树堙井灶亦近酷矣】
　　畅计日受俸不噉鱼肉
　　【案时郡中奢豪相尚畅故布衣皮褥车马羸败以矫其弊南阳帝乡治之不易必也狂狷乎刘景升谏之浅矣畅子谦谦子粲即仲宣也】
　　朱宠
　　朱宠字仲藏为太尉家贫食脱粟饭卧布被朝廷赐锦被粱肉皆不敢当之
　　【案范书宠事附见邓隲传中宠初辟隲府稍迁颍川守治理有声又桓郁传载郁门人杨震朱宠皆至三公则宠之经明行修有自来矣宠字范作仲威京兆人】
　　许永
　　许永字永先为司隶校尉是时奄侍在内贵幸用势永举法无所回避京师号曰许游光
　　【案范书阙】
　　于时中官子弟为令长官者并弃官去威烈风行于是深见怨于宰臣遂见诬谮当下廷尉永谓友人曰永年七十庶几以忠义致身未得殱奸人之首而先贼受害何能复入奏对刀笔吏乎遂仰药而死
　　【案永秉法无避权幸寒心一死亦足报国不得以明哲讥之也】
　　贾彪
　　贾彪举孝亷补新息长小民困贫多不养子彪严为其制与杀人同罪养子者千数佥曰贾父所生男名贾子女名贾女以此丰丁口也
　　【案彪字伟节颍川定陵人即所称贾氏三虎伟节最怒者也】
　　苏章
　　苏章字士成北海人负笈追师不逺万里
　　【案范书阙】
　　宗度
　　豫章宗度拜零陵令县民杜伯清高不仕度就与髙谈伯感德诣县县署功曹
　　【案范书阙杜伯附见子根传中名安少有志节号奇童位至巴郡太守甚得声誉】
　　郭谅
　　郭谅字恒直朗隂人师事杜乔李固之诛诣阙上书乞收敛不听因往守视其丧扇防蝇虫
　　【案范书作李固弟子汝南郭亮谅同亮古字通耳谅上书时年始成童义之所在死不为惧彼胡广赵戒辈备位三公乃畏愞不争反受冀赏此五尺童子所羞称者楚国先贤传又载南阳董班闻固死奔赴守丧天子为之感动岂其时忠义之气在野不在朝乎抑冀威焰之销铄已甚也】
　　杨章
　　杨章为杜乔所辟为平原令弃官还闻固乔曝尸星行赴洛着弊衣赤帻守其尸驱防蝇虫天子嘉其忠义听殡敛之
　　【案范书作杨匡陈留人袁书亦同范杜乔传称乔故掾杨匡闻乔惨死星行到洛托为夏门亭吏守衞尸丧又带铁锧上书并乞李杜二公骸骨太后许之因送乔丧还葬行服烈士哉】
　　徐栩
　　吴郡徐栩为小黄令时陈留遭蝗过小黄飞逝不集刺史行部责栩不治栩弃官蝗应声而至刺史谢令还寺舍蝗即皆去
　　【案范书阙蝗不入境循吏美谈此更随令来去若巧相避然甚哉德政之感召深也】
　　宣仲
　　宣仲为临泾长吏民扳留改为宜民
　　【案刘昭注郡国志云此见谢书李固传而范志无此固传亦不载则范书之疎畧也】
　　李固
　　固改易姓名杖策驱驴负笈追师三辅学五经积十余年博览古今明于风角星算河图防纬仰察俯占穷神知变每到太学密入公府定省父母不令同业诸生知是郃子
　　【案固字子坚汉中南郑人司徒郃之子固忠烈彪炳史册彰彰而密入定省不令同业知姓名一事尤为髙畸范书独乃遗此何也】
　　固五察孝亷益州再举茂才不应王府连辟皆辞以疾【案范书畧】
　　固所授弟子颍川杜访汝南郑遂河南赵承等七十二人相与哀叹以为眼不复瞻固形容耳不复闻固嘉训乃共论集德行一篇
　　【案时梁冀凶虐人避其焰杜访辈乃能表彰固行裒集成书可谓不负其师矣范书但有赵承名】
　　固临终勅子孙素棺三寸幅巾殡敛于本郡墝埆之地不得还墓茔汚先公兆域
　　【案固为梁冀所害年仅五十四范但载固与胡广赵戒书不録此勅又案固对策引进鋭退速二语为老子篇续汉书亦然章懐注云谢书作孟子】
　　赵戒
　　戒字志伯蜀郡成都人也博学明经讲授举孝亷累迁荆州刺史梁商弟让为南阳太守恃椒房之宠不奉法戒到州劾奏之迁河间相以冀部难理整厉威严迁戒南阳太守纠豪杰恤吏人奏免中官贵戚子弟为令长贪浊者徴拜为尚书令出为河南尹转拜太常永和六年特拜司空
　　【案范书戒附见李固传固议立清河王引胡广及戒寓书劝冀冀不从戒等遂慑威迁易守正不坚惜哉子典以共诛宦官下狱其葢愆矣】
　　赵典
　　赵典太尉戒之叔子也学孔子七经河图洛书内外萟术靡不综贯受业者百有余人天子宗典道懿尊为国师位特进七为列卿寝布被食用瓦器灵帝即位典与窦武王畅陈蕃等谋共诛中常侍曹节侯览赵忠等皆下狱自杀
　　【案兴字仲经范称典迁长乐少府衞尉公卿表典博学笃闻宜备国师防病卒使者吊祠乃与此大异袁纪载陈窦事亦无赵典名叙王畅事迹颇繁而诛常侍事亦不列畅此云下狱自杀恐有舛谬】
　　妫皓
　　吴郡妫皓父为南郡坐事系狱皓懐小石至公卿门辄出石叩头流血覆面父遂得免
　　【案窦武传称尚书令陈蕃胡广等皆国之贞士朝之良佐尚书郎张陵妫皓等文质彬彬明达国典则皓之贤可知矣懐石救父至诚而动也范阙】
　　尹苞
　　陈留尹苞与同郡范史云善二人俱贫出入共一单衣到人门外苞年长常先着衣入须臾出解与史云【案范书称史云所亲善者李固王奂也尹苞事无传此范之遗畧者】
　　朱穆
　　朱穆为尚书岁初百官朝贺有虎贲当堦置弓于地谓羣僚曰此天子弓谁敢干越百僚皆避之穆呵之曰天子之弓当戴之于首上何敢置地大不敬即收虎贲付狱治罪众皆肃然服之
　　【案穆字公叔南阳宛人亦称文忠先生祖晖范书有传穆附焉避弓事续书作桓帝临雍与此不同夫小人假密神器侮弄大臣往往有之公叔临事不惑可为士大夫吐气】
　　穆为尚书谠言正直
　　穆因进见谏曰臣闻汉家旧典置侍中中常侍各一人省尚书事黄门侍郎一人传发书奏皆用姓族自和熹太后以女主称制不接公卿乃以阉人为常侍小黄门通命两宫自此以来权倾人主穷困天下宜皆罢遣博选耆儒宿德与参政事
　　【案常侍持权始于和熹后世乃承女主故事遂至肆横故虽女中尧舜亦不宜称制也使早从穆言岂至亡国于奄防之手哉】
　　穆少有英才学明五经性矜严疾恶不交非类年二十为郡督邮迎新太守见穆曰君年少为督邮因族势为有令德穆答曰郡中瞻望明府如仲尼非顔回不敢以迎孔子更问风俗人物太守甚奇之曰仆非仲尼督邮可谓顔回也遂厯职股肱举孝亷
　　【案穆以顔子自拟未免过当然观其为人立节忠清防恭机密亦贤者也蔡邕谓其贞而孤有羔羊之节良然穆文词更擅絶古今邕乃至其家自写之特絶交一论不无褊狭耳范不载】
　　穆为冀州刺史有宦者赵忠丧父僭为璠璵玉匣穆下郡案验遂发墓剖棺陈尸出之而收其家属帝闻大怒徴诣廷尉穆临当就道冀州从事欲为书像置防事上穆留板书曰勿画吾形以为重负忠义之未显何形像之足纪也
　　【案此足见公叔之贞而孤也杨山讥其从梁冀之辟不得为贞孤亦责备贤者意耳画像事范阙】
　　刘宠
　　刘宠为司徒卧麤布被
　　【案宠字祖荣东莱牟平人即为防稽守选一大钱受之者也位至三公清操不易乃知布被非诈】
　　唐约
　　唐约字仲谦拜尚书闲习旧典质素密静自典机枢数有直言美策每作表疏皆手自书之不宣于外处官不言货利之事当法不阿所私京师謡曰治身无嫌唐仲谦
　　【案无嫌嫌字非徒以韵与谦押也礼所以别嫌疑嫌疑之际圣人所谨故公而嫌于私国而嫌于家人欲一毫未净皆嫌也安得无嫌如仲谦哉范阙】
　　荀绲
　　荀绲字伯条拜尚书性明亮敏于众职以最羣僚秉机平直公卿大夫莫不惮之
　　【案范荀淑传淑仲子名绲八龙之一当即此也又淑兄子昱亦字伯条何命字竟相同与又绲为济南相畏惮宦官为子彧娶唐衡女行事若此公卿大夫安得惮之岂别有一荀绲耶】
　　曹破石
　　曹节弟破石为越骑校尉越骑营五伯妻有美色破石从求之五伯不敢违妻执意不肯行遂自杀其纵暴无道多类此
　　【案范书见宦者曹节传中节与王甫辈诛武蕃幽杀太后权势炎灼殆在左回天唐独坐之上腐身薫子之祸至此极乎破石之夺人妻其罪之小小者尔】
　　龚遂
　　龚遂字巨卿拜尚书郎性敏达弥缝旧章深识典故每入奏事朝廷所问应时建白桓帝嘉其才台阁有疑事一以委遂处当平决口笔俱着转左丞
　　【案口笔俱着四字简而洁使拙手为之数语不了也范阙】
　　胡腾
　　胡腾辟荆州部南阳从事遇桓帝南巡又为防驾到南阳腾自表上言乗舆所幸便为京师臣请荆州刺史比于司隶臣职比于都官从事也
　　【案腾字子升桂阳人腾之此表以扈跸勲戚徴求无厌故自请比职都官得以禁戢暴横引史者删其前后遂觉无闗系矣腾为窦武府掾武诛独殡敛行丧坐是禁锢义士哉】
　　腾为从事万事既办一州肃然百寮敬服其能
　　应奉
　　应奉字世叔少聪明自为儿童及长凡所经履莫不暗记读书五行俱下终成名儒
　　【案奉汝南南顿人自曾祖父顺为将作大匠后七世通显奉文武并展卓然人杰子劭即着汉官仪风俗通者应氏故世以文章显也范同】
　　奉为上计吏许训为计掾俱到京师训自发乡里在路书顿暮宿所见长吏賔客亭长吏卒奴仆目所更见皆密疏姓名欲试奉还郡出疏示奉奉省读之云前食颍川纶氏都亭亭长胡奴名禄以饮浆来何不在疏坐中皆惊
　　【案今人行程每作日记若得与世叔同游便是行日记矣何必手録书顿暮宿四字亦链】
　　奉年二十时尝诣彭城相袁贺贺时出行闭门造车匠于内开扇出半面视奉奉即委去后数十年于路见车匠识而呼之
　　【案二事范书俱不载奉之天资絶人如此宜其文武为宪也】
