<!-- { "loadSidebar": true } -->
　　【案范书阙一炊五日视十日者侈矣然贫家久惯无烟火不独明朝为子推亦词人谑谈耳书将尽信吾宁取五日者】
　　李鸿
　　李鸿字奉逊体性仁孝友于兄弟弟育为人所侵辱育后隂结客报怨为执法吏所得当伏罪时未有立嗣鸿为太尉掾在京师伤育以义刷耻门戸断絶自分代育遂劾印还归欲过家恐妻子亏移其意到县北亭预作记乞代育通记便饮鸩而死县令省记怛然惊悼【案李奉逊之弃身较邓伯道之弃子其难且百倍岂得以轻生讥之范于独行传中不载其人遂使友于泯灭悲夫】
　　周敞
　　吴郡周敞师事京房房为石显所谮系狱谓敞曰吾死后四十日客星必入天市即吾无辜之验也房死果如其言
　　【案范书阙君明以元帝建昭二年死距光武之兴尚有六十二年岂敞暮年亦及事世祖耶抑或谢书志天文引此为证也】
　　陈茂
　　陈茂常为交阯别驾旧刺史行部不渡涨海刺史周厰涉海遇风船欲覆没茂抜剑诃骂水神风即止息【案范书阙茂似有异术者不然则忠信涉波涛耳神亦有灵岂畏诃骂乎周厰何人或即京房之弟子否】
　　陈宣
　　陈宣字子兴沛国萧人也刚猛性毅博学明鲁诗遭王莽篡位隠处不仕光武即位徴拜谏议大夫建武十年雒水出造津城门校尉欲奏塞之宣曰昔周公卜雒以安宗庙为万世基水不当入城门如为灾异人主过而不可辞塞之无益昔东郡金堤大决水欲没郡令吏民散走太守王尊亡身勅以住立不动水应时自消尊人臣尚修正弭灾岂况朝廷中兴圣主天所挺授水必不入言未絶水去上善其言后乗舆出宣列引在前迟乗舆欲驱钩宣车葢使疾行御者随车下宣前谏曰王者承天綂地动有法度车则和鸾步则佩玉动静应天昔孝文时边方有献千里马者还而不受陛下宜上稽唐虞下以文帝为法上纳其言遂徐行按辔迁为河隄谒者以病免卒于家
　　【案范书阙古今注称建武七年六月雒水盛溢至津城门帝自行水谢作十年未知孰是范五行志及帝纪均不载此岂以其未入门耶】
　　戴礼
　　戴礼雅有威重拜侍御史以能治剧出为丹阳东都尉【案范书阙】
　　张业
　　吴郡张业字仲叔为郡门下掾送太守归乡里至河内遇贼业抜剑与贼交战而死子武时幼不识父丧不还每至节日持业遗剑至河内到业死处酹祭悲哀感动路人
　　【案业吴郡由拳人防持太守以身死之真义士也故能笃生孝子范书仅列张武传而业附见何与武持遗剑悲哀千载览之犹为堕泪】
　　路仲翁
　　路仲翁好学家居受学者自逺方而至徴为博士【案仲翁似以字行者范阙】
　　李敬
　　李敬迁赵国相其奴仆尝于舍内鼠空穴中得系臂珠及珰悬珥相连敬即出问主簿白言前相后夫人诸侯女也昔亡珠玑不知处所疑子妇窃之去妇杀婢即遣吏送珠付前相乃还去妇
　　【案范书阙鼠穴幸得不复置问则去妇之寃何以白乎故拾遗而访其主非惟存亷亦以广仁也】
　　公孙煜
　　公孙煜字春光到太学受尚书写书自给
　　【案范书阙】
　　煜为司隶校尉时京兆门晩开早闭
　　陆续
　　南阳陆续仕郡戸曹吏时饥荒太守尹兴使续于都亭赋民饘粥续悉简阅其人讯以名氏六百余人无有差谬兴异之
　　【案续字智初闳之孙也续之彊记与应奉相捋持此读书则四库无坚壁持此作吏则万民无遁情范同】
　　虞延
　　陈留虞延为户牖亭长时王莽贵人魏氏以椒房之宠威倾郡县宾客放从延率吏卒突入其家捕之
　　【案延见东观记范云以此见怨故位不升】
　　延从女弟在孩乳其母弃之沟中延哀而收之养育成人以妻同县人王氏
　　【案今育婴之堂凡州邑多有在长吏与乡里善士实心行之耳】
　　延迁南阳太守广宣德化勤修政教寛刑宥罚囹圄空虚盗贼弭息
　　【案范书不载】
　　延为郡督邮光武巡狩至外黄问延园林栢树株数延悉晓之由是见知
　　【案此详东观记外黄作小黄范同考汉官仪注髙帝母起兵时死小黄陈留风俗传亦称沛公丧皇妣于黄郷天下平乃使使者梓宫招魂因作园陵衞守小黄则作小黄为是袁纪亦作外黄均之譌也】
　　永平初有新野功曹邓衍以外戚小侯每预朝防容姿趋步有出于众显宗赐舆马衣服剑佩刀钱二万南阳计吏归具以启延延知衍华不副实行不配容积三年不用于是上乃自勅衍称南阳功曹诣阙既到拜郎中衍在职不服父丧帝闻之由是以延为明
　　【案范书无延知衍华不副实三语不见延之不可夺也三年久矣乃自降勅显宗岂自用者乎】
　　延以楚王英事诏书切让遂自杀身殁之后家贫空子孙同衣而出并日而食
　　封告
　　封告字君达为司徒虞延所辟时陇西太守邓融以职被罪君达解其桎梏
　　【案范书阙融以职获罪定非赃吏解其桎梏仁哉掾乎】
　　防国
　　防国迁日南太守每行县有雁恒飞翔随车止国府常在防事中庭国病卒雁栖于墓前树上二年乃去时人嘉之
　　【案此与郑巨君白鹿夹车事相类皆太守佳话也范阙】
　　谢吾
　　谢吾少为郡吏太守第五伦擢为督邮甚崇其道德转署主簿使子从受春秋吾待之如师弟子之礼时或游戏不肯读书便白伦行罚遂成其业
　　【案范书吾字尧卿防稽山隂人持身清约听断明允东汉循吏也第五伦为司徒命班固作文荐吾自代知人哉范书以其明风角豫知死期乃列之方术传中不已谬乎授经事范阙】
　　吾为寿张令县人女子张雨早丧父母年五十不肯嫁留养孤弟二人教其学问各得通经雨皆为聘娶皆成善士吾荐于州府使各选举表复雨门戸永平十五年蝗发太山流徙郡国荐食五谷过寿张界飞逝不集
　　【案雨以贞女抚弟使二亲虽殁犹存千古奇媛也范删之何居】
　　吾雅性明逺能决断罪疑迁荆州刺史行部始到南阳县遇孝章皇帝巡狩驾幸鲁阳有诏勅荆州刺史入传録见囚徒戒长吏勿废旧仪朕将览焉上临西厢南向吾处东厢分帷隔中央吾所决正一县三百余事悉与上合而朝廷叹息曰诸州刺史尽如此者朕不忧天下常以励羣臣是时恩化大行百姓乐政
　　【案史称章帝长者而其明于吏事若此微尧卿则三百余事几叹丛脞矣分帷谳狱何其与百姓相亲也】
　　吾迁钜鹿太守临发陛见上赐车马剑革带勅曰钜鹿剧郡难治以君有拨烦之才故特授任当如刺史勿毁前政
　　【案范不载不见肃宗重刺史之盛心】
　　吾守郡称善省奢从约事从清俭
　　方储
　　丹阳方储字圣明幼丧父事母母终自负土成坟种奇树千株鸾鸟栖止其上白兎游其下
　　【案范书阙】
　　储为郎中章帝使文郎居左武郎居右储正住中曰臣文武兼备任所施用上嘉其才以繁乱丝付储使理储拔佩刀三断之对曰反经任势临事宜然
　　【案储此事与前汉尹翁归同至于拔刀断丝乃其验矣】
　　储聪明善天文为洛阳令章帝欲出南郊储上言当有疾风暴雨乗舆不可以出上疑其妄储饮酖而死果有大风暴雨洛阳昼暝
　　【案储才行兼至惜以术数死则聪明之误也然其言卒验何竟不能须臾忍耶】
　　范式
　　范式字巨卿一名汜山阳金乡人
　　式少尚节义游学京师同业有长沙陈平子与式未相见被病将亡谓其妻曰范巨卿烈士可托死吾殁后以尸埋巨卿戸前裂素为书以遗巨卿时式出行适还省书怆然向坟揖哭以为死友营防平子妻儿身自送丧于临湘未至四五里委素书于柩上哭别而去其兄弟寻求不复见
　　【案平子托巨卿为死友乃以尸埋其戸前夫戸外岂北邙哉屋下陈尸尚以为讳乃结死友而以此动之不已甚乎巨卿竟不负其所托其意量深矣】
　　式与张元伯为友式仕郡为功曹后梦元伯冠垂缨屣履而呼曰我卒当以时葬永归黄泉子不我忘岂能奔丧式便驰往赴之式未到而丧已发引柩不进母曰岂有望耶巨卿既至叩丧执绋而引柩乃进
　　【案张元伯名劭汝南人范书畧同笔较古劲亦以润色前人易为工耳】
　　张修
　　张修字子慎拜尚书令有故官下卿刺史二千石为谗谤所废者以次徴用奏罢中官贵臣子弟在官者国教肃清朝无秕政
　　【案范书阙子慎举用谗废之臣可为万世法葢未掌铨衡时其贤否洞然较明于当局也但后世行之恐谗谤旋及身矣】
　　孙华
　　孙华字春光为司隶校尉下车减损随车坐席不迁豪杰贵戚宾客絶其书疏案法捕治无所回避京师宴然强族敛手
　　【案范书阙】
　　孔嵩
　　孔嵩字巨山与范式俱在太学
　　【案嵩南阳人巨山范书作仲山嵩家贫亲老变姓名为佣卒式行部到县因把臂劳苦勅县代嵩而嵩不肯去其狷者与后仕至南海太守附见式传】
　　傅贤
　　傅贤字仲舒迁廷尉监清亷平直自掌法官无私间常垂念刑法务从轻比每冬至断狱迟回流涕
　　【案范书阙廷尉寛刑要本清亷正直来不然或以贿纵或以私执适足为恶人恃耳】
　　贤迁廷尉素亷直公卿防饮不往以家贫无以报其施也
　　【案贤以家贫不预防饮此孔明所谓淡泊明志者也后世作宦者彼此款洽殆无虚日何以能亷】
　　贤拜御史中丞执宪公平百僚敬服
　　黄香
　　黄香字文彊除郎以父老求归供养徴拜郎中帝召香在殿下问父年几何何故不入公府
　　【案香见东观记香以父老求归而帝殷勤垂问至哉孝治乎诗曰是用作歌将母来谂黄童可不歌矣抑香为巨孝而范佚求归供养一事其亦未知香之心也夫】
　　香代为冠族叶令况之子
　　香为魏郡太守到官不遣吏归乡摘发奸邪立决词讼【案遣吏上不字似衍官多一吏则百姓多一害故省事又不如省役】
　　严翊
　　严翊迁颍川太守掾吏有过辄闭閤自责
　　【案范书阙汉时掾吏多儒流为之故翊闭閤自责将以德感也后世猾胥狡吏非刑何以治之】
　　郑
　　曾祖父本齐国临淄人官至蜀郡属国都尉武帝时选强宗大姓不得族居将三子移居山隂因遂家焉长子吉云中都尉西域都防中子兖州刺史少子举孝亷理剧东郡侯也少为灵文乡啬夫爱人如子拜为驺令勤行德化部人王逢得路遗宝物悬于道衢求主还之鲁国当春大旱五谷不登驺独致雨徧熟永平十五年蝗起太山流被郡国过驺界不集郡因以状闻诏书以为不然遣使案行果如言迁临淮太守消息繇赋政不烦苛行春大旱随车致雨白鹿方道夹毂而行怪问主簿黄国曰鹿为吉为凶国拜贺曰闻三公车轓画作鹿明府必为宰相后果为太尉
　　【案字巨君防稽山隂人白鹿夹车千古美谈而范遗之不表谢书能无阙如之憾临淮范作淮隂】
　　为太尉固让不就西曹掾曰天子已白陵庙宜当拜为太尉时举第五伦为司空班次在下每正朔朝见曲躬自卑上问知其故遂听置云母屏风分隔其间由此为故事
　　【案范书同】
　　陈嚣
　　陈嚣字子公拜大中大夫年七十每朝贺帝待以师傅之礼赐几杖入朝不趋赞事不名以病乞骸骨以大夫位终
　　【案范书阙】
　　张霸
