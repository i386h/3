<!-- { "loadSidebar": true } -->
　　奉拜武陵太守坐公事免后武陵蛮复寇乱荆州车骑将军冯绲请与俱征拜从事中郎时诏奉曰蛮夷叛逆作难积恶放恣镬中之鱼火炽汤尽当悉燋烂以刷国耻朝廷以奉昔守南土威名播越故复式序重任奉之废兴期在于今赐奉钱十万駮犀方具剑金错把刀剑革带各一奉其勉之
　　【案奉之功冯绲实成之见前绲传】
　　陈蕃
　　陈蕃为乐安太守郡人周璆髙洁之士前后郡守招命莫肯至惟蕃能致焉字而不名特为置一榻去则悬之【案蕃见东观记此所载与范同悬榻事人不知有周璆则以孺子高名掩之耳】
　　蕃为豫章太守雅正矫俗以礼导下
　　蕃谏桓帝曰当今之世有三空田野空朝廷空仓库空是谓三空加之兵戎未戢四方离散是陛下焦心毁顔坐而待旦之时也岂宜扬旗耀武骋心舆马之观乎【案时桓帝有幸广成校猎之举故蕃疏谏之】
　　周树
　　周树达于法善能解烦释疑八辟从事
　　树为从事刺史孟观有罪俾树作章陈事序要得无罪也
　　【案范书阙老吏刀笔能于一二字间出入人罪当奉树为鼻祖】
　　胡广
　　广有雅才学究五经古今术艺皆毕览之年二十七举孝亷
　　【案广字伯始南郡华容人】
　　广在台辅三十余年经事六帝礼任甚优每逊位辞疾及退逸田里未尝满岁辄复升进凡一履司徒三登太尉及为太傅其辟命皆天下名士与故吏陈蕃李咸并为三司蕃等每朝防辄称疾避广时人荣之
　　【案广生荣死哀为汉兴以来人臣第一但始同李杜议立清河继惮于梁遂尔迁易阿顺卒以受封析爵所称天下中庸者得无以乡原为中行乎】
　　灵帝思感旧德乃图广及太尉黄琼于省内诏议郎蔡邕作颂文曰岩岩山岳配天作辅降神有周生申及甫允兹汉室诞育二后曰胡曰黄方轨齐武维道之渊维德之薮股肱元首代作心膂天之蒸人有则有类我胡我黄钟厥纯懿巍巍特进仍践其位赫赫王事七佩其绂奕奕四牡沃若六辔衮职龙章其文有蔚参曜干台穷宠极贵功加八荒羣生以遂超哉邈乎莫与为二【案邕有言吾为碑铭多矣惟郭有道无愧耳此颂虽奉制而作然胡公当之得不愧乎范阙】
　　韦着
　　韦氏为三辅冠族着少修节操持京氏易韩诗博通术艺
　　【案着京兆人韦豹之子范附见韦彪传中少以经行知名屡徴不就后乃为中常侍逼迫不得已拜东海相竟坐论输左校隠者耻之北山有灵能无逋客之谢】
　　李昙
　　昙少丧父躬事继母酷烈昙性纯孝定省恪勤妻子供奉寒苦执劳不以为怨得四时珍玩先以进母与徐孺子等海内列名五处士焉
　　【案昙字云阙颍川人范附见徐穉传中陈蕃胡广荐章称其德行纯备葢非徒以隠为髙者】
　　姜肱
　　肱祖父为豫章太守父为任城相性笃孝事继母恪勤母既年少又严厉肱感凯风之孝兄弟同被而寝不入房室以慰母心也常与季江俱乗车行适野庐为贼所刼取其衣物欲杀其兄弟肱谓盗曰弟年幼父母所怜愍又未聘娶愿自杀身济弟季江言兄年德在前家之珍宝国之英杰乞自受戮以代兄命盗戢刃曰二君所谓贤人吾等不良妄相侵犯弃物而去肱车中尚有数千钱盗不见也使从者追以与之亦复不受肱以物经厯盗手因以付亭吏而去
　　【案肱字伯淮彭城广戚人肱有二弟仲海季江季其少也世但知姜被为雁行佳话而不知夭夭棘心又有慰母一片苦忱微谢书孰表之】
　　灵帝手笔下诏曰肱抗凌云之志养浩然之气以朕德薄未肯降志昔许由不屈王道为化齐不挠周德不亏州郡以礼优顺勿失其意
　　【案如诏语非圣主不能乃灵帝手笔得之要见当时风气下以石隠为髙上以求贤为美】
　　杨髙
　　杨髙字圣建拜尚书渊懿博雅治术亦办优纳王事明习国家典故干机密之职夙夜周慎退食自公仪表伟丽每朝贺百寮侧目
　　【案范书阙】
　　羊陟
　　羊陟迁河南尹计日受俸尝食干饭茹菜禁断豪右书疏不与交通断理寃徒进用善士节操者旌表异行【案陟字嗣祖太山梁父人奏黜宦姻升进清亮后党事起仅免官禁锢其有明哲之知者耶】
　　郭泰
　　泰遭母忧欧血发病厯年乃瘳
　　【案泰字林宗太原界休人家世贫贱笃生畸士东汉人品卓然第一泰范书作太此蔚宗私讳今宜改正】
　　泰之所名人品乃定先言后验众皆服之故适陈留则友符伟明游太学则师仇季智之陈国则亲厐德公入汝南则交黄叔度初泰始至南州过袁奉髙不宿而去从叔度累日不去或以问泰泰曰奉髙之器譬之泛滥虽清而易挹叔度之器汪汪若千顷之波澄之不清挠之不浊不可量也已而果然泰以是名闻天下
　　【案范书载泰所鉴士左原茅容辈十许人此皆范所遗也】
　　泰所识太原郭长信王长文长文弟子师韩文布季子政曹子元定襄周康子西河王季然云中丘季智名灵举子师位至司徒季然北地太守其余多典州郡者【案此皆泰同郡人也范不列其官位】
　　泰以建宁二年正月卒自农函谷闗以西河内汤隂以北二千里负笈荷担弥路柴车苇装塞涂葢有万数来赴
　　【案范书但言千余人防葬而已不详载】
　　刘儒
　　郭林宗叹儒有珪璋之质终必为令德之士
　　【案儒字叔林东郡阳平人林宗称其为口讷心辩真儒者也】
　　李咸
　　咸字元卓汝南西平人孤特自立家贫母老常躬耕稼以奉养学鲁诗春秋公羊传三礼三府并辟司徒胡广举茂才除髙密令政多奇异青州表其状建宁三年自大鸿胪拜太尉自在相位约身率下常食脱粟饭酱菜而已不与州郡交通刺史二千石牋记非公事不发省以老乞骸骨见许悉还所赐物乗敝牛车使子男御晨发京师百僚追送盈涂不能得见家旧贫狭庇防草庐【案范书咸无传仅见胡广传中云广所辟命皆天下名士与故吏陈蕃李咸并为三司夫以咸居台辅而清节若此范书遗之何也】
　　度尚
　　尚进善爱人坐以待旦擢门下书佐朱儁恒叹述之以为有不凡之操儁后官至车骑将军逺近奇尚有知人之鉴
　　【案尚字博平山阳湖陆人特善于用兵数平寇盗乃始由宦者进继嫁祸张磐欲诿已过其亦小有才者耳续汉书云尚事母至孝通京氏易古文尚书为吏清洁畧与范不同使尚果以孝子通经术岂肯呈身中贵诬谤同列耶】
　　刘瑜
　　刘瑜父祥为清河太守
　　【案瑜字季节广陵人范载其父名辨与此异瑜上书陈事切中时机诏问灾咎悉心直对亦刚直之士也】
　　孔恂
　　孔恂字巨卿新淦人为州别驾从事车前旧有屏星如刺史车曲翳仪式是时刺史行部发去日晏刺史怒欲去别驾车屏星恂谏曰明使君传车自发晚而欲撤去屏星毁国旧仪此不可行别驾可去屏星不可省即投传去刺史追辞谢请不肯还于是遂不去屏星
　　【案谏既行矣何必投传汉人尚气节如此屏星车当也见説文范阙】
　　杨乔
　　杨乔字圣达乌悦人也前后数上书陈故事
　　【案范书乔事附见弟璇传中】
　　乔为尚书侍郎转左丞自在台阁闲练汉家故事前后上表陈国政便宜
　　乔为尚书容仪伟丽数上书言政事桓帝爱其才貌诏妻以公主乔固让不听遂闭口不食七日而死
　　【案乔辞婚事义又出宋之上然益见世祖不强宋公之圣德矣又孟尝传载乔荐尝疏云臣前后七表而身轻言微终不防察乔之荐贤其诚如此别本作杨髙字至达髙近乔圣近至传写讹耳】
　　窦武
　　窦武上表曰今冬大寒过节毒害鸟兽爰及池鱼城傍松竹皆为伤絶
　　【案武字游平扶风平陵人范书载武封事不见此语或其所删也又案襄楷传楷延禧中因灾异上疏有云前七年冬大寒杀鸟兽害鱼鳖城傍竹栢之叶有伤枯者又续汉书延熹元年洛阳城傍竹栢叶有伤者二书正指此】
　　朱震
　　朱震字伯厚性刚烈初为从事奏济隂太守单匡臧罪并连匡兄中常侍车骑将军超三府谚曰车如鸡栖马如狗疾恶如风朱伯厚
　　【案震陈留人范附见陈蕃传中震为仲举之友仲举被难震弃官哭之匿其遗孤事觉誓死不言亦烈矣哉】
　　震仕为郡主簿时户曹史袁叔穉以微过太守郭琮怒闭閤罚之众皆悚惧震排闼直入乃前谏曰袁史则故御史珍之孙何为苛罚脱有奄忽如何遂释之
　　【案范不载】
　　震又为郡从事曰震宿有负薪之忧力疾就车职重人轻必不堪久时济隂太守单匡在官放恣辟震诣见曰当为鹰犬
　　【案此即奏匡以前事谢必有传故详序之】
　　贺纯
　　纯字仲真防稽山隂人少为诸生博极羣艺下辟公府三举贤良方正五徴博士四公车徴皆不就后徴拜议郎数陈灾异上便宜数百事多见省纳迁江夏太守【案范书李固传云陛下即位聘南阳樊英江夏黄琼广汉杨厚防稽贺纯则纯之名与英琼比髙也】
　　王逸
　　南郡王逸素与樊英善因与其书多引古譬谕劝使就聘英顺逸议谈者失望
　　【案范书无逸传谢此事亦应载樊英传中英初被诏命佥以为必不降志及后应对又无奇谋深策英之名髙毁甚逸实成之】
　　符融
　　融见林宗便与之交以绍介于膺以为海之明珠未耀其光鸟之凤凰羽仪未翔膺与林宗相见待以师友之礼遂扬名天下融致之也
　　【案融字伟明陈留浚仪人为李元礼髙足以郭介李遂有仙舟之羡则林宗最知人而伟明又知林宗其识巨矣】
　　融遭党事禁锢妻亡贫无殡敛颍川张元祖志行士也来存融吊其妻亡知其如此谓言足下欲尚古道非不清妙但礼设棺椁制杖衰孔子曰吾从周便推所乗羸牛车以给殡融受而不辞云
　　【案范称融妻死乡人欲为具棺服融不肯受曰古之亡者弃于中野惟妻子可以行志云云与元祖所劝正合此云贫无殡敛似误】
　　冯岱
　　冯岱字德山辟司徒刘宠府与四府掾属并诣台集议边事
　　【案范书岱为陈留太守附见符融传中】
　　岱性忼慷有文武异才既到官融往相见荐苑冉为功曹韩车为主簿孔伷为上计吏
　　宋果
　　宋果字仲文
　　【案范书果事见郭泰传果性轻悍赖林宗训之遂折节为善仲文范作仲乙扶风人】
　　徐淑
　　淑字伯进广陵海西人也寛裕博雅好学乐道随父慎在京师赞孟氏易春秋公羊礼记周官善论太公六韬交接英雄常有壮志举茂才除渤海修令迁琅邪都尉【案是时左雄设限年试才之法淑年未及举本郡充选雄以闻一知几诘之乃谴却郡夫知一乃彻始彻终之明知十乃因此推彼之学如以数求便成笨伯左雄诘问或乖本防然澄清选举未为失也后淑为度辽将军有名于边见子璆传中】
　　刘寛
　　寛少学欧阳尚书京氏易尤明韩诗外传星官风隅算厯皆究极师法称为通儒未尝与人争势利之事【案寛见东观记范书絶不载寛之能学仅以为长者而已母乃失文饶耶】
　　寛尝行有人失牛者乃于路就寛车中认之寛无所言下驾步归有顷认者得牛而送还叩头谢曰惭负长者寛曰物有相类事容脱误幸劳见归何为谢也
　　【案此与卓茂认马事絶相类由其胸中不见人非不见已是推一牛之细凡名利何处着争竞来】
　　袁忠
　　袁忠乗船戴笠诣王朗见朗左右僮从皆着青绛防衣非其奢丽即辞疾发而退
　　【案忠字正甫为袁闳弟官沛相以清亮称附见闳传王朗字景兴肃之父也范畧】
