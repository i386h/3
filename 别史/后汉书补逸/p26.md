<!-- { "loadSidebar": true } -->
　　【案震生有冠雀之瑞死有大鸟之哀岂皆黄衣与环之报耶范畧】
　　杨秉
　　秉奏侯参故受罪臧累亿牂牁男子张攸居为富室参横加非罪云造讹言杀攸家八人没入庐宅又与同郡诸生李元之官共饮酒醉饱之后戏故相犯诬言有滛慝之罪应时捶杀以人臣之杀行桀纣之态伤和逆理痛感天地宜当糺持以谢一州又京兆尹袁逢于长安客舍中得参重车三百余乗金银珍玩不可称纪【案秉见东观记参常侍侯览之弟时为益州刺史秉劾之后又劾览壮矣】
　　秉为豫荆徐兖四州刺史迁任城相自为刺史二千石计日受俸余禄不入私门
　　【案范书同】
　　秉拜侍御史多所弹纠名由此显京城咸称有宰相之才
　　秉免归雅素清俭家至贫寠并日而食任城故孝亷景虑赍钱百余万就以饷秉闭门拒絶不受
　　【案秉家贫并食峻拒餽遗真不愧清白吏子孙非三不惑者孰能之】
　　杨赐
　　杨赐字伯钦拜光禄勲位特进又嘉德殿前有青赤气诏特进遣中使问赐祥异祸福吉凶所在以赐博学硕儒故密谘问宜极陈其意赐上疏陈请案春秋防天投蜺海内乱今妾嬖阉尹共专国朝之所致也
　　【案赐见东观记伯钦范作伯献余同】
　　宗琳
　　宗琳字伯真桥表琳明法律徴拜廷尉正
　　【案范书载荐陈球为廷尉不载琳事】
　　陈球
　　陈球字伯真为将作大匠桓帝崩营寝陵躬亲作事为士卒先百工毕力
　　【案球见东观记球少涉儒学令繁阳则拒郡守之求贿守零陵则婴木城而斩贼后廷争窦太后事竖义甚健不独监作陵园省费巨万已也】
　　球祖父屯有令名
　　【案范不载】
　　陈瑀
　　瑀举孝亷辟公府洛阳市长后辟太尉府未到永汉元年就拜议郎迁吴郡太守不之官
　　【案瑀乃球子范不详载】
　　陈珪
　　球兄子珪字汉瑜举孝亷剧令去官举茂才齐北相珪子登字元龙学通今古处身循礼非法不行性兼文武有雄姿异畧一领广陵太守
　　【案范书珪乃球弟子为沛相此云兄子为齐北相未知正误登事详见魏志】
　　宗资
　　宗资字叔都南阳安众人也家代为汉将相名臣祖父均自有传资少在京师学孟氏易欧阳尚书举孝亷拜议郎补御史中丞汝南太守署范滂为功曹委任政事推功于滂任善之名闻于海内也
　　【案资事范载党锢传即所称汝南太守范孟博南阳宗资主画诺者也推功任善不免謡谤以至贾祸名之不可好也如是】
　　檀
　　与子孙同衣而行并日而食
　　【案字文有山阳瑕丘人补令弃官去而贫若此其清不可及也】
　　贾淑
　　淑为舅宋瑗报雠于县中为吏所捕系狱当死郭泰与语恳恻流涕泰诣县令应操陈其报怨蹈义之士被赦县不宥之郡上言乃得原
　　【案淑字子厚林宗乡人先以凶德许其自新卒为善士】
　　桓俨
　　沛国桓俨字文林罢县居扬州从事屈豫室中庭有橘树一株遇其实熟乃以竹籓树四面风吹动两实堕地以绳缚系树
　　【案俨见东观记俨作范作严未知孰是范称俨仕为郡功曹后徴辟皆不应未尝为县也东观记亦不序其罢县事谢书应别有据夫桓荣以明经致大位乃不意学之为利一言出于肺腑其累世见宗岂皆醇儒哉至俨父鸾之緼袍糟食不求赢余俨之饷给餽遗一无所受足以洒为利一言之羞矣】
　　承父婴
　　承父婴为尚书侍郎服事丹墀弥纶旧章策文通训条在宫禁秘于省阁惟承台郎升复道取得为开览其余他官莫敢闚也
　　【案范书有承宫续汉书载宫子名叠无承父婴世本云承姓衞大夫承叔乗之后抑或承父复姓婴其名与】
　　杨奇
　　杨奇字公绰通经才性敏畅入补侍中天子所问引经据义靡不条对
　　【案奇为伯起曾孙范附见传后其对灵帝云陛下之于桓帝亦犹虞舜比德唐尧其善诤不愧乃祖】
　　张驯
　　张驯字子儁与蔡邕共奏定六经文字擢拜侍中典领秘书驯儒雅敏达有智慧
　　【案驯济隂定陶人后为大司农蔡邕传载正定经文者凡七人五官中郎将堂谿典光禄大夫杨赐諌议大夫马日防议郎张驯韩説蔡邕太史令单飏】
　　赵咨
　　东郡赵咨为东海相人遗其双枯鱼噉之二岁不尽以俭化俗
　　【案咨见东观记范传咨不载枯鱼事遂令羊续独擅千古】
　　咨在京师病困故吏萧建经营之咨豫自买小素棺使人取干黄土细捣筛之聚二十石临卒谓建曰亡后自着所有故巾单衣先置土于棺内尸其中以拥其上【案咨遗书勅子薄葬范全载之其文在前汉杨王孙之上】
　　贾琮
　　贾琮字孟坚为交阯刺史时州人屯兵反即移书告示使其安资业百姓歌之曰贾父来晚使我先反今见清平吏不敢饭乃以琮为冀州刺史旧典传车骖驾垂赤帷裳迎于州界及琮之部升车言曰刺史当远视广听纠察美恶何有反垂帷裳以自掩塞乎乃命御者褰之百城闻风自然悚震
　　【案琮东郡聊城人先为京兆尹以交阯叛故特举刺交岁间荡定徴拜议郎余与谢同】
　　琮在任三年为十三州最
　　公孙瓒
　　公孙瓒为郡主簿太守刘君坐事槛车徴官法不听吏下亲近瓒乃改容服诈称侍卒身执徒养御车到洛阳太守当徙日南瓒具豚酒于北芒上泣辞母墓酹觞祝曰昔为人子今为人臣太守遭事当送日南拜而去既行于道得赦瓒还郡
　　【案瓒字伯珪辽西令支人还郡后举孝亷除辽东属国长史以功封都亭侯羌人畏之即所称白马义从者也天下兵起谓可垂掌而得迨后仅保易京而卒见杀于袁绍由其才大而识浅耳】
　　朱儁
　　朱儁为郡主簿太守尹端被坐讨贼许昭失利为州所奏罪应弃市儁乃羸服间行轻赍数百金到京师赂主章吏遂得刋定州奏故端得输作左校端喜放降免而不知其由儁亦终无所言
　　【案儁字公伟会稽上虞人后以功封钱塘侯葢在皇甫嵩伯仲之间者】
　　蔡邕
　　蔡邕字伯喈以侍书御史迁尚书三月之间周厯三台迁侍中
　　【案邕见东观记邕之就卓辟乃迫于元凶能族之焰旋见敬礼遂懐恩私亦所遭之不幸尔】
　　灵帝建宁五年正月车驾上原陵蔡邕为司徒掾从公行到陵见其仪忾然谓同座者曰闻古不墓祭朝廷有上陵之礼始谓可损今见其仪察其本意乃知孝明至孝恻隠不可易旧或曰本意云何昔在长安时其礼不可尽得闻也光武即位始葬于此明帝嗣位逾年羣臣朝士感先帝不复闻见此乃率公卿百僚就园陵而剏焉尚书阶西祭设神座天子事亡事存之意也以帝圣孝之心亲服三年又在园陵初兴此仪仰察几筵下顾羣臣悲切之心必不可堪邕见太传胡广曰国家礼有烦而不省者昔不知先帝用心周密之至于此也广曰然子当载之以示学者邕退而记焉
　　【案今礼有备于古者墓祭是也如生如存虽圣人复起不能废此明帝之孝逺接舜文范不载此亦阙畧矣】
　　邕在王允坐闻董卓死有叹惜之音允责邕曰卓国之大贼杀主残臣天地所不祐人神所同疾君为王臣世受汉恩国主危难曾不倒戈卓受天诛而更嗟痛乎便使收付廷尉邕谢允曰虽以不忠犹识大义古今安危耳所厌闻口所常玩岂当背国而向卓也狂瞽之词谬出患入愿黥首为刑以继汉史公卿惜邕才咸共谏允允曰昔武帝不杀司马迁使作谤书流于后世方今国祚中衰戎马在郊不可令佞臣执笔在幼主左右后令吾徒竝受谤议遂杀邕
　　【案王子师之诛邕为惧其讪毁何其隘也邕所作汉纪及十志因乱散亡惜哉范称邕在允坐殊不意言之而叹有动于色可谓善于形容较谢倍觉语妙且载马日防救邕语甚详裴松之以此条为谢承之妄记殆未览羣史耳】
　　袁闳
　　闳少修志节矫俗髙厉
　　【案闳字夏甫袁安孙瘁身修行累徴不应党事将作乃筑土室潜身十八年其苦节而可贞者与】
　　闳父贺为彭城相往省谒变名姓徒行至府门连日吏不为通乳母从内出见在门侧面貌省瘦为其垂泣闳厚丁宁此间不知吾慎勿宣露也
　　【案范书简畧不如谢书之腴】
　　袁
　　尝入京师太学其从父逢为太尉呼与相见遇逢宴防作乐伏称头痛不听音声而退遂不复往绍术兄弟亦不与通
　　【案字邵甫耻其门族贵势乃变姓名徒步师门不就徴聘其清风亮节千载尚足砭人范畧】
　　袁秘
　　秘字永宁黄巾起太守赵谦击之军败封观与主簿陈端门下督范仲礼贼曹刘伟德主记史丁子嗣记室史张仲然议生袁秘等七人擢刀突阵与战竝死
　　【案秘乃袁忠之子忠亦闳仲弟也与观等死于阵而太守获免诏旌秘等门闾号曰七贤葢成仁取义不愧曩训矣范不载七贤名】
　　封观
　　封观字孝起南顿人
　　【案观雅有志节当举孝亷以兄名位未显耻先受之佯为瘖疾其友于如此宜其见难不避与袁秘等以死衞主也范附见袁闳传】
　　谢弼
　　谢弼字辅鸾东郡濮阳人
　　【案范书弼字辅宣东郡武阳人与此不同】
　　建宁中青蛇见前殿诏公卿以下陈得失弼上封事曰蛇者隂气所生龙之类也龙有鳞甲兵之符也洪范传曰厥极弱时则有龙蛇之孽
　　【案弼奏对切直遂忤奄防舍生立节时事可知矣】
　　葢勲
　　勲父字思齐官至安定属国都尉
　　【案勲字元固敦煌广至人家世二千石详见续书勲刚直方格面折董卓长揖争礼虽王允蔡邕犹有愧焉】
　　勲迁颍川太守民吏叹咏不容于口
　　【案范称勲为汉阳太守或后遂迁颍也】
　　臧旻
　　旻有干才达于从政为汉良吏初从徐州从事辟司徒府除庐奴令冀州举尤异迁扬州刺史丹阳太守是时边方有警羌人出寇三府举能迁旻匈奴中郎将讨贼有功徴拜议郎还京师见太尉袁逢逢问其西域诸国土地风俗人物种数旻具答言西域本三十六国后分为五十五稍散至百余国其国大小道里近逺人数多少风俗燥湿山川草木鸟兽异物名种不与中国同者悉陈其状手画地形逢奇其才叹息言虽班固作西域传何以加此
　　【案旻广陵射阳人范载子洪传中仅称其有榦事才而已不具载】
　　旻转拜长水校尉终太原太守
　　【案旻为从事时上书讼第五访寃访竟赦出其以公正发愤不复知常侍之焰也子洪以烈士见杀可云世忠】
　　胡母班
　　班王匡之妹夫董卓使班奉诏到河内解释义兵匡受绍防收班系狱欲杀之以徇军班与匡书云自古以来未有下土诸侯举兵向京师者刘向传曰投鼠忌器器犹忌之况卓今处宫阙之内以天子为藩屏幼主在宫如何可讨仆与太传马公太仆赵岐少府隂修俱受诏命闗东诸郡虽实嫉卓犹以衔奉王命不敢玷辱而足下独拘仆于狱欲以衅鼓此何悖暴无道之甚者也仆与董卓何亲戚义岂同恶足下张虎狼之口吐长蛇之毒恚卓迁怒何其酷哉死者人之所难然耻为狂夫所害若亡者有灵当诉足下于皇天夫婚姻者祸福之机今日着矣曩为一体今为血雠亡人二女则君之甥身殁之后慎勿令临仆尸骸匡得是书抱班二子哭班遂死于狱
　　【案班时为执金吾董卓遣与韩融等譬解袁绍诸军绍使王匡杀之范不载此书章懐注及裴松之魏志注皆録之章懐畧而裴详其中异者数字】
　　髙榦
　　榦字元才才志邈文武秀出父躬蜀郡太守祖赐司隶校尉
