<!-- { "loadSidebar": true } -->
　　光武渡呼沱河时冰滑马僵乃各以囊盛沙布冰上渡【案此见东观记王霸传】
　　更始使侍御史黄党封上为萧王
　　【案世祖时诛王郎故有此封范轶黄党名】
　　上已乘王丰小马先到矣营门不觉
　　【案此光武击尤来等贼于元氏时也】
　　伯升宾客刼人上避吏于新野邓晨家
　　【案晨光武姊婿也范不载】
　　上平河北过邯郸故赵缪王子林进见言赤眉可破上问其故对曰河水从列人北流如决河水灌之皆可令为鱼上不然之
　　【案林说即可胜亦虐甚矣故世祖之得天下也以仁林东观记作临范畧】
　　建武二年诏曰其与中二千石诸大夫博士议郎省刑罚
　　诏曰其赦天下惟残疾用刑戮深刻狱多寃人朕甚愍之自今以后有犯者将正厥辜
　　【案世祖即位频年肆赦葢以大兵之后用培元气也而吴汉遗奏犹以慎无赦为言夫亦寛难之意乎管子有云赦者奔马之委辔也不赦者痈疽之砭石也谚曰一岁再赦妇儿喑哑则赦其可数乎】
　　建武三十年羣臣上言即位三十年宜封禅防山诏书曰百姓怨气满腹吾谁欺欺天乎曽谓防山不如林放乎
　　【案时太尉赵熹请封禅故诏答之见东观记】
　　昔羿寒浞簒夏数十年少康生为牧人能修德复夏厥勲大矣然尚有虞思及靡有鬲内外之助至于光武承王莽之簒起自匹庶一民尺土靡有凭焉发迹于昆阳以数千屠百万非胆智之至孰能堪之讨贼平乱克复汉业号称中兴虽初兴者无以加矣中国既定柔逺以德爱慎人命下及至贱武功既抗文德聿修勲绩矣【案彪此论文气平实未甚排宕比之薛莹殊有逊焉然品格应在袁山松之上以古茂苍郁不堕靡靡也范书论后有赞颇为赘旒故光武一论大夫史体于薛书评之矣】
　　明帝
　　永平二年上始率羣臣躬养三老五更于辟雍行大射之礼又帅郡国县道行乡饮酒礼于学校
　　【案范书载帝诏有尊事三老兄事五更安车輭轮供绥执授侯王设酱公卿馔珍朕亲袒割执爵而酭其隆礼如此非后世所及】
　　章帝
　　明帝崩司徒鲍昱典丧事葬日三公入安梓宫还至羡道半逢上欲下昱前叩头言礼天子鸿洞以赠所以重郊庙也陛下奈何冐危险不以义割哀上即还
　　【案礼仪志鸿洞赠玉与币也葬时帝就赠位司徒跪曰请进赠侍中奉持鸿洞玉珪纁帝进跪临羡道下赠授鸿洞匠奉封入藏房中乃拜哭太常赞赠事毕帝促就位也葢以义割哀其制如此】
　　和帝
　　和帝永元四年蝗八年五月河内陈留蝗九月京师蝗九年蝗从夏至秋先是西羌数反遣将军将北军五校征之
　　【案范志同】
　　永元六年七月京师旱幸洛阳寺录囚徒举寃狱未还宫而澍雨
　　【案范书时收洛阳令下狱抵罪司隶校尉河南令皆左降葢必有竒寃得释者惜不传耳】
　　安帝
　　安帝三年诏以鸿池假贫民池在雒阳东二十里【案时京雒大饥故有此诏】
　　永初四年夏蝗是时西羌冦乱军众征拒连十余年五年夏九州蝗六年三月去年蝗处复蝗子生七年二月郡国蝗
　　【案古今注云六年时郡国四十八蝗灾已甚矣范同】
　　顺帝
　　永建五年郡国十二蝗是时鲜卑冦朔方用众征之永和七年偃师蝗去年冬乌桓冦沙南用众征之
　　【案京房占云国多邪佞则虫与民争食居位食禄如虫矣不救致兵起范同】
　　冲帝
　　冲帝建康元年九月京师及太原雁门二郡地震沙涌【案范不载太原雁门二郡事】
　　桓帝
　　桓帝时童謡曰小麦青青大麦枯谁当获者妇与姑丈夫何在西击胡
　　【案范志尚有吏买马君具车请为诸君鼓咙胡三句此应元嘉诸羌深入战鬬积苦也】
　　桓帝永兴元年七月郡国三十二蝗是时梁冀执政无谋虑茍贪作虐二年六月京都蝗永夀三年六月京都蝗延熹元年五月又蝗
　　【案春秋考异邮曰贪扰生蝗此其应也】
　　桓帝时童謡曰城上乌尾毕逋一年生九雏公为吏儿为徒一徒死百乘车
　　【案范志无一年生九雏句百乘车下有车班班入河间河间姹女工数钱以钱为室金为堂石上慊慊舂黄粱梁下有悬鼓我欲击之丞卿怒数语诸謡中此最古隽乃是乐府之祖范志依句释之皆应灵帝始末诸事】
　　灵帝
　　二年尊慎园董贵人为孝仁皇后置永乐宫仪如桓帝尊匽贵人之礼
　　【案董贵人解渎亭侯苌之妃实生灵帝】
　　灵帝时讲武平乐观建十重五彩华葢高十丈建九重华葢高九丈
　　【案时帝自称无上将军耀兵为乐越千余年而明武宗乃祖述之】
　　灵帝数游戏于西园中令后宫彩女为客舎主身为商贾服行至舎彩女下酒食因共饮食以为戏乐
　　【案词人艳称南朝风流汉灵此举实为金莲玉树之先声西昆诸公咏古何未齿及】
　　灵帝好胡服胡饭京师贵戚皆竞为之又作胡箜篌【案灵帝所好直为戏耳非若赵武灵王之能自强也】
　　明德马后
　　明德皇后马氏者伏波将军马援女也后年七岁榦治家事敇制僮御出入计校一以贯之年十三以选入太子宫接待同列靣承至尊先人后已发于至诚由是见宠是时后宫未有任育者常言继嗣当以时立荐逹左右惟恐不及身衣大帛御者秃帛不縁诸王亲家朝请望见后裙极麤疎以为绮就视乃笑后曰此缯染色好故用之耳老人知者无不叹息性不喜出入游观又不好音乐上时幸苑囿离宫以故希从诵易经习诗论春秋畧记大义后志在克己辅上不以私家干朝廷兄为虎贲中郎将两弟黄门郎讫永平世不迁
　　【案明德事见东观记诸书此所载删节甚简虽始末具体而笔不畅意大似宋人新唐书也范纪则腴而隽矣】
　　和熹邓后
　　宫省宴防诸贵人竞自修饰极靡丽之服而后独澹然衣不择采装不务饰
　　【案和熹事见东观记】
　　后性谦愼兄弟中外皆先帝所宠自摄政之后内检左右外抑宗族
　　【案后之谦慎眞能嗣徽明德者矣】
　　顺烈梁后
　　梁后立顺帝崩冲帝在襁褓太后摄政初章德窦后嫉害恭懐皇后独生圣嗣陷以非辜家属坐徙九眞章德后之从父昆弟章女为贵人与太后竝宠章至犬位大鸿胪及上晏驾后登至尊章惶怖太后内无忌刻之心遂不以旧恶介意
　　【案顺烈事见东观记此条范不载】
　　曹皇后
　　曹皇后讳节魏受禅遣使求玺绶后怒以玺绶投轩下【案曹后操之中女范同东汉母后不狥外家后之此举犹是马邓遗教亦异于立武氏七庙者矣】
　　虞美人
　　美人父诗为郎中诗父衡屯骑校尉
　　【案虞大家实生冲帝梁冀秉政疾恶他族故虞氏抑而不登熹平中帝感小黄门之言乃拜为宪陵贵人】
　　沛献王【辅】
　　王性务严矜有威好经书善说京氏易
　　【案辅见东观记】
　　北海敬王【睦】
　　睦性孝友笃于骨肉敦尚经术少好学博通经传光武爱之
　　【案睦见东观记】
　　琅邪孝王【京】
　　王性恭孝好学数上诗赋颂德帝嘉美之
　　【案东观记称京好治宫室未闻好学也】
　　北海静王【兴】
　　兴迁农太守县吏张申有伏罪兴收申案论郡中震栗时年旱分遣文学循行属县理寃狱宥小过应时甘雨降澍【案兴事同东观记】
　　赵孝王【良】
　　阜赐移书于良曰老子不率宗族单绔骑牛哭且行何足頼哉
　　【案良见东观记良本不欲从世祖起兵后从军至小长安妻子皆被害故甄阜梁丘赐书讥之二人莽大夫也】
　　安成孝侯【赐】
　　王莽时诸刘抑废为郡县所侵蔡阳国釡亭侯长醉询更始父子张子张怒刺杀亭长后十余歳亭长子报杀更始弟骞赐兄显欲为报怨宾客转刼人发觉州郡杀显狱中赐与显子信结客陈政等九人燔烧杀亭长妻子四人
　　【案赐字子琴光武族兄也迭相仇杀时事可知然适为从龙地耳范畧】
　　成武孝侯【顺】
　　顺叔父字儒孙先起义兵卒弟梁字李少更始元年起兵豫章病筋牵卒
　　【案顺亦光武族兄初为更始虎牙将军后附光武梁事范俱附顺传】
　　东平宪王【苍】
　　东平王苍到国病诏遣大医丞将高手医视病
　　【案苍见东观记】
　　河间孝王【开】
　　开忠贞谨恭聪敏畏慎上以开小弟特亲友爱
　　【案开章帝子范称开就国后遵奉法度吏人敬之固贤王也】
　　刘圣公
　　圣公弟为人所杀结客欲报之时圣公聚客家有酒请游徼饮賔客醉歌言朝亨两防徼后来用调羮味游徼后怒缚捶数百
　　【案圣公见东观记范书言客犯法圣公因避吏平林指此】
　　更始自洛阳初发马惊奔触北宫门三马皆死此马祸也时更始失道将亡之征
　　更始所授官爵皆羣小贾防多着绣靣衣锦袴襜褕诸于时智者见之以为服之不衷身之灾也乃奔入边郡避之是服妖也其后为赤眉所杀
　　【案马祸服妖虽曰凶兆然使更始鉴此修德安知不转为祥然则祸与妖皆更始自为之耳】
　　隗嚣
　　嚣以杜陵人王元为大将军
　　【案嚣见东观记嚣素谦恭爱士倾身接引故所用皆一时豪俊不独王元也】
　　嚣负其险阨欲专方靣游士长者知嚣不可恃杜林先去余稍稍相随东诣京师
　　【案嚣虽能下士而士多引去者天命有在人不能违矣】
　　王莽末天水童谣曰出呉门望缇羣见一蹇人言欲上天令天可上地上安得人时嚣初起兵于天水后意稍广欲为天子遂至破灭
　　【案嚣不克顺天终至恚死童谣兆之矣宜屡诏谕而不从也嚣少病蹇呉门冀都门名有缇羣山】
　　李通
　　李通字次元为光禄勲帝每征讨四方常令通居守京师镇抚百姓修宫室起学官
　　【案通见东观记】
　　通父守居家与子孙尤谨闺门之内如官廷也
　　【案李守门内严肃乃在华子鱼之先也守为王莽宗卿师好星厯防记曾说防云刘氏复兴李氏为辅子通遂迎光武图大事光武好图防通实导之】
　　通遣从弟轶往迎光武先是通母弟申徒臣能为医难使伯升杀之上恐其怨不欲与轶相见轶数请上乃彊见之轶深逹通意上乃许往意不安买半臿佩刀懐之至通舎通甚恱握上手得半臿刀谓上曰一何武也上曰仓卒时以备不虞耳
　　【案此与东观记同】
　　王常
　　王常字顔卿拜横野大将军位次九卿诸将絶席引兵击髙峻
　　【案常见东观记髙峻乃隗嚣将也】
　　邓晨
　　邓晨为常山太守会王郎反光武自蓟走信都晨亦间行会于钜鹿下自请从击邯郸光武曰伟卿以一身从我不如以一郡为我北道主人乃遣晨归郡
　　【案晨见东观记此与范同】
　　晨为汝南太守兴鸿郄陂益地数千顷汝土以殷鱼稻之饶流衍他郡
　　【案鸿郄陂在汝阳县东成帝时关东水陂溢为害丞相翟方进奏罢之至是复兴】
　　晨拜中山太守吏民称之常为冀州髙第
　　【案晨世吏二千石故晨亦好乐郡职范同】
　　朱浮
　　朱浮为执金吾六年有日蚀之异浮上疏切谏
　　【案浮见东观记】
　　耿纯
　　耿纯字伯山以威信着于卫地遣使拜太中大夫使与大兵防东郡东郡闻纯入界盗贼九千余人皆诣纯请降大兵不战而还
　　【案纯见东观记此建武八年事纯前守东郡郡故卫地故云范同】
