<!-- { "loadSidebar": true } -->
　　王霸为上谷太守修飞狐道至平城堆石布土三百余里
　　伏盛
　　伏盛字伯明
　　【案伏盛卽伏隆本书避殇帝讳也范书作字伯文盛琅邪人伏湛子少以节操立名】
　　张歩遣其掾孙昱随盛诣阙上书献鳆鱼
　　【案盛持节使青徐招降羣贼故歩遣使随之其后歩受刘永封竟杀盛范无掾名】
　　坚镡
　　坚镡字子皮
　　【案范书作子伋颍川襄城人】
　　坚镡独孤絶南拒邓奉北当董防一年间道路隔塞粮馈不至食蔬菜与士卒共劳苦
　　【案邓奉反新野董防反宛城镡与右将军万修狥南阳诸县修旋病卒故云独孤絶也范同】
　　洼丹
　　洼丹字子玉世传孟氏易作通论七篇世重之号洼君通论
　　【案丹南阳育阳人洼音圭范同】
　　韩棱
　　韩棱字伯师除为下邳令视事未周【一作期】吏人爱慕时邻县皆雹伤稼棱县界独无雹
　　【案棱颍川舞阳人范但载棱为郡功曹后特徴五迁至尚书未言其为令也】
　　韩棱迁南阳太守下车表行义防幽滞权豪慑伏【案棱以不阿窦宪显名故特迁南阳守】
　　刘隆
　　永平二十五年左中郎将刘隆为骠骑将军卽日行大将军事
　　【案隆字元伯安众侯宗室也封长平侯代吴汉为大司马】
　　李珣
　　李珣为兖州刺史所种小麦胡蒜悉付从事无所留清约率下席羊皮服布被
　　【案珣字叔英安定临泾人晩节徙居新安关馈赠一无所受拾橡实以自资其清介如此】
　　邳彤
　　王莽末分钜鹿为和成郡居下曲阳以彤为卒正【案彤字伟君信都人后世祖狥河北至下曲阳彤即举城降彤功不甚烜赫然当帝欲西还长安时彤乃决防攻战王业之成实肇于兹】
　　孙湛
　　孙湛为光禄勲以清亷见称与周泽相类
　　【案白帖湛字伯雅】
　　马援
　　援逺祖以吏二千石自邯郸徙茂陵成懽里曾祖父通生賔宣帝时以郎持节号使君生仲仲官至武司马仲生援
　　【案援字文渊追封忠成侯亦称伏波将军】
　　援三兄况字君平余字圣卿负字季主
　　援受齐诗师事颍川蒲昌
　　【案范书言援不能守章句援固非书生也】
　　援长七尺三寸色理髪肤眉目容貌如画
　　【案伏波状貌当与留侯相似乃不得与云台之画何也】
　　援以况出为河南太守次两兄为吏京师见家用不足乃辞况欲就边郡畜牧
　　【案援才具奇伟惜志过大耳遨逰二帝以后锄先零守陇西出塞漠早交阯功亦赫矣临沅之行竟践马革裹尸之志何其不知止也于辞况时已见之矣】
　　援外类倜傥简易而内重礼事寡嫂虽在阃内必帻然后见
　　援与公孙述有旧援从冀入蜀述见之甚喜与俱入宗庙冠之交让之冠立旧交之位
　　公孙述为援制答布单衣交让冠
　　【案范书答作都史记有答布千匹作答为是】
　　援初到勅令中黄门引入时上在宣徳南庑下但帻坐援曰陛下何知非奸人刺客而简易若是
　　【案范书不详子阳作俑人形援深讥之世祖帻坐见援所谓豁逹大度同符髙祖者也援岂真諌其简易哉特借以入词耳时隗嚣使援奉书洛阳故云初到】
　　马援劝光武伐隗嚣聚米为山川地势上曰卤在吾目中矣
　　援说嚣曰前到朝廷上凡十四见
　　【案援从西来初归世祖乃一月之中十四见帝之勤于接士其不忘西川至矣】
　　马援在陇西上书曰富民之本在于食货宜如旧铸五铢钱三府以为未可凡十三难援一一解之条奏其状【案范书时铸钱事巴寝及援还朝从公府求得前奏乃随牒解释更具表言帝从之天下頼其便葢外臣建白其格子朝议者徃徃如此】
　　武威将军刘尚击武陵五谿蛮夷深入军没马援因复请行时年六十二帝愍其老未许之援自请曰臣尚能披甲上马帝令试之援据鞍顾盼以示可用帝笑曰矍铄哉是翁也遂遣援
　　【案伏波少时有老当益壮之言至此验矣胡致堂讥其昩时行时止之义有以也】
　　马援为武陵太守郡连有蝗虫谷价贵援奏罢盐官振贫羸薄赋税蝗虫飞入海化为鱼虾
　　马援谓官属曰吾在浪泊西里乌间卤未灭之时下潦上雾毒气薫蒸仰视乌鸢跕跕堕水中
　　马援击交趾谓官属曰从弟少游尝哀吾多大志曰士生一世但取衣食足乘下泽车御欵叚马为郡吏守坟墓乡里称善人斯可矣求益盈余但自苦耳
　　【案范书援有卧念少游平生语何可得之言然实自喜成功故为此反言耳少游哀援固如燕雀之于鸿鹄而岂知矰缴将加于千仞哉壶头穿岸竟招薏苡之谗可不谓哀乎】
　　援尝叹曰凡殖货财产贵其能施赈也否则守钱卤耳乃尽散以班昆弟故旧身衣羊裘皮袴
　　【案守钱卤三字千古同慨知此则钱神论可不作矣】
　　援于交阯铸铜马奏曰臣闻行天者莫如龙行地者莫如马臣援师事杨子阿孝武帝时善相马者东京门铸作铜马法献之立马于鲁班门外更名曰金马门臣既备数家骨法以所得骆越铜铸以为马髙三尺五寸围四尺五寸谨献诏置马徳阳殿下
　　【案援好骑善别名马故有此奏徳阳殿范作宣徳殿】
　　援上书臣所假伏波将军印书伏字犬外向成臯令印臯字为白下羊丞印为四下羊尉印白下人人下牛一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可
　　【案范不载夫摹印虽曰缪篆但可屈曲从心至于防画宜依史书胡可任意末世但贵行狎草书至于篆籕视为不急所谓谐声转注茫乎不解俗工刓印从笔増减古制冺矣安得伏波厘正之】
　　景丹
　　景丹率众至广阿光武出城外勒马坐鞍置氊毾防上设酒肉
　　【案丹字孙卿冯翊栎阳人时丹为上谷长史与耿况防恂等将兵南阳归世祖也】
　　上谓丹曰今关东故王国虽数县不过栎阳万戸邑夫富贵不归故乡如衣绣夜行故以封卿耳
　　【案帝封丹栎阳侯故有此语】
　　景丹拜农太守丹时病帝以其旧将欲令强起领郡事乃夜召入谓曰农逼近京师知将军病但得将军威重卧以镇之足矣
　　【案时陜贼攻破农生获郡守故世祖强召丹丹力疾拜命十余日薨】
　　王莽时举有徳行能言语通政事明文学之士丹以言语为固徳侯相
　　上在广阿闻外有大兵自来登城勒兵在西门楼上问何等兵丹等对言上谷渔阳兵上曰为谁来乎对曰为刘公即请丹入人人劳勉恩意甚备
　　【案范书不载】
　　丹从上至懐病疟上在前疟发寒栗上笑曰闻壮士不病疟今大将军反病疟耶使小黄门扶起赐医药还归洛阳病遂加
　　【案范书但言丹时病不见光武待功臣惓惓如家人父子之意】
　　傅俊
　　俊从上迎击王寻等于阳阕汉兵反走还汝水上上以手饮水澡盥须眉尘垢谓俊曰今日罢倦甚诸卿寜惫耶
　　【案俊宇子卫颍川襄城人本书细冩想见栉风沐雨之劳范不载】
　　樊准
　　樊准为御史中丞举正非法百僚震栗
　　【案准字幼陵宏之族曽孙准或作凖】
　　樊准为尚书令明习汉家旧事周密畏慎
　　【案准以河内太守征三转至尚书令范同】
　　李躬
　　三老常山李躬年耆学明以二千石禄养终身
　　【案范书阙】
　　古初
　　长沙义士古初父丧未葬邻人火起及初舍下棺不可移初冐火伏棺上俄而火灭
　　【案时郅恽为长沙令甄异之以为首举范附恽传】
　　宋
　　上尝问宋通儒之士荐桓谭谭善鼓琴熹郑声上数聴悦之间坐府遣吏召谭责问谭叩头良久乃遣后上令谭鼓琴谭为之失次上问之言其故其后不复令谭给事中
　　【案字仲子长安人琴以养性君子不撤但不宜繁声耳之荐谭以其才学洽闻几及雄刘向父子故责之范文更通畅】
　　宋为司空尝受俸得盐令诸生粜诸生以贱不粜怒悉贱粜不与民争利
　　宋尝燕见御坐新施屏风图画列女世祖数顾视曰未见好徳如色者帝撤之
　　【案宋公戒淫色于图画其真防防杜渐之意乎范同】
　　上姊湖阳公主新寡上与共论朝臣微观其意主曰宋公威容徳器羣臣莫及上曰方且图之后见上令主坐屏风后因谓曰谚言贵易交富易妻人情乎曰臣闻贫贱之交不可忘糟糠之妻不下堂上顾谓主曰事不谐矣
　　【案故剑之恩固挚而帝择禁脔絶不强人以不欲岂非盛徳事范同】
　　卓茂
　　卓茂为丞相史常出道中有人认茂马者茂问失马几日对曰月余矣茂曰然此马畜已数年遂解马与之曰即非所失幸至丞相府还我乃歩挽车去后马主自得马慙愧诣茂
　　【案茂字子康南阳宛人中数语范作茂有马数年心知其谬黙解与之挽车去顾曰若非公马幸至丞相府归我文之位置较妥帖】
　　茂为人恬荡乐道推实不为华貌行已在于清浊之间自束髪至白首与人未尝有争竞
　　【案行已在清浊之间茂之实録也不则为长乐老人一流矣范书阙此数语不如本书之细冩】
　　茂为密令河南郡为置守令与茂并居久之吏人不归徃守令
　　【案范书茂有废置吏人笑之郡置守令茂不为嫌理政自若葢茂纯任徳教故如此然外虽浑厚内自精明不然何以道不拾遗蝗不入境乎】
　　光武即位先访求茂茂时年七十余矣诏封茂宣徳侯【案范书宣作褒封茂非理民之职光武礼之比于表闾从褒是温公以为即位之初即取忠厚之臣旌循良之吏可谓知所先务也】
　　马武
　　建武六年马武与众将上陇击隗嚣身被兠鍪铠甲持防奔击武中矢伤
　　【案武字子张南阳湖阳人时与耿弇同出师汉军不利頼武为后拒以退嚣兵范畧】
　　第五伦
　　伦每见光武诏书尝叹息曰此圣主也
　　【案伦字伯鱼京兆长陵人是时伦方为主簿未尝见世祖而读诏叹息如此他日明良防合夫岂偶哉】
　　伦为司空奉公不挠言事无所依违
　　第五伦自度仕宦牢落变易姓名自称王伯齐尝与奴贩盐北至太原贩卖每所至客舍去辄为粪除道上号曰道士开门请求不复责舍宿直
　　伦性节俭作防稽郡虽为二千石卧布被自养马妻炊爨受俸禄常求赤米与小吏受等财多一月俸余皆贱粜与民饥羸者
　　【案范讥伦尊临千里而与牧圉等庸俭乃偪下然末世居官者动以豪侈相尚安得如第五伦者起而风之】
　　光武问第五伦曰闻卿为市掾有人遗卿母一笥饼知从外来夺之母遂探口饼出之有诸伦对曰实无此众人以臣愚蔽故为此言也
　　【案范载帝问伦语但有篣妇公不过从兄饭二事此阙伦虽峭覈乃甚平易自非于陵子于母何忍探口中饼世祖特戏言试之耳】
　　王莽末盗贼起时米石万钱人相食伦独收养孤兄子外孙分粮共食死生相守乡里以此贤之
　　【案睦婣任防自好者多能之至于穷饿且死而能分粮共食自非大贤辄靡矣范不载】
　　京兆尹阎兴召伦为主簿时长安市未有秩又铸钱官奸轨所集无能整齐理之者兴署伦督铸钱掾领长安市其后小人争讼皆云第五掾所平市无奸枉
　　【案伦为三公亦如为掾时也】
　　第五伦为会稽守为事徴百姓攀辕扣马呼曰舍我何之伦密委去百姓闻之乘船追之交错水中其得民心如此
　　冯勤
　　魏郡太守范横上疏荐勤除为郎中
