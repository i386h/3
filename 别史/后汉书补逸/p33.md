<!-- { "loadSidebar": true } -->
　　【案终字子山蜀郡成都人范称其年十三为郡小吏太守竒其才不详载则白记时终年才舞勺耳】
　　侍中贾逵荐终博达忠直徴拜郎中及卒赐钱二十万【案终前拜校书郎与诸儒于白虎观论五经同异屡遭摈斥永元中复以逵荐拜郎中也】
　　徐璆
　　璆少履清髙立朝正色称后进惟恐不及
　　【案璆字伯玉广陵海西人徐淑子】
　　王充
　　王充字仲任会稽上虞人充幼聪明诣太学观天子临辟雍作大儒论
　　【案充己见】
　　充所作论衡中土未有传者蔡邕入吴始得之恒秘玩以为谈助其后王朗为会稽太守又得其书及还许下时人称其才进或曰不见异人当得异书问之果以论衡之益由是遂见传焉
　　【案论衡好为辩駮时多沾滞不知当时何以推重若此抱朴子云人搜求蔡邕帐中隐处得论衡数巻抱持去邕丁宁日惟我与尔共之勿广也噫何其雄视仲任而于中郎蔑如也】
　　朱穆
　　穆著论甚美蔡邕尝至其家自写之穆感时浇薄慕尚敦笃乃作崇厚论
　　【案穆己见蔡中郎既秘王充论衡又寳公叔之论其好学如此非独天分超絶也】
　　穆卒蔡邕与门人议曰鲁季文子君子以为忠而諡曰文子又传曰忠文之实也忠以为实文以彰之遂共谥曰文忠先生荀爽闻而非之
　　【案文忠议详见张记】
　　吴祐
　　吴祐举孝亷将行郡中为祖道祐越坛共小吏雍丘黄真欢语移时与结友而别后真亦举孝亷
　　【案祐己见】
　　杨震
　　杨震好学讲书有鹳雀衔三鳣鱼飞集讲堂前都讲进曰鳣者大夫之象也数三者法三台也先生自此升矣
　　【案震己见鹳范作冠注云即鹳雀也又章懐注云续汉及谢承书鳣字皆作鱓然则鳣鱓古字通耳韩子云鳣似蛇郭璞云鱓鱼长二三丈此明云蛇鳣而鹳雀又无胜巨鱼之力其为鳣明矣大夫之象范作即大夫服之象盖以鳣黄地黑文故云此有脱字】
　　岑晊
　　岑晊有髙才郭林宗朱公叔等皆为友李膺王畅称其有榦国器虽在闾里慨然有董正天下之志太守农成瑨下车欲振威严闻晊名请为功曹
　　【案晊字公考南阳棘阳人时謡云南阳太守岑公孝农成瑨但坐啸因此流言转入太学党祸实始于此】
　　任隗
　　任隗为司空以黙守真不求名誉义行内修人以此服之
　　【案范书阙】
　　刘虞
　　太尉刘虞让位于羊续续不能输礼钱遂不代虞【案虞己见范称虞俭素为操冠敝不改乃就补其穿其清风亚于羊兴祖也】
　　羊续
　　灵帝欲以羊续为太尉时拜三公者输东园礼钱千万令中使督之续乃坐使者于单席举緼袍以示之曰臣之所资惟此而已故不登公位
　　【案续己见此所记与谢书同】
　　贾彪
　　贾彪字伟节游京师与郭林宗李元礼等为谈论之首一言一行天下以为准的党事起彪谓同志曰吾不西行大难不解即入闗设方畧天子为之大赦
　　【案彪己见伟节之功大矣李膺有言吾得免此贾生之谋也何况余子耶一人逃死祸及万家同归于尽究之何益明熹宗时东林党祸畧同汉季使其时有如伟节者为之救援则诸贤之被难不至如是之酷也】
　　窦宪
　　宪日益横尽树其私人于名都大郡河南尹王调汉阳太守朱厰南阳太守满殷髙丹等皆其賔客
　　【案宪己见】
　　杨匡
　　匡一名章字叔康
　　【案匡陈留人杜乔故掾乔被祸匡徃守卫尸丧详见谢书范作杨匡谢作杨章俱不载其字】
　　应奉
　　奉又删史记汉书及汉纪三百六十余年自汉兴至其时凡十七巻名曰汉事
　　【案奉己见范称奉着汉书后序多所述载岂即此书耶后世大事记及记事本末诸书皆祖述世叔者也】
　　刘洪
　　刘洪字元卓泰山蒙隂人鲁王之宗室也延熹中以校尉应太史徴拜郎中迁常山长史以父忧去官后为上计掾拜郎中检东观著作律厯记迁谒者谷城门会稽东部都尉徴还未至领山阳太守卒官洪善筭当世无偶作七曜术及在东观与蔡邕共述律厯记考验天官及造乾象术十余年考验日月与象相应皆传于世【案范律厯志熹平中常山长史刘洪上作七曜术甲辰诏属太史光和二年尚书召谷城门刘洪勅曰前郎中冯光司徒掾陈晃各讼厯故议郎蔡邕共补续其志今洪其诣修与汉相参云云即此也后世自元郭守敬辈以善筭验天文其仪器极为巧宻至西人利玛窦入中国而推筭之巧益过前人】
　　【今上圣明天縦凡三角句股之法推筭精宻逺出寻常万万虽有天文生日习筭法无能仰窥竒秘者治厯明时超前代逺矣】
　　范冉
　　冉去官尝使儿捃拾麦得五斛邻人尹台遗之一斛嘱儿莫道冉后知即令并送六斛言麦已杂矣遂担不肻受
　　【案冉谢书作丹时遭党禁故推鹿车载妻子捃拾自资而清介仍若此非恒人也范不载】
　　沮儁
　　儁为李傕所杀时年二十五其督战訾寳负其尸而瘗之
　　【案儁时为射声校尉卫乗舆东还傕汜兵来追因骂贼而死后赠农太守以旌之见袁宏纪范亦畧见董卓传中】
　　卢植
　　尚书卢植将终勅其子彄以禈葬以土穴其子从之【案植字子榦涿郡涿人马融髙弟子范称植葬不用棺椁附体单帛而已此云彄以禈考説文彄弓弩耑所居也又西京杂记戚姬以百錬金为彄环无闗附身之义岂植但以禈纒束假此为解耶植子毓甚知名】
　　刘陶
　　刘陶字子竒拜谏议大夫是时天下日危冦贼方炽陶忧致崩乱疏陈八事大较言天下大乱皆由宦官诏收陶系黄门北寺狱陶对使者曰恨不与伊吕同俦而以三仁为辈遂闭气而死
　　【案陶一名伟颍川颍隂人善著述有中文尚书七曜论匡老子反韩非复孟轲诸书行世范同】
　　王允
　　王允字子师世仕州郡为冠盖同郡郭林宗见而竒之曰王生一目千里王佐才也遂与之友善允仕至司徒【案允己见目或作日】
　　李傕等兵入城王允奉天子保宣平楼允谓傕等曰臣无作威作福将军乃放縦欲何为乎傕等不应自拜署傕为扬武将军汜为扬烈将军樊稠等皆为中郎将【案此见范董卓传李郭之变实允不善抚辑所致然元凶之诛天下快心功大罪小君子谅之】
　　蔡邕
　　邕等以和帝以下功徳无殊而有过差不应为宗及余非宗者追尊三后皆宜毁之因奏议曰汉承亡秦灭学之后宗庙之制不用周礼每帝即位世辄立一庙不止于七不列昭穆不定迭毁元皇帝时丞相匡衡御史大夫贡禹始建大议请依典礼孝文孝武孝宣皆以功徳茂盛为宗不毁孝宣尊崇孝武厯称世宗中正大臣夏侯胜等犹执异议不应为宗至孝成皇帝议犹不定太仆王舜中垒校尉刘歆据不可毁上从其议古人据正重顺不敢私其君若此其至也后遭王莽之乱光武皇帝受命中兴庙称世祖孝明皇帝圣徳聪明政参文宣庙称显宗孝章皇帝至孝烝烝仁恩博大庙称肃宗皆方前世得礼之宜自此以下政事多衅权移臣下嗣帝殷勤各欲褒崇至亲而已臣下懦弱莫能执夏侯之直今圣朝尊古复礼以求厥中诚合礼议元帝世在第八光武世在第九故以元帝为考庙尊而奉之考明遵述亦不敢毁孝和以下穆宗威宗之号皆省去五年而再殷合食于太祖以遵先典议遂施行
　　【案邕己见范祭祀志载献帝初平中相国董卓左中郎将蔡邕等奏毁庙议不载此疏盖是时卓枋国政其实邕主此议也夫礼祖有功而宗有徳自殷世三宗剏始遂相沿习至于东汉蔑不称宗唐宋无论已明武熹二主亦皆称宗其无足凭据盖与諡号等耳子议父臣议君祖龙之言千载乃不敢易青史具在仁暴昭然文武圣神遂为故事毁庙何为】
　　袁绍
　　袁绍字本初汝南汝阳人司空逢之孽子出后伯父成【案范书绍父成五官中郎将绍豪侠得众専霸诸州天下英雄盖亦使君与操之亚晩年以内宠竝嫡旋至灭亡惜矣】
　　置郡
　　建安二十年置汉宁郡
　　【案范书曹操破张鲁定汉中时鲁以五斗米教作乱朝廷不能讨遂就拜鲁镇夷中郎将领汉宁太守当即以此时置也】
　　分郡
　　兴平元年分安定之鹑觚右扶风之漆置新平郡
　　虎见
　　光和三年正月虎见平乐观又见宪陵上囓卫士
　　火灾
　　延熹八年连月火灾诸宫寺或一日再一发又夜有讹言击鼓相惊陈蕃刘智茂上疏谏曰古之火皆君弱臣强极隂之变也前始春而狱刑惨故火不炎上前入春节连寒木冰暴风折树又八九月州郡竝言陨霜杀菽春秋晋执季孙行父木为之冰夫气则景星见化错则五星开日月蚀为己然灾异为方来恐卒有变必于三朝惟善政可以已之愿察臣前言不弃愚忠则元元幸甚书奏不省
　　【案五行传曰弃法律逐功臣杀太子以妾为妻则火不炎上谓火失其性而为灾也时变盖应此范不载陈刘疏】
　　河清
　　建宁四年二月河水清祷于宠漯
　　【案黄河清圣人生灵帝以后其解安在此偶然耳无所祷也】
　　七大水
　　中平五年山阳梁沛彭城下邳东海琅邪大水
　　【案范书郡国六水大出袁载七郡疑范误】
　　如斗雹
　　初平四年六月右扶风雹如斗杀人前后雨雹此最为大时天下溃乱
　　【案春秋考异邮曰隂气之専精凝合生雹以妾为妻房袵之内施而不博隂精凝而见成此如斗之雹皆桓灵乱政所致至是见咎徴而汉随亡矣】
　　六月寒
　　初平四年六月寒风如冬时时帝流迁失政养奋对策曰当温而寒刑罚惨也
　　大水
　　延平中六州河济渭洛洧水盛长泛溢伤秋稼
　　虹
　　光和元年七月虹昼见御坐玉堂后殿前庭中色青赤【案此己见薛书张记蔡邕以为此所谓天投蜺引潜潭巴云虹出后妃隂胁王者又云五色迭至照于宫殿有兵革之事范以为其应在何皇后良然】
　　水暴出
　　五月河东水暴出漂壊五百余家
　　【案范但言山水不详】
　　日重
　　初平三年十月丁夘日有重两倍
　　【案吴志载韩馥与袁术书云日重之徴凶出于代郡】
　　月重晕
　　兴平二年十二月月在太微端门中重晕二珥两白气广八九寸贯月东西南北
　　【案范志载永夀延熹中皆有月蚀非其月文疑即同此】
　　火光
　　延熹九年京都夜有火光民相惊噪是时宦竖専朝钩党事起上寻无嗣陈蕃窦武为曹节等所天下无复纪纲
　　【案范不载钩党之应不见咎徴所由】
　　大寒
　　光和六年冬大寒北海琅邪井中冰厚尺余是时羣贼起天下始乱防曰寒者小人暴虐専权居位无道有位适罚无法又杀无罪其寒必暴杀
　　【案五行传曰听之不聪是谓不谋厥咎急厥罚恒寒郑康成曰听曰水水主冬冬气藏藏气失故常寒】
　　木连理
　　建和二年河东木连理
　　营头
　　恠星昼行名曰营头行振大诛
　　【案五行志营头所堕其下覆军王寻王邑兵围昆阳昼有云气如壊山堕军上即此也】
　　龙死
　　延熹七年六月河内野王山有龙死长可百余尺【案范襄楷传楷上疏言龙死事指此】
　　水溢
　　曹操専政十七年七月大水有水溢二十四年汉水溢流害民人明年禅位于魏
　　【案范书以为此庻徴之恒寒也】

　　后汉书补逸巻十七
　　钦定四库全书
　　后汉书补逸巻十八　　监察御史姚之骃撰司马彪续后汉书第一
　　光武
