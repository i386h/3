<!-- { "loadSidebar": true } -->
　　【案据事范载左雄传被谴下有召诣尚书传呼促步又加以捶扑数语文较通畅夫古者刑不上大夫况加笞扑于徒贾长沙所以痛哭也有明廷杖之制起于宣宗后遂以为故事至有血裹朝衣预吞蚺胆者使缇绮小卒凌辱重臣莫此为甚我朝一除其弊超越前代万万孔子云君使臣以礼于戏圣矣】
　　虞承
　　虞承字叔明拜谏议大夫雅性忠謇在朝堂犯顔谏诤终不曲挠散俸禄赈给诸生言德无比
　　【案范书阙】
　　左雄
　　左雄字伯豪为冀州刺史不举烟火长食干饭十日一炊
　　【案雄南郡湟阳人范称其刺冀州不与豪杰交通奏案贪猾无所回忌非清毅自处岂能若是而范不载其介节何欤至于封事屡上深中时痼虞诩荐其有忠公节信然】
　　戴良
　　戴良有失父零丁
　　【案良字叔鸾汝南慎阳人范独载其事母一节则必幼而失父者也此未检所出近髙宫詹士奇天禄识余载之与齐谐记有失儿女零丁句并列注云零丁今之寻人招子也】
　　陈常
　　陈常字君渊昼则躬耕夜则赁书以养母
　　【案范书阙】
　　薛惇
　　汝南薛惇为北海长史家贫坐无完席妻曰君无俸禄给子孙复无完席耶惇以善席与妻自坐败者妻惭不敢复言
　　【案此与王恭无长物事同世説不列之德行函中亦阙事也范不载】
　　雷义
　　豫章雷义字仲恭尝济人死罪罪者后以金二斤谢之义不受金主伺义不在黙投金于承尘之上后葺治屋得金金主已死义乃以付县曹又义举茂才让于陈重刺史不听义遂佯狂披髪走不应命
　　【案义豫章鄱阳人与同郡陈重为友即所称胶漆不若者也仲恭范作仲公】
　　法真
　　法真隠居大泽讲论术艺厯年不问【一作窥】园圃
　　【案真字髙卿一作乔卿扶风郿人太守雄之子识胡广于诸吏中事见广传真为闗西大儒前后四徴终不降屈范书载其答太守云以明府见待有礼故敢自同賔末若欲吏之真将在北山之北南山之南矣友人郭正称之曰名可得而闻身难得而见逃名而名我随避名而名我追数语皆妙天下遂开晋人风味】
　　徐相
　　吴郡徐相为长沙郡守常食干饭不发烟爨后亡遗言不受赠有一匹私马卖以买棺
　　【案范书阙殁则已焉犹砥节于身后圣之清者也】
　　崔瑗
　　崔瑗为济北相光禄大夫杜乔为八使徇行郡国以臧罪奏瑗徴诣廷尉瑗上书自讼得理出防病卒临终顾命子寔曰夫人禀天地之气以生及其终也归精于天还骨于地何地不可藏形骸而归乡里其赗赠之物羊豕之奠一不得受寔奉遗令遂留葬洛阳
　　【案瑗字子玉涿郡安平人骃之子也专心学业颠沛不废令汲县七年百姓歌之岂迁济北而易其介者何杜乔以臧罪奏也乔清刚而不免于苛细瑗之被劾或以此又华峤书称瑗自并日而食而爱士好客盛修肴膳或反讥其太奢臧之所由寃乎自讼得理何损于名】
　　沈辅
　　沈辅字伯禽防稽山隂人也辅少俭约约身以礼丧父服阕推让祖考财产田宅与亲贫不足者
　　【案范书阙束身以礼则必俭能俭则田宅宝贿俱为无用之物故伯禽之让要从知礼来】
　　范丹
　　范丹字史云陈留人也所居卑陋有时絶粮闾里歌之曰甑中生尘范史云
　　【案范书丹作冉注云或作丹闾里之歌尚有釡中生鱼范莱芜一句此畧也丹违时离俗过为诡激其梁伯鸾闵仲叔之流与】
　　丹为郡功曹每休假上下常单步策杖同类以车牛与之不取
　　丹与王奂亲善奂后为汉阳太守丹于道别之奂曰行路仓卒非陈濶之所可共到前亭宿息以叙分隔丹曰今子逺适千里防面无期如其相追将有慕贵之讥矣便起告违拂衣而去奂瞻望弗反丹长逝不顾【案丹逺迹慕贵拂衣别友髙行尠俦矣后世送人作郡非忮即谄耳安得史云一砭之】
　　仇览
　　览为县阳遂亭长好行教化人陈元凶恶不孝其母诣览言元览呼元诮责元以子道与一卷孝经使诵读之元深改悔倒母牀下谢罪曰元少孤为母所骄谚曰孤犊触乳骄子骂母乞今自改母子更相向泣于是元遂修孝道后成佳士
　　【案范书览字季智一名香陈留考城人为蒲亭长与此不同载化导陈元事亦小异】
　　黄真
　　黄真字夏甫
　　【案真为陈留小吏吴祐举孝亷于祖席识之后为新蔡长世称清节则吴祐之知人不出郭有道下也范不载其字】
　　刘祐
　　刘祐字伯巨宗室绪代有名位少脩操行学严氏春秋小戴礼古文仕郡为主簿郡将小子常出钱付之令市买果实祐悉以买笔墨书具与之因白郡将言郎君年可入小学而但傲狠逺近谓明府无过庭之教请出授书郡将为使子就祐受经五日一试不满呈限决罚遂成学业
　　【案祐字范作伯祖中山安国人仕终河南尹党锢事起幸不及祸其有明哲之知者耶祐一本作佑】
　　祐为司隶校尉时权贵子弟罢州郡还京师者每至界首辄改易舆服隠匿财宝
　　沈丰
　　沈丰为零陵太守为政慎刑重杀爱民养化罪法辞讼初不厯狱嫌疑不决一断于口鞭杖不举而无刑戮僚友有过初不暴扬有奇谋异畧辄为谈述曰太守不及也到官一年甘露降原陵佻阳五县流被山林膏润草木瑞芝生于堂下
　　【案丰隠恶扬善忠厚格天宜有甘露瑞芝之应范阙】
　　丰为零陵守有三黄龙望府中
　　丰为太守吏有隂过长假还家
　　【案丰洵良二千石也不识范书何以见遗】
　　羊续
　　羊续字兴祖太山人为南阳太守以清率下半月一炊惟卧一幅布绹败糊纸补之
　　【案续太山平阳人其先七世二千石续不特清风絶人至守庐江南阳二郡削平叛贼厥功甚伟所谓淡泊明志宁静致逺者耶】
　　续为南阳守盐豉共一壶
　　续好啖生鱼府丞焦俭以三月望饷鲤鱼一头续不为意受而悬之于庭少有皮骨明年三月俭复致一鱼续出昔枯鱼以示俭遂终身不复食
　　【案人虽介节不能无好投其所好取且不觉续之悬鱼是真能自制者范载甚畧不如本书之腴】
　　续妻与婢俱到官闭门不纳病困谓子秘曰吾有马一匹卖以买棺牛车一乗载丧归勿受郡送也
　　【案范书称续妻与子秘到官续闭门不纳即遣与母归后卒时府丞焦俭遵续先意不受赙钱与本书不同】
　　灵帝欲以羊续为太尉时拜三公者皆输东园礼钱千万令中使督之名为左驺其所之往辄迎致礼敬厚加赐赂续乃坐使人于单席举緼袍而示之曰所资惟斯而已故不登三公位而徴为太常卿
　　【案兴祖不登公位所谓不以三公易介者较崔公冀州名士其芳臭何如范同】
　　赵嘉
　　赵嘉年四十余重疾乃为遗令勅兄子曰可立一圆石于我墓前刻之曰汉有逸民赵姓名嘉有志无时命也奈何投笔而卒
　　【案范书嘉乃赵岐初名字台卿后因避难改名岐字邠卿范称其遗令后疾愈仕至太常年九十余卒此误】
　　陈谦
　　陈谦字伯谦为御史中丞同郡宣丰时为衞尉司徒位缺尚书欲案以补之咨问于谦谦正坐不答丰亦因士大夫谓谦谦曰位不可妄假人三司位重上和隂阳下训五品岂可得处宣丰何人而欲居稷卨之官传语者愧而退
　　【案伯谦不阿同郡洵乎邦之司直德与位称矣范阙】






　　后汉书补逸卷十
<史部,别史类,后汉书补逸>
　　钦定四库全书
　　后汉书补逸卷十一　监察御史姚之骃撰
　　谢承后汉书第三
　　董种
　　董种琅邪姑幕人为不其令赤雀乳防前桑上民为作歌颂
　　【案范书董作童种作恢注云谢书作僮种又作董仲今所传本乃作董种未知孰是种又有咒虎一事与乳雀并传当由信及豚鱼非闗仙术种字汉宗】
　　冯绲
　　冯绲字鸿卿少学公羊春秋为车骑将军南征武陵蛮贼军至长沙贼闻悉诣营乞降进击斩首四千余级受降十余万人荆州平定赐钱一亿固辞不受
　　【案绲巴郡宕渠人学公羊春秋范作学春秋司马兵法】
　　绲南征表奏应奉赐金错刀一具
　　【案奉以绲荐为司隶及其成功又推美于奉较大树将军尤多让善一节】
　　绲子鸾举孝亷除郎中
　　【案范书称绲弟允清白有孝行不载其子】
　　周乗
　　周乗为交趾刺史举奏二郡秽浊太守属县解印绶弃官者四十余城
　　【案范书阙】
　　宗庆
　　宗庆迁长沙太守人多以乏衣食产乳不举庆切让三老禁民杀子比年之间民养子者三千余人男女皆以宗为名
　　【案此与贾父所生事絶相类而独冺没不章有幸不幸也范阙】
　　彭脩
　　彭脩字子阳海贼丁义欲向郡郡内惊惶不能捍御太守闻脩义勇请守吴令身与义相见宣国威德贼遂解去民歌之曰时岁仓卒盗贼从横大防强弩不可当赖遇贤令彭子阳
　　【案脩防稽毗陵人时仕郡为功曹海贼所向即脩之本郡也范书称贼张子林作乱郡请脩守吴脩与太守俱出讨贼飞矢雨集修障扞太守而为流矢所中死太守得全贼素闻其恩信即杀弩中脩者余悉皆降言曰自为彭君故降不为太守服也与此不同】
　　刘騊駼
　　刘騊駼除枞阳长以病免吏民思而歌之曰悒然不乐思我刘君何时复来安此下民
　　【案騊駼于永初中为校书郎与谒者刘珍等著作东观撰集汉记因定汉家礼仪是以循吏而兼文苑未易才也】
　　张纲
　　汉安元年选遣八使巡行张纲独埋轮都亭奏大将军梁冀无君之心十五事皆臣子所切齿者
　　【案纲字文纪犍为武阳人留侯裔孙时八使中惟纲年少官微而埋轮独奏京师震竦冀虽固宠亦为寒心真千古一举也后巡使多所纠弹而冀及诸宦官互为救请多被寝遏赖种暠复劾其罪恶国法乃伸葢狐狸者豺狼之爪牙自古无有权奸在位而能澄清吏治者矣】
　　刘虞
　　虞父舒丹阳太守
　　【案虞字伯安东海郯人范载虞祖嘉为光禄勲而佚其父名】
　　虞通五经东海王恭之后
　　【案范称虞守道慕名为季汉之名宗子信然】
　　蒋崇
　　蒋崇为北海相督邮阙更选功曹吏徐防曰无可为者惟功曹耳崇遂署遣行县谓曰相以督邮为耳目也【案范书阙防自荐之公过于内举不避亲者相即从而任之可谓知人】
　　祝良
　　良字邵平长沙人聪明博学有才干以亷平见称良为洛阳令常侍樊丰妻杀侍婢置井中良收其妻杀之【案良令洛阳时太尉厐参夫人杀前妻子良率吏卒入府案实其事有司以良擅折辱宰相系狱吏民守阙请代其罪者日数千万诏乃原刑具见参传则良真不畏强御者然亦见东京守令能行已志如此又陈疏云前凉州刺史祝良初到州太守令长贬黜将半政未逾时功效卓然则良原刑后又拜刺史汉世用人若此所以多贤长吏也】
　　王奂
　　王奂字子昌河内武德人明五经负笈追业常赁灌园耻交势利为考城令迁汉阳太守徴拜议郎卒
　　【案奂亦独行之士也故与范丹友善别见丹传】
　　高
　　高字伯武河内山阳人也为琅邪相自负笈单步入界听探风俗厚薄
　　【案范书阙】
　　到官悉出舍中供设付外冬坐羊皮夏坐板榻以桑杯盛浆水妻子不厯官舍
　　【案谢书载亷吏多而且详范俱遗之未免轻介节而重禄位矣】
　　张陵
