<!-- { "loadSidebar": true } -->
　　泰字公业少有才畧多谋计知天下将乱隂交结豪杰家富于财有田四百顷而食常不足名闻山东举孝亷三府辟公车徴皆不就何进辅政徴用名士以泰为尚书侍郎加奉车都尉进将诛黄门欲召董卓为助泰谓进曰董卓彊忍寡义志欲无餍若借之朝政授之大事将肆其心以危朝廷以明公之威徳据阿衡之重任秉意独断诛除有罪诚不待卓以为资援也且事留变生其鉴不逺又为陈时之要务进不能用乃弃官去谓颍川人荀攸曰何公未易辅也进寻见卓果専权废帝闗东义兵起卓会议大发兵羣僚咸惮卓莫敢忤防泰恐其彊益将难制乃曰夫治在徳不在兵也卓不悦曰如此兵无益耶众人莫不变容为泰震栗泰乃诡辞而对曰非以无益以山东不足加兵也今山东议欲起兵州郡相连人众相动非不能也然中国自光武以来无鸡鸣狗吠之警百姓忘战日久仲尼有言不教民战是谓弃之虽众不能为一也明公出自西州少为国将闲习军事数践战塲名称当世以此威民民懐慑服二也袁本初公卿子弟生长京师体羸妇人张孟卓东平长者坐不窥堂孔公绪能清谈髙论嘘枯吹生无军帅之才负霜露之勤临锋履刃决敌雌雄皆非明公敌三也察山东之士力能跨马控勇等孟贲捷齐庆忌信有聊城之守策有良平之谋可任以偏师责以成功未闻有其人者四也就有其人王爵不相加妇姑位不定各恃众怙力将人人棊跱以观成败不肯同心共胆率徒旅进五也闗西诸郡北接上党太原冯翊扶风安定自顷以来数与羌战妇女载防挟矛弓负矢况其悍夫以此当山东忘战之民譬驱羣羊向虎狼其势可必六也且天下之权勇今见在者不过并凉匈奴屠各湟中义从八种西羌皆百姓素所畏服而明公权以为爪牙壮夫震悚况小丑乎七也又明公之将帅皆中表腹心周旋日久自三原狭口以来恩信醇着忠诚可逺任智谋可特使以此当山东解合之虚诞实不相若八也夫战有三亡以乱攻治者亡以邪攻正者亡以逆攻顺者亡今明公秉国政平讨夷凶宦忠义克立以三徳待于三亡奉辞伐罪谁人敢御九也东州有郑康成学该今古儒生之所以集北海邴根矩清髙直亮羣士之楷式彼诸将若询其计画案典校之彊弱燕赵齐梁非不盛终见灭于秦吴楚七国非不众而不敢逾荥阳况今徳政之赫赫股肱之邦良欲造乱以徼不义者必不相然讃成其凶谋十也若十事少有可采无事徴兵以惊天下使患役之民相聚为非弃徳恃众以轻威重卓乃悦以泰为将军统诸军击闗东或谓卓曰郑泰智畧过人而结谋山东今资之士马使就其党窃为明公惧之卓収其兵马留拜议郎后又与王允谋共诛卓泰脱身自武闗走东归后将军袁术以为州刺史未至官道卒时年四十一
　　【案泰河南开封人司农众之曽孙裴松之注魏志引此传独详范书皆大同时有剪裁润色处则后来者居上要之亦先难后易耳泰范作太传中皆称其字盖蔚宗避其祖讳也】
　　蔡邕
　　蔡邕字伯喈陈留圉人六世祖勲与鲍宣卓茂不仕新室父棱亦有清白行谥贞定
　　【案邕见东观记范同】
　　邕上灵帝书云伏见幽州突骑冀州强弩为天下精兵国家赡核
　　【案时因三互禁忌选用艰难幽冀二州久缺不补故邕上疏言此范作幽冀旧壤铠马所出与此异】
　　灵帝时虹昼见庭中引议郎蔡邕诣金商门问对曰虹霓小人女子之祥也
　　【案范杨赐传云虹堕嘉徳殿前】
　　初蔡邕以言事见从名闻天下义动志士及还内宠恶之邕恐乃亡命海濵徃来依太山羊氏积十年卓为太尉辟为掾以髙第为侍御史治书三日中遂至尚书后迁巴东太守卓上留拜侍中至长安为左中郎将卓重其才厚遇之每有朝廷事常令邕具草及允将杀邕时名士多为之言允悔欲止而邕已死
　　【案温侯杀中郎事谢书文过烦此则过简乃至一无色泽惟范书详畧得中语亦轻隽所云删润者易为功耶】
　　王允
　　布兵败驻马青琐门外谓允曰公可以去允曰安国家吾之上愿也若不获则奉身以死朝廷幼主恃我而已临难茍免吾不为也努力谢闗东诸公以国家为念傕汜入长安城屯南宫掖门杀太仆鲁馗大鸿胪周奂城门校尉崔烈越骑校尉王颀吏民死者不可胜数司徒王允挟天子上宣平城门避兵傕等于城门下拜伏地叩头帝谓傕等曰卿无作威福而乃放兵纵横欲何为乎傕等曰董卓忠于陛下而无故为吕布所杀臣等为卓报仇勿敢为逆也请事竟诣廷尉受罪允穷逼出见傕傕诛允及妻子宗族十余人长安城中男女大小莫不流涕允字子师太原祁人也少有大节郭泰见而竒之曰王生一日千里王佐之才也泰虽先达遂与定交三公并辟厯豫州刺史辟荀爽孔融为从事迁河南尹尚书令及为司徒其所以扶持王室甚得大臣之节自天子以下皆倚赖焉卓亦推信之委以朝廷
　　【案此与范书同子师被害一节散见董卓传张记汉事不用列传体故序其爵里独后云】
　　荀淑
　　淑有八子俭绲靖焘汪爽肃敷淑居西豪里县令苑康曰昔髙阳氏有才子八人遂署其里为髙阳里时人号曰八龙
　　【案淑字季和颍川颍隂人亦称神君髙阳八龙千载艳羡当由朗陵世徳耳敷范作尃】
　　淑博学有髙行与李固李膺同志友善防李昭于小吏友黄叔度于防童以贤良方正徴对策讥切梁氏出补朗陵侯相卒官
　　【案时李固李膺皆师宗于淑后淑卒李膺时为尚书自表师丧非但同志友善而已】
　　荀爽
　　爽字慈明防好学年十二通春秋论语躭思经典不应徴命积十数年董卓秉政复徴爽爽欲遁去吏持之急诏下郡即拜平原相行至宛陵又追拜光禄勲视事三日策拜司空爽起自布衣九十五日而至三公
　　【案爽一名谞即所称荀氏八龙慈明无双者也范同】
　　荀爽为三公食不过一肉脱粟饭坐皮褥
　　【案范不载爽晩节应董卓之徴未十旬而取卿相或疑出处有乖然观其自奉若此则亦有不得已焉朱紫阳云荀淑正言于梁氏用事之日而其子爽已濡迹于董卓専命之朝及其孙彧则遂为唐衡之壻曹操之臣而不知其非盖刚大直方之气折于凶虐之余而渐图所以全身之计则党锢之祸有以敺之也】
　　荀悦
　　悦清虚沈静善于著述建安初为秘书监侍中被诏删汉书作汉纪三十篇因事以明臧否致有典要其书大行于世
　　【案悦字仲豫朗陵长俭之少子汉纪一书当世盖己大行张璠书此有欣慕焉故续作汉纪以效之乃卒为袁宏所揜书之行世固有幸不幸也】
　　何颙
　　颙字伯求少与郭泰贾彪等游学洛阳泰等与同风好颙显名太学于是中朝名臣太傅陈蕃司隶李膺等皆深接之及党事起颙亦名在其中乃变名姓亡匿汝南间所至皆交结其豪杰颙既竒太祖而知荀彧袁绍慕之与为奔走之友是时天下士大夫多遇党难颙常嵗再三私入洛阳从绍计议为诸穷窘之士解释患祸而袁术亦豪侠与绍争名颙未尝造术术深恨之
　　【案颙南阳襄郷人颙轻袁术术后于众坐数颙三罪且言当杀之赖宗承解免而止见汉末名士传术之怨毒何深也颙后以谋诛董卓事觉自杀亦人杰哉颙援救党人而范书以殿党锢传固宜】
　　董卓
　　卓更铸小钱悉取洛阳及长安铜人钟簴飞亷铜马之属以充铸又太史灵台及永安候铜门楯亦取之【案卓临洮人卓凶暴滔天寰宇崩沸更铸一事其小者耳范无灵台一叚】
　　桥
　　桥字公祖厯位中外以刚断称谦俭下士不以王爵私亲光和中为太尉以久病策罢拜太中大夫卒家贫乏产业柩无所殡当世以此称为名臣
　　【案公祖梁国睢阳人赤称桥公魏祖微时公为知己后为文祭墓有车过腹痛之言适为桥公累耳】
　　皇甫嵩
　　卓抵其手谓皇甫嵩曰义真怖未乎嵩对曰明公以徳辅朝廷大庆方至何怖之有若淫刑以逞将天下皆惧岂独嵩乎卓黙然遂与嵩和解
　　【案嵩见谢书对卓数语词义凛冽元凶亦为沮丧山阳公载记称卓为太师嵩为御史中丞拜于车下且有鸿鹄变凤之谀卓遂以卿早服今日可不拜凌嵩呜呼义真人杰岂若是哉怖未范作犕未】
　　贾琮
　　贾琮为荆州刺史将入界髙褰车防曰刺史当逺视广听何为而垂帷乎
　　【案琮见谢书余同】
　　王立
　　初天子败于曹阳欲浮河东下侍中太史令王立曰自去春太白犯镇星于牛斗过天津荧惑又逆行守北河不可犯也由是天子遂不北渡河将自轵闗东出立又谓宗正刘艾曰前太白守天闗与荧惑会金火交会革命之象也汉祚终矣晋魏必有兴者立后数言于帝曰天命有去就五行不常盛代火者土也承汉者魏也能安天下者曹姓也唯委任曹姓而已公闻之使人语立曰知公忠于朝廷然天道深逺幸勿多言
　　【案此献帝当李郭相攻时事袁纪称四年日食时未晡八刻太史令王立奏曰晷过度无变也朝臣皆贺帝令焉未晡一刻而食贾诩奏立司不明请付理官帝诏宥之则立之术数恐亦未精此殆为老瞒作説客也】
　　少帝出奔
　　帝以八月庚午为诸黄门所刼步出谷门走至河上诸黄门既投河死时帝年十四陈留王年九嵗兄弟独夜步行欲还宫闇暝逐萤火而行数里得民家以露车载送辛未公卿以下与卓共迎帝于北芒阪下
　　【案少帝以嫡长当立乃为董卓所废虽即位仅六月然已两改元矣范虽附见灵帝纪中宜更立少帝纪方合流离播迁宫卫棘阉寺之祸乃至于斯】
　　献帝命名
　　灵帝以帝似已故名曰协
　　【案范书阙帝王纪曰协字伯和】
　　献帝入长安
　　帝入长安幸未央宫将入宫日大雨昼晦翟雉飞入长安宫
　　【案时董卓逼帝迁都因焚洛阳宫庙故灾异如此范阙】
　　刘璋论
　　刘璋愚弱而守善言斯亦宋襄公徐偃王之徒未为无道之主也张松法正虽君臣之义不正然固以委名附质进不显陈事势若韩嵩刘光之説刘表退不告絶奔亡若陈平韩信之去项羽而两端携贰为谋不忠罪之次也
　　【案璋刘焉子蜀志云字季王夫张松以私忿劝璋絶曹而结刘及璋遣法正将兵迎备松且劝备于会袭璋后谋败而被戮宜矣】
　　于阗
　　莎车王杀于阗王于阗大都末出城见野豕欲搏之乃人语曰无杀我我为汝杀莎车将军都末异之即与兄弟共杀莎车王
　　【案此见范莎车国传都末所杀乃莎车将君得非王也】
　　北郊
　　北郊在雒阳城北六里
　　【案范书在城北四里月令章句云北郊六里因水数也范误】
　　时人语
　　时人为之语曰不畏彊御陈仲举天下模楷李元礼【案此见范党锢传序夫太学生三万余人郭林宗贾伟节为之冠而学中褒语不及之则二子之韬光潜徳可知后党事起林宗竟自皭然伟节且西行以解党祸明哲保身盖有素矣薰以香自烧膏以明自销彼余子者亦何为哉】










　　后汉书补逸巻十四
　　钦定四库全书
　　后汉书补逸巻十五　　监察御史姚之骃撰华峤后汉书第一
　　明帝
　　馆陶公主为子求郎不许赐钱千万明帝谓羣臣曰郎官上应列宿出居百里非其人则民受其殃
　　【案此见范明帝纪史记曰太微宫后二十五星郎位也】
　　陈愍王宠
　　陈愍王宠善弩射其秘法以天覆地载参连为竒又三微三小三微为经三小为纬经纬相将万胜之方然要在机牙十发十中中皆同处
