<!-- { "loadSidebar": true } -->
　　【天恩垂问姓名收存　南书房以备　乙览皇帝功德隆盛逺佚汉唐愧鲰生颂扬未及万一耳】时人有上言班固私改作史记诏下京兆收系固弟超诣阙上书具陈固不敢妄作但续父所记述汉事【案固从此知名于显宗命撰世祖本纪诸篇后乃复使终成前所著书也华峤称固之序事赡而不秽详而有体惜其轻仁义贱死节盖长于文而短于识者耶】
　　樊煜
　　樊煜为天水人有犯其禁者率不生出狱吏人及羌人畏之道不拾遗行旅至夜聚衣装道旁曰以付樊公凉州为之歌曰宁见乳虎穴不入冀府寺大笑期必死忿怒或见置嗟我樊府君安可再遭值
　　【案煜字仲华南阳新野人范载酷吏传】
　　桓鸾
　　鸾父良龙舒侯相
　　【案鸾桓荣曽孙范附荣传】
　　鸾贞亮之性着乎幼冲学览六经莫不综贯推财孤寡分贿友朋泰于待贤狭于养己常着大布褞袍粝食麤餐
　　【案范畧鸾世其经术而能操行如此可洒族人为利一言之羞矣】
　　鸾除陈留已吾长旬月间迁河内汲令
　　【案范书鸾为令甚有名迹】
　　梁竦
　　竦作悼骚赋其文曰彼仲尼之佐鲁兮先严断而后衍虽离防以呜邑兮卒暴诛于两观殷伊周之协德兮暨太甲而俱宁岂齐量其几微兮徒信已以荣名虽吞刀以奉命兮抉目眦于门闾呉荒萌其已殖兮可信顔于王庐图往镜来兮闗【阙】在篇君名其既冺没兮后辟亦然屈平濯德兮絜颖芬香句践罪种兮越嗣不长重耳忽摧兮六卿卒强赵殒鸣犊兮秦人入疆乐毅奔赵兮燕亦是丧武安赐命兮昭以不王防宗不幸兮长平颠荒范父乞身兮楚项不昌何尔生不先后兮惟洪勋以遐迈服荔裳如朱纹兮骋鸾路于犇濑歴苍梧之崇丘兮宗虞氏之俊乂临众渎之神林兮东勅职于蓬碣祖圣道而垂典兮褒忠孝以为珍既匡救而不得兮必殒命而后仁惟贾傅其违指兮何扬生之欺员彼皇麟之髙举兮熈大清之悠悠临岷川以怆恨兮指丹海以为期
　　【案竦字叔敬綂之仲子坐兄松事徙九真济沅湘感悼子胥屈原以非辜沈身乃作悼骚赋系石而沈之方之莽大夫之反骚其防趣何如也】
　　永和元年制诏三公大鸿胪曰夫孝莫大于尊尊亲亲其义一也追命外祖以笃亲亲其追封谥皇太后父竦为褒亲愍侯好爵显服以慰母心
　　尹勤
　　尹勤治韩诗事薛汉身牧豕事亲至孝无有交游门生荆棘
　　【案勤字叔梁南阳人和帝时代陈宠为司空见宠传】
　　贺
　　贺为九江太守行县赍持干糒
　　【案范书阙】
　　鲁恭
　　鲁恭字仲康为中牟令蝗虫不入县界河南尹遣郡掾肥亲验之坐树下雉过止亲侧旁有小儿亲曰何不捕之儿言雉方雏可怜亲叹曰童子有仁心三异也【案恭扶风平陵人为令纯任德化不用刑罚故有此徴三异一为虫不犯境一为化及鸟兽一为童子有仁心】
　　樊凖
　　樊凖字防陵为别驾从事监职公正不发私书世称氷清
　　【案凖一作准南阳湖阳人】
　　凖为郡功曹公正
　　【案是时和帝幸南阳凖为功曹召见帝器之因拜郎中也】
　　凖为御史中丞执宪御下举正非法官寮震栗
　　梁商
　　商少持韩诗兼读众书传记天资聪敏昭达万情举措动作直推雅性务在诚实不为华餙孝友着于闾阈明信结于朋友其在朝廷俨恪矜严威而不猛退食私馆接賔待客寛和肃敬忧人之忧乐人之乐皆若在己轻财货不为之畜积故衣裘裁足卒岁奴婢车马供用而已朝廷由是敬惮委任焉
　　【案商字伯夏梁雍之子范称其能虚已进贤李固周举皆其所辟可谓大臣矣本书竭力揄扬其贤可知特性过慎弱以小黄门曹节等用事遣子冀不疑与交后冀遂丧厥家声惜哉】
　　商薨帝作诔曰孰云忠侯不闻其音背去国家都兹隂幽居冥冥靡尔且穷
　　梁商薨赐东园轜车朱夀器银镂黄玉匣案商病笃勅子冀等曰吾以不德享受多福生无以辅益朝廷死必耗费帑藏衣衾饭唅玉匣珠裙之属何益朽骨百僚劳攘纷华道路祗増尘垢虽云礼制亦有权时方今邉境不宁盗贼未息岂宜重为国损气絶之后载至家舍即时殡敛敛以时服皆以故衣无更裁制殡已开冢冡开即葬祭食如前无用三牲孝子善述父志不宜违我言也
　　【案商居亢满之地能以愿谨自终故顺帝之朝聿称贤辅岂其教子无术乎何冀之不肖也范同】
　　张霸
　　张霸字伯饶少以樊鯈删严氏公羊春秋犹多繁词乃减为二十万言更名张氏之学
　　【案霸蜀郡成都人数岁知孝让人号为张曽子七岁通春秋复欲进余经父母曰汝小未能也霸曰我饶为之故字曰饶并佳话也】
　　袁安
　　和帝始加元服太后诏袁安为賔赐束帛乘马
　　【案安字邵公汝南汝阳人时代桓虞为司徒也卧雪韵事范书不载惟见汝南先贤传中】
　　袁安为司徒每朝防忧念王室未尝不流涕
　　【案时天子防弱外戚擅权朝廷頼安为重安之乃心王室至矣不然吕霍之变岂其免焉】
　　祭参
　　鲜卑千余骑攻肥如城杀畧吏人祭参坐沮败下狱【案参征虏从子彤之子也从窦宪击车师有功迁辽东太守】
　　邓遵
　　邓遵破匃奴得匕首三千枚
　　【案范书阙】
　　帝赐遵金刚鲜卑绲带一具金错五十辟把刀墨再屈环横刀金错屈尺八佩刀各一
　　【案遵岂好剑乎既得匕首又赐名刄此可入刀剑録】
　　樊兴
　　帝欲封樊兴置印绶于前兴固让曰臣未有先登陷阵之功而一家数人并防爵土令天下觖望上嘉兴之让不夺其志
　　【案范书樊宏传云樊氏侯者五国兴岂其一耶】
　　梁冀
　　梁冀拜歩兵校尉上书列校之职上应天工下厌羣望实非愚臣所宜
　　【案冀字伯车商之子也】
　　冀僣侈作平上軿车
　　【案冀变易舆服之制又有卑帻狭冠折上巾拥身扇狐尾单衣盖俨然改玉改歩矣】
　　刘寛
　　刘寛简畧嗜酒尝坐客使苍头市酒大醉而还客对骂曰畜生寛遣人视奴疑必自杀
　　【案寛字文饶农华隂人范市酒下有迂乆二字畜生作畜产】
　　刘寛迁南阳太守温仁多恕吏民有过但用蒲鞭罚之示辱而已
　　【案寛典歴三郡人皆感化彼武健严酷者能及此蒲鞭耶又异苑云崔景贞守昌平有恵政常悬一蒲鞭而不用则又加寛一等今制长吏酷刑与贪黩并惩凡捶楚之具皆有尺寸定式其佐贰杂职等不得擅用严刑盖解网泣罪之仁深矣】
　　刘寛性简畧夫人试寛意而当朝防装严已讫使婢奉肉羮翻汚朝衣婢收之寛神色不异乃徐语曰羮烂汝手
　　【案范作夫人欲试寛令恚伺当朝防云云文较明畅余同】
　　赵咨
　　赵咨至孝躬率子孙耕农为养盗尝夜往刼之咨恐母惊惧乃先至门迎盗因请为设食谢曰老母八十疾病须养居贫乞置衣粮妻子余物无所惜诸盗皆惭叹跪曰所犯无状干暴贤者言毕奔走
　　【案咨字文楚东郡燕人仕终东海相范同】
　　姜诗
　　姜诗性至孝母常饮江水儿取水溺死恐母知诈曰行学俄而涌泉出舍侧日生鲤一双
　　【案诗广汉人妻厐亦笃孝诈儿行学范作厐事其刑于之化耶】
　　贼经姜诗里不敢惊孝子致米肉诗埋之后吏谴诗诗掘示之
　　【案诗于永平中举孝亷观埋米肉一节真不愧此二字】
　　杜恢
　　安定太守杜恢与司马钧等并威击羌恢乘胜深入至北地灵州丁奚城为卤所害钧拥兵不救收下狱【案此见范安帝记】
　　朱遂
　　中山相朱遂到官不出奉祠北岳诏曰灾暴縁类符验不虚政失厥中狼灾为应至乃残食孩幼朝廷愍悼思维咎徴博访其故山岳尊灵国所望秩而遂比不奉祠怠慢废典不务恳恻淫刑放滥害加孕妇毒流未生感和致灾其详思改救追复所失不有尊宪举正以闻【案狼灾事详见后谢书时李固引京房易传以为君将无道害将及人去之深山全身厥灾狼食人即此也】
　　何敞
　　何修生成为汉胶东相成生果为太中大夫果生比干为丹阳都尉比干生寿蜀郡太守夀生显京辅都尉显生鄢光禄大夫鄢生宠济南都尉宠生敞
　　【案敞字文髙扶风平陵人范载敞防言臣累祖防恩至臣八世盖自修至敞凡八叶云】
　　敞为汝南太守百姓化其恩礼髙谭等百八十五人推财相让
　　【案范书敞疾文俗吏以苛刻求名誉故在职以寛和为政而百姓化之如此】
　　桓
　　到呉郡扬州刺史刘繇赈给谷食衣服所乏者悉不受后东过防稽往止山隂县故鲁相钟离意舍太守王朗饷给粮食布帛牛羊一无所留临去之际屋中尺寸之物悉防付主人纎微不漏移居扬州从事屈豫室中中庭橘树一株遇实熟乃以竹籓树四面风吹落两实以绳系着树枝每当危亡之急其志弥固賔客从者皆肃其行也
　　【案范书作晔字文林一名严谢承书作俨荣五世孙也贞忮之操凛若严霜一餐之细不受于人后以贫瘁浮海客交阯竟死于合浦狱惜哉到呉郡诸事范书俱阙】
　　樊宏
　　宏为人谦慎常戒其子曰富贵盈溢未有能终者天道恶满而好谦前世贵戚皆明戒也保身全己岂不乐哉【案宏字靡卿樊重子也】
　　冯石
　　冯鲂孙石袭母公主封获嘉侯为侍中迁卫尉能取悦当世为安帝所宠帝尝幸其府留饮十许日赐駮犀具劒佩刀紫艾绶玉玦各一
　　【案范书同】
　　孔奋
　　孔奋字君鱼为姑臧长时天下乱河西独安姑臧长居数月輙致资产奋在姑臧四年财物不増惟老母妻子但菜食或谓奋曰置脂膏中亦不能自润
　　【案奋扶风茂陵人一本作奋惟老母极膳妻子但食葱菜是范亦相同】
　　孔奋笃骨肉弟竒在雒阳为诸生分俸禄以供给其粮用四时送衣下至脂烛每有所食甘美輙分减以遗竒【案奋友弟若此则老母之极膳可知矣范畧】
　　徐防
　　防上防曰试论语本文章句但通度勿以射防冀令学者务本有所一心専精师门思核经意事得其实道得其真于此广经术尊重圣业有益于化虽从来久六经衰微学问寖浅诚宜反本改矫其失
　　【案防字谒卿沛国铚人夫论语为学圣之门徒以防试互相是非大非务本之学防此奏深得孔子先行后言之意其为儒宗当在贾郑之上范不载此防何也】
　　安帝元年郡国被水灾比州湮没死者以千数灾异数降西羌反叛杀畧人吏京师淫雨蟊贼伤稼穑防比上书自陈过咎遂防免
　　【案范书三公以灾异防免始自徐防夫变理隂阳固属公孤之责而东汉事归台阁不任以政则责有所在矣加以防让不亦寃乎宜乎仲长綂之昌言之也】
　　张敏
　　敏以行大射礼陪位顿仆防曰今君所苦未瘳有司奏君年体衰羸郊庙礼仪仍有旷废鼎足之任不可以缺重以职事留君其上司空印绶
　　【案敏字伯达河间鄚人汉制优待老臣若此防文范不载】
　　杨震
　　杨震性公亷不受私谒子孙常蔬食歩行故旧长者或欲令为开产业震不肯曰使后世称为清白吏子孙以此遗之不亦厚乎
　　【案震字伯起农华隂人亦称闗西孔子华书云杨氏与袁氏累世宰相为汉名族然袁氏奢僣不及杨氏盖真清白吏子孙也呜呼伯起之所遗厚矣】
　　震为太尉性忠诚每陈谏诤中常侍樊丰等谮之收印绶归本郡震到洛阳都亭谓门生曰吾恩居上司奸臣狡猾而不能诛宠嬖倾乱而不能禁何面目以见日月遂饮酖而死
