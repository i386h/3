<!-- { "loadSidebar": true } -->
　　【案孔子言易者象也象者像也朱子谓程传言理已备象数却欠乃本义言卦象亦谓象失其传不可理防故言易必首言象方为善易葢象之取义或以卦情或以卦形或以卦体或以中爻或以爻变或以占中或以错卦综卦夫圆图之对待者即错象亦寓焉如干错坤干为马坤即利牝马之贞卦序之流行者即综象亦寓焉如噬嗑综贲噬嗑利用狱而贲即无敢折狱至二四三五之合六爻之变又复错中有错综中有综无非象也沛献之占易得之矣】
　　王性好经书论集经传图防作五经通论奉蕃以至没身遵履法度未尝犯禁称为贤王
　　【案范称王作五经论时号之曰沛王通论非自诩以为通也】
　　东平宪王【苍】
　　王少有孝友之质寛仁雅帝即位诏以为骠骑将军位在三公上四年苍上疏愿朝上以王触寒渉道使中谒者赐乘舆豹裘苍到洛阳使鸿胪持节郊迎引入不在赞拜之位升殿乃拜上亲答拜诸王归国上特留苍八月饮酎毕大鸿胪奏遣苍发上亲临送流涕赏赐以亿万数【案东平千古贤王而显宗优礼亦可谓交相得矣东京诸王多贤朝廷亦甚得大体前汉与唐宋皆不及】
　　明帝诏书示诸国曰诏问东平王处家何等最乐王对曰为善最乐其言甚大副其要腹苍体长美须眉要带八尺二寸
　　【案为善最乐四字遂成千古名言言大副要亦俳亦雅范称苍要带八围】
　　明帝诏曰东平王苍寛博有谋可以托六尺之孤临大节而不可夺其以苍为骠骑将军
　　【案范书阙诏语时特置将军掾史位在三公上也】
　　苍为将军是时四方无虞苍以天下化平宜修礼乐乃与公卿共议定南北郊冠冕车服制度及祖庙登歌八佾舞数苍以亲辅政尽心王室每有议事上未尝不见从名称日重
　　【案苍以懿亲议礼上匹元公】
　　东平王苍与诸王朝京师月余还帝临送归宫凄然懐思乃遣使手诏诸国曰辞别之后独坐不乐因就车归伏轼而吟瞻望永懐实劳我心诵及采菽以増叹息【案此永平十一年王来朝也手诏文词古茂范同】
　　肃宗遣诸王归国帝特留东平王苍赐以秘书列图道术秘方至八月饮酎毕有司复奏遣苍乃许之手诏赐苍曰骨肉与天性诚不以逺近亲疎然数见顔色情重昔时中心恋恋恻然不能言于是车驾祖送流涕而诀复赐乘舆服御珍寳鞍马钱布以亿万计
　　【案范载诏语又云念王久劳思得还休欲署大鸿胪奏不忍下笔故授小黄门数语情挚千古引本书者抹之惜矣】
　　章帝诏东平王苍惟王孝友之徳今以光烈皇后假髻帛巾各一衣一箧遗王可时瞻视以慰凯风寒泉之思【案一本作建初三年上赐东平王书曰嵗月惊迈山陵寖逺孤心惨怆今送光烈皇后假紒帛巾各一及衣一箧云云文情更尔斐亹】
　　章帝幸东平祭东平王墓云思其人到其乡其度在其人亡
　　【案范作追感念苍谓其诸子曰思其人云云遂幸苍陵观四语固非祭墓文也】
　　琅邪孝王【京】
　　琅邪孝王京就国都雅好宫室穷极技巧壁带珠玉餙以金银
　　【案范书作殿馆壁带皆餙以金银注云壁带壁中横木也如本书则带训装耳】
　　彭城靖王【恭】
　　永平九年恭未有国邑赐号灵夀王
　　【案靖王明帝子赐号特美名耳后乃封钜鹿王徙彭城】
　　恭子男丁前妻物故子酺侮慢丁小妻恭怒闭酺马廨酺亡夜诣彭城县欲上书恭遣从官苍头晓令归数责之乃自杀
　　【案范书但言以事怒子酺酺自杀不详载】
　　元初五年封恭少子丙为都乡侯国为安乡侯丁为鲁阳乡侯
　　本初元年封恭孙据卞亭侯光昭阳亭侯固公梁亭侯兴蒲亭侯延昌城亭侯祀梁父亭侯坚西安亭侯代林亭侯
　　下邳惠王【衍】
　　和帝赐彭城靖王诏曰皇帝问彭城王始夏无恙葢闻尧亲九族万国协和书典之所美也下邳王被病沉滞之疾昏乱不明家用不寜姬妾嫡庶诸子分争纷纷至令前太子卭顽防失道陷于大辟是后诸子更相诬告讫今嫡嗣未知所定朕甚伤之惟王与下邳王恩义至亲正此国嗣非王而谁礼重嫡庶之序春秋之义大居正孔子曰惟仁者能好人能恶人贵所好恶得其中也太子国之储嗣可不慎与王其差次下邳诸子可为太子者上名将及景风拜授印绶焉
　　【案衍亦明帝子时被病荒忽诸姬争欲立其子和帝使彭城王恭到下邳正其嫡庶故有此诏卒立子成为太子国頼以安可谓善处人骨肉之间者矣】
　　北海敬王【睦】
　　时法网尚疎睦性好士夙夜滋恭通賔客千里人民土地财贿结欢由是宿徳名儒造门者陆沉
　　【案睦靖王兴子能属文又善史书范畧同陆沉字似有误】
　　清河王【庆】
　　永元四年王移幸北宫章徳殿讲白虎观庆得入省宿止
　　【案清河乃孝章子初为太子以谗废和帝即位特宠异焉时帝方欲诛窦氏清河入省宿止实密賛之生子祐是为安帝】
　　平原王
　　平原王葬邓太后悲伤命史官述其行迹为作传诔藏于王府
　　【案平原懐王和帝子少有痼疾薨时无子邓太后以乐安王子得为其后得又无子又以河间王子嗣之其钟爱可知矣】
　　刘圣公
　　更始至长安御府帑藏武库皆安堵如故
　　【案圣公名纪元更始光武之族兄也初王莽败惟未央宫被焚余皆不改于旧更始一旦居之自谓平生愿足矣岂能如沛公之入咸阳哉】
　　徐宣樊崇等入至农枯枞山下与更始将军苏茂战崇北至蓩乡转至湖
　　【案范书是时方望立孺子婴为天子更始遣李松苏茂击斩之三月遣李松防朱鲔战于蓩乡即此也续汉志农有蓩乡章懐注湖即湖城县】
　　更始至长安止前殿郎吏以次侍更始愧恧俯刮席与小常侍语
　　【案圣公结客报仇诈死逃匿亦称杰士乃一登大位便尔羞恧固知帝王自有真也与小常侍语五字真妙絶形容范书不及】
　　更始所置官多羣小长安谓之曰灶下养中郎将烂羊胃骑都尉烂羊头关内侯
　　【案圣公狎眤小人豫章李淑切谏以为败材伤锦所宜至虑遂系诏狱虽无赤眉何必不亡】
　　更始在长安诸将皆冠帻而服妇人衣诸于襜褕更始所爵多羣小三辅苦之被服威仪不以衣冠或绣防衣锦袴
　　【案续书以为服妖也】
　　更始韩夫人尤嗜酒每侍饮见常侍奏事辄怒曰帝方对我正用此时持事来乎起抵破书案
　　【案是时更始委政赵萌日夜与妇人饮防羣臣言事辄醉不能见小器易盈何以克济东观妙笔南史中徃徃脱胎于此陈后主齐东昏后明光亦接踵圣公者也吴祭酒伟业诗云闻筑新宫就君王拥丽华尚言虚内主广欲选良家使者螭头舫才人豹尾车可怜青塜月已照白门花亡国之君千古一辙】
　　雒阳人韩鸿为谒者更始使持节降河北拜除二千石【案范书见呉汉传汉初由鸿拜安乐令】
　　刘盆子
　　赤眉遇光武军惊震不知所为乃遣刘恭乞降曰盆子将百万众降陛下何以待之上曰待汝以不死耳【案盆子朱虚侯之后始从羣盗以探符得立真同儿戏时世祖自将盛兵以邀其走路故乞降也】
　　刘盆子及丞相徐宣以下二十余万人肉袒降奉高皇帝传国玺绶诏以属城门校尉贼皆输铠仗积兵甲宜阳城西与熊耳山齐
　　【案范书玺绶下有更始七尺寳剑及玉璧各一】
　　公賔
　　三辅豪杰入长安攻未央宫庚戌杀莽于渐台东海公賔就得其首传诣宛封滑侯
　　【案范书畧见刘圣公传杀莽者商人杜吴也公賔时为校尉就斩莽首风俗通曰公賔姓鲁大夫公賔庾之后】
　　彭宠
　　彭宠为渔阳太守容貌絶众
　　【案范书宠父宏为渔阳守伟容貌能饮食宠于更始时拜偏将军但行渔阳太守事此所引当属彭宏非宠也】
　　宠妻梦臝袒冠帻逾城髠徒推之又宠堂上闻虾蟇声在火炉下凿地求之不得
　　【案范书但言恶梦怪变不详伯通以怨望谋反自取诛灭妖由人兴不足惜也】
　　苍头子密缚宠以宠命呼其妻妻入惊曰奴反奴乃捽其妻头击其颊
　　诏讨彭宠者封侯宠奴子密等三人乘宠昼卧密等遂缚宠着牀召其妻入缝缣囊夜断宠及妻头盛囊中投世祖世祖以奴杀主不义复不可不封乃封子密为不义侯
　　【案宠授首奴仆本书细载其始末以儆不能齐家者至光武知其不义又从而侯之权徳舆以为汉爵乃不足劝良然唐末周昙咏史诗云当时若防还彭氏率土何忧不自归得之矣】
　　隗嚣
　　彭宠与吴汉围隗嚣于西城勅彭书曰西城若下便可将兵南击蜀卤人苦不知足既平陇复望蜀毎一发兵头为白
　　【案嚣字季孟天水成纪人】
　　隗嚣故宰府掾吏善为文书每上书移檄士大夫莫不讽诵
　　【案此似指嚣为国师刘歆事时则文书自出嚣手范云嚣賔客掾史多文学生与此不同】
　　隗嚣既立使聘平陵方望为军师望至説嚣曰足下欲承天顺民辅汉而起今立者乃在南阳王莽尚据长安虽欲以汉为名其实无所受命将何以见信于众宜急立高庙称臣奉祠所谓神道设教求助民神者也嚣从其言
　　【案嚣从望言遂立庙于邑东祀髙祖太宗世宗称臣奉璧薶血加书以汉后称年可谓应天顺人之举乃其末路终持两端遂至灭亡殊可惜也】
　　嚣将王元説嚣曰昔更始西都四方响应天下喁喁谓之太平一旦败坏今南有子阳北有文伯江湖海岱王公十数而欲牵儒生之説弃千乘之基计之不可者也今天水完富士马最强北取西河东收三辅案秦旧迹表里山河元请以一丸泥为大王东封函谷关此万世一时也若计不及此且蓄养士马据隘自守旷日持久以待四方之变图王不成其犹足以霸嚣然其计【案王惠孟之説壮矣然囬成防而为议岂为智乎】
　　隗嚣病且饿出城餐糗糒恚愤而死
　　【案嚣死后子纯立为王后亦被诛】
　　公孙述
　　述之先武帝时以吏二千石自无盐徙成帝末述父仁为侍御史任为太子舍人稍増秩为郎
　　【案述字子阳扶风荗陵人范云述以父任为郎注任保任也】
　　初垣副以汉中亭长聚众降成自称辅汉将军述攻成大破之副杀成降
　　【案范称南阳人宗成自称虎牙将军大掠成都述恶之遂诈称汉使假述辅汉将军击成与此不同垣秦邑因以为姓见风俗通】
　　光武与述书曰承赤者黄也姓当涂其名髙也
　　【案范书载光武书云图防言公孙即宣帝也代汉者当涂髙君岂髙之身耶与此不同援神契曰五徳之运黄承赤而白继黄公孙以西太守为白徳故帝书破之】
　　功曹李熊説公孙述曰蜀地沃野千里土壤膏腴果实所生无谷而饱战士不下百万见利则出兵而畧地无利则坚守而力农东下汉水以窥秦地南顺江流以震荆扬所谓用天因地成功之资今名号未定志士狐疑宜即大位使逺人有所依归述遂自立为天子
　　【案公孙窃帝蜀汉为井底蛙李功曹实成之逊常少张隆远矣】
　　李忠
　　李忠字仲都发兵奉世祖为右将军封武固侯辞时无绶上自解所佩绶以赐之
　　【案忠东莱黄人封中水侯】
　　忠父为髙密中尉
　　【案范书中作都章懐注云郡国志有髙密侯百官志侯有中尉其都尉惟郡有之今髙密非郡则作都字者误】
　　上初至不脱衣带衣服垢薄使忠解澣长襦忠更作新袍袴解支小单衣韈而上之
　　【案世祖于忠亲爱特至俨若家人父子故能得其死力】
