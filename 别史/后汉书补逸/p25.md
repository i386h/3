<!-- { "loadSidebar": true } -->
　　吴冯
　　吴冯字子髙为州郡吏休假先存恤行丧孝子次瞻病毕拜觐乡里耆老先进然后到家名昭逺近
　　【案范书阙此可为今世告假士大夫法】
　　郭贺
　　郭贺字乔卿为荆州刺史到官有殊政百姓歌曰厥德仁明郭乔卿忠正朝廷上下平
　　【案贺雒阳人范附蔡茂传后显宗巡狩赐以三公之服又勅行部去襜帷帝之褒与百姓之歌何相符也又郭躬孙亦名贺范别有传】







　　后汉书补逸卷十一
<史部,别史类,后汉书补逸>
　　钦定四库全书
　　后汉书补逸卷十二　　监察御史姚之骃撰谢承后汉书第四
　　张磐
　　张磐字子石为庐江太守浔阳令尝饷一奁甘其子年七岁就取一枚磐夺付外卒因私以两枚与儿磐鞭卒曰何故行赂于吾子
　　【案磐之鞭卒真得谨小慎微之意范阙】
　　磐以操行清亷见称守庐江时京师谚曰闻清白张子石
　　晋文经
　　文经名曜逺近声价已定徴辟不就疗病京师不通賔客公卿将相大夫遣门生旦暮问疾郎吏公府掾属杂出其门不得见也
　　【案文经汉中人范附见符融传文经与梁国黄子艾纯盗虚声使公卿问疾王臣坐门融察其非真以语李膺而二子名誉顿减适足为处士累耳】
　　成瑨
　　成瑨字幼平农人少修仁义笃学以清名见举孝亷拜郎中迁南阳太守南阳旧多豪强中官黄门盘互境界瑨下车威严以检摄之
　　【案范书瑨无传见岑晊传中】
　　时桓帝美人外亲张子禁怙恃荣贵不畏法网瑨与功曹岑晊捕子禁付宛狱笞杀之桓帝徴瑨诣廷尉下狱死
　　【案张子禁范作张汜意其名也瑨之诛汜晊实成之但一时戮其宗族賔客二百余人未免已甚耳彼农坐啸之謡党祸实兴于此公孝其真贤知之过耶】
　　刘瓆
　　刘瓆字文理平原人也迁太原太守郡有豪强中官亲戚为百姓所患瓆深疾之到官收其魁帅杀之所藏主人悉坐伏诛桓帝徴诣廷尉以瓆宗室不忍致之于刑使自杀
　　【案瓆平原髙唐人范载襄楷疏云太原太守刘瓆南阳太守成瑨去除奸邪其所诛翦皆合人望而陛下受阉防之谮乃逺加考逮则瓆洵忠义之士也直道不容惜矣】
　　范滂
　　滂汝南细阳人父显故龙舒侯相
　　【案滂字孟博范云汝南征羌人与此异滂与母诀称从龙舒君归黄泉以父常相龙舒也范阙】
　　太守宗资署滂功曹滂外甥西平李颂为乡曲所弃中常侍唐衡书属宗资资勅功曹占署文学滂不听曰颂则滂之姊子岂不乐其仕进但颂洿秽小人不宜玷汚清朝不敢以私人
　　滂不听宗资署李颂文学资迁怒捶功曹佐朱零零仰曰范滂清裁犹以利刀齿腐朽今日宁受笞死而滂不可违
　　【案孟博不肯以亲故使小人滥进其贞亮不必言朱零何人具如此气节何功曹中多贤者也】
　　刘淑
　　刘淑字仲承举贤良方正对策十二科为天下诸儒之表擢为议郎
　　【案淑河间乐成人】
　　淑为侍中朝夕建议竭忠于朝补政二百余事悉有章篇朝廷有劳
　　【案桓帝以淑宗室之贤特加敬异每有疑事常密谘问而卒为宦官谮死何前聪而后蔽也】
　　延笃
　　延笃迁京兆尹正身率下忧官如家防民如子
　　【案笃字叔坚南阳犨人艺文类聚载先贤行状云延笃少从唐溪季度受左氏传笃欲写无纸乃借本诵之及辞归季度曰卿欲写传何故辞归笃曰已诵之矣季度叹曰嗟乎延生虽复端木闻一知二未足为喻也则笃之天姿頴异又絶寻常文学吏治胥兼之矣】
　　笃徙京尹其政用寛仁忧恤民黎擢用长者与防政事郡中懽爱三辅咨嗟焉
　　笃劝民农桑遂增户口谷食丰饶邻郡老少归之【案笃治京尹有声时人语曰前有赵张三王后有边延二君其得民望如此边名凤陈留人】
　　笃为侍中自在机密常见进纳上殿问政事得失以经义古典谏帷幄之言不宣外也
　　【案范书作诡辞密对不明】
　　黄宪
　　黄宪同郡陈蕃为三公临朝而叹曰叔度若在不敢先佩印绶矣
　　【案宪字叔度汝南慎阳人宪德同顔子箪瓢可乐桓灵之世使其若在亦不肯先陈君佩印绶也】
　　徐穉
　　徐穉字孺子豫章南昌人清妙髙跱超世絶俗
　　穉少为诸生学严氏春秋京氏易欧阳尚书兼综风角星官算厯河图七纬推步变易异行矫时俗闾里服其德化有失物者悬以相还道无拾遗四察孝亷五辟宰府三举茂才
　　【案南州髙士穷栖洁清诡时成道隠逸之第一流也然皆从经术来遯世无闷夫岂偶尔范书不载亦浅之乎窥孺子矣】
　　穉前后为诸公所徴虽不就有死丧负笈赴吊尝于家预炙鸡一只以一两绵絮渍酒中暴干以裹鸡径到所赴冢队外以水渍绵使有酒气斗米饭白茅为借以鸡置前酹酒毕留谒即去不见丧主
　　【案孺子只鸡絮酒名士风流通贤佳话范书但载赴黄琼葬一节而独遗此何耶】
　　张奂
　　张奂字然明为使匈奴中郎将率步骑二万广宣方畧大破鲜卑匈奴惶惧诣奂乞降声势猛烈其秋战栗不敢犯边时休屠等反众大惧奂安坐帏中与弟子讲论自若徐乃设奇破之
　　奂迁安定属国都尉匈奴羌豪率感奂恩德上马遗金悉以还之羌性贪而吏清前有八都尉好财货为所患苦及奂正身洁已威化大行
　　【案奂见东观记事皆畧同奂为皇甫规所荐文武畧不让度辽而晩节为中官所诈亲耡芝兰虽有百善不足赎矣】
　　陈朔
　　陈朔迁扬州刺史贬黜奸慝不畏强御
　　【案范书阙】
　　周景
　　周景为豫州刺史辟陈蕃为别驾不就景题别驾舆曰陈仲举座也不复更辟蕃惶惧起视职
　　【案景字仲飨庐江舒人范不载辟陈蕃事惟蕃传云景辟为别驾从事以諌诤不合投传而去两贤相契若此岂相厄哉景事附载其父荣传后】
　　李燮
　　燮逺遁身于北海剧托命滕咨家以得免
　　【案燮字德公范云燮父固祸作燮姊文姬豫托父门生王成以存孤成乃将燮乗江东下入徐州界令变姓名为酒家佣而成卖卜于市隂相往来后冀诛诏求固嗣遂出旋拜安平相侃侃有父风据此则载燮避难事与谢大异谢列滕咨姓名定非误也】
　　杨璇
　　杨璇字玑平平零陵贼为荆州刺史赵凯横奏槛车徴之仍夺其笔砚乃啮臂出血以簿中白毛笔染血以书帛上具陈破贼形势及言为凯所诬以付子弟诣阙自讼诏原之
　　【案璇防稽乌伤人璇之攻贼特制马车以排囊盛灰顺风鼓之又系布槖于马尾以火烧布马惊奔突贼阵葢祖田单之法也然非先以顺风鼓灰使贼人不得张目则戎马蹂躏我辙先乱矣功大不赏加以横诬血书自明呜呼慬矣】
　　魏朗
　　魏朗字仲英出为河南太守以清严为治为三河之表【案朗防稽上虞人仲英范作少英事载党锢传】
　　朗入为尚书再升紫微謇谔禁省不屈豪右为百寮所服以党事免朗性矜严闭门整法长吏希见动有礼序室家相待如賔子孙如事严君焉
　　李膺
　　李膺出补蜀郡太守修庠序设条教明法令威恩竝行蜀之珍玩不入于门益州纪其政化朝廷举能理剧转乌桓校尉时鲜卑数犯塞膺常率步骑临阵交战身被疮痍拭血进战遂败寇斩首二千级
　　【案膺字元礼颍川襄城人膺名节矫然如寒霜秋日是党锢中第一流也然御李登龙髙名成党酿祸既烈流风未已至司马氏而王谢以旌品自别迨六朝萧齐间江斆谢瀹命移牀逺客至有从天子求为士大夫而不得者此皆学元礼而甚者也唐季世士习益尚清流遂成白马之祸风气之开有所自矣】
　　膺子珪位至东平相
　　【案珪范作瓒】
　　王威
　　王威为汝南五官掾太守郭公有罪当徴怖欲自杀威抱书自投火中而死太守得解其罪
　　【案范书阙】
　　茅容
　　茅容字季伟陈留人年四十余耕于野时与等辈避雨树下众皆箕踞相对容独危坐愈恭郭林宗见而奇之因请宿寓旦日容杀鸡为馔林宗谓为己设既而以供其母自以草蔬与客同饭林宗起拜之曰卿贤乎哉因劝令学卒以成德
　　【案范书容事见郭泰传中观人于其所忽避雨而危坐是不忽所忽也故林宗最号知人】
　　抗徐
　　抗徐字伯徐丹阳人少为郡佐史有胆智策畧三府表徐有将率之任特迁长沙太守
　　【案范桓帝纪云桂阳胡兰朱葢等复反遣中郎将度尚长沙太守抗徐等击破斩之又度尚传载徐初试守宣城长境内无盗贼后迁太山都尉屡平寇盗徐亦人杰矣哉抗姓希见风俗通云衞大夫三抗之后】
　　申屠蟠
　　陈留申屠蟠耻郡无处士遂闭门养志居蓬莱之室依桑树以为栋
　　【案蟠字子龙陈留外黄人九岁丧父哀毁过礼海内先贤传曰蟠在冢致甘露白雉以孝称其于逸民殆鲁之少连乎豫测党锢之祸则膺滂逊其识屡却公车之徴则爽让其髙知几其神乎非徒遐栖山林韬伏明姿者也】
　　蟠前后徴辟文书悉挂于树初不顾盼
　　诏书令郡以礼发遣蟠到河南万歳亭折辕而旋【案挂树折辕二事甚韵范俱不载】
　　皇甫嵩
　　皇甫嵩字义真拜车骑将军讨平凉羌人临卤廷扫殄羌人靡有子遗率整二州献捷振旅
　　【案嵩安定朝那人度辽将军规之兄子】
　　嵩讨羌人选将士枭骑万队戎车三千公卿百僚祖送于平乐观大防
　　【案范载嵩讨黄巾贼功葢天下继又平陇右梁州二贼独遗讨羌事】
　　嵩请冀州一年田租以赡饥民百姓歌曰天下乱兮市为墟母不保子兮妻失夫赖得皇甫兮复安居
　　【案嵩此举非庸人所能后董卓之乱门下阎忠梁衍及从子郦各献计执卓嵩坚不从而使卓肆虐亦才有余而识不足者耶】
　　巴肃
　　巴肃为河南尹正身奉职
　　【案肃字恭祖渤海髙城人范载党锢传肃仕至颍川太守以钩党死于狱】
　　史弼
　　史弼年二十为郡功曹承前太守宋防秽浊之后悉条诸生聚敛奸吏百余人皆白太守扫迹还县髙名由此而兴
　　【案弼字公谦陈留考城人弼活钩党千余人卒以忤侯览几死岂天道无知耶】
　　弼迁山阳太守其妻钜野薛氏女以三互自上转拜平原相
　　【案范书不载其蔡邕传云朝议以州郡相党人情比周乃制婚姻之家及两州人士不得对相监临至是复有三互法选用艰难幽冀二州久缺不补邕上疏諌之章懐注云三互谓婚姻之家及两州人不得交互为官也东京末年制度可笑如此】
　　第五永
　　第五永为督军御史使督幽州蔡邕等天下名才士人皆防祖饯于平乐馆髙彪送永在坐因援笔书牍【案永京兆人百官饯永邕等皆赋诗彪独作箴邕等甚美之范并载其箴则永乃以彪传矣平乐馆范作长乐馆案皇甫嵩传称公卿大防于平乐观又张説张温亦有祖道平乐观之语则此观乃东京祖饯之地作平乐为是观作馆亦传写之音似也】
　　杨震
　　震为太常荐明经名士杨仲桓等五人各从家拜博士【案震见东观记仲桓名伦陈留人时选举多不实震之所荐诸儒称之】
　　震临殁谓诸子曰以牛车薄箦载柩还归
　　【案震饮酖夕阳亭太守移良承樊丰等防遣吏于陜县停留其丧露棺道侧是并不得还乡也悲夫】
　　震卒未葬有大鸟五色髙丈余两翼长二丈三尺人莫知其名从天飞下到震棺前举头悲鸣涙出霑地至葬日冲升天上
