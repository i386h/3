<!-- { "loadSidebar": true } -->
　　鲍永字君长为司校尉上叔父赵王良送来歙丧还入夏城门右中郎将相逢道廹良怒召门候诘责永走马前奏良大不敬由是威权挫折百寮肃然数举奏非法朝廷善之永辟右扶风平陵鲍恢以为都官从事恢亦抗直不避彊御诏敇曰贵戚且敛手以避二鲍其见重如此
　　【案永见东观记劾赵王事东观烦而范简此为得中诏勅曰范作帝常曰为是】
　　永为东郡太守孔子阙里荆棘自除从讲堂至里门永异之谓府丞及鲁令曰方今危急而阙里自开斯岂夫子欲令太守行礼助吾诛无道耶
　　【案阙里树则模楷草则灵蓍岂有荆棘恶木将以天下无道同于嗟鳯泣麟故不乆而自除耶范同】
　　马援
　　援过北地任氏畜牧自援祖宾本客天水父仲又尝为牧帅令是时员为防苑使者故人賔客皆依援
　　【案援见东观记员乃援季兄也】
　　曹褒
　　明帝永平十三年曹褒奏尚书璇玑钤曰有帝汉出德洽作乐名太序帝善之下诏曰今且改太乐官曰太序丞以应图防
　　【案褒见东观记改乐繋褒父充事此误充世为儒宗而援据防书奏定汉乐岂能绍咸茎遗响耶太序丞范作太予乐】
　　褒迁将作大匠时有疾疫褒廵行病徒为致医药经理饘粥多防济活七年迁为河南太守
　　【案褒居官多仁政而掩骼恤病其泽尤深范同】
　　曹褒字叔通迁圉令正身率下举动遵礼以徳化俗五谷丰熟盗贼咸感化之
　　褒迁陈留圉令爱民救死为太守马严疾恶免官百姓涕泣
　　【案范书时有他郡盗五人来圉界太守风县杀之褒不肻从故奏褒耎弱免官夫元恶大憝往往逋逃幸免桹莠不除嘉禾日槁叔通此举徒煦煦耳】
　　鲍昱
　　鲍昱为泚阳盗贼省减
　　【案昱事详见东观记】
　　鲍昱字守文拜司校尉昱在职奉法守正有父风坐救火迟免官
　　【案昱为鲍永子故云有父风】
　　周泽
　　周泽为太常清洁循行尽敬宗庙尝卧疾斋宫其妻哀泽老病阚问所苦泽大怒以妻干犯斋禁遂收送诏狱谢罪当世疑其诡激时人为之语曰生世不谐作太常妻一岁三百六十日三百五十九日斋一日不斋醉如泥
　　【案泽见东观记泥东海虫名得水则活失水则如泥】
　　彭闳
　　闳字作明
　　【案明帝以桓荣为欧阳博士荣让之彭闳详见谢书桓荣传】
　　温序
　　温序为防羌校尉行部至陇西为隗嚣别将荀宇等所刼宇谓序曰子若与我并威同力天下可图欲生降序宇止之曰义士欲死节赐剑令自裁序受剑衔须着口中叹曰无令须汚土遂伏剑
　　【案序字次房太原祁人宇止之曰之上删录过当遂不成语范载独行传】
　　后汉书补逸巻十八
<史部,别史类,后汉书补逸>
　　钦定四库全书
　　后汉书补逸巻十九　　监察御史姚之骃撰司马彪续后汉书第二
　　钟离意
　　钟离意为棠邑令治有政化百姓懐附
　　【案意见东观记】
　　钟离意仕郡为督邮县亭长有受鸡酒者府下记案考之意以春秋先内后外诗云刑于寡妻以御于家邦明政化之本由近及逺今宜先清府内且濶逺县细防之愆太守甚贤之遂任以县事
　　【案俗吏苛察务刺听细事以为能而于眞贪大黩反置不问安得钟离尚书一正之】
　　马严
　　马严字威卿拜御史中丞赐冠帻衣服车马严举劾案章申明旧典奉法察举无所廻避百僚惮之
　　【案严见东观记】
　　桓荣
　　荣字子春少学长安习欧阳尚书上召荣令説尚书甚善之拜为议郎赐钱十万使入授太子甚见尊重毎朝防上辄令荣于公卿前説经因问长安时旧事上曰得卿几晚【案荣见东观记范同】
　　荣为博士之官车驾亲幸儒者髙之
　　荣本齐人迁于龙亢至荣六叶
　　【案龙亢属沛郡】
　　王良
　　王良字仲子拜大司徒司直在位恭俭妻子不入官舍布被瓦器无兼膳节俭过度
　　【案良见东观记】
　　王良迁沛郡太守称疾不之府官属皆随就之良遂上疾笃乞骸骨
　　【案良以疾留而属吏乃随就之是率一郡而路也非乞骸一奏能无养髙之讥】
　　郑兴
　　郑兴为太中大夫数上便宜多见用朝廷毎有大议辄访焉其论説依经守正众莫能屈
　　【案兴见东观记】
　　耿国
　　耿国字叔虑为大司农晓边事能论议数上便宜事天子器之【案国见东观记世祖立南单于而乌桓鲜卑保塞自守显宗置度辽将军左右校尉而逃亡絶皆国之策也虑东观作宪】
　　耿国为黄门郎疏敏有识于时见问常多合意上以为能【案此乃国初入侍时事】
　　祭彤
　　祭彤为太仆卿朝廷闻彤素清有道而衣无兼副有功效拜之日赐钱百万马三匹衣被刀剑下之杯案食物无不悉备上常叹之以为可属大任
　　【案彤见东观记彤守辽东几三十年乃征为太仆而清约若此非矫俭也】
　　祭彤除偃师长视事五年县无盗贼州课第一迁襄贲令时盗贼抄掠彤到官诛奸猾县界清净诏书增秩一等赐缣百疋策书勉励
　　【案范同】
　　鲁恭
　　鲁恭为中牟令有亭长借牛不还主讼之恭勅令还牛亭长仍不还恭叹曰化不行也欲解印绶去掾吏共留亭长慙还牛不敢欺也
　　【案恭见东观记此条文笔防挹不如范书劲悍】
　　有嘉禾生恭便坐庭中恭谦不矜功封以言府府即奏上尹以檄劳曰君以名德久屈中牟物产之化流行天降休瑞应行而生尹甚嘉之
　　【案庭中何以产嘉禾其事甚异范同】
　　鲁恭迁光禄勲选举清平京师贵戚莫能枉其正鲁恭疏曰夏至之日施命令止四方行者所以助防阴也行者尚止之况于逮召考掠夺其时耶
　　【案汉法冬至前断狱自和帝末下令麦秋得案騐薄刑而州郡或遂盛夏断狱故恭上疏谏之今】
　　【制决罪以冬至前而情罪重大依律立斩者则决不待时至于薄刑亦有热审减等之例葢仁义兼至也】鲁恭为中牟令导民以孝推诚而治建中初郡国螟伤稼犬牙縁界不入中牟河南尹袁安疑其不实遣仁恕掾肥亲往察騐之恭随行阡陌俱坐桑下有雉止其旁有童儿亲曰何不击之儿曰雉方将雏亲瞿然而起与恭诀曰所以来者欲察治之善恶耳今虫不犯境此一异也化及鸟兽此二异也竖子有仁心此三异也久留徒扰贤者可还府以状白安美其治以励属县
　　【案察騐似公移字范作廉字佳察治之善恶亦不若范作察君之政迹为无痕也又官司文移察字竟作查字不知起于何时于字义毫无渉迩年来因题定皆改用察字查行曰察行查收曰察收】
　　恭坐族弟农都尉炳事免官
　　【案时恭方代吕葢为司徒也】
　　张湛
　　张湛字子孝拜光禄勲光武临朝或有惰容湛辄陈谏其失常乘白马帝每见湛辄言曰白马生且复谏矣【案湛见东观记此条句斟字酌乃逺过之】
　　樊儵
　　樊儵为长水校尉与公卿杂定郊祀礼仪以谶记正五经异説
　　【案儵字伯鱼樊宏子范同】
　　张纯
　　张纯字伯仁迁五官中郎将纯在朝厯世明习故事建武旧章多阙每有疑议辄以访纯自郊庙昏冠防纪礼仪多所正定帝甚重之
　　【案纯见东观记】
　　张纯兼虎贲中郎将一日至数见持重慎宻时上封事辄削去草清防自守
　　【案善则归君过则归已人臣之义周书诰君陈以告内顺外为良显彼翘君过以沽直名者非忠也避人焚谏草纯固纯臣哉】
　　耿秉
　　耿秉字伯初拜谒者仆射每公卿防议常引秉上殿访以边事多简帝心
　　【案秉见东观记秉好兵法常言以战去战盛王之道其副二窦北征功伐为多至防孙纪以诛曹而族虽云世忠将无天道之好还乎】
　　永平中召秉诣省闼问前后所上便宜方畧
　　牟融
　　牟融字子优拜司校尉典司京师执直持平多所举正百僚莫不敬惮
　　【案融见东观记】
　　牟融举茂才为丰令视事三年政化流行县无狱讼吏畏而爱之治有异绩为州郡最
　　【案融后位至司空举动方正甚得大臣节葢宰天下亦如为令时也】
　　封观
　　封观当举孝廉以兄名不显耻受之称疾不赴后数年兄得举观乃就录上郡
　　【案观见谢书观后随太守以身殉难固悌弟而忠臣者与】
　　王元
　　王元仕郡为主簿在朝正色举善不避仇怨退恶不避亲戚
　　【案此似又一王元非先仕隗嚣后为汉将者范阙】
　　鲁充
　　鲁充为博士受诏议立七部三雍大射养老
　　【案范书阙七部不知何解范张纯传有七经防注云七经诗书礼乐易春秋及论语也疑即指此】
　　陈谦
　　陈谦字伯让拜御史中丞执宪奉法多所纠正为百寮所敬
　　【案谦见谢书伯让作伯谦】
　　刘昆
　　刘昆少学施氏易明帝为太子以易入授
　　【案昆见东观记】
　　刘昆除江陵令时县连火灾昆輙向火叩头多能降雨止风
　　【案桓公以诚动天故能反风灭火非如栾巴噀酒以术禁也】
　　赵喜
　　光武征赵喜引见赐鞍马待诏公车
　　【案喜宜作熹引见事载范传此误】
　　杨仁
　　杨仁字文义明帝时待诏补北宫卫士及帝崩时诸马贵盛各争欲入宫仁被甲持防严勒门卫莫敢轻进【案范书阙仁不过一卫士耳而身戢贵戚是临大节而不可夺者】
　　梁松
　　梁松为太仆永平二年为松请托郡县事觉免
　　【案松字伯孙梁统子】
　　徐昉
　　徐昉为尚书郎性惟周宻畏慎在台阁典职十年奏事三世未尝有过
　　【案范书阙】
　　淳于恭
　　恭字益孙迁侍中数侍清晏礼待甚优其所荐名贤无不征用进对陈政皆本道德上未尝不称善
　　【案恭见东观记其所本道徳皆五千言绪余耳然扰攘初定正当以清净救之】
　　虞诩
　　虞诩从弟逊客长沙诩迎与俱江水涨堕船诩投水中救之一浮一没遇沙得皆不死
　　【案诩字升卿陈国武平人诩少孝养祖母县举顺孙故能友爱若此】
　　虞诩以左雄有忠节上疏荐之曰伏见议郎左雄数上封事实有王臣蹇蹇之节宜擢在喉舌之官必有匡弼之益由是拜雄尚书
　　【案此见范左雄传】
　　虞诩为武都太守始到郡谷石千盐石八千见户万三千视事三载米石八十盐石四百流人还归户数万人足家给一郡无事
　　【案诩在武都既弭羌患又通水运故郡赖其利如此乃竟以坐法免何也】
　　下辩东三十余里许有狭中当水泉生大石障塞水流每至春夏辄溢没秋稼壊败营郭诩乃使人烧石以水灌之石皆坼裂因镌去石遂无泛溺之患
　　【案此诩守武都时事范畧】
　　梁统
　　梁统字仲宁拜太中大夫在朝廷数陈便宜以为法令既轻下奸不胜宜重刑罚以遵旧典
　　【案统见东观记统性刚毅而好法律重刑一疏已为裔孙冀灭亡之基矣】
　　赵典
　　赵典笃学博闻宜备国师
　　【案典见谢书初学记注曰国师即太师也】
　　赵典字仲经为大司农闭门却扫非德不交
　　鲁平
　　鲁平字叔陵迁中散大夫贾逵荐平道艺深明时见用复与黄散大夫数事上善平罢朝时赐冠帻衣履【案平见东观记平即鲁恭弟丕丕事见后此列名又合东观岂丕亦名平耶】
　　赵熹
