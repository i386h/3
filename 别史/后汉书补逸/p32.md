<!-- { "loadSidebar": true } -->
　　瑗爱士好賔客盛修肴膳或言其太奢瑗闻之怒敇妻子曰吾并日而食以供賔客而反以获讥士大夫不足养如此后勿过菜具无为诸子所蚩也终不能改奉禄尽于賔飨也
　　【案瑗见谢书范无怒敕妻子语】
　　华歆
　　歆少以髙行显名避西京之乱与同志郑泰等六七人间步出武闗道遇一丈夫独行愿得俱皆哀欲许之歆独曰不可今已在危险之中祸福患害义犹一也无故受人不知其义既以受之若有进退可中弃乎众不忍卒与俱行此丈夫中道堕井皆欲弃之歆曰已与俱矣弃之不义相率共还出之而后别去众乃大义之【案歆字子鱼平原髙唐人为魏尚书令非汉臣也华书作序传故详载之】
　　孙策畧有扬州盛兵狥豫章一郡大恐官属请出郊迎教曰无然策稍进复白发兵又不听及策至一府皆造閤请出避之乃笑曰今将自来何遽避之有顷门下白曰孙将军至请见乃前与歆共坐谈议良久夜乃别去义士闻之皆长叹息而心自服也策遂亲执弟子之礼礼为上賔是时四方贤士大夫避地江南者甚众皆出其下人人望风每策大会坐上莫敢先发言歆时起更衣则论议讙哗歆能剧饮至石余不乱众人微察尝以其整衣冠为异江南号之曰华独坐
　　【案歆子孙贵盛故魏志亦多褒词至于华传犹今人为祖父作行述胪列髙行连篇累简不足供阅者一哂而已】
　　文帝受禅朝臣三公已下竝受爵位歆以形色忤时徙为司徒而不进爵魏文帝久不怿以问尚书令陈羣曰我应天受禅百辟羣后莫不人人悦喜形于声色而相国及公独有不怡者何也羣起离席长跪曰臣与相国曽臣汉朝心虽悦喜义形其色亦惧陛下实应且憎帝大悦遂重异之
　　【案歆副郗虑勒兵收伏后歆就牵后出千载下犹令人发指岂于魏文受禅反尔不怡此附会之词不足信也】
　　歆淡于财欲前后宠赐诸公莫及然终不殖产业陈羣常叹曰若华公可谓通而不泰清而不介者矣
　　【案歆与管幼安锄菜见金管挥锄不异瓦石歆捉而掷之其于财欲岂能淡然者】
　　华表
　　峤父表字伟容歆之子也年二十余为散骑常侍后终光禄大夫每言吾祖称时人説皇甫嵩之不伐汝豫之战归功朱儁张角之捷本之于卢植收名敛策而已不有焉盖功名者世之所甚重也诚能不争天下之所甚重则怨祸不深矣
　　【案表乃歆子仕晋为尚书非东汉人因华书谱叙连类及之又所论列乃汉名臣故不敢妄削峤表中子也】
　　董卓
　　王允与吕布及士孙瑞谋诛董卓有人书吕字于布上负而于市歌曰布乎布乎有告卓不悟三年四月帝疾愈卓入朝布持矛刺卓兵士趣斩之
　　【案卓见张记】
　　卓欲迁都长安召公卿以下大议司徒杨彪曰昔盘庚五迁殷民胥怨故作三篇以晓天下之民而海内安穏无故移都恐百姓惊动麋沸蚁聚为乱卓曰闗中肥饶故秦得并吞六国今徙西京设令闗东豪彊敢有动者以我彊兵踧之可使诣沧海彪曰海内动之甚易安之甚难又长安宫室壊败不可卒复卓曰武帝时居杜陵南山下有成瓦窑数千处引凉州材木东下以作宫室为功不难卓意不得便作色曰公欲沮我计邪边章韩约有书来欲令朝廷必徙都若大兵来下我不能复相救公便可与袁氏西行彪曰西方自彪道径也顾未知天下何如耳议罢卓勑司校尉宣璠以灾异劾奏因策免彪
　　【案此见范杨彪传范语更简隽】
　　郭汜
　　汜飨公卿议欲攻傕杨彪曰羣臣共鬭一人刼天子一人质公卿此可行乎汜怒欲手刃之中郎将杨密及左右多谏汜乃归之
　　【案刘艾献帝记云汜张掖人范云汜一名多董卓以为校尉后与李傕共攻长安为卓报仇中原版荡无宁日矣】
　　梁冀妻
　　梁冀妻孙夀色美善为妖态作愁眉啼妆堕马髻折腰步龋齿笑以为媚惑
　　【案兾妻媚态以孽为祯妖由人兴不亡何待】
　　冀爱监奴秦宫官至太仓令得入妻夀所夀见宫屏御者以言事因通焉宫威权大震二千石皆拜谒之【案秦宫一生花里活冀实活之身不行道不行于妻子非独夀之罪也】
　　南单于
　　南单于遣使诣阙奉蕃称臣入居于云中遣使上书献骆驼二头文马十匹
　　【案此建武二十六年事】
　　灵帝治南宫
　　灵帝时遂使钩盾令宋典缮治南宫又使掖庭令毕岚铸铜人四列于苍龙武阙外又铸四钟皆受二千斛悬于堂及云台殿殿前又铸天禄虾蟇吐水渴乌施于桥西洒南北郊路以省百姓洒南道之费
　　【案灵帝委体宦孽南宫灾后税天下田钱以修宫室汉终四百不待山阳公也诸事特其细者范不载】
　　世宰相
　　东京杨氏袁氏累世宰相为汉名族然袁氏车马衣服极为奢僭能守家风为世所贵不及杨氏也
　　【案杨氏清白吏子孙虽鸡肋遭难止及一身袁氏于董卓之时罹祸最酷故奢僭乃造物之所忌也】
　　东观
　　学者称东观为老氏藏室道家蓬莱山谨案史记老子周守藏室之史也索隐曰藏室史乃周藏书室之史也又张汤传老子为柱下史即藏室之柱下因以为官名【案东观二语见范书窦章传太仆邓康重章是时学者称东观云云遂荐章入东观为校书郎华书疑即同之谨案以下系注或非华书本文俟攷】
　　明章二帝
　　魏文帝称明帝察察章帝长者
　　【案范书论章帝亦用此二语】
　　执金吾
　　执金吾掌从领宿卫
　　【案此乃官志一条】
　　二十八将
　　中兴二十八将前世以为上应二十八宿未之详也然咸能感会风云奋其智勇称为佐命亦各志能之士也【案范书统论云台诸将文多排语不甚竒崛论首数言笔意不伦注以为华词也】
　　论鲍永冯衍
　　夫贵者负势而骄人才士负能而遗行其大畧然也二子不其然乎【指鲍永冯衍】冯衍之引托妻之譬得矣夫纳妻皆知取詈已者而取士则不能岂非反妒情易而恕义情难光武虽得之于鲍永犹失之于冯衍也
　　【案范论全袭此后畧増二语耳此论文甚峻峭有国策从横意】















　　后汉书补逸巻十五
<史部,别史类,后汉书补逸>
　　钦定四库全书
　　后汉书补逸巻十六　　监察御史姚之骃撰谢沈后汉书第一
　　郑敬隐居
　　敬闲居不修人伦新迁都尉逼为功曹防事前树时有清汁以为甘露敬曰明府政未能致甘露此青木汁耳辞病去隐处精学蛾陂中隂就虞延竝辟不行同郡邓敬因折茇为坐以荷荐肉瓠瓢盈酒言谈弥日蓬庐荜门琴书自娱光武公车徴不行
　　【案范书敬字次都与郅恽同为汝南门下掾相厚甚后恽举孝亷敬终不就茇坐荷盘千载韵事宜入世説栖逸巻中范附载郅恽传】
　　胡广定汉制
　　太傅胡广博综旧仪立汉制度蔡邕因以为志谯周后改定以为礼仪志
　　【案范书礼仪志应系节録旧文谢书独穷其源似不欲竟揜为己有者其厚薄何如近世著述家林立然徃徃有借昔人不传之书掠美自衒甚则前贤成书无力锓板从其子孙售之以为己作又否则抄蕞诸书类为一编不足当识者一哂矣窃人之财犹谓之盗况窃人之书以成己名乎】
　　蔡邕撰志
　　蔡邕引中兴以来所修者为祭祀志
　　蔡邕撰建武以后星验着明以续前志谯周接继其下【案邕徙朔方上书求还续成十志其后书旋告成谯周继之亦邕之功臣也】
　　闵贡
　　闵贡字仲叔
　　【案贡己见】
　　皇后配享
　　上以公卿所奏明徳皇后在世祖庙坐位驳议示东平王苍苍上言文武宣元祖祫食髙庙皆以配先帝所制典法设张大雅曰昭哉来御慎其祖武又曰不愆不忘率由旧章明徳皇后宜配孝明皇帝于世祖庙同席而供馔
　　【案东平以遵祖制为典礼不事更张允为至当大雅诗今本作昭兹来许绳其祖武】
　　大水
　　安帝永初元年郡国大水漂没民人死者以千数【案范书是时郡国四十一大水】
　　蝗
　　延熹九年州六郡连水旱蝗害
　　【案范书不载】
　　雍郷
　　燕有雍郷赤眉所改
　　牛兰山
　　鲁阳有牛兰山
　　【案范志南阳郡鲁阳有牛兰累亭不言山】
　　参防
　　参防有青山属国降羌众数千人居山田畜
　　【案参防在北地郡故属安定见范志】


　　后汉书补逸巻十六
　　钦定四库全书
　　后汉书补逸巻十七　　监察御史姚之骃撰袁崧后汉书第一
　　光武皇帝
　　光武封泰山云气成宫阙
　　【案世祖封禅事详见东观记云气语甚藻丽与嵩呼万嵗同而词人罕用之当由未见袁书耳】
　　前汉自成哀以下天地纵横巨猾窃命刘氏旧泽犹存而瞻乌之望殆絶世祖以渺渺之起白水之濵身屈无妄之力位举羣贤竝列于时懐玺者十余建旗者数百髙才者居南面疾足者为王公茫茫九州分脔切湣湣苍生尘消鼎沸我扇之以仁风驱之以大威雪霜被而茨棘枯横网振而逆鳞扫羣材毕凑人与能数年之间廓清四海虽曰中兴与夫始剏业者庸有异乎诚哉马生之言固已寥廓大度同符髙祖又等太宗之仁兼孝宣之明一人之体其殆于周故能享有神器据乎万乘之上矣
　　【案斯论词乃胜意竟入六朝体矣唐太宗作司马书论赞乃全用骈句益不足观】
　　明帝
　　明帝讳阳一名庄字子丽
　　【案范书直作讳庄亦不载帝字】
　　灵帝
　　光和四年帝于西园弄狗以配人
　　【案灵帝曽以带绶冠狗矣今复以配人何宠狗乃尔也蔚宗以为在位者皆如狗噫狗茍固如是耶】
　　贾复
　　贾复从击邓奉追至夕阳聚
　　【案复己见范志宛有夕阳聚即此】
　　耿弇
　　弇少学诗礼明鋭有权谋
　　【案弇己见范称弇父况以明经起家弇少习父业可称肖子】
　　帝使光禄大夫樊宏诏况曰惟况功大不宜监察从事边郡寒苦不足久居其诣行在所
　　【案况据上谷本与彭宠同功恐上疑之子弇因求徴还故上遂遣使持节迎况亦防之也】
　　张步至临淄大城东将攻弇弇上书曰臣据临淄深堑髙垒张步从剧县来攻疲劳饥渴欲进诱而攻之欲去随而击之臣依营而战精鋭百倍以逸待劳以实击虚旬日之间步首可获上是其计
　　【案弇后果大破步兵光武称其有志者事竟成宜哉此疏精悍简老直是名作当与其用兵同范不载】
　　宋
　　宋为司空秉政恭约轻财重义有公仪之风不与民争利
　　【案己见】
　　伏湛
　　伏湛建武二年拜尚书典定旧制
　　【案湛己见光武知湛名儒旧臣欲令干任内职故然】
　　隗相
　　隗相养母至孝母好饮江流相常隆冬取水后一朝横石浮江无有难涉由是显名
　　【案范书阙此当入孝弟诸贤传中】
　　侯霸
　　侯霸拜大司徒矜严有威容奉公无私
　　【案霸己见】
　　韩卓
　　韩卓字子助陈留人腊日奴窃食祭其先人卓义其心即日免之
　　【案范书阙观过知仁子助有焉陶靖节云奴婢亦人子也同为人子自同有祭先之义陶应从此看出】
　　罗威
　　罗威母年七十天寒常以身温席而后授其处
　　【案范书阙礼记云八十非人不暖注云人谓子孙也此语诠解最妙威固得之】
　　杨终
　　时蜀郡有雷震决曹杨终上白记以为断狱烦苛所致太守乃令终赋雷电之意而竒之
