<!-- { "loadSidebar": true } -->
　　楚马殷【本孙儒将　继刘建锋据潭州详见唐末梁封楚王　吕师周自吴逃之使攻岭南取昭贺等州诸蛮来附　初与行宻成汭刘防为敌国髙郁劝以内奉朝廷外夸邻国退修兵农故梁亡又事唐惟谨贡茶因获茶利　又教铸铁钱令民造茶而地大力完　荆南髙季昌患髙郁强楚反间之　殷子希声杀郁殷大哭明年薨】希声【居丧不哭慕朱全忠食鸡日烹五十】希范【好学善诗　因溪州彭士然叛遂南通桂林象郡西接牁牂希范立铜柱为表西南诸夷皆附　作九龙殿　殷时廖光图等十八学士独拓防常沈厚长者每切諌不从扼喉殒】希广【希蕚自武陵奔丧希广以兵止之希蕚怒送欵李景攻杀希广】希蕚　希崇【希蕚当中原大乱臣于李景　希崇囚之衡山　景使邉镐尽迁马氏于金陵而封希蕚楚王居洪州希崇镇舒而居扬州　宋兴景崇率兄弟十七人归朝皆为美官】据潭州有州二十三凡五十七年
　　刘言　王进逵【进逵为希蕚先锋陷长沙已而逃归武陵迎言为师　既而不相下袭言杀之　世宗征淮使进逵攻鄂过岳州骂潘叔嗣叔嗣袭武陵杀进逵】
　　周行逢【为进逵当防杀刘言　进逵据武陵而行逢据潭州　叔嗣杀进逵迎行逢入武陵而行逢召杀叔嗣　俭约　绳下以法一境畏服民过无大小皆死　妻严氏諌不从去归田野曰祸起易逃　将死使子保权归朝廷】保权【张文表叛遂举族归朝】
　　吴越钱镠【豫章术者见钱塘气干斗牛求而相之与劲卒二十人杀黄巢先锋　急引兵过董昌杭州诸县兵为八都以为都指挥使破斩刘汉宏乃奏以昌镇越而已守杭　取苏常董昌反攻执之兼镇两浙　昭宗封越王再封吴王　徐绾反闭城拒镠而召因頵兵顾全武亟】
　　【请元璙质于行宻以援頵兵頵亦取镠钱百万而质元瓘　梁又加以淮南节度　好玉带名马朱全忠谓真英雄　所居乡为衣锦乡旧营为衣锦军幼所戏大木曰衣锦将军　以镇海等节度与元瓘而自为吴越国王更所居名宫殿府曰朝官属称臣　封拜海中新罗渤海等诸国　卒年八十一】元瓘【遣将攻建州王廷政大败　善抚将士好儒喜诗　置择能院选文士録用之　奢僣好治宫室　大火烧其宫室因疾狂卒　子】佐【立年十三诸将少之初优容后诸将稍有法黜大将章徳安等国中畏恐　使张筠救李仁达遣将誓军号令齐肃大败李景兵取福州而还　年二十卒　弟琮立胡进思杀之】俶【倧弟括船四百水军七千至通州防周师　自唐宋贡朝廷皆泛海入至周平淮始由陆　太平三年诏来朝举族归京师　欧公讥其敛民太重】据州十三治杭州传八十四年
　　闽王审知【与兄潮取泉福建而继之为福建观察治福州有善政封闽王注见唐昭宗】延翰【审知子　妻妬而多纳妾其妻一嵗杀八十四人　弟廷钧弑之】鏻【即延钧求尚书令不获絶唐朝真　信左道用道士陈守元説立寳皇宫居之即皇帝位　地狭不足为国薛文杰借富人以佐用文杰杀吴英军士怒杰　闽人脔食　又更槛车制　立十年子继鹏弑之】继鹏【作道士谭紫箫止一先生陈守元天师事皆资寳皇语而后行　起三清台日焚诸香数斤日夜作乐台下以求大还丹　又以神言杀审知诸子　审知少子延羲杀之】延羲【改名曦余延英有罪献钱千万怒无皇后土贡复献千万　嫁女笞朝士之不贺　陈匡范増筭商法称人中寳滛虐　与弟延政相攻连重遇弑之】延政【封富沙王以建州建国王氏子孙在福州者】
　　【连重遇皆杀之而推朱大进　乱稍定延政以子继昌守福州　李仁达杀继昌送款李景　景破建州迁其族金陵　仁达以福州降吴越】据闽岭州五治福州传六十一年
　　南平髙季兴【即髙季昌　汴人富家童　全忠攻岐款还决防遣马景诱岐兵出大破之镇荆南抚绥流亡梁衰为自固计　朝庄宗于洛崇韬劝遣归镇庄宗悔之　知庄宗不能久　庄宗难作因邀蜀贡杀使者　据忠防方归峡州　明宗攻取其三州遂臣吴　子】从诲【进赎罪银三千两于明宗　复封南平王　修战船备讨具蜀敬塘大喜然隂通安重进　求郢州不得至汉兴奉表劝进而求之又不得遂攻郢而败邀掠南汉闽楚贡道又所向称臣利其赐予号髙赖子】保融【助世宗征淮劝李景称臣　嵗入贡　迂缓无能事皆委弟保朂　宋兴一嵗三入贡】保朂【子】继冲【王师使慕容延钊假道讨周保权乱将张文表孙光宪劝以贞主受命当封府库以待　继冲迎延钊降率放归朝】据荆统三州凡五十七年
　　东汉刘旻【刘知逺母弟无赖尝黥为卒事知逺河东与郭威不叶谋举兵而威立旻子赟继汉故旻罢兵　赟被弑旻僣号　结契丹攻周连嵗败绩　周祖崩求契丹兵大举又大败于髙平世宗进围太原三月不克旻亦忧死　旻尝谓张元徽吾以髙祖之业赟之寃不得不尔顾我是何天子尔是何节度故虽　僣号而不改元不立宗庙】承钧【旻子　改元立庙契丹助攻上党无所得　地狭产薄又奉契丹国用日削赖五台山僧继颙以足用　宋兴昭义李筠叛我太祖责之曰家世非叛者区区守此惧汉氏之不血食也太祖哀其言不加兵】继恩【知逺甥承钧养为子侯霸荣杀之】继元【承钧养子　尽杀刘氏子孙太祖征之未降兴国四年降】据州十一治太原传二十八年
　　四夷
　　契丹【分八部而推大人统之安巴坚　为大人乗刘守光之暴掠州县居之率汉人耕种为城郭廛市如幽州汉人安之　尽灭诸部　与李克用约击梁而背之称臣于梁约梁灭晋　克用恨之死以属庄宗　取晋新州庄宗使周徳威讨之为其所围亲征而后解　所用多汉人　王处直召之空国入冦庄宗败之然自此有窥中国心　欲击女真恐中国乘虚乃通好庄宗　僣号　子耶律徳光救定州王都为王晏球所败丧托诺防棱哈玛尔等名将遂西徙冦云朔间　明宗以石敬塘御之　敬塘事徳光为父徳光立敬塘为帝　尽有鴈门以北遂合十六州以幽州为燕京国号大辽晋嵗输绢三十万供献相属于道　出帝不称臣数败契丹契丹卒诱赵延夀与入汴虏出帝改】
　　【晋为辽　汉兴所在杀其守将应汉徳光惧自汴北归道死盐为帝羓　初徳光许延夀灭晋则帝之已而不与　东丹王元欲锁延夀自立于镇州囚舒噜安巴坚妻　欲入冦舎音杀之　徳光子舒噜立夜饮昼睡号睡王　世宗北伐取三关于口关　益洋关置雄州　瓦桥关置霸州及瀛莫州兵不血刄庖人因其醉杀之】
　　奚【匃奴别种居幽州西南分五部　契丹虐之附于刘守光始分东西奚东奚后为契丹所并】吐浑【居青海上或曰乞伏干归之裔　大姓有慕容拓拔赫连等族　在晋献鴈门以北遂属契丹
　　若契丹荨卢安重荣招之入处中国　刘知逺围之杀其族籍其赀】
　　达靼【靺鞨遗种居奚契丹东北　契丹攻之部族分散其居隂山号达靼　从朱耶讨厐勋克用破黄巢由是入居云代　其他诸族散处沿邉甚众无国地君长可纪云】
　　突厥【唐末为诸夷所侵五代虽朝贡防甚】
　　吐蕃【防弱　回鹘党项诸夷分其地惟甘凉少通中国】
　　回鹘【尝妻唐女呼中国为舅　为黠戞斯所侵石雄张仲武所破故后属吐蕃　五代始入贡】于阗【去京万里与婆罗门邻　入贡石晋河源至于阗分为三三河产玉各异色】
　　髙丽【唐末国主姓髙　明宗时国主王建　其继立必请命中国　世宗市其铜铸钱贡五万斤又进其国之书】
　　南诏【僖宗在蜀约妻之而食言　崇韬破蜀谕以威徳不纳　朝贡明宗为昭逺报之不得达】占城【居西南海上地方千里北抵驩州　俗与大食同　通中国自周显徳五年入贡始】






　　古今纪要卷十六
<史部,别史类,古今纪要>
　　钦定四库全书
　　古今纪要卷十七
　　宋　黄震　撰
　　宋朝
　　昔在后周我朝太祖东征西怨人望已归及世宗崩恭帝防我太祖御契丹至陈桥驿诸军拥逼南归恭帝禅位兵不血刃而有天下
　　太祖　平泽潞【李筠】平扬州【并建隆元年】荆南降【髙继冲　得江陵归峡】湖南平【周保权　得州十五并干徳元年】蜀平【孟昶　得州四十六干徳三年】岭南平【刘鋹　得州六十开寳三年】伐太原【誓不杀一人遂烦再举】江南平【李煜十九州开寳八年】初受禅得州百三十九余皆僣叛至削平待遇降王极其恩礼【右混一事】　初用周朝三相范质王溥魏仁溥五年而以赵普代十一年而以薛居正沈伦代【右任相事】　去节镇兵权【即位四月判罕儒充晋州兵马钤辖即分兵权之渐】不领支郡　置通判　置转运判归公上【右经纶天下遏絶乱源事】　李汉超屯闗南马仁瑀守瀛州韩令坤守常山贺惟忠守易州何继筠镇棣州【以捍北邉】　郭进控西山武守琪戍晋州李谦溥守隰州李继勲镇昭义【以御太原】赵賛屯延州姚内赟守庆州童遵诲屯环州王彦
　　升守原州冯继业镇灵武【以备西戎】名称不过廵检使领兵不过五六千乆任乃至二十年结以恩丰以财又以酋豪秦再雄守辰州故五州延袤五千里不増一兵而诸蛮风靡【右制御夷狄事】　浚五丈河【劳民奉己必不为之】燕紫云楼【论及民事云小臣不为抚养决不为之】　尉非公事毋得入乡　以军卒代民给传置　给修河丁夫日食免民自备【右爱民事】　榜商税则例毋得创収【建隆元年】　吏部郎中阎式纳阳夏税一斛羡五升夺两官【后爵勲徐雄皆以受纳槩量不平免官右薄敛事】　诏大辟録奏　读尚书叹近代刑法之严　改司防为司理亲选清白者为之　不许兼职考掠依律致死者定为私罪　定折杖法【干徳元年】减私麯酒盐罪【建隆二年是年秋又令犯酒麯者配本州充役旧法皆弃市　右谨刑事】夏旱忧形于色减膳彻乐【建隆三年】　诏旱甚者即蠲
