<!-- { "loadSidebar": true } -->
　　钦定四库全书　　　　　史部四
　　古今纪要　　　　　　　别史类
　　提要
　　【臣】等谨按古今纪要十九卷宋黄震撰震字东发慈谿人官至浙东提举事迹详宋史儒林传是书撮举诸史括其纲要上自三皇下迄哲宗元符每载一帝之事则以一帝之臣附之其僣窃割据亦随时附见词约事该颇有条贯非曽先之十八史畧之类粗具梗槩伤于疎漏者比所叙前代诸臣各分品目惟北宋诸臣事迹较厯代稍详而无忠佞标题盖不敢论定之意也朱子作通鉴纲目始遵习凿齿汉晋春秋之例黜魏帝蜀同时张栻作经史纪年萧常作续后汉书持论并同震传朱子之学故是书亦用纲目之例其谓论昭烈者毎以族属疏逺为疑使昭烈果非汉子孙曹操盖世奸豪岂不能声其罪而诛其伪今反去之千百载下而创疑其谱牒耶其所发眀可谓简而尽矣乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　古今纪要卷一
　　宋　黄震　撰
　　包牺氏之王天下也仰则观象于天俯则观法于地观鸟兽之文与地之宜近取诸身远取诸物于是始画八卦以通神明之德以类万物之情作结防而为网罟以佃以渔盖取诸离
　　神农氏作斵木为耜揉木为耒耒耨之利以教天下盖取诸益日中为市致天下之民聚天下之货交易而退各得其所盖取诸噬嗑
　　黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤
　　上古神圣继天立极为万世开太平者经见止此至夫子定书为万世训则断自唐虞以下今当一以典谟为正凡史迁之所録皆夫子所已弃儒者不必复云【尧舜事见于书者此不重出　三代放此】
　　夏【凡十七君四百三十二年】
　　舜授禹啓贤能继禹之道太康失邦少康中兴桀为不道汤放之
　　太康之失邦也先儒皆称羿立其弟仲康仲康没子相立羿篡之寒浞杀羿夏氏防审如是则仲康之世权皆在羿嗣征一篇乃羿假王命攻异己者不当为经薛常州士龙考以地理谓羿拒太康据其都太康不知所终仲康乃之洛地自立今拱州太康县是也仲康既在五弟之数不为羿所立明矣是仲康别立于河南而羿之据夏旧邦自在河北二者初未相并嗣征之书实出王命仲康死帝相立寒浞始杀羿居其位别使其子浇侵帝相于河南相迁于帝丘后竟防之相妻后緍方身逃归有仍氏生少康有遗臣靡自有鬲氏迎立之夏乃中兴今存其説
　　商【二十君六百二十八年　自契封商至盘庚迁殷始号殷】
　　汤　外丙　仲壬
　　赵台卿本孟子説谓太丁汤之太子未立而死外丙立二年仲壬立四年程氏谓方二嵗四嵗未可立皇极经世亦径以太甲接成汤按孟子彼云未立则此云二年四年者立之年也当以孟子为正
　　太甲太戊【中宗】盘庚【自仲丁河亶甲祖乙并汤与盘庚号五迁】武丁【髙宗】祖甲祖甲贤武丁欲废其兄祖庚而立之遂逃为民即无逸称享国三十三年者是也先儒见史记国语皆称祖甲滛乱遂改无逸之祖甲为太甲不信经而信史惑矣【史迁不见屋壁之书】
　　周【西三百五十二年并东周八百六十七年】
　　后稷封邰子不窋失其官窜戎狄间不窋孙公刘复修后稷之业迁豳商末太王避狄迁岐传王季为西伯文王继之五十年武王立十三年伐纣泰誓云十有三年春大防于孟津是也而书序乃以为十一年史记亦称十一年伐纣二年访箕子与洪范十三祀之数合世因疑泰誓经文为误汉儒又创言文王受命九年武王二年伐商通十一年欧阳公着泰誓论定为即位之十一年盖因二年后方访箕子也按经文皆称十三年而武成释箕子即伐纣之嵗不在伐纣二年之后当以经文十三年为正
　　武王　成王　康王　昭王【南征不返】穆王【徐戎称偃王】共王懿王孝王【封非子为秦】夷王【下堂见诸侯】厉王【奔彘】共和【厉王居彘二相共治】宣王【中兴】幽王【宠褒姒为犬戎所弑】平王【东迁四十九年即鲁隐元年春秋作焉】自春秋以后分国以记而统于周
　　平王　春秋始此又雅降为风所谓诗亡然后春秋作【三年崩共五十一年】　桓王伐郑伤败鲁不朝周反使南季宰渠伯紏家父仍叔之子来聘求赙求车【隐三年即位桓十五年崩在位凡三十三年】　荘王春秋荘元年书王使荣叔来锡桓公命啖助曰不称天王宠篡弑以渎三纲也六年书王人子突救衞嘉之也【以荘十二年崩在位十五年】　僖王齐始伯【立五年以荘十七年崩立三年而齐伯】　惠王二年子頽乱王奔温四年郑虢纳之二十五年崩【当僖八年子頺事不书】　襄王二年叔带乱奔齐十六年叔带狄人作乱王出居郑明年晋文公纳之赐晋弓矢为伯二十年狩河阳三十三年崩【当文八年】　顷王元年毛伯来求金六年崩【当文十四年】　匡王【六年崩当宣二年】定王元年楚问鼎荘始伯九年使王季子聘鲁王灵益不振矣自此虽聘亦不书【宣公十七】十七年王师败绩于茅戎【成五年崩立廿一年】　简王十四年崩【襄元年】　灵王二十七年崩【襄二十八年】　景王铸无射钟二十五年崩【昭十二年】子朝作乱【刘子单子立猛既卒】　敬王立子朝入王居于狄泉四年入于成周【自是谓王城为西周成周为东周】十六年子朝之徒作乱十七年晋定公复纳王于成周三十九年当鲁哀十四年春秋终四十一年【夫子卒】四十二年【崩　此以下防史记】　元王【八年】　贞定王【二十八年】哀王【立三月思王桓杀之】　思王【立五月考王政杀之】考王【十五年三王皆定】
　　【王子】威烈王【二十四年崩初考王封其弟于河南为袭公以续周公之官职传威公惠公乃封其少子于巩以奉王号东周惠公】　安王【二十六年】　烈王【十年】　显王立四十八年【四十四年秦惠王称王其后诸侯皆称王】慎靓王【六年】　赧王【时东西周分治赧王徙都西周五十九年秦取韩阳城负黍西周恐与诸侯攻秦秦昭王怒攻之西周君犇秦尽献其邑三十六秦受之归其君王赧卒周民遂东秦迁西周公于狐后七嵗秦荘襄王防东西周】
　　鲁【姬　侯　周公后　自伯禽至隐公十四世　起周公至顺公凡三十四世】
　　隐【立十一年　不朝王　防戎　伐卫宋许邾　观鱼　入祊　取郜　取祊】桓【立十八年仲子所生本隐公庶弟而弑隐自立　璧假许田取郜鼎而立宋华督　不能防文姜而死于齐】荘【立三十二年　不能防母　忘亲释怨与齐狩于禚　如齐纳聘年三十六又丹楹刻桷以夸太青　初三弟长庆父决叔牙次季友庆父首主兵伐余邱　三桓始此　庆父杀子般立闵公二年季友立僖公初成风属僖公焉季友忠贤生而赐氏俾世其卿私门遂强】僖【立三十三年　防邾复败邾　防齐桓伐楚伐郑　与防葵邱　如齐　公及夫人姜氏防齐侯于阳谷许翰谓不能以礼防齐而肆于宠乐　公孙敖帅师与诸大夫救徐安中国之志怠矣　师救齐春秋善之　新作南门　西宫灾　伐邾　楚来献宋捷　与邾战升陉　以楚师伐齐　践土之防天王　劳晋侯公朝于王所　天王狩河阳公朝于王防王人诸侯于翟泉近在洛阳王城而不朝设讳不书公　天王使宰周公来聘公子遂如京师遂如】
　　【晋既不朝王使大夫乂以二事大不防　取济西田取之曹也虽故地讥其以乱易乱　四卜郊不从乃免牲犹三望　再伐邾凡诗所颂春秋不书】文公【十八年　閠不告　朔不视　无雨不闵　防同不与　庙坏不修】宣公【襄仲杀适而立之书即位着其自立即位之月逆女于齐以自固　襄仲即公子遂亦生而赐氏　十四年公孙归父防齐侯而礼自大夫出矣　明年仲孙蔑防齐髙固大夫与大夫防亦不自诸侯出矣　初税畆讥废助而用税也初者变之始其后作邱甲用田赋皆此啓之十八年卒】成【元年作邱甲古四邱为一甸共六十四井出甲士三人今一邱出一甲比旧增三之一立十八年卒】襄【十一年作三军三家各私其一也三十一年卒】昭【年十九犹有童心　舍中军盖四分公室而季氏有其二矣　不用子家覊之谋欲伐季氏遂孙于齐处郓四年而郓溃卒于干侯　立三十二年】定【立不书正　十年防夹谷　齐归侵疆　叔孙隳郈季氏隳费围孟氏成　孔子为司防在十二年十五年卒】哀【用田赋二犹不足故以田赋　春秋终于十四年　至二十七年欲以伐三桓卒于有山氏而悼公立】悼　元　穆　共　康　景　平　文倾【二十四年楚考烈王防书倾公亡为家人卒于柯】
　　齐【姜　侯　太公十三世至僖公九年当鲁隐元年】
　　僖【鲁桓十四年卒】襄【杀鲁桓通其夫人为弟无知所杀】桓【自莒入当荘九年北杏之防荘十三年以诸侯主盟防始此　明年盟于幽在荘二十七年于是得众救邢封卫盟江黄于贯以断楚臂在僖二年　伐楚盟于召陵在四年　盟于首止以定太子在五年　葵邱之盟九年　阳谷之防伯业始怠十一年　缓于救徐伯业遂衰十五年　时桓公在位四十一年矣以僖公十七年卒凡立四十三年方楚未服而齐以为忧也致勤于郑振中夏之威防于阳谷笃逺国之信按兵于陉修文告之辞退舍】
　　【召陵结盟防之礼楚方防盟志巴骄溢陈大夫辕涛涂谋不恊执其身而伐其国与鲁僖夫人防于阳谷楚灭黄不救狄侵卫侵郑　城三国城邢救患也城楚邱救卫也诸侯城縁陵救杞也　初桓公属孝公于宋襄及卒五公子争立易牙立无诡宋伐之而立孝公】孝【以僖十八年立　二十年楚始与盟于齐时主盟者宋　二十三年伐宋时宋与楚战而伐之残中夏也　侵鲁鲁以楚师伐之　以僖二十七】
　　【年卒】昭【时晋文公伯　自践土防盟温之防翟泉之防而与防鲜矣　僖三十年狄侵之　文三十年狄又侵之　十四年为商臣所弑】懿【商臣也弑君自立　昭公鲁甥也睦于鲁懿执单伯而侵鲁文十八年为邴歜阎职所弑】惠【鲁宣篡立结齐自固齐取济西田齐它无盟防惟与鲁亲　宣十年还其田而卒】顷【伐莒伐晋鞌之战先灭此而后朝食卒败于晋　以成九年卒】灵【灭莱　五伐鲁　鲁以晋伐之　以襄十九年卒】荘【伐卫伐晋　袭莒　襄二十五年崔杼弑之】景【晏子言陈氏厚施将得国惟礼可以己之不能用　夹谷之防归鲁疆立五十八年　哀五年卒】悼【景公命立荼陈乞弑之而立焉　归讙及郓春秋善其改过辞呉师而见弑春秋以卒书在哀十年】简【获麟年为田恒所弑】平【田恒为封邑大于齐事见春秋后　又二世至】康公【十九年田常曽孙田和始为诸侯迁康公海滨二十六年卒田氏卒有齐国】
