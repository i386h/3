<!-- { "loadSidebar": true } -->
　　时左兵东下，士英尽撤江北劲兵，堵拒江上；且曰：『宁为清所杀，毋为左兵所辱』。而朝议俱以为清不足虑，甚有欲用清以破左者。方国安、牟文绶名为御左，实避清而西。吴适疏劾二将逗遛；有旨：『左良玉称兵犯顺，连破九江、安庆。国安、文绶方在剿逆，吴适为逆臣出脱，是何肺肠？着革职提问』。先是，阮大铖、张捷辈欲借太子起大狱，因逼外议不果；及得适疏，决意借叛逆为名，曲肆罗织。既而清兵南下，遂不及具狱。

　　二十五日（丁丑），清兵入扬州，知府任明育、督辅大学士史可法等死之。

　　史可法时退守扬州。清至淮，可法犹以好语慰士民，谓『清骑尚阻黄河，岂能绝流飞渡』！迨清兵直抵六合，可法急令开城门，听士民出城远避。清未至，高、刘二镇之兵已肆其劫杀之矣。豫王入扬州，监军兵部主事何刚投井死，庶吉士吴尔埙被创死，知府任明育冠服坐堂上骂而死，诸生高孝缵公服自经于府学之明伦堂。可法拥七十骑突围而出，行至班竹园地方，清追及，尽歼之；史遂死于乱军之中。有押住者夷人也，为史内丁；豫王下令募生得之。至则劝之仕，不可；曰：『我受史阁部厚恩，誓于此生，靡敢失节』！豫王不忍杀，羁留半月，终不屈；乃纵之归。归即觅史尸，已不可得矣。今之葬梅花岭者，乃史公衣冠耳。事平后，押住赁居邗关前一室，磨面自给；有叩以往事者，惟恸哭而已。

　　附录

　　马士英请召黔兵入卫，为走贵阳计；黔兵三千调至，令驻鸡鸣山，践蹈僧舍民房殆遍。每夜拨二百名守护私寓。

　　二十七日（己卯），马士英捆责报警。

　　镇江龙潭驿探马报：『清编木为筏，乘风而下』。又一报：『至江中发一炮，镇江城裂四垛』。最后杨文骢令箭至，云『江中有数筏，疑是清架炮城下，火从后炸，震倒颓城半垛。早放三炮，江筏纷碎矣』！士英将前报二人捆责，而重赏后使。自是探报寂然。

　　二十八日（庚辰），召对百官于武英殿。

　　自左兵报至，上日怨马士英王之明事，谋所以自全。二十六日视朝毕，问群臣迁都之计，钱谦益力言不可；乃退。是日召对，上下寂然无一言。良久，上云『人皆传朕欲出行』。王铎云『此语从何得来』？上指一小奄；铎正色语奄曰：『外边话，不可乱说，煽惑上心』。铎因请讲期；上曰：『且过端午』。赞周时泣前曰：『大事去矣！奈何』？上笑曰：『天下有老马在，何忧为』！  
　 
圣安本纪卷之六

　　五月壬午朔，吏部尚书张捷率百官进表贺捷。

　　时江北信绝，左兵与靖南相持不下，阮大铖、刘孔昭虚报捷音；捷遂率百官表贺，以愚都人耳目。是早，有书联于东、西长安门柱者云「福人沈醉未醒，全凭马上胡诌；幕府凯歌已休，犹听院中曲变」。又云「福运告终，只看卢（太监卢九德）前、马（马士英）后；崇基尽毁，何劳东捷（张捷）、西沾（李沾）」。又云「二■〈鼠卯〉（闯、献二贼）翻世界，七煞（刘孔昭、阮大铖、李沾、张捷、杨维垣、赵之龙、朱国弼）卷地扫；东林一马踏江南，四镇擎天归北漠」。

　　发明

　　张捷身为冢宰，不能进贤、退不肖，使半壁巩于盘石；而党邪害正、比周为恶，坐视国事决裂。至是尚恬不知耻，虚表贺捷，将以是尽统均之职乎？直书于册，良可丑矣。

　　初五日（丙戌），上不视朝。

　　端阳节也，上以演剧，故不视朝。

　　附录

　　黄得功与左良玉屡战，身中三矢。捷闻，加太傅；遣太监王肇基劳之。并加阮大铖、朱大典俱太子太保，总兵张武、郑彩、黄蜚各加三级，副将以下各加一级。

　　礼部题编修陈之遴给事中、戴英福建主考。

　　初六日（丁亥），有一骑从金川门入马士英寓。

　　午后，士英入大内与卢九德、田成二奄商议；传令各门下闸，辰开申闭。

　　初七日（戊子），百官集清议堂会议，预坐者十六人。

　　时马士英、王铎、蔡奕琛、张捷、张有誉、钱谦益、李沾、唐世济、陈盟、李乔、杨维垣、陈于鼎、钱增、张孙振、秦镛、赵之龙等十六人坐堂上，窃窃偶语；百官集者甚众，皆不得预闻。临散，唐世济、李乔齐声相和曰：『即降志辱身，亦甘之矣』！后有叩之大僚者，皆云『北信甚急，今已无妨』。盖所会议者，藉之龙以款于清也。

　　初八日（己丑），发黔兵六百人守孝陵。

　　门禁甚严。

　　清兵驻瓜州。

　　列营北岸。

　　郑鸿逵、黄斌卿、黄蜚驻镇江。

　　列营南岸，相持者两日。庚辰早，清开闸蔽江而下，三镇各镇兵东遁；江南诸师皆溃，诸将各卸甲鼠窜。苏抚霍达尚未到任，闻变即易服潜入苏州。郑鸿逵路经丹阳，烧劫南奔；黔兵从杨文骢者止存五百人。传言清已渡江，镇江无备；南都大震。

　　初十日（辛卯），传三淑女在丝厂者放还母家，缙绅家眷不许出城。

　　帝如太平，操江诚意伯刘孔昭不纳，遂幸靖南侯黄得功营。

　　是日，唤梨园子弟入大内演剧，上与卢九德、田成、屈尚忠等杂坐酣饮。二鼓后，上同太后、一妃与内奄多人跨马从通济门出。至太平府，孔昭闭门不纳；彷徨江次，不得已就黄得功营。得功方出兵与左良玉战，闻之即归营；向上泣曰：『陛下死守京域，臣等犹可借势作事。奈何听奸人之言，仓卒行幸乎！今进退将何以处？陛下自误，非臣等负陛下也。臣营单薄如此，其何以处陛下哉』！上俯首无语者久之，暂留营中。

　　发明

　　书「如太平，幸靖南营」者，为尊讳也；书官、书爵、书「不纳」者，着跋扈也。孔昭前攻张慎言、援阮大铖，不啻被发缨冠之急矣。今君父有难，反欲作闭户计乎！车驾不纳，则君父之伦绝；祖母可弒，则父子之伦绝。比事以观，孔昭大逆不道之罪难掩矣。

　　十一日（壬辰），马士英逃。

　　钱谦益黎明肩舆过士英寓，门庭寂然；良久，士英出，箭衣小帽，向钱拱手云：『诧异！诧异！我有老母不能随亡殉国矣』。即上马去，后随妇女多人皆马上妆束，家丁百余人拥出城。至孝陵，诡装其母为太后；守陵黔兵自卫，趋广德。过村落，劫掠一空。广德闭门不纳，士英怒，督兵攻破之，杀其知州赵景和。迂道至安吉，贻书知州黄翼圣曰：『广德见拒，故尔从权用兵；首先倡义，当有不次之擢』。翼圣由是率士民肃迎道左，扫公署以停伪太后及士英家眷，其随行者皆有酒肉之献；士英大悦。浙抚张秉真下檄安吉问真伪，翼圣启云：『阁部既真，恐太后亦非伪』。秉真遂备法驾迎入杭州，舍于公廨；士英屯兵于城南。时潞王寓杭州，参谒伪太后如常礼，伪太后辞之；已而王令妃具宴送入，伪太后复峻辞之：人始疑其伪。既而，人从南中来者云：『太后已乘驴随弘光入天界寺矣』！而后知其果伪也。

　　发明

　　运筹帷幄，辅臣职也；折冲万里，枢臣任也。士英以一身兼之，而坐令国事至此；又不能死守，首行倡逃，恶莫大焉！特书其目、尽削其官，盖始终绝之也。

　　附录

　　城内栅们盘诘甚严，获奸细及马士英中军共八人送戎政，赵之龙斩之。

　　弘光既出，内外鼎沸，百姓乱拥入内宫抢掠，御用物件遗落满街。文武一时隐匿，洗去寓所封示。男女出城者如蚁，有出而复返者。

　　午刻，都人入狱拥太子入朝，登殿正位。

　　百姓千余人擒王铎至中城狱，令认太子，即群殴之；铎曰：『非干我事，皆马士英所使』！百姓曰：『汝舌在士英口中耶』！复殴之，须发俱尽；太子亟以谕止之。百姓随拥太子上马入西华门武英殿，又拥至西宫，取弘光所遗冠袍服之；即于武英殿登座，群呼万岁。两月以来天气隐霾凄惨，是日天清日朗，众心欢悦。各部寺署官见者俱行四拜礼，大僚亦间有至者。

　　十二日（癸已），太子诏谕臣民。

　　午后太子传示，告示周朱标，坐日空字，黄纸书之。曰：『泣予先皇帝丕承大鼎，克壮前猷。凡兹臣庶同甘共苦，播着中外，罔不宣知。胡天不吊，惨罹奇祸；凡有血气，裂眦痛心！泣予小子，分宜殉国；思以君父大仇不共戴天、皇祖基业汗血非易，忍诟奔避，图雪国耻。幸文武先生迎立福藩，予惟先帝之哀，奔投南都，实欲哭陈大义，身先士卒；不意巨奸蔽障，致撄桎梏。予虽幽囚城狱，每念先帝，无一日不三痛三绝也。如今者福王闻兵远避，先为民望；其如高皇帝之陵寝、亿万苍生之性命何！泣予小子，将历请勋旧文武诸先生，念予高皇帝三百年之鸿烈、先皇帝十七载之旧恩，助予振旅，扶此颠沛。何期父老人民围抱出狱，拥入皇宫；予见宫殿披靡，踉跄祖业，不胜悲涕！奈诸父老焉知予负重冤，岂称尊面南之日乎？谨此布告，在京文武勋旧诸先生士庶人等，念此痛怀，勿惜会议，予当恭听，共抒皇猷；勿以前日有不识予之嫌，惜尔经纶之兆也！不念旧恶，垂诸训典，非敢云赦；惟愿即临，匡予不逮！谨此』（此示从「江南闻见录」增入）。

　　附录

　　戎政赵之龙出示安民，有「大驾播迁，本府死守；此土已致大清帅，自有裁酌。尔民不必惊惶徙避」等语。张捷闻太子即位、王铎下狱（时提督京营忻城伯赵之龙因民心恨铎，故暂移铎至中城狱），恐以次及己，微行至鸡鸣寺，以僧幡带自缢于僧舍。杨维垣亦惧以前罪见讨，先勒二妾死，为买三棺，旁置二妾、中题「杨维垣之柩」，并埋中堂；身挈一仆，夜遁至土桥，为仇家所杀。数日，仆复迹之，尸为犬食其半。

　　十三日（甲午），太子令释王铎于狱，仍命为大学士；又释高梦箕于刑部狱，升礼部侍郎兼东阁大学士。二人出狱即逃。

　　附录

　　赵之龙召勇卫营兵入城，城中乘间而出者甚众；栅禁稍宽，店肆亦有开张者矣。时文武诸臣集中府会议，齿及太子，皆有难色曰：『前日几番云云，恐有蹈吕、张之咎者；且弘光帝复来奈何』？赵之龙曰：『此中复有新主，款使北归，其何词以善后』！众皆然之，遂散。各衙门出示安民，但言城守，并不及立新主事。

　　马士英寓在西华门，其子马锡寓北门桥，都督公署在鸡鹅巷；百姓焚毁一空。次掠阮大铖、杨维垣家；大铖最富，歌姬甚盛，一时星散。

　　太子敕封中城狱神为王，差官捧敕，二人前导。至狱中，开读敕文，称「崇祯十八年」；兵马司官素服迎之。

　　监生徐瑜、萧某谒赵之龙，劝早奉太子即位；之龙立叱斩之。差官自北京归、之龙即入西宫，劝太子避位；尚书张有誉、高倬、侍郎陈盟、王心一等皆逃。

