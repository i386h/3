<!-- { "loadSidebar": true } -->
　　黄澍等日夜以大义说良玉。至是，良玉犯阙；突入总督何腾蛟衙门，告以故，且邀以共事。腾蛟坚拒不可，乃劫至舟中。腾蛟乘间赴水，溯江逆流而上；楚人惊异之，仍拥至武昌。良玉遂统兵东下，请除君侧之恶；移檄远近，略曰：『马士英者，蛮獠无知，贪狠悖义。挟异人为奇货，私嫪毒以种奸；欺虾蟆之徒闻，恣鹿马以任意。不难屠灭皇宗，遂致刑僇太子。效胡庸之名访邋遢，不使其遁于荒野；踵钱宁之刑讯大千，又不容其毙于深宫。群小罗织，比燕啄而已深；中犴幽囚，视雀探而更惨。李沾喊拷，何如崔季舒拳殴；王铎喝招，有甚朱友恭塞谤。岂先帝不足复留种，既沈其弟，又灭其兄；将小朝别用一番人，既削其臣，并剪其主。嗟乎！安全藏之不作，丙定侯之已亡。附会成群，谁敢曰吾君之子！依违了事，咸称曰的系他人。临江之为乳虎，是可忍也；子舆之遇毒蟒，尚何言哉！玉受恩故主，爵列通侯；虽无食蕊之思，讵忘结草之报！愿同义士，共讨天仇。严虎豹之亟驱，风云气愤；矢鹰鹯之必逐，日月光昭。郿坞丰盈，应有燃脐之患；渐台高拥，难逃切舌之灾』！檄下，远近传知，惟京师噤口。

　　发明

　　海内望是举久矣，无不喜其来而悲其晚。此顾以「反」书，何也？曰：君虽不君，臣不可以不臣。晋赵鞅与荀寅士吉射相恶，治兵相攻，「春秋」直书曰「叛」；正为后世贼臣称兵向阙，以「诛君侧」为名而实欲胁君以取国者，着律令也。宗社虽丁板荡之戚，而冠履决无倒置之理；此良玉书「反」之意也。故必通于「春秋」之义者，麟后可以权衡天下之事。

　　特授钦定「逆案」刘廷元等官。

　　张捷题覆：『杨维垣疏表章附郑戚诸臣刘廷元、吕纯如、黄克缵、王永光、杨所修、章光岳、徐大化、范济世各赠荫祭葬，徐扬先、刘廷宣、姜麟、许鼎臣、岳骏声、徐卿伯各赠官祭葬，王绍徽、徐兆奎、乔应甲、陆澄源各复原官』；奉有俞旨。

　　发明

　　廷元等之入「逆案」也，或以拥戴、或以谄附、或以赞导、或以颂美，皆从逆贤定罪，不关郑也。至王永光以庇奸通贿罢位、许鼎臣以纵贼失事蒙谴、陆澄源以居官狼籍被察，与附郑尤风马不相涉。今捷徇维垣之请，尽给恤典，是直为逆贤鸣冤，斥先帝为失刑也；逆莫甚焉！且郑氏，外戚也；当附乎？不当附乎？攀附外戚者，为君子乎？为小人乎？诸人之品行昭然矣，张捷之心事可知矣！直书于册，所谓不待贬绝而罪恶自见者也。

　　附录

　　史可法疏：『清兵分路南下，李成东弃徐南奔。镇将平日拥众縻饷，一遇警急，全不足恃』。

　　王永吉疏：『弃徐万分可惜，乞敕刘泽清固守淮安，勿托勤王移镇』。

　　刘洪起报：『清乘势南下，诸将逃窜，无人敢遏，恐为南京之变』。

　　给事中钱增疏：『警报日至，刘泽清、刘良佐退避郊外，平日养兵何用』？

　　士兵王绍等疏：『北兵日逼，刘泽清退避南下，抢夺民间财物，异常惨酷』。

　　卫允文以边警求退。

　　太监屈尚忠上童氏招，词连史可法中军孙秀及北归庶吉士吴尔；命逮之。

　　惠安伯张养志疏劾选郎陆康穆贪污；有旨：『不必苛求』。

　　刘泽清疏：『文武考察，旧例不许借题罗织，驱逐异己』。

　　逮河南巡按陈潜夫。

　　徐元爵袭封魏国公。

　　方国安挂镇南将军印。

　　刘呈瑞补御史。

　　原任漕运总督路振飞自明守淮之功，有旨切责；朱国鼎复劾之，奉有严旨。

　　御史毕十臣疏：『孟夏享太庙，文武陪祀者多不至』。着行申饬。

　　升梁云构、李乔俱兵部右侍郎。祁逢吉户部右侍郎，总督仓场。王国宾太常寺少卿，提督四夷馆；周宗文光禄寺少卿。

　　改王永吉提督淮安庐凤军务，专理防河；钱继登兼巡抚扬州。田仰撤回另用，卫允文事定再议。

　　清兵入亳州。

　　左良玉下九江、安庆。

　　初九日（辛酉），诛从逆臣周钟、武愫、光时亨于市。

　　阮大铖杀周镳、雷演祚于狱。

　　前以马士英疏，逮镳与演祚下狱。阮大铖复出「不忠不孝大逆元凶疏」纠雷，略云：『崇祯乙亥之春，流贼犯太湖；演祚与妻孥皆衣缊敝，而更其父以新好之衣，祚向贼指其父曰：「此我家主翁，有窖银数万，拷之可得也」。贼因舍祚而执其父，拷掠以死。尤有罪不容于诛者：初，传闻国变之时，阁臣马士英在江北与诸勋臣歃血定盟，拥立皇上。臣从山中贻书与之，谓「册立大典，宜依伦序」；而阁臣先已得愚臣之心，整顿兵马，声言诛二心异议之奸，众乃定。而实怀二心操异议者，姜曰广、张慎言两奸主张，而演祚明佐之。更可诧者，演祚被逮后，托其私党向臣门生齐维藩、方启曾转语臣、令与救解，愿以戎政尚书相送；臣甚骇之！夫戎政尚书，乃皇上高官荣爵，必群臣会推、众议佥同而后定；何云举以相送？只此一言，其平日依草附木、把持朝政，实自供自吐矣！如此凶逆，即寸磔不足暴罪；可令悠悠长系，正法无期哉』？至是狱上，雷演祚与周镳俱着勒令自尽。

　　发明

　　周钟等三人从贼者也；肆之市朝与众同弃，深得逃逆之义矣。若镳与演祚，非贼也；不过为大铖修郄耳。夫拥戴逆贤者是贼，而得罪崔呈秀者非贼；叩首逆闯者是贼，而见忤阮大铖者非贼。今从贼昭著之时敏、黄国琦皆优以原官，而周钟胞兄周铨亦超然局外；何独于镳与演祚是问乎！王扎子杀召伯、毛伯，『春秋』特目「王扎子」以讨其罔上之罪。故今于二人变文曰「杀」而特目「大铖」，以着其造恶之罪。

　　臣顾炎武曰：演祚陷父于贼及明佐姜、张与戎政尚书之语，不知有无；但现居殿阁之冯诠，大铖不难诬之以合门殉难，则其言之不足凭可知矣。疏内云「士英与勋镇歃血定盟，拥立皇上」，则其居为奇货，兵势相挟，直认不讳矣。又云「臣在山中贻书与之，谓册立大典，宜依伦次」；夫立君，大事也，况当北都失守、群情震惊之际，自应内外协心、广咨博询，社稷为重、伦叙为轻。大铖以「逆案」余孽，敢从山中遥参其权；则其平时呼吸相通、当日合谋构局，尤彰彰矣。又云「戎政尚书乃高官荣爵，必廷臣会推、众议佥同而后定」；盍思兵部侍郎非高官厚爵乎？何士英一手握定，不容廷臣推举、不顾众议异同！岂大铖呈身士英之门，便可送、可受乎？只此数语，而大铖之把持朝政，真自供自吐矣！特为拈出，以存千古公案。

　　江湖总督袁继咸疏请赦太子；不允。

　　继咸奏：『良玉举兵东下，请赦太子以遏止之』。有旨：『王之明的系假冒；如果先帝遗体，朕岂无慈爱。人臣何即称兵犯阙！继咸身为大臣兼拥重兵，如何说不能堵御』。

　　督师大学士史可法疏请入朝；不允。

　　可法疏请召见，面陈太子处分，以息群嚣；有旨：『西警方急，卿专心料理，待奏凯后朝见』。

　　从潞王常淓于湖州。

　　王初至杭，适海宁，百姓群疏陈之遴于抚按。王得其揭，偶向布、按三司言之。之遴惧，反起浮词。御史彭遇扬召对，力言『当日大臣意在潞王，幸马士英违众独立。今杭城省会非所宜居，恐有他虑』。乃有湖州之命。

　　附录

　　马士英荐白次李毓新即补职方司主事。

　　士英自出五千金委黄金钟招募健卒，即补金钟府同知。

　　梁云构请召黄得功、刘泽清统兵入卫。

　　马士英奏：『水陆诸军必直抵湖口，与九江、安庆呼吸相通，乃知上游消息；乞敕阮大铖、朱大典督诸军前进，不得稽延』。

　　黄得功提兵入援，命于荻港暂住，有警前进。

　　太监高起潜奏：『左兵东下，闯贼尾后；我兵前击，自当指日授首，不须过虑』。

　　史可法三报边警，命『上游急则走上游；清急则御清；自是长策』。又疏：『今日江北有四藩、有督师、有抚按、有总督、有屯抚，官不为不多矣。清、寇并至，曾何益毫未哉！臣近至扬州，一时集于城内者有总督、有提学、有监科，酬应繁杂，府县皆病。今又有盐督；盐督人人可以剥商，商本尽亏，课从何出？利归豪猾，不足之害，朝廷实自受之』。

　　马士英奏上江大捷，赏阮大铖、朱大典、黄得功、刘孔昭、黄斌卿、黄蜚、郑鸿逵、郑彩、方国安、赵民怀、卜从善、杜宏域、张鹏翼、杨振宗银币。

　　命兵备副使马鸣霆驻江阴、邱司奇驻镇江、杨文骢监军镇江。凡逃兵南渡，用炮打回，不许过江一步。

　　礼部奏选淑女，着于十五日进元辉殿。

　　十一日（癸亥），贡院汇选淑女七十人中，选中阮姓一人。

　　系阮大成之侄女。

　　〔附录〕

　　太监田成，浙中选到五人，选中王姓一人，又周书办女一人；俱送进皇城内。

　　太监屈尚忠奏催大礼措办银两；有旨：『着该部火速挪借』。

　　马士英疏请设洋税事：开洋船，每只或三百两、或二百两，设太监给批放行。于崇明等县起税，如临淮关例。

　　户部奏请徽、宁等府豫征来年条银。

　　侍郎申绍芳往浙、直催饷。

　　御史张兆熊奏：『王之明一案谤议沸腾』。有旨：『着法司即将口词章疏连夜速刻印刷，务使逐郡宣布』。

　　桂王子安仁王（由樱）、永明王（由榔，后为永历）召居近京。

　　太仆寺丞张如蕙丁艰还籍，着留行囊充饷。

　　御史刘勷奏：『缉奸严密，下役四出扰害』。

　　御史何□□疏：『请禁四六文章并坊刻社稿』。

　　赠邹逢兰太仆寺卿。

　　马士英请令一榜廪生输银准贡。

　　前山东提学副使翁鸿业子世维奏请追恤；奉旨：『果殉难济南，何待六年始请？明系潜逃偷生、徐希掩饰；不允』（按鸿业逃为僧，是秋还家；踰年死）。

　　起补王时敏太常寺少卿、范凤翼光禄寺少卿。

　　特授从逆臣黄国琦为兵部给事中。

　　发明

　　叩逆闯者，贼也；拥戴逆贤者，亦贼也。故国琦与杨维垣等同书「特授」。若曰是皆贼也，何嫌同辞！

　　清兵入淮安，总兵东平伯刘泽清逃。

　　泽清既请入卫，谕以防边为急。及闻清至，遂大掠淮安，席卷辎重西奔；沿河竟无一人守御。豫王从容渡河至淮安，稍休即拔营南下。

　　发明

　　泽清助马、阮而攻去姜曰广、刘宗周诸人；威力如此，宜其清兵渡河，上之奏顺昌之奇捷，下之效襄阳之固守。不取法乎此，乃法童贯太原之逃乎！昔日之权焰，今安在哉？书官、书爵、书「逃」以绝之者至矣。

　　下给事中吴适于狱。

