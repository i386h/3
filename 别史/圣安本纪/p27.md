<!-- { "loadSidebar": true } -->
　　隆武帝自芝龙既去，定计幸赣。八月二十一日始行，犹载书十车以从。二十四日，至顺昌。闻清兵已及剑津，且踵至；仓皇骑奔，从者止何吾驺、郭维经、朱继祚、黄鸣俊数人。既而，吾驺、维经亦散去。清兵至顺昌，搜龙杠，得士英、大铖、国安于既降后有「请驾出关为内应疏」；追之，大铖方游山，投崖而死，仍戮尸。士英等四人骈斩延平城下，家眷百数口尽给赐兵丁。清兵过延平而东，独陈谦之子某帅数骑追驾，欲为父报仇，及于赣州。时隆武帝将入广，因停一日曝龙凤衣；遂为所及，并擒曾后及朱继祚、黄鸣俊。械至福州，隆武帝与曾后皆遇害。继祚勒致仕，旋为乱兵所杀；鸣俊许授五品官，以老疾辞，免。礼部尚书曹学佺、通政使马思理俱自缢死。别遣固山韩某、李成栋略兴、泉、汀、漳等处；九月八日入泉州，德化知县陈元青迎降，大学士蒋德璟绝食死。十五日，至汀州。十月十九日，入漳州。守道传从龙、知府金丽泽降，皆仍旧职；不数日，乡兵起义，被杀。

　　初，清兵未至泉州，郑芝豹先至，闭城门；大索饷，皆计乡绅家财勒取。不应，皆即枭首，至缚亲家母于庭；抵暮得数万。又其火手五百将尽焚城中宫室；以饷未足，迟至明日。俄报固山兵将至，乃奔安平。芝龙保安平，军容烜赫、战舰齐备，炮声不绝震天地。以前遣洪、黄之信未通，犹豫未敢迎师。又自恃先撤关兵，无一矢相加，有大功；而两广素属部下，若招两广以自效，闽广总督可得，犹南面王也。贝勒令泉绅郭必昌与芝龙最厚者招之；芝龙曰：『吾非不忠于清，恐以立王为罪耳』。会固山兵逼安平，芝龙怒曰：『既招吾，何相逼也』！贝勒闻，乃切责固山，令离安平三十里，勿驻军。而遣内院二人持书至安平；书略曰：『吾所以重将军者，以将军能立唐藩也。人臣事主，苟有可为，必竭其力；力尽不胜天，则投明而事，乘时而建不世之功，此豪杰事也。若将军不辅立，吾何用将军哉！且两粤未平，今铸「闽粤总督」印以相待。吾所以欲将军来见者，欲商地方人才故也』。芝龙得书，大悦。其子弟皆劝芝龙入海：『鱼不可脱于渊』；不愿降。而芝龙田园偏闽、广，秉政以来增置庄仓五百余所；驽马恋栈，遂进降表。过泉州，大张布告，夸投诚之勋；犹持贝勒书招摇，得官者就议价。十一月十五日，至福州，朝见贝勒；握手甚欢，折箭为誓。遂命酒痛饮，饮三日。夜半，忽拔营起，遂挟之而北矣。从者五百人皆别营不得见，亦不许通家信；芝龙对面作家书数封，皆嘱无忘清朝大恩语。而谓贝勒曰：『北上面君，乃龙本愿。但子弟多不肖，今拥兵海上，倘有不测，奈何』？贝勒曰：『此与尔无与，亦非吾所虑也』。

　　芝龙既行，郑彩、郑鸿逵、郑成功皆率所部入海；张肯堂往舟山，依鲁监国。芝豹独奉母居安平。芝龙至京陛见，奉朝请。

　　丁亥秋，郑彩、郑成功杀掠漳、泉诸郡，皆破之，汀、邵并乱；遂据建宁。戊子夏，清兵再入闽；破建宁，屠之，直抵泉州；郑氏兵复遁入海。

　　附记

　　初，福建既陷，惟曾庆据平乐、刘中藻据福宁。己丑冬，清分兵攻之，庆既降，被杀；中藻势穷、自缢。而延、漳、汀三州界连江右，延平所属又处万山中，乘清兵既回，复拥立德化王慈烨，取大田、复龙溪。十一月中，清复遣靖南王耿□□来攻；尚书罗南生出降，王被获。

　　癸巳，清兵克舟山；鲁监国□□□张肯堂死之。

　　已亥夏六月，郑氏复率舟师大学北伐，人心震动。师次京口，进攻江宁；军行不戒，为梁化凤乘间袭杀，大败而去，海氛遂靖。至庚戌，郑氏有投诚之志。朝廷遣大学士吴□□、吏部侍郎蔡毓荣、学士明珠经理其事，遂命兴化知府慕天颜往复台湾，业有成局；而三藩不欲，事遂寝。又十余年，三桂就灭，诸藩尽芟，至癸亥、甲子，郑成功之子□□偕故明之后□□归降。时天下大定，法网久宽，遂受之，而处之齐，鲁之间；海波由是永息矣。

　　隆武皇帝亲答监国鲁主御书

　　王迩来无恙！谢来使赍到书启、礼物，披阅再四，叹王意之殷厚、媿朕躬之无似也。

　　吾太祖夜不解甲、日不去戈，十四年而成一统洪业，封诸藩以周天下。仰窥圣意，一日千秋；或亦曰年谷岁丰、四海咸宁，天子万年、本支百世而已。朕与侄王同分高庙，丧乱之后，存吾二人。但使稍明理道，何忍一线嫌疑，即是自亡高庙！若求无嫌无疑，惟各善体祖意。有唐蹀血，万世唾焉；靖难云云，痛祖斯甚！使朕处之，盖必有道；既见令人笑往，断不令后人笑今。此实朕志，王勿泛观也。

　　朕性至淡，遇每违心。家难垂三十年，荷吾威宗，幸不坠祀。七载奉藩，日以圭绂为桎梏，辞爵雪父，蒙难八年。昨春寇变，初夏时凤镇牟文绶三请进营，愿躬拥戴；朕志守节，以死自甘。今其人固在，不可欺也。圣安恩宥，溯流遇变；抵嘉兴，拥劝颇众，朕复以死自誓，出揭首奉潞王。临安再覆，黄道周、郑鸿逵翼戴于前，郑芝龙、浙闽臣奉迎于后，朕犹出揭让贤；如侄王者，亦在此「让揭」之内。其时虏势如倾、人心如沸，瑞、桂、惠王近枝既邈不可问，但有朱家一庶宗，能发愤而缵鸿名，使我祖祀不断，朕实甘心北面；惜不见此！乃为文武所逼，以巢、由之身被尧、禹之服；一毫利此，则天地、祖宗诛之殛之，四方万世诛之殛之！盖朕虽才非光武，而志愿颇效周文。秦、汉以后，帝制太浓，使篡弒接踵；伤哉此位，至苦至危！故祖制所以有「亲王乐过天子」之教也。闰六月七日监国，二十七日登极，誓以身殉祖庙；御诏求助万方，犹曰『始借大号以复旧疆，终必访道而全高尚』。然今半年，名曰天子，依然长素布炮，宛一畴昔故我；所增者，三鼓批览不休、黎明寒暑先起。见一好臣，如得性命；闻一警信，似痞埋胸。焦兵劳民、忧文悼武，多少倾不尽苦。朕年近知命，未耀前星；疲面癯形，或亦殉祖之实状也。王以七月十七日监国于台，八月十六日迎至于绍；朕方喜有分劳，而卢开歧视。日盼王之善音，如冀衣食寒暖。陈曜之回，词愈于理，音得而未善也；今柯、曹二臣至，音善而犹未尽也。盖「膝下」之称，以父待予，是王之过厚；而犹曰启、曰书，则似婉示朕不足缵鸿名而雪高庙也，朕实虚心自惭。

　　焦劳六月，各路之师未至、江上寸土未复；亲征迟缓，累吾侄王枕戈，临戎忍痛，然亦非无自也。侄王虽值虏冲，然所当西兴一带数百里，稍易为力。朕自颁诏四方，云、贵、两广、楚、豫、江、川奏贺毕至；虏寇交讧，钱粮一分末至。而数千里安危仰成于朕，致朕左支右吾。拮据六月，幸赖祖灵，闯逆授首于楚省、靖江底定于粤东，江右境土渐复、三吴臣民踵至。痛念□战六月，杭虏犹抗、徽逆尚梗，师未奏功。是用今腊六月，朕已亲自临戎，直趋江干督战；先衢暂住，俟王回音。或诸臣不信朕之坦怀，各恐失其佐命；王或不答，或再复以责备，朕一定怡然自咎。惟期奋力江干，赎朕无能之过。或又不尔，则实不敢舍温、衢，自绝八闽咽喉；躬率兵将于建、抚，为上游瞻仰孝陵之计。王勉事武林，期与侄王共至金陵。以情不忍将秦比祖、以地不得不借成说，聊以自明。盖如所谓「先入关者王」，当关旧京、不当关一杭。咸阳之定，原有成法；是诸臣之小误当政，勿令义帝笑人。万一侄王排纷纷之群议，不以列国自待，而负一统高皇；朕之处王止有一让，王之处朕岂恁恝然！监国既奉钦命，何难一表明尊；此实高庙之灵，非朕福德所至！然存亡关头，实在于此。朕有言曰：『今而后，断与王以玉帛见，断不与王以弓矢见』。王未帝则无不尽其挽、王称尊则无不尽其让；朕志决矣，愿王首善为高庙计、次善为朕与王计也。

　　总之，虽变遇万筹，朕第有朴诚自待。信笔无文，惟贵达意。王虽自有其历，朕历亦不忍遍颁四方而独遗王侄不赠也。朕心切尽，置用惟王！

　　十一月二十日，册封亲、郡十王，令徽辽再续，功继崇阳，以上答我高庙。王或不厌所闻，故于书尾并及。冬寒珍重，惟监国侄王亮之！  
　
