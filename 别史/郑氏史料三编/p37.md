<!-- { "loadSidebar": true } -->
　　吏部尚书正一品臣李之芳等谨密题为招抚未蒙优叙、吁恳题请察案叙议、以广皇恩事：奉御前发下红本该福建提督施琅密题前事内开：据江南扬州府管粮通判林升申称：卑职于康熙十七年间，倾家募备鞍马、丁壮，赴前福建总督军前随征。九月内破敌于蜈蚣、龙虎山，恢复长泰、同安二县及江东桥等处。十九年二月内，攻破寇垒十九寨，恢复海澄县城、金门、厦门等岛，已经塘报。康熙二十二年六月内，将军攻破彭湖，克平三十六岛，海逆遣差求抚，卑职蒙姚督院、金抚院会题，公委赍发招安告示下海。适将军差侍卫吴启爵、笔帖式常在等俱到台湾，面见伪藩郑克塽、伪侯伯刘国轩、冯锡范等，多方宣布德意，郑克塽遂差员赍带印信、降表，同职赴督、抚、提衙门验明缴部。蒙姚督院开列招抚颠末，并卑职呈缴郑克塽宴金一百两、刘国轩、冯锡范赆仪四十八两，发司贮库充饷。于二十二年八月内会题续为遵探回报事，本年十月二十日奉兵部咨开：据福督姚启圣疏称：台湾兵民于七月二十二、三等日尽行剃发，惟伪藩各官侯旨到日遵制剃发献地。臣又发示，令伪官等速将印册尽交提臣收管，主稿会题。又臣差官林升等带回郑克塽等伪书三封，并名帖及差官代馔单另咨缴部，所有馔银共一百四十八两，俱发司贮库等因。奉有该部知道之旨，钦此。查台湾投诚事理，近经议政王等据福建水师提督施琅一疏会议，令料理粮饷侍郎苏拜会同该督、抚、提等确议具题，已经奉旨行文在案，此疏无庸议覆，相应批存，仍咨该督并户部知照等因。又为恭报台湾就抚等事，本年十月三十日奉兵部咨内开：据福建水师提督施琅题前事一疏，奉旨：览卿奏台湾就抚，郑克塽、刘国轩、冯锡范等差伪员冯锡珪、刘国昌、冯锡韩等具疏投诚，情愿缴送伪印册，率众登岸求请安插，已令侍卫吴启爵等持示前往，晓谕安辑等语。海洋远徼，尽入版图，积年逋寇，悉皆向化，具见卿筹画周详，剿抚并□，克奏肤功，朕心深为嘉悦。在事有功人员，着一并从优议叙具奏等因，钦遵在案。卑职伏念皇恩浩荡，查从前凡有招抚报效者概议优叙，如闽之生员林斌范、陈克峻招抚伪同安仆郑鸣骏、伪同安伯郑缵绪，叙授云南、江西二属府同知，楚之民人周昌招抚陕西叛提督王辅臣，叙授山东登莱佥事道，闽之投诚官黄性震奉委招抚海上零星投诚，叙授直隶霸昌佥事道，部载往例，历历可据。即今与卑职同下海招抚者，将军差官吴启爵以侍卫叙擢太原总兵，常在以笔帖式叙擢主事，卑职探鲸穴，艰危百倍，伪赠充饷，不敢私受，既不得与周昌等同议抚安授职之列，复不得与吴启爵等同膺通国归诚之赏。今姚督院已故，当日乃系将军专征，不得不激切比例吁恳，俯念冒险劳绩，赐题察案叙功等缘由到臣。
　　据此，窃查台湾前来求抚之时，臣差侍卫吴启爵、笔帖式常在等先往台湾张示晓谕，看验各伪官百姓人等削发。当时督臣姚启圣亦有遣候选通判林升赍带告示到台安抚，事属冒险渡海，经督臣题报在案。今林升以督臣姚启圣已故，吁恳具题。臣叨专征，不得不为代题，应作何议叙，出自圣恩。伏乞皇上睿监，敕部议覆施行。为此具本，谨密题请旨。康熙二十五年十二月十八日题，二十六年二月初七日奉旨：该部议奏，钦此，钦遵。红本兵部于二月初九日咨送到部。
　　该臣等议得：福建提督施琅密题疏称：江南扬州府管粮通判林升申请缘由，臣查台湾前来求抚之时，差吴启爵、常在张示晓谕，看验削发，当时督臣姚启圣亦遣林升赍带告示到台安抚，事属冒险渡海，经督臣题报在案。今林升以督臣姚启圣已故，吁恳具题，应作何议叙，出自圣恩等语。查康熙二十二年八月内，原任总督姚启圣疏称，差即用通判林升赍招抚安民告示过海，冒险前到台湾，林升等将兵民剃发带回伪书名帖及差官代馔银一百四十八两，俱收贮库等语。侍卫吴启爵、六品笔帖式常在进剿台湾，催运粮饷，破敌不避锋镝，屡经劳瘁，议叙具题，给与吴启爵拜他喇布勒哈番，将常在以伊应升主事之缺先用，林升虽赍领告示，差往招抚台湾，但无杀贼劳瘁之处，应将提督施琅所题通判林升议叙之处无庸议，恭候命下臣部遵奉施行，臣等未敢擅便，谨题请旨。康熙二十六年二月二十一日，吏部尚书正一品臣李之芳、经筵讲官左侍郎兼翰林院学士降三级又降一级留任臣李天馥、经筵讲官右侍郎降一级又降一级留任臣傅腊塔、文选清吏司郎中加三级臣门德礼、郎中臣汪錞、员外郎臣郭礼、员外郎臣高必弘、员外郎臣钟仪杰、主事臣王藻图、主事加三级臣苏尔德。
　　旨：林升差往台湾招抚情节，着详察再议具奏。
　　——录自明清史料己编第七本六二九～六三○页。
　　六三、礼部残题本
　　（上缺）屿、小门屿、吉贝屿、马鞍屿、吼门、鴈靖屿、中墩屿、■〈虫咠〉仔屿、北山屿、鸟屿、香炉屿、大小烈屿等三十六岛，杀贼一万四千余名，并招抚台湾□空衔，授为拜他喇布勒哈番，准袭二次，注入广东潮州卫。康熙三十年十二月初四日等因到部。查□例内开：总兵官病故者，照伊加级品级，给与全葬之价，并给与一次致祭银两，遣官读文致祭，应否与谥，请旨定夺。凡与谥官员，工部给与碑价，本家自行建立。祭文、碑文，内阁撰拟等语。该臣等议得：准兵部咨称，左都督管福建金门总兵官事加赠太子少保陈龙病故等语，应照定例，按其品级，给与全葬之价，并给与一次致祭银两，遣官读文致祭，祭文该衙门撰，拟□□与谥，伏候上裁，臣等未敢擅便，谨题请旨。康熙三十六年闰三月初八日，礼部尚书加四级臣佛伦、经筵日讲官起居注尚书兼管翰林院詹事府教习庶吉士加二级臣张英、左侍郎兼翰林院学士加二级臣王泽弘、经筵讲官右侍郎兼翰林院学士加一级臣王封■〈氵荣〉、祠祭清吏司郎中加三级臣马晋泰、郎中臣乔士容、员外郎加二级臣纪赛、员外郎臣白良瓒、主事臣腾德、主事臣席璋、主事臣高联璧。
　　——录自明清史料己编第七本六三一页。
　　六四、「航剿台湾有功」残件
　　（上缺）熙二十一年四月二十三日，奉文提赴□□，航剿台湾有功，蒙提督施琅咨送赴部候选，将原札缴部，于康熙三十六年十一月初六日转报咨部讫。又光州原安插垦荒守备阮钦，于康熙三十三年十一月二十六日在浙江任内病故，其原领札付已于康熙二十一年四月二十三日奉文提赴福建，航剿有功，蒙提督施琅咨送赴部候选，将原札缴部，于康熙三十六年十一月初六日转报咨部讫。固始县原安插垦荒游击钟鳌，因患痰嗽病症，于康熙三十六年二月二十八日病故，其原领札付，已于康熙三六年闰三月十九日转送咨部讫。商城县原安插垦荒都司佥书许祥，因患病症于康熙三十六年十月二十六日病故，其原领札付已于康熙三十七年三月十二日转送咨部讫。汝州申报原安插鲁山县垦荒参将曾升，因患臌病，于康熙三十六年十月十三日病故，其原领札付已于康熙三十六年十一月二十二日转送咨部讫。所有康熙三十六年分各垦弁并候补等官病故日期及缴札缘由，拟合汇详呈报，伏候本部院复核题报施行等情到臣。
　　该臣看得：垦荒各弁并候补人具病故日期，例应年终汇题。今据布政使佟世雍将各弁病故日期详报前来。臣查康熙三十六年分豫省垦荒左都督许胜、参将林录、黄猛、曾升、游击钟鳌、都司佥书许祥、署都司佥书曾四各病故日期，并原领札付经臣先后咨缴兵部查销讫。再查垦荒病故都督佥事许克济，因调征台湾有功，补授陕西镇羗营游击，于康熙三十五年四月内休致缴札。病故游击陈龙、守备阮钦，于康熙二十一年四月内奉文调闽航剿有功，赴部候选缴札。病故候补都司佥书马义杰，于康熙二十三年二月内赴部投供缴扎。经臣咨报兵部在案，合并声明，相应循例汇（下缺）
　　——录自明清史料己编第七本六三一页。
　　六五、谕祭靖海侯福建水师提督施琅文
　　皇帝谕祭靖海将军靖海侯太子少保右都督福建水师提督事加赠太子少傅谥襄壮施琅之灵曰：朕惟宣力岩疆，臣子奉公之大谊；推恩良翰，国家恤下之弘仁。勋庸克着于生前，宠泽宜加于身后。爰稽宪典，式备哀荣。尔施琅秉性赳桓，赋姿果毅，夙娴豹略，运筹策于戎行，早握虎符，建旌幢于闽峤。当海氛之未靖，扇遗烬于穷荒，尔乃祗奉庙谟，肃将天讨。驾楼船于碧海，鹅鹳风生；耀组甲于洪涛，鲸鲵电扫。诸岛尽摧其窟穴，大洋遂入于版图。惟朝廷宏远驭之模，不遗绝域；亦将帅贾先登之勇，克奏肤功。肆启侯封，用酬劳绩；俾开幕府，永镇炎方。膺简任以有年，矢恪勤而尽职。方资绥辑，忽轸溘亡！念伟伐以如存，沛隆施于勿替。聿颁祭醊，用贲泉扃。呜呼！钟鼎长铭，怀壮猷于服远；丝纶涣被，加殊渥以饰终。尔灵有知，庶其歆享！（康熙三十七年九月十一日）
　　第二道
　　勋垂专阃，弥怀将略之优；礼重恤终，倍着国恩之厚。椒馨载锡，竹帛逾光。尔施琅勇力超群，谋猷迈众。遵庙筭以驰声域外，底定台湾；荷宸褒而授钺海滨，辑宁闽嶂。疏封锡爵，五等攸崇；纪绩铭功，千秋有耀。方干城之是寄，遽麾节之长辞。睠念前劳，良深轸悼！洊颁异渥，聿备彝章。庶格灵筵，钦承宠命！（康熙三十七年九月十四日）
　　第三道
　　阃帅成劳，早茂膺夫爵命；皇家恤典，尤倍渥于勋臣。奠醊屡陈，恩施洊被。尔施琅材武性成，韬钤夙裕。壮略克彰于破竹，崇封聿建于分茅。隆上将之权，辉煌节钺作南邦之镇，巩固屏垣。三军之训练维严，历载之忠勤勿替。忽焉凋谢，实切悯伤！爰雕俎之频颁，降宠纶而三锡。钦兹异数，尚克歆承！（康熙三十七年九月十六日）
　　——录自明清史料戊编第一本二○页。
　　六六、已故公郑克塽母黄氏再吁请天恩清查产业残叶
　　一件，再吁天恩等事：康熙四十八年四月二十一日，准户部咨：福建清吏司案呈：户科抄出广东巡抚范时崇题前事，康熙四十七年十月二十二日题，十二月二十三日奉旨：丘嘉穗等着议处具奏，该部知道，钦此。于本月十四日抄出到部。查得广抚范时崇疏称：正黄旗汉军公品级郑克塽清查产业一案，郑克璋于四十七年六月初二日到省，限满未据查审。所有承查迟延之归善县知县丘嘉穗、海丰县知县吴天吾，相应指参。至于潮州府属产业，俟郑克璋赴潮质询之日，扣限查参等因前来。应将丘嘉穗等二员交与吏部议处，仍行该抚，将郑克塽产业有无之处，作速查明具题可也。合咨前去，查照施行等因到臣。
