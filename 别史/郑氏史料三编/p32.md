<!-- { "loadSidebar": true } -->
　　巡抚福建等处地方提督军务都察院右佥都御史臣吴兴祚谨题为吁请亟授现在委任官员、以固人心、以收实效、无误封疆事：窃海逆猖獗，自陷海澄，日有燎原之势。除将侵犯漳、泉、兴三府地方情形，经臣先后题报外，惟是贼焰方张，旦夕难期扑灭。臣蒙圣恩，暂当抚任，敢不捐躯图报，以尽负荷一省安危之责？但同心协力，亦藉在事大小文武诸臣，各殚厥职，共毖封疆，方克有济。查闽省光复以来，所有文职自部拨拣选各员外，武职自康亲王酌用及前督提臣委署已经题准实授外，其余文武大小各缺，武职自副将参游以及千把总俱有战守之责，文职自厅县以及首领典史巡检俱有地方之责，尚多现在委署任事者。但拣选及已经实授各官，咸受朝廷锡命之荣，自无不鼓励策勉，矢心图报，若未准实授各官，特缘选补之员未到，不令卸事，则既无上进之望，徒效不叙之劳，其心既灰，其力自怠。而当此逆氛正炽，伏莽伺隙，军机旁午之时，在武职则当责其披坚执锐，陷阵冲锋，效命于疆场；文职则当责其固结民心，保守城社。采办军输粮料于困竭之余，取备夫役船只于俄顷之际，艰危繁剧，视平时不啻千万，诚非利害不相关切者所能任。且部选各官，一闻地方不靖，时事艰难，自必迁延迟顾，到任无期，委官正未容脱卸，而在百姓则又知其任事不久，总有追呼使令，亦滞而不灵，事皆不克如期以办。又或有不逞潜伏之徒，见地方无实力任事之官，绸缪废弛，乘间窃发，以致响应海寇，而长祸乱，皆不可知。设更丑逆猝犯汛地，各官或因一命之宠未沾，效死之心不固，其害更有不可胜言者。臣即多方劝勉，终属虚名，欲令其如朝廷命官，休戚相关万不可得。地方将何所恃？故以臣之愚，欲为今日鼓舞群力，收实效而销隐忧，必祈皇上格外施恩，将闽省现在委署任事文武大小弁员，暂并准其实授。俾各官感激如天浩荡之恩隆，被于寻常破格之外，莫不矢捐顶踵，则涣散转为固结，而臣且得收臂指之用，或可藉以少展尺寸，仰报天高地厚于万一。至部选各官，就令到任，非一年半载不能谙悉地方利弊，转不若委署者有驾轻就熟之便。臣身任封疆，实从利害安危起见。当此扰攘多事之秋，知无庸以不能避嫌为解。伏乞皇上迅赐敕部查议，将现在委署各官，暂准实授。倘各官蒙准授之后，内有未能称职，臣自当立即纠参，断不敢自误以误地方也。督臣姚启圣隔绝漳州，不能合词会题，统祈圣恩监宥施行，未敢擅便，为此具本谨题请旨。康熙十七年七月十一日巡抚福建等处地方提督军务都察院右佥都御史臣吴兴祚。
　　旨：该部议奏。
　　——录自明清史料己编第七本六二四页。
　　五○、吏部残件
　　（上缺）树下等处地方抢□□取□柴光□□□协同驻防并炮台官兵齐出截击，不敢侵□。□二月十七日，蒙黄总镇亲统马步官兵，□□□贼船，俱湾泊海门沿江一带。光奉令押运□□攻击，贼船遂移泊钱澳湾，过达濠埔等处。□□火柴下船□有情形，前经具报等情，□□□□并职名□到府。随该本府知府吴颖看□：□□驳查海、揭、潮、澄四县焚劫地方情形，即行□□查复。据海阳查得葫芦市系澄海鳄浦都□□与海阳龙溪都渡头■〈宀奄〉尚隔一大河，去□□□月内，闽寇突犯海阳，地方无虞，取具地方□□□□在案。据揭阳县查得□美、邹堂、钱岗□□□属炮台之外，与潮阳门辟接攘。至钱岗一乡，前罹寇患，焚毁殆尽，久成坵墟。至邹堂乡近山面海，田土亦已抛荒，虽有零星耕种之□，□寇先去。去年寇犯潮阳，曾由钱岗登岸，延至邹堂一带。焚劫之事，实由地方凄凉，无可恣取。时因附近炮台镇□救援，获无震恐。据澄海县看□：闽寇连■〈舟宗〉而下，如澄之大场、鮀浦以及葫芦市，虽经寇犯，而沿海居民有警即奔，无可遗劫。鸥汀等处，先年曾遭寇破，荒颓已极。此系城守陈游击汛地。葫芦市则系柘林营刘游击与水师许副将管辖。据潮阳县回称：据把总林光查复去□，十一月内闽寇由角石门直入，突犯县之后溪、棉田地方，登岸抢劫。官兵冲御。随至桑田、直浦、门辟、凤山、石井、赤水一带。初九日登岸赤渡岭、老冈院、前桥头、树下等处抢劫，斫取火柴。守汛官兵协同炮台官兵齐击。至十二月十七日，黄镇统马步官兵援剿。贼船先泊海门，大炮攻打，移泊钱澳至达濠浦等处，斫取火柴下船各等情并职名前来。□就呈复，候宪裁转夺等因。连报文武各职名到道。
　　据此，该本道看得：闽寇十七年十一月内，联■〈舟宗〉南下。此时风信正急。初七日，由角石而入潮阳棉田、门辟等处，意在逼犯炮台，以为入揭抢粮之计。虽炮台设有官兵及水师炮船扎守，奈贼势蔓延，锋不可当，而门辟去府城八十里，去潮阳六十里，在郡城之兵不得不先急护卫炮台，潮阳之兵亦不得不先行保固根本。初八日，黄总镇同藩下吴总镇统兵援剿。既而贼在棉田抢劫，抚标游击庄栋梁、督标左营中军守备方振奇等督兵击退。贼又打劫揭阳地□石牌寨，又为黄、吴二镇随即发兵救援。于是贼知炮台不可犯，与先入棉田之贼俱退出桑田、直浦、门辟、凤山一带。初九日登岸，渐入赤渡岭、老冈院、前桥头、树下等乡。初十早围桑田。十一日，劫赤水。俱被游击庄栋梁、守备方振奇等带兵追击。十一日，黄吴二镇督兵□趋门辟两路夹剿，俱有擒斩，贼始戗出钱岗。黄、吴二镇又转兵直至彩塘■〈宀奄〉头。贼见兵至，又移出鮀浦、大东港、鸥汀等处。我兵复又追至鮀浦。贼又向后溪登岸，直至比岩地面，欲犯潮阳县城。游击庄栋梁、署惠来营游击房才等且战且守，贼遂移出海门。黄总镇同藩下镇将亦督兵到县应援，□□□札泊海门者俱尽数回船矣。自是我兵船□□防，贼船不能再入。此前后堵剿之情形也。惟是贼艘之乘风破浪，我兵之水陆奔驰，虽无大创，良亦苦矣。但附海乡寨，或官兵未到之先，人民虽已逃避，或茅房或粮□不无被贼焚劫，如棉田、桑田、直浦、门辟、凤山、赤水、赤渡岭、老岗院、前桥头、树下、贵□、达濠浦、海门□各地方，皆潮阳所辖也。文官□潮阳县知县谢象申、署典史□□□、大埔县乌槎司巡检王纪、吉安司巡检幸逢春、招宁司巡检谢维新、门□司巡检王尚仁、武官则原署惠来营游击房才、海门所署千总朱茂也。若门辟则原署水师营参将陈万权、中□□□□□为与有责焉。地美都、邹堂、钱岗地方，□□□□所辖也。文官则揭阳县知县张嘉善、典史金泰、武官则原署水师营参将陈万权、中军守备徐鸿勋分汛也。如大场、鮀浦、葫芦市、大东港、鸥汀各地方皆，澄海县□□也。文官则澄海县知县赵廷佑、典史徐绩、鮀浦巡检蒋一通、武官则柘林营参□刘邦俊、中军（下缺）
　　——录自明清史料己编第七本六二五页。
　　五一、「令臣子姚仪赴京候补」残件
　　（上缺）旨：依议，钦此：钦遵抄出到部，移咨到臣，钦遵在案。臣谨择本月二十五日，令臣子姚仪束装就道，赴京候补。并谆谆告诫，务要洁己爱民，勤敏办事，上报皇恩。窃念臣以草茅疏贱，谬荷皇上不次拔擢四年之内，优升总督。臣男姚仪，又沐殊典，以同知员缺先用。是臣父子仰戴浩荡洪恩，真无涯极。今臣父子惟有捐躯报效鞠躬尽瘁，以仰报高深于万一耳。但臣蒙皇上如此隆遇，即欲泥首殿陛，瞻仰天颜，叩聆天语，佩服奉行，但海贼未灭，臣正与贼对垒，不敢释肩上请，一俟平海之后，力请陛见外，今臣男姚仪领咨赴部候补，若将臣男亦出外用，使臣父子犬马恋（下缺）
　　——录自明清史料编己第七本六二六页。
　　五二、吏部尚书吴达礼等残题本
　　吏部尚书臣吴达礼等谨题为汇报招抚投诚官兵事：准兵部咨前事内开：查先据福督姚启圣疏称：自康熙十七年六月起，至十一月止，先后招抚过投诚伪官一千二百三十七员，伪兵一万一千六百三十九名，并招抚各官题请议叙，奉旨：览卿奏，招抚到伪官兵丁为数甚多，在事有功人员，勤劳可嘉。着一并议奏，该部知道。钦此。
　　臣部议令该督将伪关防、印记、札付等项，一并送部之日，再行议叙在案。定例内：招抚人员，不论有无冒险，于一月内如有陆续零星招抚伪官兵至五百名以上者，准纪录一次部册有名外委人员招抚伪官兵五百名以上者，武职给与千总札付等语。该臣等议得：福督姚启圣将康熙十七年六月起至十一月止投诚各官，带来伪谕、牌印、关防等项，并招抚人员，造册送部前来。查册开伪参将张德等，俱系招徕陆续投诚，均无庸议叙。伊等带来兵丁，愿效用者入伍食粮，愿归农者发回原籍安插得所。缴到伪铜锡防记一百二十三颗，移送礼部察销伪谕札、号布等项，共九百六十五张，臣部焚毁。至招抚各官，一月内招徕五百名以上者均应照例议叙。部册有名外委官杨俊功，应准照例给与千总札付：投诚官蔡叶德、王札、参将刘标、王应时，应各准纪录一次。查蔡叶德已经拔补千总，应于新任内纪录一次。应行该督将刘标、王应时于大将军康亲王原给札内填注纪录一次。外委官王朝俊，册开武生，系某年武生，或系外委，行令该督查明到日再议。投诚官张胜、蔡连、戴廷瀚、林惠等四员，该督虽开招抚伪官兵五百名以上，（下缺）
　　朱批：姚启圣授为从一品，照旧管事，余依议。
　　——录自明清史料丁编第三本二九○页。
　　五三、海贼联飘劫虎门残件
