<!-- { "loadSidebar": true } -->
　　案照先于康熙五年五月十一日，准本部院咨开：照得本部院的于五月初十日在省启行，前往潮州南洋，勘迁安插。惟是省河重汛及三水上下，为官差解运与客商往来通津，皆系营协分管。所有汛守事宜，应行通饬移会到提督，烦为查照，通饬各汛大小将弁，加谨巡防哨守，务臻宁谧。仍移左路张镇，订在五月终旬，带领兵船到东海滘迤东汛口听候相视汛要施行等因。随经本提督咨移张镇，星驰前往东海汛。随准张镇咨会左右二路现在艚船坐驾星往去后，本提督严饬各汛，居中调度，督催装造艚艘，以为东西策应之举。嗣后一闻警报，恨不能灭此朝食。随准张镇咨报：七月初八日直抵南澳，据铺前游击李培基报称：贼已先遯，遍缉无踪矣。本提督非不即行亲身领兵剿灭，但因左路张镇业经本部院会调统领艚船赴潮夹剿，本提督自应以内海汛防为重也。至如各贼船，业准张、栗二镇咨报，俱经遍搜，并无踪迹移覆在案，合并咨覆等因到臣。
　　随查同杨国柱、李培基等前去各官职名，尚未据开报。又经檄行按察司，确汛李培基等据实供报去后。康熙六年闰四月十一日，据广东按察司行据高州府推官江殷道亲讯李培基：当日出海同去各官，是何职名？据供：当初杨国柱遇贼中军杨自曦，已先于二十二日同把总徐起鹏差往井洲潭搜查遗民去了。又千总陈清润亦是二十二日差往长沙尾去了。把总叶良机先于六月初九日差往东海滘，会同联络布防。把总林锦雄已经病故。当日在南澳遇贼，则惟千总杨国柱供报在案，呈报到司，转报到臣。
　　随查别案为塘报事，康熙五年十一月初八日，准兵部咨内开覆福建总督张朝璘疏内称：杨金目及林暗二等带船叛出，复来游移海面。郑锦随欲拨船四十只前来招诱许龙各镇等语。广东水师提标并汛防各官，何无即行严查擒剿？恐有知情故踪情由，亦未可知。且该提督又何无题报？其杨金目、林闇二等是否许龙下人？并有无前来招诱情由？均应请敕下广东提督逐一严查明确，开列各官职名，具题到日，一并再议等因，题奉谕旨咨移前来。依经咨会广东水陆二提臣及照会潮州水师总兵官许龙确查去后，随据该镇覆称：职标官兵并无杨金目、林闇二等姓名。所有捐造船只，自职熙五年五月二十四日入郡，小船尽着兵民装眷入界，大船逐一查验交缴等情。臣复严诘总兵官许龙，据覆无异，并具结前来。第事关大案，臣又备咨闽省督臣覆查证据在案。
　　今照前因，该臣看得：塘报逆艘飘突一案，铺前水师李培基等拨船轻发，伤兵玩寇，经臣具疏题参，部覆行臣提究，员缺行臣遴选题补。游击谢辉亮派防靖海诸汛，失船伤兵，何无救援？并该管水师提镇等官何无亲身剿灭？专汛兼辖及同杨国柱等前去各官职名行臣查明具题。遵将李培基现在招拟另疏。其铺前一营，经臣于改设海门水师副将案内议裁游击，改设都司，另题请补外，兹准水师提臣移称：革职游击谢辉亮，斯时在靖海诸汛，距南澳敌贼海面相去窵远，因未及救援。左路水师革职总兵官张国勋，先经臣调剿，至七月初八日直抵南澳，盖已在李培基报贼遯之后矣，遂率师而还。复经臣再调赴潮，力行搜剿。随据报击获人船。臣已先后具疏参报在案。若水师提臣常进功，则因臣趋潮督迁，而左路已调赴援剿。当日以内汛为重，未有往潮，以致无由亲剿矣。至专汛兼辖职名，查南澳界外孤岛，原无驻兵专守，而镇臣许龙，向虽巡防，时已遵迁入郡，似应免议。至于随同李培基出海者，则中军守备杨自曦、千总陈清润、把总徐起鹏、叶良机，俱先分差井洲潭、长沙尾各处巡查会哨。若往南澳海面，遇贼失船伤兵，则惟千总杨国柱也。既经各查覆前来，理合具题，伏乞敕部议覆施行。
　　再照案内杨金目船只，臣奉行察诘，不敢不慎，因同塘报事一案复咨闽省督臣确查证据，覆日另疏具题，合并殚明宽展。臣未敢擅便，谨密题请旨。康熙六年闰四月二十五日，总督两广文武事务兼理粮饷兵部右侍郎兼都察院右副都御史臣卢兴祖。
　　——录自明清料史丁编第三本二六八～二七○页。
　　一八、福建水师提督施琅残题本（靖海纪事上卷载有全文）
　　（上缺）官兵，付臣整练完备，相机进取。居者、行者各尽其力，则动出万全。前次东征，两阻风涛之险，逆贼虽未扑灭，人谋亦未允臧。投诚官兵，眷口多在彼处，新附人心，参差未一。鸠乌合之众，以事敻海之表，其不误乃公者，诚赖国家之福。臣奉有成命，勉应击楫，固逆知其难也。今臣思选拨将士，修葺船只，操练习熟，纪律严明，成算在胸，故敢虑胜而动。盖澎湖为台湾四达之咽喉，外卫之藩屏，先取澎湖，胜势已居其半。是役也，当剿抚并用。舟师进发，若据澎岛以扼其吭，大兵压近，贼胆必寒，遣员先宣朝廷德意。如大憝势穷，革心归命，抑党羽离叛，望风趋附，则善为渡过安插，可不劳而定。倘执迷不悔，甘自殄绝，乃提师进发，次第攻克，端可皷收全局矣。
　　但远征外岛，风信靡常，当假以岁月，不可限以定期。臣整备舟师，枕戈待时，或急遽以掩袭，或慎重以制胜。奏捷迟速，虽难豫定，然满腔血诚，贼一日未灭，臣一日未安。筹度时势，定当扫余氛而拯黎元，义不以贼遗君父。且数年以来，沿边江、浙、闽、粤，多设水陆官兵，布置钱粮，动费倍增，皆为逆孽未靖之故。如台湾一平，防兵亦可裁减，地方益广，岁赋可增，民生得宁，边疆永安；诚一时之劳，万世之逸也。若以臣言可采，伏乞皇上敕部议覆施行。缘系密陈荡平逆贼事理，字多逾格，贴黄难尽。并乞恩宥全览。为此，具本专差官曾旺赍捧，谨具奏闻，伏候敕旨。自为字起至赍字止，计一千三百七十九字，纸三张。右谨奏闻。康熙六年十一月二十四日，提督福建水师总兵官右都督臣施琅。
　　（贴黄）提督福建水师总兵官右都督臣施琅谨奏为边患宜靖、逆贼难容、谨陈荡平机宜、以效忠■〈忄欵〉、以奠永安事：窃照郑逆遁窜台湾，兹孔元章招抚回归，并无的当伪员同来输诚，未必有归诚实意，不如乘便进取，以绝后患。闽省水师及经制陆师投诚官兵，酌拨二万，合为劲旅。大小戈船二百只，选拨一百七十只小快哨一百只，选拨七十只应再造三十余只，便足配载各兵。加之数月操练，将领会议选拨。伏乞皇上赐臣稍以便宜，申严号令。又当敕藩、督、抚、提诸臣，催督修造船只，备足粮饷，选拨官兵，剿抚并用。义不以贼遗君父。如台湾一平，防兵可减，岁赋可增，民生得宁，边疆永安。倘以臣言为可采，乞敕部议覆施行。缘系密陈荡平逆贼事理，字多逾格，并乞恩宥。为此具本专差官曾旺赍捧，谨具奏闻，伏候敕旨。
　　——录自明清料史丁编第三本二七一页。
　　一九、刑部残题本
　　一
