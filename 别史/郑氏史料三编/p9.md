<!-- { "loadSidebar": true } -->
　　钦命总督浙江等处地方军务兼理粮饷太子少保兵部尚书兼都察院右副都御史臣赵廷臣为欲弭倡乱之源、宜严惑众之法、仰乞睿监密□、以奠永安至计事：康熙元年十二月十二六日，据按察司称：奉臣案验本年十月二十日准兵部咨开该浙江总督赵国祚题前事等因，康熙元年八月十六日题，九月十三日奉旨：该部知道，钦此，密封到部。该臣等案查康熙元年三月内，臣部覆浙督赵国祚欲弭倡乱之源等事一疏内，议逆贼张煌言本籍恐有遗漏逆属，应令该督密行依□缉拿。奉旨咨行去后，今据该督疏称：张煌言妻董氏、子张奇官奉旨解赴将军刘之源处，逆姐张氏，并夫傅鹗、子傅捷、女小女四名口押解到部，尚有未获傅显官一犯，另行严缉外，遍缉挨查，并无逆属子侄兄弟存留等因。既经该督查明各属并无逆贼张煌言逆属，取具各官印结在案，无庸再议，谨题请旨。康熙元年九月二十八日题，三十日奉旨：依议，钦此，密封到部。如此密咨，烦为查照旨内事理，钦遵施行等因前来。准此，案仰该司照案备奉旨内及咨文事理，即便道行所属衙门，将张煌言案内未获傅显官一犯勒限跴缉，务期必获，□详解夺，以凭题覆，毋得隐匿，致干严究未便，速速等因。奉此，遵即备行宁波府转行各县严缉去后。催据宁波府知府徐化民呈称：遵即备行鄞、慈等五县跴缉去后，催据鄞县申覆，逆属傅显官屡经严缉，并无此犯，前具文申覆在案。今蒙行催，复又差傅挨家密缉，委无此犯名目，不敢隐匿，合具印结申送等情。又据慈豁县申覆：挨都逐图，多方跴缉，访无本犯隐匿在县，前经申覆在卷。□蒙严查，随即着差再四确缉，委无逆属傅显官踪迹，合具结申送等情。又据奉化县申覆：遵即差捕役遍乡严缉，并无逆属传显官名目，无从拘解，遵具印结申复等情。又据定海县申覆：遵即差役逐都逐图密缉，并无逆属傅显官踪迹，无从获解，备具印结申送等情。又据众山县覆称：差捕挨户遍缉，并无逆属傅显官踪迹，无从获解，理合具结呈送等情各到府。据此，并本府印结合就转送等情到司。据此，该本司案察使法若真查得：逆属张煌言妻董氏、子张奇官奉旨解赴京口将军处矣。逆姐张氏、夫傅鄂、女小女业已解部发回京口将军羁候，止有未获傅显官一犯严缉无获，取具印结，前经呈缴在案。今奉行司，勒限务缉，遵即复行宁郡所属挨查，并无踪迹，无从缉获。兹据该府各县复具印结前来，相应详请题结等因到臣。
　　□□，该臣看得：海寇张煌言逆属傅显官一犯出外未获，业经前任督臣赵国祚于康熙元年八月十六日题明另行严缉在案。今据按察司详称：行据宁波府属县挨查遍缉，并无傅显官踪迹，无从获解，取具该府并各属县印结，并缴前来。除印结存案外，理合具实题结，伏乞敕部查覆施行，臣未敢擅便。为此具本专差承差余继孟赍捧谨题请旨。康熙元年十二月二十八日题，奉旨：兵部议奏。
　　——录自明清料史丁编第三本二六三～二六四页。
　　一一、耿继茂抄录伪侯郑泰来启（按本件日期，可参看王本东华录康熙二年八月庚戌条）。
　　谨启：向荷殿下从弭兵息民起见，推赤置腹，信使谆谆，以故多方纠合，遂专员赍缴印敕，随大疏入觐。私谓片丹可表，必仰荷清朝监照。乃廷议未悉海上情形，先后迟速，殊少安顿次序。而殿下亦未见再有方略指教。致使同侪多生疑阻。不佞泰竭尽心力，而群情难一，乃率所部将移舟北汛，停泊金山。兹者，殿下乃因二部之言，更惠函札，词旨稠叠，倍深感激。乃复商诸同志，更修前议。第明旨必先剃发登岸。夫既倾心归命，数茎岂所敢爱？盖年来所争等此耳。兹众志犹坚，思为生灵计，不得不筹其着落，黾勉以从。至于登岸，则思觐龙光，寤寐久之。第殿下之所以招徕，清朝之所以眷顾者，正欲暨讫声教，宽东南之忧。若举数十万之众，遽令从陆，在不佞泰固知清朝之诚，体殿下之心，而诸同志未必能通彼我之意。万一复滋纷纭，不惟负罪知己，清朝终不得收底定之绩。不佞泰既与殿下一心一德，凡所以告殿下，既无不信，而殿下之所相诏者，尤期为可行。愿详筹始终全局，使海上无震疑之心，而殿下奏谋国之效。谨专员布悃；仰祈裁察。临启无任瞻切。郑泰顿首拜启。
　　——录自明清料史丁编第三本二六六页。 
　　一二、抄录伪帅阮美手书（按王本东华录康熙二年十一月有阮美投降一条）
　　恭惟诸老台台阁下：泉飞温谷，敷刚柔兢絿之施；冰映梅心，具爽垲澄泓之概。朝家允赖瀚海，闻风欣慰欣慰。窃不肖发源漳郡，祖父迁居福清，堂构经营舟次，童稚惯习波筹。寓捕寇于捕网，示钓川乎钓国。从此驰驱闽浙，纵横吴嵩，谙水途而工水战，阮氏着望，家兄进起也。忆崇祯年间，虽称海不扬波，萑苻时或窃发。兄具网罗之志，克建讨贼之勋。石埔把总，实始基焉。嗣阅五转，则已锡爵而致荡扶侯。不肖时年方壮，擢任右镇。及竖绩台温，以前军左都督总兵官挂静波将军印。奈家兄殉难阵亡，诸勋连章荐不肖克缵前烈。随蒙恩诏宠颁，准袭荡扶侯爵。尤恐负乘，辞不赴就。佥议将士匪主，势在危急，叠蒙劝谕，不得不钦遵权宜，宠授敕命。继此各镇争衡，兼并蜂炽，则咸附国藩，听令节制。而胞侄英义伯骏拜入世戚，任前镇事矣。不肖深愤时事之集蓼，欲步逸叟于磻溪，挂冠僻岛，聊终余年。适福州闽安镇总镇范讳绍祖者，慨然以彤弓卢矢，招廷道左。不肖颇识时务，统■〈舟宗〉齐入闽安镇，以受约束于皇清。然膂力方刚。胸中尚有庸名之气。岂图一罹笼中，船兵掣散，资囊罄竭。又兼家计浩繁，日给不敷。穷途之惨，未有甚于此时也。
　　及部院陈讳锦出师泉州，会剿海上，总镇范首推不肖总督先锋摧寇，奋不顾身，冒死冲敌。至于金收战罢，船尽入港，不肖又独驾只舟，长驱扞御，捕擒数舰，凯奏旋归。则是不肖有大造于清也，政叙不肖微劳，厥彰公道。而总镇范迁升湖广提督，徨旁靡主，增忉怛耳。且英义舍侄，泉州与战，认领先锋，议者以不肖佐清，领助以胞侄，虚炮卖阵，致有脱漏之弊，疏虞之失。嗟嗟！皇清既置不肖于不用，明人又疑胞侄于私通，诚恐两弗相济，阮氏几难血食。无已，夙夜焦思，冀图出境，保全胞侄。然而恩有所报，义无可断，以此未插一船，未带一矢，挈眷入海，两相无负。正仿古去曹归汉、封缄府库之意，此中甚非得已也。
　　至不肖已住侄营，涂冕泥轩，厌绝军务，投纶垂钓，誓毕此生。奚天弗惠，陷阵覆军，歼厥胞侄，穷自悼矣！当事者亟将水师前镇付不肖补缺，非敢攘臂，冯妇贻讥，向令彼时力辞厥任，置若罔闻，其何以慰忠贞之魄而纠溃散之师乎？所以仍拔镇职，如履春冰，泪未曾不雨下阁也。过荷郑藩格外优奖，愈增感激，捐躯图报，何敢陨越？痛哉！中途崩殂，政出多门。冲人继绪，旧勋解裂，因之抚心酸鼻，势无底止。虽加升统领，祗属虚文，彼新晋武卫如杨富者，孑然鄙夫，虎踞海坛，横恣吞噬，变激兵民。不肖之会同协理后军周家政，合师讨罪，更图以破其垒。而周家政惧祸，波及决策，归命良有以也。不肖细思天祚圣德，历数已定，非无见几之智，切佩新朝之化。但监前车，踌躇未决。拟将屯耕训练，另辟遗地疆宇，无扼茅土，稽诸胜国，各有其志，易代尤钦嘉节。而富今体恤忠烈之门，更为倍挚，端不忍犁庭扫穴之加也。何幸欣逢诸老台台菁莪广化，云汉作人，华章宠贲，采及刍荛。尤荷端遣贵员，口宣机宜，深获肯綮。皇华原隰之章，重嘉赖焉。不肖自愧驽骀，何当伯乐之顾。第四境永清，一方启衅，寝兴自对，诚有负于赓歌扬拜之盛者。
　　兹议统■〈舟宗〉，息兵铸镝，永乐升平。倘朝廷以不肖之从前形迹，别生猜嫌，则重耳出奔，终难返国，夷吾射钩，未繇图霸。伏冀经画确当，转疏批夺，俾不肖安插得定，眷籍允赖。或令征战长驱，或令拓饷外洋，或令扼守关口，或令拨调属郡，罔不战守咸宜，措处无弊端，不致梗化剩余，奋沬江中，兵士繁杂嗟枵腹。不肖若不堪副职，深负重托，则治不肖之罪，以告九庙之灵。最恐事势甫就，羁縻莫展，万一残孽观望，侵扰重地，临时调遣，势已罔及，是不肖亟思竖勋而反难补过也。斯则暂追窦融、钱俶之风，总听之天矣。兹特委敝坐营都瞥邓嘉玉躬赴台端，面聆明谕，统布腹心，远辱还答，曷任激切披陈之至！
　　——录自明清料史丁编第三本二六七页。
　　一三、兵部残题本
