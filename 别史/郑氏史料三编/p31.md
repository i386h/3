<!-- { "loadSidebar": true } -->
　　礼部祠祭清吏司为臣叔受恩最深、受害最惨、谨沥陈阖门殉难异惨情形、仰祈睿监、并赐恤典、以慰忠魂、以励臣节事：奉本部送该本部密题前事内开：准兵部密咨内开：该本部覆海澄公黄芳世奏前事等因，康熙十六年三月二十一日题，本月二十七日奉旨：这所奏本内事情，深为可悯。作何恩恤，着议奏。该部知道。钦此。密封到部。该臣等议得海澄公黄芳世疏称：臣叔海澄公黄梧因劳成疾，因愤身故。且已死之身，致被剖棺拆骨。继志之子，复遭寸磔抛骸。祈念臣叔黄梧父子受害，实系死于封疆，与在任病故者不同，准与臣弟黄芳度一体议恤等因。查病故、阵亡、死难官员，例应该督抚查明具题，方准议恤。今海澄公黄芳世所题本，不应遽议。但康熙十三年八月内，议政王等会议：海澄公黄梧，殚竭忠荩，镇守岩疆，事前病笃，未经从贼，病故，相应从优加恤，俟地方平定之日，该部即行议奏，从优恤赠在案。今福建已经底定，应将海澄公黄梧即行议叙。定例内开：提督总兵官及加都督佥事等衔副将，任满三年，勤事以死者，仍准加赠一级；请旨定夺。其祭葬移咨礼部等语。海澄公黄梧病故后漳城被贼失陷，剖棺拆骨，甚为惨苦。相应议恤。但黄梧系太子太保一等公爵，作何加赠，伏候上裁。其祭葬移咨礼、工二部查议具题。
　　又疏称：臣亲叔黄枢虽属书生，能捐资助饷。后被贼拘执，用刀将手足指甲剔出，犹骂贼被杀。臣胞弟荫生黄芳名，誓死固守孤城。后被逆贼惨杀。臣叔黄梧次子荫生黄芳声、三子黄芳佑亦被贼杀，叩恳破格议恤等语。查黄枢系书生，非系职官，不应议恤；但既称逆贼侵犯漳城，黄枢捐资助饷，被贼拘执，用刀将手足指甲剔出，犹骂贼被杀，应交吏部议恤。其黄芳名、黄芳声俱系海澄公黄梧荫生，以文职用之人，既称俱同黄芳度保守孤城，被逆贼所杀，亦交与吏部议恤。至黄芳佑年幼无容议恤。
　　又疏称：臣叔黄梧之妻赵氏、臣弟黄芳度之妻李氏、臣母汪氏、臣弟黄芳名之妻李氏、黄芳泰之妻李氏，遭变贞烈，俱各投缳而死。统祈皇恩普及，以光泉壤等语。查赵氏等既称遭变俱全贞烈，投缳而死，应作何恩恤旌表之处，交与礼部议覆。至黄芳泰见在广东，其妻李氏不便遽议，应俟广东平定，黄芳泰情节明白之日，将李氏应否恩恤之处再议。
　　又疏称：原任水师总兵官黄翼、海澄公标将陈骥、黄香、吴友，俱随臣弟黄芳度戮力同心，扞御孤城。后城陷皆被贼杀，原与蔡隆等同时被害。乞准赠恤等语。查黄翼系革职总兵官、陈骥系革职游击、黄香、吴友系部册无名外委官。革职之人及外委官例不议叙，但蔡隆等同时殉难，外委官张琼等经议政王等会议，赠以都司佥书职衔，准荫子弟一人，以卫千总录用，各给恤银一百两等因具题奉旨在案，相应将黄翼、陈骥、黄香、吴友照张琼等例，各赠都司佥书职衔，准荫子弟一人，以卫千总录用，各给恤银一百两。其伊等有无子弟，应交海澄公黄芳世查明具题。
　　又疏称：臣子二人、黄芳名子一人、黄芳泰子二人，俱被贼杀，因年幼不请恤。臣叔黄枢之妻董氏、臣妻张氏、臣叔黄梧之幼女九人，虽报有被害之信，但若何身死，未得确实。及海澄公标员并臣宗族，被害人数甚多，容臣到闽查确并奏等语，俱无容议等因。康熙十六年四月二十六日题，本月二十九日奉旨：黄梧加赠太保，余依议，钦此。为此移咨。
　　又准吏部密咨内开：准兵部密咨内称：该本部覆海澄公黄芳世奏前事等因，康熙十六年四月二十六日题，本月二十九日奉旨：黄梧加赠太保，余依议，钦此。钦遵于五月初五日密咨到部。该臣等议得：准兵部密咨内称：殉难荫生黄芳名、黄芳声、书生黄枢，俱应交与吏部议恤等语。查凡荫生、书生殉难，并未定有作何恩恤之处。但一案内殉难原任总兵革职黄翼、原任游击革职陈骥等，兵部题覆，俱赠都司佥事，各荫子弟一人，以卫千总录用，其以顺天府、奉天府治中、宗人府经历录用之一等公荫生黄芳名、黄芳声，既称俱同黄芳度固守孤城，被逆贼惨杀，应将黄芳名、黄芳声酌量赠太常寺少卿。至黄枢虽系书生，捐资助饷，被贼拘执，用刀将手足指甲剔出，犹骂贼被杀，亦应酌量照知县殉难例赠浙江按察司佥事，各荫一子入监读书。其赠官例应给与诰命，揭送内阁撰给可也等因。康熙十六年六月初六日题，本月初四日奉旨：依议，钦此。钦遵，相应移咨等因各密咨到部。
　　随行查兵部黄梧妻赵氏、黄芳度妻李氏、黄芳世母汪氏、黄芳名妻李氏曾否受封，给有何品诰命去后。今准咨称：黄梧之妻赵氏，恭遇康熙六年恩诏，已经诰封一品夫人，黄芳世之母汪氏，恭遇康熙六年恩诏，已经诰封太夫人在案。至于黄芳度之妻李氏、黄芳名之妻李氏，俱未受封等因到部。查太常寺少卿系正四品、按察司佥事系正五品，定例内开：凡本身所得民公病故者，照伊品级给与全葬之价，并给与一次致祭银两，遣官读文致祭，应否与谥，伏候上裁。凡与谥官员，工部给与碑价，本家自行建立。碑文、祭文，内阁撰拟。优恤出自上裁。又查定例内开：凡妇人同夫殉难给有诰命者，同夫致祭一次，不行旌表。内外满汉文武应得恤典官员之父母曾受诰命者，应照子职赐祭一次，不行造葬。又定例内开：文官知县以上、武官守备以上殉难者，照伊加赠品级，给与全葬之价，并给与一次致祭银两，遣官读文致祭。祭文，内阁撰拟。并无定有荫生、书生殉难赐恤之例。该臣等议得：准兵部疏称：海澄公黄梧因劳成疾，因愤身死，后被贼剖棺拆骨，甚为惨苦。黄梗系太子太保一等公爵，作何加赠，伏候上裁。其祭葬移咨礼、工二部查议。又称：黄梧之妻赵氏、黄芳度之妻李氏、黄芳世之母汪氏、黄芳名之妻李氏，俱全贞烈，投缳而死。作何恩恤旌表之处，交与礼部议覆等因具题。奉旨：黄梧加赠太保，余依议，钦此。原任太子太保一等公今加赠太保黄梧，应照定例，照伊品级，给与全葬之价，并给与一次致祭银两，遣官读文致祭，应否与谥，伏候上裁。优恤出自上裁。黄梧之妻赵氏已经受封一品夫人，其旌表之处应无庸议。应照例同夫致祭一次。黄芳度既经兵部追封□□□，妻李氏□议追封。其应封之处，交与兵部议，俟到部之日照封品级与夫同。（约缺九字）得全贞烈，投缳而死，（约缺四字）子职给与一次致祭银两，遣官读文致祭。其造葬应行停止。但汪氏既经恭遇恩诏，得有二品诰命，其旌表之处，应无庸议。既照伊子职致祭，应照伊子追赠给与诰命之处，亦听兵部议。
　　又吏部题准：将黄芳名、黄芳声加赠（约缺八字）加赠按察司佥事，应各照伊加赠品级与全葬之价，并各给与一（约缺四字），遣官读文致祭。其黄芳名之妻李氏得全贞烈，投缳而死，亦应照例，同夫致祭，□应照伊夫加赠职衔给与诰命之处，听吏部议□，□□之处应无庸议。其黄梧等祭文，俱由内阁撰拟可也□因。康熙十六年三月二十一日题，本月二十四日奉旨：依议。还与谥优恤，钦此。钦遵，于本月二十四日密封到部。
　　又该本部密题内开：臣（约缺四字）海澄公黄梧恤□缘由，奉旨依议，还与他谥优恤，钦此。钦遵于本月二（下缺）
　　——录自明清史料丁编第三本二八八～二八九页。
　　四八、吏部题本
　　吏部尚书臣吴达礼等谨题为恭缴上谕事：康熙十七年三月二十四日奉上谕，谕吏兵二部：向以闽省海疆要地，虽经恢复，海逆未平，民生凋敝，抚绥防御，全藉文武大吏殚心料理，方于民有裨。今总督郎廷相、提督段应□，自简任以来为时已久，山谷之伏莽未靖，闾阎之困苦未苏，吏治未见澄清，营伍漫无整顿，寇警频闻，地方骚扰。更有甚者，海贼侵犯内地，事前不能防御，事后不能堵剿。皆由该督、提庸劣无才，职业不修，殊负简任之意，岂可仍令在任，贻误封疆？着大将军康亲王、参赞大臣靖南王及镇平将军，会同严加确议，密行具奏。尔二部即遵谕行。特谕。钦此。除即密遵行外，所奉原谕一道，理合恭缴。为此，具本题知。康熙十七年三月二十九日，吏部尚书臣吴达礼、尚书加二级臣郝惟讷、左侍郎加四级臣陈一炳、经筵讲官左侍郎管右侍郎事加一级食一品俸又加一级臣折尔肯、左侍郎管右侍郎事兼翰林院学士臣张士甄。
　　旨：该衙门察收。
　　——录自明清史料丁编第七本六二三页。
　　四九、福建巡抚吴兴祚题本
