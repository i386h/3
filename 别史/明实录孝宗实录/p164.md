<!-- { "loadSidebar": true } -->
　　○巡按贵州监察御史丁养浩言贵州卫所成造军器自国初至今敝坏者动以万计其新造者又为官吏匠作侵渔料价或以旧改新其数苟完实不堪用每遇征行顾令士卒临期自办弊不可言请遣官核实凡新造坚好者藏之年久敝坏者弃之若未坏而可修者必阅其实数会其料价严为之限造必如法完必如期庶财不妄费而人不徒劳工部覆奏旧例军器按季成造五年一核实若有侵涣及造不如法者官各降级军各谪调极边今宜申明禁约从之
　　○乙丑命应天府府尹冀绮致仕初绮既被效有旨令自陈绮因叙述年劳乞赐辩明吏科参驳绮不肯引罪自归且阴令属县老人陈已善政宜通行究问以塞幸门吏部核奏遂有是命绮贪冒无耻其得致仕犹为幸免云
　　○丙寅升贵州按察司佥事古其然为广西副使整饬府江等处兵备
　　○赐故大医院院判任义祭时其子鼐为之请礼部言例不当祭特许之
　　○赐通政使司右通政吴裕母袁氏祭从其请也
　　○戊辰命故武平伯陈纲支过禄米免还官
　　○虏数入宣府云川堡等处军士被射伤者二人被掠者五人罚分守都指挥陈雄俸三月与右少监唐禄右监丞徐玉俱戴罪杀贼
　　○己巳升应天府府丞高敞为府尹太医院院判王玉为院使
　　○升南京大理寺左寺副龚嵩为贵州按察司佥事
　　○庚午六科十三道官交章劾奏应天府府尹冀绮户部侍郎黄杰南京户部侍郎李益巡抚都御史张岫侯恂张诰各有不识实迹乞行罢黜吏部言绮近已致仕余请各听其自陈从之○辛未户部右侍郎黄杰乞致仕许之令驰驿以归
　　○升吏科右给事中魏玒户科右给事中涂旦礼科右给事中叶绅兵科右给事中于宣工科右给事中李汉俱为本科左给事中
　　○泰宁等卫都督撒因字罗遣头目纳哈出等及都指挥鬼赤里等来贡赐彩叚衣服等物有差
　　○壬申户部右侍郎黄杰卒杰字士英河南洧川县人成化二年进士授济南府推官选为监察御史升顺天府丞以能称会忤权贵左迁广东肇庆府同知未几转庆阳府知府升狭西布政司左参政寻召为顺天府尹迁户部右侍郎总督京储以病乞致仕得允遂卒赐祭葬如例杰为人质直不外饰随事干集不为繁剧所窘其在京仓尤难共事虽已衰病亦不大为所挠云
　　○夜北方流星大如盏色青白光烛地自勾陈北行至文昌
　　○癸酉掌国子监祭酒事礼部右侍郎林瀚乞致仕不允
　　○升礼科都给事中吕献为应天府府丞浙江按察司佥事阴子淑为贵州副使
　　○礼科右给事中胡瑞丁忧服阕复除本科右给事中
　大明孝宗敬皇帝实录卷之一百十六
　　弘治九年八月乙亥朔升工部左侍郎徐贯为本部尚书
　　○丁丑释奠先师孔子遣詹事府詹事兼翰林院侍读学士谢迁行礼
　　○升南京兵部右侍郎王继为户部左侍郎提督仓场
　　○戊寅祭  太社  太稷
　　○己卯命通政使司廷奏每六月十月日引五事余月七事
　　○裁革浙江宁波府织染局副使一员
　　○巡按江西监察御史张缙以南昌等府县及抚州建昌二千户所自弘治三年至五年仓储多亏折者请逮问分守分巡等官右布政使张琳副使洪钟等十八人及知府指挥等官阎琮等十四人罪  上命免逮问在任者罚俸两月迁官者一月去官及为民者置之
　　○庚辰礼部奏日本国遣使入贡至济宁州夷众有持刃杀人者其正副使寿蓂等不能约束乞赐裁抑  上命今后日本国进贡使臣止许起送五十人来京余存留浙江馆谷者严为防禁
　　○辛巳夜南京见老人星见丙位色赤黄
　　○壬午升工部右侍郎曾鉴为本部左侍郎巡抚保定等府都察院右副都御史史琳为工部右侍郎巡抚狭西右副都御史张敷华为南京兵部右侍郎
　　○甲申  孝慈高皇后忌辰  上祭  奉先殿驸马都尉杨伟承命祭  孝陵
　　○乙酉赐南京礼部尚书童轩妻陈氏祭葬如例
　　○给保国公朱晖禄米岁二千五百石本色折色中半兼支
　　○太医院院判张伦九年考满升俸二级仍旧办事
　　○丙戌遣户部右侍郎韩文祭太仓之神
　　○遣顺天府官祭宋丞相文天祥
　　○守备黄花镇署都指挥佥事于宣把总指挥佥事钱璠坐前虏寇入境杀士卒一人掠马五匹巡按直隶监察御史马棋劾律当免杖充军都察院议覆情轻律重命各降一级带俸差操
　　○丁亥巡按贵州监察御史丁餋浩言贵州有军无民修造供馈其费皆出于军国初原额屯田正数之外不下数万顷军有流亡田则具在但为豪强兼并宜令守臣清出不必加赋岁收余租发于各卫所别建仓贮之如遇修造供馈诸费量为支用从之
　　○改命巡抚甘肃都察院右副都御史许进巡抚狭西
　　○有黑熊自都城莲池畔缘附上城西直门官军遂之乃下池去不能获啮死者一人伤者一人
　　○裁革广西游击将军一员从镇巡等官奏也
　　○戊子郑府进贤郡主卒赐祭葬如例
　　○辛卯南京六科十三道官交劾前南京兵马指挥王琼本乏智谋又多罪恶误为总督两广军务右都御史邓廷王□赞所荐升南京兵部主事随军赞画请下琼法司鞫治其罪从之
　　○升河南布政司左布政使高铨山东左布政使吴珉俱为都察院右副都御史铨巡抚保定等府兼提督紫荆等关珉巡抚甘肃
　　○镇守甘肃左都督刘宁奏臣与都御史许进共事意见时有异同恐积成嫌隙致误公事乞更调或罢镇以避之兵部覆奏谓进已移镇狭西与甘肃事无相涉况宁先以疾辞旋告平复且久镇西陲威名颇著所请宜不允得旨刘宁病既平复其用心治事不允所请
　　○壬辰汝王出府
　　○赐南京锦衣卫都指挥佥事丁固宗祭不为例
　　○虏入宣府云州堡及龙门卫境掠军人器仗以去镇巡官劾分守左参将白玉右少监唐禄守备右监丞徐玉指挥张昇王来等罪命唐禄徐玉仍戴罪杀贼白玉等并张昇俱待边情宁日逮问
　　○初湖广流贼黄瑛等聚众至百余人攻劫桂阳县治后以次就擒巡按监察御史曾昂以闻因劾守备署都指挥佥事王震兵备副使冯錤分巡佥事傅金分守左参政章锐茶陵卫指挥使周暠不能预防请治其罪都察院覆奏诏黄瑛等依律处决王震冯錤皆逮问章锐傅金周暠免逮问各罚俸三月
　　○夜月犯天囷西第二星
　　○癸巳文武百官赴汝王府行礼
　　○升河南布政司右布政使周季麟山东右布政使李士实俱为本司左布政使
　　○乙未遣官祭太岁风云雷雨岳镇海渎山川等神
　　○遣旗手卫官祭旗纛之神
　　○丙申  宪宗纯皇帝忌辰  上祭  奉先殿遣驸马都尉黄镛祭  茂陵
　　○刑部给事中胡金丁忧服阕复除礼科○升河南布政司右参政王珣山东右参政刘聪俱为本司右布政使监察御史林廷选为浙江按察司佥事
　　○虏数寇狭西庄浪卫境军士死者二十四人伤者七人被掠者四十九人并掠去孳畜数多镇巡官请治分守左参将颜玉及操备都指挥张灏等罪兵部覆奏即今秋深用人防守宜俟来春议之得旨张灏等五人并颜玉俱俟边方宁日逮问
　　○狭西行都司都指挥李清及西宁卫指挥袁玉等坐被虏杀掠有旨待边方宁日议之至是兵部请如前旨逮问清等其功可赎罪者通具以闻从之
　　○隆庆卫军官折俸例于涿州库支绢至是告乏命以保定真定二府原角□羊京库绢与之每匹折银八钱
　　○虏数寇狭西永昌凉州等处杀掠人畜镇巡等官劾分守右参将郭鍧右监丞梁玉及守备指挥濮钦等罪兵部覆奏命罚鍧俸三月与玉俱戴罪杀贼钦等俟边情宁日逮问
　　○戊戌赐晋府镇国将军奇泫奉国将军奇汮奇浙奇溧表棯诰命冠服如制
　　○己亥初云南广南卫指挥佥事张宗以巡抚右副都御史张诰委董筑堤之役用刑太酷众弗能堪尝诣黔国公沐琮白事军人李正等率众持杖欲执而棰杀之宗觉遁去明日往诉于诰正等复集千余人大声索宗门者诃之不止诰令闭门不退仍怒殴门者并投石碎其门巡按监察御史金献民会镇守总兵同往戒谕且命覊宗于按察司以息其乱正等复要宗于路棰之几死众遂逃匿金马山坡镇巡官抚之至再谕以罢工免罪并革宗不治事始散归既而千户杨震等察知正等十三人为首乃白于上官欲治其罪正等复持兵聚众大掠千户等家久之乃就擒献民奏宗酷虐召乱诰委任非人琮失于钤束皆当究问都察院覆奏谓宗宜逮治诰及琮事请令镇巡官覆戡以闻至是镇巡官奏正等十三人法当处斩宗当赎杖还职掌印都指挥刘镛云南中卫指挥张经等皆失于钤束法当究问诰与琮非知而故犯请薄其罚得旨李正等情罪深重即处斩枭首示众张宗酷刑激变免赎杖降三级调边卫差操刘镛张经等皆远问张诰沐琮俱宥之
　　○管理遵化铁冶工部主事王铉奏炒铁囚犯皆罪不至死而经递官司防夫人等多方凌虐逼取财物率至丧生请严加禁止其贫乏无依者多毙于冻馁请月给口粮三斗工部覆奏  上曰囚犯罪不至死而防夫人等乃以求索故毙之甚非朝廷好生之意其依拟行之
　　○庚子赐晋府岳池县主并仪宾雷景声永新郡君并仪宾韩经高阳县君并仪宾武鹏富阳县君并仪宾张宣沈府新兴郡君并仪仪李云汉诰命冠服如制
　　○狭西布政司右参议楚麟丁忧服阕复除原职专抚治□洛等处兼分守汉中府
　　○升南京户部员外郎王鸿儒为山西按察司佥事提调学校
　　○礼部进庆贺  皇太子千秋节仪注一是日早俟  皇太子具冕服于文华后殿升座本部官入启朝鲜国王进马匹方物数目毕鸿胪寺官赞执事官行礼讫启请升殿导引官奉迎  皇太子出乐作升座乐止赞礼赞班齐鞠躬乐作四拜兴平身乐止赞进笺给事中前导笺案由东门入置殿中内赞赞宣笺目宣讫俯伏兴平身赞宣笺外赞赞跪展笺官取笺宣笺官宣讫内外皆赞俯伏兴平身即举案置殿东外赞赞众官跪代致词官中道跪致词云具官臣某等兹遇  皇太子殿下寿诞之辰臣某等敬祝千岁寿赞俯伏兴乐作四拜平身乐止鸿胪寺官跪启礼毕
　　○夜月犯轩辕左角星
　　○辛丑升湖广布政司左布政使钟蕃为都察院右副都御史巡抚四川
　　○赐皇亲夫人金氏宝源店房六十七间
　　○虏百骑突入宣府之独石界攻镇宁墩掠守墩者五人去镇巡官奏其事且言本墩原无器杖墩西南隅亦倾圯不治乞罪分守都指挥张俊及少监唐禄等罪兵部覆奏宣府为京师北门今丑虏辙以数十骑深入脱有大举其何能御宜并治镇守重臣以为戒  上从之命张俊唐禄及镇守太监孙振总兵官马仪俱戴罪自效仍谕沿边墩台务悉心整备毋或仍前废弛
　　○壬寅福建道监察御史刘伟丁忧服阕复除浙江道
　　○以旱灾免湖广汉阳等七府岳州等四卫弘治八年秋粮有差
