<!-- { "loadSidebar": true } -->
　　○礼部尚书倪岳等以灾异修省会同五府六部都察院等衙门条陈三十二事二仰法  圣祖我  太祖高皇帝昧爽临朝日昊忘食虚心请问从善如流时延儒生讲论经典斥侈靡绝游幸却异味罢膳乐敦行俭朴为天下先一言一行载在典册皆可为子孙万世法  皇上初年实亦如是近日视朝颇晏听纳颇难经筵稀御用度渐侈游幸渐频进贡之止者复来乐戏之斥者复取伏望动师  圣祖以消天变一俯接群臣退朝之暇乞恒御便殿召内阁儒臣及文武有识大臣主侍左右以备顾问至于省决章疏各以其事召所司从容访问务求至当一议处宗室天下地土有定所租赋有定额而宗室之费日盛诚不知所以善后之计欲将各王府自郡王将军至乡君仪宾本色折色禄米并祭祀等事少从减节以宽民力一暂停工役修造万春等宫内承运库古今通集库浣衣局混堂司新房六科廊安定门殿宇桥梁承光殿后石桥大山子膳房  天坛  皇陵朝房皇城红铺象房辇房并皇亲宅诸役并兴其费动以数十万计即今水旱相仍灾异迭见乞量为停止一慎重武备京师军马团营为重宜时加操练毋得别项差拨有伤国威一停止织造苏松杭嘉等府赋役繁重凡织造之事请暂行停止一停减斋醮凡宫观寺院非时斋醮请悉停止各处降香不必赍与赏赐一量减供应湖广江西山东屡遇灾伤兼有王府工役派纳牲口请以十分为率停免三分一裁抑奔竞凡遇希求进用乞恩传奉之类请听本部及科道官参奏发遣一禁约请给僧道冗滥宜停止给度其有潜住京师寺观请悉逐还原籍当差违者发边卫充军一减收粮斛内府各衙门收受白粮任情加耗以致粮户破家荡产请痛加禁革一监收皮张各处解送巾帽局底皮该局拣选过刻其指为不堪者辄割裂破坏然后退还人不能堪请差科道官同该局验收如有前弊许令参奏一定估计料凡有兴作会计物料匠作多估妄费率至十倍今后遇有兴作在内乞委该部同该监官计料在外悉听本部计料俱令科道官各一员核实一清查马匹坝上等马房多有虚数冒支草料请令踏勘草场给事中御史会同该部委官一年两次清查务得实数以革虚冒一添支粮饷内府各监局人匠滥支月粮在京各衙门公差官员滥支廪给请各定与则例监局民匠支粮三斗幼丁匠二斗内外官员公差在京城者不许支廪给料草五十里之外有县治驿站者许支廪给百里之外应付马匹草料在京寻常工作官军匠役不支口粮五十里之外支二斗百里之外支四斗一拟宽调卫近例军职三月不赴公座画卯者参问调卫后虽更定为三月之上者参问复职不许管事半年之上者调卫带俸而赴京操边操者艰阻可矜宜有差别今后如系都司卫所掌印军政管屯并空闲随住带俸官请俱照后例京操及边操者下班之日止听领操官点闸不在公座画卯之例一收录后裔内外汉达功升世袭军职子孙有因事故不得告袭遂有十年之外不准承袭之例而达官流离困辱易至为非请自成化十一年以来病故十年之外告袭者俱驳行查理果系立功者嫡亲男孙弟侄俱与冠带舍人月支粮一石于原卫所差操有功照例升赏一王府军校各府郡王初封请照皇子出阁事例至十四岁方行奏佥校尉有护卫之处原系护卫佥拨者即于护卫佥拨不系护卫佥拨者护卫拨军余十名民间佥派二十名无护卫者俱于民间佥拨一灾伤马匹各处养马地方如有灾伤其各年拖欠并今岁派取追徵未完者俱暂停止俟明年秋收后追完一减造文册各都司卫所户口马骡二册每年一造烦费无益请以五年造报一次一军士月粮旧制支粮一石者不许折色今在外军士本色月粮止支六斗余四斗虽称折钞亦系虚名今后请除守城局匠外不分京操运粮俱支本色八斗一审清刑狱各处灾异非常恐有冤狱请特差官或令所在镇巡等官审录一清查匠役在京各监局军民匠役不下数万每遇兴作辄行雇募请敕司礼监太监兵工二部堂上官科道官各一员会同查理一擅科军士各卫所官旗擅料派军士以一取十扣除月粮布花以致艰难逃亡请出榜禁约一清除吏弊天下司府州县吏典役满六年例该赴部而有作奸展转数十年不告满起送者请通行清查除丁忧外有称为事在役十年者治罪容留官员一体惩究一量定拘系罪囚除情重者监候外其徒流以下并追纸钞及病者请俱准放保随衙听审一宽恤追赃两京并在外问刑衙门追赃人犯有少银六七两以下而监追二三年之上不得完者有身死而仍追其子孙家属者有军职无力运炭监久不完者今后除还官给主者照旧监追凡入官赃物直银一二十两以下监追二三年以上不完者及纳纸半年以上无徵者请俱量为宽恤召保追纳身死者依律勿徵军职无力运炭者照操官例纳钞一惩戒邪慝真人张玄庆乃极刑罪人元吉之子法应流窜冒得袭封世济其恶秽德昭彰人神共怒是以上天降罚其龙虎山殿宇焚毁殆尽请免其来朝以杜请托之路并勘其罪恶实迹及违制妄造符箓请给道童等情加以重罚仍访取本族素有戒行者嗣守其业一禁革科歛在外诸司凡遇朝觐给由公差等项不得科歛民财来京馈送与者受者俱坐赃论其有无籍乡官监生人等多端骗诈者许所在官司擒拏骗者与者俱治以重罪一停佥民壮近令各省点佥民壮而吏胥为奸民心愁怨今后除山狭边方并编佥已定者及福建汀州江西赣州等处宜从巡抚兵备等官斟酌点用其余腹里无事地方请悉停止俾各归农一宽宥逃罪官军逃移者皆因饥寒无以存活宜从宽宥在京者请限三月以里许其赴部首告在外者以文书到日为始亦限三月自首俱即送营收操奏入  上曰卿等所言仰法  圣祖俯接群臣停减斋醮朕自有处置减收粮斛监收皮张拟宽调卫王府军校灾伤马匹减造文册军士月粮审清刑狱擅科军士清除吏弊禁革科歛宽宥逃罪俱令所司斟酌而行其暂停工役量减供应量定拘繁宽恤追赃并惩戒邪慝所司仍覆议具奏余姑已之游幸进贡乐戏原无此事何得辄为此言今后会奏事情务宜从实○乙酉户部会各部都察院议处明年漕运并各处合行事宜一遮洋船运粮于蓟州仓者近例以十二万石每石折收银七钱请石减五分不为例一请令漕运巡抚官会同管河通政疏浚南旺龙王庙前湖蓄水以备春初泉源微时放入运河接济一请令江西湖广僻远山县难于般运者兑军粮免支兑本色每粮一石连耗折银一两一钱扣算给军准作概卫转易轻赍车脚之费一江西并苏松等府该起运南京仓粮请免民起运就于兑粮水次如数支与南京漕运官军准作行粮每石加水脚米一斗三升一漕运兑军粮每石请如上年加耗米五升后不为例一直隶庐江县流民请编甲报官俟造册之年编作畸零人户听当轻差其开垦田地照例起科一各处屯田请令管屯方面官从实清查果有势豪占种累人陪纳子粒等弊指实具奏究问一榆林城原拨延安绥德卫局匠成造军器今滥增多虚费粮赏请试其谙晓本艺者二卫各留百五十名余令补充本卫远年逃故边操军士之缺一窃盗并强窃窝主不分军民余舍人等罪至徒者请悉发遵化铁冶依徒限炒铁一甘肃所属甘泉等驿递甲军艰苦而月支口粮止三斗请量加五斗一甘肃左等十四卫所先年官给屯牛万余后人牛俱尽久未开除每年造册奏缴空文无实请开除之一湖广荆襄等府先年讨平反贼刘千斤之后于房竹远安三县设南襄城等四堡南漳榖城二县设石门高头二堡各调官军四百防守河南南阳内乡等县设顺阳等四堡调官军九百余人防守今二处流民类皆土著添设官司控制盗不复起而操军空间多费粮赏请止留马良坪南襄城二处其余七堡宜量为裁减勒归本卫一各处行太仆寺苑马寺堂上官请择慎敏更事之人升用两考以上有成绩者照例超擢不许视为闲散除授非人以废马政一亲王之国请一遵  祖训钦定禄米旧额不得奏讨山川湖泊芦苇陂塘军民田地商税课程纵奉有成命赐与仍许所司执奏毋辄行勘一湖广长沙等处修造吉兴岐三府供亿浩繁所属该上供弘治九年朱漆油蜡铜锡药材皮张等料请暂免一年以苏民困一永平所属军民连遭旱煌凡岁派额外物料请悉从减免一三河县民间寄养马请于内选拨百匹给操备舍余遇警调用一隆庆卫官军赴京操备与在京大宁前等卫官军赴居庸关驿走递者数略相当请两易之以免往来烦劳及行粮草料之费一山西平阳等府灾请暂行军民舍余纳银米给授散官及阴阳医生纳银米免考试僧道官纳银米免赴京各就附选以备赈济  上曰各处屯田积弊已久仍行管屯方面等官从实清查果有势豪占种累人陪纳子粒等弊奏来究问狭西等处行太仆寺苑马寺官所繁甚重近来多不得人以致马政废弛今后正佐官员务要选除有才干者不许视为闲散甘肃站军口粮增与三斗其余准议
　　○增设狭西庆阳府管粮通判宁武关仓监牧州同知各一员
　　○增设顺天府良乡县磁家务店巡检司
　　○晋府宁化王钟鈵既以罪革岁禄冠服而凶残益甚多阑妇女入府中稍失意辄痛加棰楚或斫足髡首或囊土压面前后死者六七人校尉吴刚白宗善逢迎每令入宫与妃武氏及婢妾乱一婢不从辄杀之嫡母赵氏惊恐成疾薨生母刘氏饮宴间谕以好言钟鈵怒举酒器掷之刘氏走而免有陈媪者病狂祼而縳于树烧铁绳缠而烙之求与庶母李氏奸不从亦杖而剌之又恐其事闻欲纵火焚其宫而自杀群婢妾不胜其毒夜聚而逃为逻者所获镇守太监刘政巡抚都御史张敷巡按御史白鸾各奏其事  上命太监罗禄大理寺丞王鉴之锦衣卫指挥佥事叶广往会都御史顾佐按之钟鈵使其徒曹锦以重贿祈脱罪不得既而宫人等皆畏迫不敢言禄等遂从而信之奏薄其罪钟鈵反诬其弟钟錥与武妃奸因痛棰妃及其子奇＜氵隐＞生母刘氏奔救之钟鈵啮其肩仆于地以杖伤其口流血污衣又逼奇＜氵隐＞使证武妃奸棰掠几死宫人张喜儿等护出之于是其事悉露政等奏禄鉴之广所按不实而钟鈵亦具奏自文词连都指挥佥事袁杲左布政使陈清按察使李琮副使陈金  上复命太监陈宽刑部侍郎戴珊锦衣卫指挥同知王伫覆按得实  上犹恐其冤命诸廷臣于诸王馆会鞫之至是都察院奏钟鈵妃武氏执不承奸事涉暧昧生母刘氏有悔言而其余所犯皆实请重行国法以为宗藩戒并劾敷华及禄等罪  上曰钟鈵不孝淫乱事情尚在可疑但闺门不正违法多端不宜君国降为庶人送凤阳高墙内禁锢终身仍命有司给其薪米武氏革去妃号令回府养其姑逃出宫婢悉杖送浣衣局吴刚白宗蛊惑宗藩导之为恶他罪亦重皆处斩锦等八人发边卫充军奇＜氵隐＞情有可悯姑恕其罪俟请封之日礼部具由以闻张敷华顾佐白鸾各罚俸三月袁杲陈清李琮陈金各五月罗禄王鉴之叶广刘政姑宥之
　　○戊子巡抚辽东都御史张岫言本镇各城堡官军防守年久熟知地利但因买补官马以致困惫故事买补者朋合银三两助之然随补随死有五六年间一军死损三四匹者请自今为始马死者不必给银即将以后夷人进贡马匹给之马不及数乃于该给朋合银三两内每益一两行之三年而止兵部覆奏从其议且令领夷马者仍入桩头银于官从之
　　○日生左珥色赤黄
