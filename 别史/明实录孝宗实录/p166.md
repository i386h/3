<!-- { "loadSidebar": true } -->
　　○虏两入密云古北  杀掠人畜镇巡等官劾分守参将吴钊监丞王增等罪兵部覆奏谓兵备副使张琏莅职已久亦不得无罪请并治之  上命罚钊琏俸各两月与增俱戴罪杀贼
　　○辛酉晓刻月犯毕宿
　　○甲子朝鲜国王李＜忄隆＞遣陪臣工曹参判元仲秬等来贺皇太子千秋节赐宴并彩叚衣服等物如例
　　○乙丑湖广按察司按察使林俊乞归餋病从之
　　○南京大理寺卿章格以年老辞职  上曰格既情词恳切准致仕令驰驿还乡
　　○刑部都察院会官审录重囚情真无词者五十一人奏请裁处者五十二人有词者七人  上命情真者处决有词者重鞫其奏请数内仍处决者二十人监候再问者十六人免死杖一百发边远充军者七人免死发边远充军者七人杖一百而释之及查议再奏者各一人
　　○丙寅宣府隆庆卫地震
　　○丁卯  皇太子千秋节文武百官早朝毕赴文华殿行庆贺礼
　　○赐百官宴于午门天下诸司及外夷庆贺官员人等宴于阙左门
　　○夜月犯轩辕大星
　　○己巳晓刻月犯灵台上星○庚午复除病痊按察司副使张璁于江西服阕按察司佥事伍希闵于福建璁整饬会昌兵备兼管岭北道希闵整饬上杭兵备兼管漳南道原会昌兵备副使谈俊上杭兵备佥事周鹏俱令赴部调用从巡抚江西都御史金泽奏也
　　○赐汝王玉田县望军台庄田七百顷从其请也
　　○辛未升河南按察司副使吴雄为湖广按察使
　　○命南京留守后卫署都指挥佥事张銮守备九江等处南京镇南卫指挥使黄溥守御浦子口
　　○命南京右军都督府故都督佥事杨昇之孙通袭原职金吾左卫指挥同知
　　○壬申狭西按察司副使李经丁忧服阕复除河南按察司
　　○南京给事中张宦等奏比闻北虏奉书侮嫚阳称贡献阴蓄奸谋此固犬羊习性无足深罪但在我备御之策不可不讲夫京师以三大营精锐聚之十二营号为团营正欲优恤之以备缓急之用今富强者以货求闲所存类皆老弱其余营伍日益凋耗当事者又不闻有勾补之法缘边大镇各设将领而以内外重臣监之比来务为和同老懦贪残者皆得苟容其间时有失律不过停俸立功法网可谓疏矣各府州县角□羊送粮饷到边每米一石折银一两及至给与军士概以时价或五钱或七钱羡余皆为奸贪侵克以故军士嗟怨有警不肯用命乞敕兵部科道等官拣选十二营军士事故老弱者设法勾补或募人以充年力精壮者收入团营各边镇巡内外官不职者许令自陈取回别用仍从兵部及两京科道推举文武重臣分授机务月给军士粮价俱依原价之数不许侵克如此庶几可以言思患之防矣又京城内外土木大兴军民两困传奉之官接袂朝著南京织造叚匹名虽出于官盐实则取于郡县日朘月削何啻千百以故人心怨望水旱相仍乞将力役工作一切停止传奉之官一切革罢织造叚匹止需岁办别遣官员尽数取回若然则民力以舒财费以省国本既安王灵丕振区区犬羊自将闻风远遁矣事下兵部工部覆议得旨俱从之命团营军士见拨赴工者不必放回令其速督完毕以后无得再遣织造工程亦作急督完不许延久劳费
　　○癸酉云南木邦宣慰司宣慰使罕穵法及孟密安抚司土舍思楪各遣陶孟人等来贡回赐罕穵法及思楪锦叚等物赐陶孟人等宴并彩叚等物各如例
　　○四川长宁安抚司头目舍人番僧王泰儿等来贡赐彩叚表里等物有差
　　○宣府万全都司地震有声
大明孝宗敬皇帝实录卷之一百十八
　　弘治九年十月甲戌朔孟冬享  太庙
　　○遣驸马都尉黄镛齐世美分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○丙子升南京刑部员外郎张赞为山西按察司佥事
　　○赐岐王德安府观滩店田三百顷从其请也
　　○四川汶川县及威州俱地震有声
　　○丁丑命户部右侍郎韩文之孙廷彦为国子监生从其请也
　　○礼科右给事中胡瑞上＜锍-釒＞言  皇上临御以来庶政惟和万邦胥庆修明礼乐此其时矣然御殿受朝礼之至大者也而殿中中和韶乐乃属之教坊乐工岳镇海渎等祭祭之至重者也而三年一次遣祭乃委之神乐观乐舞生太常寺掌郊庙之大祀而为卿者乃邪说诐行之崔志端鸿胪寺掌朝廷之大礼而职其事者乃不学无术之贾斌伏望  皇上特廷臣计议选择民间子弟俾司中和韶乐设官以掌之年久则量授职事岳镇海渎之祭改遣各衙门见任官或办事进士以行崔志端贾斌二人放归田里别选贤能以充其任庶朝廷尊重祭祀严明礼乐明备以成当代之典也  上曰奏乐遣祭皆旧制给事中何得为此言所奏不允
　　○戊寅虏自大同天城卫界潜入宣府西阳堡掠杀男妇八人两镇守臣劾分守大同左参将李玙右监丞杨定守备天城都指挥张镇奉御吴通分守万全右参将杨彪大监谢诠守备西阳堡都指挥朱永奉御贺能等罪兵部覆奏  上命罚玙俸两月彪永俸各一月与定通诠俱仍戴罪杀贼镇下巡按御史治之
　　○己卯巡抚大同都察院右佥都御史侯恂乞致仕不允
　　○掌锦衣卫镇抚司事指挥佥事韩璟卒璟初袭世职为中后所副千户擢理镇抚司刑寻升指挥佥事至是卒特赐谕祭中后所为锦衣卫散地璟素谨饬为当路所知故得超用在宣抚司颇能自守不怙权势死之日家无余赀人多称之
　　○前太子少保礼部尚书兼翰林院学士彭华卒华字彦实江西安福县人景泰五年进士改翰林院庶吉士授编修与修大明一统志  英庙实录成升侍读充讲官进日讲升侍读学士署詹事府事修续资治通鉴纲目成升学士  孝庙出合侍讲读寻掌院事升詹事既而兼学士文革大训成加从二品俸二十一年升吏部左侍郎仍兼学士入内阁预机务甫半年遂得疾进太子少保礼部尚书舆归其乡至是卒年六十五讣间赠太子少傅赐祭葬谥文思华自少资性警敏乡人奇之入官翰林才名颇著平居寡言笑及论办古书疑义事当成败多奇中为文章严整其峭厉如其性然为人俭谲用数深机莫测人与之异或上之者必为倾排先是大学士李贤好接引后学而华与编修张元祯皆在所与华尝以多支廪饩坐除名贤力言于  英庙得免华实妒贤名望在兄大学士时之上贤不知也一日编修尹直与元祯有隙直趋贤言曰元祯将以某某请荐于公皆以贿也已而元祯果请贤访之得实遂疏元祯故元祯亦怨贤适罗伦初及第贤有夺情事三辞不允华与元祯遂嗾伦曰李公一代伟人而有此事君若能论其非则大魁之名庶不虗矣伦遂上书论贤有旨谓夺情出自朝廷非贤意罗伦狂妄轻浮遂谪补外任华惧因扬言于人曰我辈虽与伦同乡迹实疏也不意其狂妄如此时修撰谢一夔密知之遂发以语人至弘治中元祯遇编修何瑭于侍郎吴宽宅自掩曰当时罗状元论李文达实彭君与我启之冀救正李公也人于是益信元祯与华之险谲矣又吏部尚书王翱之去位则华以计言于陈文萧彦庄之劾吏部尚书李秉布政丘陵等而亦华授之意后因陵奏与彦庄廷＜訁訇＞其辞甚办彦庄不能对怨华将吐实而自发人始知之又大学士万安之排侍郎邢让祭酒陈鉴吏部尚书尹旻之祸构连无罪策皆自华是时华乡人李孜省邓常恩方获宠华尽为计所希恩报怨取效旦暮华又引万安交李邓为倚助安且亲于万内妃弟华为万氏谋而寓深意一时朝士不附者多为所倾如大学士刘珝之去及王恕马文升秦纮刘宣罗璟辈之相继斥逐皆华与安同谋也宣璟本华同乡特嫉其近实不类已遂及之自成化丙午至弘治丁巳风瘫十二年而卒人以为阴险无将之报乃如此初华之得参机务也实出自奥援故天下人至今犹诵八百宪台升李裕三千馆阁荐彭华大为耻笑云
　　○昏刻月犯牛宿
　　○庚辰命南京光禄寺卿张达之子鏔为国子监生从其请也
　　○辛巳监察御史陈铨言广东雷廉高肇四府西接广西诸峒猺獞东抵海洋诸番高州之云炉大桂等处又有流贼啸聚动以万计往年有兵备副使林锦专守其地招抚流亡控制盗贼父老至今思之后继者不得其人旋亦裁革今虽有参将守备等官率老懦不职分巡分守官亦不时至武备废弛职此之由乞仍旧设按察司副使一员整饬四府兵备又广西贼多军少轮戍不足每有警守备官往往婴城自守不敢出应及至误事动加重谴老成者尽被降黜乃以新袭少年代之不教而杀尤非所宜自今两广军职惟失陷城池损折大众者请仍治以守备不设之罪其余止令住俸杀贼责以年限使得以功自赎兵部覆奏谓增设兵备副使宜如所请军职或因守城军少势虽出战被贼杀虏不多或仓卒遇贼众寡不敌致损折军士数少者法家往往拟以守备不设之罪其间诚有情轻律重及情可矜者请如近例奏请处分或充军或降级其应调卫者仍注本卫或功可赎罪者亦与明白具奏若犯失机有赃者仍带俸差操如此庶几得用法之平与使过之义  上曰律设大法而情有不同若失机者不原其情而概坐以守备不设罪不可胜诛矣卿等所言得原情定罪之意其如所拟行
　　○是日辰刻日生左珥色赤黄良久散
　　○癸未礼部尚书徐琼等奏自去年八月至立冬后江西建昌等府人多瘟疫贵州狭西地震广东飓风大雨水海潮决崩堤岸狭西天鼓鸣四川彭水县十二月雷电雹雪湖广长沙县雨雪雷电江西南昌府大雷雨雪今年正月至五月狭西山西辽东江西南北直隶俱地震四川长宁县楠树生莲花李树生豆荚狭西流星如月山西武乡县四月陨霜屯留县五月雨冰雹山东大风拔木臣等考之传记天鼓鸣或以为兵革岁动地震或以为阴胜阳微兵兴民劳流星如月或以为兵大起下有战场四月陨霜或以为诛不原情刑罚妄行至于严冬雨雪雷电乃阴阳之失节而楠木李树生莲花豆荚实草木之妖是皆天地万物变异之大者伏惟  皇上建中和之极勤正心之学谓宜天心昭鉴和气致祥而灾异之频繁至此揆厥所由实皆臣等不能勉尽职务以称任使所致乞通行各处有灾地方镇巡等官思过省愆兴滞补弊求政事之得失闾阎之疾若罢黜贪酷官吏分豁陪补税粮省刑薄征备灾恤患勿事虗文期回天意仍行各处巡按御史严察所部汰黜不职毋使贻害于民臣等亦各涤虑省躬策励驽钝务图涓埃之报尤望  圣明遇灾而惧应天以实益勤圣学益崇圣德罢斋醮以节财用停工作以休士卒止传奉以塞群枉之门办忠邪以作忠正之气如此则天心悦豫灾异可弭矣  上嘉纳之
　　○裁革山东郓城县主簿一员添设寿张县主簿一员从管河左通政张缙言也
　　○甲申巡抚湖广都察院左副都御史樊莹再以疾辞  上曰莹既情辞恳切准回原籍调理给驿以归病愈之日起用
　　○授进士范兆祥为翰林院检讨随侍泾王讲读
　　○致仕南京户部尚书潘荣卒荣字尊用漳州府龙溪县人正统十三年进士授吏科给事中成化中升南京太常寺少卿寻升南京户部右侍郎督南京粮储改都察院右副都御史仍领其事转户部左侍郎会尚书缺署部事升南京户部尚书致仕给驿归至是卒赠太子少保赐祭葬荣性宽厚居官无废事在科几二十年久滞不调而其守不变人以为难云
　　○是日寅刻南京雷有声地震
