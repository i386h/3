<!-- { "loadSidebar": true } -->
　　○先是以内台官奏拨锦衣卫余丁百人执洒扫役人月给粮一石光禄寺仍日给直米八合户部尚书周经等执奏以为不可  上以业已准行不允户部又言  祖宗设立内台典以内官职专占候不惟欲知灾祥之便又以关防外台之欺其地至密所以看守洒扫皆不使外人得预独与各监局异者盖防微杜渐为久远之虑也况私习天文律有明禁今一旦增入外人名为看守洒扫自典守者论之似为便利诚恐日复一日往来稔熟奸者设心以潜伺愚者腾口以妄言鼓惑众听致误大事未免追究倡议之人故与其钤束于后孰若痛绝于初与其爱惜成命于一时孰若慎重成宪于万世况京操余丁劳苦万状止支粮四斗今内台应役有何勤苦而廪食乃加厚至此恐失京操者之心异日或比例陈请太仓之粟糜费何有止极伏望收回成命仍禁自今不得违例奏请庶事体允当  上曰内台禁密之地诚不宜外人出入卿等所言有理余丁俱革回原卫当差
　　○辛卯巡抚宣府都御史马中锡以疾辞任已得旨准回原籍调治至是镇守太监刘清奏称中锡在任公正严明下情悦服今一时小疾于事无妨乞令留之以慰人望  上曰马中锡病痊之日令有司奏来起用
　　○翰林院侍讲刘忠丁忧服阕复除原职
　　○命惠安伯张伟镇守狭西
　　○工部郎中童琥奏四川之地诸夷杂处今松潘茂州建昌大坝等处军疲于守御民困于转输加以不时灾伤财力俱耗公私两困朝廷以盖造王府重事委任臣等又委三司共任其劳三司又分委府州县等官各专其事又立总委官二三员以统摄之但各工所委官多以吏目驿丞总委官以经历知事官卑职微众心不服以故受制于所官人等听其渔猎莫敢谁何甚至阿从依附互相容隐今后各工所委官专用府通判推官州同知知县总委官用府同知知州俱选出自清流公廉有风力者为之一则职任颇重可以畏服人心一则能砥砺名检不肯苟同以图近利命所司知之
　　○壬辰命周府镇国将军睦＜木审＞暂理府事先是周王薨世子安＜氵横＞安泛讦奏未结安＜氵横＞亦卒母宫人阎氏奏乞命其孙睦＜木审＞继掌国玺摄府事下礼部议谓睦＜木审＞虽嫡孙缘未封世子安＜氵横＞虽故且未详告讦事情掌玺之请未可遽从宜姑令睦＜木审＞暂理府事举行丧礼从之
　　○刑科右给事中任伦病痊至京复除吏科
　　○癸巳裁革贵州贵州卫知事一员○实授南京都察院理刑行人等官赵继爵陈熙董□□辰俞谏陈顺吴玭刘烈罗璋陆徵吕镗为南京监察御史继爵熙广西道□□辰福建道谏江西道顺广东道玭山东道烈河南道璋贵州道徵四川道镗湖广道
　　○命万全都司都指挥佥事陈雄充左参将分守万全右卫等处
　　○命宣府大同延绥镇巡等官严警设备以虏近边驻牧也
　　○虏连寇辽东宁远义州广宁等处杀官军八十六人掠马三十一匹兵部请逮治协守参将孙文毅等罪命待贼情宁日以闻
　　○甲午初广西田州府土官知府岑溥为其子猇所弑猇亦自杀次子猛方四岁溥母岑氏及头目黄骥护之赴总镇等官告袭职归至南宁头目李蛮遣兵来迎骥意蛮欲分已权怒之杀其人蛮率兵迎猛继至旧田州骥惧诬蛮将为变复告遣官军护送及调思恩府土官知府岑浚率兵同送至府浚受骥赂纳其女约分其府武龙等六甲地遂携猛去至思恩幽之事觉总镇等官委副总兵欧磐等摄浚久之乃出猛发省城下寄居蛮屯兵自守以待猛会得奏命猛袭知府骥浚怒要泗城州土舍岑接东兰州土官知州韦祖鋐各起兵攻蛮接兵二万人先入田州府杀掠男女万四百余人劫烧仓库民庐劫府学及横山驿印记遂据归仁祖鋐兵五千据兼州杀掠男女八百余人驱之溺水死者无算括府库放兵大掠城郭为墟浚兵二万攻旧田州遂据之杀掠男女五千余人劫龙州印纳故知州赵源妻岑氏蛮逃去副总兵欧磐参政武清等诣田州府勘治遣兵送猛还府骥惧罪匿猛家先是浚筑石城于丹良庄屯兵千余人截江道以括商利官命毁之浚以兵拒不从会副总兵等自田州还即督所统官军毁其城浚兵来救杀官军二十余人官军败之俘其目兵九人总镇等官及巡按御史合奏请治浚等罪参政清持两端时浚叔业少从中官京师仕为大理寺副内阁书办三府总镇等官因奏请敕业往谕事下兵部覆议以浚等稔恶业其宗人难责以善万一不从则损威致侮或诸夷有变又将遣何人谕之宜敕镇巡等官召集浚等至军门谕以朝廷威德罪其首恶令反侵地纳所劫印并官私财物乃已若不服则熟计其便从之初蛮之迎猛无他意及猛在外蛮守土以待其归骥首乱浚接祖鋐党恶以致兹变清受浚等金宝以万数浚贻书清称恩父每遣人至省城必居宿清所清以是曲佑之诬蛮占据府治阻兵弄权互相讎杀事竟不直蛮颇有威信且思效顺识者方欲属以招徕之事而已不逮矣后清虽以贪暴黜亦未得正其罪云
　　○命后军都督府左都督刘宁果勇营坐营管操
　　○丁酉授都察院理刑进士知县等官季春耿明彭凤来王绍李钺蔡中孚为监察御史春云南道明贵州道凤来狭西道绍四川道钺山西道中孚福建道
　　○命兵部右侍郎杨谥之孙承祺为国子监生从其请也
　　○降江西都司都指挥佥事杨泰为南昌前卫指挥使以守备不能御盗也
　　○戊戌先是广西古田猺獞作乱袭杀副将参议守臣请讨之兵部集议不许久之益猖獗遂寇洛容永福临桂西乡等处杀掠人民夺据田土去省城百里而近道路为梗刑科给事中张文南京户部员外郎周琦等皆以为言总督都御史邓廷瓒等因请发湖广四川贵州广西汉土官兵九万期以明年九月进讨并上备粮方略事下兵部集议以古田猺獞贼不过数千乃欲动调四省官兵至九万今湖广灾荒军民困弊贵州苗贼时发广西土官仇杀未宁势难调发且征剿猺獞全藉土兵彼待秋收方来贼已先清野藏于万山据险以守我兵益进而彼益远遁迨至春耕土兵皆散归不可禁治自前至今皆袭此弊宜移文守臣遣官诣贼村寨宣布朝廷威德审察诸村寨善恶密调邻近土兵掩其不备剿其一二贼必慑惧若果不悛发兵未晚从之
　　○初正统己巳之变发山西平阳诸府民壮九千分往代州三关操守事宁放回本城操备后或调或放至弘治六年始为三班赴边防冬至是刑科给事中李举言今以河内不习战争之民戍守三关用武之地既不得尽力农亩以给赋税又不能效力边鄙以壮国威居者有赍送之苦行者有月粮之费乞仍放回农务每人月输银三分类解布政司以助边军买马之用或遇边关修筑城池则酌量调取工毕放回庶足以裕民力而资国用下所司知之
　　○河南许州大风雨雹
　　○己亥监察御史董钥王绶各奏前副使杨茂元主事盛应期范璋俱因言事并公事诖误降除同知等官近吏部奉诏例请照原品调茂元为知府应期等为通判而特旨不允是朝廷之大诏不足取信于天下而臣子之小过终不蒙宥也此举关系国体伏惟  圣明再垂睿察吏部覆奏  上曰杨茂元造言误事盛应期等假公济私迟误荐新船只已从轻降用矣其置之
　　○户部覆奏刑科给事中李举所言国朝有预备赈济仓粮之设而原无定数至成化七年有每里三百石之数而未有以此为升擢黜罚者至弘治二年始令有司考满官员积粮及数者升擢太少者黜罚以故有司或掊克以为功而人民坐横歛以益困请今后勿以粮数之足否为考满之殿最而亦不可使有司于预备赈济之事漫不加意致令散歛无法丰凶无备其有类是者请仍论之以法从之
　　○以雹灾免狭西庄浪卫弘治十一年屯粮二千八百七石草二万八千七十束有奇  命礼部右侍郎张昇之子愈为国子监生从其请也  庚子南京刑科给事中史后等劾奏尚宝司少卿祝祥乞罢职或仍调用以抑奔竞不允
　　○辛丑赐代府辅国将军成錥聪滵聪＜氵累＞晋府辅国将军奇氵□吏奉国将军奇灂表樠秦府奉国将军诚潭诰命冠服如制
　　○赐鲁府温江郡君并仪宾孟廷秀诰命冠服如制
　　○南京兵科给事中杨廉奏臣闻  太祖高皇帝尝问学士宋濂帝王之学何书最要濂对以请真德秀大学衍义  太祖览而悦之命大书揭之两庑大学士杨士奇告  仁宗皇帝亦谓此书有益治道  仁宗阅之喜曰此为治之监戒也臣伏闻  陛下时御经筵寒暑不间然所讲者必紧要之书则可计日见效今经筵日讲率用四书诸经或间以贞观政要通鉴纲目或大学衍义臣愚妄谓此数书者比他书已为紧要又不若大学衍义之尤要也盖此书专为开导人主萃经史之精华悉圣贤之格论事类极简该括甚详中人之性一览可得其概况  陛下以圣人之资乎望特敕凡进讲止用衍义一书每讲宜于一二日内尽一卷不得数易无所照应此书讲熟之后方及他书则奸邪之情状毕陈而  圣学之功效可必矣臣又闻太祖高皇帝肇造之初特命御史中丞刘基翰林学士陶安等详定律令且谕之曰立法贵简若条绪繁多可轻可重吏得夤缘为奸  圣祖重律厌例之意昭然可见矣百三十年于兹律行既久条例渐多自笞杖徒流无有无例者近又伏睹诏书谓法司条例太多人难遵守命法司查议定夺革其猥冗  陛下重律厌例之意又可见矣臣以为详定律令固难而查议条例亦甚不易非深于经者不足以议律非深于律者不足以议例国初奏定律条用御史中丞刑部尚书又兼用翰林学士不能无意望特敕法司选委素有经术深明律意御史郎中员外郎评事等官专理其事限以期月一惟以  太祖立法贵简之训为主近日诏旨冗琐悉为革去  圣裁既定颁行天下使刑官有所遵守无敢异同则刑期无刑端有望于今日矣又各处接递人夫莫苦于里河而里河之苦莫甚于济宁尤莫甚于沛县济宁以南至沛县十有三闸水浅舟胶之时闸慎启闭往返旬日沛县以北至济宁舟行逆水往回愈迟而沛为县小故其困为甚民穷如此或有盗起之虑是岂可不预为之所哉臣以为济沛之间宜增置夫厂一所先年曾于谷亭镇置二厂民稍息肩其地去鱼台县十八里遗址尚存但不知废自何时窃意为山东之说者必欲返之于直隶为鱼台之说者必欲并之于济沛望特敕该衙门详议通行直隶山东抚臣计处增立夫厂俾鱼台人夫于彼接递仍令附近州县多为贴助使新差更轻于旧则济宁豊沛之民庶得少苏又孔庙之祀所以崇德报功今两庑之间自宋诸儒入祀之后未有论其位次者遂使荀况马融诸人居于周惇颐程颢程颐张载朱熹之上彼况以下诸人置之从祀犹有可议矧可使宋之五儒反位于下乎臣谓宜升惇颐颢颐载熹于况等之上若谓当以时之先后为次则孔伋孟轲何得越由赐之班若谓一庑之间不宜易置太甚则配哲之分何乃在一堂之上若谓祀典行之已久不必更改则本朝何为而黜杨雄之祀于数百年之后哉  陛下于惇颐之太极图通书于颢颐之遗书易传于载之西铭正蒙于熹之本义传注章句纲目等书深宫诵习经筵讲说固多取之望命儒臣礼官博议断自  宸衷俾宋五儒者得与孔门诸子接席于两庑之间超荀况等而处其上岂非朝廷之一盛事乎命下其言于礼部
　　○壬寅四川小河守御千户所地震有声
　　○乙巳  仁祖淳皇帝忌辰  上祭  奉先殿
