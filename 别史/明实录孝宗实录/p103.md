<!-- { "loadSidebar": true } -->
　　○司设监太监许诚奏钟鼓司缺人乞将本司闲住官王贯及革职官刘＜王已＞郑豫张贵刘杰臧贤应役礼部议不可许得旨刘玘郑豫张贵刘杰给与冠带并王贵月食米一石令在钟鼓司教习乐艺臧贤既系有罪革退人数其已之
　　○虏入宣府龙门所等处杀掠官军罚分守参将绳律杨彪俸两月监丞杨聪张刚及守备太监谢铨奉御贺能俱戴罪杀贼其提调等官指挥邓林等下巡按御史逮问
　　○是日昏刻月犯牛宿中星○乙巳致仕南京工部尚书程宗卒宗字源伊直隶常熟县人景泰二年进士授刑部主事升署员外郎迁江西吉安府知府丁父忧改真定未行又改武昌升四川左参政狭西右布政使转左再升都察院右副都御史治院事出巡抚狭西丁母忧起抚夷于云南寻巡抚云南升刑部右侍郎转左秩满升南京工部尚书弘治二年致仕至是卒讣闻赐祭葬如例初曩罕弄者木邦宣慰使罕穵法之女也归陶孟司歪守孟密盖木邦本以孟密有宝井故私厚之景泰初曩罕弄遂据孟密以叛而每以金宝求通朝廷欲自立为守臣所抑不许成化间守臣贪赂入其使遂得以重宝啖大学士万安安乃力主设立议遣大臣抚治时朝士畏清议莫肯往者乃即宗家起之宗既承安风旨至云南首为说以右孟密时巡抚都御史吴诚以为不可宗大怒阴使人让诚曰彼不欲为巡抚矣诚遂不敢言宗乃会守臣往凡木邦诉告者皆杖遣之而曩罕弄使至皆犒赉殊厚又独踰南山再就见之且命之坐曩罕弄揣知宗意略不及木邦故地且求索他侵地宗皆许之归遂以退地为奏实无寸地归木邦也时边人莫不忿惋吴诚竟以忧卒而宗遂巡抚云南益骄倨不事事凡土官衙门关节皆以子通而子尤暴横莫敢谁何既而开立孟密安抚司而宗遂升刑部侍郎矣先是曩罕弄之叛木邦犹畏中国故侵地止什四自宗右之遂尽屠木邦至掘罕穵法父祖冢夺其金牌信符罕穵法弃妻子走孟乃  西南诸夷皆窃睥睨以轻中国孟餋因兹跋扈致频年抚夷老幼罢转输少壮死瘴疠至今不已者其祸皆始于宗也说者谓宗虽承安风旨使当其时苟能以大义折曩罕弄之叛必欲退其侵地然后以衙门畀之犹之为近顾乃贪懦不敢出一语而汲汲奉之唯恐失其欢此所以遗无穷之患也故滇人历数巡抚于其土者皆羞及宗云或谓宗明敏能留心职务故吉安之治能得民心至群赴阙下请留之而晚年乃大谬至此惜哉
　　○夜火星犯灵台上星
　　○丙午湖广永顺宣慰司土官宣慰使彭世麒四川石砫宣抚司土官宣抚马徽各遣使进马庆贺赐彩叚钞锭有差
　　○丁未赐都察院右副都御史唐珣母太宜人计氏葬祭五品命妇例无葬祭珣上＜锍-釒＞乞恩特许之
　　○命永平卫带俸署都指挥佥事胡瀚守备德州及河间等处
　　○戊申赐韩府义宁县主并仪宾王廷瑞庆府□县县主并仪宾赵蕙诰命冠服如制
　　○升南京监察御史曹玉为湖广按察司佥事
　　○己酉升四川布政司右布政使何鉴为本司左布政使
　　○上御奉天殿传制遣永康侯徐锜阳武侯薛伦驸马都尉杨伟崇信伯费淮清平伯吴琮建平伯高进广宁伯刘佶彭城伯张信吏部右侍郎周经兵部左侍郎吕雯各持节充正使尚宝司司丞李王□□户科给事中丛兰兵科给事中涂旦中书舍人李＜王弁＞户部郎中宋明崔岩兵部员外郎顾达强满刑部郎中钱镛马懋充副使册封宁府上高王觐钧为宁王妃徐氏为宁王妃生员黄淳长女黄氏为石城王妃徽府徽王庶长子祐台为兴化王庶次子祐檖为太和王赵府赵王庶第五子为广安王周府周王庶第十八子安氵□窣为信陵王庆府弘农安僖王庶长子镇国将军寘镧为弘农王夫人管氏为弘农王妃安化王惠懿嫡长孙寘鐇为安化王夫人施氏为安化王妃辽府衡阳僖靖王孙宠淹为衡阳王沅陵昭安王嫡长子恩铈为沅陵王东城兵马副指挥文秀嫡长女为光泽王妃南城兵马副指挥刘溶嫡次女为肃宁王妃代府潞城安简王嫡长子成金□畾为潞城王夫人叚氏为潞城王妃南城兵马副指挥王轩嫡长女为鲁世子妃知州高岳嫡长女为高密王妃镇国将军诚灌夫人王氏为秦府宜川王妃东城兵马副指挥赵鼎第二女为崇府瑞安王妃
　　○是日辰刻木星见于未位夜月犯外屏西第二星
　　○庚戌命以两淮余盐一万引助岐王婚礼之用○巡抚宁夏都御史韩文言宁夏采豹以贡糜费甚多无益于用宜停止以免军民劳扰  上曰已止之矣
　　○辛亥  圣慈仁寿太皇太后圣旦  上率亲王上寿文武官命妇朝贺
　　○赐百官宴于午门
　　○赐各王府及天下诸司庆贺官员人等钞币有差
　　○升监察御史葛萱为江西按察司佥事
　　○罕东左卫都督只克遣指挥川卜儿劄来贡赐宴并彩叚等物如例
　　○壬子升山东布政司左参政沈纯为四川右布政使狭西按察司副使陆珩为江西按察使
　　○辽东广宁前屯地方天鼓鸣声如雷
　　○癸丑晓刻月犯天高星  甲寅给豊城侯李玺禄米岁一千五百石本色折色中半兼支○刑科给事中王钦言四事一广边储谓各边粮储甚缺乞差御史一员量带银两会同管粮官员仍将库内原收户部发去及各处轻赍赃罚银两等物设法籴买务使仓廪充实足数年支用一全台宪谓各处巡抚都御史所系甚重每遇地方缺人方选多至误事乞敕吏部都察院会议内外衙门应选官员仍访察其才行著声者照诸司职掌额数选补令同在院管事如遇巡抚员缺以次差遣仍将缺员推补毋致停遗一惜儒职请令提学衙门今后考较之际教官文理欠顺者量加免励俾得进修迨至九年任满赴部通查功绩有无照例升调不许任情辄送吏部一杜农民谓各处农民近来往往营求知印承差吏典等役在官以图脱免差役益重民困乞敕各处都布按三司及所属衙门如遇知印承差吏典名缺预于三月以里扣数拣选民间子弟能书筭者量使出银贮库以备赈济不许似前滥收违者罪之命下其奏于所司
　　○夜月犯司怪星
　　○乙卯  诚孝昭皇后忌辰  上祭  奉先殿遣驸马都尉周景祭  献陵
　　○命福建建宁府立故知府张瑛祠瑛浙江建德县人正统间由刑部员外郎知建宁时延平盗起瑛率众斩首五百余盗遂平擢本布政司右参政仍掌府事后高阳里陈保仔聚众劫掠瑛复率众剿捕与季父敬俱被害事闻遣官谕祭赠嘉议大夫福建按察司按察使官其子熙为县主簿至是知府刘玙奏请立祠岁于瑛死日致祭以为忠义之劝从之
　　○哈密忠顺王狭巴既袭封归国与野乜克力奴秃卜花台卜之女结婚其邻部亦剌思王亦不剌因王率其头目锁和台卜平章满可知院左右之各遣人奏其事因乞结婚财礼并赏赐甘肃守臣亦为之请礼兵二部覆议朝廷兴灭继绝既册狭巴为王亦湏使其有室有家方可为保久计宜大赉以结其心乞赏银百两仍用一品官婚礼定数赐纻丝绫纱罗各八疋绢三十二疋大红罗二疋脚纱二疋外加青红绿布百疋以助之亦剌思王亦不剌因王及秃卜花台卜三人各赐彩叚四表里锁和台卜平章满可知院各彩叚二表里议上从之
　　○虏入大同分水岭等处军士及幼女被掠者四人命提问守墩千百户柳芳等四人如律罚分守参将李玙守备都指挥曹伸俸各两月与分守监丞杨定俱仍戴罪杀贼
　　○丙辰以广东广惠南韶四府民被水灾命有司赈恤之
　　○旧例漕运船松木者五年一造给价银六十一两九钱楠木者七年一造给银七十七两五钱俱军三民七出办后里河卫所每船加银五两至是浙江江西湖广三处船每加三两从总督漕运都御史张玮奏也
　　○旧例宣府边军岁给冬衣布四疋内一疋抄钞二十五贯其钞类差人赴京库领回给散为毙颇多至是户部奏令宣府军士折布钞贯照本处官旗近日折俸钱钞事例运山东河南及北直隶折收户口盐钞价银给之每钞十贯给银三分从之
　　○裁革松江府黄渡河泊所
　　○给贵州递送公文铺军月粮三斗
　　○户部会议各处巡抚都御史所陈事宜一榆林城迤西抵宁夏迤东抵黄河西岸旧筑边墙虏固难侵但黄河既冻则人马经行无异坦途乞敕延绥镇巡官于黄河两岸边墙尽处筑墩台各一座每岁冬拨军哨守至初冬之时以草卷沙如土牛之形横列冰上而于下流凿冰取水灌之使结冻成壁以塞河口则虏寇无由南侵矣一新设分巡宣府山西按察司佥事乞给以分巡口北道关防使奸毙可革一大名府东明县地名杜胜集及定州清风店军民杂处盗贼窃发乞各增设巡检司隶该州县管束地方禁捕盗贼一各处凡买田地者乞令于立契之日细开田土税粮马粮站粮草束荒丝各若干方许出给契尾仍于契尾内亦照款开具付与买主收执庶免移易作毙不致地去粮存一苏松等府水灾两京文武官员及公侯伯驸马俸粮禄米乞每石折银七钱径角□羊两京户部按季给领一山东滕县至徐州路远且要往来使人络绎乞于中途增设递运所以便接送及登州府豊益库每岁坐收各处折盐布钞甚多旧虽有原降印记及设攒典而无官掌管收放不能无毙乞增设大使一员收掌出入一两广地方官员每以愿告远方者选补多不得人乞于地方相应举人监生之中遴选除授如一考两考果有治迹则照例奏举旌擢一各番进贡年限乞行广东布政司出给榜文于怀远驿张挂使各夷依限来贡如番舶抵岸先赴布政司比对勘合字号相同贡期不违然后盘验起送庶沿海人民不得常与外夷交通以致起衅招寇一各处郡王将军府管家内使并本府官旗校尉人等于徵派禄米州县用强兑支及至城外邀截纳户并入仓占认者皆生事害人之类乞令杖罪已上发边卫充军若管家内使及王府官有犯奏请发遣一顺天府逃回富户乞令所在有司每岁徵银五两角□羊部给付宛大二县以备原设衙门雇役之用庶免清勾扰人一各处部运两京粮米近皆水次兑支不能无毙乞仍依旧例拨纳各卫仓令在京官吏旗军于各仓关支庶军民两便一南京各卫仓每岁俱分委员外郎主事等官监督收放仍乞令委郎中一员往来巡视一襄阳府地名樊城各处□贾凑集流民杂处故多盗贼深为地方之患乞增设巡检司于此缉捕一忠州守御千户所原隶湖广都司瞿塘卫后设行都司于郧阳而以本所改隶之每岁公移由瞿塘至郧阳水路险远不易达多致迟误若陆路径至郧阳不由瞿塘甚便乞改径隶行都司一各处镇守分守守备内外等官于所属卫所官员舍余跟用者俱乞定以名数每月一更不使役久得以生事蠹政如有征进其所跟军职不许冒报功次及考选军政亦不得营求预考一凤阳府临淮县小东门外旧设广济分司岁收水路□税课钞后革裁而以课钞归并广济关带管今乞俱归并本府税课司而本关止专缉捕奸盗一扬州府海门县设置江海之滨潮水冲没为患乞令迁移于东高阜之处庶民居官舍两无所虑议上俱从之
