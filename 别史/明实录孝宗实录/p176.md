<!-- { "loadSidebar": true } -->
　　○巡抚宣府都御史马中锡奉旨具上本镇军马器仗之数且言军少乞以召募舍余别当一军不与其祖籍相干月给米一石不必给银后有事故止取本身子孙补役军士兵器不足请给弓箭马少请给银十万两买补兵部议谓今始召募舍余遽令永充一军又不给银恐人不乐从请如初拟便其余人等有愿应募别籍充军子孙补役者就令编入缺军卫所与所募舍余俱支月米一石银二两布花如例所请马价请止给以顺天府寄餋马千五百匹及太仆寺原贮马价银一万两俾令本镇买马充用余请俱如所奏从之
　　○丁未巡按狭西监察御史张黻奉例考察请黜老疾不谨等官鄠县知县房嵩等八十八员吏部请如前旨留历任未二年临潼县县丞阎臻等十七员仍留办事  上命仍斟酌闻奏不许轻易枉人吏部请再行巡抚官勘实具奏亦谓黻所奏黜俱有实迹宜黜从之
　　○改南京通政司右通政焦芳为太常寺少卿兼翰林院侍讲学士  上在春宫时芳侍讲读敷析明畅尝辩质讹误为学士彭华大学士万安诬构以去久淹外任  上意久属之会服阕至京乃有是命
　　○总镇两广伏羌伯毛锐复乞还京治疾命大医院遣医驰驿往视之
　　○秦府会宁县君有罪赐自尽初仪宾胥钦选尚县君宝鸡郡主革职仪宾樊瑛累索私债逼钦自经因与县君私县君又为家人杨鼐诱出潜与之通至是狭西镇巡等官以闻事下法司核实乃命赐县君自尽瑛鼐俱处斩县君父辅国将军公鐼革去禄米之半
　　○戊申命提督四夷馆太常寺卿李温之孙岑为国子监生从其请也
　　○先是巡视东城监察御史程文以郑村坝军余刘普善妄称天仙玉女托梦于已令盖造庙宇各处男女听其诱惑争趋礼拜布施钱物请赐禁治命都察院揭榜严禁之既捕获都察院请治以左道惑众之罪  上曰普善辈左道惑众有坏风俗即宜禁止但愚民无知姑从轻处治悉杖而遣之
　　○己酉  皇太后圣旦  上率  皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○兵部以泰宁福余二卫近不入贡虑其与朵颜卫阴图入寇请命蓟州巡抚等官选游兵三千委游击将军暂驻建昌应援仍留蓟州遵化以东各卫所京操官军暂驻永平听调从之
　　○辛亥兵科给事中杨瑛等劾京营提督遂安伯陈韶成山伯王镛不职请罢之因荐保国公朱晖镇远侯顾溥东宁伯焦俊羽林卫指挥同知许宁可代其任兵部覆奏谓韶镛近因人言各具＜锍-釒＞辞免已得旨不允朱晖等四人其才诚可用许宁累经战阵名望尤著见今闲住俱俟缺奏请简用  上是其议许宁  即查缺起用
　　○英庙德妃张氏薨辍朝三日命祭葬诸礼仪视顺妃王氏例行
　　○癸丑封中军都督府都督同知王清为崇善伯世袭升锦衣卫指挥使王浚为右军都督府右都督清浚皆  皇太后弟也
　　○命都督杨玉领京营官军三千驻永平以备虏寇
　　○命广西按察司副使雷士旃提督柳庆南宁等处兵备
　　○增设广东广州高州肇庆惠州潮州五府通判各一员提督捕盗
　　○甲寅中元节遣驸马都尉马诚林岳分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝○给保定侯梁任岁禄八百石本色折色中半兼支
　　○乙卯赐宁府辅国将军宸淌宸氵□蓲鲁府奉国将军健木□虑健楯岷府嫡长子彦淍诰命冠服如制
　　○命燕山前卫带俸指挥佥事王永守备涿州
　　○巡抚大同都御史刘瓛等上边备事宜一集土兵大同城兵止二千名而各路屯兵数少不足调用乞令府州县按籍选精锐人丁发附近卫所带管给与甲仗令自备鞍马随军操练有功一体升赏止终本身仍量本户税量多少优免人丁一足兵马大同西路威远卫皆极边原拨官军五千操守比来物故数多见在操守止有千六百余人虽调山西民壮千三百人戍守缘秋来春去更代不常中间又多老弱不得实用乞以新募土兵量拨千五百名编入本卫操守月支米一石其民壮尽数放免每名岁纳银二两于官类角□羊山西行都司收贮以备买马之用一申旧例往年有召商纳马之令每纳马四匹或银四十两者给之冠带以格例太重应令者少乞减损其数马止三匹银三十两为便一足战马大同各城官军骑操马匹比来死损四千有余而负商人马价又亡虑五万余两请给太仆寺收贮马价银买补兵部覆奏谓土兵可招集然不必按籍拘选亦不必收发卫所止编成排甲令把总等官钤束每年十月初上班月支口粮四斗五升二月初归农有警不拘时月调用甲仗及马皆官给之仍各赏银二两威远卫止就召募舍余数内有愿充当一军者陆续编入足一千五百名而止山西民壮令所司仍选年力精壮者应役马价令太仆给银二万止以买马不可移以偿商人旧负之数其所拟减损纳马纳银格例良是从之
　　○丙辰南京工部尚书侯瓒以老疾乞致仕允之命驰驿以归
　　○命贵州土官应袭子孙免纳榖就彼袭授从宣慰使宋然等奏也
　　○录狭西山丹卫杀贼功官军升赏有差
　　○录故大理寺卿王霁之子临为国子生临自陈父任广西参政时预有军功乞恩授职吏部执不可命送国子监读书不为例
　　○升羽林左卫指挥同知许宁为署都指挥使坐营管操
　　○丁巳  太宗文皇帝忌辰  上祭  奉先殿遣驸马都尉齐世美祭  长陵
　　○己未改贵州镇远金容金达蛮夷长官司为镇远县设流官知县典史各一员以土官何碖父子得罪论死守臣言土人思得流官治之故也
　　○庚申命右军都督府故都督佥事杨义之子瑄袭原职金吾左卫指挥使
　　○壬戌南京户部尚书秦纮礼部尚书童轩各以老疾乞致仕不允
　　○狭西外夷答牙他笼等族番人初王癿朵只怕等来贡赐彩叚绢钞等物有差
　　○癸亥初岷王徽焲奏其继妃庄氏不孝下巡抚等官覆勘无实  上以王不能正身齐家致庄氏妒忌不执妇道夫人董氏恃宠欺嫡有乖名分俱降敕责之妃夫人俱革去封号一年待能改过令本府以闻
　　○甲子给崇善伯王清禄米岁一千石本色七百石折色三百石
　　○乙丑命南京留守后卫带俸故都指挥佥事史瑄之子载袭原职指挥同知
　　○是日晓刻月犯井宿西扇北第二星
　　○丙寅命锦衣卫镇抚司带俸达官都指挥佥事史忠之子玺代原职指挥使
　　○申刻日生右珥色赤黄
　　○山西太原府鼓楼脊兽出青白烟高二尺半月余乃散
　　○丁卯命金吾左卫指挥佥事张忠守备紫荆关以都指挥体统行事
　　○大同宣府守臣奏各边缺草欲以北直隶山东河南折草银及量起存留草束改赴各边上纳本色从之
　　○是日晓刻月犯鬼宿
　　○己巳宁府乐安昭定王之子镇国将军觐铤乞封生母王氏为夫人援文武职官及怀仁王子镇国将军仕塠封生母之例以请礼部议谓诸司职掌凡诸子应封父母嫡母在所生之母不得封嫡母亡得并封若所生之母未封赠不得先封其妻此文武职官封赠之典自与宗室制度不同我朝宗室之制郡君出府止封一妃镇国将军辅国将军各止封一夫人奉国将军止封一淑人镇国中尉止封一恭人辅国中尉止封一宜人奉国中尉止封一安人别无妾媵授封之典  祖宗亲睦九族远超前代何独推封一事反厚于职官而薄于宗室是必有深意存焉非臣下所敢议也惟是亲王之妾生子已封郡王者亲王乞恩奏请例封夫人然犹不给冠服间有特恩给赐亦不为例其郡王请封妾媵虽怀仁王曾有之然出于一时特恩至于镇国将军乞封生母未有得请者盖此例一开则天下王府镇国将军以下凡有生母者孰不援例陈乞今日既得诰封他日将求冠服生时见受封号没后便应祭葬希求太滥劳费益多且人之欲孝其亲心虽无穷而分则有限何必强求分外之恩开冒滥之路而后为孝哉  上曰既例不应封已之
　　○命湖广靖州卫故都指挥佥事史淳之子春袭原卫指挥使
　明孝宗敬皇帝实录卷之一百二十八
　　弘治十年八月庚午朔南京通政使司左参议夏崇文奏近南京给事中郎滋等劾臣赃罪多端盖因南京吏部都察院会各堂上官考察所属官臣考本司经历李琎素行不谨黜退琎知臣与六科因公文行移相恶遂捏言造谤刻板印行投送六科及各衙门街市以快私忿滋等劾臣之原实由于此荷蒙  圣明留臣供职臣思自古人臣为言官所劾多不辩曲直力求退避盖餋忠厚之风长廉耻之节也第琎系臣考退属官有例不许摭拾乃阴谋诬陷比之匿名文书其毒尤甚臣若隐忍不言后凡报复私忿者孰不效琎所为恐刁风益自琎而兴士气或由臣而沮乞敕都察院追出印票明与辩理若臣赃罪是实臣当万死无词并乞明示南京通政司与六科行移体式永为遵守庶职司不因臣愚昧而废臣退伏里闾死且不朽吏科因参云夏崇文自陈归田大节似乎可观然原情近于讦构既云被考属官有例不许摭拾岂被劾不职京官有例许摭拾言官乎行移体式自有定制但遵公道何恤私嫌吏部通具覆奏  上曰夏崇文已有旨留用其令用心供职盖六科行移通政司旧制俱用呈文通政徐说畏其弹劾不能执始用手本崇文继之欲复其旧于是南科嚣然劾之而北科亦为助驳朝廷洞见其情亦不究竟其事云
　　○命户部发银五万两于居庸关召□上纳粮料各二万石草二十万束以备边储
　　○工部覆议南京吏部尚书倪岳等所陈罢营建审营缮防要害定输纳并差遣五事皆切中时弊宜如所言得旨织造内官不必取回余悉从之○辛未实授试监察御史华琏袁经林世远陈恪车梁陈珀李良刘峣曹玉卢仪蓝章陆偁公勉仁王冠王宪袁佐石禄王约金洪孙鄘李咨尹洪周鲁刘弼王凯王术吴学何琛仇仁弋楅为监察御史琏经世远河南道恪梁珀良狭西道峣玉云南道仪章贵州道偁勉仁冠宪江西道佐福建道木□录约洪山西道鄘咨洪湖广道鲁弼山东道凯术学四川道琛仁广西道楅广东道
　　○升总督两广军务都察院右都御史邓廷瓒为左都御史总督漕运左副都御史李蕙为右都御史南京刑部右侍郎萧祯为南京工部尚书巡抚狭西右副都御史许进为户部右侍郎廷瓒蕙俱仍旧总督兼理巡抚
　　○升太常寺寺丞冯宗远为本寺少卿时少卿员缺吏部＜锍-釒＞上提督四夷馆少卿王佐及太仆寺少卿王珩二人名而特用宗远宗远本以黄冠进也○命以宁化王府退出屯种地三百一十余顷给民耕种其水地亩收税一斗七合平地亩五升八合坡滩等地亩三升愿上折色者依时价徵银以旧拟税粮太重也
　　○命再给听征马内万匹草料一月以边报未宁马难归牧也
