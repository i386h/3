<!-- { "loadSidebar": true } -->
　　○先是以四川饥命户部郎中田铎往湖广摘拨兑运米二十万石至夷陵州候四川差官接取既而湖广巡抚官亦奏灾伤得免粮止措米五万石运至夷陵久之四川接取者不至铎言四川已有收米价且贱况江涛险恶不愿来领乞别为处分户部议宜以此米付荆州仓令湖广布政司将今年存留粮内如数扣除石折银五钱解京送太仓收贮铎及赈济郎中王宏江汉俱令回京从之
　　○己未  孝恭章皇后忌辰  上祭  奉先殿遣驸马都尉蔡震祭  景陵
　　○南京礼部尚书黎淳言宣德间所定进士南北中之数行之己久近成化二十三年会试以四川左布政使沈稹言南北各减二名增入中卷之数人心不服士多怨言乞仍旧便命下其章于礼部
　　○河南布政司左布政使王琮卒
　　○是日辰刻日生左珥色赤黄
　　○辛酉四川酉阳宣抚司湖广忠建宣抚司金峒安抚司及木册长官司各遣把事人等来朝贡马赐彩叚钞锭有差
　　○户部奏今岁各皇亲公侯驸马伯及太监庄田乞照附近民田被灾分数为收租之数不许过取厉民  上曰皇亲及公侯等官岁有常禄岂可复与百姓争利奏中所拟悉准施行如有过取者必论以法
　　○壬戌  上御奉天殿传制遣武安侯郑英怀宁侯孙泰阳武侯薛伦定西侯蒋骥清平伯吴琮东宁伯焦俊兴安伯徐盛建平伯高进彭城伯张信修武伯沈坊持节充正使尚宝司司丞杨泰礼科左给事中韩鼎户科给事中祝俓吏科给事中林廷玉兵科给事中刘孟刑科左给事中赵竑工科给事中柴昇中书舍人傅潮吏部郎中周木户部员外郎耿文睿充副使册封唐世子弥鍗为唐王妃苏氏为唐王妃襄世子见淑为襄王宁府辅国将军宸浮为石城王周王弟同锵为新会王颍川温僖王子镇国将军同金□亶为颍川王夫人王氏为颍川王妃周王子镇国将军安浂为义宁王镇国将军安泛为平乐王镇国将军安氵□宫为崇善王镇国将军安氵□逢为海阳王镇国将军安渳为安定王镇国将军安氵□叶为曲江王镇国将军安＜氵戍＞为博平王镇国将军安氵□胁为聊城王镇国将军安漕为汾西王淮王子见湁为南康王晋府河中悼怀王长子表梈为河中王伊府方城怀僖王长子訏洼为方城王东城兵马副指挥刘钊女为鲁府阳信王妃岷府安昌怀僖王第二子彦滵为安昌王湖广武冈州监生刘政女为安昌王妃东城兵马副指挥崔胜女为德府济宁王妃
　　○右军都督府带俸广宁伯刘璇卒璇直隶宿迁县人故广宁伯江之曾孙父安天顺元年以迎  驾功进广宁侯卒侄瓘嗣伯爵璇授锦衣卫正千户瓘卒璇嗣右军都督府带俸神机营管操改效勇营未几以疾辞仍带俸至是卒辍朝一日赐祭葬如例
　　○升太医院冠带医士陈俊宫良甯铨吴绶为本院御医聂整朱俊为吏目俊等前以传奉官降职供事至是院使施钦言数人俱御药房用药有效者故有是命○增设辽东凤凰城仓大使副使各一员带管镇东镇夷二堡仓粮
　　○时木邦孟密累岁仇杀  上以镇守云南黔国公沐琮太监王举巡抚都御史王诏不能抚治降敕诘责之曰孟密逼凌木邦旧主侵夺其地累抚不从究其所由虽曩罕弄强横无道亦尔等平昔威武不振号令不严所致且闻尔等委去抚谕官员往往暗受夷赂召侮启衅孟密小夷乃敢为恣肆如此尔等恬不介意岂不甚孤朝廷委托之重论法皆难辞罪姑从宽降敕切责自今尔等宜痛加警省整搠军马振扬威武申严号令以詟服夷众其孟密事情可抚则抚可剿则剿审实具奏以凭区处务使本邦侵地可复孟密旧恶可消事安夷安地方宁靖斯尔等之能如或仍前姑息纵其交恶以贻后患宪典具存朕恩难再尔等其慎之故敕
　　○兵部以北直隶山东河南七府五十一州县自成化二十二年以来倒失种马不补亏欠耗损马驹不报者共一万四千七百八十余匹请治各管马佐贰官掌印正官及太仆寺分管寺丞之罪命逮问佐贰官罚掌印官及寺丞俸各三月
　　○癸亥兵部言近者虏入辽东之溜水口广宁前屯卫指挥杨茂御之斩贼首一颗军士被伤者五人旧例西北各边斩首一颗者升一级然茂系领军官例不自报首级请照加赏例赏之被伤军士各给赏如例从之
　　○给蓟州永平山海各边守了官军衣鞋四千二百八十五副
　　○甲子山西代州民田增等四十二人为妖言谓弥勒佛当继释伽佛主世令人潜出边境构结北虏谋为不轨至偏头关为逻者所执巡抚都御史翟瑄等以闻  上曰各犯情罪深重未获者令所司捕获禁锢并赃物解京勿致疏失仍谕各边严加防备
　　○乙丑南京监察御史徐礼等以天变言四事一请日御经筵寒暑无倦早午视朝终始如一百司奏牍必面召大臣咨访一谓南京守备成国公朱仪占役军士南宁伯毛文勇略无闻巡抚都御史王克复老耄贪鄙兵部左侍郎何琮内行污浊右侍郎吕雯前巡抚榆林贪声大著都察院左副都御史边镛阴附奸人骤得升职乞各罢黜一乞令各处商船止于原起处官司告报货物名数并所指发卖地方纳钞经过关津照验无由者罪之竹木等料仍照旧制抽分其余新立荆州杭州芜湖并原非奏拟隔越去处悉令停尧一谓陛下临御之初停罢织造许科道官直言无隐伏愿谨终如始庶天变可消  上曰朱仪守备重臣行事安静汝辈率意劾奏并毛文吕雯王克复俱令尽心治事何琮边镛前已有旨发落矣其余所司知之
　　○丙寅升户部郎中周轸为山东都转运盐使司运使
　　○戊辰赐辽府镇国将军宠濂镇国中尉宠氵□辡代府辅国将军成茫诰命冠服如制
　　○伊府真丘郡主卒赐祭葬如制
　　○己巳命故襄城侯李瑾之子黻袭襄城伯
　　○武进伯朱霖卒霖字景沛山东沂州人故武进伯云之弟云卒无子遂袭伯爵初命习礼于国学久之命领三千营事复屡使亲藩至是卒赐祭葬如例
　　○壬申升四川按察司佥事于大节为浙江按察使山东布政司右参政张岫为河南右布政使大节之超擢以大理寺卿冯贯荐也
　　○先是成化间以建州夷人遮杀朝鲜贡使有旨命于辽东之东八站南别开新道添设城堡以便朝鲜往来至是辽东镇巡等官奏凤凰城及镇东镇夷二堡已如原拟筑完其余三十二墩台次第修筑瞭望操守之人止可就招集军士内摘发不宜抽补屯军凤凰城该拨军六百名镇东镇夷各三百名俱属定辽右卫带管仍令都指挥一人提督其马匹就夷人贡马内给俵不必赴京关颌下兵部覆奏从之
　　○甲戌赐晋府覃怀县丞并仪宾陈盛诰命冠服如制
　　○升礼部郎中王沂为山东布政司右参政南京监察御史杨宣为四川按察司佥事
　　○以水灾暂停徵河南开封等府亏欠种马驹并备用马匹
　　○丙子浙江布政司右参议孔举丁忧服阕复除福建布政司
　　○徽王见沛奏河南左布政使徐恪擅革本府承奉司吏请治以罪  上以祖训条章并诸司职掌俱无承奉司吏典贻书谕王及各王知之吏典令照例裁革谓徐恪处事率易停其俸两月
　　○户科都给事中张九功以今岁漕运漂流米麦六万四千八百余石因劾总督漕运都御史李昂总兵官都督佥事都胜及各把总管运等官罪得旨昂胜姑贳之把总管并漂流五百石以上者各停俸三月五百石以下者两月
　　○遣大慈恩寺番僧喇麻三曼答实哩及锁南窝资尔光正副使赍诰敕锦叚食茶等物往乌思藏封瓘顶国师班阿吉汪束劄巴为阐化王并赐衣服等物有差
　　○丁丑赐辽王恩鑙礼记集说大全长垣王恩钾释氏源流各一部从具请也
　　○戊寅广西道监察御史邹鲁丁忧服阕复除江西道
　　○孝陵卫致仕千户谭英言往年盐课充足到场即夫商获其利争先报中近年盐法阻坏场无见课商人多自买补势家奏乞之数则不拘年次本场无盐輙易他所三陪加支致商有守支累年并本钱折阅者及抵仪真批验所因委官监掣不以时至复有久候之困或遇势家盐至又为苛禁官较挚子尽为所匿私置拦票令商给领派以泥盐抑勒偿价方许掣卖商人坐此往往受害凡遇开中多不应令万一边陲有警宁不误事顷有讦陈势家之擅利者下所司核治所司复畏强御不敢问乃以方面及仪宾等官家人遵例中盐者目为势要籍名以闻分等裁革夫中盐旧令无拘官民直既输边而概革之失信生怨请命大臣厘正其毙禁势要所侵以资国计还近日裁革者以回众怨其掣盐仍付批验所不必别委他官下户部覆奏从之
　　○己卯巡抚南直隶都御史王克复言广德州知州何宗贤纵酒肆暴民不堪命顷者臣劾奏其罪宗贤乃肆为馈诋冀餙己非臣岂宜靦颜居此日与之临乞容致仕以避贤路  上曰王克复不准致仕何宗贤令巡按御史逮治之
　　○会试举人林澜等奏近例举人三试不中者不许复试臣等艰苦万状临试猝遇此令坐守者有空归之叹远来者有徒行之劳乞下所司别为议处礼部覆议前日移文初下各处举人未及周知其令明年再入试一次以后仍依近例从之
　　○给居庸关沿边守了官军衣鞋一百六十四副
　　○庚辰赐代府辅国将军成鋚第九弟名曰成钀嫡长子曰聪洬广灵王镇国将军仕堆庶长子曰成鏴鲁府镇国将军当渿嫡长子曰徤概辅国将军当氵□习嫡长子曰徤棂当淍庶长子曰徤木□虑韩府辅国将军徵鐻庶第四子曰偕泸晋府镇国将军奇濢长子曰表檐第二子曰表木□广辅国将军奇洇嫡长子曰表检○南京兵部左侍郎白昂为户部左侍郎修治河道赐之敕曰近闻河南黄河泛溢自金龙等口分为二股流经北直隶山东地方入于运河所过闸座间有渰没堤岸多被冲塌若不趁时预先整理明年夏秋大水必至溃决旁出有妨漕运所系非轻今以尔曾监督工程绩效著闻特改前职驰驿会同山东河南北直隶巡抚都御史督同三处分巡分守知府等官自上源决口至于运河一带经行地方逐一踏看明白从长计议修筑＜锍-釒＞浚应改图者从便别图各照地方量起军民人夫趁时兴工务要随在有益各为经久不可虚应故事仍须禁约所司毋得指此妄加科派骚扰地方凡用工军夫皆湏抚恤周备毋令下人逼迫剥害违者轻则听尔量加惩治重则送各该按察司及问刑衙门问理尔为朝廷重臣受兹委托尤湏昼夜用心躬亲勤劳博采众长相机行事务使军民不扰工程易集斯为尔能事完之日尔即回京仍将修过缘由并用过工料数目造册奏缴以凭查考故敕
　　○修长安东西街玉河桥等处沟渠
　　○辛巳昏刻东方流星大如盏色青白光烛地自外屏东南行至近浊尾迹炸散后二小星随之
　　○癸未命宁晋伯刘福及科道官并工部郎中各一员督官军八修通州弘仁桥
　大明孝宗敬皇帝实录卷之三十一
　　弘治二年十月乙酉朔孟冬享  太庙
　　○遣驸马都尉杨伟游泰分祭  长陵  献陵  景陵  裕陵  茂陵
　　○遣仪宾王宪祭  景皇帝陵寝
　　○遣内官祭  恭让章皇后陵寝
　　○遣内官祭司井之神
　　○命甘州领军狭西都指挥同知喻勇守备祧州
　　○丙戌初贵州苗贼攻烧杨安屯堡指挥佥事杨通等与战不利兵备副使陈揆率军往应之贼始遁守臣请治通等失于防御之罪命逮问守备都指挥佥事丁煇及通等十人以揆尝设法安抚免其罪停俸两月
