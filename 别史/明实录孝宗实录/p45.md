<!-- { "loadSidebar": true } -->
　　○南京沿江芦场俱系军民开垦办纳粮课及各窑厂采取供用柴薪成化初江浦县界新生沙洲六叚县人先后告官承业以补沉江田亩之数洲与内官监原拨芦场相邻江东巡检司旧管工部芦场二所亦相比近瓦屑坝下有废官房酒楼一区石城门外有湖池一所旧尝收积木料及蓄放水獭老鸦其后事已悉赋居人岁供税银百五十两于守备厅公用太监黄赐时奸人悉以献于三厂指为原拨供用之数赐及后差太监张本等受之尽收其利而岁额租课复责偿诸人相承至太监蒋琮不改成化二十三年诏书令投献山场湖荡地土悉归于民县人相继奏言下南京监察御史姜绾等覆按而琮屡以揭帖属托使断归三厂绾等遂连名劾琮谓以守备重臣与小民争利假公事以饰私情用揭帖而抗诏旨扬言阴中协以必从因历数琮变乱成法欲以内臣为言官一罪也妒害大臣妄奏都御史秦纮二罪也怒河闸官失于迎送而欲奏罢之三罪也滥批词状送各衙门不由通政司四罪也分差内官于钱粮处所纵其侵渔五罪也按季取受班匠工银六罪也收留罢闲都事林时用拨置害人七罪也官员稍不顺承輙查脚色阴加察访惊疑人心八罪也妄奏主事周琦管库欺罔朝廷九罪也保举罢革内臣窃  陛下之权使恩归于己十罪也且今士夫侧耳人人自危军民负苦怨声载道乞下琮于理明正其罪以为怀奸坏事之戒刑部覆奏谓琮处事乖方以致言官劾奏第所言琮罪必须覆按请移文南京刑部会同都察院大理寺等官勘处奏报  上命如议行之
　　○降狭西行都司都指挥同知孙玺为甘州左卫指挥使带俸玺守备山丹虏入所部杀掠人畜下巡按御史逮问拟其罪充军淂旨降二级
　　○庚戌  命再运太仓银三万两于四川以助赈济
　　○辛亥太子太保兵部尚书余子俊卒子俊字士英四川青神县人景泰二年进士授户部主事进员外郎知西安府西安水卤不可食子俊凿渠引潏河水贯城中以达于渭公私便之成化初升狭西右布政使满四之捷在军中赞画为多转浙江左布政使擢右副都御史巡抚延绥东自清水营之紫城砦西至宁夏之花马池刬崖窒隙为敌台崖砦联比二千里不绝徙定边安边二营于近地请立榆林卫垦缘边弃地为屯田凡战守之具略备自是虏过城下必咋指相顾不敢近又请以大同宣府山西游兵备河套要地历转右都御史移镇陕西督责逋赋以严办称修泾阳废堰溉田千余顷凿南山道直抵汉中以便馈运征岷州番斩首四百级捷闻召拜兵部尚书加太子少保决事精敏而尤务持正都御史陈钺希太监汪直意启衅邀功上＜锍-釒＞极论之至忤  上意蒙诘责众皆错愕独引咎言皆臣子俊所为后钺亦竟淂罪去丁母忧服除改户部总制大同诸军事纪律一新虏再引去师还加太子太保复出行边筑宣府大同外城置楼橹造战车数千辆为练武图以教士卒锦衣卫千户韦瑛挟太监汪直势为奸恶谪戍宣府诬告人及子俊奏之卒抵罪斩于都市时论快之寻以兵部尚书召俄改左都御史复出镇大同有论其筑边墩糜财病民者落太子太保以左都御史致仕未踰年复召为兵部尚书还太子太保  宪宗升遐力求去卧病公署犹手削奏稿陈御盗弭灾之术＜锍-釒＞三上未淂请而卒  上辍视朝一日赐宝镪万贯给棺歛具赠特进光禄大夫太保谥肃敏官其孙一人子俊沉毅寡言慱达有才略论者谓其所施设在狭西为多在延绥功尤卓绝边人利之至今及用于北边时与地异而行之不疑其招物议以此然忧勤为国始终不变一时臣僚亦罕有其云子寘锦衣卫指挥佥事
　　○长河西宣慰司番僧绰思吉领占把藏卜等七百人冒称乌思藏所遣朝贡到京礼部译淂其情请量减赏赐以示薄责之意从之
　　○锦衣卫左所镇抚孙璟乞袭其父纯宗指挥同知职兵部覆奏璟以  宣庙戚里世受国恩其应袭与否惟  上所裁诏璟袭指挥佥事
　　○河南开封府昼晦如夜黄尘障天赤光如火○癸丑  命掌鸿胪寺事礼部左侍郎贾斌之孙一阳为国子监生从斌请也
　　○甲寅升赤斤蒙古卫都指挥绰失加为都督佥事舍人管卜儿加试所镇抚以其有擒获虏贼功也其部从及阵亡被伤者给赏有差
　　○太仆寺少卿彭礼等言顺天府寄餋马匹日渐消耗而民力愈困乞将弘治二年各处年例□□□田□用马许其银马中半起角□羊每匹折银十两庶角□羊马者不失常额餋马者不至久困下兵部覆奏淂旨准暂行一年不为例
　　○乙卯升都察院左都御史马文升为兵部尚书仍提督团营操练
　　○降狭西按察司兵备副使边完为云南布政司左参议坐兵备兰州虏入寇掠也
　　○丙辰清明节遣驸马都尉蔡震游泰分祭  长陵  献陵  景陵  裕陵  茂陵文武衙门各分官官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○赐赵府汤阴王庶长子名曰祐橡韩府辅国将军徵鋷嫡子曰偕溛庶人徵鍒二子曰偕潎曰偕漼晋府辅国将军奇潭第四子曰表棂奇潝长子曰表枌镇国将军奇氵□贺第二子表榬代府宁津王第三子曰聪□氵八月□镇国将军成锅第三子聪溴
　　○丁巳  中宫千秋节免命妇朝贺
　　○赐各王府庆贺官员人等钞币有差○召总督两广军务南京都察院右都御史屠滽回京掌院事
　　○降山东按察司按察使张＜王巳＞为广东布政司右参政以擅释重囚为巡按御史所劾也
　　○命府军前卫故带俸署都指挥佥事孙庸之子奎袭原职指挥佥事
　　○命右军都督府带俸致仕都督同知鲁鉴之子麟代为庄浪卫指挥使仍加升都指挥佥事管束土军
明孝宗敬皇帝实录卷之二十四
　　弘治二年三月己未朔以灾伤免狭西西安延安临洮凤翔巩昌庆阳平凉等府卫弘治元年秋粮三分之二
　　○四川布政使司右参政吴禋讦奏巡抚四川右副都御史谢士元不法事  命召士元还京仍以所奏下巡按御史核实以闻
　　○庚申运太仓银六万四千五百余两于辽东六万两于狭西宁夏甘肃三万两于榆林城五万两于大同以备边储
　　○申刻金星昼见于未位
　　○辛酉升湖广按察司副使侯恂为山东按察使
　　○命故建平伯高远之弟进袭伯爵先是远自言年踰八十虽有一子亦痼疾乞以同母弟进袭爵事下吏部至是远卒其妻复奏遂有是命
　　○昏刻火星犯鬼宿
　　○壬戌诏免崇王见泽来朝王  太皇太后子也自以之国十六年久违定省欲援襄王例来朝礼部言王国地方灾伤宜慎守封疆未可轻动恐贻他患
　　上曰王朕至亲欲许朝见  太后因淂叙亲亲之谊卿等既以地方藩屏为重义难独违乃贻书止之
　　○崇德大长公主卒公主  英宗睿皇帝苐六女也母安妃杨氏景泰三年生成化二年册为崇德长公主下嫁驸马都尉杨伟弘治元年进封大长公主至是卒年三十八讣闻辍朝一日赐祭葬如制
　　○先是各边闲地尝募军余团种收其所入折银补买官马已而奉诏书例作屯田徵纳子粒至是大同镇巡等官言折银买马便户部因两具以请  命依诏例行之
　　○癸亥升狭西按察司副使丘鼐为右佥都御史巡抚四川
　　○太保兼太子太保襄城侯李瑾卒瑾直隶和州人景泰初兄珍卒无嗣其母以庶兄琏貌不扬命瑾袭祖爵襄城伯天顺五年领三千营将军侍卫八年提督五军营掌后军都督府事成化三年征四川大坝蛮以功进封流侯寻加太保兼太子太傅久之兼总督十二营至是卒辍朝一日赐祭葬如例瑾性度宽厚能礼贤下士袭爵之后待琏甚厚琏后为锦衣卫千户镇抚司理刑卒抚琏子鄌如巳子瑾卒子黼袭襄城伯未久亦卒无嗣令鄌竟嗣焉
　　○命司礼监太监韦泰兵部尚书马文升会同提督京营文武大臣简阅各营士马
　　○京师连日黄尘四塞风霾蔽天
　　○乙丑升总督漕运都察院左副都御史秦纮为右都御史总督两广军务兼理巡抚召巡抚宣府左佥都御史李介回京理院事
　　○以东安良乡二县田六十余顷赐驸马都尉黄镛而以镛原受赐永清县田二百八顷赐皇亲锦衣卫指挥纪贵
　　○虏寇宣府独石马营杀伤逻卒执千户刘忠以去诏逮问守备署都指挥张广左监丞陶亮分守参将绳律太监杨聪姑宥之
　　○丙寅命保国公朱永掌后军都督府事遂安伯陈韶掌右军都督府事
　　○直隶魏县学生岳琳获盗十一人巡按御史上其功兵部言琳方以次应贡请免其考试送国子监读书仍请谕天下生员毋淂效尤以坏士风从之
　　○裁革狭西行太仆寺少卿一员寺丞一员苑马寺少卿一员寺丞三员长乐灵武每监监副二员先是巡抚狭西右副都御史萧祯奏请减行太仆寺官兵部覆奏洪武中设狭西甘凉行太仆寺永乐间复于平凉设苑马寺所属有长乐灵武同川威远熙春顺宁六监开城等二十四苑各置官属凡茶马并番夷贡马悉送寺苑收牧平凉地广善水草马大蕃息牧常数万匹足充边用正统以后边备渐弛北虏知平凉饶马屡入寇掠马以去马遂日耗久之遂裁革同川等四监泰和等十九苑今所存寺监官言者每请裁革是惜小费而忘备边之大计恐马政遂废不可复矣请量裁省为宜故所减止此余如故
　　○初陈黼作乱嘉兴御史杨亨劾知府徐霖守御千户白鉴并浙江左参议李昊佥事汪山俱下狱拟霖等不应赎杖还职浙江按察司复以为言命白鉴降一级调边方昊山巡守不严致盗贼纵横难居方面对品调别用霖如所拟
　　○戊辰赐代府镇国将军成金□阗成金□闾楚府奉国将军显橰荣滹镇国中尉显樜赵府辅国将军祐橪辽府辅国将军宠洽恩鐰奉国中尉恩锾奉府奉国将军诚溥诰命冠服如制○己巳吏科都给事中宋琮广西道监察御史刘凤翔等劾新升巡抚四川右佥都御史丘鼐素附李孜省夤缘进用前总督漕运军民怨讟为科道弹劾降调未久不宜复居重任不允
　　○狭西大亦辖等族番人审中果等阿著等族番人板节等车剌等族番人劄古等来朝贡马及盔甲等物赐衣服彩叚等物有差
