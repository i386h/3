<!-- { "loadSidebar": true } -->
　　○增设工部主事一员管理沽头上中下三闸先是大理寺左少卿屠勋言沽头水势最为易涸往年尝设主事管理人以为便近因革出往来有势力者不时启闭民船动淹旬月乞敕工部移文管河郎中常川在彼管理工部覆奏以为管河郎中自济宁以至仪真所经地方千有余里若坐守一方不免顾此失彼宜仍设主事一员专理从之
　　○乙酉直隶大名府滑县知县冯允中承檄编审均徭棰民人路正至死县民程宣仁故按察使鉴之子也与致仕知州陈凯素嗛允中嗾正弟友江及无子数十人拥入公馆棰允中几死仍抢夺其财物事闻都察院拟罪奏请  上以此辈拥众行凶辱打监临官吓财物不畏法度律轻情重命杖凯与宣仁等七人各一百并家属械发边卫永远充军仍命都察院榜谕天下
　　○命辽东守墩并夜不收官军该支衣鞋者七百六十三人人折给银一两五钱
　　○丙戌复除山东道监察御史徐宪于云南道江西道御史朱钦于本道南京狭西道御史陈崇德于南京山东道宪时餋病始痊钦崇德俱以丁忧服阕也
　　○命詹事府少詹事兼翰林院学士柯潜之子宗文送中书舍人习字出身以潜尝侍  宪庙讲读也
　　○虏入大同□家庄及东水沟掠男妇八人伤者一人命罚守备都指挥周琮俸两月分守太监左敬右参将秦恭守备右监丞邹玉都指挥阎福俱仍前戴罪杀贼把总指挥袁迅等俟贼情稍宁逮治之
　　○丁亥铨注后府带俸都督佥事李澄于中府支玉右府俱佥书管事
　　○戊子工部尚书贾俊复乞致仕不允○升左春坊左谕德曾彦为南京翰林院侍读学士仍支正五品俸
　　○惠安伯张王□赞卒王□赞河南永城县人故惠安伯瑛之庶兄成化十六年以瑛无嗣得袭世职久之命领五军将军侍卫寻命坐神机五千营操至是卒讣闻辍朝一日赐祭葬如例瓒之祖昪故羽林前卫指挥佥事以  仁宗昭皇后之兄更封伯爵子孙因世袭云
　　○辛卯赐韩府镇国将军徵锤庶子名曰偕氵□衣辅国将军徵钫庶长子曰偕氵□幕宁河王府镇国将军钟铓庶第三子曰奇氵□花嫡第四子曰奇氵□蓼西河王府镇国将军钟锭第六子曰奇洭怀仁王府镇国将军仕土□遣庶第二子曰成锋晋府襄阴王嫡第三子曰表桥镇国将军钟鑆嫡第二子曰奇冲辅国将军钟铿第二子曰奇澋第三子曰奇洽楚府辅国将军均锔庶第七子曰荣渠庶第八子曰荣濢云丘王府镇国将军钟鍱第四子曰奇泓靖江王府辅国将军相绍庶次子曰规耳□工相瑄嫡长子曰规听秦府庶人公鐆嫡第二子曰诚漼公鉥嫡第二子曰诚湡蜀府镇国将军申镌庶第二子曰宾溉
　　明孝宗敬皇帝实录卷之八十一
　明孝宗敬皇帝实录卷之八十二
　　弘治六年十一月壬辰朔钦天监进弘治七年大统历  上御奉天殿受之给赐文武群臣颁行天下
　　○命洮州卫带俸都指挥佥事张翰之子泽代原职指挥使
　　○癸巳礼部奏冬至节例赐百官宴  上命免宴赐以节钱钞
　　○乙未冬至节遣驸马都尉蔡震杨伟分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○丙申  恭让章皇后忌辰遣内官祭陵寝
　　○文武群臣朝亲王于奉天门东廊○戊戌增置收粮公馆五区于太仓之右
　　○命以江西清江镇税课局岁课赐益王府
　　○己亥掌鸿胪寺事礼部左侍郎贾斌丁忧阕服复除原任
　　○命故成安伯郭鐄支过禄米免还官
　　○庚子信国公汤和玄孙俌奏近奏恩诏录用开国元勋子孙臣侄绍宗及鄂国公常遇春玄孙复曹国公李文忠玄孙璇卫国公邓愈五世孙火□昺俱授南京锦衣卫指挥使世袭奉祀各家子孙俱荷恩宠但常遇春子茂邓愈子镇李文忠子景隆初皆以罪夺爵臣家止因应袭子孙笃疾相继亡殁以故未袭无他罪犯见存诰敕谕券及南京吏部并守备官保勘文卷可证乞下廷议命绍宗仍袭高祖侯爵吏部会官议奏  上仍命已之
　　○巡抚延绥都察院右副都御史刘忠乞致仕不允○命河南都司带俸都指挥佥事徐鼐领班操备宣府
　　○修  大社  大稷坛
　　○辛丑赐汝阳王府奉国将军安潗安渠诰命冠服如制
　　○改设云南维摩弥勒二土官知州为流官知州以土官知州无后土民愿得流官抚治故也甲辰复除福建布政司右参议梁芳于湖广调浙江右参议黄琏于云南方丁忧服阕琏管银矿裁革也
　　○传旨太医院院使施钦院判张伦御医陈公贤施鉴升各俸一级冠带医士钱益为本院吏目仍旧供事是日子刻太阴与司怪星相犯
　　○乙巳夜月晕生连环左右珥接北斗色苍白良久散
　　○丙午赐周府镇平王同弥□金孝顺事实为善阴隲四书各一部从其请也
　　○是日辰刻日生左右珥色赤黄良久散○丁未致仕少师兼太子太师吏部尚书华盖殿大学士刘吉卒吉字佑之直隶博野县人正统十三年进士改翰林庶吉士授编修景泰年充经筵官预修寰宇通志升修撰天顺年侍  宪庙于春坊讲读预修大明一统志丁内艰起复成化年升侍读  英庙实录成升侍读学士兼经筵讲官寻升礼部右侍郎转左侍郎五年命兼翰林院学士入内阁参预机务十三年升本部尚书十四年加太子少保文渊阁大学士十八年以外艰去位诏起复之修文华大训成进太子太保武英殿大学士十九年给一品诰命追赠三代二十年升户部尚书兼谨身殿大学士弘治改元升少傅兼太子太师吏部尚书知经筵事修  宪庙实录充总裁官四年实录成加少师华盖殿大学士一品秩满加特进兼支大学士俸并赐敕谕金币羊酒以宠异之五年乞致仕久之乃许仍遣中官就其第赐白金宝钞金织袭衣及命有司月给米五石岁拨夫八名应用赐敕给驿以归踰年卒讣闻辍朝一日赠太师谥文穆命有司营葬自闻丧至掩圹遣中官谕祭三遣有司谕祭者十吉性沉毅喜怒不形于色遇事能断在内阁最久  上始即位尤委任之恩遇最甚凡改纪政事进退人才言率见听隐然有内相之重然所与厚善者多谗谄面谀之人致不能自闻其过廷臣有不说者或使言官劾去之故议者谓其乏休休有容之量而其后  圣眷亦渐衰云
　　○河南布政司右参议李＜氵靓＞丁忧服阕复除狭西布政司
　　○戊申南京太仆寺少卿林凤复除原职顺天府府丞高敞改应天府俱以丁忧服阕也
　　○升南京光禄寺少卿陈寿为南京鸿胪寺卿中书舍人李＜王弁＞为尚宝司司丞
　　○己酉以灾伤免保定左等五卫折草银五分之二
　　○给侍卫将军官军围子手及皇城各门守卫官军象奴衣鞋各一副
　　○庚戌初南京工部遣匠役徐谦纳上供器物于光禄寺谦匿红黄罗结二千余并选退罗复绒襻四百与其徒分之而以侑取寔收还部寻卖其所匿为缉事者所执送法司治罪给事中夏昂监察御史张祯等因劾光禄寺卿胡恭监临失职请罢其官诏降恭二级署官任永钦施本泰降三级调外任吕洪刘文杨述皆除名少卿贺思聪李楘寺丞郑忠俱下刑部逮问既而降恭为山东都转运盐使司同知调思聪为河东狭西都转运使司副使楘为山东青州府同知忠为福建都转运盐使司判官
　　○辛亥升户科给事中祝俓刑科左给事中吕献俱为都给事中吏科右给事中林廷玉为左给事中礼科给事王纶孙孺工科给事中柴昇俱为右给事中俓廷玉孺昇俱本科献礼科纶户科
　　○壬子铨注金吾左卫带俸署都指挥佥事庞通于大宁都司领班京操
　　○甲寅安南国王黎灏遣陪臣阮弘硕等奉表贡方物来贺册立  东宫赐弘硕等宴并衣服等物有差赐其王锦段等物如例
　　○乙卯赐沈府西阳王庶第一子名曰勋氵□壮韩府辅国将军徵镒庶第一子曰偕瀈晋府辅国将军奇淝长子曰表櫼庆成王第三十八子曰奇氵□临三十九子曰奇派代府镇国将军成錭子曰聪泂荆府都昌王嫡第二子曰祐木□隶
　　○南京锦衣卫指挥使王锐言近年以来刑官多恣意用刑狱囚每淹禁致死无干之逮系者不与决遣隶人之罗织者不为禁治无籍之徒谋充狱卒积年为害刑官或喜其便利托为腹心奸弊皆由此出又有贪利之徒治巨舰出海与夷人交易以私货为官物沿途影射今后□货下海者请即以私通外国之罪罪之都察院覆奏从之
　　○赐朝鲜国弘治七年大统历一百本
　　○巡抚河南都察院都御史徐恪奏宋范文正公仲淹并其子忠宣公纯仁墓皆在河南府城东南万安山下属旁近褒贤寺僧守视兼领祀事元至大间裔孙国俊始自苏来展扫至正间国俊从弟文英遣其子廷方再至时守臣郭文鼐等闻之乃为春秋致祭迨入国朝守土之臣虽袭而行之然未经奏请秩在祀典臣因巡历躬谒墓下窃独伤之按仲淹为人刚大清纯学问得于圣贤论说本于仁义而文武经纬备于一身勋业德望之盛一时罕见异时大儒朱熹亦谓杰出之才为第一流人物后之君子有志世用者莫不以为冠冕比于纯仁世济忠直秉道不回今其丘依然而岁时香火之奉顾于山僧野寺是赖此岂  圣明崇贤厉士之意哉  皇上即位以来嘉奖直言内外皆向风而趋固将上比隆古不屑乎庆历之朝然宋史称感激论事奋不顾身为一时士大夫矫厉尚风节之倡如仲淹者亦宜表章显白以助清化且仲淹肄业从政之地如苏州庆阳等处既皆有祀其体魄所藏之处不可独缺乞命河南于墓所建祠春秋致祭以子纯仁配享永载祀典以风晓土类  上以崇祀先贤事关风化命所司议行之
　　○丙辰海西弗朵秃河等卫野人女直都指挥等官申克捏等兀者等卫野人女直都指挥等官亦里答等撒剌儿等卫野人女直都指挥都鲁卜花等益实左等卫野人女直都督三赤哈等来朝贡方物赐宴并彩叚等物有差
　　○丁巳升南京太仆寺少卿林凤为光禄寺卿
　　○给齐庶人能增幼子毓秀等食米如例○命巡抚四川都察院右副都御史梁璟之子枋为国子监生从其请也
　　○铨注神策卫带俸都指挥同知白弘于浙江都司管事浙江都指挥佥事吴昇把总运粮
　　○戊午安南国陪臣杜絅以朝贺未至道死命赐彩叚纱罗各一疋以慰其家
　　○直隶合肥县地震有声
　　○己未昏刻金星犯星土星
　　○庚申顺天府府尹黄杰言畿内地方水旱相因贫民流移来京城者以万计昼丐夜露多转沟壑乞收入餋济院全活必众实发政施仁之首政也户部议以在京餋济院狭小岂能例应给粮遣还但隆寒之时恐在道失所宜命顺天府籍其名于官大者人给粮三斗小者半之俟春暖仍送回俾所在有司赈济从之○荆庶人见潚之杀都昌王见潭也内使宋贵实预谋已而避之法司拟贵为从不加功应赎杖徒送司礼监发遣后以弓箭土山事再犯不应依律勿谕奏上有旨令覆问法司仍从前拟且谓贵罪犯深重事出非常非有司所敢擅议  上以宋贵导助潚戕害同气岂可谓从不加功前已失刑再犯他罪亦不可例以勿论特命斩之而诘法司以失刑于是刑部大理寺皆上章待罪命宥之而各罚其属官俸一月
明孝宗敬皇帝实录卷之八十三
