<!-- { "loadSidebar": true } -->
　　○赐百官宴于午门天下诸司及四夷庆贺官员人等宴于阙左门
　　○升浙江按察司按察使孙需为浙江布政司左布政使户部郎中唐锦舟为两淮都转运盐使司运使
　　○是日晓刻月犯轩辕第五星
　　○丙子工部尚书曾鉴以南京监察御史劾之因乞致仕
　　上曰卿年力未衰方膺委任勿罔人言遽求退避所辞不允
　　○总督漕运都察院右都御史张敷华请移荫子恩于其出继子儒卿为国子监生以奉故兄之祀
　　上许之
　　○丁丑升浙江按察司副使朱钦为本司按察使
　　○兵部覆南京吏部尚书秦民悦等所言谓南京新江口两班军马宜照在京团营例首班歇操即令次班接操其大教场坐营都督王勇老不任事亦请选人代任及减马快等船以苏运河之民并裁减各项科派以慰四海之望有司清军不许以异姓无干及未明军役改易姓名朦胧角□羊扰守边内臣奏伐沿边树木巡抚官奏修潮河川口凿山筑城二者俱为害不细工役烦扰乞为禁止议上
　　上从之
　　○戊寅升翰林院编修兼司经局校书吴俨为左春坊左中允仍侍
　　东宫讲读以九年秩满也
　　○
　　上以刑科左给事中王洧工科左给事中童瑞俱为都给事中兵科右给事中屈伸刑科右给事中周旋俱为左给事中礼科给事中于瑁兵科给事中蔚春俱为右给事中洧伸俱为吏科工科左给事中童瑞兵科给事中蔚春俱为户科给事中刑科右给事中周旋为兵科刑科左给事中王洧兵科右给事中屈伸礼科给事中于瑁俱为吏科
　　○己卯升山西按察司佥事张宾为浙江副使
　　○庚辰南京太常寺卿吕＜常心＞乞致仕不允
　　○录故南京吏部尚书王＜亻与＞之孙昇于中书舍人习字出身以＜亻与＞尝侍  宪宗皇帝春宫讲读故也
明孝宗敬皇帝实录卷之一百六十七
　　弘治十三年十月壬午朔孟冬享  太庙
　　○遣驸马都尉马诚游泰分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭
　　恭让章皇后陵寝
　　○遣内官祭司井之神
　　○癸未兵部尚书马文升等言狭西延绥环庆临巩固原等处无虏警者二十余年畜产蕃盛恐虏觇知河冻入套为患欲移文各边守臣整饬军马分布要害以防不虞从之○甲申升南京刑部员外郎刘棠为山西按察司佥事
　　○录宣府大同御虏功自都指挥佥事张雄而下升一级者五十三人署一级者二人余二千四百六十一人给赏有差
　　○录收复哈密功赏镇守甘肃太监陆訚总兵官都督彭清巡抚都御史周季麟各彩叚二表里白金十两参将杨翥少监沈让都指挥佥事巫忠及哈密千户哈只哈三彩叚一表里白金五两副总兵都指挥李玙兵备副使陈珍李旻张贯巡按监察御史周琰李咨各彩叚一表里其余官舍旗军及夷人番兵一百十八人升赏有差
　　○乙酉南京监察御史陈顺劾奏南京户部右侍郎郑纪屡经弹劾久妨贤路乞罢归田里不允
　　○虏自六月初二日以后散入宣府西阳河等处攻围诸堡堡兵拒之多被伤而去巡抚都御史雍泰等疏有功者百六十八人请给赏以励士心兵部覆奏从之
　　○丙戌巡按直隶监察御史曹玉奏徐州并萧沛砀豊诸县多被河患盖因贾鲁河丁家道口冲决散漫东注不归故道巡抚河南都御史郑龄虽尝请修筑久未成功乞遣有干局官一人历河南并直隶被灾之处阅视水决源流咨询修筑方略以为经久之利事下工部覆奏谓宜行河南山东巡抚巡按等官亲历灾所覆视各决口修筑工程如将完即督所司速成之或工钜费繁奏闻区处管河等官或仍前因循废职者具奏治罪从之
　　○丁亥巡按辽东监察御史张隆奉旨勘右参将史赟失机事情谓协守广宁中路参将孙文毅及守备宁远指挥崔鉴等俱可用赟及守堡都指挥高启管操都指挥钱英薛镛俱不职宜罢黜兵部覆奏请如所言从之
　　○戊子命司礼监太监会同各营内外提督官阅视京营武职较量其艺能第等以闻
　　○镇守辽东总兵官定西侯蒋骥引疾乞角□羊兵柄不允
　　○庚寅南京国子监祭酒刘震乞致仕不允
　　○给两淮余盐一万引助荣王婚礼之用从王请也
　　○辛卯六科十三道交章劾奏安远侯柳景先镇两广坐罪当死得革爵闲住已为幸矣后乃夤缘复爵今又求典三千营戎务兵部尚书马文昇所举不当请并黜之不允
　　○壬辰赐沈府奉国将军勋沐勋濈周府奉国将军安＜氵隐＞诰命冠服如制
　　○升定辽中卫指挥使韩辅为署都指挥佥事充右参将分守锦义二城
　　○癸巳巡抚云南都御史李士实奏天下文庙通祀孔而以颜子曾子子思配享于堂上以颜曾哲孔鲤从祀于两庑似为非礼请于文庙之后增建后殿一所中祀叔梁纥而配以颜路曾皙孔鲤两庑旧位并请撤罢命所司知之
　　○甲午赐淮府建德郡主并仪宾濮昌龄宁德郡主并仪宾罗怀素周府长平郡君并仪宾王连仁化郡君并仪宾李正晋府遂宁县君并仪宾陈文宝诰命冠服如制
　　○升刑部署员外郎主事方良永为广东按察司佥事
　　○南京监察御史陈顺劾南京掌左军都督府事保定侯梁任贪声大著请黜之不允
　　○乙未  圣慈仁寿太皇太后圣旦  上率皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差○丙申辽王宠涭奏荆州府旧有护城堤岸长五十里近堤坏岸崩致江水冲坏城门桥楼房屋为患甚急请命官修筑工部覆奏从之
　　○是日晓刻月食
　　○夜月犯天街星
　　○丁酉  上御奉天殿传制怀宁侯孙泰阳武侯薛伦崇信伯费柱彰武伯杨质兴安伯徐盛南宁伯毛良武平伯陈勋怀柔伯施成安伯郭宁武进伯朱洁都察院右副都御史顾佐持节充正使尚宝司司丞崔璇吏科给事中周玺兵科给事中王承裕刑科给事中任良弼工科右给事中李禄中书舍人尹雄刘锐吏部员外郎冯兰户部员外郎张定工部员外郎宋恺鸿胪寺左寺丞丁凤充副使册封秦府临潼王秉欆为秦王妃卢氏为秦王妃宜川王嫡长子秉楀为宜川王辽府沅陵王弟镇国将军恩金□乍为阮陵王夫人钟氏为沅陵王妃松滋王嫡长子恩钶为松滋王宜城王嫡长子恩铣为宜城王南城兵马副指挥王翔长女为辽府衡阳王妃肃王次子真泓为淳化王代府博野王嫡长子俊櫍为博野王周府永宁王嫡长子安法为永宁王原武王庶第五子镇国将军安淇为原武王西城兵马副指挥刘珍次女为原武王妃河清王庶长子镇国将军安沈为河清王晋府襄阴王长子表楗为襄阴王徽王庶长子兴化王祐台为徽世子庶第四子祐椀为景宁王韩王庶第三子旭林为陇西王庶第四子旭栓为宁远王东城兵马副指挥李盛次女为崇世子妃南城兵马副指挥秦玄次女为沈府吴江王妃致仕知县易濂长女为荆府都昌王妃
　　○修南京鸿胪寺○戊戌翰林院检讨石＜王卸-卩＞广东道监察御史石玠俱丁忧服阕＜王卸-卩＞复除原职玠复除河南道
　　○己亥  诚孝昭皇后忌辰  上祭  奉先殿遣驸马都尉蔡震祭  献陵
　　○庚子少傅兼太子太傅兵部尚书马文升复乞致仕  上曰卿宿望老臣熟谙兵政委任方隆岂可引年屡求休致不允所辞
　　○命狭西都司都指挥佥事哈振守备红城子堡
　　○以水灾免除州萧砀二县徐州等四卫税粮有差
　　○以旱灾免狭西庆阳府所属州县及庆阳卫所税粮五万一百五十四石有奇
　　○辛丑升监察御史刘道立南京监察御史洪远俱为按察司佥事道立狭西远浙江
　　○巡抚贵州都察院右副都御史钱钺乞致不允
　　○朝鲜国王李＜忄隆＞遣陪臣吏曹参判李季男等来奏事赐宴并彩叚等物有差
　　○壬寅再录故大学士商辂之曾孙承庆于中书舍人习字出身从其请也
　　○命贵州都司故都指挥同知王楷之子铣袭清平卫指挥同知
　　○兵科都给事中柴昇以奏事失仪下锦衣卫狱赎杖还职
　　○癸卯升南京刑部郎中蒋颙为湖广按察司佥事
　　○法司奉旨会官审录死罪重囚慎真者九十四人情可矜疑者四十六人奏请裁处者二十人  上令慎真者依律处决可矜及请裁数内处决者二人监候者十二人免死充军者五十六人内十三人仍杖一百发遣又笃疾者二人父母诉有息词者二人并一妇人杖而释之十岁以下杀人应死者三人令出钱给死者之家而释之○甲辰升司经局洗马兼翰林院侍讲梁储为本院学士支从四品俸以九年秩满也
　　○乙巳升礼部郎中王纶为广东布政司右参政
　　○镇守云南黔国公沐昆等奏孟餋思陆遣人越过金沙江占夺孟密蛮莫贡章等处抚谕日久不听而木邦宣慰罕列年幼不能自立意欲协思陆以报孟密向日侵夺宿愤其木邦陶孟毕松阳虽畏法逊避阴亦与思陆结党逆节已彰欲集大军剿之因画上三策其一正名义以行天讨为上策则差官数员督调缅甸八百孟密夷兵九万象七百云南等府卫州县汉达土夷官兵三万由密都允肆进以送戛里二子还复故土为名以二戛里人心分思陆之势又将孟夷兵二万在光铙者并各处土兵一万同陇川夷兵为一路由蛮伦等处进又将兵五千与南甸夷兵为一路由南牙山进五千同干崖夷兵为一路由结餋进其二励兵威以昭旷度为中策则差官统调缅甸夷兵二万象二百由整古来合孟密夷兵二万象二百并汉达土官兵二万象一百分为三路由蛮伦等处进攻其东调缅兵二万象二百孟密兵二万象一百由密都进攻其西东则责取蛮莫诸地西则责取听盏诸地其三植疑党以逸边民为下策则差官于缅甸督令起兵协助孟密但遇思陆声息务并力救助防守地方待霜降之后再督抚夷官员仍去抚理命下廷议于是群臣议上云南盗贼生发上下疲劳况各夷地方广阔兵卒难调土官衙门恐不可尽信而钱粮措备转输艰阻又思陆罪恶虽形未敢侵犯闻我军一出必将退去既退复来逈隔江流艰难万状老师费财夷兵失约进退两难虑外夷未平而内患复作其忧尤有大于思陆请姑用其下策从之
