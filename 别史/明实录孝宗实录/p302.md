<!-- { "loadSidebar": true } -->
　　○礼部上丧礼仪注一初一日  上素服诣  大行圣慈仁寿太皇太后宫举哀哀止括发设尊复举哀毕归丧次  英庙皇妃  皇太后  宪庙皇妃  皇后  皇太子亲王公主王妃举哀礼同哀毕各归丧次是日颁  遗诰午小殓自本日至二十七日不鸣钟鼓初二日  上举哀朝夕设奠  英庙皇妃  皇太后以下哭临礼皆同礼毕各归丧次初三日举哀朝夕设奠大殓奉安  梓宫设  几筵安  神帛立  铭旌哭尽哀  上衰服举哀行祭礼  英庙皇妃  皇太后以下皆成服各设祭一坛六尚及宫人各随祭礼毕各归丧次是日内官内使共祭一坛初五日公侯驸马伯五府六部等衙门官共祭一坛文武三品以上命妇共祭一坛每七及百日  上祭毕  英庙皇妃  皇太后以下各设祭礼同一在京文武官员闻丧素服乌纱帽黑角带自明日清晨为始至第三日每日俱诣清宁门外朝夕哭临三日各十五举声而止凡文武官在朝及在衙门视事俱用布裹纱帽垂带素服腰绖麻鞋退居即服孝服通前二十七日而除一文武官一品至三品命妇麻布大袖圆领长衫麻布盖头清晨由东华门入清宁门外哭临三日而止不带金银首饰仍素服通前二十七日而除一在京诸寺观各声钟三万杵一在京以闻丧日为始禁屠三十日一军民素服妇人素服不妆饰俱以闻丧日为始二十七日而除一外国四夷使臣随朝官哭临及行祭礼工部造与孝服一听选官办事官监生人材吏典僧道坊厢人等闻丧即易素服朝夕哭临自次日早至第三日皆清晨赴顺天府朝阙设香案哭临至第四日各具斩衰服监生人等素服朝夕哭临三日各十五举声而止仍各素服通前二十七日而除一在外诸王世子郡王及王妃郡主以下闻讣皆哭尽哀行五拜三叩头礼毕并易素服第四日服衰服遵依  遗诰二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各衰服于本衙门宿歇不饮酒食肉每日率合属官僚人等朝阙设香案朝夕哭临三日而止自是素服通前二十七日而除一在外官员命妇闻丧素服举哀三日各十五举声而止素服通前二十七日而除军民男女止素服一十三日一内外文武官员人等遵依  遗诰二十七日释服  上从之惟改用初三日大殓成服
　　○丙寅礼部等衙门请  上遵  遗诰于初七日视朝  上曰朕哀痛方切未能视朝所请不允
　　○丁卯礼部等衙门复以遵  遗诰视朝为请  上曰朕朝夕丧次未忍暂离卿等乃累＜锍-釒＞恳请谨遵  遗诰以初八日视朝
　　○广东合溥县夜有星大如箕红光烛地流自西北至东南而裂声如鼓○己巳  上衰绖御西角门视朝文武百官行奉慰礼毕制谕礼部曰朕为德盛者必裕于后实隆者必显其名此天理人心之至公孝子慈孙所不能自已者也洪惟  圣祖母大行圣慈仁寿太皇太后万善咸备一德弗渝昔奉我  皇祖英宗睿皇帝懿行协于坤仪徽音溢于宫壸诞我  皇考宪宗纯皇帝丕振前烈益隆化基暨于眇躬抚育勤劬训诲备至幸底成立获嗣洪图于今十有八年四方敉宁群生康济岂由菲德实赖  圣慈方期万年永膺至养夫何  皇天降割奄忽弃违鸣呼痛哉追惟  圣德隆深臣民共戴上荐徽号厥有彝章宜博采舆论之公称  天而谥昭布寰宇垂休无穷以称朕尊亲之志礼部其集群臣会议以闻钦哉故谕
　　○月犯五诸候东第二星○庚午怀仁王府仪宾周钦革职为民坐因事聚众欧伤本管知州故也
　　○镇守宁夏总兵官署都督佥事郭鍧卒鍧初任延安卫指挥使以功升至都指挥同知守备固原寻充右参将协守甘肃改分守凉州肃州弘治十一年升前职挂征西将军印充总兵镇守至是卒赐葬祭如例鍧历任三边屡经战陈颇能严号令奋武勇亦一时将帅之有声者云
　　○南京守备太监傅容成国公朱辅参赞机务兵部尚书韩文等奏今十七年例应差御史照刷南京并准扬庐凤等府文卷但地方饥馑急须赈济乞暂免差遣都察院覆奏谓御史刷卷系  祖宗旧制非地方重伤不许奏免今南京守备官合词上请宜令南京诸司暂免差官其庐凤等府州俟户部查报若果灾重一体停免待有秋之日另行奏请从之
　　○山东按察司副使金献民赎杖还职初献民整饬天津等处兵备民有郑留住者其父海尝为耆老又以孝被旌而实无行献民恶之不令与乡饮海怨之因令留住诬奏献民诸不法事下巡抚都御史王沂勘问无实惟遇  圣节献民称疾不出及擅设乡饮罪当赎杖时献民已丁忧去任乃命巡按四川监察御史逮问之
　　○南京白虹贯日
　　○辛未命宁夏卫指挥佥事保勣协守宁夏东路以都指挥体统行事
　　○命浙江杭湖二府漕运米三十万石内以十万石每石折徵银六钱类解太仓以二府旱灾故也
　　○癸酉实授南京云南道试监察御史李熙为本道监察御史
　　○清明节遣驸马都尉蔡震林岳分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○  上仍衰服御西角门视朝礼部集群臣议上  大行圣慈仁寿太皇太后尊谥曰窃惟居  重闱而飨四海之奉备  圣德而膺万世之名此天下之至难亘古今而罕见者也顾民彝之同好矧臣子之至情礼荐徽称曷其敢后伏惟  大行圣慈仁寿太皇太后陛下德成天赋道合坤舆内蕴诚明外形庄肃孝敬不烦于姆训温恭夙著于皇家祇事  英宗已协关睢之化笃生  宪庙载延螽羽之祥暨正位于母仪复隆称于徽号持贞固有恒之节当太平无事之时慈孝相成殆盈二纪迨夫  皇上嗣统位号益崇以  皇太后之尊而率共妇职以  皇太子之贵而为之孙曾追帷保护之功宛同神相诲迪之语凛有  祖风御亲藩则以义裁恩待外戚则以身为教居安顺处又十八年乃至弥留尚垂  遗训念  社稷承传之重悯民生困苦之深廷中听者罔不尽心天下闻之皆当掩涕要始终于一致揆名实以交符遍考前编莫之有及虽以涂山之业仅成夏启之贤太任之年不逮武王之养若慈具美夫岂偶然不有揄扬何以示远臣等生蒙荫育心切哀思博采公言上登  尊谥宜  天锡之日  孝肃贞顺康懿光烈辅天成圣睿皇后臣等拜手稽首谨议
　　○光禄寺卿赵竑卒竑顺天府大兴县人父昂有词学善交结仕至通政司参议竑成化二十年进士选刑科给事中历升左右给事中迁都给事中光禄寺少卿至卿卒赐葬祭如例竑在谏垣所上十余＜锍-釒＞多见采纳但为人未免有都城儇薄之习士论以是少之
　　○乙亥是日以后  上素翼善冠素服腰绖御西角门视朝
　　○时南京兵部尚书秦民悦居丧服阕自以年老有疾乞致仕得旨卿老成练达精力未衰宜勉终礼制以俟起用不允休致吏科给事中吴蕣劾之谓民悦居丧乞休有忘亲要君之意请治以罪命已之
　　○戌刻山东安丘县有星流自西南至西北而没天鼓鸣
　　○丁丑  上御西角门朝退遣内官召大学士刘健李东阳谢迁至门内暖合素幄中  上起立曰  陵庙事须商量健等奏曰昨蒙遣太监扶安谕示  孝庄睿皇后葬未合礼欲为厘正此盛德事臣等仰见  皇上圣孝高出前古不胜叹慕  上袖出  裕陵图一纸指示曰此未合礼昨见成化年彭时姚夔辈奏章先朝大臣忠厚为国如此  先帝亦甚不得已耳健等对曰诚如  圣谕但今日断自  圣衷则天下臣民无不痛快垂之史册万世有光矣  上曰钦天监言恐动风水朕已面折之今日开圹合葬不为动风水乎  皇堂不通则天地否塞通之则风气流行恶得言动惟一点诚心为之料亦无害皆奏曰  皇上一念孝诚可以格天吉无不利  上曰此事不难若祔庙之礼尤所当讲健等奏曰先年议奏已定  慈懿太后居左  今大行太皇太后居右合祔  裕陵配享  英庙且引唐宋故事为证臣等以此不敢轻议其实汉以前惟一帝一后唐始有二后宋亦有三后并祔者  上曰二后已非若三后尤为非礼事须师古末世鄙亵之事不足学  太皇太后鞠育朕躬恩德深厚朕何敢忘但一人之私情耳  钱太后乃  皇祖册立正后我朝  祖宗以来惟一帝一后今若并祔乃从朕坏起恐后来杂乱无纪极耳且如  孝穆太后朕生身母止尊称为皇太后别祭于  奉慈殿今  仁寿宫前殿尽宽大意欲奉  太皇太后于此他日奉  孝穆太后于后殿岁时祭享一如  太庙不敢少缺健等皆未敢应  上曰此事却难处仍旧则理有未安更之则违  先帝之意又违群臣会议会议犹可柰  先帝何朕常思之夜不能寐  先帝固重而  祖宗之制为尤重耳然朕亦难于降旨可议行之健等对曰此事重大非廷议不可退乃上＜锍-釒＞言窃惟事莫大于送终礼莫重于祀享兹者  大行圣慈仁寿太皇太后鸾驭上升山陵伊迩祀享之礼宜预讲求谨按成化四年间  慈懿皇太后崩逝之日群臣会议有二后并配之文窃闻当时  先帝遇天下难处之事群臣为委曲将顺之词或者犹不能无疑焉然奏议虽成于当时而奉行则始于今日仰惟  皇上承宗祧之重为纲常之主所宜至详至慎而不可少有忽焉者也伏望特敕礼部仍会集群臣咨询众议稽本朝  祖宗之庙制质古先圣王之训典务合大公允归至当俾行之于今而无憾垂之万世而有光臣等不胜至愿  上命礼部会多官稽考典制详议以闻
　　○南京左军都督府带俸隆平候张祐卒辍朝一日赐葬祭如例
　　○后军都督府带俸署都督佥事阮兴卒兴初历会州卫副千户以功历升都指挥同知成化间充右参将分守燕河营弘治初充宁夏副总兵久之升署都督佥事挂印充总兵官镇守宣府调镇蓟州永平山海等处至是卒赐祭葬如例
　　○赏辽东锦州沙河沈阳上榆林等堡杀贼有功官军人等银绢等物有差
　　○兵科给事中张弘至言六事一择守备谓苏松备倭都指挥既不堪任宜于巡按御史所论荐中择其镇静自守者代之不必远举以致纷扰一处宪臣谓浙江按察司佥事胡瀛兼理水利捕盗治在太仓州太仓新设州治百事所需民恐不堪宜令每岁往来巡历事竣仍回本司一除海盗谓海盗以船为家造船必假日月用工匠宜于沿海等处择有力良家方许造船籍其县里姓名船皆有度不许过大又各异其色令易辩识有私造者重治之则贼进退无所而成擒矣一均海利谓海滨之民以捕鱼为生编竹为筏随潮往来宜令所司稍弛科禁使之安业而盗自弭一理盐法谓国初籍民为灶蠲其差役岁偿其直故民乐为之今科索不减而日课如旧以致失业逃亡又富商中支倚势犯禁稇载联舶宜下所司宽灶户之征革富商之弊一清水利谓近者设郎中起导河夫钱大为农害宜令宪臣查勘未徵者蠲之命所司议处以闻
　　○戊寅升南京刑部左侍郎樊莹为本部尚书
　　○南京兵部尚书秦民悦丁忧服阕复乞休致  上曰卿近乞致仕已有旨勉留不必固辞
