<!-- { "loadSidebar": true } -->
　　○甲戌修内府外广备库  改湖广襄阳卫均州守御千户所隶行都司  增设湖广宜城县丽阳递运所复设直隶望江县主簿一员  内阁大学士刘健等言奉旨日讲添周易一书臣等仰见  圣学日增至治可望不胜忻跃而在廷诸臣闻之亦莫不传颂相庆今日进讲间传旨将贞观政要暂且停讲切缘贞观政要所载唐太宗议论行事之迹于帝王为治之道最为切要况又世代相近事体易晓所以  祖宗列圣崇重此书每令儒臣进讲实为有益伏望  圣明少留顷刻俯垂  天听容臣等仍将此书照旧进讲以裨  圣治之万一岂惟臣等之幸实  宗社无疆之幸也  上嘉纳之
　　大明孝宗敬皇帝实录卷一百八十
　大明孝宗敬皇帝实录卷一百八十一
　　弘治十四年十一月乙亥朔  钦天监进弘治十五年大统历  上御  奉天殿受之给赐文武群臣颁行天下本监官复诣  文华殿进历于  皇太子群臣行礼如仪  再运太仓银十五万两于宁夏以助军储从巡抚都御史王珣请也  礼部奏冬至节例赐百官宴  上命免宴赐以节钱钞
　　○丁丑冬至节遣驸马都尉谢震林岳分祭  长陵  献陵  景陵  茂陵  文武衙门各分官陪祭  遣仪宾周钺祭  景皇帝陵寝  上诣  奉先殿  奉慈殿  太皇太后  皇太后官行礼毕出御  奉天殿文武群臣及四夷来朝使行庆贺礼复诣文华殿朝  贺  皇太子  太皇太后  皇太后  皇后俱免命妇朝贺  代府信宜郡主卒赐祭葬如例
　　○戊寅文武群臣朝觐王子  奉天殿东廊  江西赣州府连日大雷雨各县遂多瘴疠人有朝病暮死者  广东广州府并韶州府连日雷雨大作
　　○己卯  恭让章皇后忌辰遣内官祭陵寝  周府河阴王同金□尘薨王怀僖王嫡子母妃巩氏正统十一年生天顺元年袭封至是薨年五十六讣闻辍朝一日赐祭葬如制谥曰康简
　　○庚辰  命金吾右卫故署都指挥佥事彭＜王晋＞之子翱袭原职指挥佥事  晋府宁河王府第毁于火掌理府事镇国将军钟陂□金请更给诰命冠带并房屋之直从之
　　○辛巳以水灾免直隶真定等四府并隆庆州并真定永宁等十四卫所粮草子粒有差  郑王裕枔以其父郑世子已追谥为郑信王请如例加封其姊连城县主妹阜平县主俱为郡主从之  辽东金川等卫大雪压军民房屋塞道路冻死人畜无筭
　　○壬午升南京刑部右侍郎潘蕃为都察院右副都御史总督两广军务兼理巡抚  秦府长史司奏汧阳王诚洌孝义出于天性母妃马氏早薨事父汧阳端懿王暨继母张氏极尽孝道问安视膳无间朝夕父母有疾衣不解带汤药必亲尝饮食不能下咽每夜稽颡北辰求以身代父没哀毁欲绝居丧寝苫枕块不饮酒食肉及将葬时雨父泥泞王祷于天葬日天果开霁王悲号送葬徒步往返四十余里葬毕复大雨次日墓上生嘉禾一茎及穗嘉瓜一蒂两实又有慈乌异禽环集墓柏日夜哀鸣执丧三年如一日又以母妃不逮养追服茹素二十七月夫人王氏丧不再娶礼部覆奏请赐敕奖谕从之晋府交城王奇淐薨王庄僖王嫡子母妃张氏天顺三年生成化五年封辅国将军十七年封镇国将军弘治十一年袭封交城王至是薨年四十三讣闻辍朝一日赐祭葬如制谥荣惠
　　○甲申改刑科给事中徐沂于南京工科以便养亲从其请也
　　○乙酉升监察御史王宗锡为山东按察司副使  吏科右给事中钟渤刑部郎中王益谦会巡按监察御史按问分守辽阳副总兵孙文毅少监刘恭守堡指挥使白玺等失于备虏丧亡男妇一千九百四十有奇畜产三千二百并安备御海州都指挥佥事李继祖虏至不援刘恭又坐占地取贿及边吏诱引尚古入贡之罪且传其状还奏之且劾总兵蒋骥巡抚都御史陈瑶纳侮邀功又不严饬军令致虏深入及分守开原右参将胡忠左监丞黄廷诱夷启衅下刑部议文毅玺论斩恭赎徒追赃毕取回闲住继祖及指挥张钦等五人皆远卫充军忠延逮问会广宁复以师败骥瑶以捷闻言者攻之命下巡按御史勘报言骥瑶隐匿丧亡反以功奏冀掩真罪而都指挥佥事李恕右参将盛铭及指挥使韩俊等不能先事设备亦宜有罪于是刑部请连击骥瑶至京会官廷鞫之有旨令代骥瑶还恕等下巡按御史逮问
　　○丙戌虏前入甘州重岗等诸堡官军死伤者九十余人守臣劾奏都指挥等官张经等九人罪请并副总兵刘胜左监丞梁玉俱逮治之命梁玉刘胜待张经等逮问毕日闻奏○丁亥升抚治郧阳都察院右副都御史樊荣为南京刑部左侍郎  吏科右给事中钟渤还自辽东言辽阳地方千余里而官军数仅五千广宁不及五百里而团兵数逾一万往年常调辽阳兵千七百人戍广宁而岁久不归其策非是请仍归之辽阳以备防守兵部覆奏从之
　　○己丑改巡抚宣府都察院右副都御史张缙总督漕运兼巡抚凤阳等处  南京金星昼见于未位
　　○庚寅大学士李东阳奏先莹在京城西直门外父母以地窄不能合葬迩者屡荷赠典而北域未备碑表未立心窃未安尝买房山县地一区去都城九十余里欲相地势改立坟茔而职在禁密不敢擅离乞赐优假暂往其地相度事毕即回从之  以旱雹灾免狭西河州兆州二卫屯田子粒有差  尚衣监太监秦文等奏原给长卢运司盐二万引尚未足织造之用请再于两淮给盐价银三万两户部覆奏请略加裁损命如数与之
　　○辛卯礼部覆奏府部等衙门所言减价直事谓各王府自亲王及世子郡王以下薨逝近例俱止赐祭葬不给齐粮麻布惟郡王长子卒者有之乃先年一时特恩未及裁革揆之情法俱未安请一体革去从之  土星犯六诸王东第二星
　　○壬辰升大理寺左少卿王鉴之为都察院右副都副史抚治郧阳等处  以水旱灾免山东济南等府州卫所并都转运盐使司税粮子粒马草盐课有差  再问中两淮运司弘治十一年存积盐二十四万引于大同以给军储河套捣巢之役纪功盐察御史王用报有功官军万余名止兵部定拟升赏四千四百五十余人有旨再拟将行大赉兵部覆奏以为官军捣巢虽有微劳斩首之功止于三级若蒙殊恩诚于国论未协况今南北苗寇所在窃发百力支持犹恐不逮予夺不谨则无以激劝忠人有幸心莫肯致死而将来冒功图赏者不知几何流毙无穷渐不可长命官军人等照原拟升赏内奋不顾身并被伤者二百十人各升署一级赏太监苗达保国公朱晖都御史史琳各彩币二表里白金二十两太监朱秀刘政侍郎李璲都督张安刘宁都御史陈寿并都指挥李祥张雄刘宁姚信张铭御史王用佥事苏泰银币有差  夜月犯轩辕南第五星
　　○癸巳南京通政使司左参议夏崇文言十事曰亲大臣举贤才采群策理财用脩  备谨边方专将任明赏罚广仁恩正士风命下其奏于所司  给楚府故镇国将军季圾夫人陈氏养赡米岁五十石  吏部尚书马文升言直隶山东河南等处灾请行恤典并简命臣僚以便宜赈济因严捕盗贼停止科差以苏民困以固邦安  上曰地方灾伤人民艰窘诚如卿所言该部即推能干上官二员分路会同各该巡抚等官用心赈恤毋致失所其余灾伤地方章内开具未尽者仍通查以闻户部覆奏谓刑部左侍郎何鉴大理寺右寺丞吴一贯可分任其事又凤阳等府山西等处以报灾伤乃文升奏所未及者请并量行恤典  上从之命鉴一贯各奉敕以行其余有处行令各巡抚等官加意设法赈恤毋得虚应故事
　　○甲午传制遣新宁伯谭佑充正使兵部尚书兼东阁大学士谢廷充副使持捧节册为申王妃项氏行纳徵等礼  改广东布政司抚徭右参政王伦为本司左参政
　　○丙申升山东布政司左布政使刘聪为都察院右副都御史巡抚宣府等处大理寺右少卿何钧为本寺左少卿南京大仆寺少卿张泰为大理寺少卿  升刑科都给事中刘孟为福建布政司左参政  龙门卫地震有声
　　○丁酉巡抚狭西都御史周季麟劾奏左参议马辂次当分守西宁而畏边徼多虞迁延不赴且多乘驿马下巡按监察御史石玠逮问奏当辂赎杖还职特  命降一级别用遂降为直隶顺德府同知
　　○戊戌  命故东宁伯焦俊之子淇袭东宁伯岁支禄米本色三百五十石折色四百五十石  升山西布政司右布政使郝志义为山东左布政使  实授湖广道试监察御史陈霖为本道监察御史  广东崖州抱怀等卫村峒黎首罗累等五人来贡赐绢钞等物如例  南京监察御史赵俊等言限岁年以任清军铸印信以便照刷复俸禄以厚官员严参究以催皂隶四事命下其奏于所司
　　○己亥赐周府镇国将军睦橪睦栜睦于安溯安汗安澻安凉安涷辅国将军安溻奉国将军安澹诰命冠服如制  赐周府章丘县主并仪宾武经南安县君并仪宾姚冕南平县君并仪宾李斌万承郡君并仪宾邢忠晋府公安县君并仪宾王瓒沈府高要县君并仪宾成周靖江王府安城乡君并仪宾杨用珉凤化乡君并仪宾刘乾诰命冠服如制  升南京通政使司左参议夏崇文为南京太仆寺少卿  升江西布政司左参政使吴文度为山西右布政使  以水灾免直隶保定凤阳等府及辽东义州等卫所并狭西朝邑县粮草子粒有差  金星犯垒璧阵西第六星
　　○庚子赐驸马都尉齐世美之父尚宝司卿估葬祭不为例从其请也
　　○辛丑传旨升大能仁寺右觉义麻的室哩左觉义塔而麻拶耶俱为灌顶大国司  贵州贼妇米鲁及福佑等复杀掠实甸攻围安南卫城兵部奉旨会廷臣谓米鲁等恶已稔盈流毒边境若不益边早图扑灭恐致滋蔓所害不小请敕湖广镇巡官永康侯徐锜等遣永顺宣慰彭世旗保靖宣慰彭世珑各领土兵三千赴贵州听尚书王轼节制沿途令有司供顷至贵州人给犒银三两若粮饷不敷令贵州所司移文于四川湖广二布政司支给从之  兵科都给事中屈伸等奏兵部定拟白咸滩门槛岭等处官军获功等第奉旨官军人等准照原拟升赏内奋不顾身及被伤二百一十人各升署一级臣等窃惟赏以奖功名以副实则滥冒之奖兴其源一开末流难御顷因丑虏潜住河套侵犯边陲其监督总兵提督等官虽曾统领官军一扑贼巢然斩首止于三级何足云捷且坐拥重兵僻守一隅以致贼无忌惮屡犯宁夏固原等处杀死官军至于千数抢掳人畜动以亿计地方残破之难转深朝廷西顾之忧愈切屡敕切责冀其感奋竟至师出踰时机会屡失老师费财公私匮竭假使功过相准恐此微劳亦难赎罪且纪功御史王用亦称捣巢之举将臣张安刘宁张雄姚信李祥人自为帅违越节制由此观之适足为罪岂得言功此物议不平兵部所以屡执奏者误蒙  陛下曲加升赏于夤缘贪得之情固为遂矣而沿边将士不能无缺望焉盖此随征升级者非绮纨子弟即厮养庸＜锍-釒＞今乃一切蒙恩必将沮战士激励之心结边将抑郁之气所悦者寡所失者众矧今贼势益张边警日甚必藉武力方能讨除奖不以功其何能劝诚不可不慎惜爵赏以为策励之资也监察御史陈珀等亦以为言并报罢
　　○壬寅升河南按察司副使车玺为江西布政司左参政  
