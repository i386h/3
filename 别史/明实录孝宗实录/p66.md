<!-- { "loadSidebar": true } -->
　　○己卯广西泗城等州并上林长官司土官知州等官岑应等遣官族岑铭等朝觐并贡银器马匹礼部以过期至京请减半给赏从之
　　○命河南孟县建唐昌黎伯韩愈祠春秋致祭并修理坟墓从知县巫俨奏也
　　○庚辰赐蜀府辅国将军宾淟楚府奉国将军荣淌庆府奉国将军台漴晋府奉国将军表搜代府辅国将军成铸诰命冠服如制
　　○初广西恩城州土官知州岑钦攻夺田州府逐其土官知府岑溥杀一家非死罪三人者五十余家泗城州土官知州岑应夺据上林长官司及贵州镇宁等处十八城复党钦杀虏人民二万六千三百有奇与钦分割田州既官军往抚钦出境迎敌败走而应复援之入城陈兵以备巡抚都御史秦纮等奏请调贵州湖广官军土兵合两广汉达官军剿之兵部言各处兵皆不可轻动惟宜令守臣谕应令其縳钦自赎必不得已然后用兵时纮已亲督兵入田州府  上虑纮孤军远入曰大军固难卒调但纮既在田州进退机宜再详议以闻至是兵部廉得纮去岁入田州已逐走钦以溥归府今年三月已回梧州留官军二千以为防守覆奏谓纮已回镇但恐军寡无以詟服叛夷之心未易致之出宜令诸守臣再委都督马俊按察使陶鲁各带官军土兵附近驻劄以为声援仍委知府黄文秀往谕钦出从之
　　○广西古田獞贼数出剽掠守臣奏其事命逮问哨守指挥等官副总兵都督佥事马俊分守左参政李聪分巡佥事李延姑宥之
　　○以暑热暂停修城工役
　　○辛巳赐晋府镇国将军钟□金□虫□嫡子名曰奇灦钟锽庶长子曰奇泍钟金□冤第四子曰奇淟钟金□力第四子曰奇氵□魋庶人奇浟子曰表梮奇氵□藂子曰表梨奇溗子曰表柰代府镇国将军仕界长子曰成彤□金仕土□＜脊-月目＞庶第三子曰成镬第四子曰成锁第五子曰成鑸仕埂嫡第七子曰成鑉辅国将军成銆长子曰聪涸辽府奉国中尉恩鍮第二子曰宠沵
　　明孝宗敬皇帝实录卷之三十八终
　明孝宗敬皇帝实录卷之三十九
　　弘治三年六月壬午朔太仆寺少卿王禄丁优服阕复除原职
　　○广西泗城州官族头目岑铭等朝觐违限吏部请治其罪  上以土官俱贷之
　　○狭西靖虏卫大风天地昏暗变为红光如大良久方息
　　○癸未初福建建宁邵武延平三府皆隶建宁道至是守臣言建宁去省治千余里山势崎阻人易为盗请止以本府及福宁州属之建宁道委提督银坑副使兼理分巡邵武延平更为武平道命别官分巡从之
　　○甲申实授南京都察院理刑行人马鸾知县莫立之为南京监察御史鸾江西道立之广东道
　　○吏部议覆南京吏部尚书王＜亻与＞等所奏修省事宜一谓南京户兵刑工四部政务颇繁今兵部止有尚书一员户刑工三部各止侍郎一员请于兵部增侍郎三部增尚书各一员一近例被灾去处四品以下官三年六年考满悉令纳米免其给由赴部恐贤否无辨宜仍照旧赴部考核一南京吏礼二部各添写本监生二名兵部再添一名并户工二部写本监生俱从吏部行取其在京各衙门写本清军监生亦从吏部转行国子监取拨一南京各衙门办事当该吏典数多在外两考役满者因畏避巡按御史考试到部数少不勾拨用请添拨福建邵武湖广之德安二府以益之仍令御史考送一吏典赴部告侍亲者多有奸弊乞将充吏农民审系单丁不许收参其充吏之后兄弟亡故亲老告侍养者仍照旧例施行一官吏丁忧有接丧者俱令预申该部起服之日查无预申者送问议上命南京户工二部各添尚书一员吏礼兵三部各添侍郎一员写本监生准炤数添两京取拨监生仍旧吏典不必经由御史等官考送止该部严加考选不许姑息其余准议
　　○户部请以太仓银五万两有奇给狭西边军准冬衣布花并月粮从之
　　○命南京都察院左副都御史李益之继子珏为国子监生从其请也
　　○秦纮之劾柳景也事连分守雷廉高肇左参将王麟谓其阿附为恶因而恣取贿赂以千数守备指挥范忠纵其下掳掠以致猺人为乱下巡按御史周南核实至是南先以麟忠狱案来谳都察请究治如律得旨麟分守一方受贿害人范忠扰民开衅俱难以常法论麟发狭西庄浪卫立功限满降本卫正千户带俸差操忠发肃州卫充军
　　○修  长陵东西井香殿及厢房墙垣
　　○广东廉州府地震有声如雷
　　○乙酉太子太保吏部尚书王恕以科劾白思明调外任因上＜锍-釒＞乞休致曰人无全才用人者聪明有限且天下士怨乎不以者甚多臣愿早避贤路庶不误天下事  上不允恕复上＜锍-釒＞乞休致  上曰卿但尽心职务不必深辩所辞不允
　　○增设在京五城夜巡公廨十所从监察御史阎价奏也
　　○丙戌先是甘肃修筑边墙总兵官周玉督工过严军士张伏兴楯成等违限惧罪拥众乞宽限不允乃投瓦石击玉守臣奏其事下巡抚等官鞫问处以徒罪兵部言军士亲殴主将凶恶颇甚且甘肃军尝用石掷击都御史今去十年而旧弊复作宜重惩之  上以伏兴等习为凶恶拥众倡乱俱当处死姑分首从处之命斩伏兴于市枭首示众楯成等十二人发辽东铁岭卫充军仍痛杖一百遣之管工指挥李英等四人先既有激怒军士之情继又坐视不能阻遏各降二级调广西浔州卫带俸差操
　　○丁亥赐晋府镇国将军表槏奉国将军奇渌镇国中尉表□木田又□庆府辅国将军寘鐹宁府辅国将军觐錀代府辅国将军成金□赏成銋楚府镇国中尉显木□□诰命冠服如制○户部奏京卫带俸都指挥等官铨注外任者其本色俸粮俱随任关支不得以分禄养亲为辞请于在京支给从之
　　○戊子追封故后军都督府右都督武平侯陈友为沔国公谥武僖友自永乐中至天顺初累功封武平伯进封流侯卒至是其孙武平伯纲乞赐赠谥故有是命
　　○命天下诸司发所贮洪武永乐宣德通宝钱与历代铜钱兼行
　　○是日晓刻大星犯六诸王西第一星
　　○己丑礼科左给事中韩鼎上＜锍-釒＞曰四夷朝贡固足以见  圣治之盛不贵异物尤足以见  圣德之隆尔者撒马儿罕地面贡狮子等兽内非殿廷羙观外非军旅切用况来则骚扰百端至则糜费无筭以小民之膏血供无穷之糜费果何益之有哉乞敕番人今后进贡不许觅取奇兽规图厚利庶使远人知我  皇上不贵异物不作无益出于寻常万万也命所司知之
　　○后军都督府都督佥事董昇卒由天成指挥佥事升都指挥后充大同游击将军以功进都督至是卒赐祭葬如例
　　○虏营大同境外将入寇又言入贡大同守臣以闻  上命新宁伯谭祐选军马二万千练习以待马步军各赐赉有差既而虏知有备遁去守臣因言本镇有急旧常调延绥游兵策应然待奏而后行恐缓不及事请预敕延绥守臣知此意自今如遇虏势紧急先发后闻可也  上曰延绥大同接境宜互相应援今后果值虏势紧急准先调发然后奏闻所司其预敕延绥守臣知之
　　○赐国子监云南贵州四川军民生夏布如例
　　○庚寅密云古北口大雨雹
　　○辛卯赐占城国来贡使臣宴并金织衣彩叚绢布有差仍赐国王王妃文锦彩叚如例
　　○壬辰复除云南道御史吴道宁于本道南京山东道御史朱福于南京河南道俱以丁忧服阕也
　　○郑府汜水郡主卒赐祭葬如例
　　○甲午浙江按察司佥事张源服阕复除江西按察司
　　○丙申南京工部奏应天府直隶太平镇江二府所属芦州柴课宜仍照见行额数角□羊办折色银两并本色芦柴其余直隶安庆池州扬州庐州江西九江等府并和州隔江遥远自弘治二年以后年分本色芦柴每来亦连脚耗徵银四分并清出数外听补坍江等项洲地银一同角□羊部以备各窑烧造之用事下工部覆奏从之
　　○修南京外罗城垣及金川等十七门
　　○丁酉礼部奏  万寿圣节例赐百官宴  上命免宴赐以节钱钞
　　○戊戌赐韩府辅国将军徵铭嫡第三子名曰偕滪
　　○己亥户部尚书李敏乞致仕不允
　　○礼部覆奏户科给事中郑宗仁所陈供应一事谓四时节令宴赏及斋醮等费日增于前宜从节省命尚膳监光禄寺供应止照弘治元年例行以后增加者悉从减省○庚子襄王见淑薨王定王之庶子母虞氏景泰二年生天顺四年封为世孙成化十六年封为世子弘治二年袭封襄王至是薨年四十讣闻辍朝三日遣官谕祭命有司治丧葬谥曰简
　　○命守备天成都指挥使张安充大同游击将军
　　○辛丑遣户部属官二人往大同宣府发官库银籴粮预备以宣府积寡更发太仓银五万两助之
　　○初山西并直隶河南山东坐拨边粮俱拟折色每石徵银一两转输之在直隶河南山东者土饶道远以折色为便而山西地瘠民贫止便于徵本色至是武乡县知县杨本以为言命山西今年秋粮止徵本色○实授南京都察院理刑知县朱栻王瑫马舆王存忠为南京监察御史栻山东道瑫河南道舆山西道存忠四川道
　　○癸卯赐晋府稷山县主并仪宾卢尚钟定昌郡君并仪宾王宫垣县县君并仪宾李昇秦府义宁郡君并仪宾王彦昭诰命冠服如制
　　○甲辰遣内官祭中霤之神
　　○国子监祭酒郑纪上＜锍-釒＞言尧舜帅天下以而民从之桀纣帅天下以暴而从之其所令反其所好而民不从切见  陛下登极之初去淫祠以严祀典禁斋醮以正人心故李孜省邓常恩之徒举正其罪国师佛子绝迹禁门天下臣民争先快睹兹者万寿圣节在迩先期焚修以伸祷祝此事乃孜省常恩之徒欺罔  先朝以窃富贵者  升下诛戮其人举行其事天下之禁革甚严京师之举行如故恐所好与所令不同非所以帅天下者也命所司知之
　　○乙巳修四夷馆公廨初宣德间设四夷馆于东安门外年久废弛至是增选习译生徒乃命工部修治从大学士刘吉等奏也
　　○狭西临洮府河州大雨雹山崩地陷
　　○丁未  孝庄睿皇后忌辰  上祭  奉先殿遣驸马周景祭  裕陵
　　○巡抚四川都察院右副都御史谢士元坐事下狱既还职遂乞致仕许之
　　○虏入大同宁远墩劫掠军士兵部奏其事命逮问把总都指挥等官守备都指挥曹绅分守左参将李玙太监石岩各戴罪自效
　　○戊申时宴迤西各处使臣于会同馆满剌哈只等十人以赏赐未给不赴宴并殴其同事赴宴者礼部谓法当执问  上曰满剌哈只等越礼冒法罪在不赦但远夷无知姑贷之锦衣卫遣官校拘至礼部令本部堂上官及大通事备以事意谕之俾即领关物价启行再犯必治以罪
　　○狭西岷州卫及巩昌府宁远县俱地震有声如雷
　　○己酉  孝穆皇太后忌辰  上祭奉慈殿遣驸马都尉周璟祭  茂陵
明孝宗敬皇帝实录卷之四十
　　弘治三年七月辛亥朔孟秋享  太庙
　　○遣内官祭司门之神
　　○上御奉天殿传制分遣太常寺乐舞生赍香帛祝文致祭历代帝王陵寝
　　○壬子户部议覆户科给事中郑宗仁等陈言事请每季命科道官巡视内府甲字等库蓟州管粮郎中每秋成时稽考永平山海等处边关营寨所积粮数会巡关御史平价籴补从之
　　○给代府故庶人仕埭之女米岁三石
　　○昏刻南京雷电骤雨坏午门西城墙○癸丑  万寿圣节遣驸马都尉杨伟游泰分告  长陵  景陵  裕陵  茂陵
