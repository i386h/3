<!-- { "loadSidebar": true } -->
　　○丙午敕吏部都察院曰三年一次朝觐考察天下诸司官员甄别贤否明示黜陟此我  祖宗法古图治之盛典也比年以来考察之后群议藉藉奏诉纷纭盖因巡抚巡按官员开报考语多不得实而尔等询访稽察亦欠周详勤敏有为廉直自持者或被屈抑贪黩无状夤缘结纳者或得苟容以致人无劝惩士风日坏夫生民之休戚系于有司之贤否有司之不得其人则民被其害而愁苦怨叹之声上千和气即今四方灾异迭见水旱相仍率由于此朕方祗畏天戒董正庶官在京群寮已有所处其在外诸司官员明年正旦适当朝觐考察之期宜预行各处巡抚巡按官将所属司府州县等衙门官员或才行卓异政绩彰闻或贪酷害民老懦不职等项逐一从公开报尔等仍广询博访备细参详明白具奏黜陟若抚按官员仍前徇情率意开报不公指实参究并示黜罚尔等受兹重托宜精白一心秉持公道毋或有所偏徇务俾贤否精别黜陟大明庶几泽被生民上回天意尔等其钦承之
　　○给代府故辅国将军成鐰夫人赵氏餋赡米岁五十石
　　○命山西行都司都指挥使李源子春袭原职大同后卫指挥使
　　○丁未掌詹事府事礼部尚书兼翰林院学士吴宽以灾异乞致仕  上曰灾异示戒正宜同加修省卿屡引疾乞休已有旨不允其勉起供职不必固辞○安远侯柳文等五百七十二员朝参不到鸿胪寺锦衣卫＜锍-釒＞名以请得旨各官懒惰失误朝参本当究问姑宥之
　　○戊申升狭西平凉府知府安惟学为四川布政司右参政仍管府事以擒捕北虏间谍功也
　　○复除广西道监察御史姚寿于福建道南京广东道监察御史王璟于贵州道俱以丁忧服阕也
　　○先是吏部奉诏陈革弊事宜内请戒饬两京各衙门并在外抚按三司等衙门官员令痛加修省以消灾变有旨令再议停当以闻吏部覆奏谓  祖宗以来凡遇灾异屡行戒饬之典伏乞循而行之  上曰在京及在外官员已尝有旨戒饬矣尔等职总百僚有不职者具实闻奏毋徒事虚文
　　○己酉裁革贵州独山州流官同知并都匀府司狱各一员
　　○直隶无锡县民沈廷用言本县旧有唐御史中丞张巡庙请赐之封号庙额以隆祀典礼部覆奏谓封号庙额不宜有加第令有司春秋致祭仍复民一丁以备洒扫从之
　　○大理寺条上弭灾革弊事宜一每岁暑月矜疑重囚止从原问衙门录奏情或有偏今后请令刑部都察院会本寺公同具奏一在外官司问刑有笞杖轻罪而加杻镣有重刑用大枷号令因而致死者今后有犯者请参问如律至死者依酷刑例为民一在外官司因公挟私淹禁平人及应遣罪囚有至死者往往旋补狱词以为患病今后有犯请亦照酷刑问断一充军人犯或中途而返或到卫即还皆以贿脱及事觉止坐本军而受贿之人不问今后请照例问断外仍查原解批文及该卫所粮赏追究卖放及盗支之人从重参问一土人奏诉词讼问拟越关送审本寺每事具题近于烦琐今后请照军职徒杖罪名先行回报发落候半月类奏一诬告平人至徒流罪因而致死随行亲属一人者绞其致死被诬之人律所未载近日刑官概以诬轻为重及所诬之人在外病死者俱问绞罪殊非适中今后请令诬告平人因考禁而死者依本律其余止照常例一旧例王府文职希图改调故意犯赃者调边远叙用盖指令人诬告或科歛不入已者而近来凡受赃者法官皆拟调用似非立法初意今后请犯入已赃者并依律罢职一子于继母有三年之丧女于嫁母有期年之服同居继父有齐衰之制而近来妇人再嫁以前夫之女与后夫之子成婚人伦风化由此以乖自今有犯此者请依娶同母异父姊妹律断罪一操备舍余勇士力士人等有犯笞杖罪名俱令赎钞中间有无力者监系累月不得归结其该操在逃及在卫旗舍人等犯罪无力者皆许的决今后前项赎罪之人审系无力请并从此例奏下刑部都察院会议皆以为可行从之
　　○庚戌户部左侍郎王俨右侍郎陈清礼部左侍郎李杰工部右侍郎张达各以灾异乞休致不允
　　○命裁革添设有司官从监察御史何天衢奏也
　　○辛亥命监察御史顾潜提调北直隶学校
　　○命云南按察司佥事范坪与贵州佥事朱仪互易其任
　　○赐沈府沁水王长子勋氵□临为善阴隲孝顺事实等书从其请也
　　○壬子河南南阳县猛风迅雷暴雨河水泛滥淹没军民房屋三百余间溺死人口九十名诏所司如例赈恤不许虚应故事
　　○癸丑户部郎中陈仁请复言事为民御史彭程原职及追复永乐初死事学士方孝孺等官不允
　　○甲寅升广西镇远府河池县为州设知州吏目及儒学学正阴阳医学僧道司官各一员仍隶镇远府从总镇等官奏也
　　○命苑马寺行太仆寺官行事体统俱照两京太仆寺例从山西行太仆寺卿王琰奏也
　　○内阁大学士李东阳还自阙里上＜锍-釒＞言臣备员内阁饕任腹心左右辅导乃其常职比者钦承使命远涉川陆有所闻见不敢缄默谨披沥肝胆为  陛下言之臣自四月以来经过里河天津一带适遇天时亢旱风霾屡作夏麦枯死秋田未种运船不至客船稀少曳缆之夫身无完衣荷锄之人面有菜色极目四望可为寒心临清安平等处盗贼纵横杀人劫财者在在而是传闻青州劫夺尤甚各该地方官员随捕随发各处回贼百十成群白昼公行出没无忌又闻南来人言淮扬诸府十分狼狈或掘食死人或贱卖生口流移抢掠各自逃生运粮官军般坝剥浅艰辛万倍人心惶惶无知所措以至江南浙东荒歉之地方数千里朝廷虽差官赈济减耗折粮拆东补西得不偿失且民户消耗军伍空虚官军无旬月之储俸粮有累年之欠夫东南为财赋所出一岁之荒已至于此北地贫薄素无积蓄今年再歉则将何以堪之国家承平富庶百有余年一时之荒已不堪处设有不测又将何以处之言及于斯可为痛哭臣本庸愚生长都邑曩于成化年间省祭原籍公干南京再经此地始知民生愁苦之状郡县凋敝之由以今校昔十倍于前则臣虽久处官曹日理章＜锍-釒＞犹有不得其详者仰惟  陛下聪明睿知卓冠群伦而居于九重之上深宫之内小臣百执事知之不敢言言之不敢尽细微幽隐之故岂得而尽闻之亦岂得而尽信之哉臣尝访之道路询之官吏皆言粮草税课岁有常额而冗食太众国用无经差役频繁科派重叠木植颜料凡百之物岁无虚月内府钱粮交纳使用更无纪极京城修造前后相仍做工军士累力陪钱每遇班操宁死不赴势家巨室田连州县徵科过度请乞无厌亲王之国供亿之费每至二三十万修斋挂袍开山取矿作无益以害有益者间复有之加以贪官酷吏肆虐为奸民力困穷嗟怨交作天灾叠降固有由然他如游手之徒号称皇亲名目附撘盐船声言各处马头起盖店房网罗商税缘国家建都于北仰给南方商贾惊疑大非细故织造内官纵使群小采打闸河官吏赶捉买卖居民骚扰动地又臣所目击者在途如此到彼可知若此之类未易枚举臣闻天下之患常在于上下之情不通今闾阎之情郡县不得而知也郡县之情庙堂不得而知也庙堂之情九重亦不得而知也是皆始于容隐而成于蒙蔽容隐之端甚小而蒙蔽之祸甚深大坏极弊皆由于此臣既尽知而不尽言恐  陛下终不得而知也臣窃以为今日之民生疲弊已深而国用之匮乏已极若事事而蠲之则不可尽免时时而赈之则不可胜给臣请以所见喻之节用度如闸河然节一分则上有一分之益广储蓄如源泉然积一分则下有一分之利惟在  圣心一转移之间而已臣在山东伏闻  陛下以灾异屡见戒饬群臣痛加修省又特降纶音令各衙门开查弊政远近欢动歌颂  圣明以为太平之几端在于此臣窃念往时诏旨频降章＜锍-釒＞毕陈而事关内府贵戚每为掣肘如去年户部等衙门后府等衙门今年兵部等衙门会奏事件及吏兵二部查奏传奉乞恩各一本皆经时阅岁不赐施行臣恐今次所开又成故纸如  圣谕所谓虚应故事者则民情何时而慰天变何时而弭乎伏望  陛下廓离照之明奋乾纲之断查照前项节次奏本催督今次开具事情凡民情时弊有当兴当革者详加采择期在必行尤望躬行节俭力省浮费惜无名之官赏停无益之工作以先天下以慰生民则变歉成丰化灾为福可以延  宗社万万年无疆之休矣臣爕理无状辅导罔功凡臣所陈弊政皆臣之责除别＜锍-釒＞自劾外谨具此以闻  上曰卿所言深切时弊足见忧国至意事当行者所司查议明白开具闻奏其自劾之＜锍-釒＞曰迩者灾异日甚致廑宵旰下谕臣工令其内省愆尤自陈弊政此古帝王克谨天戒上下交修之心也臣时方奉敕祭告阙里即欲具本自劾求退缘公务未毕不敢远烦  天听今臣既回京复命谨陈愚悃上彻  渊衷臣窃惟内阁之职所以辅导君德参预政机任重责深实难胜举臣以庸才弱质遭际  圣明备位于兹已十年矣而勋劳罔著咎过益增近时以来纪纲缓弛风俗倾颓或用舍违宜或刑赏失当官帑空乏而费用愈奢民力困穷而徵科益急诸司弊政实亦多端臣职在论思预闻进止或开陈未至无以自明或持议不坚中为所夺凡此之咎非臣而谁昔人谓观大臣之贤否在天下之治乱臣自考其迹较之初任渐不如前以人事言之则可退矣人事之与天道相为流通召和致灾各有攸应故周以爕理寅亮责在公孤汉以灾异策免亦有故事臣自省其徵较之往岁大有不同以天变言之亦可退矣臣之初志不揣驽劣本欲效劳中觉其难亦尝因疾求退及累荷温纶曲加慰勉犹冀强图后效以报深恩玩愒因循又踰四载今考诸人事徵诸天变乃至于斯而年日就衰疾不时作头目昏晕齿牙动摇意气徒存精力不逮虽欲再加驱策实有未能用是仰乞  圣慈俯垂矜察容臣休致以尽余生臣又闻处至难之事者必得非常之才尤望  陛下时简名贤代居臣位使得输宣心力展布猷为必能下拯民穷上回天意实国家之幸抑亦臣之幸也  上曰灾异示戒正宜上下交修卿职司辅参方切倚毗岂可引咎求退所辞不允
　　○工部左侍郎李鐩提督四夷馆户部左侍郎李温各以灾异乞致仕不允
　　○丙辰刑部右侍郎李士实复以灾异乞致仕命仍留供职
　　○兵科给事中赵士贤陈恤军民蓄将材二事命下其奏于所司
　　○丁巳赐沈府临淄郡君并仪宾王玉机邹平郡君并仪宾张镛代府宣城郡君并仪宾张养浩诰命冠服如制
　　○监察御史王经劾奏巡视浙江都御史王璟在彼赈济请谒徇情怠慢废事又不能防闲下人所过州县供亿劳费山东巡抚都御史徐源与时浮沉无抚绥之方浙江左布政使林符行事糊涂旷旬宣之职乞将璟等并曾经紏劾大臣悉放归田里命姑置之
