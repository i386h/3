<!-- { "loadSidebar": true } -->
　　○工部右侍郎杨理卒理字贯之直隶山阳县人成化二年进士选授刑科给事中进都给事中擢鸿胪寺左少卿改大理寺左寺丞历左右少卿进都察院右副都御史巡抚河南召为工部右侍郎理为人谦厚和易与物无忤初为给事中鲜所建白在大理按晋赵二王府狱务从宽恕在河南值岁饥河复决于汴民心恟惧众议徙省避之理增筑堤堰湖广饥民流入永宁卢氏者甚众理议发官帑赈之比敕至果与议合民以租田诈为闲地投献诸王府概为陈乞理申禁之然分剖繁剧非其所长为巡按御史所制在工部未久病卒朝廷遣官谕祭并赐葬如例录其子一人为国子生
　　○乙未户部尚书李敏乞归养疾  上曰古者人君之待臣下病则予告至大臣又命医赐药恩礼尤厚盖以君臣一体其情有不容己者卿今有疾宜在任调理不必求去太医院即遣医往视之
　　○工部左侍郎潘礼乞致仕不允○赐庆成王府奉国将军奇氵□窄奇潫奇溎奇灏镇国中尉表梮阳曲王府辅国将军奇茫奇渺奇浣奇准诰命冠服如制
　　○巡抚宣府都御史杨谧等奏近拟山东河南等处岁输户口食盐钱钞于宣府准给官军折色俸粮缘边方钱钞不行军士不蒙实惠乞自今通折以银每钱七文折银一分钞一贯折银三厘下户部议覆奏从之
　　○海西兀者等卫及建州右卫野人女直都督等官察安察等建州等卫野人女直都指挥柳失等来朝贡貂皮马匹赐宴并彩叚衣服等物有差
　　○镇守贵州前军都督府都督佥事彭伦以老疾辞解戎务许之
　　○太仆寺少卿彭礼奏顺天府东北州县人民与边关军士杂处军士马死惧告官责罚多私买民间寄养马毛色相类者偿之号为冷补官司莫能辨诘京营官军亦有此弊今后民马宜令照旧印左至给付官军则加印于其右其京营及边关官军见在马匹皆如例印右以便审诘民间寄养官马之损失者已奉诏减价责限追徵渐次完复近日顺天府又以早奏请宽免下户用是人皆冀幸苟免旧负遂难追补今后凡有建言马政者宜悉下兵部议处庶事体归一而所司亦易于举职矣从之
　　○巡抚大同右佥都御史许进与分守太监石岩不相能各讦奏诸不法事命礼科给事中袁达刑部郎中韩绍宗往勘岩奏达等比进乃改命都察院左佥都御史李介大理寺左少卿杨澄锦衣卫指挥使季成往介等具＜锍-釒＞其实岩以多支马价扣官粮偿私债召还京进奏事亦有不实调外任为兖州府知府
　　○丙申以水灾免辽东三万等卫弘治三年屯粮有差
　　○赐岐王祐棆永清县信安镇地五百七十五顷
　　○巡抚辽东都御史徐贯言辽东去岁被灾开原尤甚今春夏之交愈加艰窘请运沈阳卫预备仓粮五千石辽阳定辽左等卫预备仓粮二万石输之开原以备赈济铁岭泛河懿路等处亦发仓赈之仍请减价粜辽阳海州等处预备仓粮三万石以纾目前之急候岁稔籴补  上命如议行之
　　○命神策卫带俸指挥使于宣守备黄花镇以都指挥体统行事
　　○巡按贵州监察御史汪律言贵州学校以云南提学佥事兼领地远不能遍历请改命贵州兵备副使带管礼部覆奏从之
　　○命前军都督府致仕署都督佥事岳嵩之子经代原职为延安卫指挥佥事
　　○丁酉兴王行亲迎礼
　　○南京吏科给事中邵諴等陈谨天戒三事一曰省  圣躬谓视朝之后乞御便殿延接大臣讲求治理勿使群小有坏政之渐仍屏绝珍异裁省冗费公平刑罚以回天意一曰明黜陟谓工部左侍郎陈政太仆寺少卿王禄皆奔竞无耻南京户部尚书黄绂大理寺卿吴道宏老懦废事礼部右侍郎徐琼鸿胪寺卿张达清誉不闻左副都御史李益粗鄙无能左通政郑纪不协士论乞行罢黜其在外若布政使张敷华刘大夏秦民悦娄谦徐恪按察使魏富参政李蕙副使罗璟林俊俱存心清谨制行公勤乞加擢用一曰广言路谓近日以来进言者或因一字之误致令受罚或因一人之事致相诘辩使人有所闻而不敢言有所言而不敢尽似非设官初意乞于进言之臣特加详察苟有可取即赐施行或有过当亦宜曲赐优容以广忠谏之路  上曰陈政等已有旨处置徐琼张达仍留治事李益令吏部看详以闻余所言下所司知之
　　○代府灵丘王成鈠奏各边巡抚都御史有谙练边务威惠著闻者乞勿改调取用或加秩增禄令其久任以保障军民吏部覆奏谓在京三品以上官多于巡抚官内简用若边方者俱令久任则所用止于腹里巡抚资序失宜亦非均劳之义其言难行从之
　　○以旱灾免狭西西安等府及西安左等卫弘治三年秋粮子粒有差
　　○夜月犯氐宿东南星
　　○戊戌升南京户部郎中黄钺为南京尚宝司卿
　　○旧例中都留守司及各都司卫所京操官军沿途关给口粮至是有以冒支抵罪者山东巡抚都御史钱钺请停给以杜奸弊从之
　　○己亥升江西左布政使秦民悦贵州左布政使张诰湖广左布政使张敷华河南左布政使徐恪俱为都察院右副都御史民悦整饬蓟州等处兵备兼巡抚顺天等府诰巡抚云南敷华提督鴈门等关兼巡抚山西恪巡抚河南
　　○庚子升湖广布政司右布政使刘乔江西右布政使张琳河南右布政使张岫俱为本司左布政使
　　○命于两广开中广东及海北二盐课提举司盐二十五万引以备赈济广东十五万引广西十万引从总督都御史秦纮奏也
　　○命韩府乐平王徵铔岁禄一千石本色七百石折色三百石
　　○大医院院使施钦等奏医士医生补役充役者乞通免考试礼部覆议钦等多收冒籍庸流岁糜饩廪恐积弊败露欲图苟免请论以法  上曰施钦等偏徇己私朦胧奏渎法当推究姑宥之
　　○辛丑南京国子监祭酒谢铎言六事一曰择师儒谓愿求道德之士如唐之韩愈宋之杨时者以为太学师又必得廉静恬退严重刚方之士为各布政司提学宪臣庶无负教化之实二曰慎科贡谓今之所谓科举者虽可得豪杰之士亦间有虚浮躁竞之风其所习多俗儒纂录支言长语不知经史大义乞一切禁绝今之所谓岁贡者虽稍胜输粟之徒亦多因循姑息之弊其补廪或以家贫久次乞怜而得宜痛加裁革庶几升于国学皆可任用三曰正祀典谓孔庙未从祀者若龟山先生杨时乃伊洛正传息邪放淫以承孟氏宜进已从祀者若临川郡公吴澄受宋之恩如此其久历元之官如彼其荣迹其所为鲁不及洛邑之顽民宜黜乞升时以上祔宋诸贤之位斥澄以下从莽大夫之列则于世教不为无补四曰广载籍谓本监书板旧多藏贮散在天下未免有遗乞敕各布政司凡系经史书板尽送南京国子监以复国学储书之旧免有司赠馈之劳五曰复会馔谓宜修馔堂以便往来造器皿以供日用六曰均拨历谓科贡及纳粟监生以名数多寡为拨历之差今科贡多而纳粟少十分中乞以六七分属科贡三四分属纳粟庶得变通之义下礼部覆议谓铎所奏深切时弊俱可行但欲黜吴澄升杨时从祀前此己屡有陈奏且难别议从之
　　○赐秦府保安王诚潢五经四书集注各一部从其请也
　　○壬寅南京监察御史金章等言四事一正君心欲乞远邪佞奖直言戒宴乐节用度达壅蔽谨刑辟远法古人改过不吝事果有害于义者虽成命已下亦当中止庶人事修而天意得一节财用谓近年以来宴赐颇多以致光禄告乏催办四出且四方水旱相仍徵科逼迫聚而为盗者不可胜数乞省不经之费节常贡之资以厚民生备边警一开言路欲乞退朝之后即御便殿令内阁学士六卿都御史及科道等官俱在侍从凡天下奏章兵食大务及重刑大狱前一日集议停当次日面陈可否亲赐裁决庶幽枉必达物无遁情一黜旷职乞黜罢南京守备南宁伯毛文兵部尚书张蓥礼部尚书黎淳户部尚书黄绂刑部右侍郎边镛都察院左副都御史李益应天府尹秦崇国子监祭酒郑纪  上曰章内所言多已行事黄绂等亦有旨留张蓥仍留治事黎淳果有疾许自陈李益秦崇该部看详以闻
　　○癸卯升云南布政司右参政刘元狭西左参政韩邦问福建右参政王范河南右参政王宗彝俱为右布政使元贵州邦问江西范湖广宗彝河南
　　○巡抚顺天等府都御史徐怀应诏言六事一＜锍-釒＞通人才以资任用乞行各处提学官考选该贡生员文理通顺者照例起送不必专论年资二革除宿弊以清吏役乞行各处抚按官遇有吏缺照旧考选农民不许奏开纳银纳米事例三分豁陪粮以苏民困乞将匠属固安等县水冲沙压地土该徵粮草量与分豁四申明条例以清军政乞将各处见清挨无名籍军役曾经三次回报者查勘开豁五量定赏罚以捕盗贼今后不系应捕官员擒获强盗二名以上者奏请升擢妄拿指攀等项宜从重治六严禁军器以防奸究各处军民近来多有私造应禁军器者宜申明禁约命所司知之○兵部尚书马文升丁继母忧  上令奔丧还葬毕即回任文升以终制请  上曰卿受军务重托今边境有事岂宜终制其驰驿去限三月即回任
　　○命中都留守司正留守刘斌之子玺代原职指挥使铨注湖广衡州卫
　　○甲辰户部尚书李敏再以疾乞归  上曰卿练达老成正隆委任今奏病势日危情词恳切准归调理其给驿去有司月给米二石岁拨夫四人应役病愈起用
　　○以旱灾免山西太原等府及太原左等卫弘治三年秋粮子粒有差
　　○命考郎兀卫都督同知撒哈良男斡罗脱等各袭父职冗者卫指挥使阿都赤等以授职年深各升一级
　　○命户部左侍郎叶淇之孙木为国子监生从其请也
　明孝宗敬皇帝实录卷之四十八
　　弘治四年二月丁未朔释奠先师孔子遣少傅兼太子太师吏部尚书谨身殿大学士刘吉行礼
　　○给德府济宁王祐木□寻禄米岁二千石本色折色中半兼支
　　○戊申祭  太社  太稷
　　○遣顺天府官祭先农之神
　　○巡按狭西监察御史李兴言狭西自去岁六月以来山崩地震大旱早霜冬雷星变凡在臣僚皆当修省而巡抚巡按官尤宜身任其责不宜诿诸天数因自劾巡按无状且劾巡抚都御史萧祯不恤民穷忽略边务及妄举按察使娄谦并擅用官钱等事乞别选刚方忠勤之士代之命下其奏于所司○己酉南京给事中邵諴等劾奏南京都察院左副都御史李益次当奉表入贺  万寿圣节托疾不行请治以罪南京监察御史金章等复言益粗暴凡庸畏权势则曲意奉承惧刁挟则屈法迁就并劾应天府府尹秦崇用刑惨酷民间有鬼见愁之谣并乞黜之吏部覆奏言二人事情虚实未可知请量为裁处命俱存留治事
　　○升户部郎中陈瑗庆阳府知府黄杰俱为布政司左参政河南左参议朱瑄兵科都给事中刘聪廉州府知府刘烜贵州右参议吴瓌俱为右参政瑗江西杰狭西瑄河南聪湖广烜福建瓌云南
　　○升监察御史陈金为山西按察司副使
　　○六科十三道交章言蔚州左卫带俸都指挥佥事陈云先充延绥副总兵经科道弹劾幸而漏网后多官会议以云年力向衰奏取别用近又妄自陈乞改锦衣卫管事命下之日物议沸腾乞执治其罪以为奔竞无耻者之戒况锦衣卫乃近侍衙门堂上官有缺宜如旧例令兵部从公推举  上曰云业已改用姑置之今后锦衣卫堂上官有缺令兵部从公推举如例
　　○命云南都司都指挥佥事方玺提督屯田云南左卫指挥使马铉分守迤西地方从镇守太监覃平等请也
