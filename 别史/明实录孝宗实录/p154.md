<!-- { "loadSidebar": true } -->
　　○湖广容美宣抚司遣头目来贡马及降香礼部以所贡香不及数马称道死又无明文起送请止给半赏从之仍命今后土官进贡者本布政司给明文起送
　　○湖广流贼百余人攻桂阳县入其城劫库及狱囚杀虏吏民焚毁庐舍劫学印虏县官家属转劫村落广安守御千户蔡隆等皆弃城去事闻命兵部移文巡抚江西及两广总镇等官督捕守备兵备巡守等官俱停俸责限擒捕其弃城并妄报者从重罪之以湖广守臣后期不奏命都察院阅实以闻
　　○昏刻月犯毕宿左股星
　　○壬戌致仕南京兵部尚书薛远卒远字继远广东琼山县人正统七年进士授户部主事升郎中核实直隶逋税得羡余若干万督大同军储边食为足天顺六年使交南还升本部右侍郎丁母忧适河决河南诏以工部侍郎起复往治河口遂塞复改户部成化六年王师有事于两广远奉命总督粮饷以功升左侍郎既而进尚书总督京储十三年乞致仕许之十五年召为南京兵部尚书参赞机务十六年以被论劾致仕弘治五年以诏例进阶荣禄大夫至是卒年八十二讣闻赐祭葬如例远通变勤敏朝章旧典多所练习在户部久为主事郎中时凡文移奏劄多出其手上下率推之至为尚书既致仕而复起人不能无议云
　　○癸亥先是有旨令顺天府支太仓银买上供速香千斤及令广东布政司解送各品香五千斤至是户部以速香难得请暂买黄速黄熟香代之得旨命速香黄速香黄熟香各买五千斤
　　○罚河南都司都指挥佥事王瑛俸一月坐领京班官军失期也
　　○乙丑复除湖广道监察御史王宗锡于江西道刘芳于山东道南京狭西道监察御史田益于南京浙江道俱以丁忧服阕也
　　○广西思恩军民府土官知府岑浚遣官族头目岑淳等来贡赐彩叚等物如例
　　○狭西靖虏卫天鼓鸣
　　○丙寅修  社稷坛墙
　　○流贼百余人劫杀江西会昌居民转掠雩都瑞金典国安远等县杀伤官军守臣以闻命逮问守备都指挥佥事冯泰分巡佥事茆钦分守右参议李魁赣州府知府周凤指挥佥事张锐等二十人罪坐不能防御也
　　○丁卯广西猺贼寇平乐县昭平堡杀男妇八十二人虏掠二百五十人副总兵郭鋐右布政黎福知府余玉等率兵斩捕之兵部分别功罪以闻命逮治其守堡者鋐等俱宥之
　　○南京监察御史朱栻因灾异上疏言修弭之道在勤圣学广言路而言路尤在责任大臣盖凡天下利弊兴革大臣与言官皆不可不言言官位卑势微有言未必见信大臣位尊望重是惟不言言必见信况大臣言事常在事前言官言事常在事后正于未然者易为力救于已然者难为功然圣学不勤则修德未至而邪正难分忠言罔闻而下情不达此二者惟  陛下日夕留意臣本言官不自切责而原望于大臣者非为自安之计盖以势分有难易而大臣力足以济事也下所司知之
　　○戊辰太仆寺少卿姜立纲为其父故封太仆寺少卿璧全乞祭葬礼部言例不当与特许之
　　○南京礼部尚书童轩上疏言人君之职莫大乎敬天敬非燔柴奠璧祭告之谓也天虽高实听下而人君一身动与天游使有一息之不钦一事之不臧非所以敬天也  祖宗列圣克享天心是故殿曰奉天门曰承天皆有深意仰惟  皇上嗣统以来赏善罚恶官贤省赋禁止异端占考星度敬天之道亦云至矣然其实又在能存此心而已心者天理之郛郭心存则能敬能敬则与天合由是推之无往而不善矣近年以来东南之民恒困于岁办西北之民恒疲于力役岁办如油麻铜铁之类重以贪猾之掊克奸民之包揽皆倍取其直民出什一之赋而又有此额外之征虽欲不困不可得矣力役如牵船送杠之类有赍公文一角而索车数辆有带军册一本而起船一只者小民被役月无虚日户无闲丁民当里甲之差而又有此分外之役虽欲不疲不可得矣至若清军之扰尤为不堪御史及布按等官往过来续所拘亲邻佃户递年里老人等动以万计候俟拘留輙经旬月春夏妨其耕耘秋冬夺其收获臣以为岁办固难悉免至如乌头牵牛等乐治病素非所宜黄腰木狗等皮缝制亦非所急此类乞并停免其有必用者仍敕抚按等官定价榜谕敢有违法多收听人包揽者悉置于法则民财可阜矣力役固难悉免臣愿买办之使不轻遣出而民力之苏已不啻五六矣他如南京岁进黎藕石榴菜薹等物北土亦有之膳盆卓椅历壳之类京师皆可办此类量为停免公文非三角以上兵部清军文册非五本以上不许顺赍到水陆之供应稀而民力少苏矣清军一事虽曰急务但所清之军自洪武永乐以来远者百余年近者数十载而正身之存者少矣其子孙年深必多更名避地不可卒识间有清出亦千百之一二耳所得之军甚少所扰之民寔多乞敕兵部转行天下所司凡逃军有经三十年以上者悉免清勾凡有愿投军籍者覆视无碍许于本处卫所注籍则民扰可除而军伍亦易补矣今之内阁即古辅相之职而辅相之职莫先于以人事君故朝廷不患中外无贤惟患内阁吏部之不得其人也内阁吏部既得其人则将各举所知中外皆贤而无为之治不难矣先年以言得罪者贬谪在外未尽收录望鉴忠义之心宥狂妄之罪生存者复其职衔物故者加以赠谥则言路开而善治成矣京师奢靡习于贵戚而实淫盗之原禁之愈炽伏惟  陛下躬行节俭以身先之则上行下效不令而从矣刑官匪人故法律不得其理上干天和灾异叠至乞敕在廷大臣各举廉明仁恕如古之于公欧阳观徐有功其人充之而贪酷不才者置之于法则天意可回灾异可弭矣奏入下所司知之
　　○兵科给事中周序言君政之大在驭臣取人而已驭臣莫要于严黜陟取人莫要于一去取窃见弘治九年当朝觐会试之期正人主操纵权衡之际朝觐之黜陟不当问其资格惟才是视而近岁以来惟以监生吏员抵罢黜举人进士当荐拔又况已退复留似非虞周幽明之典会试之去取不当拘夫地方惟才是录而近岁以来文教益隆于往时诗书布满于边郡尚尔卷分南北似非立贤无方之意命所司知之
　　○南京礼部尚书童轩复以老疾乞致仕不允
　　○正一嗣教真人张玄庆以朝觐来京未至知为礼部所劾乃上章服罪礼部言其不知省愆思咎乃冒昧而来朦胧奏请意图苟免以遂奸私请如前议治罪  上以其服罪宥之○展榆林城初榆林止一小堡屯兵以备冬景泰中增设镇巡等官遂为西北巨镇后又增榆林一卫居人渐繁旧城狭隘弗能容乃徙千数百家于城外至是巡抚都御史熊绣请展其城从之命增广千二百余丈
　　○是日晓刻月犯右执法星
　　○己巳虏寇辽东铁岭城掠戍卒四人以去命逮问守备指挥使王承勋等八人罚分守右参将焦元俸两月与太监蓝莹仍戴罪杀贼
　　○庚午给周府故镇国将军同铨生母邢氏夫人杨氏养赡岁米一百石
　　○赐沈府镇国将军诠铜并夫人晋府辅国将军奇潜奇濩奇氵□宿奉国将军表根诰命冠服如制
　　○朝鲜国王李＜忄隆＞遣陪臣工曹判书郑崇祖等奉表贡方物来贺正旦节赐宴并彩叚衣服等物有差
　　○兵部右侍郎王宗彝奏臣奉命同工部左侍郎徐贯巡抚都御史屠勋按视潮河川形势切见河口东西阔百七十余丈地皆流沙土脉不坚水势冲突城之不便惟宜增兵戍守川内古北口一带见在军马数少近日虽奏拨京营官军三千分番防守俱无盔甲器械且皆内地人不习战斗宜掣回京营而以附近营兴密云六卫京操官军四千余人代之又密云一带操守官军三千无马者三分之一其操练舍人四百余俱无衣甲军器请以附近州县寄养马一千匹并邻近卫分见在军器给之又□水各以东直抵古北口一带乃虏骑往来总会之地而墩座稀少请于内各添设大墩一每墩阔十二丈高三丈上置草屋下挑壕堑各遣谍者二十人分班瞭望其交代之日仍令官军百人护送又黄花镇操守官军亦皆京营调拨外卫轮班之数交代常失期请仍如先年例拨  长陵等三卫官军三千人于本镇操守免其赴京月粮随卫关支遇上班量给口粮三斗其外卫官军轮操京营者仍退回原营操备兵部覆奏谓宗彝等所言皆宜惟营兴诸卫官军宜止留二千于古北口防守余二千仍令京营操备从之
　　○辛未命南京都察院右都御史邓廷瓒总督两广军务兼理巡抚
　　○甘肃守臣奏近有诏移土鲁番贡使失黑纳咱儿等二十二人狭西暂住缘撒马儿罕等处使臣火者狭西丁等二十八人亦在甘州欲并发遣兵部覆奏撒马儿罕等使不可与土鲁番使概送狭西欲遣之回则今方有事哈密恐其漏我边情或误大计请仍留甘州暂住支与饩廪待哈密事竣之日遣回从之
　　○壬申先是应天府府尹冀绮与通判范昌龄忿争为南京科道所劾下南京刑部逮问时绮方朝觐来京因请自诣刑部对理狱具拟赎杖送吏部查例发落  上命复职仍罚俸两月既而科道交劾绮并及其素行贪污之状请如例改调别任或罢归田里不允
　　○癸酉赐故锦衣卫带俸达官指挥王铭等十一人葬祭
　　○甲戌封庆王寘錖生母周氏为庆庄王次妃从其请也
　　○乌思藏大宝法王葛哩麻巴遣国师劄失藏卜领占等来贡因为番僧桑儿结俄些儿等六人请袭其师原职许之回赐法王及宴赐劄失藏卜领占等各如例
　　○罚国子监管司业事右春坊右谕德刘震俸两月以看牲复命失仪也
　　○命富峪卫带俸署都指挥佥事蒋汉之子瑾代原职指挥同知
　　○虏入古北口境戍卒死者一人男妇被掠者五人命巡关指挥黄俊等四人下巡按御史逮问罚分守参将吴钊俸三月与右监丞王增俱仍戴罪杀贼
　　○顺天府府尹张玉等奏所属州县频年灾伤民贫役重乞以台柴夫分派真保定二府砍柴夫分派河南山东二布政司工部议谓河南山东近因修河之役财力俱困不可分派惟真保定二府原无坐派台柴夫役宜令与顺天府共当从之
　　○乙亥命故怀柔伯施鉴之子瓒袭伯爵
　　○户部以巡盐御史邓璋之奏请开卖两淮运司正统八年至成化二十三年中剩见在并消折等盐俱自弘治九年为始每年共卖六十万引其消折者淮南每引拟价银四钱淮北者三钱见在者俱四钱五分从之
　　○先是虏入宁夏庙山墩境指挥王良率所部与敌不胜官军为所杀者十六人伤者三十六人操备都指挥王杰领军策应贼始退事闻下巡按御史逮问拟良杰俱守备不设应边远充军且谓良奋力交战杰并力救援宜从末减  上以良等情轻律重俱免充军各降二级带俸差操
　　○礼部奏正旦节例赐百官宴  上命免宴赐以节钱钞
　　○右军都督府署都督佥事奚勇卒赐祭如例
