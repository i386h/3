<!-- { "loadSidebar": true } -->
　　○戊申巡抚直隶都御史魏绅以应天等九府并广德州灾伤请将今年两京官俸粮及南京各卫仓粮七万石漕运粮米三十万石徵收折色月粮拟每石银八钱俸粮并兑运米俱七钱改兑者六钱户部覆奏从之
　　○户部覆议山东都御史徐源所奏兖州等府灾伤宜移文监督临清钞关主事以今年明年税课钱钞折银赈济每钞一贯折银三厘钱七文折银一分从之○总镇两广伏羗伯毛锐以疾乞解任  上曰两广重镇毛锐练达老成委任方切既累以疾辞其令太医院择医士一人往视所辞不允
　　○时有旨朝阳门外修建延寿塔一座并殿宇廊庑墙垣命内阁撰敕令司礼监太监李荣内官监太监李兴提督建造内阁大学士刘健等言臣等仰惟  陛下圣明不意有此举措闻命惊惶夜不能寐窃念佛老鬼神之事无益于世有损于民臣等已尝累陈不敢多渎今举其明且切者言之前代人主信佛者无如梁武帝而饿死台城宗社倾覆信道者无如宋徽宗而身被拘囚毙于虏地本欲求福反以致祸史册所载非臣等所敢妄言在  祖宗朝僧道有定员寺观有定额不过姑存其教未尝妨政害民所以治天下者惟尧舜周孔之道而已今寺观相望僧道成群斋醮不时赏赉无算竭天下之财疲天下之力势穷理极无以复加夫以  天纵圣明洞见物理乃空府藏而不惜竭民膏而不恤者盖谓其能祈福消灾庇民护国也近年以来灾异迭见南畿浙江湖广狭西诸处大旱人民失所江西各府盗贼纵横广西士官侵占地方四川番夷扰害边境达贼在套复图寇掠祸患之多难以枚举不知其所祈者何福所消者何灾护国庇民其功何在今者造为延寿之名上惑  圣听而  陛下信其游说辄与施行尝闻尧舜之寿皆过百岁当时未有僧道未有塔寺不知谁与延之  陛下德合  天道政协民心则和气致祥  圣子神孙自可享万万岁无疆之寿何假于僧道塔寺之力哉若建塔造寺果可以祈国家之福延  君上之寿则臣等虽家出资财身就工役亦且为之何暇与之校论是非称量利害但决知其无是理尔  祖宗朝间有塔寺之举但当时官有余财民有余力虽终无益亦未大损今内库急缺叚匹太仓银数渐少光禄寺行价累年赊欠各边粮草所在空虚灾伤地方饿死盈途逃亡相继赈济官员束手无措尤为窘急而塔寺之费动以数万若省修建之财为赈济之用即可以活数百万生灵之命岂非祈福延寿一大功德哉且民之病远在天下  陛下恐不得而闻军之病近在目前乃  陛下所亲见今班操官军岁少一岁正以各项工役累力陪钱宁犯官刑苟逃性命朝廷屈法容恕差官催督尚未肯来若又闻此大役则今岁春班到者益少堂堂京营无人操备设有不测  陛下谁与守哉臣等每思弊政之来不能力救惭惧交并今事关撰述若苟为承顺以上累  圣聪下妨治化则臣等身自坏之误国之罪虽万死不足赎矣伏望  陛下大奋乾刚特收成命将前项塔寺即为停止其敕书免令臣等拟撰  宗社幸甚生民幸甚时府部大臣及科道等官亦交章论奏请罢其役  上曰卿等言是其即停止之
　　○庚戌翰林院检讨王九思乞归省亲许之
　　○兵部尚书刘大夏等言江北江南诸府灾伤太甚狭西往岁困于用兵江浙诸省困于多事乞命巡抚巡按官蠲减租役专务生养尤望  陛下躬行节俭痛自裁抑凡织造土木斋醮传奉之类皆为罢省臣民居室舆马服食踰制之类皆行禁革  上曰各处地方灾伤重大民生困苦朕甚悯恻卿等所言深切时弊事有当行者其明白议拟以闻
　　○辛亥  景皇帝忌辰遣仪宾杨淳祭陵寝
　　○内阁大学士刘健等言今早司礼监传旨赐问臣等所撰真人杜永祺等诰命封号久不进呈臣等窃惟异端之不可信及诰命封号之不当与近尝具奏已详但诰命之典朝廷所以奖贤励能虽师保大臣必待三年考称无过乃得颁给今永祺等即与诰命不知其何贤何能而反重如此至于封号尤为非礼盖  祖宗庙号不过十六字亲王及文武大臣有功德者谥号止一二字而此辈封号乃多至十八字虚辞滥誉流布朝野传闻后世皆曰此朝廷之所褒奖儒臣之所拟撰也臣等荷蒙简任内阁不能弼正阙失而坐视邪妄之徒妨政坏俗死有余愧若又阿容撰述则今日所为与前日所言自相背戾何以上格君心此臣等所以展转逡巡未敢仰承明命者也臣愚以为此等诰命待三年后颁给封号即令停止庶几国体不失而名器不滥矣＜锍-釒＞入  上嘉纳之
　　○壬子掌鸿胪寺事礼部尚书贾斌乞休致  上曰卿久典朝仪勤慎考成宜尽心供职以副委任不允休致
　　○命以山东济宁州税课之半赐泾王府从王请也
　　○录辽东锦州沈阳等处御虏功官军升一级者一百一十九人署一级者一人余一千五十二人给赏有差
　　○癸丑兴安伯徐盛卒盛湖广大冶县人成化中袭伯爵督京营操练至是卒赐祭葬如例盛无子以从子良嗣
　　○是日己刻白虹弥天
　　○甲寅户部尚书侣钟复乞休致不允
　　○赐晋王知烊书院额曰养德仍赐以五经四书性理大全等书从王请也
　　○户部议覆吏部尚书马文升所奏恤民困事谓光禄寺厨料近年会派数多今后乞减十分之二其供用库黄白蜡叶茶之类亦请如旧例减免  上曰岁荒民贫朕实痛心各衙门支用物料务从节约不许泛滥妄费
　　○命故应城伯孙继先支过禄米免还官
　　○乙卯升监察御史黄世经为云南按察司副使○赐泾王府十六年食盐价银一千二百两从王请也
　　○丙辰赐伊府齐东县主并仪宾辛铭晋府桂阳县主并仪宾王爵西华县君并仪宾陈凤江浦县君并仪宾孔廷贤代府陇西郡君并仪宾李文深高陵郡君并仪宾李瑹诰命冠服如制
　　○升南京户科给事中张宦为四川布政司左参议
　　○丁巳巡抚山西都察院右副都御史何钧乞致仕不允
　　○掌国子监事礼部右侍郎谢铎奏乞致仕以为臣年至一宜去病深二宜去尸位三宜去妨贤四宜去负此四宜去而乃眷恋厚恩不能必去虽臣之不才固无所学可负其如负朝廷天下何吏部覆奏  上曰师儒重职正宜任用老成铎已累有旨勉留毋再固辞
　　○南京户部尚书王轼以老疾乞致仕  上曰卿职司邦计勤慎老成有疾宜善加调理以副委任不允休致
　　○兵部左侍郎熊翀刑部右侍郎李士实各乞致仕不允
　　○守备永道都指挥佥事蔡绅以科歛不法罢命湖广都司都指挥佥事潘勋代之
　　○戊午昏刻南京老人星见于丁位色赤黄
　　○己未实授南京狭西道试监察御史蒋钦浙江道试监察御史贡安甫俱为本道监察御史
　　○铨注武功中卫带俸都指挥佥事尤昇于广东都司羽林前卫带俸都指挥佥事苏英于广西都司
　　○吏部尚书马文昇言法司每秋后会审重囚其中坐收藏妖书惑众问拟重刑者甚多传信妖言多系愚民与其诛于已犯不若禁于未然乞敕都察院出榜下各巡抚巡按官翻刊谕众但有收藏谶纬妖书者许半月内首官其书即许烧毁官司有私录者厥罪惟均仍令地方人等访有以妖术妖言惑众者即捕送于官都察院覆奏从之
　　○庚申以旱灾免浙江杭州等五府及宁波卫弘治十六年粮草子粒有差
　　○监察御史王士昭奏京城设铺甲火夫以防火盗比年以来为势家所役财匮于供应力疲于奔走乞下所司痛革其弊兵部覆奏  上曰京城火甲实多负累艰苦敢有仍前借倩私役需索科扰者法司具实以闻○先是吏部考功司为训导薛登覆奏准致仕而文选司不及知以登无功绩奏改除河泊所官吏科给事中吴蕣效奏尚书马文升谓致仕之奏在五月十三日而改官之奏在十四日使亦升出于无意则昏耄健忘何以辨别天下之贤否或出于有意则行私枉法何以为天下之具瞻且已经十日之上不检举认罪是其欺罔之罪尤有大焉者伏望黜罚以为群臣之戒  上曰此事已发落其已之
　　○命故右军都督府署都督佥事彭清之子楲袭原职绥德卫指挥使
　　○虏入辽东义州境杀掠人众命逮问备御都指挥佥事马深等罪分守参将韩辅罚俸一月
　　○辛酉  中宫千秋节命妇朝贺
　　○赐各王府庆贺官员人等钞币有差
　明孝宗敬皇帝实录卷之二百九
　　弘治十七年三月壬戌朔  圣慈仁寿太皇太后崩  上即日发丧命礼部具仪以闻告讣于诸王颁  遗诏于天下曰予昔获奉事  英宗皇帝越既有年不幸  龙驭上宾攀号莫逮  宪宗皇帝嗣统之日遂膺尊号备隆孝养及重罹变故内疚予衷赖今  皇帝孝敬诚笃及  皇太后皇后皇太子奉养周至予心甚安兹寿至七十有五得复从  先皇帝左右于地下死无憾矣顾惟  皇帝继承丕绪须念  祖宗创业艰难  社稷至重迩来水旱相仍天下军民困苦方剧宜勤励节俭任贤使能尔文武群臣尚各怀忠秉公同志协力以匡辅德业恢弘治化共保亿万年无疆之休皇太子国本攸系其务进学成德以端大本宫中大小庶务悉奏  皇太后而行诸外戚家并遵  皇祖明训不得干预国政予生无德及下丧服悉遵  累朝太后遗诰以日易月二十七日而除哭临三日即止君臣皆同凡丧礼宜从俭祭用素品  皇帝以万几为念毋得过哀成服三日后即听政  郊社  宗庙百神之祀皆不可废中外臣民之家音乐嫁娶皆不必禁崇王等王及诸宗室亲王各守藩屏免赴丧但遣人进香在外文武衙门并免进香其遵行毋违予言不再
