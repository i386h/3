<!-- { "loadSidebar": true } -->
　　○大学刘健等言虏寇扰边日久朝廷命将出师到彼已踰一月未闻出奇制胜少挫贼锋诸将怯懦无谋不足依仗诚如  圣谕但今武职大臣亦未见有才勇超卓可当重任者乞再降敕切责陈锐等令其奋勇设策务图成功其大同总兵官王玺怯懦尤甚众心不附恐终误事乞以游击将军张俊代之郤将先任游击将军刘淮代俊统领游兵庶克有济臣等又闻贼势渐向东行目下正在宣府地方乞令都督神英统领京营官军五千作急前去郤令陈锐等移兵前来宣府会合剿杀庶兵威振举可挫贼锋臣等愚见如此伏乞  圣明裁处其一带边关襄城伯李鄌都督李澄张晟各统领官军前去防守已奉成命仍乞令兵部促之前去不许迟延误事疏入上曰卿等所言深切边计但陈锐等既受朝命率师征讨至彼未闻大振军威痛挫虏贼延今月余婴城自守况陈锐居主将重权官军悉听节制苟非其材虽谋勇将官精锐军士皆不敢效勇杀贼若姑留之恐误边方大计卿等再议处来奏  上以太监金辅平江伯陈锐统兵征剿虏寇日久无功都取回京命太监扶安监督军务保国公朱晖挂征虏大将军印充摠兵官都督佥事神英充右参将再领京营官军五千往大同等处征剿虏寇
　　○兵科都给事中柴昇等复劾奏大同总兵官王玺之罪请并前革任戴罪副参等官马昇秦恭王杲等提问治罪兵部覆奏谓昇等之言宜从  上曰王玺已有旨取回并马昇等俱待勘报至日闻奏其巡抚都御史洪汉亦取回别举堪任者代之
　　○命造拒马木二千架竹簰二千面衮刀五十把为武备之用从兵部尚书马文升请也
　　○辛丑升大宁前卫带俸都指挥使戴广为都督佥事以广自陈成化中守备偏头关有斩获虏寇功故也
　　○壬寅兵部尚书马文昇等奏大同宣府二镇为京师藩篱防御不可不慎弘治十年北虏进贡因赏赐浸薄去岁秋冬潜入河套间至宁夏延绥大同等处抢掠殆无虚日官军疲于奔驰今又寇东路阳和深入蔚州远至广昌大同属县举遭蹂躏侵犯宣府我之藩篱十损四五已请命平江伯陈锐户部侍郎许进等统领京军剿杀欲其指日克平以纾九重北顾之忧今经一月虏势益甚内外惊惧恐此虏不退加以刍粮不继延至秋深或由鴈门三关捣我太原或由紫荆等关掠我保定或经白羊等口而入近京师事之可忧莫大于此近本部奏准潮河一带命都督李澄居庸关一带命都督张晟各统领京军三千紫荆等关命襄城伯李鄌统领秋班马队官军二千前去防守又奏命本部左侍郎王宗彝前去黄花镇  天寿山居庸关白羊口等处一带工部左侍郎史琳前去紫荆等关一带会同各该镇巡等官经略边务盖防此虏突入以绝将来之患切见宣府大同延绥三镇游奇官兵见在大同者共一万八千本镇常操堪以出战官军亦有数千之上京营官军并奏带头目人等又有万余共三万有奇若使调集一处运谋设策虏贼虽众亦可取胜况大同素为用武之地其中岂无晓达边务之人惟在委用何如今各镇守臣拥兵观望宜乎逆虏久不退去宜敕进等会宣大二镇守臣博访谙晓边事者令各陈所见悬以重赏鼓舞士气或密遣敢勇之士捣彼巢穴又先年蔚州增设参将一员以绝东路南入之势复以边方无警革去又将蔚州卫并东西二马房官军各调宣府防守以致虏贼得至蔚州其蔚浑二州迤南俱有高山峻岭若二处防守得人虏岂能入宜照旧例于蔚州暂添分守参将一员其浑源州乃大同腹里咽喉之地亦多山险可命大同守臣选谋勇干济军职以守其地疏入  上曰陈锐等师久无功已有旨更替其都督李澄等令速往治事余皆准拟行
　　○预给大同副总兵刘宁原统官军俸粮三月其折色者每石折银五钱
　　○代王俊枤以虏贼深入为忧请赐区处兵部言近日贼已东行大同地方稍宁请贻书慰王仍行令守臣存恤诸被虏之家并图御寇方略从之
　　○命兴安伯徐盛领伍军营左掖安远侯柳景领三千营四司俱管操
　　○癸卯修  社稷坛
　　○礼部奏  万寿圣节例赐百官宴上命免宴赐以节钱钞
　　○升工部左侍郎兼都察院左佥都御史史琳为本院右都御史仍经略紫荆等关以九年秩满也
　　○管理易州山厂工部右侍郎陈琬以例乞致仕不允
　　○甲辰  英庙妃陈氏薨  上辍朝一日命丧葬礼仪照恭妃刘氏事例行
　　○初虏入开原杀掠人畜都指挥佥事金俊等九人失于备御百户陈英等十人失于飞报下所司逮问当充军  上以其情轻律重命各降一级带俸差操
　　○丙午赐沈府安宁郡君并仪宾王钟辽府嘉鱼郡君并仪宾仰璧代府宁风郡君并仪宾李文祥归安县主并仪宾杨锐丘县县主并仪宾张云鹏华容郡君并仪宾张麟晋府向武县主并仪宾萧凤彰明郡君并仪宾姚璋多贤郡君并仪宾刘宗贤洛川郡君并仪宾薛彬遂安郡君并仪宾樊太和诰命冠服如制○升内阁诰敕房书办吏部郎中季通为太仆寺少卿仍旧供职以九年秩满也
　　○升管中书舍人事大理寺右寺副朱宏为尚宝寺寺丞
　　○增设兵部车驾司主事一员从兵部请也
　　○虏入大同境杀虏戌卒三人兵部请并治分守左参将陶祯等罪命罚百户刘鈗等俸各两月祯及右少监杨定守备都指挥许鉴左监丞蔡恩等俱戴罪杀贼
　　○命兵仗局造神臂弓及飞枪等军器
　　○丁未晓刻月犯六诸王西第二星
　　○戊申  孝庄睿皇后忌辰  上祭  奉先殿遣驸马都尉马诚祭  裕陵
　　○吏科给事中陈咨劾奏户部尚书佀钟近因廷臣推举提督大同军务官惧当其任遂称疾不出乞明正其罪以为大臣怀奸避事者之戒  上置不问○升吏部左侍郎林瀚为南京吏部尚书山东按察使刘宇为都察院右参都御史巡抚大同
　　○恭顺侯吴鉴襄城伯李鄌丰润伯曹恺等先后奏乞蟒衣以壮军威礼科右给事中吴仕伟劾之谓鉴等受命守边寸功罔立辄起骄纵之心敢希异常之典乞通察近日镇守等官奏乞蟒衣者一体褫革以待有功特赐礼部覆奏谓所言宜从命原已给赐者姑已之
　　○南京吏科等科给事中郎滋等以灾异言六事一勤圣政谓近来午朝不举早朝或至太晏虽  圣驾退后省览章奏或无所妨而郡臣回至衙门已及早餐凡百公事未免停滞其视初政渐觉有异伏望自今昧爽视朝勤览章奏时御便殿召见大臣询访治道一罢斋醮谓近来僧道所叨内帑之费或滥玉带之赐或光禄寺日用食卓数百南京成造器皿十余万取香数十万斤皆为斋醮而设乞移僧道之费以给军士减斋醮之设以足边储一革传奉近年以来幸门复开如祝祥托姻贵戚之门而为尚宝司少卿陈禄素无汗马之劳而任南京锦衣卫指挥佥事自此之外不可胜数乞尽行革退一简将材乞敕兵部于各边主副参将一一从公推举以胜其任至于坐营把总等官亦令拣选骁勇善战者或主副参将有缺就于其中推举以革夤缘之弊仍将大同延绥失机将官处以重罪巡抚都御史张玉洪汉严加发遣以警其余一重守御近年以来武备废弛以致虏寇乘虚而入乞召募军士或招集报效之人或拣选空闲人丁送营操演以备战守仍令镇巡等官亲诣沿边踏勘何处口子可入用石砌塞何处平漫可通削成墙壁何营力弱添兵防备何处冲要置立营堡因地设伏相机剿杀一黜不职谓令灾异迭见策免大臣之典所宜举行如大理寺少卿刘瓛巡抚大同废弛边备兵部侍郎王宗彝不协人望南京工部尚书萧祯年老久病南京户部侍郎郑纪去任旷职皆宜罢归田里以消灾异命下其奏于所司
　　○己酉命都察院右都御史史琳提督大同等处军务赐之敕曰近因虏寇拥众侵犯大同等处地方已命太监苗逵监督军务保国公朱晖充总兵官及尔前去征剿今闻前贼虽以退去虑恐秋高马肥复来为患粮草马匹等项不可不预为整理特命尔先去会同大同宣府镇巡等官并督原差管粮等官先将各边粮料草束马匹查理见存若干如有不足查照该部节次题准行去事理并送去各项银两及开中引盐等项公同设法多方措置粮草务要丰盈足主客兵支用马匹俱要肥壮足官军骑战不至临时缺乏其余合行事宜悉听尔便宜区画所在官员敢有视常怠忽徇私挠法者武职千百户及文职五品以下就便拏问依法惩治其余指实参奏来闻故敕
　　○监察御史张缙以侍班不至下锦衣卫狱赎杖还职
　　○时山西行都司并大同府军民被兵之余重罹旱暵之害巡按监察御史以为言有旨命巡抚等官赈济之仍优免粮役一年
　　○庚戌  孝穆皇太后忌辰  上祭  奉慈殿遣驸马都尉马诚祭茂陵
　　○封宁王宸濠生母冯氏为宁康王次妃从王请也
　　○命巡抚贵州都察院右副都御史钱钺之子应福为国子监生从其请也
　　○金吾左卫带俸都指挥佥事张雄之子恩代原职指挥使
　　○辛亥重修雍王府第初巡抚等官言衡州土性不宜烧造琉璃乞照吉府例用素白瓦可以经久不允及王之国后即奏宫宇＜锍-釒＞漏工部移勘谓土性果不宜琉璃必如吉府例修葺庶免后患从之
　　○革署都指挥佥事赵昶署职并都指挥焦元韩玉俱送保国公朱晖军前立功自赎兵科给事中柴昇劾昶等坐事落职谬为兵部所举不可滥用故也○兵部右侍郎杨谧卒谧字文宁河南仪封县人成化五年进士授直隶昆山知县以治行卓异擢浙江道监察御史本院以谧练习宪体委掌诸道章奏九年秩满升太仆寺少卿未几转大理寺右少卿复进都察院右佥都御史奉敕巡抚宣府召回理院事会工部缺侍郎廷臣以谧请而诸御史奏留之不果迁左副都御史寻升兵部右侍郎以疾乞休不允时北虏寇边命谧京营军马竟以疾卒赐祭葬如例谧为人端慎平易临事未常近名而名亦随之尝监临湖广乡试号称得人继巡按浙江尤为士大夫所重宣府屯田多为势豪吞占谧悉以法清出之得地千余顷拨军佃种岁收米数万斛尝署掌院事宪度肃然及为侍郎每悉心赞佐不激不随甚为士论所推重云
　　明孝宗皇帝实录卷之一百六十三终
大明孝宗敬皇帝实录卷之一百六十四
　　弘治十三年七月癸丑朔孟秋享  太庙
　　○遣内官祭司门之神
　　○兵部覆奏提督军务户部左侍郎许进所劾大同总兵官王玺副总兵白玉并京营旗牌指挥杨雄事谓王玺已有旨代回白玉令杀贼自效杨雄宜下巡按御史逮治  上从之命降敕责玉雄待回京日闻奏
