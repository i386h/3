<!-- { "loadSidebar": true } -->
　　○礼部议处给度僧道事宜谓我朝给度旧制甚严额类不足则照缺度补无则止诚以此辈蚕食生民奸伪无所不至若不痛加裁抑其弊将无纪极洪武年间人民方免兵革僧道尚少故  太祖皇帝有三年一给度之制以后日渐增多故  太宗皇帝改为五年一度天顺二年因冒滥益甚  英宗皇帝复改为十年一度皆斟酌多寡因时制宜初无一定之制况三年所度止三五百人则三十年不过三五千人五年所度止一万人则五十年不过十万而止使此制常行则额数必不过滥  皇上曩因左都御史马文升之言停十年一度之例后因本部之请复有预止来京之禁乃者谓自初元以来未经开度方兴允给之念即有过滥之戒仁义并行虽古之圣帝明王曷能远过伏望仍鉴累朝禁约敕旨今次所度名数特赐裁抑或俯从臣等之请定为经久之计自后或二十年二十五年一次开度当度之年照例施行庶僧道可渐复额内之制而百姓不胥为缁黄之归矣  上从之在京准度八千名南京五千名直隶及各布政司府州县原额有缺照数保送来京仍令礼部会官审验考试非赍有明文及实能背诵本教经典不准收度有扶同作弊致冒滥者必罪不宥
　　○壬辰夜月犯垒壁阵东第六星
　　○乙未赐晋府镇国将军奇法□虎奇洿代府辅国将军成錝成铭成镏沈府奉国将军勋澳诰命冠服如制
　　○赐代府安仁郡君并仪宾翟永昌宁阳郡君并仪实张立晋府福安郡君并仪宾矫廷祥怀安县君并仪宾武佩安福县君并仪宾张宜诰命冠服如制○命故都察院右都御史唐珣之子澜为国子监生从其请也
　　○丙申前餋病都察院右副都御史王道卒道字世用直隶蠡县人天顺元年进士初授行人秩满升户部员外郎进郎中升山东右参议分守辽阳督理边储寻升劝农参政迁湖广左参政再升至山东左布政使擢都察院右副都御史提督抚治郧阳劾宗室扰民者被杖即日死者九十余人人颇冤之及案荆藩诸不法事时以为允甲寅春上＜锍-釒＞请休致归至是卒讣闻赐祭葬如例
　　○兵部尚书马文升等言天下之安危系武备之修否我  太祖高皇帝以武功定天下凡私役一军私借一马者皆有重罚虽有兴造竟不劳军三十余年海内晏然  太宗文皇帝迁都北平于武备尤为注意故出塞千里胡虏远遁宣德以来武备渐弛迨至正统民不知兵所以有土木之败迩来天下无事京军疲困战马消耗兵器不精操练无法而北虏进贡词诘骄倨安知无潜蓄大举入寇之谋乎夫京师以大同宣府为藩蓠其至京师不过数程至于密云蓟州尤为密迩若不蚤为之处仓卒有警将何以济伏望  皇上念京师军马乃朝廷自将之兵居重驭轻所系甚重今后凡有兴造诸司不得奏拨团营军违者听科道官劾奏更乞著为定例其三大营做工官军令内外管工官员督令速完不得迁延私役仍于每营再拣精锐马步军各二千以为上等之兵遇警动调其逃亡之数本部仍行清军官用心清理如不及数考满之日不许升用仍乞降敕赍付清查草场给事中等官其三大营各选差年老知因官员同去将永乐年间原拨各营牧马草场拘集地邻取勘明白就为丈量每营原该地几顷内耕种几何闲牧几何已耕者见是何主系亲王者另拨无碍地补还退出草场牧马其余不分内外势要之家俱令退出若军民私自耕种者论之如律仍立石镌刻四至以示久远诸人不淂奏请违者治之今后马军有将料豆预卖与人及私雇官马与人者俱于教场门外枷号半月仍送法司问罪与雇马之人照例罚马一匹亲管官若有侵欺料豆五石以上及擅拨马五匹以上与人骑者降一级料豆至十石马至十匹以上者降一级调外卫带俸差操其军官人等若有私买军士料豆下仓关支至二十石以上者俱发边卫充军更乞敕户部将京营马匹冬春六月支与草束三月一月本色草束二月折色银每月三钱仍令工部通查内府各库见收军器如或不足令内府兵仗局成造精致盔甲腰刀斩马刀长牌弓袋各二十事送浙江等处交收为式各将所属卫所并有司该办军器料物徵收一二年之数就委各府卫官提调局匠如式造作免造长枪四根折造斩马刀一把团牌改造长牌弓箭则照宣德正统年间式样造成角□羊部送库若造作不如法三司并各府卫委官照例降级仍通行天下诸司但习熟韬略弓马绝伦或有出众奇才堪为将官者不分行伍士卒或草野之人俱听举用有司以礼送部本部通将节次所举未用将材并原系将官不失因机革去职任者会同府部科道等官逐一评议可当何任具名奏闻以次酌用举到奇才会官考试照武举事例擢用更敕团营提督内外大臣今后凡遇春秋三九月常操之期预奏择日限在十五日以前其操习一遵旧法五日之内走阵下营二日演习武艺三日其执旗掌金鼓之人湏选年力精壮耳目聪明者造册在官无得频换至若斩马长刀摧锋破敌全籍此器京营原无师授乞令狭西镇巡官于在城操军内拣选谙晓马步刀法者二十四名应付口粮脚力于十二营每营拨与二名以一教十以十教百待其习熟放回弓箭手于内府该库收贮官弓内每名给与一张其马匹尤湏加意操习使驰逐合度若兵勇将良武备修举加以仓库充实虽有外侮不足虑矣疏上  上曰卿等所言切中时弊其悉行之
　　○辽东松山堡军郑隆儿逃出境外未几有贼潜入东州堡掠余丁二人以去后隆儿复与所掠者一人走归守堡者皆不之觉事发下巡按御史逮问守御都指挥张玺等设备不严拟边远充军指挥吴江等失于飞报俱拟赎杖还职兵部覆奏  上以玺等情轻律重俱免充军玺降二级带俸差操江等准拟
　　○是日晓刻月犯外屏东第三星
　　○丁酉右少监杨友镇守贵州奏带头目家人及马匹得旨头目准带五名不支口粮家人带六名马二匹是后内外镇守官视此为例
　　○己亥授推官袁经知县林世远曹玉刘峣邢缨何琛王宪王术蓝章李咨车梁戈福金洪王约行人吴学石禄为试监察御史经世远河南道玉峣云南道缨山东道琛广西道宪江西道学术四川道章贵州道咨湖广道梁狭西道楅广东道禄洪约山西道推官王冠知县戴乾袁佐孙鄘王凯陈恪华琏李良行人陈威尹洪常元庆公勉仁进士刘弼陆偁周鲁陈珀卢仪任文献都察院理刑知县俞世德杜启丘经罗列王景王启行人王经萧渊任汉进士李岳赵俊南京都察院理刑
　　○山东右布政使柳淳先为御史时与同乡人羽林前卫军余马寿往来后至山东寿往谒之因言欲还原籍淳遂附银百两皮甲一副令寄其家寿以甲献都指挥丁全诈为中贵所遗又以事嘱副使赵鹤龄全与鹤龄皆原馈之又与奸民刘纪马钦伪称中贵家人同往青莱等处淳与全遣人送之所至索馈饩夫马而知府童柷杜源赠遗尤厚后为东厂发其事下巡按御史王表案问时鹤龄已升按察使仍在山东表奏淳等所遗之物皆已出非科歛于民鹤龄虽听嘱法亦无枉俱应赎杖还职刑部覆奏从之
　　○庚子命户部运河东运司盐价银五万两于大同以备边储从总理粮储郎中陈一经请也
　　○以旱灾免江西南昌等九府三十四县南昌左等三卫广信铅山二守御所弘治八年分税粮五十万八千有奇
　　○东方流星大如盏光烛地自螣蛇东行至大陵尾迹炸散
　　○辛丑  孝庄睿皇后忌辰  上祭  奉先殿遣驸马都尉崔元祭  裕陵
　　○礼部奏  万寿圣节例赐文武百官宴  上命免宴赐以节钱钞
　　○致仕太子少保兵部尚书兼翰林院学士尹直奏  陛下临御十年福寿益臻  皇太子殿下年当出合民生有赖臣幸与享太平感激无任祝寿礼竣退伏书窗偶阅文集见洪武九年学士宋濂致仕还乡次年即朝京师  太祖高皇帝深加喜慰礼遇优隆至赠以御制诗章又忆宣德八年少保黄淮家居餋病亦尝赴京朝见  宣宗章皇帝宠遇加厚至赐游西苑见诸诗文传为美事因窃惟念  皇上眷念旧臣无异  祖宗臣之才德虽不逮前而履历实同矧遇  万寿圣节敷同欢庆宜一躬厕率舞之列亲致嵩呼之祝尚虑人异好恶妄意相倩士无贤否入朝见忌故尔趦趄竟不果行谨撰庆贺  万寿圣节表文一通首述甘露降于郊坛兆于  皇妣初娠之日以见天生圣人不偶然也又撰  皇太子承华箴一篇用致颂美爱愿之意谨缮写以进伏乞  圣鉴  上曰尹直被劾致仕年久乃尔违例投进表文显是献谄希恩不允所奏
　　○命辽东都司都指挥佥事王臣守备宁远等处
　　○壬寅宁府宜春王奠坫薨王安简王嫡子母妃刘氏正统元年生十二年封为长子弘治七年册封宜春王至是薨年六十一讣闻辍朝一日赐祭葬如制谥曰宣和○先是  上以湖广镇巡等官迟误奏报贼情下巡按御史查勘至是御史曾昂劾奏镇守太监刘雅总兵官顾溥前巡抚都御史徐恪罪请逮治之雅等亦奏贼已就擒俱下都察院覆奏  上命免逮问溥与恪仍各罚俸两月
　　○癸卯  孝穆皇太后忌辰  上祭  奉慈殿遣驸马都尉崔元祭  茂陵
　　○甲辰命故保国公朱永之子晖袭公爵一辈子孙仍世袭侯爵先是永既卒晖具其父平生建功加爵并累受诰券之详请袭公兵科给事中王廷言国初开国靖难功臣如徐达朱能等始得封公今永虽有征讨微劳其加封公爵不得世袭  上命吏部会多官廷议之于是吏部尚书屠滽等言永之功诚不及开国靖难之大然论功行赏已久兼辽东亦尚有查勘未明功次惟  圣明裁处乃有是命
　　○狭西车禄东路各卜苽咂西藏等族番人板的肖亦希臧劄答等各来贡赐彩叚表里有差
　　○大学士徐溥等言窃见视朝时候比旧渐迟近日尤甚  皇上圣体至重宜及早凉而出日色既高暑气渐盛似非所宜两班文武官员曝立日中或面发頳红或汗流浃背此  皇上所亲见也至若午门外侍卫执役人等俟候既久困惫不胜有弃兵卸甲仰身高卧者有昏晕倒地搀扶出外者朝贡外夷亦有混同坐卧不就行列者此等情状  皇上不得而见也非惟不得而见恐亦不得而闻也况今  圣节在迩天下司府州县官员进表将到观瞻实多北虏小王子使臣朝贡有期谪诈难测中间岂无识事体知典故之人传之四方播之外国不无轻视朝廷抑恐致生他变此虽一事所系非轻臣等不言罪亦大矣伏睹  太祖高皇帝祖训有曰凡吾平日持身之道虑患防微如履渊水心胆为之不宁晚朝毕而入清晨星存而出平康之时不敢怠惰此所以畏天人而国家所由兴也又闻  太宗文皇帝尝谕六部尚书及近臣曰朕每旦四鼓以兴衣冠静坐是时神清气爽则思四方之事缓急之宜必得其当然后付所司行之朝退未尝輙入宫中取四方奏牍一一省览其有边报及水旱等事即付有司施行闲暇则取经史览阅未尝敢自暇逸诚虑天下之大庶务之殷岂可须更怠惰一怠惰则百度弛矣仰惟  圣祖神宗创业艰难诒谋不易所以忧天下者如此其深所以勤天下者如此其至诚  圣子神孙万万世所当法守也伏乞  圣明留意奏入  上纳之
大明孝宗敬皇帝实录卷之一百十五
　　弘治九年七月丙午朔孟秋享  太庙
　　○遣内官祭司门之神
　　○戊申  万寿圣节遣驸马都尉蔡震马诚告  长陵  献陵  景陵  裕陵  茂陵
　　○遣仪宾杨淳告  景皇帝陵寝
