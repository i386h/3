<!-- { "loadSidebar": true } -->
　　○户部主事李世亨言臣闻  先帝时万妃妒忌使  圣母不得享天下之餋是万氏之罪法不容诛  陛下即位之初已将万喜等贷死为民彼又夤缘传升锦衣卫千户臣窃谓万喜等义不可与共戴天乞明正典刑以慰  圣母在天之灵又太监李广引进内外官员渔猎天下财物动以万计乞命官查考出自  上赐者仍收入内府其余角□羊送辽东大同等处边库备用又监督通仓太监贿赂公行往年太监无收粮之例今则妄行收受矣往年伴当无纳钱之例今则巧取百出矣往年军斗无做工之例今则私役百至矣乞查照宣德正统年间原设额数其余尽行裁革又江西河南山西南北直隶各奏风雹水溢乾旱之灾禾稼损伤百姓饥馑乞遣官检阅预备仓粮支给赈济如不足用即于邻近有收郡县或预备仓粮或积粮富家借用以俟收成之年照数陪偿＜锍-釒＞上命所司知之
　　○兵部会廷臣覆议巡按山东监察御史罗贤等奏宁远等处虏情以为自古治边守备为上攻取次之今朵颜等三卫虏人背逆天道犯我边疆固所当征征之亦易但各夷系我藩篱况即今亦有在廷进贡者比之背叛攻围城堡者不同若遽加征讨彼得有词启衅益深击之非便议上从之○是日晓刻火星犯亢宿南第一星
　　○丙申刑部左侍郎张锦再乞归餋疾许之命给驿以行俟痊可有司奏闻起用
　　○吏部主事冯兰言重经筵近大臣宥降调久镇巡罢斋醮辩冤抑恤边军禁游手八事命下其奏于所司
　　○升监察御史王一言为云南按察司副使
　　○丁酉  恭让章皇后忌辰遣内官祭  陵寝
　　○钦天监监副张绅自陈老疾乞致仕仍乞量赐俸米餋瞻命升监正于本监闲住月给食米一石
　　○管南京后府事忻城伯赵漙乞回京餋病许之
　　○戊戌兵科给事中王缜言总制边务左都御史王钺老奸巨猾素无廉耻先年交结奸邪擅权害政  先帝因言官论列洞烛其奸除名为民天下称快今复纳贿推门百计营求得总制三边言官交论卒不能破大奸大恶无出其右交结李广者亦无出其右况以大奸总兵于外而权臣为援于内势尤可虑乞削其兵权罢归田里以为奸邪之戒命下其奏于所司
　　○监察御史卢仪言严禁约以杜奔竞苏困弊以给京储旌忠直以励臣节恤军士以严武备伸冤抑以重民命宽徭役以惜民力六事命所司知之
　　○泰宁等卫都督脱脱索罗南帖木儿遣头目阿罗歹等来贡赐彩叚衣服等物有差
　　○都给事中张朝用监察御史丘天祐等奉旨＜锍-釒＞上交结李广之人谓臣等所闻武臣如保国公朱晖恭顺侯吴鉴豊城侯李玺遂安伯陈韶成山伯王镛宁晋伯刘福都督孙贵副总兵朱瑾文臣如吏部尚书屠镛户部尚书周经礼部尚书徐琼刑部尚书白昂工部尚书徐贯礼部侍郎程敏政兵部侍郎王宗彝工部侍郎史琳林凤都察院左都御史王钺右都御李蕙右副都御史彭礼通政司左参议姜清太常寺卿崔志瑞李温少卿李杰寺丞王福广太仆寺少卿杨瑛河南左参政张琡右参政李瓒山东右参政谢文按察使赵鹤龄副使田奫邓公辅此辈贿赂虽有多寡交内虽有浅深然皆心术奸邪踪迹诡秘吮痈舐痔何所不为婢膝奴颜无复羞耻是可忍也孰不可忍此而不治后将奚惩伏望大奋明威特加罪黜以正典宪风闻之言恐有未尽仍乞敕司礼监发下李广贿货簿籍容法司逐一查究  上以所劾干碍人众且无指陈实迹命俱仍旧供职簿籍亦不必追究
　　○己亥周王同鏕薨王懿王庶长子母张氏正统十三年生天顺三年封睢阳王成化十二年进封周世子二十三年袭封周王至是薨年五十一讣闻辍朝三日赐祭葬如例谥曰惠
　　○命豊润伯曹恺敢勇营坐营管操
　　○总督备倭都指挥佥事姚昇老疾命其子纶代原职永清右卫指挥使
　　○吏部覆奏户科给事中丛兰所陈惜人才遵官制二事乞将近年以来或言事或公过或降调为民等官通查具奏取自  上裁益彰  圣明爱惜人才之意左右春坊旧额设司直清纪司谏各有员数今  皇太子出阁讲学亦乞照额全设以遵  祖宗建官之意  上命降调者查出奏闻司直郎等官姑已之
　　○户科给事中丛兰言京师风俗之美恶四方所视效也近年以来正月上元日军民妇女出游街巷自夜达旦男女混淆又每月朔望及四月八日假以烧香游山为名出入寺观亦有经宿或数日不回者乞痛加禁约以正风俗＜锍-釒＞下都察院覆奏请通行两京并天下一体严禁从之
　　○庚子太子少保户部尚书周经上＜锍-釒＞言昨者科道官劾奏故太监李广并劾奏奔竞李广之人亦将臣姓名诬陷其中伏蒙  圣恩宽大一切宥之不问臣虽随众廷谢然实含伤忍痛无以自明若不控愬于  上则天下之人必以臣为奔竞无耻之人矣万死之冤莫加于是切念臣叨举天顺四年进士蒙  列圣累加超擢进至今秩臣受  三朝大恩如天地之大如山岳之高如江海之深常愧报之涓埃惟省躬淬砺务精白一心始终一节以求无负如果奔竞如科道言是夷狄也是禽兽也当自死灭奚待谴责不知科道官风闻何人之言听信何人之指以臣奔竞李广夫李广今已死矣故彼敢于肆击死虎以诬陷臣使广若在臣纵奔竞彼亦退缩如畏犬敢狂吠哉且人奔竞李广者将冀其进言帷幄图进取耳  圣心试忆李广在时曾亦言及臣姓名乎其有与无莫逃  圣鉴抑闻奔竞李广之人必馈遗金币等物以交结之又必开列数目姓名以进使之不忘今李广受贿籍簿固在乞敕法司将李广家人严加鞫问仍查问簿籍曾否有臣姓名然馈遗亦不须多但有寸金尺帛即系交结即将臣斩首市朝以为奔竞无耻者之戒若臣果无干涉亦乞昭示恩纶为臣洗雪使天下晓然知臣非奔竞李广者庶使臣展布四体以终事  圣明不独感之于心而已若使含污忍垢苟就班行必将悲伤抑郁死填沟壑目且不瞑仰惟  圣仁如天不令一夫失所而忍使臣如是哉此臣一生名节所系故覼缕言之不复畏罪惟  陛下矜察＜锍-釒＞入命所司知之
　　○吏部尚书屠滽奏  皇上因清宁宫灾下诏求言诸司官言事者纷纷不一若所言皆公则灾异可弭不然则反可召灾臣自入仕以来见前为吏部尚书者八人如王翱姚夔耿裕俱卒于官李秉崔恭尹旻李裕王恕俱被奏讦负屈而去是何也取怨于人多也如两京堂上官缺欲升者多得之者则喜不得者若君子不怨小人必怨传奉等项官例该执奏不奏者则喜执奏者若君子不怨小人必怨两京诸司官起复俱欲留在京留之则喜不留者若君子不怨小人必怨大小官俱欲得羙除得之则喜不得若君子不怨小人必怨又有一等小人或叩门乞升或借势嘱托然事既非法岂可听从其人善柔者虽怨不为害奸恶者便欲报复凿诬诋冀以去其所恶荐其所亲为后日请求之地此等小人心如狼虎李秉者皆不得以礼致仕被小人所害也孟子有言左右皆曰贤未可也诸大夫皆曰贤未可也国人皆曰贤然后察之见贤焉然后用之左右皆曰不可勿听诸大夫皆曰不可勿听国人皆曰不可然后察之见不可焉然后去之此万代进贤退不肖之良法也今诸司言事官君子固多小人亦有乞详加询察以定去留使小人不得肆其奸君子不致被其害则灾异尽消诸福毕集矣时科道官劾奏滽等交结太监李广滽复上章自办乞命官追取李广簿籍查究果有臣名即将臣凌迟处死以谢言官如无亦乞为臣辩明洗雪庶不被人诬陷玷污名节奏入并下所司知之
　　○山西道监察御史张鸾言七事一进言者乞赐优容以隆治道一各处巡抚都御史才各有所长当择其地而用之如长于文事者不敢置之边方长于武备者不可署之腹里一在京各卫军职冬衣布花宜差给事中御史主事给散庶免委官作弊及冒名代领之患一在京官员皂隶柴价银宜于兵部收贮每季照数关领给散一众人共盗并赃数足而各分赃入己不及原定银两草束粮数者宜各问拟杂犯死罪照例充军一差往狭西织造毛毼内官及带去匠作宜皆取回以恤民困一芜湖县抽分宜革去以苏□贾下所司知之
　　○辛丑命分守大同左参将李玙充左副总兵协守甘州甘肃游击将军颜玉升署都指挥佥事充副总兵分守松潘
　　○壬寅黜江西布政司右参议孙孺为民先是孺分守湖西道岁满更代岭北道本道所辖南安赣州二府山川险阻盗贼不时出没孺惧因伪疾奏乞终餋不待报辄行为镇巡等官所劾下巡按御史逮治孺引伏故有是命
　　○命开中两浙弘治八年存积盐四万六千余引长芦弘治元年至七年存积并常股盐二万四千四百三十余引四川弘治四年五年盐十万四千五百五十引福建弘治十年见任盐三万引两淮弘治四年五年七年常股存积盐九万五千引以备狭西延绥宁夏等处边储
　　○癸卯大学士刘健李东阳谢迁以清宁宫灾同引咎乞致仕  上曰卿等职居辅导方隆倚任正当竭诚修职共回天意所辞不允
　　○升南京监察御史范玶为云南按察司佥事
