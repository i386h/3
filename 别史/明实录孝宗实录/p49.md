<!-- { "loadSidebar": true } -->
　　○先是哈密卫部下都指挥阿木郎并脱脱卜花等避土鲁番阿黑麻之难率众来归诏给口粮牛具种子农器居之于苦峪沙州等处至是巡抚都御史罗明言哈密使臣人等前后留住狭西今应起送回还者共二百五十八人其陆续来贡与今随来避难人等复九百七十人况苦峪城垣岁久倾圮今宜修筑赤斤罕东二卫以缺食求赈于我者尤众阿黑麻因阿木郎之来心亦忧疑宜遣人赍敕往谕凡百供给之费非肃州储积所能独供于是户部请发狭西布政司库银五万两及各府所贮赃罚纸价等银并添拨各府民粮于肃州输纳以给从之
　　○戊寅升福建布政司右布政使陈宾山东右布政使王道俱为本司左布政使
　　○命守备靖虏都指挥佥事房怀与守备环庆署都指挥佥事黄泽互调其任以镇守等官言二人各官其本土威令难行故也
　　○先是监察御史何悌劾奏巡抚云南都御史章律贪声大著谓保袭土官惟求贿赂奖与庶职多取谄谀与前布政使周正朋比为奸视镇守太监家人纵横恬不能治怒一人而住全卫之俸馈一官而罚参吏之银今边鄙未宁蒲夷作乱如律者一筹莫展安能倚以成功  上命巡按御史刘洪鞫勘所奏多实刑部尚书何乔新等疑洪附于悌议命巡抚都御史王诏等重核之科道等官陈璚等因劾乔新等庇律  上命建律至京治之乔新等自＜锍-釒＞请罪宥之仍罚俸两月
　　○己卯赐周府相县郡主并仪宾柳旺建阳县主并仪宾陈京同安郡君并仪宾丁宸漳浦郡君并仪宾华蕃罗源郡主并仪宾贾鍷福宁县主并仪宾包玺东兰郡君并仪宾刘镒诰命冠服如制
　　○镇守宣府太监孙振等奏成化初都御史叶盛巡抚宣府买官牛千八百余具并置农具种子拨军士于顺圣川及各路团种闲田令收粮易银买马以补官马损耗边人称便后总督军务尚书余子俊改其田为屯田掣团种军士于他所操守马价既无从资补屯粮复重为军累请如旧拨军团种从之
　　○户部请令山东山西河南北直隶等处自弘治二年以后该输沿边各场草每一束照例折收银五分解贮边库俟缺草之处官为买补既可少纾民劳亦可免积久浥烂及侵欺亏折之弊从之
　　○庚辰升山西布政司左参政刘瑀为福建右布政使山东左参政吴珉为本司右布政使
　　○代府革爵方山王钟铤奏乞复爵  上曰钟铤革爵后己赐米养赡矣置之
　　○辛己命四川松潘二路开中成化二十二年各井盐课四万九千七百七十四引二十三年六万九千七百七十四引弘治元年九万七千四百六十九引召商纳米以济军饷
　　○甲申赐周府镇国将军同锜并夫人辅国将军同鑨同鑶安氵□闾安涉同铄安定王府镇国将军俊桯俊檞灵丘王府辅国将军成＜釒犬＞诰命冠服如制
　　○升监察御史司马垔为福建按察司副使巡视海道
　　○升湖广布政司左参议韩文山东都转运盐使司运使王臣俱为左参政兵科都给事中夏祚户部郎中郑炯俱为右参政文山东臣山西祚河南炯贵州○命以原赐故崇德长公主庄田三百顷给其子锦衣卫副千户杨玺预支弘治二年俸米麦一千石亦免还官从驸马都尉杨伟请也
　　○命靖远伯王宪带刀侍卫
　　○巡按直隶监察御史许锐奏镇守守备官多役占屯田正军以余丁屯种极为费扰请令巡按御史阅粮册以正军屯种余丁杂差有役占者听御史纠举又紫荆等关有土人反为逃军乡导者请明立禁例民发边卫充军军发极边从之
　　○乙酉赐周府临江王庶长子名曰同金□匽镇国将军子土□卤庶第八子曰同鉓庶第九子曰同钒沈丘王庶第六子曰安渝镇平王庶长子曰安瀛辅国将军同鉒庶第二子曰安澈同鑫嫡长子曰安浴同金□辟庶第三子曰安渐庶第四子曰安洒同釜庶长子曰安潚晋府宁化王庶第四子曰奇淍第五子曰奇浚辅国将军钟鉌嫡子曰奇泭奉国将军奇洲嫡子曰表檄奇澌嫡子曰表橹奇湔嫡子曰表榄第二子曰表材灵丘王镇国将军仕堹庶第五子曰成鐈代府襄垣王镇国将军仕土□壹庶第二子曰成鑗怀仁王辅国将军成钯庶第三子曰聪氵□陌第四子曰聪澓第五子曰聪湕韩府褒城王庶长子曰偕满庶第二子曰偕漂辅国将军徵镜子曰偕＜氵靓＞庆府镇国将军邃坤子曰寘釬
　　○命修承光殿及西海子石桥
　　○南京翰林院侍读学士吴希贤卒希贤字汝贤福建莆田县人天顺八年进士改翰林院庶吉士成化元年授检讨与修  英庙实录升修撰历左春坊左谕德侍读学士希贤少豪迈为文章有奇气尤工于诗每僚友宴会累数百言可立就人多服其敏至是卒赐谕祭如例
　　○丙戌金星昼见于未位
　　○丁亥实授都察院理刑进士并行人推官知县陈震汪宗器田奫曹凤滕祐吴一贯孙衍李葵涂昇周琰彭程马棋李鸾刘玮为监察御史震贵州道宗器奫山东道凤狭西道祐浙江道一贯江西道衍山西道葵福建道昇琰云南道程棋河南道鸾广东道玮广西道
　　○致仕吏部尚书李秉卒秉字执中山东曹县人宣德十年发解山东第一登正统元年进士授福建延平府推官始至察其豪猾者一人寘诸法名遂起升都察院经历改户部主事升郎中出理宣府粮储景泰二年擢都察院右佥都御史参赞宣府军务天顺元年巡抚南畿寻复命巡抚大同凡武官朘削军士者严为禁治众不能自容始有欲陷之者适秉荐用官属遂指为有私争相挤排竟下狱坐除名久之  英宗知其诬起掌南京都察院事  宪宗即阼进右副都御史仍巡抚宣府越两月召为左都御史掌院事未几复命整饬边备至则虏方入寇秉勒兵御之多于擒获赐敕奖谕既而建州虏酋董山作乱秉提督军务往征克之还朝赐一品服成化三年进吏部尚书加太子少保执法不阿翰林侍读彭华大学士时之从弟也有群从及故人子刘乔求京秩不得憾之大理寺卿王概亦有憾摭其子为有司不职不能黜及选格数事嗾其乡人给事中萧彦庄劾之布政使丘陵等皆坐逮势且及秉秉谓人曰为我谢彭先生秉罪惟朝廷所命但毋令入狱入则秉不复出恐伤国体耳因具＜锍-釒＞引咎略不自辩落太子少保以尚书致仕三日遂行官属饯送有泣下者秉意气慷慨长揖而别朝野为之不平然益高之后台谏官累章交荐至蒙棰挞而秉竟不用二十三年以登极恩进阶荣禄大夫家居不入城府日与田夫野老觞奕为乐盖二十余年而卒讣闻赠太子太保赐祭葬如例仍录其孙邦彦于中书舍人习字出身秉真纯正直不为矫饰尽心职务所至有声进退之际不失大臣之体虽弗究其用而以名寿终彦庄旋贬为夔州驿丞身死贼手家属亦被屠戮论者以为天道之弗僣云
大明孝宗敬皇帝实录卷之二十七
　　弘治二年六月戊子朔工部主事林沂奏欲以品秩列坐御史上监察御史向翀等劾之曰朝廷设官分职有拘品秩者有不拘品秩者故庆成赐宴翰林坐于科道之前科道坐于郎中之上若概以品秩则殿阁诸大学士皆当列于太仆等少卿之下京县知县兵马指挥皆当列于御史给事中之上矣  上以沂故违成宪下锦衣卫狱治之
　　○庚寅赠皇亲锦衣卫指挥同知纪贵父纪秀为中军都督府都督同知母韦氏封夫人赐之诰命
　　○户科都给事中张九功等以黄河为害言防水三策一欲迁徙居民以避水患一欲多穿漕渠分杀水势一谓修筑故基频年劳费终难成立事下工部议谓河南自古都会之地今王府城池司府卫大小衙门军民居址所在规制已定若乃一旦迁移未易轻议况安土重迁人心所系亦难遥度宜仍行镇巡等官详议其利害以闻从之
　　○壬辰修  社稷坛
　　○先是户部因直隶兴州右屯卫千户彭山之奏请通行各边巡抚都御史同管粮郎中等官清查内外守臣见占种庄田并空间地土顷亩数目随宜酌处每镇守分守监枪守备内臣名下仍存留地土若干总兵副参游击分守守备武臣名下存留若干其余拨与屯军种纳子粒或召人承种减轻纳粮至是又因巡按监察御史许锐之奏复请通行催查俟回报至日奏请定夺从之
　　○未刻南京雷电大风雨仆国子监坊牌
　　○申刻日生左右珥色赤黄○癸己设广西贺县龙塘巡检司以守臣言  孝穆皇太后祖茔去府治远请设巡司守之故也
　　○甲午朝鲜国王李娎遣陪臣户曹参判赵益贞等贡方物马匹贺  万寿圣节赐宴并彩叚绢钞等物有差
　　○礼部奏狭西洮州卫四月中有地震雨雹冰块水涌三四丈渰没军民房舍人口之异贵州安庄卫有风雨大作雷震雪雹击损田苗沙泥壅没仓廒铺舍之异请行守臣各加修省严饬边备从之
　　○是日卯刻木星昼见于己位
　　○乙未巡按广西监察御史唐相奉例考察请黜靖江王府老疾等官长史康奎等四员吏部覆奏从之
　　○戊戌分守肃州右参将都指挥同知刘永乞致仕许之
　　○己亥遣内官祭中霤之神○升太医院御医孙泰为南京太医院院判
　　○庚子命监察御史王鉴之提督南直隶学校
　　○先是有盗入南京内府甲字库因失火延烧钱布等物至数十万已而获盗具得前后诸同盗事情刑部请论如法并劾守备太监陈祖生成国公朱仪参赞尚书耿裕等各失于防范  上以各盗情犯深重难照常例处分命同行失火者二人及进库六次至十次者七人俱处以极刑其不进库及进而次数少者及窝藏者十四人民俱并家小发广西柳州卫充军内使充种菜净军监丞副使充守更内使余依拟发落守备等官姑宥之仍谕令今后督察军马城池钱粮门禁加慎毋怠
　　○辛丑赐荆王瞻堈及唐府三城王芝垝五经四书各一部从其请也
　　○甲辰监察御史许锐言势要之家往往以老病之马卖于边关冒支官价乞通行禁约得旨今后买马镇巡等官谕所司公同估直势家仍蹈前弊者御史劾治之
　　○乙己免山西大同府所属州县正佐官明年朝觐以巡抚都御史许进言边方有警故也
　　○丙午以旱灾免应天府及直隶徽州太平宁国安庆池州五府并广德州弘治元年分秋粮米一十六万五千一百三十四石草四十八万四千二百六十八包直隶建阳新安安庆宣州四卫屯粮五千九百二十六石有奇
　　○丁未赐新野王府武林县主并仪宾胡渊永宁王府新兴县主并仪宾蔡玺诰命冠服如制
　　○戊申赐韩府镇国将军徵鏦庶子名曰偕漷辅国将军徵鐬嫡子曰偕沾沈府镇国将军诠蓥嫡长子曰勋淰第二子曰勋渰
　　○抚治郧阳等处都御史郑时奏湖广郧阳襄阳荆州三府并狭西汉中府及商州所在多流民未能复业乞免各州县官明年朝觐令在任抚恤吏部议覆裁减衙门可依所请其全设衙门仍照例朝觐从之
　　○虏入辽东广宁卫之岐山台境杀掠人畜巡按御史贾锭劾守备都指挥胡忠失于防御镇巡官言忠前有斩获功请稍轻其罪诏俱宥之
　　○徽王奏欲照德王例往祭中岳嵩山之神上曰王藩屏为重且中岳不在封内未可轻动因贻书止之
