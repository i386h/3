<!-- { "loadSidebar": true } -->
　　○高邮康济河成初南京兵部左侍郎白昂奏凡高邮湖行船最忌西北风往来舟楫多致覆溺若于甎塘内开复河一道引水行舟可免风涛之患于是巡河监察御史孙衍管河郎中吴瑞因共挑浚并置闸堰筑堤岸以利牵挽往来称便焉  
　　○酉刻日生右珥色赤
　　○丙寅南京广西道监察御史郭纴言人主垂无穷之统其本惟在于太子而太子之善则又在于辅臣稽诸往古益辅启以衍夏祚四百余年伊尹辅太甲以衍□祚六百余年周公辅成王以衍周祚八百余年秦非不爱其子非不欲亨国如三代然以李斯赵高为辅其平昔所以教之者皆致亡之道也尚何能保有其国哉汉昭帝年方十四即能辨霍光之譛然终不能为汉贤主得非以辅之者不学无术之人乎今  皇太子聪明异尝正当选择辅佐之时臣愚以为师传讲读之官必须择取平昔孝行彰闻忠荩著称严毅方正学术无偏者为之其侍御仆从之臣亦必择取平昔志操端洁威仪谨恪慈祥笃实者为之其轻浮浅露憸邪忌刻之徒一切勿取则前后左右罔非正人自然可以涵餋气质薰陶德性异日尧舜之德雍熙之治皆自此出矣奏入  上命所司议礼部议谓纴所言与兵部尚书马文升前所言之意合皆深得古昔教餋太子之遗意我朝  列圣继统率循此道故建储之后出阁之际必慎选名德以充讲读辅导之任凡左右仆从之职亦皆遴选以充彝典具在皆可举行伏惟  圣明监帝王之法遵  祖宗之制慱求其人以专其任  宗社之休生民之福端系于此  上曰慎选端人辅导黄储各官所言诚国家要务尔礼部其记之待皇太子出合以闻
　　○兵部右侍郎张海上安边方略六事一驭戎以定酋帅甘肃即古河西五郡之地自哈密为土鲁番侵占人民奔溃诸夷熟羌来归在边安插积聚数年蕃育日多群犬豕之人而豢餋之有识寒心已尝奏行守臣欲令驱遣因彼逋逃穷虏不可轻动至今徙之尤难况此虏心性叵测今转徙日久不立酋长未有统摄异日酿成大寇卒受其弊今甘肃等卫皆系镇守分守重地屯宿重兵皆有外城分住夷人可以安辑防微杜渐终宜驱出但未有隙可乘耳及译审都督奄克孛剌都督佥事写亦虎仙等皆可任使俟哈密平复设都督一人命奄克孛剌治事以写亦虎仙等分领诸夷则远有酋帅之托近无几席之患矣一立法以除乱本访得哈密夷人马黑麻打力先使土鲁番因叛附之寻率番众入寇戕杀罕慎夺据城池后冒充番使入贡归则紏合哈密诸夷投顺土鲁番残灭其国至今一国夷人怨入骨髓此贼家属有寄住甘州者乞责令抚夷官密为防范俟哈密恢复之日锢之本地以待彼贼或来归者擒之治以重法则内以惩创夷人外以阴剪土鲁番羽翼祸乱可息也一重译以审夷情中国之于夷狄其情难知如得其情思有以制之安能为中国患哉今访之土鲁番在哈密迤西七百里土城大如营者三小如堡者十六戍甲不满三百兵马不满三千亲党俱亡止兄一人与相讐杀左右亲者十一人与治国事外无近番可恃之国内无中国交通之人昔狼河欲约匈奴绝汉赵充国敕视诸羌毋令角□羊仇元昊寇宋皆野利天都二将之策种世衡以谋去之今土鲁番之情状事势卒难周知乞敕甘肃守臣或因其向背或迹其虚实或用世衡之谋使彼亲者相离或从充国之计使彼仇者不角□羊俟时而动则虏情前之庙筭先定矣一先计以遏乱略阿黑麻蟠据西域交构叛夷以规贡利昔莎车杀汉所置莎车王冯奉世矫制诛之郅支单于拘留汉使陈汤矫诏杀之今阿黑麻杀罕慎有莎车之罪执狭巴有郅支之恶臣计此虏专仰贡马为生此可以计屈未可以兵破若仍务姑息恐堕其计中以占哈密为利阶以餋狭巴为奇货乱将何时已邪乞将今之赏赐土鲁番使臣衣服银两追回发甘州收贮封闭嘉峪关暂绝西域贡路将本番使人男妇拘留以彰天威以挫虏志纵一二人归语彼酋自审去就责重主将练兵聚粮为经久战守之图俟此虏款塞求通果有诚意宾服上请区处则古振国威外定祸乱哈密可复矣一修边防以固封守甘肃东中西三路延袤二千余里四当敌冲盗贼出没无时若不因地制利务为悠久守备之图恐盗贼滋蔓为祸不可胜言臣按诸路或当增筑墎墙或当修理壕堑动有数十百里取水之路远者或四五十里工程浩大必岁久乃可成功乞敕甘肃守臣督官军于农间之时渐次修理边防或地有沙石者用古人植木立栅之法或水路不通者用他边窖水之法使营垒相望哨守相闻靖虏安边之计得矣一预调度以足兵食甘肃地远寡援一有警急赴京请兵往回万里及调客兵缓不济事迩者议调狭西洮河岷之军策应寻复中止然宁夏虽近凉州系腹里边方洮河岷虽近庄浪系腹里卫分官军用之有名无实惟延绥之军生长边陲谙识战阵乞敕延绥守臣请选游兵三千本镇操守专听甘肃调用及行户部区画粮草务足主客兵五万人三年之食则足食足兵久驻之基也命兵部会议以闻
　　○丁卯升广东布政司右布政使金泽四川右布政使郑龄为本司左布政使兵科都给事中蔺琦为顺天府府丞
　　○山西按察司副使马隆丁忧服阕复除湖广按察司
　　○给内府酒醋面局幼匠二百名米人月五斗
　　○庚午赐晋府永豊郡君并仪宾黄恩诰命冠服如制
　　○升四川布政司右参政舒清浙江右参政林同河南右参政朱瑄俱为右布政使四川按察司副使侯英为按察使清瑄俱本司同广东英狭西
　　○先是詹事府少詹事兼翰林院侍讲学士谢迁丁其母宜人邹氏忧  上念迁侍从之旧因其请特赐祭葬至是其父封左庶子恩之丧迁复以谕祭及启圹合葬为请亦允之○镇守湖广总兵官镇远侯顾溥以疾乞休  上曰卿征剿贵州苗贼既有功班师还镇朝廷方切委任有疾宜善调摄不允所辞
　　○初虏入狭西镇番卫境杀掠人畜守备都指挥贺能指挥陈钦陈源坐守备不设下巡按御史逮门俱拟边卫充军都察院以能有斩获功而钦源所领地杀掠不多情轻律重得旨宥之能降一级钦源各降二级并带俸差操
　　○辛未给韩府通渭王徵銶禄米岁一千石本色六百石折色四百石
　　○四川茂州地震有声
　　○癸酉升工部郎中曹元为浙江布政司右参政山东济南府知府李进为四川右参政江西按察司佥事陈祥为四川副使
　　○甲戌四川董卜韩胡宣慰使司遣番僧国师镇南劄叭等松潘商巴寺番僧罗儿星吉等来朝贡方物赐宴并彩叚衣服等物有差其劄失藏卜等请袭其师切旺坚参禅师都纲之职从之
　　○黜狭西左布政使王衡为民降监察御史张文为贵州布政司照磨李鸾为湖广衡州府知事初文开报各官考语署衡曰不谨衡闻而怨忿遂奏文监临科场默记私号出巡回至城外与总兵官夜饮路逄三司不下马且失奏贼数托鸾代奏之复奏鸾酷刑棰死知县时文典史任振及与已辩争之时追至察院门外投以砖石失风宪体命下鸾文于锦衣卫狱鸾文亦奏衡进表索属县夫银与驿丞崔玺有仇欧之溺水而死酷刑致死人命及取所部女为妾徵收停徵物料科罚商人银米诸不法事  上命工科给事中童瑞等往勘虗实相半衡因讦瑞等私拨驿驴驮送廪米连引者甚众至是解衡至京与文鸾面证刑部拟衡赎罪革职鸾文赎罪还职有旨衡原籍为民鸾降四级文三级俱调外任
　　○丙子土鲁番既据哈密又欲紏北虏入寇镇守甘肃总兵官都督周玉三上＜锍-釒＞引疾乞休监察御史白鸾劾其临事避难请寘之法别选他将代之  上令王用心供职以图报称不必更代
　　○丁丑改贵州思南府印江长官司为印江县设知县典史各一员原土官正长官张鹤龄以有罪革罢其副长官杨德胜改调为随府办事土官不许干预县事从巡抚都御史邓廷瓒奏也
　　○戊寅旌表孝子二人节妇五人赵澄山西平遥县学生李用辽东广宁右卫学生俱母丧庐墓旌其门曰孝行王氏浙江慈溪县民刘煟妻艾氏江西进贤县学生傅金妻邓氏分宜县民欧阳伯瑞妻欧阳氏广东四会县民林相妻朱氏辽东金州卫指挥佥事张顼妻俱守节无玷旌其门曰贞节
　　○后府都督佥事李铭卒铭初代世职武成后卫副千户以功历升都指挥佥事成化中充右参将分守燕河营久之升后军署都督佥事充总兵官镇守蓟州弘治五年遇例实授都督佥事寻致仕至是卒赐祭葬如例
　　○己卯录平贵州苗寇功加行军总兵官镇守湖广镇远侯顾溥太子太保仍岁增禄米二百石赐监督军务镇守贵州太监江德禄米岁二十四石升提督军务巡抚右副都御史邓廷瓒为右都御史仍巡抚地方协同统军镇守都督佥事王通署右都督随军纪功巡按御史黄玹为南京大理寺右寺丞又升领兵右参将赵晟为都督佥事守备都指挥佥事刘英为都指挥同知都指挥同知王宁为都指挥使其余官军及土官人等九千六百四十余人升赏有差
　　○南京太常寺卿陈音卒音字师召福建莆田县人天顺八年进士改翰林院庶吉士授编修预修  英庙实录尝上＜锍-釒＞陈时政乞召还尚书李秉给事中王徽等复其职及擢举人陈献章置之台谏革去法王佛子位号言甚剀直九年秩满迁侍讲时西厂方炽千户韦瑛因缉访建宁卫指挥杨＜曰华＞事夜率逻卒入兵部主事杨仕伟家并欲逮系其妻音与之邻亟秉墉呼曰尔何人敢辱朝士如此瑛亦问曰尔何人曰我翰林院侍讲陈音也了无怖色瑛为之少戢已而迁南京太常寺少卿九年考满始进本寺卿至是卒年五十有九赐祭葬如例音为人敦朴外若不慧而中所操执莫能夺为文典实有理致尤邃经学四方举子质经疑者踵至多取高第至显仕子华举进士
　　○庚辰给国子监云南贵州四川军民生夏衣如例
　　○辛巳夜月犯毕宿
　　○壬午命狭西起运甘肃边粮该纳折色者每石折银七钱愿纳本色者听
　　○巡抚都御史邓廷瓒奏贵州布政按察二司堂上并八品以上首领官月止于任所支米二石知府以下月止支一石其本色折色俸粮俱于原籍关支请令各官本色俸粮俱于任所支给为便户部请暂如所奏不为例从之○癸未  孝庄睿皇后忌辰  上祭  奉先殿遣驸马都尉齐世美祭  裕陵
　　○朝鲜国王李娎遣陪臣户曹参判河叔溥等奉表贡方物贺  万寿圣节赐宴并彩叚衣服等物有差赐王锦叚等物如例
　　○乙酉  孝穆皇太后忌辰  上祭  奉慈殿遣驸马都尉齐世美祭  茂陵
　　○升监察御史谢罃为云南按察司副使刑部员外郎沈清为江西佥事
　　明孝宗敬皇帝实录卷之八十九终
　明孝宗敬皇帝实录卷之九十
　　弘治七年七月丁亥朔孟秋享  太庙
　　○遣内官祭司门之神
　　○戊子直隶苏常镇江三府风雨骤作潮水泛溢拔木飘瓦平地水高五尺余沿江地水高一丈坍塌房屋城垣民多溺死
　　○己丑  万寿圣节遣驸马都尉蔡震崔元告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝
　　○  上诣  奉先殿  奉慈殿  太皇太后  皇太后宫行礼毕出御  奉天殿文武群臣及四夷朝使行庆贺礼
　　○庚寅  仁孝文皇后忌辰  上祭  奉先殿遣驸马都尉杨伟祭  长陵
