<!-- { "loadSidebar": true } -->
　　○巡抚湖广都御史梁璟言比礼科给事中张九功奏请查革武当山供给道士及额外进贡之扰民者礼部移文臣等覆议近奉登极诏旨停止一切额外贡献今提督武当山太监韦贵等已贡茶梅复贡黄精竹笋俱非永乐十四年所定常贡之数乞赐停免又永乐中武当山食粮道士不过四百近至八百余人道童亦有千余乞照额放免以省冗食又太监陈喜别带道士三十余人俱领敕护持往往离本宫百余里外深山之中或擅创庵观或寄住民家甚至招集无赖强占土田不遵提督等官约束恐岁月滋久酿成他患乞追回原敕额外者递还原籍庵观拆毁田土归之旧主从之
　　○先是土鲁番使臣火只哈辛赴京进贡至河南卫辉府违例索要船只至临清州收买违禁食茶彩叚五十余柜至是  上命执伴送人于法司论罪仍查究临清市商已卖物货命所司斟酌给带
　　○癸丑河南镇巡等官奏修筑黄河决堤财用浩繁欲将今岁起运各边粮存留三分之一户部覆议边储见缺难准存留惟折银分数可随宜量减旧例河南输大同宣府米每石徵折色银一两输真保定者石徵五钱或六七钱今请各递减一钱于内可得银六万余两并以布政司积贮银十七万余两给之亦可足用从之
　　○刑部尚书何乔新奏近奉诏旨以天气暄热审释罪囚切见监候重囚前寿州知州刘概阿谀汤鼐假梦为徵语涉狂妄比律论死情罪固宜但原其初心本出于无知妄作比于造妖言惑众者不同又据其从兄棠诉称概五岁丧父无他兄弟母孙氏守节三十余年曾受旌表老病而贫饥寒悲痛无所依倚概即死母必随之生无人为养死无人为葬诚可矜悯  上曰刘概既母老孤子宥之发海州守御千户所充军盖先是  上以吏部尚书王恕论救之奏已有意宥概矣
　　○甲寅降湖广沔阳州知州董杰为四川行都司经历司都事坐与御史汤鼐主事李文祥庶吉士邹智等私议朝政也
　　○山东兖州府知府赵兰陈六事一请定礼乐谓孔子庙在国子监者  皇上或躬临致祭或遣官代祭是以  天子祭先师器用十二笾豆舞用八□□八月□宜也其天下郡县庙学岂可僣用此等礼乐以祭乞议处之一请详祀位谓大成殿后宜别为寝室祀叔梁纥配以颜路曾皙孔鲤其七十子言行者见如有子辈并宋周程张来数子宜皆升坐殿上通谓之哲以备一代之制一请议谥号谓周公制礼作乐前代常加谥文宪王今一列革其旧有之封号止以太师周公称之恐名爵不足以副功德之实乞会议复旧一请补缺略谓孔颜孟三氏子孙各有官爵祭田惟曾氏子孙未有乞赐祭田给人户备洒扫选贤良户为庙主岁时祭祀仍令有司主之一请重刑名谓乞敕礼部行两京国子监及天下学校督令监生生员讲读律令习学刑名与五经四书并行不悖提调等官时加考较至吏部考选之时亦依见行事例出刑名论题各一道次其优劣而选用之一请著恩典谓天顺八年诏文武官员以礼致仕五品以上者进阶一级乞推此恩典内外文武官员不拘五品以上其自愿致任曾经考称无过名者俱进阶一级仍致仕以励臣节命所司知之
　　○命故金吾右卫带俸都督佥事传泰之子良袭原卫指挥使
　　○乙卯初会昌伯孙忠子四人曰继宗绍宗显宗续宗俱以恩特升为指挥使世袭继宗既袭伯爵乃以其子琏袭其指挥三传至銮以优给带俸会诏汰恩荫冗官并黜之至是銮自叙承袭之久而于一门之中独见黜退乞复其职  上曰继宗侯爵子孙已世袭矣其己之
　　○丙辰巡抚山西都察院右佥都御史翟瑄及巡按监察御史茆钦奉例考察请黜老疾等官晋府伴读李谦等九员吏部覆奏从之
　　○僧录司左善世周吉祥等奏比寿州僧告知州刘概擅拆毁寺观乞治概罪且请令天下诸僧道司免行拆毁礼部覆奏概所行非概宜坐吉祥等以故违禁例阻挠新政之罪  上曰近年僧道不守清规伤败风化及私创寺观费耗钱粮者甚多朝廷累有禁约周吉祥何为辄便奏扰法当究治姑贷之吉祥乃贵戚之为僧者也○丁巳巡视浙江刑部左侍郎彭韶言盐课宿逋不可复徵欲酌岁年久近量为轻减自宣德正统至景泰四年者尽蠲之景泰五年至成化初者每引追银一钱成化初至十三年者每小引折银一钱四分成化十四年至二十年者每小引收银一钱五分或二小引折布一疋如折布者须银布兼收其灶丁逋课每岁带办二分而商人有引无盐者责令销缴以绝私贩之弊下户部覆议从之时韶但知恤悯贫难而不知已徵未纳为总催等所侵克者概为优免议者惜之
　　○命鬻仪真淮安批验所掣割余盐一万七千二百四十引以济边储○减定浙江处州府银矿岁课一万二百三十七两有奇温州府泰顺县银课六百四两有奇
　　○裁革松阳宣平云和三县管场县丞各一员从巡视浙江刑部侍郎彭韶奏也
　　○给晋庶人钟鋡及其妻妾三人人月支口粮并折支布绢绵花米麦共三石
　　○四川丹棱县地震
　明孝宗敬皇帝实录卷之二十六
　　弘治二年五月戊午朔定边等四卫军士愬岁旱蝗草价无由办纳户部言四卫草场地有为民侵种者前此徵其价贮于通州库宜以代输庶苏军士之困从之
　　○户部奏山西沁州连岁荒歉守御千户所官军不支俸粮者二年不支布花者六年矣请以布政司所贮河东运司盐银给补俸粮每一石给银二钱五分其冬衣布花则给以布花银价从之
　　○命京卫并直隶各卫所官军弘治二年六月七月俸粮各预于前月放支以米价踊贵也
　　○湖广木册长官司护印冠带舍人田贤及容美宣抚司致仕宣抚田保富各进马为土人谭敬保秦墨古送赎罪刑部言旧制夷人纳马赎罪盖以情罪稍轻不欲尽法若情犯深重罪状明白亦难准赎请行巡抚等官查处以闻从之
　　○命回回贼田士连余党田森等二十人覆审无冤即如律处决应给为奴男子无少长悉配贵州卫所妇女听归其亲无亲者遣配宁夏无妻军士亡者仍令守臣定限捕之
　　○庚申河南守臣奏河决开封黄沙冈苏村野场至洛里堤莲池高门冈王马头红船湾六处又决埽头五处入沁河所经郡县多被害而汴梁尤甚  上曰黄河冲决民居荡析朕深愍念其即行巡抚官督所司役五万人修筑务使河复故道不为民害以副朝廷捄灾恤患之意
　　○辛酉南京兵部左侍郎白昂言南京江淮济川二卫马快船夫逃亡者众宜如逃军事例责令邻伍首解典牧所岁解皮角往复艰苦请即于南京工部收贮各仓军斗及象马草场草库近多余丁而无口粮宜如漕运事例月给月粮三斗俱从之
　　○壬戌端阳节免宴
　　○前军都督府都督佥事王受初以年例致仕至是自陈未衰乞再效用特准带俸随操
　　○四川成都府自庚申至是日地连震有声
　　○癸亥木星昼见于己位
　　○甲子升户部右侍郎叶淇为本部左侍郎改工部右侍郎刘璋为户部右侍郎
　　○狭西巡抚巡按等官以西延平庆临巩等府州县并西安等二十卫所连岁荒旱军民逃亡者众请下户部议措备粮草之策户部言狭西民前逃亡者至八万七千余户军逃亡者至一万九千余名自朝廷多方赈济逃民复业者已五万九百余户军复伍者已一万三千余名今荒田不耕者尚多请暂给有力之人耕种原粮一石岁暂收银一钱草一束收银五厘以备官吏师生及旗军人等俸粮之用俟本主复业仍旧给还从之
　　○山东巡抚等官奏上济南等府卫武定等州县屯所弘治元年秋田灾伤分数户部覆奏灾至二分以上者各递减一分免之有收自八分以下者各递加一分徵之  上从其议
　　○命升他失卜剌哈孙等处有功夷人绰卜都及脱脱卜剌官各一级仍赐其同功二十人各彩叚二表里初土鲁番阿黑麻王攻哈密杀都督罕慎而委其酋长牙兰住守绰卜都等旧款附哈密遂攻牙兰杀其弟仍夺其叛臣者盻卜等人畜以归  上念哈密残破欲激励诸夷以图兴复故有是命○乙丑命锦衣卫带俸都指挥佥事乌铭忠义后卫带俸都指挥佥事李能金吾左卫带俸都指挥佥事卫勇羽林前卫带俸都指挥同知喻勇俱铨注狭西都司铭补安会领军官能补庄兰领军军政官卫勇补延绥领军官喻勇补甘州领班官
　　○丁卯
　　太祖高皇帝忌辰  上祭  奉先殿魏国公徐俌承命祭
　　孝陵
　　○升巡抚贵州都察院右副都御史孔镛为工部右侍郎
　　○降狭西闲住署都指挥佥事李俊为署指挥佥事俊初以都督佥事充右参将守肃州虏入境杀掠不能备御降署都指挥佥事至是狱上再降之
　　○命锦衣卫镇抚司带俸都指挥佥事纳颜台之子狗儿代为指挥使带俸差操
　　○南京监察御史李端巡视长安四门仓场坐对承天右门指挥徐政发告守备太监陈祖生等以开端因奏守门内臣索要财物指挥杨瓒率军围绕惊疑人心及陈祖生挟私诬陷等事下锦衣卫勘问无实法司拟端赎徒还职得旨端不循礼法事觉又不输情降调边任为四川永宁宣抚司经历端初坐长安门外有告守门内臣坐于千步廊下索要财物者端将察之入门内臣揖之坐端忘其然也遂与坐后因以为常又数以事检束内臣之生事者故及
　　○戊辰命安昌伯钱承宗南京本色禄未改拨一百石于京仓支给
　　○修京城九门内外墙垣及闸坝堤岸
　　○己巳  仁宗昭皇帝忌辰  上祭  奉先殿遣驸马都尉游泰祭  献陵
　　○庚午初嘉兴贼余党曹阿寿等为官兵所获巡按御史陈金奏阿寿依共谋叛不分首从律斩枭首示众并具各犯家属财产应没入安置给亲等第以闻诏阿寿依议行法家属应没官者妇女送浣衣局男子别奏应安置者编发湖广武冈州妇女随住女子许嫁者归其夫余给亲收领财物入官房产给军民承业税粮子粒并如旧徵纳
　　○壬申升山东布政司左布政使邓廷瓒为都察院右副都御史巡抚贵州
　　○掌南京前军都督府事丰润伯曹振卒振初于中军都督带俸三千营管操弘治初掌南京前军都督府事专管新江口整饬战船操习水战至是卒于任讣闻辍朝一日赐祭葬如例振性驯雅无他才略晚始被用任未久无以自见然亦能守爵禄不至废坠云
　　○甲戌掌太常寺事太子少保礼部尚书刘岌乞致仕许之命给驿以归有司月给米二石岁拨夫役四人○升福建布政司左布政使戴珊为都察院右副都御史抚治郧阳等处
　　○锦衣卫夷匠阮清等其先安南人永乐中以能制火铳短枪神箭及刻丝衮龙袍服收充军匠月给米一石后以例减五斗至是清等自言夷人无家不赡诏仍与一石
　　○给晋庶人美埝之子钟鏀使女衣粮如例
　　○丙子命编发静宁州知州李谅于湖广靖州为民并停南京礼部尚书黎淳俸两月谅前为南京礼部郎中盗本部俸银二千九百七十两淳失于觉察为御史杨琎所发也
　　○丁丑巡抚甘肃都御史罗明奏边仓收粮每石加耗米八升三年查盘之时或有亏折乞以此八升补作正数如八升之外复有亏耗始治以侵盗之罪从之
