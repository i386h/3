<!-- { "loadSidebar": true } -->
　　○命工部左侍郎李璲兼都察院左佥都御史总督延绥等处军饷先是户部以延绥告急奏遣郎中田彭往理军饷至是复请大臣督之乃以命鐩因再请发太仓银十万两以济之开中两淮盐二十五万引河东盐十二万六千引仍令狭西等四布政司所属考满官于延绥诸仓纳草免赴京考核农民纳银于狭西布政司补诸司吏役亦免考试并请举往年纳银补阴阳医官及授散官冠带例俱俟事宁停止有旨令考满官纳草事仍会吏部议处以闻余皆如拟后考满纳草事竟不行而以官吏纳银赎罪补之
　　○升狭西布政司右参政章玄应为广东右布政使
　　○赐建州卫都督佥事弗喇答祭从其父致仕都督完者秃请也
　　○命武安侯郑英南和伯方寿祥领续选听征官军于原营操练
　　○辽东开原清阳等处累被贼入境杀虏人畜都指挥王琰等下巡按监察御史逮问俱拟充军  上以情轻律重降琰等二人官各二级带俸差操罚都指挥王宗等八人俸各三月参将胡忠俸一月忠与分守左监丞黄延仍戴罪杀贼
　　○辛巳升山东兖州府知府龚弘为浙江布政司右参政江西赣州府知府何珖为广西右参政
　　○命江夏安惠王支过禄米免还官
　　○壬午赐安南国王黎晖皮弁冠服一副常服一袭金犀带一事从其请也
　　○礼部议覆掌国子监事礼部右侍郎谢铎所陈三事谓叔梁纥立庙及吴澄从祀事铎与学士程敏政尝言之俱以廷议不合而止今请再集廷议岁贡生员入监一年方许告就教职请如铎议余皆有不可行者惟论吴澄不当从祀时尚书傅瀚力诋铎言为谬侍郎焦芳曰铎言诚有难行者但草庐先生苦心著述虽若有功而出处大节则真有可议铎言不当从祀是已瀚力称前人之请为有见今不可遽易芳曰所谓前人者盖杨士奇也今天下方议其当柄用之际虽从祀大事犹能私庇其乡人可又袭其非耶瀚曰薛文清学徒慱而少著述人犹曰能继道统为之请列从事况草庐著述之多可不祀乎芳曰不然文清著述虽少于草庐而出处之正则加草庐之上矣况以尽心知性之学达穷神知化之妙其读书一录皆写其身心之所得盖在圣人所必与者岂常人所能识也然至今犹木跻之从祀草庐著述其何以加之且道统者谓深达往圣之域而身有之者也传圣门之道者莫加于颜子后世称未达一间彼岂以著述为达郥今欲尚言而不尚行则取寻常士且不应如此而况道统之大顾谓能修辞立言者即是而不复论其大节岂不悖乎瀚不能应于是会集诸廷臣议而芳不与瀚竟引礼所谓凡祭有其举之莫敢废诗书所谓率由旧章监于成宪以文其说而于澄忘宋事元之大节略不及澄遂仍旧从祀而铎议皆寝论者谓士奇之以澄欺  宣庙非特私其乡人而措意亦有在瀚不悟此则唯溺乡里之私而不顾君臣之大伦正道统之攸系乃据为旧章成宪再不可议然则杨时奏黜王安石之配享当时安石岂无朝命而配享哉特其命虽出于朝廷而事实由臣下阿私所亲以误朝廷而非天下之公议所以易之后世竟不以为过也此岂横私意于胸中者所能与哉
　　○癸未巡抚保定等府都御史张缙以潼关卫元日地震上修省五事一广储蓄谓保定河间二府乃京师要地请于有水时月照河南等处例或将临清德州水次仓粮改派或将江南拨运二十万石内以其半分运收贮其每年存留马草先折米充官军俸粮者仍徵本色却将大名府存留多收粮米拨补以补原草折米之数一习教练先将保定等处寄餋马匹连地亩草料俵给民壮骑操餧餋一遵定制各府台柴夫乞免佥夫头止徵银价角□羊纳雇工一守明训凡钦赐庄田乞将子粒折银角□羊部转令各官关领其遇灾伤一体减免一均科派保定等六府科役繁重民力不堪乞将别项物料洒派各司府州办纳命所司知之
　　○给延绥官军马二千匹○镇守大同太监陆訚上防边七事一大同小边外无险阻贼易驰突宜挑品字窖坑深阔各四五尺有山冈处则筑墙三四道使虏骑不得长驱一大小边墙年久隳圮且墩堠稀疏难于防御又地气多寒军士瞭望尤苦乞稍增高厚筑一丈有余上为垛口昼夜传筹巡验墩台空处增筑之各置铜锣木牌木梆遇有贼至昼则击梆夜则击锣将数书之于牌急相传递则易为应援一小边以里地势平漫未常设立城堡宜东自宣府阳和西抵偏头关老营每三十里筑一堡设衙门仓场起营房令官军千人久驻屯种命都指挥一人为把总其防御参将仍移于新设要害之地一大同旧无营垒临时挑治率多危迫宜度水浆便利之地每十里增筑一垒高深一丈使互相联络易为战守一大同军民住种乡村有远至百里者往来遇贼人畜常被杀掠宜择其地便或三五村分别军民筑一砦堡务令高坚给以兵器有警各令军卫有司收遂入堡如失守者分军民坐所司之罪一西路僻远止一路墩台仓卒难达宜于平虏井坪朔州三城烽火分接往南至朔州古城北至马邑山阴诸卫直抵大同城南量墩台相去远近于中增设了见虏数多少宜先定传报之则昼举号旗夜举灯笼使相次飞报一大同亦有险山峻岭虏骑多伏于下令轻骑据高冈窥我虗实宜于冈领之上筑墩台无事以近地屯种之人守之有警则增军瞭望以破虏之阴计事下兵部议谓小边增设城堡令官军久驻则兵分势寡可如辽东例每四十里择地增筑一城可容千人仍分番守之为便其余皆可行从之
　　○甲申土鲁番等地速坛阿黑麻等各遣使满剌法虎儿丁等来贡赐宴并彩叚衣服等物有差
　　○先是内使刘雄过仪真知县徐淮不以时供应雄怒弃关文渡江愬诸守备太监傅容奏其事命械系淮付锦衣卫栲鞫之时给事中许天锡监察御史冯允中皆上＜锍-釒＞请宥淮而六科十三道亦继以为言皆不允刑部拟淮赎杖还职命免赎对品调除边方
　　○乙酉升狭西按察司副使李隆为狭西布政司右参政
　　○升监察御史张黻为狭西按察司副使南京监察御史王启为江西佥事
　　○光禄寺奏供应牲口不敷乞令礼部议处猪羊银三万二千八百余两给还行户礼部覆奏近屡得旨不许本寺再借太仓官银盖太仓银本以备各边之用今边情正急户部方欲补还原借之数岂宜再借惟愿  皇上特敕本寺一切用度悉减元年以后增添之数则供应自然有余而行户价银亦可以渐而偿矣从之
　　○丙戌赐周府襄城县主并仪宾企正西平郡君并仪宾卫锦宛丘郡君并仪宾张锦上虞郡君并仪宾刘鲸晋府永城郡君并仪宾刘纶诰命冠服如制
　　○漕运参将都指挥佥事周瓒卒瓒初袭大河卫指挥佥事成化二十三年以催运粮功升署都指挥佥事弘治五年例实授都指挥佥事八年充漕运参将兼守淮安九年改锦衣卫带俸至是卒赐祭如例
　　○改派宁国府额办祭祀山羊六十只于浙江而以原派狭西供祀北羊四十只改派宁国府俟事宁之日仍旧又改派真定等四府并河南山西额办明年供祀牛羊五百只于苏常徽庐等府并徐滁等州角□羊纳以西北边有警故也
　　○命云南都司都指挥佥事刘镛之子俊代原职云南后卫指挥使
　　○丁亥先是虏犯蓟州马兰谷小毛山口逻卒死者九人掠去者二人男妇燔死者十五人命逮问把总指挥夏仁等八人罪罚分守右参将高瑛俸一月与左监丞邢玉俱戴罪杀贼镇守太监张忭总兵官阮兴巡抚都御史洪钟姑宥之
　　○升辽东宁远卫指挥同知盛铭为署都指挥佥事充右参将协守广宁命湖广靖州卫指挥佥事宋瑛守备武冈以都指挥体统行事
　　○山西岳阳县地震有声如雷
　　○戊子以行人李玑杜旻胡瓒知县袁仕赵时中进士阮吉为试监察御史仕玑河南道旻四川道瓒山东道吉狭西道时中广西道
　　○时提督军务都御史史琳与泰将神英领军将行琳虑兵寡不敌请大发京军以继之兵部议请益兵七千通前为一万分三发以往从之遂命监督太监苗逵总兵官朱晖等即择日启行既而晖亦奏虏猖獗非往年比更乞益兵并假以便宜之权且请分兵为两路一自居庸抵大同而西一自保定而西兵部覆奏再命都督李俊李澄充左右参将俊领马队七千澄领步队三千先后从保定行逵晖及监枪少监从宣府大同并进赐逵等敕曰近延绥等处守臣节报达贼拥众近边不时侵犯今特命尔监督军务保国公朱晖挂印充总兵官都御史史琳提督军务太监朱秀管领神机铳炮都督同知李俊都督佥事杨玉神英李澄充左右参将统领京营官军前去会合征剿尔等至彼从长计议相机调度分布要害设伏出奇或遏其冲突或邀其归路或掩其不备直捣巢穴务中机宜大同宣府偏头关及狭西宁夏甘凉等处游奇等兵俱听随宜调用如遇宁夏等处各路有警即便挑选精兵分投前去会合截杀参将而下及所在各该镇巡等官悉听节制官军头目人等敢有违犯号令者重以军法处治其有临阵退缩不用命者指挥以下就便斩首示众然后奏闻其斩获首级俱送纪功官处审验明白从实开报以凭升赏不许冒滥合用赏犒银两于户部奏准数内支用若有杀贼奇功该给银牌勘合者尔等公同纪功官就于军前给与以励人心其纪功御史务要随同军前纪功事有难拘常例及敕内该载未尽者听尔等便宜处置尔等受兹简命宜尽心竭力设策运谋申严纪律明正赏罚以振作军威殄灭虏寇绥靖地方庶不负朕委托尔惟钦哉事宁之日具奏回京
　　○己丑故事凡奏军情许径于鸿胪寺封进或值斋戒日俟斋毕始进兵部尚书马文昇奏今边方多事必俟斋毕上奏恐误事机请自今重大边情毋有所避从之
　　○赐锦衣卫大汉将军千户孟文达等四十八人罗衣以其随侍经筵故也
　　○庚寅太子少保礼部尚书兼文渊阁大学士李东阳再乞致仕  上曰卿才德素著精力未衰有疾宜用心调理以副委任岂可固求退休所请不允
　　○给秦府故镇国中尉秉柯生母骆氏餋赡米岁三十石
　　○辛卯升南京兵科给事中倪天民为狭西布政司右参议
　　○复暂免顺天保定等府及狭西山西河南山东弘治十五年额办供应牲口令浙江江西湖广福建及南直隶府州如数分派买办俟边警宁日再议从礼部会议奏也○壬辰礼部主事林沂应诏言五事一开言路始者吉吉人王雄辈以言得罪固自有辞而臣下得因以藉口国家有大利害何自而知乞敕所司查近来以言得罪者悉从叙用一倡勤俭愿  陛下卑服菲食不事土木凡诏旨之所增取悉皆停止及所遣内外臣僚皆令回京一实皇国谓国家用人勿太拘资格使天下豪杰得以自奋又凡近来有直道去国如周经何乔新许进章懋杨茂元辈乞复起用又守令民之师帅乞如开元故事选台省名臣为之如其政果卓异郡守召为列卿县令俟两考以上进擢一修兵政大要在于选将博求忠勇历练之人练兵召募山狭西北之义勇务使付托得人一主公道谓主公道者天子之事而扶持公道者宰相之事比见  圣治渐不克终纪纲既坏士习随之愿  陛下简任大臣精选科道而公于进舍一以委之＜锍-釒＞入命所司知之
　　○升通政使司左参议姜清为本司右通政右参议陈勖为左参议
　　○山西道监察御史邵蕃丁忧服阕复除四川道
　　○录故吏部尚书李秉之孙邦祐为锦衣卫百户以秉为都御史时常督军征建州有功故也
　　○癸巳  仁祖淳皇帝忌辰  上祭  奉先殿
