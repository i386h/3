<!-- { "loadSidebar": true } -->
　　○先是吉王奏长沙卫都指挥杨铨巡视洞庭湖多占军余及诸不法事下巡抚都御史徐恪勘问展转委官未报恪既升南京工部侍郎去都御史樊莹受代亦未结养病归王复奏命大理寺少卿陈璚等按核奏上得旨铨照例降一级恪罚俸二月莹既养病已之
　　○丁亥遣户部右侍郎王继祭太仓之神
　　○遣顺天府官祭宋承相文天祥
　　○广东布政司左参议罗鉴丁忧服阕复除河南布政司
　　○狭西镇番卫地震有声如雷○戊子升礼科右给事中胡瑞为湖广布政司左参议
　　○乙丑昏刻金星犯天阴南第二星
　　○庚寅巡抚凤阳等处都察院左副都御史李蕙奏致仕六安州知州刘镒河南罗山县人前在州四年积预备仓粮余十万石后致仕适连岁荒歉州民赖以存济者甚众请加旌异  上曰镒虽致仕余惠在民其仍进阶奉政大夫以劝为民牧者
　　○辛卯  景皇帝忌辰遣仪宾周钺祭陵寝
　　○吏部奉旨考察两京五品以下官照弘治元年例于是侍讲学士杨守阯上＜锍-釒＞言臣与掌詹事府事侍讲学士王鏊俱在随属听考之数但臣等俱掌印信俱有属官进而与吏部会考所属则将坐于堂上退而听考于吏部则当候于阶下一人之身顷刻异状其于观视已甚不美况我朝  列圣于学士之官特加优异如庆成侍宴坐于四品班上  圣驾视学与三品以上官坐彝伦堂内今四品官不属考察而学士乃与属官一概听考其于事体亦甚不便且学士所职乃讲读撰述之事非有钱榖刑狱簿书之责其称职与否  圣鉴昭然若非其人自甘赐黜又有不待于考察者伏望断自  宸衷循用旧典特假优礼示崇重儒臣之意从之
　　○壬辰宁府戈阳王觐鐰薨王戈阳王奠壏长子母妃刘氏景泰四年生成化二年册封至是薨年四十五讣闻辍朝一日赐祭葬如制谥曰僖顺
　　○命故成国公朱仪支过禄米免还官
　　○四川茂州地震有声
　　○癸已以旱灾免山西大同府属州县及行都司属卫弘治九年秋粮子粒有差
　　○甲午吏部会都察院考察在京五品以下官以郎中刘朝等八员俱老疾署丞时运等十四员俱年老员外郎郑文慓等三十一员俱有疾员外郎李泰等三员俱罢软无为郎中尹万化等二十一员俱持身不谨主事谢汝旸等八员俱浮躁浅露郎中刘宗儒等八员俱才力不及宛平县县丞于相等二员俱在逃请如例令年老及有疾者并致仕罢软及不谨者并冠带闲住浅露及才力不及者并降调外任在逃者为民从之
　　○故御用监太监廖恭原赐庄地五顷先有旨令入官给民佃种至是恭侄锦衣卫镇抚玘乞复赐管业户部议不可特与之令炤例起科
　　○丙申初兵科给事中周旋监察御史张淳奉敕勘牧马草场地既遍诣诸州县勘报于朝至是复各＜锍-釒＞论牧地事宜谓古者牧马冬厩夏庌顺时调爕今霸州等处草场极目荒墟人马无所栖息所以士卒不乐就牧多至逃亡宜缘其边界量立铺舍香河等县地俱为势家侵占霸州等处俱有  仁寿宫皇庄  陛下以天下为养岂必数百顷之庄乞罢之以益牧地三河县五军营草场一处多宣德间归附达官住种生齿既繁渐至失所宜简其材力可用者量任之边方以尽安远之道下兵部覆奏得旨设草场牧战马乃军国重事废弛年久今既清查明白皇庄并  仁寿宫及亲王等庄所侵占者俱照数退出牧马合行事宜兵部更议拟以闻亲王庄地户部查无碍地给易之
　　○改浙江严州府桐庐县东梓巡检司为绍兴府萧山县渔浦巡检司浙江海宁卫及守御四千户所仍令通属巡海按察司副使管辖从镇巡官请也
　　○赐建州卫都督完者秃肥河卫都督加哈察大帽金带从其请也
　　○河南修武县有黑气坠地化为石声如雷状如羊首
　　○丁酉清明节遣附马都尉黄镛崔元祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝○戊戌巡按四川监察御史荣华奏四川松潘自茂州入为南路自油安入为东路比者番人据险南路不通其东路往来者必用钱买路守备诸军往往为番人种田田功毕复追偿所食过粟又每肆劫掠军士以是疲困巡抚官以用威慑为启衅遂专务持重不事巡理幕府月取军粮买酒布与番人名曰赏番其实买和也中国畏番人如是数年后恐番盖横矣自今乞令巡抚官如故事每半年在边治理其镇守太监常在省城守护藩国无事不许出巡庶彼此不至观望推调地方可以无虞下兵部覆奏得旨从之仍谕令内官不许无故劳扰地方
　　○己亥命锦衣卫故带俸都指挥佥事和忠之子诚袭原职指挥使
　　○先是虏入阳和境守备都指挥佥事李鉴失于防御把总指挥王钺等四人失于飞报下巡按御史逮问俱拟边远充军  上以鉴等情轻律重各降二级带俸差操
　　○庚子赐周府奉国将军安汴并淑人侯氏镇国将军安＜氵剽＞辅国将军安沂奉国将军安氵□杂晋府镇国将军奇氵□轨镇国中尉表櫏代府辅国将军成陂□金诰命冠服如制
　　○礼科给事中叶绅等言古帝王之有天下未尝不以储贰为重谕教为急故早建太子以系天下之心预选宫僚以辅太子之德所以享国长久率由兹道  陛下以  社稷为重四海为心既早建  太子以定大计矣今  皇太子春秋渐盛新命加冠谕教之道不容或缓宜令谕德等官量授经书教以诵读正字等官量书字帖教以仿习庶习与智长化与心成实宗社万年无疆之休也章下礼部覆奏绅等所言教谕太子实朝廷重大本之事乞赐采纳诏待明年春暖以闻
　　○辛丑四川威州地震有声如雷
　　○壬寅  中宫千秋节文武官命妇朝贺
　　○赐各王府庆贺官员人等钞币有差
　　大明孝宗敬皇帝实录卷之一百二十二
大明孝宗敬皇帝实录卷之一百二十三
　　弘治十年三月癸卯朔湖广按察司佥事蒋昺丁忧服阕复除山西按察司
　　○乙巳升监察御史胡谅为南京太仆寺少卿
　　○升直隶河间府知府谢文为山东布政司右参政
　　○命贵州三年六年考满官惟方面知府赴部给由余止赴布政司考核造册类缴候九年赴部通考从巡按御史奏也
　　○刑科给事中杨廉奏近奉旨以本月二十二日出御经筵考之故事经筵日期起必于月初罢必于月终半年之内亦不过九举今以月终起以月初罢则所举有几且经筵开而后日讲继之经筵凡十日一举日讲无日不举经筵群官列侍礼法甚严日讲惟儒臣数人情意稍洽其感通之益尤有胜于经筵者今迟一日之经筵则废一旬之日讲  圣学之所缉熙恐不宜如是疏阔也乞召大臣与议经筵开罢日期及进讲切要经史不以泛及为博而以一暴十寒为戒实  宗社无疆之休  上曰朕已行之矣
　　○命户部运太仓银六万两于甘肃四万两于宁夏三万两于榆林五万两于大同五万两于宣府以给军储
　　○命山西镇虏卫带俸都指挥佥事朱鉴之子纲代原职指挥佥事
　　○裁革山西石州孟门巡检司
　　○时以修盖仓廒起各营军执役兵部尚书马文升等言京营乃朝廷自将之兵居重驭轻所系甚大往时有旨不许奏讨团营军赴工近修万春宫已役万余人若三大营军多内直执事之人比修皇亲宅第及公主茔宅及库藏仓廒已用一万一千余矣且连年民困于征求军困于工役今各处灾异频仍土木之工宜少息以谨天戒  上嘉纳之
　　○命南京工部修  祖陵祭器祭服
　　○丙午监察御史熊达以神乐观失火烧毁库舍器服劾太常寺卿崔志端奸邪诙谐纵容道流饮博歌呼亵渎所致虽尝罚俸尚未明正其罪乞禠其职名代以端人以重郊祀  上曰崔志端事既处分姑宥之
　　○丁未给周府聊城怀和王妃刘氏及原武康僖王宫人冯氏养赡米岁各一百石
　　○夜月犯司怪星
　　○戊申敕谕少傅兼太子太傅吏部尚书谨身殿大学士徐溥太子太保礼部尚书兼武英殿大学士刘健礼部右侍郎兼翰林院侍读学士李东阳詹事府詹事兼翰林院侍讲学士谢迁曰朕嗣承丕绪以君万邦远稽古典近守  祖宗成法夙夜祗惧罔敢违越惟我  太祖高皇帝创业定制所以为子孙计者至矣御制之书连篇累帙宏纲众目极大而精随制随改靡有宁岁后所施行未尽更定迨我  太宗文皇帝继正大统益弘远图  列圣相承至于  皇考皆因时制宜或损或益盖有不得不然者期不失乎  圣祖之意而已顾其条贯散见于简册卷牍之间凡百有司艰于考据下至闾里或未悉知  皇祖英宗睿皇帝尝有志纂述事弗克竟以遗朕躬是不可缓兹欲仰遵  圣制遍稽国史以本朝官职制度为纲事物名数仪文等级为目一以  祖宗旧制为主而凡损益同异据事系年汇列于后梓而为书以成一代之典俾天下臣民咸得披诵庶几会极归极底于泰和尔等其各殚心力详录而谨书之务使文质适中事理兼备行诸今而无弊传诸后而可徵以称朕法  祖图治之意尔等其钦承之故谕遂命溥健东阳迁充总裁官太常寺卿兼翰林院侍讲学士程敏改翰林院侍读学士兼左春坊左谕德王鏊翰林院侍讲学士杨守阯充副总裁官
　　○内阁大学士徐溥等言臣等奉敕纂修书籍必须断自  宸衷赐以名目使中外有司晓然知  圣意所在纂修者有所依据承行者易于遵奉  上命书名大明会典
　　○命故彰武伯杨瑾之子质袭伯爵
　　○给南京内官监民匠一千二百五十名食米每人月三斗从南京内官监请也
　　○初辽东镇巡官奉命修治边墙营堡七年未成兵部移文按劾之于是镇巡官劾奏副总兵罗雄参将焦元王铭都指挥郑雄等三十五人及指挥等官夏忠等百六十人罪命罚罗雄等俸三月郑雄等两月夏忠等宥之令急修完以闻
　　○己酉给秦府庶人公鈭幼女米麦月一石五斗庶人公鉾妻魏氏米麦月三石
　　○申刻雨土
　　○辛亥复除监察御史周琰于河南道南京监察御史张璠于南京广西道俱以丁忧服阕也
　　○礼部奏迩者山西狭西天鸣地震星陨京师去冬恒燠无雪火灾叠见今春狂风阴霾日精无光山东以南亢阳为虐二麦无成请通行内外诸司省躬思咎勉尽职务仍遣大臣祭告  天地  社稷山川及在外诸司各祷于封内山川  上曰两京文武群臣并科道官宜体朕心同加修省事有当言者直言无隐在外镇巡三司等官令一体遵行其在京大小不职官科道具实奏闻在外者巡按御史具实奏处自此月十三日为始致斋三日遣英国公张懋新宁伯谭祐遂安伯陈韶祭告
　　○壬子旌表孝子三人节妇六人烈妇二人李琦狭西陇西县人李尚质山东堂邑县人谷珍鸿胪寺序班山东济南卫指挥使瑁之弟父母卒各庐墓三年表其门曰孝行刘氏山东城武县人兵部员外郎郭玺妻朱氏狭西安化县民李原妻尚氏狭西蒲城县民李林妻齐氏洮州卫千户李宣妻张氏四川长宁县民车轸妻施氏直隶泾县民王逵妻皆以夫亡守节至老无玷各表其门曰贞节陈氏山东城武县民高位妻王氏位之妾位死既歛各自缢于棺之左右以死表其门曰贞烈
　　○镇守甘肃总兵官左都督刘宁以疾徵还升副总兵都指挥使彭清为都督佥事挂印充总兵官镇守甘肃
