<!-- { "loadSidebar": true } -->
　　○戊戌国子监生张裕上＜锍-釒＞言镇守守备内官除辽东大同宣府延绥等边境宜如旧其余河南等腹里地方俱乞取回别用又天下有司行乡饮酒礼齿德不称者或滥与宾席有齿德者或终身不与况酒食太豊非敦本化俗之意乞命所司禁止礼部会议以为河南等处不惟添设内官数多而巡抚等项官亦多有因事添设者宜待事宁之日取回别用其广东镇守太监韦眷虽亦系边方然特为民害宜别选公廉勤慎者代之若乡酒礼则宜申明禁约  上曰韦眷并河南等处镇守内官且不动余准议
　　○己亥降大理寺寺丞宋经光禄寺少卿李绅刑部郎中许弼户部郎中戈孜为安州等州知州户部员外郎姚纶为常德府通判监察御史郭资丁隆何悌为开州等州判官中书舍人孙廷臣为沔阳卫经历主事等官沈继先等降调有差俱以吏部会官考察也
　　○命广西都司署都指挥佥事董铭之子昱袭荆州左卫指挥使
　　○庚子命工部侍郎刘玮督修京通二处仓廒以右侍郎张悦改任故也
　　○辛丑礼部会官议覆工部主事林沂所陈四事其曰敕天序者谓  陛下一身乃典常之主向者以  先帝之丧免贺罢宴当矣请三年之内凡有庆贺之事悉从权免如遇大庆贺节许上表奉慰又广此意使朝廷以及郡国皆去华辍乐则父子君臣之恩义尽矣  祖宗之时常与群臣亲接或自以职事奏请裁处或召对便殿亲赐询访或亲至文渊阁视所治事迩来与群臣接者仅有视朝数刻通政所奏又皆有司细事臣愿追复  祖宗之制使天道下济臣诚上达则君臣之伦正矣福之兴本乎室家道之衰始乎梱内必宫闱之内有关睢之德无盛色之讥内言不出外言不入苞苴不达请托不行则夫妇之伦正矣公族者国之枝叶今内之诸王不惟富贵之而又为选良傅相以辅导之外之宗室宜恤其匮乏同其好恶使亲亲之恩周洽无间此所以正兄弟之伦也古者大有为之君必有师友之臣臣愿如先儒程颢所言尊礼老成贤儒不必劳以职事俾讲论道义辅养圣贤又择天下之贤俊使得陪侍法从朝夕延见讲磨治体此所以正朋友之伦也此言有见惟  圣明留意其曰庸天秩者谓治道所关礼乐为大愿奉天之意申  祖宗礼制观其会通定为经制备  七庙以尊祖考修雅乐以感幽明慎服赐以绝僣侈取朱子所修家礼及蓝田吕氏乡约行之于世家大族及乡党遂序以教民亲睦此言与我朝旧制颇窒碍难行其曰章天命者谓  陛下自即位以来起尚书王恕于致仕而用之于吏部宜矣而为恕之僚属者尚未能极天下之选以纂修而起侍讲谢铎等是矣而检讨陈献章佥事章懋尚未召用以参议而起给事中贺钦是矣而左迁如张吉王纯丁玑等尚未召还乞稍破资格广求贤之路此言吏部方见施行其曰用天讨者谓近来用法多略于奸宄豪猾而详于寒远之人如前广东布政使陈选清介正直素著蹇谔天下冀其大用而为太监韦眷所诬刑部员外郎李行巡按御史徐同爱覆勘阿附窘摭以死具于广州民张谨所奏者甚详今朝臣前以诬被黜者咸次第擢用惟选之冤未白乞敕法司重行勘问抵眷行同爱之罪追复选官以快人心伸忠愤又东厂锦衣卫所获罪囚招词已具纵有冤抑无敢辩理者乞申敕法司随冤执奏会官辩问俾有生之伦咸沾好生之德又今天下承平日久将不得人军多逃亡兵之精壮者身役私门不肯事事老弱之在役者衣粮不时器械不利内外屯兵之地又有坐营镇守分守守备内官盖朝廷以为私人而托之心腹者也臣伏见  祖宗之时东征西伐无思不服固未尝有此自有此制以来平居则陵轹将师使节制不专临事则疑谋怯敌使师失其律幸而成功则冒夺以为己有多拥士卒以办月钱则行伍空矣交通无籍以纳粮草则仓场虚矣臣愿储将材修武举严滥选之罪革监军之号则兵之积弊可去矣此言除教养将材兵部见行其陈选之冤宜行法司查理复职东厂锦衣卫所拟罪犯如有冤抑乞许法司请区处乃为允当俱从之
　　○琉球国官生蔡宾随其国使臣来朝贡因言成化中蒙本国奏送南京国子监读书今吏部尚书刘宣时为祭酒特加抚恤今乞容执贽于宣所致谢许之
　　○壬寅先是山西垣曲阳城等县饥民流移者甚众因啸聚劫掠镇守太监刘政巡抚都御史叶淇分委左参政刘忠佥事郝志义平阳府知府琮等招捕之饥民就招抚者五千有奇擒获强贼八百有奇诸县悉平兵部请其功诏给赏琮及知县茹绍贤王琮陈润等余升职去任者已之
　　○黜掌尚宝司事左通政李溥尚宝监奉御姜荣先是溥及司丞胡恭用宝奉天门互相忿争荣殴溥至破鼻流血既罢恭以语中书舍人孙廷臣而廷臣尝求补尚宝司丞吏部谓其以传奉得官不可而止廷臣不平故发其事下所司究治溥恭共匿其实有旨并逮荣置对荣坐徒溥恭坐杖俱赎罪还职  上以荣逞凶辱四品朝官于奉天门甚为不法溥忍辱不言有玷朝列俱难处以常例荣令司礼监杖二十降小大者溥冠带闲住恭准拟廷臣之奏溥也以陈言时政为辞并讦司丞杨泰中书舍人傅潮刘称等之短验问多诬而泰以公错失举赎杖廷臣亦坐徒还职
　　○辽东都指挥佥事高俊等坐贼入懿路掠人畜隐而不言巡按御史问拟免杖充军法司以情轻律重具狱以请皆宥之令输米赎罪
　　○癸卯先是官军有罪者巡按按察司踰境行提动以旬月有妨守备狭西守臣以为言命下兵部暨法司议自今各边官军犯罪重者或当有警则御史等官就讯之轻者许令彼处兵备分巡等官鞫断从之
　　○甲辰巡抚直隶都御史张鼎及巡按御史杜忠奉例考察请黜老懦不谨等官真定府通判成信等三十三员吏部覆奏从之
　　○命分守代州兼提督鴈门等关都督佥事周玺镇守狭西燕河营右参将都指挥同知阮兴充宁夏副总兵升锦衣卫指挥使刘纪为署都指挥佥事充宁夏左参将松潘东路左参将都指挥佥事李镐充副总兵分守松潘守备都匀都指挥同知王通充右参将协守贵州兼提督清浪等处
　　○乙巳刑部言应议者之子孙有犯奏闻取旨不许擅提至于革爵之家其祖父既有罪戾或寘诸极典或谪戍边方则其子孙即与常人同而南京革爵之家子孙犯罪仍称应议抗拒所司请依革爵忠国公石亨侄孙石思鼐事例径自提问仍行南京所司知会遵守从之
　　○初海州卫备御都指挥佥事李杲与布□谋伪称中官之布分散军士约以米偿之取利倍常而本卫指挥佥事靳通百户谢宣盖州卫指挥佥事刘潏百户卢英俱顺从为之营办事觉巡按山东监察御史陈宽具＜锍-釒＞以闻请俱逮治如律都察院覆奏从之
　　○丙午命南京右府都督同知王铨大教场协同管操
　　○丁未都察院覆议右评事鲁永清所言三事一谓刑官问囚拟议不当处断不一或舞弄条贯或纽合文法或律有正条而拟不应或畏避权势而拘于成案或信凭参语定罪而不论招情皆可资为出入刑狱用是不平请悉依律例拟议科断重罪律无正条比律上请毋概议不应若畏避权势止拘成案信凭参语定拟罪名及供招之外妄加参语变乱成规者从给事中御史举劾御史有违从都察院查究一谓三法司建设总门所以防奸弊慎狱情近来法司送审囚徒家属男妇竞入门内与囚交接諠哗群饮请严加禁约今后囚人发审之时许亲属一人入供饮食若仍纵容滥入守门吏重加惩治受财则取问如律滥入者亦就送问一谓近日刑官不问罪囚轻重狱事大小动委所司勘问或数月而后报夤缘颠倒害不可言有淹禁多或五六年往往连及无辜死于犴狱请申明律令除应检踏者其余悉照诸司职掌行提紧关干证之人亲自问理有仍前故违展转行勘者从给事中御史举劾御史有违从都察院查究议上悉从之
　　○琉球国使臣正议大夫程鹏等及占城国通事梅晏化等来贡赐宴并彩叚衣服有差
　　○己酉  仁祖淳皇帝忌辰  上祭  奉先殿
　　○升巡抚云南都察院右副都御史章律为南京都察院左副都御史署掌院事
　　○庚戌致仕太常寺卿童轩召至京命仍掌钦天监事
