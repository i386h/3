<!-- { "loadSidebar": true } -->
　　○升监察御史陈铨为四川按察司副使△户部覆奏保国公朱晖所言足边储以恤墩军二事谓诸边卒缺军储而西陲尤甚今丑虏虽云远遁恐秋高时复来请如晖所奏即行延绥甘肃宁夏有司及时预备又边军之苦莫甚于墩军请如所奏会所司各加意宽恤从之
　　○己未
　　○初卫恭王瞻埏以所赐顺义县地二十三顷有奇施大慈恩寺至是岐惠王祐榆坟成适在界内恭玉坟司香奉御曹德请以奉香火命议处以闻户部议分为三其二以奉二王香火一仍留本寺从之△以霜灾免山西行都司所属二十卫所及大同府所属州县弘治十四年秋粮子粒十一万四千五十石草四十一万一百四十束有奇
　　○庚申○甘肃镇巡等官以边境已宁请令本镇原调守固原游击将军赵铉及副总兵鲁麟卒所统兵各还操守从之
　　○辛酉
　　○升右春坊右谕德王华为翰林院学士支从四品俸以九年秩满也△南京老人星见于丁位
　　○壬戌  景皇帝忌辰遣仪宾周钺祭陵寝封周府原武王生母阎氏为康僖王夫人从王请也△南京户部右侍郎郑纪乞致仕不允  命巡抚贵州都察院右副都御史汪奎致仕以给事中张文监察御史叶永秀劾其非抚驭才也
　　○癸亥
　　○礼部尚书傅瀚卒字日川江西新喻县人天顺八年进士改翰林院庶吉士授检讨升修撰寻兼司经局校书侍  东宫讲读秩满迁左春坊左谕德兼充经筵讲官  上登极以宫僚恩擢太常寺少卿侍读纂修宪庙实录成进太常寺卿兼侍读学士乞归省墓命驰驿亟还赐宝镪银币还擢礼部右侍郎既而以左侍郎兼学士掌詹事府事仍直日讲适修大明会典充副总裁官未几擢尚书掌部事会足疾剧累乞辞印停俸致仕皆不许至是卒赠太子太保谥文穆遣官加祭给驿护丧治葬事瀚嗜学强纪处事周悉有思致虽小不苟工书法为诗文峻整无陈俗气子元举进士为庶吉士授监察御史完荫授中书舍人初潮欲攘取内阁之位乃嗾同乡监生江瑢奏内阁大学士刘徤李东阳既而恐谋泄遂倡言瑢与学士程敏政善且奏词决非瑢所能而奏中排抑胜己一言又实敏政平日心事以此激当道之怒而敏政之狱自是始矣敏政既死瀚果自礼部改詹事代其位后瀚家人忽晨见敏政入翰室又数见怪异因忧悸成疾踰年瀚竟死由是人始知敏政之死有自也已是时刘徤当国既偏溺于恚怒莫之能辩适大学士谢迁又素憾敏政尝发其交通太监李广营谋入阁之私而谕德王华亦衔敏政尝扬其主考卖题事又都御史闵圭与迁华皆同乡乃嘱圭及科道数辈内外并力交攻罗织成狱而华曰□永之甘心鹰犬者又不足责也顾当时刘徤谢[迁]徒知杀人灭口以避祸曾不思亏损国体沦丧士气以玷科日其为盛时风化之累有非细故者比此皆始于瀚争夺名位一念之私以误之也
　　○甲子
　　○清明节遣驸马都尉蔡震齐也羙分祭  长陵  献陵  景陵  裕陵  茂陵文武衙门各官分陪祭△遣仪宾周钺祭  景皇帝陵寝△遣内官祭恭让章皇后陵寝△浙江道监察御史刘伟丁忧服阕复除江西道
　　○丙寅
　　○掌国子监祭酒事礼部右侍郎谢铎再乞致仕  上曰国学重任正酒得人铎学行端方故特起用岂可引疾遽求体退宜勉尽职业毋再固辞升广东按察司刘洪为都察院右佥都御史巡抚贵州兼赞理军务△赐泾王食盐一千引命西淮运司岁以价银千二百两给之  命选差南京户部属官一员往治贵州军饷并开中云南弘治六年七年盐课二十万九千五百余引四川弘治十二年十三年盐课一十七万九千五百余引以济之从给事中张文等奏也  命狭西巡抚等官充实边储及宽恤流户从前提督军务都御史史琳奏也  命怀柔伯施王□赞振威营坐营管操△会昌侯孙铭建平伯高露给事中张弘至俱以陪祀  献陵后至为紏仪御史所劾下锦衣卫狱命各罚俸一月
　　○丁卯
　　○狭西苑马寺卿李克恭言本寺及行太仆寺原不属布按二司管辖请自今考核二寺官员止凭巡抚巡按考语为定毋令二司官再出考语兵部覆议请如所奏且各守寺官中亦有才行超卓者请如二司例一体推举升用从之先是刑部左侍郎何鉴奏请得旨准拨临清仓粮四万石赈济兖州府饥民至是鉴复命本府之民尚欠起运充军粮八万一千一百三十余石无徵纳请移原准济之数并再借临清粮四万一千一百三十余石以补之俟本府收成时再徐议补还户部议为起运固不可缺民饥亦当所恤前所请准赈济者宜仍令实惠于民其充运者请如临清仓借拨起运从之
　　○戊辰○礼部会试取中式举人鲁锋等三百名△四川建昌卫军民指挥使司昌州长官司普济长官司威龙长官司官朝觐违限命宥之△昏刻火星犯井宿东扇北第一星
　　○己巳
　　○升狭西按察司副使马龙为广东按察使
　　○庚午  命故怀宁侯孙泰之子应袭爵袭怀宁侯
　　○辛未  命四川都司都指挥同知昌佐神机营左哨管操
　　○壬申
　　○中宫千秋节命妇朝贺
　　○赐各王府庆贺官员人等钞币有差△升礼部左侍郎张昇为本部尚书昇具疏辞  上曰卿学行素著典礼有年特兹简用宜勉就职不允所辞△升湖广按察司佥事欧阳旦为狭西按察司副使
　　大明孝宗敬皇帝实录卷一百八十四
　大明孝宗敬皇帝实录卷一百八十五
　　弘治十五年三月癸酉先是遣科道等官清理各处屯田而狭西辽东边方以兵荒未及至是直隶嘉定县学教谕周成上疏极言屯田之善下户部议因命移文各边镇延等官清理从之
　　○甲戌
　　○升刑部主事姚文灏为湖广按察司佥事提调学校  命狭西都司故都指挥佥事王泰之子通袭宁夏左屯卫指挥使
　　○乙亥
　　○先是大同守臣以修筑大边事竣闻  上命兵部右侍郎熊绣住阅实绣还奏谓所筑高深坚厚视昔有加命加镇守大鉴陆訚禄米岁十二石升总兵官都督佥事庄鉴为都督同知巡抚都察院右佥都史刘宇为右副都御史其巡按协守分守守备等官一百五十一人给赏有差  今分守延绥西路左参将曹雄充副总兵分守固原等处狭西都指挥佥事李能充游击将军协同副参等官随机策应从总制军务尚书秦纮奏请添设也广东道监察御史戈福病痊复除狭西道
　　○夜狭西巩昌府及岷州卫俱有流星自西而来东
　　○丙子
　　○铨注湖广都指挥佥事康泰于金吾左卫带俸泰自湖广行取来京于五军幼官舍人营坐营管操陈乞注卫带俸故有是命△升刑科左给事中吴仕伟工科左给事中于瑁俱为都给事中吏科给事中王宸周玺工科给事中张文俱为右给事中仕伟礼科瑁刑科宸本科文兵科玺工科△广西田州府土官知府岑猛遣头目岑广等来贡赐彩段钞锭如例
　　○丁丑○建州卫及建州左建州右卫女直都督等官脱罗克秃伯尚哈喇卜答塔失等各来贡赐宴并彩段衣服等物各有差△先是湖广靖州苗贼李再万等负其险固数流劫乡村抚之不服捕之则遁至是镇守太监刘雅总兵官永康侯徐锜巡抚都御史闵仲宇等调汉土官军人等分哨截杀自冬徂春破贼寨四十余处斩获贼首李再万等一百三十九人就擒者二十七百七十余人俘获幼男妇女暨追回被虏人口九百有奇事闻命降敕奖励雅等赏奏捷人各纻丝衣一袭新钞一千贯△追录云南官军剿捕师宗弥勒等州盗贼功升一级者五十一人署一级者一人余五百六十二人给赏有差加镇守太监刘曰□永禄米岁十二石总兵官沐昆岁一百石升巡抚都御史李士实前布政使陈金参政徐节俸各一级副使王臣致仕使陈嵩都指挥佥事孙辅刘桓张骥官各一级陈嵩仍致仕土官知府凤英升散官一级
　　○乙卯  赐赠太保昌国公张蛮墓祠额曰庄肃并赐其妻昌国夫人金氏  诰命从其子寿宁侯鹤龄请也赐楚府虞城县主并仪宾喻从仁洛安卿君并仪宾刘源桂阳郡君并仪宾李志杰诰命冠服如制
　　○庚辰
　　○四川天全六番招讨使司等处土官各遣人来朝觐赐彩叚锭钞等物如命  给事中张文监察御史叶永秀因按湖广边储奏边方急务谓贵州总兵官曹恺奸贪大著临敌畏避不宜用其贼妇米鲁之党中间必有胁从者宜悬赏示信令斩鲁等以自赎余皆宥之以彰朝廷不杀之威前保甸铺之败官军被难虽同然与死事者殊科宜遣官核实以分别赏罚又兴隆等卫从征军士家无空丁岁旡宁日兼之淫雨为灾劳苦万状宜量给赏赉以济其困乏又贵州临近各种蛮夷及应调各处土兵或乘机窃发或玩法恣肆统御防闲不可不慎又普安故知州隆畅阖门被难宜访求应袭之人或改设流官以杜窥望其起调土兵所过骚扰宜令经过有司军卫沿途守护及量加犒劳以慰远人之心兵部议拟覆奏  上曰曹恺不职推素有谋勇者代还余从所拟  命狭西都司都指挥佥事把琮充左参将分守延绥西路
　　○辛巳  赐汝王祐椁河南获嘉辉县地二十六顷衡王祐楎山东寿光潍县地一千二百十四顷有奇荣王岁支两淮余盐一千引各从其请也△以旱灾免狭西临洮汉中平凉三府及延安汉中宁羌巩昌四卫弘治十四年秋粮子粒三万六百余石草一万八千二百余束△都察院右都御史史琳陈边十三事大略欲于狭西韦州城添设一卫所十字涧修筑城池水泉毒其上流以弊虏人马援科徵取回清军匠官以苏民困改神木镇羌千户所为卫添兵榆林旧城外筑保障内积刍粮而于楼子营增安伏之兵取回守备内臣以革占役军人之弊清军役以实军伍足马匹以备调遣至于各城堡内则添置驴骡毋令战马走递兵部覆奏谓所言多可从于取回内臣之言尤恳切  上曰守备内臣卿等再议以闻余从所议△提督辽东军务都察院右都御史王宗彝乞还京允之以辽东边事稍宁也△调神机营坐营南宁伯毛良于三千营坐司管操△福建道监察御史曾禄丁忧服阕复除河南道以丁忧服阕也
　　○壬午  命赵靖王之子清流王祐采掌管府事并行庆贺祭祀等礼
　　○癸未
　　○升礼部右侍郎焦芳为本部左侍郎改南京礼部右侍郎李杰为礼部右侍郎△长河西剌思岗地方番僧桑呆禄竹等五人各来贡请袭其师大国师及禅师都纲等职从之仍赐宴并彩叚衣服等物如例△朵颜卫都督阿儿乞蛮遣头目土笼吉等贡马谢恩赐宴并彩叚衣服等有差  命取回饶州府督造磁器内官从巡抚都御史韩邦问奏也
　　○甲申
　　○赐襄王祁镛为善阴隲孝顺事实性理大全等书从其请也△兵部议覆狭西苑马寺卿李克恭所奏恩军队军逃故数多又多别项差占请严行清查以备养马命巡抚官严督清查选补不许虚应故事△升分守松潘署都指挥佥事颜玉为署都督佥事充总兵官镇守贵州兼提督平清等卫
　　○乙酉
