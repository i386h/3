<!-- { "loadSidebar": true } -->
　　○山东兖州府知府龚弘奏近河南管河副使张鼐见河势南行奏欲自荆隆口分沁水入贾鲁河又自归德州迤西王牌口等处分水亦入贾鲁河俱令由丁家道口入徐州以便运道但今秋以来水从王牌口等处东行仍逆流至东北至黄陵冈又自曹县入单县南连虞城漂没庐舍人畜乞行山东河南守臣会勘二省地土之高下水势之逆顺河南地方如黄河水势不从丁家道口以入徐州当听其南行将归德州等处王牌等决口修筑坚固不使水往东流山东地方将大小堤岸俱筑至丁家道口为止以防漕运及将兖州府管河通判专在黄陵冈至丁家道口管理堤岸管泉同知不妨＜锍-釒＞浚泉源兼管河道事下工部议以预防水患接济运河各官处置略同然无归一之论难以遥度宜行河南山东巡抚都御史带同管水利官亲诣二省地界相度计处其管泉同知仍会管泉主事定议管理从之
　　○己亥  英庙恭妃刘氏薨辍朝一日命丧葬诸礼仪如端和懿妃事例行
　　○先是会同馆夷人考郎兀卫都指挥早哈与成讨温卫都指挥娄淂会饮争坐早哈手刃娄淂毙之礼部以闻下法司会议禁约事宜一今后进贡夷人到边镇巡等官收其兵器不许藏带仍选差通事伴送务要谨慎约束不许拨置各夷生事及索取有司财物到京之后伴送人员与同通事俱要用心钤束其礼部原委主事遵依原拟职掌事宜逐一举行大通事每五日一次到馆戒谕夷人各令守分所有礼部等衙门各年事例会议斟酌逐一开陈一兵部委官点闸夫牌戒谕伴送仍巡察一应奸毙工部委官点视器用房屋毋容损失一今后但遇夷人筵宴光禄寺堂上官提调务在豊洁齐整其朔望见辞酒饭行该日侍班监察御史巡视但有菲薄听其举奏一今后夷人进贡到京军民人等敢有在街聚观嬉戏抛掷瓦砾打伤夷人者枷号示众一礼部主事令专一在馆提督凡遇夷人到馆务俾舍止淂宜出入有节钤束下人无致侵盗贸迁日期估计时价无令奸诈之徒巧取夷人财物一今后有违例将军器货与夷人者问拟斩罪在京在外军民人等与朝贡夷人私通往来投托买卖及拨置害人因而透漏事情者俱发边卫充军军职调边卫通事伴送人等有犯系军职者如例系文职者除名一夷人朝贡到京例许贸易五日有司拘集铺行令将带不系违禁货物两平交易若原来伴送及馆夫通事人等引领各夷潜入人家私相交易者没入价值私货夷人未给赏者量为递减通行守边官员不许将曾经违犯夷人起送若夫牌铺行人等违例私相买卖枷号示众一在京及沿途官吏一应人等敢有将引夷人收买违禁之物及引诱宿娼就于各该地方枷号示众其夷人回还礼兵二部各委官盘点行李验无夹带违禁之物方许起程议入  上命通行榜谕禁约违者重罪不宥
　　○巡按直隶监察御史王启陈备边十事一今内而团营外而三边皆有监临主将所为动辄掣肘侥幸一胜则有力之徒剽窃以为功设或不利则有罪之人夤缘以苟免臣以为备边之事宜专责之帅臣不令受制于人则人思自效而战胜攻取矣一今大臣谏官皆怀顾忌莫肯尽言宜令宫府一体有事则各陈所见商确可否而行一餋病侍郎刘大夏练达老成熟于边务宜起用之一朵颜三卫虽失信义然王者御夷狄如禽兽宜缓图之不宜轻动今三边米价太贱士卒所淂尽于诛求或至诡支虗耗宜下所司痛革其毙一士卒餋马多不以实器械造作多不如法皆宜有以处之一宜申严军法有进无退一清理军伍使不为有力者所役一锦衣卫传奉官无功者毋使世禄章下兵部覆奏以启所言皆中时毙其已举行者当益加谨未举行者宜令所司议行从之
　　○虏入狭西红山儿等处守臣御之斩首十级有功官军二百四人俱升赏有差
　　○巳刻白虹弥天○庚子传旨升崇化寺僧郑端为右觉义大德显灵宫道士李正玒等四人为右玄义礼科给事中甯举等劾之谓郑端等夤缘奔竞阻坏选法乞送法司究治不允
　　○宋儒程颐十八代孙翰林院五经博士继祖以二程祠堂日久倾坏兼迫近繁河恐致冲损乞赐地改建又守坟人役有司不肯全给并宋时原给赡坟地土多被人据占内亦有为繁河所渰没产去而税存者乞赐处分礼部覆奏请行令河南有司如继祖所奏  上曰河南程氏有功于道学甚大继祖所奏宜令所司量处以称朕追崇先贤之意
　　○辛丑申王出府  上赐兴王祐杬近湖淤地一千三百五十二顷户部尚书周经等执奏前项地土其住种之人一千七百五十余户世代为业虽未起科然藉此以贴办税役若归王府必生怨尤今宜从轻每亩徵杂粮二升岁计二千七百四石以补岁支不足之数  上命与王管业经等复奏市井小民虽一物之微夺彼与此尚生忿争况世守之业乎且王府军校倚势侵凌轻则逼迫逃移重则激生他变乞将前地每岁所徵杂粮内以一千石输府则  皇上亲亲仁民两淂之矣  上曰业已赐王矣姑已之经等复奏近湖淤地自朝廷视之甚轻自民视之甚重若尽属王府则照亩收租此九潦一收之地何以能给虎狼军校苦加追责或怒不能供纳必欲自佃又将驱其人夺其产今湖广襄阳安陆地方流贼白昼劫掠正与淤地相接此等愚民既无常产衣食所迫亦未必肯为沟中之瘠也乞俯从臣等之议  上仍命依前旨行
　　○壬寅文武群臣诣申王府行礼
　　○有盗八十余人剽劫襄阳安陆等府州民不宁居兵部以闻  上曰逆贼啸聚流劫赤子何辜宜令所司尽心督捕期于必获不可视常玩愒违者以失机罪罪之
　　○癸卯  景皇帝忌辰遣仪宾周钺祭陵寝
　　○工部尚书徐贯乞致仕不允
　　○甲辰广西道监察御史陈威丁忧服阕复除原职
　　○晋王钟铉为其左长史郭绍请赐正四品服色俸给从之○广西獞贼入平乐府魏桥劫杀推官吴景晖并其从军三人守备署都指挥同知宋宁兵备副使古其然以防御不严各罚俸三月
　　○唐府新城王芝坦疑军余朱茂盗所支禄米将系治之茂逃遂捕其子械系东厩茂妻毕氏故出入芝坦所求宥不淂阴纵之亡芝坦怒诱致毕氏令其长子弥镜榜掠数百加以炮烙身无完肤遂死事闻刑部请论如法  上曰芝坦妄用炮烙惨刑致死无辜人命弥镜不能以礼谏父乃助恶伤人当重治以罪姑从轻革去爵号仍敕唐王严加管束
　　○乙巳命运各处折粮银及河东盐价银大同宣府各十万两甘肃六万两宁夏四万两榆林三万两辽东十五万两以备边储
　　○罚守备大同都指挥佥事叶桩俸一月以虏骑犯边失于觉察故也
　　○丙午巡抚宣府都御史雍泰奏部内官马前后死者七千九百六十二匹为银四万九千五百六十四两五钱军士力不能偿逃亡过半乞给太仆寺所收马价代偿以苏其困＜锍-釒＞下兵部覆奏以太仆寺马价专为京营及边镇不时征调收买战马而设不可出给且各边马死者多难于后继宜令本官同分巡官查勘累年团种朋合银两及公务驿传祭田冠带劝罚税契给引官店等钱粮有余者给之如犹不足听以便宜从事从之
　　○命晋府世曾孙知烊凡遇时节进表笺及祭祀之类代晋王行礼以世子冠服给之从王奏也
　　○昏刻南京老人星见于丁位
　　○丁未升翰林院编修兼司经局校书靳贵为右春坊右中允以九年秩满也
　　○戊申御马监太监韦敏等奏司礼监故太监韦泰久效勤劳乞命其侄孙锦衣卫带俸指挥佥事玺象房管事及升翰林院带俸序班王□■等为中书舍人等官吏部覆奏泰勤劳可念但本部累奉  圣旨今后文武官员不许乞恩升职伏乞  圣裁  上命姑已之
　　○镇守湖广镇远侯顾溥再＜锍-釒＞请餋疾辞任  上曰卿膺重任累旨勉留有疾宜善自调理不允所辞
　　○己酉光禄寺以急缺供应请暂借太仓官银三万二千余两给还行户牲口之直从之仍命照数补还此后不许再借
　　○癸丑清明节遣驸马都尉游泰黄镛分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝○甲寅  中宫千秋节命妇朝贺
　　○赐各王府庆贺官员人等钞币有差
　　明孝宗敬皇帝实录卷之一百五十九
明孝宗敬皇帝实录卷之一百六十
　　弘治十三年三月乙卯朔初忠勇伯蒋信永乐中累功受封子善袭爵而卒无嗣有旨给其母夫人王氏餋赡米月十石原赐庄田仍与其子孙耕种至是王氏亦卒家人姚信等以信前赐诰券盔甲等物进缴因请仍存庄田以供祭祀  上命所司量给之
　　○丙辰命给总督京通仓场太监蔡用关防户部尚书周经等言两仓事宜总于本部内外官员监督者分理收放总督者执其大纲文移甚简故开设之时止给关防一颗命本部侍郎掌之凡事与太监同堂而议会案而行正欲彼此协心一事权而示至公今别给关防则议同心异事本定而人自扰非所宜也不听
　　○丁巳巡抚宣府都御史雍泰奏边军贫不能娶者多亦有既娶而典卖者乞命所司给与赀财令聘娶收赎户部覆奏宜行所司核实奏报贫者给与聘财典卖者官为收赎从之戊午升锦衣卫带俸指挥使魏文礼为都指挥佥事文礼徽王见沛母妃之侄从王请也
　　○升监察御史周琰福建按察司佥事贾锭俱为按察司副使户部员外郎刘芳为佥事琰狭西锭本司芳山西
　　○己未南京工部右侍郎沉晖乞致仕不允
　　○升南京鸿胪寺右寺丞李清为本寺右少卿以九年秩满也
　　○兵科给事中王承裕言朝廷之政所宜先者莫如崇俭戒奢以率天下今京师之俗居室崇广是尚服饰华美相高一宴会间珍味毕具婚姻丧葬尤竞豊侈四方承风展转益甚揆厥所由则以小民仿效庶官庶官仿效贵戚贵戚又于朝廷窃仿效焉此岂  圣世所宜有哉乞敕有司出榜禁约自贵戚以至小民凡居室服饰等用俾各遵守减损有弗悛者职官听科道紏举其余许兵马司缉捕各以违例罪之仍行各处巡按监察御史一体施行则京师四方莫不向风矣下其奏于所司
　　○庚申太医院御医吴绶自陈尝用药有效今老疾乞升职致仕吏科参绶先因考满乞归已蒙升俸一级今复以乞归为名恐其实为乞升之计若遂其谋是益长奔竞不可许吏部因请令止以原职致仕命升本院院判仍旧供职
　　○乌思藏大宝法王遣番僧锁南坚参等及瞿昙三竹等寺禅师番僧桑尔加端竹等各来贡赐宴并彩带钞绢等物礼部以乌思藏一岁两贡非旧例请减节其赏从之
　　○命辽东都指挥佥事田俊之子景代原职东宁卫指挥使
　　○辛酉升南京礼科给事中彭诚为福建按察司佥事
　　○以旱灾免山东济南兖州等六府及济南肥城等十卫所弘治十二年粮草子粒有差
　　○壬戌旧例宗室之丧妻者若侍妾已有子其继娶者不淂受封沈府镇国将军诠鋐夫人屈氏卒隐妾所生子冒请继室牛氏封号冠服至是始自检举乞改正礼部请并治本府长史等官罪  上命革牛氏封号准其子改正填注玉牒诠鋐及长史等官俱宥之
　　○癸亥江西道监察御史张缙丁忧服阕复除河南道
　　○四川乌撒军民府土官知府安淂遣小土官沙也等以岁例来贡礼部以沙也等过期始至请如例减赏赐之半从之
　　○甲子太子太保工部尚书徐贯再乞停俸餋疾并辞掌印不允
