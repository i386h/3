<!-- { "loadSidebar": true } -->
　　○戊子实授南京都察院理刑进士史载德夏时李情为南京监察御史载德四川道时湖广道情云南道
　　○协守宁夏都督佥事卢钦言宁夏僻居河外切临戎虏所领人马数一千或八百又多老弱遇警往往误事乞如大同宣府榆林将将例分领三千别为一营操练听调兵部议谓宁夏东西相距止四百余里而北有贺兰之俭南有黄河之阻且军马之数通不满八千与宣府等处势大不同若副将专领三千则兵分势寡号令不一请行镇守等官精选在城军马三千籍记于官如在京团营别为队伍以时操练若遇警则量其轻重或拨一二千或尽付钦统领出战事宁归镇兵亦还营庶将权不分而应敌有备从之
　　○己丑赐晋府奉国将军诚湘代府奉国将军聪渶诰命冠服如制
　　○赐靖江王府高安县君并仪宾徐杰赵府方城郡君并仪宾陈甫阳曲王府古田郡君并仪宾何淮诰命冠服如制
　　○太仆寺卿彭礼言顺天府养马之民困穷已极征徭繁重今本寺取到各处备用新马乞分派于保定之易雄涞水新城新安定兴容城七州县及河间之静海任丘青三县寄养不必更给种马其原给种马有堪用者则派于别州县缺种马处所不堪用者照例鬻之又凡养马者皆以丁粮相应之家必不得已取之下户则以数户朋合共养一马从之○庚寅  恭让章皇后忌辰遣内官祭陵寝
　　○裁革湖广布政司大庸仓副使一员
　　○辛卯山西镇巡等官言山西各州县岁输折徵粮料银于大同宣府诸边及偏头等三关者每石折银一两虽比之远输本色者为然瘠土贫民犹以为病请令每石止输银八钱其附近之民愿输本色者听户部覆奏从之
　　○旌表孝子一人节妇十三人烈妇二人朱昌浙江钱塘县民母死庐墓三年旌其门曰孝行许氏直隶蠡县民何顺妻孙氏生员王璋妻李氏浙江慈溪县民王镐妻徐氏陈鋹妻杨氏钱塘县民孙玉妻张氏陆庆妻倪氏陆二郎妻姚氏四川广安守御千户所千户吴旻妻杨氏建昌卫军余詹礼妻徐氏狭西秦州卫指挥尹祯妻短氏云南左卫指挥卢英妻陆氏浙江宁海卫舍人刘玺妻骆氏军人胡继海妻俱夫亡守节无玷各旌其门曰贞节孔氏顺天府遵化县生员张洪妻施氏辽东广宁前屯卫都指挥邓铎妾俱夫亡自缢死旌其门曰贞烈
　　○壬辰晓刻金星犯房宿
　　○癸巳升山东兖州府知府许进为狭西按察司按察使
　　○亥刻南京地震
　　○甲午协守辽东广宁中路右参将都指挥佥事刘祥奏臣与镇守辽东总兵官李杲同守一城事体不异而杲遇事不许臣连佥己尝路奏兵部题准凡军门事务皆令会议连佥但故事所有者一皆如旧无者不得纷更今杲仍执迷不许考之天顺至是主参无不连佥会议乞令杲如例遵行或调臣别镇分守为宜兵部覆奏边将协和则军令一而地方以宁今杲与祥相争如此俱须逮治但非两词不可尽信宜但行杲凡军门事与中路相干者务与协守参将连佥其各路者不得预仍调祥于宣府或独石马营以绝忿争  上命祥所奏仍下巡按监察御史体勘以闻
　　○礼部奏冬至节例赐百官宴  上命免宴赐以节钱钞
　　○乙未给靖江王府故镇国中尉相＜木资＞之妻霍氏养赡米岁三十石
　　○升南京通政使左通政郑纪为南京太常寺卿
　　○命工部尚书刘璋之从子献为南京国子监生从其请也
　　○给宣府各路瞭哨官军九千九百三十余人衣鞋价银各一两五钱共一万四千九百两有奇
　　○夜月犯外屏星金星犯罚星
　　○丁酉赠秦王秉欆生母夫人杨氏为惠王次妃从其请也
　　○赐朝鲜国弘治八年大统历一百本
　　○封鲁府邹平王继室丁氏为继妃以丁氏所生子当凉己封为长子故也
　　○命都察院右副都御史王道之子儒为国子监生从其请也
　　○工科右给事中柴昇言臣往时闻有令旨各处守臣访取画士以为风闻不敢妄言及见山东副使杨茂元所奏内开司礼监太监覃昌等传旨始得其实臣窃以此等事端断非  圣心之所乐为或出于左右之人阴谌巧伺误投  圣听特  陛下不察遂成其私耳已而山西镇守太监刘政奏送画士白玺等十八人俱送御用监是则画士之索不止山东殆将遍于天下矣无乃  陛下真欲充耳目之玩侈心志之好邪仰惟  皇上临御以来不役耳目百度惟贞何乃一旦转移遂至于此纵使万几之暇将欲游心翰墨玩情图籍亦惟求之秘府所藏何暇纶音招延四方宣播诚非所以崇  圣德扬休声也况比来天灾时变在处水旱虫荒是皆不能不贻九重之忧奚暇留意于此伏望大施刚断将取来画士仍各遣回未来者止令勿来庶不眩惑群听有坏清明之政工部覆奏谓画士访求虽若细务四方观听所系匪轻且此辈倘蒙收录朝夕乘间亦足上移  圣心乞如昇所言＜锍-釒＞入有旨待各处送到时处置
　　○是日卯刻南京  星昼见于午位
　　○戊戌初孟密土舍思楪之复叛木邦也因其宣慰使罕穵法亲往孟乃寨纳妇乘虚袭之窃据木邦分地二十七处诱降其头目高答落信蛮等信蛮又为思楪聚兵阻路罕穵法不得还依住孟乃寨者三年于是巡抚云南都御史张诰等会奏议遣都指挥佥事刘镛参政毛科副使荆茂等诣孟密抚谕思楪犹不服复遣参政方守佥事周凤署都指挥佥事马铉督理粮饷参议黄东山副使赵炯都指挥佥事窦俊等督率陇川南甸千崖三宣抚司积粮开路示以必征之势又令汉土官各耀兵以威之高答落等闻之惧复归罕穵法思楪杀之罕穵法令人调其土兵合陇川等三宣抚夷兵至蛮遮寨共图之思楪惧乃罢兵木邦人遂从孟乃寨迎罕穵法以归至是诰等奏其事且言抚谕等官冲冒瘴疠备历险阻乞赏之以劝有功兵部议谓罕穵法虽还木邦思楪犹未见悔过服罪其逆顺从违尚未可知如遽行赏恐将来夷患未息亏损国体请谕守臣再委官亲诣其地召思楪出见令与罕穵法歃血同盟尽还侵地尽归叛酋自愿承袭父职不复再启争端然后论功行赏从之
　　○庚子冬至节遣驸马都尉游泰齐世美分祭  长陵  献陵景陵  裕陵  茂陵文武衙门各分官陪祭
　　○遣仪宾周钺祭景皇帝陵寝
　　○遣内官祭  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○辛丑文武群臣朝亲王于奉天门东廊
　　○癸卯升总督两广军务都察院右都御史闵圭为南京刑部尚书
　　○湖广永顺宣慰使司宣慰使彭世麒四川酋阳宣抚司宣抚冉舜臣各以贵州往苗功奏乞升职兵部言土官例不升职请进世麒阶为昭勇将军舜臣阶明威将军仍各赐敕以示褒嘉从之○是日晓刻木星见于己位
　　○夜月犯酒旗星
　　○甲辰秦府郃阳王诚泓薨王惠恭王庶子母妃钱氏景泰三年生成化元年封镇国将军十二年袭封郃阳王至是薨年四十三讣闻辍朝一日赐祭葬如制谥曰温穆
　　○乙巳南京通政使司缺左通政吏部举南京太仆寺少卿张贲及应天府府丞高敞以请不用命升本司右通政吕＜常心＞为左通政其右通政缺留俟右通政焦芳服阕时除补盖因大学士刘捷恐芳面见为  上所留乃有是命
　　○甘肃游击将军都指挥同知鲁麟奉今年九月内虏众再至永昌卫城下我军斩首十四级追获马牛器械以千数然我军死者亦十八人伤者三十八人于时分守凉州副总兵陶祯领军至真景驿距永昌仅余十里不进又原调西宁卫游兵三百皆不至今贼虽退而烽火未息乞赐区处兵部议谓祯视贼剽掠逗遛不进罪不可贷且边人荼毒已甚而镇巡等官奏报久不至麟所奏虚实亦未可知请简命监察御史一员往体勘以闻从之
　　○命山西都司都指挥佥事韩纲之子彪代原职镇虏卫指挥使
　　○丙午录故宁晋县主簿刘举之子弼为四川南津马驿驿丞以举死于捕盗故也
　　○命湖广都司故署都指挥佥事洪福之子勋袭平奚卫指挥使湖广行都司故署都指挥佥事吕钟之子高袭襄阳卫署指挥同知
　　○镇江卫指挥同知陆潮督运船至临清潘官屯所部船中失火延烧运船五十三只损正粮万八千余石军夫死者五人户部言潮及本管千百户并本船军士俱当重治追陪把总都指挥佥事张勇亦当从重问拟并劾漕运参将都指挥佥事耿麟总督漕运都御史张伟总兵官都督佥事都胜之罪下刑部覆奏命俱逮来京治之
　　○是日晓刻金星犯天江星夜月犯左执法星
　　○丁未升都察院右副都御史唐珣为右都御史总督两广军务兼理巡抚珣巡抚顺天等府丁忧服将阕也
　　○实授南京都察院理刑进士杨逊为南京狭西道监察御史
　　○命守备郧襄署都指挥佥事康泰掌湖广行都司印安陆卫带俸都指挥佥事黄焘守备荆瞿荆州卫带俸都指挥佥事官缨守备郧襄从抚治郧阳都御史沉晖等奏举也○戊申录庄浪卫红城子堡等处杀贼有功官军升一级者二十六人给赏者五十人量赏者四百五十一人其分守少监纪能都指挥杨荣及守备都指挥等官鲁麟文绵唐玺王原兵备副使柯忠各赏纻丝二表里
　　○夜月犯火星
　　○命故泰宁侯陈桓之子璇袭泰宁侯
　　○虏入大同镇虏卫境军士被虏者二人命守墩千户刘完等三人俱下巡按监察御史逮问分定右监丞杨定参将李玙守备奉御吴通都指挥张镇等宥之戴罪杀贼以玙戴罪数多仍罚俸三月
　　○庚戌敕兵部左侍郎张海前军都督府都督同知缑谦曰得尔等奏番酋阿黑麻遣人赍番文进贡就献还哈密城池及被虏狭巴而城池尚为其党牙兰占据狭巴犹留其地三角城意在邀求先前拘留夷使屡下兵部会多官议佥谓此酋自其父祖以来违天悖理乍服乍叛已将哈密三次残破而今次变诈不一尤难凭信请如尔等所奏果将狭巴送回城池奉还就于所遣夷使内选其亲信者赍彼所贡轻便之物差人伴送赴京余众悉令在彼住侯狮子马驼俱留在边餧养骑用先前拘留夷使写亦满速儿等俱发遣出关若狭巴并城池未曾献还即将今来夷使并方物追逐出关任其所之以后再不许进贡原拘夷使并赏赐之物仍前拘留在边如法关防不许透漏其余诸番若天方国撒马儿罕等处差来贡使俱照旧验放不在此禁又谓狭巴失地丧身柔懦无为纵使送回亦难再立宜革去王封暂在甘州居住厚加馆榖原赏赐衣服等项除蟒衣拘收入官外其余照数给与听其收用侯礼部奏请以礼送还安定哈密城池乃我  太宗文皇帝所立固不可轻弃今为牙兰所据且屡经残破纵使献还亦难遽复宜令都督奄克孛剌如往年罕慎故事掌管哈密卫事与都督等官写亦虎仙等分管三种夷人暂居苦峪养威蓄锐渐图兴复其城垣壕堑营堡等项尔等预为修筑完备通将散处甘凉各卫哈密夷人尽数送去合用口粮牛犁等项亦如往年事例量为措办验给必须足用不至告乏仍支给官钱买办彩叚梭布量赏赤斤罕东二卫头目并奄克孛剌写亦虎仙阿南答拜迭力迷失等以结其心令其益坚臣节因守藩篱凡敕中所载皆是会官计定事理敕至尔等即会同彼处镇巡等官酌量事宜而行务使夷民安妥边方宁靖处置毕日具奏回京
　　○辛亥以岐王将之国命兵部右侍郎李介工部右侍郎谢绶同往通州整理车船夫役
