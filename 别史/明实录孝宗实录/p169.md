<!-- { "loadSidebar": true } -->
　　○先是彭城卫千户吴能以其女满仓儿付张媪者鬻之媪鬻于乐妇张氏而绐言周官人家后张氏携女往临清居三载复挈归转鬻于乐工焦义义又鬻于乐工袁璘璘使为娼时能已久没有以告能妻聂氏者聂氏往觅诸歌肆女怨母鬻已不复认久之聂氏及其子政率众攘之以归璘赎以十金聂氏不从且讼于官刑部郎中丁哲与员外郎王爵共理其事既得实而璘不服哲乃重加笞楚越数日死女断归聂氏刑部主事孔琦监察御史陈玉往视璘死状吏仵以死报遂付仵作瘗之璘妻往求尸仵作不与遂诉冤于东厂太监杨＜明鸟＞逮聂氏及张氏等讯之张氏妄称女乃其妹生于临清民家者女之言亦然媒者遂言此非聂氏女聂氏女先已鬻于周皇亲家诸证人畏刑皆如其言＜明鸟＞遂奏之下锦衣卫狱镇抚司奏哲苛刻偏狥欧死无辜爵依阿枉断玉琦相视不明乞各正其罪  上以事关伦理人命令三法司锦衣卫务究其实乃索女于皇亲长宁伯周彧家或言其家本未尝买聂氏女而聂氏张氏各执一辞狱久不决复命府部大臣及科道官廷鞫之张氏及女始吐实都察院奏谓哲因公事欧人致死罪当徒爵玉琦及聂氏吴政并女皆不应从重罪当杖刑部典吏徐圭因上＜锍-釒＞言哲断女狱甚允当而杨＜明鸟＞之侄尝淫于是女且以他事憾哲意图报复乃因袁璘病死欲陷哲于死地令贾校尉者密告女俾异词而与校尉刘胜共执聂氏考掠使诬伏因枉称刑官偏酷故勘致死无辜而镇抚司互相蒙蔽证成其狱  皇上令三法司锦衣卫会问而三法司畏惧东厂始终莫敢辩明必待群臣鞫之朝堂乃不能隐且既知此女为聂氏所出则此女自诬其母罪不容诛而仅拟之以杖哲与吴政等皆无罪被诬而反加之以徒一事之中轻重倒置盖东厂之势为群臣所畏如此臣在刑部三年每见鞫问盗贼多因东厂镇抚司所获其间有称校尉挟讎诬陷者有称校尉为人报仇者有称校尉受首恶之赃而以为从令傍人抵其罪者东厂一切不问惟任巡捕官校擅用刑罚迫之诬伏刑官不过据其词以拟罪纵使洞见真情孰敢擅更一字往者臣虽知之犹未敢必以为然今以哲事观之始信之深而为昔年枉死诸人嗟叹不已夫如是岂不致伤天地之和气乎乃知四方灾异迭见有由然也臣愿  陛下革去东厂戮杨＜明鸟＞叔侄并贾校尉及此女于市刘胜等及镇抚司官谪戍极边子孙不许承袭丁哲王爵孔琦陈玉各进一阶以酬被诬受辱之苦各官及聂氏淹禁日久乞以诸罪人财产偿其所费则天意可回太平可致矣如不革东厂则推选谨厚中官如陈宽韦泰者以当此任仍选大臣一员与之共理其镇抚司理刑不必专用锦衣卫官乞推选在京各卫一二人及刑部主事一人共莅其事或三年六年一更则巡捕官校莫敢作弊岂复有擅用刑罚诬及不辜者乎臣披肝露胆直言至此顾一介微躯左右前后皆东厂镇抚司之人岂能免于虎口与其死于虎口孰若死于朝廷之手愿斩臣首而行臣言仍给臣妻子传食护送骸骨以归则臣身虽死心亦安矣  上曰徐圭假以建言为由词语妄诞都察院其考讯之都察院以圭奏事不实拟赎徒还役大理寺审允以闻  上曰都察院奉命鞫间何不具实奏请大理寺审允以闻  上曰都察院奉命鞫问何不具实奏请大理寺又輙审允各令具＜锍-釒＞以对于是皆上＜锍-釒＞请罪宥之仍罚左都御史闵圭右副都御史杨谧俸各三月大理寺卿王轼左少卿王嵩左右寺丞王鉴之何钧俸各一月徐圭赎徒毕发原籍为民既而刑科都给事中庞泮等奏哲等鞫问狱词覆奏已余三月尚未得旨系狱者凡三十八人其间亦有连逮轻罪者皆不得释或贫乏孤寡天寒岁迫无食无衣诚可矜悯臣仰窥  圣意特以此事前后不同真伪难信故欲迟留日月访察详明真明慎用刑之深意也但囚禁日久人情不堪况府部大臣荷国厚恩居股肱之任何心何颜忍负  陛下乃于一乐妇之贱敢为欺蔽而不以实闻乎脱异日果廉得有别女曰满仓儿者出彼将何所逃其罪乎揆之情理决可信不疑请不必过劳  圣虑为此踟蹰也  上乃命满仓儿杖毕送浣衣局丁哲给偿袁璘埋葬之费发原籍为民王爵及孔琦陈玉俱赎杖还职
　　○戊戌升通政使司左参议高禄为本司右通政
　　○敕礼部三法司湔除在京文武官员过名
　　○金吾右卫带俸都指挥佥事蔡英之子霖代原职指挥使
　　○命南京左军都督府故都督同知冯昇之子安袭原职保定后卫指挥使
　　○己亥给成国公朱辅禄米岁三千五百石内本色四分折色六分
　　○是日晓刻月犯建星○庚子赐晋府镇国将军奇泆长子名曰表橞辅国将军钟鉌庶第二子曰奇渑嫡第三子曰奇潧第四子曰奇泛钟釜继嗣子曰奇漙钟鈌第六子曰奇灂奇涚第三子曰表木□召第四子曰表剪庶人钟鏀嫡第二子曰奇氵□陌奇溘庶第二子曰表档奇泀庶长子曰表椋奇浟嫡第二子曰表棂奇湢庶第二子曰表＜木路＞靖江王府辅国中尉＜矢见＞崇庶次子曰约走□覃＜矢见＞骥嫡次子曰约署＜矢见＞嵱嫡次子曰约走□亶＜矢见＞诫嫡次子曰约郧＜矢见＞惇嫡长子曰约英□阝＜矢见＞鞣嫡长子曰约科
　　○辛丑以岁暮袷祭遣驸马都尉樊凯告  太庙马诚告  懿祖皇帝
　　○壬寅祫祭  太庙
　　○遣太常寺官祭五祀之神
　　○遣旗手卫官祭旗纛之神
　　○是岁天下户一千二十万一千一百八十三户口五千七十二万七千五百三十九口田八百二十六万七千八百八十一顷田赋米一千九百八十七万八千九百六十四石七斗八升五合麦八百九十六万五千九百七十八石六斗四升丝三万六千七百零三斤七两五钱绵二百六十五万二千九百四十六斤五两三钱绢一十七万八千六百九十七匹三尺四寸五分布一百一十五万一千七百七十九匹三丈二寸三分绵花一十三万一千二百斤草三千八百九十四万五千八百包束户口钞八千八百四十二万六千九百八十二贯杂课钞共七千三百九十二万六千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五匹茶课八万九千斤屯田二十八万九千八百九十五顷九亩子粒二百九十三万九千四百七十石金银课共五万二千三百八十两水银二百二十九斤朱砂四十六斤八两儧运粮四百万石各处运纳米麦共一十五百二万一千七十五石四斗一合三勺四抄一撮七粟六粒减免税粮八百七十四万九千六百五十九石二斗草七百八十四万三千八百七十束
　　明孝宗敬皇帝实录卷之一百二十终
　大明孝宗敬皇帝实录卷之一百二十一
　　弘治十年正月癸卯朔正旦节遣驸马都尉游泰齐世美分祭长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○上诣  奉先殿  奉慈殿  太皇太后  皇太后官行礼毕出御奉天殿文武群臣及四夷朝使行庆贺礼复诣文华殿朝贺  皇太子  太皇太后  皇太后  皇后俱免命妇朝贺
　　○甲辰文武群臣朝亲王于奉门东廊
　　○乙巳  宣宗章皇帝忌辰  上祭  奉先殿遣驸马都尉游泰祭  景陵
　　○丙午加封皇亲寿宁侯张鹤龄母夫人金氏为昌国太夫人从其夫赠昌国公峦爵号也凡称太夫人皆以子贵无从赠夫之例特与之
　　○丁未孟春享  太庙
　　○遣内官祭司户之神
　　○以大祀  天地  上御奉天殿誓戒文武群臣致斋三日
　　○庚戌大祀  天地于南郊  上还宫谒  太皇太后  皇太后出御奉天殿文武群臣行庆成礼
　　○辛亥以大祀礼成  上御奉天殿大宴文武群臣及四夷朝使
　　○昏刻月犯毕宿
　　○壬子狭西宁夏中卫有星大如斗色黄白光长三十余丈一小星随之陨于西北隅天鸣如雷者数声鄜州有星自西北流于东北天鼓鸣
　　○癸丑以上元节赐文武群臣假十日
　　○是日卯刻南京木星昼见于午位
　　○夜月犯井宿西扇北第二星
　　○甲寅卯刻木星昼见于午位三日
　　○乙卯夜月犯鬼宿西南星
　　○丙辰晓刻火星犯木星○丁巳上元节赐百官宴于午门
　　○夜月犯轩辕左角星
　　○戊午直隶真定府山西太原府俱地震有声屯留县地震尤甚如舟将覆状屋瓦多震落者
　　○己未  英宗睿皇帝忌辰  上祭  奉先殿遣驸马都尉马诚祭  裕陵
　　○甲子升监察御史李澄为江西按察司副使南京监察御史李端澄为狭西佥事
　　○泰宁等三卫及海西肥河建州毛怜等卫女直都督等官加哈察亦把哈并头目哥鲁哥等来贡赐宴并彩叚衣服等物有差
　　○酉刻金星昼见于申位四日
　　○乙丑改授都察院理刑知县等官戴乾等为各道试监察御史旧例考选风宪刑名＜锍-釒＞通者为试御史刑名未熟者理刑然试御史一年乃实授理刑者半年即实授至是试御史袁经等言迟速不伦请更定其例故有是命乾等俟通前一年满日仍与经等同考试实授
　　○命内官监收光幼匠二百六十五人于锦衣卫镇抚司带管月支粮一石
　　○初尚膳监奉御赵瑄＜锍-釒＞列直隶保定府雄县等处闲地献为东宫官庄户部奏瑄违例投献以启利端宜治其罪有旨下瑄锦衣卫狱镇抚司言各处闲田必因民间所得不均致生忿怨遂有投献之图请遣官勘实召民佃种起科或入官别用诏遣内外官各一人会巡抚巡按官勘实以闻户部言  东宫毓德之初不宜歛怨且今天下财用俱穷而畿内尤病如保定一府自税粮外家养马户当差近又增派台柴夫千名岁价银二万余两即此土地所出且不能办岂宜一一搜括用是请罪投献者以安民安非谓彼处果无闲地也  圣明下瑄于理实生民之幸今复遣官踏勘  圣意所在固非臣等所敢知但此地系河淤退滩遇旱则有遇涝则无非常年可种之田万一从其所拟或以起科或以别用诚恐地力既竭民命不堪坐  皇上子育百姓之心哉若曰贫富不均致民忿怨止是瑄等进献未闻彼害之人奏告纵有告者彼处抚按官自能断理岂可因此无故一概搜括况勘官一出地方必扰恐有意外之虑且直隶地方自  太祖  太宗定赋之后纵有空闲任民开垦百年以来未尝更易若因其言遂准行勘后必有希恩报怨之人尤而效之则是土地与夺出于奸人渐不可长伏望  皇上轸念畿民艰难罢遣内外官员悉炤  祖宗旧制听民耕种以固根本实盛德事也  上以业已差官令姑俟之
　　○先是福建流贼劫雩都等五县地方守备南赣都指挥冯泰等下巡按御史逮问泰及赣州卫指挥吴泰俱坐守备不设拟充军兵备佥事昴钦掌印都指挥何昇按察使陆珩拟赎杖还职且复列泰等功罪以请至是都察院覆奏  上曰泰等既情轻律重免充军各降二级原卫带俸差操钦等如拟
　　○丁卯太仆寺少卿张九功丁忧服阕复除原职
　　○戊辰狭西榆林卫宁夏城及灵州同日地震有声
　　○己巳掌鸿胪寺事礼部左侍郎贾斌九年秩满命加俸一级仍旧管事
