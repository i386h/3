<!-- { "loadSidebar": true } -->
　　○土鲁番遣使来贡方物并还所虏哈密夷人兵部右侍郎张海及都督同知缑谦等言凡西域进贡肃州验入甘州再验入奏此旧例也比土鲁番杀阿木郎执狭巴据哈密城池朝廷降敕谕以祸福彼虽遣使来贡然狭巴未归城池未献似欲假修贡以款我师耳今已止其使于肃州如狭巴果回乃许令入贡如尚执迷宜降敕开谕令其送回狭巴献还城池朝廷当加大赉不然则将兴师致讨如此庶可以警悟其心下兵部会议以闻
　　○是日南京大风雨坏殿宇城楼吻兽拔  太庙  天地  社稷诸坛及  孝陵树
　　○癸巳巡抚宁夏都察院右副都御史韩文复以老疾乞致仕许之命驰驿以归
　　○升云南按察司按察使张抚为云南布政司右布政使
　　○升兵科左给事中杨瑛工科左给事中庞泮为都给事中户科右给事中王纶刑科右给事中季源为左给事中刑科给事中韩祐为右给事中瑛纶源俱本科泮刑科祐吏科
　　○录平贵州苗寇功以巡抚湖广都御史韩文督饷有劳赐敕奖谕贵贵州按察司副使吴倬俞俊领军有劳倬升二级俊一级布政使张廉等十六人并崇庆州知州卲棠等三十六人各给赏有差
　　○甲午以水灾免直隶景州追补孳生马驹七十二匹
　　○乙未命山西行都司署都指挥佥事王昇之子勉代原职大同前卫指挥使
　　○丙申礼部覆奏兵科给事中周旋陈言事请令公侯伯之子应袭者年至十五俱令入国子监读书习礼保举教读须于奏内开称子弟几人吏部仍严加考试年三十以上不系纨绮子弟方与保勘收充三年授职至九年考满有功无过方得升除否则革职为民从之
　　○丁酉  皇太后圣旦  上率亲王上寿命妇朝贺○赐百官宴于午门
　　○赐各王府庆贺官员人等钞币有差
　　○赐代府广灵王长子成金□款嫡第三子名曰聪洛第四子曰聪沟靖江王府辅国将军相缙嫡第二子曰规耳□星奉国将军规联嫡第二子曰约踚嫡第三子曰约踌镇国中尉相简嫡长子曰规伟相赟嫡长子曰规騆辅国中尉规诫嫡长子曰约郇规志嫡长子曰约邠晋府镇国将军奇洹嫡第四子曰表构第五子曰表栅庆成王府镇国将军钟鏾第六子曰奇潠第七子曰奇浃奇潡第六子曰表木□刃第七子曰表梠秦府辅国将军诚氵□悉庶第五子曰秉檗诚沐嫡第一子曰秉榣韩府辅国将军徵钫庶第二子曰偕灦
　　○戊戌罕东左卫都督只克等遣千户阿黑那等来贡赐宴并彩表里等物有差
　　○己亥升河南布政司左布政使孙仁为都察院右副都御史巡抚宁夏
　　○镇守甘肃总兵官周玉复以疾乞还京许之
　　○庚子翰林院侍讲张澯丁忧服阕复除原职
　　○夜月犯罗堰上星
　　○辛丑中元节遣驸马都尉周景马诚分祭  长陵  献陵  景陵  裕陵茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○命浙江都司都指挥佥事崔胤之子钰袭杭州右卫指挥同知
　　○命大同副总兵都督同知刘宁充总兵官镇守甘肃
　　○壬寅昏刻月犯泣星
　　○癸卯伏羗伯毛锐自陈其祖忠功伐请立忠义坊于甘州之私第许之○甲辰  太宗文皇帝忌辰  上祭  奉先殿遣驸马都尉周景祭  长陵
　　○乙巳升江西布政司右布政使刘道为河南左布政使
　　○升贵州按察司兵备副使吴倬为云南按察使以有平苗功也
　　○泰宁等卫都指挥孛罗等遣达子脱塔乃等并猛革秃等来朝贡方物赐宴并衣服彩叚等物有差仍回赐孛罗等彩叚如例
　　○谪广西奉议卫指挥佥事盖森四川茂州卫充军以森受赂纵免所部军士十人又役占七人故也
　　○命分守燕河营右参将都指挥佥事赵曰□永充左副总兵协守大同
　　○升山西汾州守御千户所为汾州卫改原设千户所为中所而以庆成永和二王府退出群牧二所官军分为左右二所设指挥使及同知佥事卫镇抚经历各一员
　　○是日寅刻京师地震○丙午吏科给事中叶绅言国家粮饷率仰给东南而顷者苏松常杭嘉湖诸郡水道湮塞甚为农事之患乞命官往治之巡按监察御史刘廷瓒亦以为言工部覆奏  上命工部左侍郎徐贯兼都察院左佥都御史往同巡抚都御史何鉴协心经理赐之敕曰朕惟直隶苏松常浙江杭嘉湖六府数年以来屡被水灾园田渰没庐舍漂溺民既无以聊生财赋何自而出今特命尔会同彼处巡抚都御史亲诣其地逐一踏勘如果前日之水道形迹具存今日之水患实由于此即于所在司府州县量取丁夫钱粮督同委官人等以次兴工修筑＜锍-釒＞浚凡敕内该载不尽事宜听尔便宜处置文武职官军民人等有负才识谙晓水利者悉听委用职官敢有违慢乖方徇私废事者五品以下径自提问应奏请者参奏施行其兴功之际务审水道利害人情从违固不可畏难退避失经久之良图亦不可凿空妄为致小民嗟怨殚心毕虑利国便民斯不负朝廷委任之意
　　○丁未太监韦泰传旨升御用监官匠千户张玘检校李纶等四人各二级人匠徐原初等三十人各二级
　　○己酉广西泗城州署州事舍人岑接遣头目贡马谢恩赐彩叚钞锭如例
　　○庚戌赐宁府镇国将军觐链觐铉曲阳王府辅国将军奇溇诰命冠服如制
　　○赐楚府浦江郡君并仪宾陈□□端诰命冠服如制
　　○命金吾左卫署都指挥佥事杨胜充右参将分守燕河营等处
　　○总督两广军务都察院右都御史闵圭乞致仕不允
　　○兵部会五府六部及科道等官议处侍郎张海所奏事宜谓土鲁番阿黑麻劫哈密狭巴令头目牙兰据其城池虽进贡如故而留狭巴不遣若复降敕似为烦数有亏国体宜行侍郎张海遣人再往开谕如送回狭巴献还城池则许其进贡如尚不然仍拘留其使人写亦亦满速儿为质今者所贡方物尽逐出关以绝之仍敕甘肃镇巡等官简练军马慎固封疆遇有可乘之机密调罕东赤斤等卫番汉兵往哈密袭杀牙兰或无可乘之机封闭嘉峪关无纳其使其计亦将自穷狭巴虽封为王未受金印其来与否于中国无所损益宜别推贤者在彼治事如狭巴果还当别议处之上曰所议处置夷情并进贡夷使未见归一礼部兵部仍会官再议以闻兵部礼部会廷臣再上议曰阿黑麻蕞尔小虏远居西域杀罕慎虏狭巴残破我哈密已至于再及朝廷降敕戒谕彼犹肆其凶虐若复容之则国体日弱虏志日骄宜仍行侍郎张海等如狭巴已还城池已献则令其使入贡先所留使人即发遣出关若狭巴未回城池未献则绝其所贡所拘使人仍留不遣自后若天方国撒马儿罕来贡皆许之入以示怀柔其土鲁番者皆不许入关为当  上曰所议诚是但狭巴系阿黑麻同类其来与否既与中国无所损益并哈密残破城池如其献还当何以处之仍斟酌议处以闻礼部兵部复会廷臣上议曰狭巴乃安定王千奔之侄忠顺王之孙往岁朝廷以阿黑麻献还城印复封为王令守哈密盖欲其镇抚夷人耳今乃复为阿黑麻所虏孱弱可知就使复还亦难复立而哈密又不可弃谓宜革其王封暂居之甘州仍给赏安定王语以狭巴不能守之故且令都督奄克孛剌理哈密卫事都督写亦虎仙等分管三种夷人其苦峪城垣壕堑令甘州守臣预为修浚凡夷人散处甘凉者尽令还居苦峪给以牛具口粮奄克孛剌及写亦虎仙阿南答拜迭力迷失等及赤斤罕东二卫头目宜量加赏劳以结其心复敕奄克孛剌写亦虎仙等使互相协辅并敕罕东赤斤二卫都督等固守藩篱如狭巴未还不必索取俟有可乘之机则动调番汉官兵掩杀牙兰克复城池然后徐移于哈密居守若此虏以贡路不通或欲侵犯苦峪仍令奄克孛剌等相机剿灭议上从之
　　○辛亥辽东义州等卫自正月以来亢旱五月以后霪雨连绵渰没禾稼六月中雷电大风骤雨如注平地水深三尺余城郭公廨及民居类皆倾坏及是奏至命所司知之
　　○福建福州府地震有声
　　○壬子户部以苏松嘉湖等处大水恐漕运京储不足请以北直隶及山东河南岁输宣府大同二边夏麦五万五千四百余石及秋粟三十三万八千余石俱输于京仓以补不足之数而以太仓折粮银三十四万六千七百余两输于二边以补改运之数待苏松等府勘灾至日酌量徵免多寡定拟本色折色解补太仓银米之数从之
　　○岷府安昌王彦滵妃刘氏卒无子王请复册封其继室萧氏为继妃许之
　　○后军都督府带俸泰宁侯陈桓卒桓直隶泰州人成化八年袭爵十九年五军营左掖管操弘治元年  皇上耕耤田敕充三公翼佐躬耕未几改练武营管操兵部荐为将材首选命挂印充总兵官镇守宁夏三年取回京四年管五千营至是卒讣闻辍朝一日赐祭葬如例桓仪状瓌伟初赴宁夏时贵近多遣所亲属麾下欲以冒功赏桓痛绳检之反为所譛遂至罢归
　　○命逮治鸿胪寺通事序班范峻以纵容安南进贡使臣私自交易及织造违禁叚疋也
　　○是日晓刻金星犯鬼宿西南星
　　○甲寅吏部尚书耿裕等言去岁奉旨大小官员有不由本部推举传乞升授沮坏选法者许参送法司问黜为民近御用监官匠李纶及人匠徐原初等俱以传旨升授正与前例有碍乞令李纶等仍候九年考满照例升用徐原初候遇缺拟除庶几良法美意不为小人所破坏兵部尚书马文升等亦言  祖宗旧制武职非有军功不升非西北边方大功亦循例止升一级近御用监官匠特以制造微劳而张＜王巳＞等传升二级者四人升一级者三十人恐各边将士闻而解体皆不听
　　○丙辰福建福州府雷火焚屏山顶城楼
　明孝宗敬皇帝实录卷之九十一
　弘治七年八月丁巳朔释奠先师孔子遣太子太保礼部尚书兼武英殿大学士刘健行礼
　　○戊午祭  大社  大稷
　　○监察御史张缙言张家湾至京城一路实为京师要冲凡入贡军需粮运以至商贾经营官民趋赴率皆由此但桥梁坍塌道途低洼一经淫雨水积不流今者粮运赴京车陷不前以致脚价翔贵白昼之间盗贼乘之出没无籍之徒故坎平地使泥泞车陷因以为利乞敕该部量拨军夫委官专管并行通州巡仓御史往来提督削平填垫旁用石砌中以土杂瓦砾筑实外开沟渠以通水道所用大石定为则例募人收买给与冠带或预行各处军民运船带纳砖石足用然后与桥梁并工修理仍下所司时加甃补岁令巡城御史每于季首由京城至张家湾巡视一次仍有盗石坎土者从重究治工部覆奏从之○己未赐楚府辅国将军均钵庶长子名曰荣漪庶第二子名曰荣湭韩府辅国将军徵钻庶第二子曰偕灌晋府辅国将军奇淢第三子曰表柘第四子曰表楲奉国将军表桄第八子曰表樠
　　○庚申贵州镇巡等官奏近者剿平苗贼土官宣慰彭世麒杨爱等皆与有劳然难于加秩请各赐敕奖谕从之
　　○兵部覆奏兵科给事中周旋所奏近各边失机止罪其下而镇巡官每蒙矜宥且奏报多隐匿以致将骄卒惰夷狄无所畏忌请自今边方杀虏人口积至二十以上劫掠孳畜二百以上者镇巡官当任其罪若隐匿及奏报不实者镇巡以下俱论以欺罔从之
　　○改湖广都司都指挥高俊为中都留守司正留守
　　○辛酉先是天津等八卫被水弘治六年秋青草令折纳三运本色四运至是委官主事李宪言本色尚欠三运无从采纳请并从折徵例户部覆奏从之
