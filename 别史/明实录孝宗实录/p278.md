<!-- { "loadSidebar": true } -->
　　○礼部奏冬至节例赐百官宴  上命免宴赐以节钱钞
　　○戊寅巡抚直隶都御史王沂请修筑真定府护城二堤以防滹沱河水患仍请免本年明年坐派军需物料工部覆奏从之
　　○祝客星灭
　　○己卯秦府汧阳王诚洌薨王端懿王嫡子母妃马氏天顺二年生成化八年封为长子弘治十年袭封汧阳王至是薨年四十五讣闻辍朝一日赐祭葬如制谥曰安裕
　　○南京监察御史于鄣等奏近来烈风暴雨灾异尤甚守备成国公朱辅参赞机务兵部尚书王继皆难当重任请选贤能代之命辅继俱仍旧供职如所司毙有当革者令查究裁革
　　○庚辰夜月犯天阴星
　　○辛巳庆府真宁王寘金□晓薨王康简王嫡子母妃孙氏成化元年生先封长子弘治三年袭封真宁王至是薨年三十八讣闻辍朝一日赐祭葬如制谥曰温穆○壬午冬至节遣驸马都尉黄镛崔元分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼复诣文华殿朝贺  皇太子  太皇太后  皇太后  皇后俱免命妇朝贺
　　○癸未文武群臣朝亲王于奉天门东廊
　　○丙戌狭西苦峪哈喇灰等处使臣脱云虎力等哈宁卫使臣失拜烟答等土鲁番使臣阿都乜力等驼笼等族
　　○番人枚的节等各来贡赐彩叚钞锭等物如例
　　○四川董卜韩胡宣慰使司加渴瓦寺番僧那洛思等达思蛮长官司番僧阿太等乌思藏番僧锁南竹等并云南孟养金沙江陶孟卜送等各来贡赐彩叚帽钞等物如例
　　○命武靖侯郭良效勇营坐营管操
　　○丁亥致仕太子太保工部尚书徐贯卒贯字厚一浙江淳安人天顺元年进士授兵部主事历升员外郎郎中福建右参政右布政使山东左布政使拜都察院副都御史巡抚辽东升工部右侍郎寻转左至尚书加太子少保以修清宁宫进太子太保以疾乞致仕许之至是卒赠太保谥康懿赐祭葬如例贯温厚明敏在职方久熟于边务谋画章奏一时郎署称首巡视福建海道料理苏松水患绩亦可纪其在辽东风裁少著而晚节颇不竞云
　　○先是南和伯方寿祥管显武营下场牧马死损数多例徵桩头银买补寿祥不徵及岁终奏查应住俸官员职名复久不报兵部劾之有旨逮问寿祥屡奏自辩且诋车驾司郎中杨守隅挟私妄参愿与置对而寿祥弟岩先以事系刑部辞连寿祥寿祥复奏为治狱者所枉  上乃命更都察院并治之已而兵部言寿祥废弛马政法所当问乃诬引本部属官渐不可长于是守隅得免逮都察院奏当寿祥赎徒复爵其弟岩及在营操备指挥张玺等各坐罪有差从之
　　○庚寅以水灾免直隶凤阳淮安扬州三府徐滁和三州及凤阳怀远等十九卫所秋粮子粒三十万四千二百六十石草五十万二千八百六十束有奇
　　○罢协守大同西路都指挥同知高钺以镇巡等官言员冗当革且钺行检不修为军士所怨故也
　　○辛卯代王俊杖以其父武邑怀隐王尝以罪革爵没后复爵赐谥祭葬今礼应入家庙奏乞改赐亲王谥号礼部奉旨会官议处以闻  上曰既查有事例武邑王准追封为代王入庙谥曰思
　　○壬辰海西亦迷河等卫女直都督捏克等野官儿河等卫可令河等卫撒剌儿等卫女直都指挥兀加哈失连革鲁不花等并塔山前等卫女直指挥速黑忒等各来贡赐宴并彩叚衣服等物有差
　　○守备仪真署都指挥佥事杜裕赎徒还职仍革去管事坐索所部财物也
　　○癸巳命狭西都司故都指挥佥事陶祯之子辅袭原职绥德卫指挥使
　　○甲午巡抚湖广都察院右副都御史阎仲宇乞致仕不允
　　○先是内府承运库以缺供用珍珠请下南海采办至是广东守臣言地方灾伤兼以黎贼之扰乞暂停止从之
　　○给国子监云南贵州四川军民生冬衣如例
　　○南京监察御史郭纴言南京官员违例用伞盖请行禁革礼部奉旨具旧制以闻命城中许张油伞不得用凉伞
　　○乙未夜月犯心宿西星
　　○丙申内阁大学士刘健等奏比者各处灾异叠见而南京孝陵[凤阳]  祖陵灾变尤甚各衙门奉旨言事吏部一本兵部一本俱查革传奉官员五府六部六科十三道等衙门共一本户部会多官一本俱修省紧事情未蒙批断窃念各官所言皆为天变而发所以兴利除害救灾补弊汲汲行之犹恐不三逮而乃迟留久滞多至四五月少不下一两月事多牵制不得施行中外臣民日夜悬望臣等忧惧莫知所为盖闻君之事天犹子之事父父有怒责子必深忧切惧省躬谢过俟其怒解乃得自安若视以为常不加之意则父之怒愈不可解矣今年天变实陪寻常  皇上敬天之心固已笃至但古之所谓敬者必率循天道勤励天事闵恤天民爱惜天物然后为敬非玉帛钟鼓仪文节度之足论也兹当民穷财匮之时抚绥之道经理之事有所未尽而毙日益积害日益深天之谴告正在于此非惟臣等忧之五府六部之臣莫不忧之六科十三道莫不忧之  皇上独以为不足忧乎近来奏事止得一次而又多至日晡各衙门接本官员或伺候竟日不得而回堂堂朝廷万几所在如此举措恐非所以勤励天事也臣等之忧日甚一日固尝屡以为言而前项数本关系尤重故不避烦渎昧死再陈伏愿  圣衷惕然警动奋发乾断速赐批行仍于每日乘早奏事严饬群臣痛加策励以上回天意下慰民情  宗社幸甚  上嘉纳之
　　○丁酉录宁夏双井滩等处御虏功官军升赏有差领军左监丞郝善左参将左方右参将马隆都指挥卫勇焦洪各赏彩叚二表里督饷佥事李端澄一表里
　　○内阁大学士刘健等言尝闻皋陶之告舜曰无教逸欲有邦兢兢业业一日二日万几文王自朝至于日中昃不遑暇食用或和万民盖自古人君未有不以勤而兴以逸而废者我  太祖高皇帝自谓星存而出不敢惰  太宗文皇帝自谓朝退未尝輙入宫中不敢暇逸  列圣相承宫中奏事每日朝退一次未初一次也时刻不差  陛下即位之初实遵旧制近年只奏一次而又早晚不时今冬以来因  东宫进药上廑  圣虑数日之间奏事益晚今经两月未复前规或散本不及日已昏黑内外各衙门题奏累二三日方得抄行文案壅滞政令稽缓未有甚于今日者臣等窃惟天下之事至繁至重且如惠泽之颁布早一日则民先沾一日之恩刑狱之断决迟一日则人多受一日之苦况骄虏得志边患方殷消息事机在于顷刻若一概迟延所系非小臣等内怀忧惧食未甘味寝不安席因循展转未敢辄以为言今闻  储宫康复圣情悦豫伏望  陛下思  祖宗付托之隆念臣民仰赖之切每日朝退及日中乘神思清明志气未倦之时将各项章奏详加省览早赐裁决以振清平之气象以贻永远之规模使臣等得效涓埃亦少逭旷废之责不胜忧愧激切之至  上纳之
　　大明孝宗敬皇帝实录卷之一百九十三终
大明孝宗敬皇帝实录卷一百九十四
　　敕修
　　○弘治十五年十二月己亥朔  上视牲于南郊
　　○庚子
　　○翰林院侍读学士江澜丁忧服阕复除原职△户兵二部覆议监察御史王诏所奏禁商茶以通番马事谓洪武永乐间茶马之法三年一次官运保宁府等处茶于西宁等茶马司易马后此例不行仍取汉中等处民纳茶及巡获私茶充用岁遣行人等官巡视成化初始专差监察御史当时易马岁以万计加之视监所收足给边用近年以来十不足一盖缘私茶之禁不行而召商报中之弊复有以坏之请自今停开中之例严私贩之禁仍以民间所纳并巡获私茶以番马及时至市狭西苑马寺比年马政废弛尤宜择人整理庶几马渐蓄盛而边方足用  上曰茶马备边重事所差御史务心巡理足先年之数此后勿再召商中茶其苑马寺收马事宜兵部即议处来奏
　　○辛丑
　　○升监察御史燕忠为狭西按察司副使整饬环庆兵备△以水灾免直隶保定河间二府及保定右卫秋粮子粒有差  命工部尚书曾鉴之子法补荫为国子监生从其请也  命贵州都司都指挥使王宁总督山东备委△夜土星犯井宿西扇壮第一星
　　○壬寅
　　○先是巡抚宁夏都御史王珣请发狭西军民五万于花马地增修营堡调腹里一卫官军防守别命监察御史一人巡视都御史史琳亦请于韦州增设一卫发庆阳等卫官军及新募之兵一万人使常驻其地方户员外郎徐键时督粮宁夏亦请于花马池兴武营之中设一营移兵驻守仍增设兵备副使一员或移环庆兵备副使往镇之事卞皆总制尚书奏纮勘报至是纮奏前地止可修堡以便驻劄增墩以备瞭望调兵设官皆不可且近于花马池之西垦田一万余顷募人屯种以渐徵之每一顷可得粟五石使之且耕且守依坚域以为家将使食足而兵强矣兵部请如纮议  上从之仍命纮如近日敕旨用心计处及时修筑免贻后患不许虚应故事
　　○癸卯
　　○升吏部左给事中李禄为礼科都给事中△朝鲜国王李＜忄隆＞遣陪臣史曹判书姜龟孙等来贡赐宴并彩叚衣服等物有差
　　○甲辰○初淮王祈铨薨有旨命其子清江王见淀暂摄府事寻亦薨至是淮王妃崔氏复请以见淀之子祐棨暂掌府事从之△先是分守开原右参将胡忠及左监丞黄延俱以诱致夷人尚古下巡按监察御史逮问奏拟忠充军延赎杖还职忠具奏自辨都察院复奏忠令人远入夷寨招致尚右又多放夷人入关罪固难掩但不则惑于通事白洪之言止则制于镇巡官之令苟图目前不知远虑今尚古升职回卫蒋骥陈瑶黄延俱从末减而忠独加重宜不能服其心且比以私使  人境外虏掠律亦未当请覆治之时给事中邹文盛郎中杨茂仁方按事山东遂以命之大盛等还言忠所奏辨间有饬辞前勘给事中钟渤等所劾当以充军固不为过以骥瑶律之则罪同罚异于是都察院请会刑部大理寺详议皆言忠之招致尚古有镇巡之命而其入朝实骥瑶强之比律充军诚为未当但骥瑶之宥免出自时旨非常例亦难援比忠本与王延同事罪当同科宜坐奏事不以实赎徒还职从之
　　○乙巳  命故兵部尚书项忠之孙镛为嘉兴守御千户所百户世袭以忠为巡抚都御史时尝有军功也  命巡抚顺天等府都察院右副都御史洪钟之子涛为国子监生从其请也
　　○丙午
　　○腊节赐百官宴于午门
　　○丁未
　　○广西按察司佥事熊祥丁忧服阕复除原职△狭西凉州卫指挥同知徐谦为署都指挥佥事充游击将军△六科十三道言近者山东缺总督备委官兵部前后推举四员不蒙简府至烦御笔亲批王宁姓名臣等窃惟兵部铨选武官凡总军副参守备有缺照例推举不敢自用己见必参以舆论之公上请简用遵行已久今岂可以王宁一人坏  陛下万世之法程哉伏乞收回成命仍于兵部推举数内择用一人而置宁于法庶夤缘奔竞者有所惩矣  上以已前旨不允
　　○戊申
　　○夜月犯昴宿第一星
　　○己酉
　　○纂修大明会典成翰林院进呈  上御  奉天殿受之文武百官各朝服侍班行礼毕赐总裁等官少傅兼太子太傅户部尚书谨身殿太学士刘徤等宴于礼部命英国公张懋及六部尚书都察院左都御史待宴
