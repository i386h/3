<!-- { "loadSidebar": true } -->
　　○太仆寺卿吴裕卒裕字敬昆广东揭阳县人成化八年进士授南京户部主事丁父忧改户部监督京通仓粮升员外郎调吏部文选司寻升稽勋司郎中弘治初复调文选司三年升通政司右通政提督武职贴黄升太仆寺卿至是卒赐祭葬如例裕少以经学有名入太学见知于司业耿裕故有文选之调然为人和媚善交结虽居要地跻显仕无他长士论少之
　　○命故山西行都司都指挥佥事姜瓒之子金□宝袭原职安东中屯卫指挥使
　　○甲午命改注管南京左府事驸马都尉杨伟于中府而改中府都督佥事王勇于前府俱佥书管事
　　○兵部奏守备沂州署都指挥佥事赵鲁四川都司都指挥同知昌佐湖广都指挥佥事康泰贵州都指挥使王宁守备真定署都指挥佥事胡英漕运把总署都指挥佥事崔谦皆常经保荐请预取至京听用从之
　　○升巡抚保定等府都察院右佥都御史张缙为右副都御史巡抚宣府
　　○乙未巡抚山西都御史魏绅等奏偏头关西路及宁武关最为要害其胭脂铺以南三十余里路皆平漫墙多沙鹻虽常修葺终易倾圯虏乘河冻所以易入请仍于旧墙外随逐河曲相度地方增筑大边一道务极坚厚墙内每三里筑一墩增军守之其减会等营城堡狭小宜广之兵部覆议命镇巡等官公同议处急为修举毋似前视为故事
　　○丙申命再于宁夏三路开中两淮弘治十年盐二十万引以备军储
　　○丁酉韩王偕灊薨王惠王庶第五子母刘氏天顺三年生成化五年封彰化王十二年袭封韩王至是薨年四十三讣闻辍朝三日赐祭葬如例谥曰康
　　○免狭西布政司并西安等府州县正官明年朝觐从总督军饷工部左侍郎李鐩奏也
　　○直隶徐州及清河桃源宿迁三县雨冰雹历二时乃止平地积五寸余夏麦尽烂
　　○戊戌升山东布政司左布政使王沂为都察院右副都御史巡抚保定等府福建按察司按察使吴洪为太仆寺卿
　　○升户部浙江司郎中徐文英为狭西苑马寺少卿
　　○狭西按察使李孟晊卒孟晊字时泰河南睢州人成化八年与其兄孟晹同举进士十一年授行人十七年擢监察御史二十二年升贵州按察司试佥事二十三年实授弘治四年进云南副使整饬临安兵备十一年升狭西按察使至是卒孟晊为御史时常巡盐两淮人颇便之其在临安土豪倡乱能获其首恶见谓为才后孟晹为南京工部尚书致仕
　　○赐晋府故镇国将军羙堟宫妾史氏等餋赡米岁五十石
　　○命徽府景宁王祐椀禄米岁给二千石
　　○兵部尚书马文升以狭西山西近罹虏患请暂免一应科派物料以存省民力工部覆奏从之
　　○己亥  仁祖淳皇后忌辰  上祭  奉先殿
　　○大理寺办事吏罗胜奏天下之人贤孝节义者盖多有之而所在有司每不肯为之申请弗获旌表顾以势利之家节义未闻之人朦胧妄奏以希恩典又妇人夫亡无子志甘守节者亲族人等或利其资产谋侵夺之乃巧肆诋辱勒令改嫁间亦有因而致死者请皆严为之禁毋使有伤风化礼部覆奏从之
　　○赐掌通政司事礼部尚书元守直母张氏祭葬如例从其请也
　　○庚子升山东布政司右布政使刘聪为本司左布政使狭西按察司副使陶琰为福建按察使
　　○南京户科给事中张宦等奏  陛下临御之初禁止奢侈凡所以足边储厚邦本者无所不用其极夫何频年以来渐不克终此岂尽出于  圣意哉盖以左右诱动  天聪偶未之思耳臣等窃惟国家仓库之储所以备缓急之用也我  祖宗储蓄有备出入有度禁无名之赏省无益之费是以财物得至羡余供御所湏曾无匮乏柰何近来费出无经或横恩滥赐之溢出或修饰缮造之泛兴或祈祷游玩之纷举偶因内帑稍阙即命太仓支取耗散财物莫此为极且财者国之元气人君最当爱惜而太仓所积专以供给军储尤当爱惜者况今西北两边黠虏跳梁战数不利军资耗损而请给之奏相仍草束烧毁战马倒死而买补之令方急此皆紧关边用仰给于太仓者也若不痛加爱惜以致府库空虗万一贼势猖獗尚淹旬月不知庙堂之上计将安出方今国势若金瓯之完宜若无所虑矣然古人云乱不生于乱而生于治治之极者乱之始此臣等所以为  陛下忧也伏望  皇上思  宗社至重保守惟艰痛惜仓库之资轸念边方之急其数年取进太仓银两已用无存者乞敕该部斟酌区处补完原数其取而未用者仍付本仓收贮亦乞立为定规今后冗杂之费非系供给军储不得恣意轻取如此则费出有经而财不虗耗民困由之而少舒邦本由之而益固矣监察御史罗璋等亦奏言臣等近闻奉旨取太仓粮银四十余万南畿隔远不得其详但以财赋民之膏髓国之元气而太仓之积尤军需边饷之所必赖者今而明命不下于该部秘旨特奉于中官人心惊愕物论沸腾咸以为朝廷供应自有常典所取无名浪费可知非斋醮玩赏之举必外戚近幸之锡倾数十万有用之财为一朝无益之费虽太仓之积若丘山然如是取之如是费之国计不旋踵而空虗矣万一变遇仓卒何以支持况今四海民穷财尽三边将寡兵疲粮草空虗马匹倒死而黠虏跳粱之势贪狼之心视昔尤胜一旦乘我无备拥众长驱其祸岂可测哉为今之计正宜存省府库之财整饬边务之急粮草缺乏必区处以充实之马匹陪补必设法以资助之而尤及时选将练兵以待外侮此其安攘之上策也柰何  九重深邃闻不及此方且燕豫从容而视为太平无事衅门大开夤缘连茹前日之费者复兴前日之革者复进前日裁抑者复宠遇之前日窜戮者复崇尚之台阁大臣科道等官固常力救此毙  陛下视为泛论虽不斥逐亦不采纳臣等岂不知于势有窘塞于事有窒碍耶但见冗费日甚国计空虗将来之患有不可救药者乞以臣等所言下该部计议行之一应冗费指实开陈取自  上裁将前项取进太仓银两尽数复还收贮非边饷军需之急不得以轻动则国计慎重边备不弛天心之仁爱以应人心之摇扤以安在  陛下渊衷一转移之间耳户部覆议谓宜如宦等所言  上纳之
　　○命锦衣卫指挥同知颜泓守备真定等处济州卫指挥使魏瑺守备沂州等处俱以都指挥体统行事
　　○是日晓刻火星犯垒壁阵东第四星
　　○壬寅命除豁河南汤辉县二处沙压地税粮六千五百石有奇时河南新增粮二万余石守臣以开豁之数止于新增数内扣除其原额总数具在户部覆宜如所请从之
　　○升福建布政司左参政俞俊为山东右布政使狭西按察司佥事胡倬为本司副使
　　○癸卯降狭西临洮府知府李纪为长芦都转运盐使司同知从巡抚都御史熊翀奏也纪谨慎有为不同流俗用是获罪翀笃信谗譛遂有是举  上实不知也洮人多惜纪之去云○甲辰赐周府镇国将军安湒安□氵□九□辅国将军安澞安激长子同鍱蜀府镇国将军宾氵□匆宾灠宾润晋府辅国将军表愠辽府镇国中尉宠潝宠湒宠湒宠激诰命冠服如制
　　○升广东按察司副使陆渊为福建布政司左参政户部员外郎胡经为狭西按察司佥事
　　○司设监太监韦鲜等奏近收充幼匠一千名乞通附籍锦衣卫月支米一石岁给之冬衣布花户部议不可请量给米五斗花布免支命月给米八斗
　　○上以天气炎热命两法司锦衣卫将见监罪囚笞罪无干证者释之徒流以下减等发落重罪情可矜疑并枷号者具奏以开于是免死充军者二十人免死杖而释者十五人充净军者一人
　　○命兴安伯徐盛神机营五千坐营管操靖远伯王宪三千营坐司管操
　　○乙巳升右春坊右谕德管国子监司业事黄珣为南京国子监祭酒
　　○总督两广军务都察院右都御史刘大夏乞致仕上曰刘大夏才望老诚特兹简用宜尽心职业以副委任所辞不允
　　○给宁夏买马银一万两宣府马一千五十匹并银一万五千两
　　○初工科都给事中马子聪等劾奏巡抚顺天等府都御史洪钟于潮河川凿山改水其功难成  上命锦衣卫千户牟斌阅勘以闻至是斌回奏谓如子聪等所言命工部趣令洪钟用心督理务底完成以济边备
　　○丙午命吏部移文各巡抚巡按官从公访察官吏贤否实迹以备明年黜陟勿致失实枉人从吏科右给事中钟渤言也
　　○兵部右侍郎熊绣乞致仕不允
　　○初户部郎中王琰等奉命往大同等处开中引盐以备军饷而□人鲜有应者户部议谓天下之事贵乎正本清源盐法在  祖宗之时最为严密边方有警一行开中□人趋赴由此刍粮充足事无废弛近年以来王府遂食盐之请织造开卖盐之端此等一得关支輙假钦赏钦赐名色附带私盐漫无纪极横行江湖侵夺货卖公法大坏奸毙日滋官盐阻滞□人不应皆是故也为今之计宜选差重臣前去两淮整理痛加禁革务令盐法＜锍-釒＞通公私称便奸毙尽除成绩昭著  上从之升南京鸿胪寺卿王璟为都察院右佥都御史清理两淮盐法赐之敕曰  祖宗设立盐法本以足边储而济军饷以省挽运之劳其为利甚博其立法甚严近来法令纵弛奸毙日滋盐徒兴贩而巡捕不严课额亏损而侵欺罔治势要占中而□人之守支不前小灶贫难而豪强之吞噬不已加以公差等项人员假托名目夹带私贩漫无纪极以致盐法大坏□贾不通即今各边声息紧急军马供饷浩繁开去盐引减轻价直而出榜召□全无告中毙已至是可不痛为清革况两淮盐利最厚从来接济边饷全藉于此今特命尔前去公同巡盐御史严督运司官员将彼处盐法逐一整理询访民瘼禁革奸毙抚恤小灶锄治豪强缉捕私贩严谨秤掣查盘递年盐课追究侵欺亏折势要占中者照例裁革□人守支者依期拨给其一应公差人员假托名目夹带私贩者依法盘诘参究私盐入官其余利所当兴毙所当革敕内该载未尽者悉听尔便宜处置事体重大者奏请定夺军民职官有承委误事者轻则量情责罚重则拿问如律应奏请者指实参奏尔受兹委任尤湏秉公持正殚心竭力务俾宿毙尽革盐法＜锍-釒＞通边饷得济毋或因循卤莽徒事虚文责有攸归尔其钦承毋忽故谕
　　○赐楚府江夏安惠王妃张氏并子女宫眷餋赡米岁一百石
　　○旌表孝子四人节妇十九人烈妇一人王佑山东临清州儒学生李锦山西角□羊州儒学生薛敬阳曲县民章瀚河南洛阳中护卫军余皆亲丧庐墓三年旌其门曰孝行王氏浙江奉化县民许福延妻林氏福建莆田县民黄与瑞妻周氏龙溪县民陈子容妻余氏怀安县儒学生金石妻刘氏河南钧州民李增妻官氏洛阳县民尹彰妻胡氏仪封县民喻祥妻魏氏直隶祁州民李顺妻王氏容城县民胡通妻王氏阴春妻杜氏直隶吴县进士顾竑妻归氏嘉定县民杨鉴妻丁氏无锡县民钱坦妻李氏宿松县民张旻妻金氏四川绵州军陈文才妻刘氏荣县民龚是妻张氏顺天府东安县民李俊妻刘氏江西安福县民伍希宪妻皆夫亡守节无玷冯氏山西高平县民冯坚女许聘同邑民何随群未嫁随群病死冯氏誓不改嫁时年甫十七居父母家至七十余人无间言俱旌其门曰贞节宋氏顺天府房山县儒学生弭文妻文没后六日宋氏葬之祖垄明日设肴醴奠之奠毕即自经于垄树旌其门曰贞烈
　　○丁未升广东布政司右布政使邓庠为广西左布政使
　　○命巡抚狭西右副都御史周季麟之子让为国子监生从其请也
　　○暂罢两广清军以地方灾伤故也
