<!-- { "loadSidebar": true } -->
　　○海西失里等卫女直都指挥察哈奴等兀者等卫女直都指挥阿都赤等渚冬河等卫女直都指挥松吉答等呕罕河等卫女直都督尚古等各来朝贡方物赐宴并衣服彩叚等物有差
　　○福建建宁府夜有流星自东南至西北有声如雷
　　○壬子以狭西西安等七等岁歉命户部开中茶一百万斤召商纳粮以备赈济仍令阴阳医生纳粮免考授职军民纳银授散官或冠带事毕而止
　　○初有旨运两淮盐价银十八万两于甘州以备边储至是户部虑缓不及事请先发太仓银充其数却以两淮盐价还补太仓从之
　　○夜京师地连震有声
　　○居庸关地震有声
　　○癸丑升直隶真定府知府张琡为山西布政司右参政仍管府事
　　○甲寅命河南都司故都指挥佥事王镇之子爵袭颍川卫指挥使
　　○兵部奏比来各边虏数入寇每得厚利皆由墩台疏阔烽火不接及守墩军士困惫所致乞谕各边镇巡等官相视地形修理墩堠沿边每十里或七八里为一大墩五里四里为一小台大墩守军十人小台五人自边至城每十里或八里止用大墩筑墙围之环以壕堑留一小门拨夜不收五人戍守遇警接递传报凡遇寇近边天晴则举炮天阴昼则举烟夜则举火总兵等官仍为预定烽炮之数著为号令使各城将官以此为验领军截杀其守墩军必简精壮者分为二班每月一更若无水之处则修水窖一所冬蓄冰夏藏水每墩预采半月柴薪于内给用免致汲水采薪为贼所掠本城将官每半月一次行边点阅巡哨提调墩台官仍不时往来巡视若近边军士屯种之处则修筑小堡一座量贮粮刍令按伏马军三五百于其中庶有警可以防御从之
　　○乙卯赐国子监云南贵州四川军民生冬衣如例
　　○增设直隶隆庆州独石广积仓大使一员
　　明孝宗敬皇帝实录卷之九十四终
　明孝宗敬皇帝实录卷之九十五
　　弘治七年十二月丙辰朔  上视牲于南郊
　　○丁巳兵科给事中蔚春奏窃见  陛下即位于兹七年灾异叠见亦尝屡下修省之诏而未见消弭意者  圣心所以福乎民者于天心或有未协欤且以近事言之京师雨雹四方地震刘向曰雹者阴胁阳也凡阳盛则为雨若阴迫之则转而为雹五行志曰地之戒莫重于震动地者阴也法当安静忽震动者是阳伏而不能出阴迫而不能入也若今甘肃重地阿黑麻负固不服自去岁迄今胡虏杀伤军士无数劫掠孳畜亦至二十余万庄浪永昌民穷财尽张秋河决苏松水患江北大旱南京烈风摧折陵木臣谓  陛下当此之时正宜求直言以开聪明以达壅蔽以求御戎之策为急而乃汲汲于求画士其余政事未见有所施行则何以俯慰人心仰答天意灾异之来端有自矣伏望  陛下念灾异之当惧思天意之可回博采人言力革弊政而于画士已至者罢黜之寻访者禁止之他如土木祷祠游观淫乐之类凡有萌于心有劳于民有干于天变者一切罢之则阴邪自退灾异自消矣章上命所司知之
　　○狭西肃州天鼓鸣
　　○戊午升狭西按察司佥事杨一清为本司副使仍提调学校以巡按监察御史荐也
　　○己未以旱灾免山西平阳大同及行都司所属粮十万六千三百五十石有奇
　　○巡抚顺天等府都御史屠勋奏古北口潮河川实京几北门重地今分守密云太监田亮参将王志同住密云中卫相距古北口百余里缓急之间应援不及宜令王志移驻密云后卫稍近川口而以所管振武营官军分驻二处扼其险隘以便策应兵部覆奏密云后卫正当古北口潮河川之冲专为守关而设若移参将于此则营舍必须事为之处劳费不赀况振武营官军止有千数若分而为二未免兵势寡弱惟简委都指挥或指挥二员分拨本营官军五百令其率领备御半年一更有警则令参将截杀分守策应从之
　　○庚申皇第二子生
　　○凡武职流官曾任镇守守备掌印军政管事者殁后其子孙俱袭原职注原卫支俸管理杂事名为多余见任但不干预军政故兴宁伯李震尝镇守湖广  上以震多军功令其子昂为南京锦衣卫世袭指挥使管理杂事昂至南京为见任者沮格不容到任支俸昂请于朝兵部覆奏得旨令视事如例○巡按四川监察御史张鸾奏在外诸司官例给马夫十户户三丁使之养马比来贪冒者皆佥上户充之巧索无厌且纵之交通官府甚为民蠹乞别为之处兵部覆奏请每员岁止佥中等十户户出银四两以为养马之需司府官则解送掌印官处分给州县官俱于隔别府分佥充过索者坐以赃罪从之
　　○辛酉赐南京故刑部右侍郎金绅父母祭葬如例
　　○壬戌虏入甘州平虏堡等处杀掠人畜把总都指挥支林指挥沉玉等九人俱下巡按监察御史逮问当边远充军都察院覆奏林等情轻律重得旨并免充军玉等五人各降二级林等四人各一级
　　○癸亥腊节赐百官宴于午门○是日晓刻火星犯亢宿南第一星
　　○甲子户部右侍郎秦民悦上漕运事宜一张秋河决修筑未成恐明年粮运阻滞请如江南折纳例将明年兑运粮于彼灾处折五万石而以北直隶山东河南边粮改输太仓却以太仓银兑补之所省运军令分班休息一回船运军阻冻德州以南者支与口粮一月天津以北者与两月至明年运粮至时每米一斗折银三分还官一各处兑粮分遣部属往监之俱有成绩弘治三年以后罢遣今宜复旧其官民粮船遇浅剥船凡过钞关毋令纳钞一各处坐泒各水次仓小麦久而浥蛀宜令改泒粟米一运军盘费全籍耗米今以折银故损其耗米之助宜令兑运改兑皆加耗五升且暂免带甎一半以恤其苦一运河淤塞及闸坝坍坏宜令工部委官即发该管夫役修治如闸座隔远量为添设或工程浩大于附近州县调发不许全用漕卒一打造运船料价宜令有司每岁十月以前给与过期者听漕运衙门究治以免军士称贷之困事下户工二部覆奏从之
　　○乙丑山西按察司副使刘璋丁忧服阕复除四川按察司
　　○以水灾免顺天府所属州县及直隶东胜右等卫所粮草有差
　　○镇守宣府太监孙振奏虏入怀来四海冶堡教场掠采薪军又入独石马营野鸡山等墩掠汲水军管墩百户文安□皿提调千户唐文等俱以失误致寇守备指挥刘宣杜钰都指挥陈广奉御张瓒监丞徐玉分守参政孙成绳律及监丞杨聪俱督治不严各宜治罪兵部覆奏文安□皿等宜如所议绳律杨聪前已八次失误令戴罪杀贼徐玉亦四次宜皆逮问或与张瓒孙成俱加重罚以图后功命安□皿等逮问律等戴罪律成仍停俸两月
　　○丙寅六科十三道以虏连入永昌凉州等处多杀掠人畜请治镇守太监传德前总兵官周玉巡抚都御史冯续及副总兵陶祯之罪兵部覆奏命镇守延绥太监陆訚与德两易其任另推举有才识者往代续回京别用其余事情待御史勘报处治时周玉己养病回亦待勘报处之
　　○命贵州都指挥佥事刘缙之孙怀代原职平越卫指挥使
　　○巡抚保定等府都御史张琳巡抚山西都御史张敷华各奏乞将真定保定二府山西地方砍柴夫徵银总收在官量佥大户委官解送易州山厂交纳每季人夫免解一半工部议谓琳等所言固为恤民但山厂柴炭供应浩繁各处按季起运多者至十余万斤分拨内外衙门交纳其处不一自山厂到京二百四十余里堆垛各衙门前积至旬月方收俱用人押运防守若将每季人夫一半免解诚恐部运官缺人役使有误供应宜量与裁减通行各处原有柴夫衙门俱照原额每季夫一名徵银三两五名中佥夫头一名按季预先十日赍送管厂侍郎处若有过期罚柴照旧众夫陪纳揽纳之人有坑陷纳户者民发附近卫所充军军徙边卫管柴官家人包揽坑陷纳户者一体问发充军官军革职为民议上从之
　　○是日晓刻尾宿天江旁客星见自庚午至庚辰徐行近斗宿
　　○丁卯罚协守大同左副总兵都指挥佥事赵昶俸三月以昶自分守燕河营移守大同踰两月始赴任故也兵部因请各镇守分守守备等官自今非问革及不职取回者如有更代俟新官至方许离任其在京受命而出者限一月赴任在外更调者半月违者治罪从之
　　○兵部左侍郎张海言今阿黑麻贡使复来而狭巴尚未归城池尚未复臣谨遵成筭凡阿黑麻所贡方物尽数驱逐出关示以绝意其前次贡使写亦满速儿等一百七十二人仍旧拘留不遣原给赐阿黑麻并使臣彩叚诸物悉贮之官库当日即封闭嘉峪关暂绝西域贡路此后如天方国或撒马儿罕使臣来贡仍左验收入其来自土鲁番者一切拒之万一阿黑麻自欲送死则我边将士及哈密之寄住苦峪者自有以待之矣臣自至甘州以来苦峪城池修浚者数百丈哈密甘凉地方诸夷往居苦峪者已二千余人其行者有所赍来者有所止耕者亦颇有其具矣臣当归朝谨具＜锍-釒＞以复命下其奏于所司
　　○辽东盖州地震有声
　　○戊辰  宪庙顺妃王氏薨辍朝三日命一应礼仪俱照惠妃郭氏例行
　　○修内府库器局各库房屋
　　○己巳改户部右侍郎秦民悦为吏部右侍郎
　　○给泰宁侯陈璇禄米岁一千石本色折色中半兼支
　　○庚午改张秋名为安平镇建庙祀真武龙王天妃赐额曰显惠从太监李兴等请也
　　○升狭西按察使许进为都察院左佥都御史巡抚甘肃等处
　　○壬申升山东布政司左参政张缙为通政司右通政提调沙河至德州河道太监李兴等言缙修河有功今决河已塞仍须令管理河道因以命之
　　○升总督南京粮储都察院右副都御史李蕙为左副都御史总督漕运兼巡抚凤阳等处广西副总兵都指挥同知郭鋐为署都指挥佥事充漕运总兵官镇守淮安江北直隶运粮把总都指挥佥事周瓒充漕运参将
　　○癸酉南京监察御史宗彝等奏尔者南京再有地震之异今欲致和消异大要有三立诚守正延访是也急务有六辨贤否举遗才来谏诤清刑狱慎爵赏重民事是也请以三要为本六务为用庶几尽消弭之道因言南京刑部尚时郑时大理寺卿章格皆老懦旷职礼部左侍郎徐琼光禄寺卿林凤太常寺卿李温皆奔竞无耻俱乞罢黜致仕尚书彭韶之恬退刚方何乔新之勤能方直右通政强珍之刚毅率直祭酒谢铎之清白严整养病检讨陈献章之行高学慱佥事章懋之廉介清贞前御史彭程之刚直敢言俱乞举用下该部议吏部言章内所称谢铎陈献章是本部前奉旨案候听用之人彭韶何乔新强珍章懋及郑时俱已致仕彭程已为民惟章格徐琼林凤李温俱见任琼凤温近被科道弹劾未蒙俞允三人及格应否罢黜惟  上所命得旨俱已之
