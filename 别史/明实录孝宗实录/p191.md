<!-- { "loadSidebar": true } -->
　　○巡按山东监察御史罗贤奏朵颜等三卫虏贼数寇宁远开原等处官军男妇被杀掠者百有余人并劫孳畜器械甚众请出师征剿或下守臣议防御之宜命所司即看详以闻
　　○辛未升山东布政司左参政林元甫为云南右布政使
　　○增给徽王见沛两淮盐岁七百引从王请也
　　○命山西都司都指挥佥事袁果充参将分守代州等处兼提督鴈门等关
　　○给蜀府故镇国将军甲鏦之幼子二人食米岁五十石
　　○昏刻金星犯天江星
　　○壬申英国公张懋等奏都督佥事孙贵及指挥苏英等以岁例牧马于各草场近已回京所部人马不到者多请治其罪刑部覆奏得旨孙贵免究问罚俸三月英等俱逮治之　○是日晓刻东方流星大如盌色赤起东北行丈余发光如斗光烛地东南行小星数十随之
　　○癸酉升户部郎中崔岩为山东布政司左参政
　　○甲戌命广东都司故都指挥佥事周牧之子本立袭原职广海卫指挥使
　　○夜清宁宫灾
　　○乙亥晓刻  上遣太监肃敬召内阁臣于左顺门宣旨曰昨夜清宁宫失火朕奉侍  圣祖母彻旦不寐今尚不敢离左右欲暂免朝参可乎时大学士刘健有事于西山李东阳谢迁对曰宫闱大变  太皇太后圣心震惊  皇上问安视膳诚孝方切事在从宜即宣鸿胪寺免朝一日可也敬复奏乃命免朝
　　○赐楚府金坛郡主并仪宾王锦宜黄县君并仪宾罗瑞元宜春乡君仪宾冯经鲁府新义郡主并仪宾卢惟中代府乐会郡君仪宾包铨玉山郡君仪宾靳颙滋阳郡君仪宾田育民高乡郡君仪宾董文兴河池郡君仪宾马世威晋府寻阳郡君并仪宾王天寿赵府龙英郡君并仪宾焦衡辽府安陆乡君并仪宾余辅诰命冠服如制
　　○升户部郎中陈周为河南布政司右参政
　　○罢应城孙继先典上直禁兵专令坐营管操以兵部言营务实繁不宜兼理宿卫故也
　　○丙子  圣慈仁寿太皇太后圣旦  上率  皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差○内阁大学士刘健等奏切见近年以来灾异频仍内府火灾尤甚军器库火番经厂火乾清宫西七所火内官监火而前日清宁宫之灾为异尤大臣等目击实为寒心窃惟古之圣王未有不遇灾而惧者或避殿减膳或责己求言修治政事明正赏罚然后可以转祸为福变灾为祥本朝  列圣以来具有故事诚今日所当举行者也臣等又恐议者或以为天道茫昧变不足畏此乃慢天之说罪不容诛或以为天下太平患不足虑此乃误国之言死有余责或以斋醮祈祷为弭灾此乃邪妄之术适足以亵天或以纵囚释罪为修德此乃姑息之弊适足以长恶向来奸佞之人每用此说荧惑  圣聪妨蠹  圣政以致贿赂公行赏罚失当纪纲废弛贤否混淆工役繁兴科派百出公私耗竭军民困惫而大小臣僚被其胁制畏罪避祸箝口结舌下情不达  上泽不宣愁叹之声仰干和气灾异之积正此之由今幸天道昭明元恶殄丧  圣心开悟洞察前非然余慝未除宿弊未革虽  圣仁广大姑示含容而中外人心愤郁未释故上天仁爱复以此异警动渊衷此正  皇上奋发励精一新庶政之时也伏愿大开离照独运乾刚进贤黜奸明示赏罚当行之事断在不疑毋更因循以贻后患尤望特降纶音戒谕臣工痛加修省广求直言指陈弊政并加采择次第施行以取人心以回  天意实  宗社生民之福也奏入  上嘉纳之
　　○升吏科左给事中魏玒兵科左给事中于宣刑科左给事中张朝用工科左给事中林廷玉俱为本科都给事中吏科右给事中刘孟为礼科左给事中　　○广东按察司佥事欧阳晢丁忧服阕复除原任
　　○升武举中式旗手卫指挥使李清等十七人各一级月加米二石
　　○丁丑泾王出府
　　○升户部右侍郎许进为本部左侍郎总督南京粮储都察院左副都御史李孟晹为户部右侍郎
　　○戊寅文武百官赴泾王府行礼
　　○升南京吏部右侍郎梁璟为南京户部尚书
　　○己卯赐楚府镇国中尉显枚□育显柚奉国将军荣瀿荣瀡显木□毕诰命冠服如制
　　○命万全都司都指挥佥事江豫之子俊代原职开平卫指挥使
　　○庚辰  诚孝昭皇后忌辰  上祭  奉先殿遣驸马都尉崔元祭  献陵
　　○礼科都给事中涂旦等以清宁宫灾上＜锍-釒＞曰天人之际未有不召而自至之灾亦未有已出而无应之变前志有曰积冤生阴积阴生阳阳生则火灾见马又曰贤佞分别官人有序率由旧章礼重功勋则火得其性若信道不笃或耀虚伪谗夫昌邪胜正则火失其性故自上而降滥炎妄起燔宗庙烧宫室虽兴师而不能救也今岂有是乎  皇上临御以来肃恭一德遇灾知惧是宜和气充塞而休徵类应夫何数年以来四方奏报灾异殆无虚日昔汉董仲舒告武帝以为天人相与之际甚可畏也伏望竭畏天之实尽弭灾之道勿谓天变有数而遂忘戒惧勿谓四方无虞而溺意晏安早降求言之诏以笃修省之诚传奉之可革者土木之可停者大奸之未屏不职之未黜者与凡时政之得失军民之利病许其知之而必言言之而必行务昭大德以惬舆情则天心昭格而休祥必至矣  上命所司看详以闻
　　○是日晓刻月犯天关星
　　○辛巳命金吾左卫指挥佥事王瑾提督永平等处
　　○升翰林院侍讲学士杨守阯为南京吏部右侍郎
　　○刑科都给事中张朝用等言内官监太监李广招权纳贿其门如市兹幸罪恶贯盈自速其死朝野闻之罔不称快然广所余金帛何啻千万要皆夤缘嗜进之徒多方馈送者此而不惩何以示戒乞拘李广亲信任事之人责取簿籍付之法司鞫问明白从实具奏仍将夤缘得进者夺官禠爵以清仕路狭西道监察御史丘天祐等亦以为言＜锍-釒＞入  上曰奔竞交结者仍令科道官指名以闻
　　○金星昼见于未位自十五日至是日
　　○夜月犯井宿○壬午礼部尚书徐琼等以清宁宫灾上＜锍-釒＞言今岁正月以来贵州安南卫等处火灾延烧千余家焚死百余人江西南昌县等处暴雷雨大风火灾直隶寿州河南汝宁府等处雨冰雹伤稼击死人畜大风拔木山西狭西地震天鼓鸣黑雾四塞直隶苏州府等处池港水溢臣等尝考之传记火灾者上不节下不俭之应又曰火灾之发皆以台榭宫室为戒至于地震天鸣震雷冰雹皆变之大者况清宁宫为  陛下隆孝之地乃今焚毁殆尽岂非灾变之尤大者乎伏望  皇上思  祖宗付托之重体  上天仁爱之心念斯民为国之本而疲困为可畏念财用为民之命而匮竭为可忧于凡工作之耗财冗员之坐食斋醮之干正者革之止之少省光禄之供薄示减膳之意贤才则使之益进邪慝则使之日息言路则使之益开诸凡朝政得失军民利病有关目前急务日后远图者听令诸司条奏举行于以慰人心而回天意本部仍行两京文武群臣及天下镇巡等官各省愆修职以助昭假以靖地方其不职者请治之罪从之
　　○升太医院院使施钦为通政使司右通政供事如旧以九年秩满也
　　○命给代府枣强靖安王妃苏氏并幼子女食米岁五十石
　　○癸未命巡抚云南都察院右副都御史张诰巡抚贵州右副都御史张廉俱致仕巡抚宁夏右佥都御史张祯叔调外任以科道劾其不职故也于是调祯叔为辽东苑马寺少卿
　　○司设监太监蔡昭为故内官监太监李广请祠额祭葬有旨许之内阁大学士刘健等言内臣祠额祭葬近年以来虽或有之乃朝廷善褒功之意实非常典今李广之死罪恶贯盈万口称快皆谓其欺罔之情赃滥之迹悉已败露  圣心昭鉴必正其罪以为奸邪不臣之戒而乃赐之祭葬又赐之祠额是使欺罔赃滥之人与忠谨善良者混而无别诚恐上累  圣德下拂人心其于国典政体关碍不细所乞祠额及祭文臣等未敢拟进  上命祭文仍旧撰进祠额己之
　　○升江西布政司左布政使陈瑗为都察院右副都御史总督南京粮储
　　○甲申浙江布政司左布政使杨峻丁忧服阕复除原任
　　○乙酉裁革狭西靖虏卫迭烈□巡检司
　　○内官监太监李广之死有中使至其舍得簿籍以闻皆中外官馈遗广者或黄米若干石白米若干石  上不信曰此妄也吾尝至广第岂足以容是米哉左右言所谓黄米者金也白米者银也馈遗者恐人知故为此隐语耳  上震怒于是中外纷然而不得簿籍乃妄意臆度上＜锍-釒＞劾奏未得报施行吏部员外郎张彩复奏请寘诸国法以为  圣德仁厚恐或至于姑息事久怒弛或流于轻贷如辽东镇守等官妄杀进贡夷人冒受功赏此古今无赦之诛也近日事已勘明而  陛下乃宽容之太监汪直梁芳等挠乱国典荧惑  上心获脱万死之诛幸矣前日已摈不用而  陛下复召还之广平日招权纳赂致  陛下受奸谀蠹惑之名而不自知军民罹贪残剥削之苦而无所愬今幸踪迹败露  陛下纵不追戮其罪岂可并置其恶党于度外而漫不惩戒乎伏望断自  圣心勿入左右解释之言而必正以法凡有所营求馈遗重多者大臣则容令自陈致仕小臣则通查罢黜其事有所枉罪有所脱者咸厘正之广国体事宜两全无失下所司知之
　　○丙辰  恭让章后忌辰遣内官祭陵寝
　　○礼部奏冬至节例赐文武百官宴  上命免宴赐以节钞
　　○荆府都昌王祐＜木乌＞薨王怀顺王嫡子母茆氏成化十七年生弘治九年袭封至是薨年十九讣闻辍朝一日赐葬祭如制谥曰悼僖
　　○泰宁等三卫头目阿罗歹等来贡赐宴并衣服彩叚等物有差
　　○升江西布政司右布政使叶贽为本司左布政使
　　○丁亥以靖宁宫灾敕谕文武群臣朕惟天道人事相为流通感应之机捷于影响甚可畏也迩者  上天示戒灾异频仍乃弘治十一年十月十二日清宁宫灾中夜达旦朕心惊惧寝食靡宁虑有愆违上干和气循省数日莫究所由兹特齐心竭诚遣官祭告  天地  太庙  社稷山川尔文武群臣有官守言责皆与朕共天职者宜各省躬思咎去垢涤污殚心效力毋得因循怠玩若罔闻知凡百司弊政奸贪显迹及一应军民利病皆直切指陈无有所隐以助朕励精之治答  上天仁爱之心绵国家亿万载隆长之祚钦哉故谕
　　○六科十三道官劾大同总兵官督都佥事神英副总兵都指挥佥事赵日□永与虏交通以铁器易马宁夏总兵官都督同知李俊占种屯田延绥总兵官都督佥事陈辉老疾无谋宣府总兵官署都督佥事阮兴素无威望两广总兵官伏羗伯毛锐广营邸舍以处番旅私造船舶以通裔夷分守锦义二城右参将都指挥佥事史赟怯弱寡谋损军偾事请各加罢黜下兵部覆奏  上曰毛锐既年力精壮其留办事李俊陈辉阮兴俱行取回京神英赵日□永史赟待勘报至日议处
　　○免明年上元节所用烟火以后坐派修理钱粮内官监勘酌从减不许过多从工部尚书徐贯等奏也
　　○户科都给事中鲁昂劾奏镇守宣府总兵官阮兴贿赂夤缘冒领重任去岁六月纵虏入边剽掠人畜以万计哭声震天兴拥兵自卫闭门不出及夜不收偶于乡村斩捕一级乃铺叙虚词以邀功赏宜命大臣往勘其事兵部覆奏从之
　　○夜月犯内屏东南星
