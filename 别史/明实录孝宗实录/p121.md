<!-- { "loadSidebar": true } -->
　　○致仕南京都察院左都御史黄绂卒绂字用章河南封丘县人正统十三年进士授行人升南京刑部员外郎进郎中成化九年升四川布政司左参议督松潘粮饷兼理兵备十四年转本司左参政历升湖广左布政使二十二年迁右副都御史巡抚延绥增置建安等堡边墙及移置驿传拓教场地八皆利之弘治三年超升南京户部尚书四年改南京都察院左都御史掌院事六年疏请致仕许乘传归未行而卒讣闻赐祭葬如例绂性严急不容物遇事輙径行己志无所顾虑然其所守其可取云
　　○乙酉山东巡抚等官左佥都御史王霁等言臣等奉敕赈饥自去岁八月至今年七月共支过银三十七万四千五百四十两钱二千八百六十四万六千六百文米二百七十六万三千二百三十八石活饥民二百六十三万五千余口招复业者万三千八百八十三户命所司知之
　　○命山东州县今年该输万石仓粮每石止输银八钱料每石七钱旧例粮料每石各徵银一两以地方灾伤之后故特减之
　　○丙戌南京太仆寺卿张谦卒谦字益之保定清苑人成化二年进士授礼科给事中历都给事中  宪庙识其音吐洪鬯迁鸿胪寺左少卿寻改尚宝司卿升南京太仆寺卿弘治三年服阕还任至是卒于官讣闻赐葬祭如例谦体貌魁梧居官无失德居家能孝友乐施予人颇称之
　　○丁亥赐代府曲阜郡君并仪宾孟餋气常山郡君并仪宾张餋中诰命冠服如制
　　○刑部奏自今文武官因公考讯轻罪而用酷刑致残人民因而傍引医证诡作病死或旋补狱词诬以重罪者但及三人以上检问得实比律上请医证扶同者治以重罪从之用太常寺少卿兼翰林院侍讲学士李东阳奏也初以在外诸司非法杀人率以因公自解故此上奏欲令犯者从降调之例以为后戒法司覆议不免依违盖卒拘于例云
　　○戊子改南京工部尚书侯瓒为兵部尚书参赞机务
　　○己丑升监察御史周南狭西按察司佥事李旻俱为按察司副使南湖广旻本司
　　○庚寅命太岳太和山岁用香烛洒扫军夫及道士所乞均州食盐俱仍旧斋粮月支米麦共五斗岁衣布一疋初用都御史梁璟奏裁减各宫观之费三之一军夫万一千六百余盐课仍输有司阖境称便至是以太监潘纪言悉还其旧惟道士月粮减一斗岁衣减一疋云
　　○是日晓刻木星犯灵台星
　　○辛卯旌表孝子一人节妇十一人李清山西屯留县人母王氏卒殡葬如礼结庐墓侧致驯兔之感旌表其门曰孝行方氏直隶歙县民吴以达妻牛氏山西潞州民赵敬妻胡氏直隶太湖县民刘钟致妻张氏顺天府固安县民陈睿妻黄氏直隶山海卫军龙昇妻李氏福建仙游县民郭长吉妻谢氏狭西平凉卫安东千户所军余张瑄妻赵氏福建建安县民滕奎妻李氏福建闽县民林克从妻范氏浙江安吉县民徐圭妻李氏湖广巴陵县民谢纪妻俱守节年久无玷各旌表其门曰贞节
　　明孝宗敬皇帝实录卷之七十九
　明孝宗敬皇帝实录卷之八十
　　弘治六年九月壬辰朔户部以南京赃罚丁字二库诸物缺少损坏者多请行南京原委查盘官会奏究治从之
　　○山东郯城县地震有声
　　○甲午卯刻南京木星昼见于己位
　　○乙未  孝恭章皇后忌辰  上祭  奉先殿遣驸马都尉杨伟祭  景陵
　　○初晋府庶人美圠等十四人月给食米三十石至是止存九人户部议裁减其数  上命仍旧给之
　　○丙申复以辽东苑马寺卿李温为太仆寺卿先是监察御史王嵩等劾奏温及学士程敏政等敏政致仕温调外任敏政后以锦衣卫千户叶通奏雪得复职温考满至京因援例以请吏科参驳温贪冒陈乞吏部据以覆奏  上特命复原职
　　○丁酉命云南有司转运腾冲金齿仓粮六万余石贮之陇川南甸等处并开中云南盐课提举司弘治三年四年存积盐课十八万一千余引召□上纳银米以备军饷以孟密土官思楪稔恶不服将用兵于其地故也
　　○以旱灾免狭西西安等七府弘治六年夏税有差
　　○云南孟琏长官司土官舍人刀派罗死时其妻招曩猛年二十五守节二十八年无玷云南都指挥使司奏其事礼部覆奏以为宜出常例不俟核实即与旌表以顺夷情  上曰朕以天下为家方思弘名教以变夷俗其有趋于礼义者恶可不加奖励孟琏刀派罗妻招曩猛贞节既可嘉宜即令所司显其门闾庶使远夷益加向化
　　○戊戌升大理寺右寺副孟准为狭西按察司佥事
　　○己亥太监韦泰传旨行取四川光相寺番僧国师领占竹来居大慈恩寺
　　○庚子重阳节免宴○河南桐柏县天鸣声如雷
　　○壬寅升大理寺卿冯贯为南京工部尚书太常寺少卿兼翰林院侍讲学士董越为南京礼部右侍郎
　　○以旱灾免直隶河间保定二府弘治六年夏税有差
　　○铨注锦衣卫带俸都指挥同知王锐金吾左卫带俸都指挥佥事苏泰于狭西都司令在宁夏领军操备
　　○癸卯礼部尚书倪岳等言四川光相寺国师领占竹先于成化二十三年给事中韩重监察御史张毂等俱尝劾奏已蒙发遣原土今又行取来京臣等查无行取番僧国师事例且道途万里骚扰驿递惊骇耳目况当时同遣回四川狭西诸处国师番僧不下二百余人幸门一开夤缘效尤不可杜塞则于  皇上初政之清明不无亏损伏望暂寝新命免令行取得旨尔等既以为言领占竹令自备脚力来京沿途不必应付
　　○命于甘肃开中两浙运司弘治三年常股盐八万引四年存积盐七万五千九十六引福建运司四年额办盐九万四千九百余引两淮运司六年存积盐五万引召□上纳粮草以备军饷复命户部运太仓银六万两并改拨秦平临巩附近州县粮料各五万石以济之其军民人等有愿纳银米受正七品以下散官者听从巡视兵部侍郎张海奏以庄浪等处有警且备土鲁番之患故也
　　○是日卯时木星昼见于己位
　　○甲辰蜀王申凿薨王定王庶第三子母妃王氏天顺三年生成化七年封通江王八年进封蜀王至是薨年三十五讣闻辍朝三日遣官谕祭命有司治丧葬谥曰惠○赐宁府辅国将军宸潣嫡第三子名曰拱榅楚府通山王庶第五子名曰显槎第六子曰显枓怀仁王府镇国将军仕土□威庶长子曰成钞嫡第二子曰成金□妥韩府西德王庶第七子曰旭桃秦府辅国将军诚氵□幕庶第一子曰秉楒代府潞成王第七子曰聪满沈府辅国将军诠铸第三子曰勋澳
　　○升狭西布政司右参政王哲为浙江右布政使
　　○虏入密云塘山军士往探遇虏而走跌死者二人命罚分守右参将王志及提调指挥佥事张龄俸各一月其分守太监田亮姑宥之
　　○先是荆王见潚有罪命降为庶人居之西内之高墙既而见潚复奏其弟樊山王见澋不法事见澋因再发其不轨事命太监韦宁大理寺右寺丞王嵩锦衣卫都指挥佥事陈云往核之宁等具奏见潚多置弓弩筑土山操演船马广积生铁收器械其子祐柄相济为恶见澋亦有淫虐诸事  上曰见潚戕害诸弟逼奸弟妇棰死弟母灭绝天理伤败彝伦又潜蓄异谋其诸不法事不可悉数穷凶极恶天地所不容国法所不宥即令自尽内使宋贵等逮问如律其祐柄见澋事仍会皇亲等官议处以闻于是英国公张懋等奏见澋及祐柄罪有轻重  上以见澋发见潚异谋潜削荆楚大害功亦可嘉且光已减岁禄三之一今小过姑宥之以祐柄义不得复为世子并其余子女俱从降革安置于武昌城内有司照例餋赡敕楚王严加约束  上以荆王见潚既革爵命礼部检辽庶人革爵后事例以闻礼部因按辽王贵烚降为庶人后朝廷特封其弟贵＜火受＞为辽王以请  上曰见潚并其子祐柄等已降为庶人荆靖王次嫡孙都梁王祐橺宜进封荆王以奉国祀
　　○丙午皇亲庆云侯周寿请承买宝坻县官地一千二百顷得旨令不必承买准于内拨五百顷与管业余七百顷仍留别用
　　○丁未广西思明府并万承州各差官族贡马朝觐赐彩叚绢钞有差
　　○四川长河西鱼通宁远等处军民宣慰使司暖巴等寨都纲沙剌言千等四川威州保县金川等寺演化禅师遣剌麻番僧来朝贡佛像马匹赐宴并彩叚钞锭有差
　　○升巡抚山东都察院左佥都御史王霁为大理寺卿
　　○戊申停临清钞关折支粟米收银解京以山东旱灾尝借其米赈济今岁既稔抚臣为之请也
　　○己酉以旱灾免狭西西安左等二十五卫所弘治六年屯粮有差
　　○复命户部差官属领苏州九江等处钞关南京户部差官属领淮安扬州等处钞关其折徵银钞解内府供用以前此改委府县佐贰官收受船料其弊多而岁课日损故也
　　○命都察院右副都御史韩文之孙德清为国子监生从其请也
　　○命南京右军都督府故都督同知王铨之子雄袭为锦衣卫副千户带俸
　　○庚戌升狭西按察司佥事陶琰为本司副使
　　○壬子朝鲜国王李娎遣陪臣工曹参判安琛等来贺  皇太子千秋赐彩叚衣服等物如例
　　○升山西按察司按察使熊冲为都察院右佥都御史巡抚山东
　　○命故广平侯袁辂之子夔仍袭长陵卫指挥佥事辂曾祖洪在洪武时以功升左都督祖容尚公主  太宗时封广平侯子祯袭无子庶弟瑄袭长陵卫指挥佥事后援天顺元年诏例得袭侯瑄卒弟琇请袭侯吏部言当袭指挥佥事未授而卒辂琇弟瑾之子也夤缘复袭侯时科道言辂爵当革得旨辂准诏例许袭侯一世子孙仍止袭指挥佥事至是辂卒故有是命
　　○癸丑升应天府府丞冀绮为南京太仆寺卿
　　○中军都督府左都督范瑾卒瑾正统中袭世职为大同卫指挥使以功累升山西行都司都指挥使天顺八年充左参将分守大同成化初充游击将军征延绥有功升都督佥事未几进同知以侍郎叶盛荐镇守宁夏寻移镇大同成化十六年以功升右都督再转左召回管中府事十九年充左参将往大同御寇明年出镇甘肃又二年召回提督三千营弘治五年乞回大同展祭遂卒于大同讣闻赐祭葬如例瑾为游击时会边方有警颇建功伐后镇大同虏每深入不能防御为言者所劾然久习边事由下僚拜大将亦为流辈所推云
　　○甲寅以旱灾免河南开封等府弘治六年夏田税粮之半
　　○乙卯  皇太子千秋节赐百官宴于午门天下诸司及外夷庆贺官员人等宴于阙左门
　　○丙辰夜北方流星大如盏色青白光烛地自北斗杓东北行至郎炸散
　　○丁巳赐淮府镇国将军祐枇祐棶诰命冠服如制
　　○赐淮府兰溪县主并仪宾杨志学诰命冠服如制
　　○先是监督徐州粮主事徐逵言旧徐州修仓夫匠二百名其下班者每季各徵料银一两今岁比不登请暂停免户部议量减其半从之
