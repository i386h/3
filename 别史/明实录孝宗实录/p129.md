<!-- { "loadSidebar": true } -->
　　○黜南京兵部郎中娄性为民先是南京守备太监蒋琮奏性逞威擅权欺凌军职承委修运河辄于宿州禹庙后创建生祠塑己像其中及假托修造会同馆武学侵克在官皂隶银诸不法事  上命刑科给事中任伦刑部郎中盛洪锦衣卫千户赵良御史刘玮堪问未结而琮复奏性潜易案卷伦等阿附掩饰又奏南京兵部员外郎袁廉侵欺马快船价事亦连性性具＜锍-釒＞自辩会南京广洋卫指挥同知石文通亦奏琮开掘聚宝山有伤  皇陵王气及殴死商人占役军匠侵夺官地私造马船诸罪琮又屡奏不已株连蔓引几数百人遂成大狱刑部乃奏差司礼监太监赵忠同大理寺右少卿马中锡锦衣卫都指挥佥事扬荣会勘至是狱具性坐入已赃革职为民南京兵部主事姚玺为性补易案卷赎徒还职余坐罪有差时南京兵部侍郎王继以不举＜火廉＞罪为忠等所奏继适考满至京遂逮就都察院狱拟赎杖还职命宥继罪琮等俱逮问所掘聚宝山口令南京守备等官填补性小有才喜事好动欲以躐取通显卒用是致祸既而＜锍-釒＞求复官会司礼监官奉命刑部录囚性就堂下膜拜哀鸣不已闻者皆笑之
　　○己亥  仁宗昭皇帝忌辰  上祭  奉先殿遣驸马都尉游泰祭  献陵
　　○先是四川松潘空心寨番贼寇边分守都指挥佥事李镐督军败之获首级四十三器械牛羊颇众至是核实赏镐彩叚二表里银十两守备指挥徐勋以下升一级者十有五人其余官军百三十七人给赏有差
　　○庚子命南京内外城守门关余丁月支口粮人三斗从南京守备成国公朱仪等言也
　　○晋府庆成王钟镒复陈情乞恩谓其长子奇浈自革去冠带渐知悔悟乞复令冠带代理府事  上曰奇浈原杖死无辜人命数多已从轻贷之矣王乃累来奏扰不已不允○癸卯命户部右侍郎秦民悦之子养浩为国子监生从其请也
　　○甲辰命内官监太监李兴平江伯陈锐往同都御史刘大夏治张秋河决赐之敕曰朕惟天下之水黄河为大国家之计漕运为重即今河决张秋有妨运道先命都御史刘大夏往治之未见成功兹特命尔等前去总督修理尔等至彼会同大夏相与讲究次第施行仍会各该巡抚巡按并管河官自河南上流及山东直隶河患所经之处逐一躬亲踏勘从长计议何处应＜锍-釒＞导以杀其势何处应修补以防其决何处应筑塞以制其横溃何处应浚深以收其泛滥或多为之委使水力分散以泻其大势或＜锍-釒＞塞并举使挽河入淮以复其故道虽然事有缓急而施行之际必以当急为先今河既中决运渠乾浅京储不继事莫急焉尔等必须多方设法使粮运通行不致过期以亏岁额斯尔之能然此乃国家大事或敕内该载不尽事理尔等有所见闻听尔便宜而行其一应合用竹木麻铁等料应役军民夫匠人力如原先科派起集不勾方许量为加添不可轻人言过为科差恒念此时濒河军民方困饥疫不幸值此大役甚不聊生万一功有不成物为徒费或生他变悔之何及各该司府州卫等衙门委任集办并借用顺带夫料等项不许推调稽违误事有应奏闻者奏来处置其见用官属非不胜任者不必改委所委文武职官敢有误事作弊者轻则听尔量情责罚重则文职五品以下拏送问刑衙门问理四品以上方面军职参奏究治尔等受兹重任必思廉以律已勤以建功广询博访事不必专于一己深谋远虑计必出于万全仍禁戢下人使不敢怙势作威以凌人招贿爱惜物用使不至假公营私以浪费冒支所用军夫尤宜用心抚恤必使劳逸均平不至失所如此则役不徒兴而大功可成矣不然则劳民力于无用之地弃民财于不测之渊咎将谁归尔等其钦承朕命毋怠毋忽
　　○甲辰升监察御史朱钦为山东按察司副使狭西临洮府知府张振为甘肃行太仆寺卿
　　○昏刻木星犯灵台星
　　○乙巳赐沈府镇国将军勋漺鲁府辅国将军当渤当濑当汗当潼晋府奉国中尉表檄周府辅国将军同鎋同金□出诰命冠服如制
　　○赐周府南雄郡君并仪宾张纯诰命冠服如制
　　○升南京吏部右侍郎童轩为南京礼部尚书兵部右侍郎张海为本部左侍郎都察院左佥都御史李介为兵部右侍郎
　　○以水灾免直隶徐州及丰沛二县弘治六年秋粮八千三百四十三石有奇草一万四百五十余包
　　○命下致仕监察御史倪进贤及闲住知府沃頖于锦衣卫狱进贤徽州府人由庶吉士为御史素无行检媚事大学士万安士夫丑之初按四川多纳贿及按宣府贪纵益甚序班钱金者其妻弟也私至宣府以事嘱进贤不从遂啮伤其指进贤乞养病安庇之乃得致仕頖宁波人由御史降内乡知县时有当道过其境頖盛供帐厨传以逄迎之遂得知荆州頖颇有治才在荆州王府军职不敢纵肆然性狠暴持已亦多不谨朝觐考黜冠带闲住至是二人皆潜至京师夤缘求复起为科道所劾故下狱既而赎杖仍命致仕闲住且令兵马司催并回乡不许在京潜住
　　○丙午命狭西行都司都指挥使李清守备永昌
　　○戊申给晋府故镇国将军仕土□无夫人米岁三十石
　　○命狭西都司都指挥佥事张灏守备庄浪红城子堡
　　○开设贵州都匀府升九名麻哈二长官司为独山麻哈二州并改清平长官司为清平县州县皆属于府府带管都匀邦水平州平浪四长官司其烂土丰宁二长官司独山州领之县及平定乐平二长官司麻哈州领之府设知府推官经历司狱各一员独山州设知州一员流官土官同知各一员吏目一员麻哈州设知州一员流官同知及土官吏目各一员县设知县典史各一员并改都匀卫儒学为都匀府儒学仍旧止设教授一员从巡抚都御史邓廷瓒奏也
　　○庚戌辰刻金星昼见于巳位
　　○辛亥命以山东德州丰盈库钱钞三之二折给直隶河间等三卫官军俸粮
　　○壬子兵部奏京营官军逃亡者多虽以杂差者选补终不足原额乞令在逃者自首仍与之期限如期至者免罪从之
　　○癸丑升太仆寺卿李温为太常寺卿吏部郎中王佐为太常寺少卿同提督四夷馆时提督寺丞于渊既为本馆官生所讼大学士徐溥等言官生多顽梗难治请令出自科目堂上官二人督之故有是命
　　○命故惠安伯张瓒支过禄米免还官
　　○升锦衣卫副千户游铭为本徫正千户及其弟百户钦俱与世袭铭钦皆驸马都尉游泰庶子也
　　○降顺天府府丞毕亨为两淮都转运盐使司同知初军人任柏树张酒肆于崇文门外有老人巴秀者索供应光禄寺酒瓶因与忿争邻有杨玉从旁观之柏树疑秀与玉同谋害己并讼于府亨怒玉不输情杖之数日而死东厂官校发其事既而科道交劾下狱命法司锦衣卫会鞫以闻得旨亨降一级调外任时议者谓兵科都给事中蔺琦欲代其位嗾台谏有言亨既降琦果代之
　　○甲寅调右春坊右庶子兼翰林院侍讲王臣为南京工部郎中先是臣以致仕自陈复职至是给事中周旋因天变复劾之言臣及前都御史王越陈越御史倪进贤先年或谄事左右而斥为编民或行检不修而放归田里是宜思过不暇顾乃效尤陈乞不曰伸冤抑则曰照事例弊源一开末流何有止极乞将越等近日所复官仍前革去吏部以王越等三人原事干法司独具王臣始末以闻  上遂命王臣对原品调南京部属
　　○乙卯升巡抚四川都察院右副都御史梁璟为南京吏部右侍郎
　　○命巡抚宣府都察院右佥都御史杨谧本院治事
　　○镇守甘肃右都督周玉复乞退休  上曰即今甘肃地方未宁玉受阃外重寄宜用心戮力勉图报称何为屡称疾求退不允
　　○丁巳命发山东河南及直隶扬州等府官银三万一千八百余两助修张秋决河之费其役夫月口粮四斗五升俱以附近州县预备仓粮给之
　　○太监李兴平江伯陈锐奏今兹修筑河防固以粮运为急尤以恤民为先必须处置财力之所从出乃可济事若全藉一方民力实有不能堪者乞敕该部议处其宜工部覆奏谓先是会官奏准已将本部原贮抽分银二万两运送都御史刘大夏为修河之用凡河南山东在官钱粮除送运外其存留者悉听取用如尚不足请以浙江芜湖二抽分厂银之半济之其山东河南京班人匠亦听存留应役修理闸座石坝堤岸所用甎石请以粮船民船带运城甎量留备用文武职官人等有智识过人可备咨询办理者悉听径自延访取用惟假此以希进者不得参与从之
　明孝宗敬皇帝实录卷之八十九
　　弘武七年六月戊午朔
　　○己未辽东锦州有野火起于厂沟备御都指挥佥事鲁勋等遣人扑之不灭延入营内官军死者九人伤者十六人马死者二十三匹伤者十六匹焚毁甲胄弓矢器械几尽巡抚都御史张岫等奏乞赈恤死者之家并劾勋等误事及右参将都指挥使王铭号令不严之罪诏赈恤如议鲁勋并王铭等姑宥之
　　○庚申礼部尚书倪岳等言先是以都御史马文升之奏命两京并各布政司通查度过僧道造册缴部后有事故等项照名开除仍将十年一度之例停止待各处额数不足方许所在官司照缺起送赴部给度不许内外衙门指以救荒纳粟为由奏请给度今数年之间各处文册缴到者少恐无知小人指以十年一度为期不知禁例以致各处僧道行童互相扇诱来京潜住投礼僧道官住持以图至期夤缘请给京师米价必致踊贵宜预为查处况今水旱灾伤盗贼窃发中间所获多系僧徒是皆先年滥度所致今天下军多缺伍匠多缺役里甲册籍日见凋耗若不早为限量将恐天下之人皆流为僧道之归宜通行查勘额数果有不足许待豊年具奏定夺仍禁约各处僧道不许指名请给来京搅扰各该关津严加盘诘仍行锦衣卫五城严加搜访各寺观不许容留违者坐罪无度牒之人发回原籍当差京城内外官员军民之家亦不许容留僧俗混杂有坏风俗事发一体究治从之
　　○辛酉命湖广都司都指挥佥事彭英守备靖州
　　○是日卯刻南京金星昼见于辰位
　　○壬戌升广东布政司左布政使冯俊为都察院右副都御史巡抚四川狭西按察司按察使陈纪为右佥都御史巡抚宣府
　　○赐周王同镳庶第十九子名曰安涠二十子曰安潏二十一子曰安潟二十二子曰安濯二十三子曰安□氵□束□镇国将军子垦庶第七子曰同钧同钮庶第七子曰安濆第八子曰安沈辅国将军安浇嫡长子曰睦楯
　　○癸亥礼部奏  万寿圣节例赐百官宴  上命免宴赐以节钱钞
　　○唐王弥鍗以有疾乞赐药物命量给之
　　○工部奏近有旨令各处访取善击造铜鼓者惟铜鼓出于西南夷所制非朝廷之上所宜用今各处灾伤方彻乐减膳之时岂宜复造制外之器以骇人心而累  圣德命已之○酉刻南京暴风雷雨坏  孝陵树
　　○甲子周府原武王同＜釒微＞薨王安懿王庶长子母李氏正统十二年生先封镇国将军成化五年袭封原武王至是薨年四十九讣闻辍朝一日赐祭葬如制谥曰康僖
　　○四川靖夷堡百户翟深等私役军士出境被番贼杀者十四人虏者十五人镇巡官奏其事并劾分守副总兵李镐兵备副使江源因循坐视之罪  上命罚镐原俸各三月翟深等皆逮问○乙丑遣内官祭中霤之神
