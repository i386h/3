<!-- { "loadSidebar": true } -->
　　○命于榆林开中两淮弘治六年常股盐十万引云南弘治六年见盐三万引四川弘治七年见盐四万引长芦弘治十年存积盐三万引以备边储
　　○云南左参政毛科既降级别用镇巡等官奏科前调兵思陆胁抚思楪议者率谓其虚妄然日久益见其勤劳且思陆颇亦听其指麾今欲抚顺本夷非科不可请暂留抚理思陆责令退地俟事竣照所降资遣之兵部覆奏请移咨吏部拟定职事于是拟科为云南按察司副使借留抚夷从之
　　○戊辰致仕少师兼太子太师吏部尚书华盖殿大学士徐溥卒溥字时用直隶宜兴县人景泰五年进士第二人及第授翰林院编修  英宗复辟命兼司经局校书侍东宫讲读  宪庙登极录旧劳迁左春坊左庶子兼侍讲充经筵讲官纂修  英庙实录管武职诰黄九年秩满升詹事府少詹事兼侍读学士升太常寺卿兼学士尝遍掌翰林詹事左右春坊司经局事历礼部吏部左侍郎皆兼学士  上即位首膺简入内阁参预机务进礼部尚书兼文渊阁大学士充  宪庙实录总裁官同知经筵事弘治四年加太子太傅兼户部尚书武英殿大学士七年加少傅兼太子太傅吏部尚书谨身殿大学士进阶光禄大夫柱国十年充大明会典总裁以疾辞位不许免风雨大寒暑朝参十一年  今上出阁进学加少师兼太子太师华盖殿大学士尚书如故寻以目疾累＜锍-釒＞乞归乃赐敕给驿遣官护送还乡令有司月给米五石岁给夫役八人仍赐袭衣白金楮镪特官其一孙为中书舍人踰年卒年七十二讣闻辍朝一日遣行人谕祭者九命有司营葬赠特进左柱国太师谥文靖溥立朝四十余年在内阁因事纳约登崇俊良随材器使尝有大狱干宗藩连贵近众惧不能决皆力赞成之盖从容委曲以助成天下之务者其功为益多平居容仪俨雅温易可亲度量宏裕而包含不露皆饮醇仰德无怨恶者为诗文清润有思致而酷嗜古法书名画至老不惓云○虏入阳和境杀掠官军守备都指挥佥事刘英指挥赵彪等下巡按监察御史逮问拟充军  上以情轻律重命各降二级带俸差操
　　○庚午命给占城国来贡使臣人等六十五名行粮人九斗其原来船遭风损坏命两广守臣为之整理从其请也
　　○赐周府辅国将军同铣同钠同刨安溏奉国将军安泈安氵□旄安氵□边安浃安瀞晋府奉国将军表＜木产＞辽府镇国中尉宠濈宠溉宠涑诰命冠服如制
　　○赐晋府永唐县君并仪宾杨松龄诰命冠服如制
　　○辛未礼部奏周府曲江王妃父严璋例应授兵马副指挥但璋原任知县坐赃为民难拟授职请赐裁处  上曰曲江王妃婚配已久严璋准授兵马副指挥原选勘官查勘不明朦胧奏请本当究问但犯在革前姑宥之今后为各王府选婚违者治罪
　　○命故分守辽阳副总兵都指挥同知罗雄之子裕袭原职为辽海卫指挥使故府军前卫署都指挥佥事李贵之子锜袭原职本卫指挥同知
　　○壬申致仕都督白＜王已＞奏臣本武成后卫指挥使历功至都督衰老解任子宗应代臣原职今原卫已改  茂陵卫乞改注锦衣卫带俸兵部执不可特许之
　　○癸酉升山西布政司右布政使王进为本司左布政使
　　○命鬻两淮余盐一万引以其价助泾王婚礼之用
　　○甲戌监察御史燕忠等言近年以来传奉日多工作日兴庄田拨赐日广其老懦无为奔竞无耻之人充布庶位似与初政不侔乞敕吏兵二部自弘治四年以来凡传奉乞升官员不由资格功勋补授者尽革之庶官得其人政得其理而灾异可消矣吏部覆奏谓  太祖钦定官制自尚书下至杂职计万四千二百九十一员在京官千一百八十八员皆因事设官因官制禄  列圣相承恪守成法  皇上即位之初患京官冗滥凡革去传奉乞升文职官五百六十四员今六年之间复传升至五百四十余员末流之弊尚不止此且天下仕进之人或事诗书或勤案牍或胃锋镝或劳筋骨辛苦积年未得一职而奔竞之人一由传乞遽列阶衔故两京科道每因灾异即陈言及此盖以为弊政之大者无过于此也伏望稽  圣祖之定制循初政之清明防末流之极弊将近年传乞官员较其勤劳别其亲疏量为去留以恤人言以回天意兵部亦具列弘治四年以来乞恩传奉武职自锦衣卫指挥周璋等二百十七人请悉行裁革  上俱命已之
　　○监察御史牟道奏各处军户先年畏惧当军或因水旱灾荒逃窜别地久之附籍脱免祖军原籍移文清追所在有司或受嘱不省其乘摄人或有被谋害劫杀者请自今逃军在外未附籍者所在官司即时起发其已附籍立产者选其壮丁解发补伍若故违并有前弊者坐如律又各处解军人承批或三二年五六年未获批回者请自今各处司府州县解军年久不获批回府批五十之上州批三十之上县批二十之上将府州正官首领官县掌印清军官吏按罪停俸布政司百批以上首领官按罪俱不准给由兵部覆奏从之
　　○乙亥升山西按察司按察使刘璋为山西布政司右布政使
　　○夜月犯六诸王星
　　○丙子升湖广按察司副使陈寓为山西按察使  礼部以乌思藏并长河西宣慰使司各遣人来贡一时至者凡二千八百余人俱应给赏所费不赀请行四川镇巡等官以后不许滥送务查先年敕旨及本部勘合事例有碍者径自阻回无碍者奏请定夺其今次滥起送官吏请令巡按监察御史逮问从之
　　○申刻日生左右珥
　　○丁丑兵部覆奏巡按辽东监察御史罗贤所言广宁开原抚顺三马市每遇夷人持马貂诸物来市被镇守等官及势家纵令头目仆从减价贱市十偿三四夷人受其挫勒折阅积久怀怨殊深往往犯边多坐此故请自今马市在广宁者委按察司分巡官在开原者委安乐州知州在抚顺者委备御官仍申明旧例禁约敢袭前弊者捕送巡抚巡按等官究治计赃至二百贯以上者头目仆从人等发极边卫分充军职官调别边各卫带俸遇赦不宥若因而激变夷人致引边衅从重论干碍镇守等官奏劾按问又边关守备等官虽由镇巡等官会举本部依拟奏请任用然到任未久有被镇总官员受赂更换及调往别城者官既行赂以免祸士被剥削而受害请行巡按监察御史今后凡有赂求之人须指实劾奏永不再用若本处缺官须暂委别官带管者仍即会推具奏以俟请用其守堡官员虽得径自委用亦须从公会委不许用意频调又开原抚顺分守守备等官并势家多与海西建州胡人交结为亲戚俺答名色遇其将来出关候之以其进贡上马低易或赊马匹约贡还分其所赐马既不良随复倒死骑操者乏良马之用领送者有陪偿之害请严设条禁犯者许领送并知识人首告按问各治以罪遇赦不宥从之
　　○降宁府石城王宸浮辅国将军宸潣为庶人革辅国将军宸澅宸浦禄米三之二初石城恭靖王奠堵生端隐王觐镝未立而卒妃吴氏生宸浮及宸浦媵安氏生宸潣姜氏生宸澅宸潣长于宸浮而宸浮以嫡嗣为王以故不相能宸浦以同母附宸浮而宸澅党于宸潣群小因而从臾之竞不为法或互伺阴事识之宸浮烝于伯妾唐会全遂纳之私第数夺取良家女为媵厮役或以小罪拷掠至死甚至令人执而缢之或惧责自赴井死死者凡九人宸潣宸澅宸浦皆尝以忿杀人又纵下为害与妓淫乱而宸潣尝召女尼入府而私之宸浦狎比乐工王锦令侍女木香与乱又尝与刘润仔者共卧恶侍女春妹窥之逼令咽盐而死宸潣子赐名敕至宸浮争先启遂掷之地及端隐王赠谥册至宸潣亦不入宸浮府谢恩会宸潣贷金富民涂秀家不得疑宸浮阻之乃与所厚仪宾顾官祥条所记宸浮过恶并诬宸浮器服僣拟乘舆阴谋不轨及烝祖父妾数十事令人驰告之宸浮亦延熊良＜馵-灬＞者为奏诡言宸潣母安氏通于僧海洪宸澅令张夫人马媵与顾官祥淫乱及他不法事以吴妃名奏之良＜馵-灬＞因留宸浮府数与侍女蔷薇等三人通奏至俱下江西镇巡官勘报而宸浮宸潣宸澅奏辩不已更以恭靖王次室余氏王氏吴妃及安氏姜氏为名前后各十余奏  上乃命司礼监太监赵忠大理寺左少卿王鉴之往会巡抚等官按之虚实各半忠等乃＜锍-釒＞宸浮等罪状以闻并拟连逮者熊良＜馵-灬＞等罪良＜馵-灬＞坐离间懿亲污乱宫壸当斩敖福陈富胡端杀人为从当绞顾官祥拨置王府吴元寿行止有亏当杖又拨置主文纵横害人当充军者五十八人而陈瓒颉宾唐曙廖直之情尤重私自宫投入王府当解京再问火者十五人而邓庆新之罪为首其他当徒杖者复十八人狱上诏宸浮宸潣革爵降为庶人宸澅宸浦革禄米三之二仍降敕切责之顾官祥吴元寿各杖四十革职为民蔷薇等三人及唐会全各杖八十并木香俱改正给亲熊良＜馵-灬＞敖福陈富胡端依律处决陈瓒等五十八人俱发广西边卫永远充军而瓒及颉宾唐曙廖直仍杖一百发遣其余准议
　　○江西宁都县火
　　○戊寅朝鲜国王李＜忄隆＞遣陪臣户曹参判金应箕等奉笺文方物来朝贺  皇太子千秋节赐宴并彩叚衣服等物有差
　　○广西按察司佥事陈烓丁忧服阕复除浙江按察司
　　○命詹事府掌府事礼部左侍郎兼翰林院学士傅瀚及南京翰林院侍讲学士张元祯充纂修大明会典副总裁官时元祯养病家居命吏部行取供职从大学士刘健等言也
　　○升监察御史李瀚为湖广按察司副使湖广澧州知州郁容为云南按察司佥事
　　○以旱灾免直隶淮安府及徐州及高邮卫并海州中前千户所夏税子粒有差
　　○己卯重庆大长公主薨公主英宗皇帝第二女母  圣慈仁寿太皇太后周氏正统十一年生天顺五年册封为重庆公主下嫁驸马都尉周景成化元年进封长公主弘治元年加封大长公主至是薨年五十四讣闻辍朝一日赐葬祭如制
　　○英国公张懋奏五军营军马乃  祖宗禁兵军务旧有成规近年事体更张纷纭掣肘偏执难行臣年几六十筋力顿衰乞解兵柄得旨卿勋旧重臣方切委任不准所辞所言事体更张掣肘难行兵部其核实以闻兵部覆奏谓懋与平江伯陈锐太监甯瑾金辅俱奉敕提督五军营义须同心共事不宜自恣己私更张事体但懋所奏未有指实无从核究请行令懋及瑾辅锐等各反躬自省以尽下庇六师上报九重之义  上曰各官俱受朝廷重托务要协和行事不许徇私偏执致误军务
　　○庚辰光禄寺卿李鐩言京师私宰耕牛者有禁而四方私宰如故请敕在外诸司照例榜示从之
　　○升刑部右侍郎陈道为本部左侍郎巡抚山东都察院右副都御史何鉴为刑部右侍郎
　　○旧例殿试常以制敕房办事带衔太常者一二员同为弥封官是岁礼部以太常寺少卿黄宝寺丞周序供事然二人非制敕房办事者故礼部于进士登科录不载二人名于是宝等以前日有因而取今日无据而去＜锍-釒＞讦礼部礼部以太常卿崔志端等原移文为解  上不罪志端而罪礼部谓差错不简举改正罚尚书徐琼侍郎张昇等俸各一月俸制司官俸各三月惟先任左侍郎傅瀚以既迁别任已之
　　○辛巳  皇太子千秋节文武百官早朝毕赴文华殿行庆贺礼
　　○赐百官宴于午门天下诸司及四夷庆贺官员人等宴于关左门
