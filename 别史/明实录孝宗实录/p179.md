<!-- { "loadSidebar": true } -->
　　○壬申先是应天府致仕府尹于冕奏先臣兵部尚书谦当正统己巳之变总督军务坚绝和议力沮南迁奖率三军矢心效死卒致  宗社奠安銮舆还轸不幸为权奸构死继蒙  先帝昭雪幽枉遣官赐葬  皇上轸念忠勋加赠太傅赐谥肃愍命有司立祠墓所赐额旌功春秋致祭此朝廷崇德报功之盛典也臣往年荷延赏之恩授府军前卫世袭副千户既而自陈改授文阶历尹京府致仕臣今年七十四岁既无兄弟又乏子息臣之一身固不足恤惟痛先臣之嗣一旦遂绝祠堂坟墓无所付托臣伏睹大明令凡无子者许令同宗昭穆相当之侄承继先尽同父周亲次及大功小功缌麻如俱无方许择立远房及同姓为嗣臣已遵著令择同姓新安卫千户明之次子允忠为嗣窃见近世任兵部尚书者其子孙各以军功得蒙叙荫先臣死于忠节尤为不同臣又稽之于汉永元间诏求曹参之近亲宜为嗣者绍封永初间元功二十八人无嗣绝世者皆得绍封伏望  圣恩近准见例远追前典录臣嗣子允忠一官俾世守祀不胜幸愿兵部覆奏遂命允忠为杭州前卫世袭副千户
　　○法司会官审录重囚情真者四十八人情可矜疑者八人奏请裁处者二十八人有词再问者十八人命情真者处决可矜疑者各杖一百发边远充军奏请裁处数内令处决者十六人监候者九人不孝有息词杖一百发回养亲者四人○山东莱州府星陨天鼓鸣
　　○癸酉南京工部右侍郎徐恪复以老疾乞致仕不允
　　○延安庆阳二府灾伤命狭西河南山西所属州县纳米一百石或银六十两者得选补阴阳医学僧道官各处军民人等许纳银米受散官狭西所属衙门徒流而下许纳银米赎罪从巡抚都御史许进等议也
　　○复设山西行太仆寺丞一员行太仆寺卿徐佑奏本寺官员自洪武以来建革不一至成化中俱革止留卿及主簿各一员岁时巡历所属句稽缺人请增寺丞一员故有是命
　　○改湖广攸县渌田巡检司为凤岭巡检司迁于东江乡
　　○甲戌福建巡按监察御史朱文奉例考察请黜老疾等官福宁州吏目何显等八员吏部覆奏且请历任未及二年漳州府推官冯贤仍留办事从之
　　○南京翰林院侍读学士曾彦引年乞致仕从之赐以诰命
　　○巡抚南直隶都察院右副都御史朱瑄乞归养疾从之
　　○哈密卫等处夷使剌阿力克等各来贡赐宴并彩叚衣服等物有差
　　○旧例各王府亲王郡王以下凡欲出城祭墓送葬之类俱先期奏请得旨乃行蜀府自献王以来每遇亲丧亲王郡王俱自行送葬不经奏请至是四川守臣奏之蜀王亦自以本府相承故事为解命今后各王出城仍照例先期以闻
　　○直隶永平府地震有声如雷
　　○夜月犯罗堰下星○丙子户部会官议处总督漕运并各巡抚都御史等官所奏事宜一弘治十一年漕运京通仓粮四百万石内请以五十万石暂折银每石六钱五分其兑运加耗米每石折银四钱一湖广水旱并有修建王府请以布政司原派运贵州弘治十一年折粮银三万七百余两暂留本处应用一狭西苑马寺养马军人月粮尝扣除买马请自九月至十二月仍旧关支一请于山西开中两淮等运司存积盐二十万引以备各王府及官军俸粮并边储赈济之用一顺天府三河怀柔二县在永乐间尝领养官牛二百五十余只岁取乳供用今牛已不存而光禄寺索供乳如旧请悉除之一顺天永平二府所属官俸米旧止月给本色一石请增给一石一请令贵州赴任官员沿途应付脚力如云南例又有清屯田以宽民壮并处置边储给赏土军等事  上命漕运折徵米每石折银六钱其清屯田处边储赏土军事宜所司再查处来奏余从所拟
　　○裁革狭西安塞县塞门驿山东武定州蒲台济阳青城商河阳信德平齐东七县税课局课钞令各州县带管
　　○改湖广按察司水利佥事为上荆南道兵备佥事
　　○增设河南陈州沈丘县及狭西凤县递运所江西会昌县河口巡检司
　　○礼科给事中吴仕伟奏广东高州府云炉大桂二山俱当贼冲电白县治旧在云炉山口因避贼迁神电卫城内其城堡遗址尚存请以平山巡检司移置其中仍调官军一哨给与田业使之耕守有警人自为战以免调发之劳其大桂山口亦如之又神电高州当雷廉肇庆各府之中有警易于应援神电原设参将一员高州设兵备副使一员近因泷水有事参将暂移肇庆遂为常居之所而兵备副使往来他处无定在请命参将还住神电兵备副使专守高州以便居中调度又两广官军擒斩贼级例不升赏以故人不用命请照例升赏以励士气又两广军伍空缺他省清解至者多为瘴疠所伤乞以两广军应戍他省者两易之事下兵部覆奏从之
　　○丁丑户部左侍郎刘大夏请暂免宣府各卫所军士弘治十年采纳秋青草从之
　　○致仕礼部左侍郎杨宣卒宣字振方直隶新城县人景泰五年进士授监察御史升鸿胪寺少卿累迁礼部左侍郎仍掌寺事成化间为言官所劾而去及卒赐祭葬如例宣为御史时有名仪貌修伟声音洪亮  英庙爱之遂擢居鸿胪自是唯以结纳为事矣妻王氏悍妒妾婢为搒笞死者数人潜瘗园中后事觉逮其妻考案久之得释乃归新城城初宣生子不育至是妾始有子已而其妻复来宣匿其子邻舍戒家人毋言其子乃得全士论少之
　　○辽东都指挥佥事李杲有罪赎杖还职初毛怜卫女直都指挥林脱脱等赍敕谕番文求入贡备御抚顺都指挥佥事王玺以达于镇巡等官继闻各夷有谋入寇者玺复以闻未报輙送脱脱等赴都司杲亦不知其当待报也遂遣入京所司劾之下巡按御史治罪玺先就逮赎杖还职杲以公事出至是始论结云
　　○戊寅升河南道监察御史郑惟桓为湖广按察司副使
　　○晋府交城王钟鐻薨王荣顺王庶长子母张氏正统二年生十三年封为镇国将军成化十五年袭封交城王至是薨年六十一讣闻辍朝一日赐祭葬如制谥曰庄僖
　　○己卯命优给指挥佥事沐昆袭其兄琮黔国公爵仍挂印充总兵官镇守云南
　　○浙江道监察御史张纶丁忧服阕复除云南道
　　○命四川都司都指挥同知刘昇守备松潘东路
　　○兵部议英国公张懋等陈言事谓今官军为皇亲金夫人营造房屋者八千人神乐观修造者五千人又采取柴薪者一万人修理城楼者三千人重庆大长公主造坟者三千人且京城近年以来土木大兴以摘拨官军为常其数动以千万计劳苦不可胜言请量为停止又京营战马不许拨借比神乐观乐舞生妄意陈乞每遇  山陵供祀輙拨马百余匹往返数日以致罢敝请如例停拨又边关禁例岁久人玩恐奸细出入漏我边情请严加禁止得旨皇亲房屋令即与造完余从所议
　　○直隶永平府地复震
　　○庚辰改提督易州山厂工部右侍郎彭礼为都察院左副都御史巡抚苏松等处兼总理粮储
　　○壬午  圣慈仁寿太皇太后圣旦  上率  皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○命鬻两淮运司风雨消折盐课九十万引以其价银三十余万两并户部太仓银十万两输之宣府以备军储
　　○夜月犯天囷南第二星○癸未泰宁福余等卫都督撒因孛罗都指挥使朵儿干等遣其弟察阿奈并头目帖忽思及指挥使卜迭捏等各来贡赐宴并彩叚衣服等物如例
　　○考郎兀卫都督斡罗脱打吉陆等遣兀者等卫女直都指挥宋哈答等来贡乞赐故都督佥事阿右哈祭从之赐宋哈答等宴及织金衣彩叚等物如例
　　○甲申赐唐府镇国将军弥镮诰命冠服如制
　　○赐沈府富平郡君并仪宾廉璋代府梁山郡君并仪宾李斐晋府美阳郡君并仪宾燕海诰命冠服如制
　　○乙酉升翰林院侍读马廷用为南京翰林院侍读学士
　　○升山东按察司佥事邵贤为本司副使提调学校
　　○敕加致仕左都御史王越太子太保总制甘凉各路边务兼巡抚地方命巡抚甘肃都御史吴珉回京别用先是虏寇肃州之沙窝堡珉等不能御兵部乃议设总制官初拟上三人再拟四人皆不用后乃拟越遂用之
　　○夜月犯天关星
　　○丙戌  诚孝昭皇后忌辰  上祭  奉先殿遣驸马都尉马诚祭献陵
　　○升南京太仆寺少卿李鐩为光禄寺卿
　　○总督漕运都御史李蕙请于瓜洲新坝至仓坝一坝至四坝港口仪真钥匙河及歇马亭各建一闸以便运粮工部覆奏谓二坝边临大江潮长则坝低水高固易于车放潮落则坝高水低殊不为便莫若于江口总港内各建一闸潮平之时下板蓄水令与坝相平为便从之
　　○丁亥改除福建按察司佥事周鹏于山东鹏在福建整饬兵备巡抚都御史言兵事非其所长故也
　　○以旱灾免顺天府所属十四州县弘治十年夏秋粮一万九千四百二十余石草四十万九百二十八束
　　○英国公张懋言二事一谓内府供应柴炭价银太高一谓公侯驸马伯都督及内官等营葬供役人数太多乞请为裁损工部议谓柴炭价银宜如懋所言裁损其营葬夫役凡公侯驸马府拨夫二十名顺天府十二名左右都督及同知佥事等官府拨夫十二名顺天府八名内官有特旨兼造享堂者府拨夫二十五名顺天府加五名比例造坟者府拨夫二十名顺天府亦加五名其  山陵运薪炭夫悉如旧从之
　　○戊子都察院左都御史王越辞加太子太保及总制巡抚之命不允
　　○赐真人王应＜礻奇＞陈应＜衤盾＞刘良辅陈宗然诰印应椅宗然在成化中皆授真人赐诰印  上初登极以言官纠劾追夺至是命复给之并良辅应楯赐焉
　　○命分守肃州右参将郭鍧为左副总兵协守甘州都指挥佥事杨翥为右参将分守肃州分守庄浪左参将颜玉改游击将军驻劄永昌游击将军鲁麟改左参将分守庄浪永昌备御都指挥左方仍回凉州协副
　　○夜月犯鬼宿积尸气星
　　○己丑升监察御史张泰为南京太仆寺少卿
　　○赠前少保兼吏部尚书谨身殿大学士王文为太保谥毅愍赐诰命文天顺初为石亨等构死至是其子兵部右侍郎宗彝乞申雪赠谥故有是命○庚寅升尚宝司司丞商汝谦为本司卿以九年秩满也
　　○先是以边报方急命太保兼太子太傅平江伯陈锐操兵听征至是南京监察御史王倬等言锐未识战阵恐不堪重托锐因具＜锍-釒＞辞任  上不允
