<!-- { "loadSidebar": true } -->
　　○兵科都给事中杨瑛等言大同军储营堡宜命户兵二部大臣各一员经画之在场见牧听征马匹宜取回京营或散牧近地以便调用密云切近京师其分守内外官宜从近日巡抚等官建议改属蓟州镇守官节制本处宜增兵防守事下廷臣覆议遂推经画大臣＜锍-釒＞上户部左侍郎刘大夏右侍郎韩文兵部左侍郎李介右侍郎王宗彝以请密云与燕河营马兰谷二处分为东西中三路俱听蓟州镇守官节制密云防守益以兵马各一千仍请每军赏银二两布二疋预办军装未得旨瑛等又奏请命文武大臣一员同太监扬穆平江伯陈锐拣选团营听征人马就令参赞机务其听征官军于临期赏赐外宜预支俸粮四月布一疋以瞻其家属于是兵部复＜锍-釒＞上工部右侍郎史琳都察院右副都御史杨谧待启行时加以参赞名目其大同听征官军赏赐银布之数及密云防守官军预支俸粮俱宜预定月数以安其心  上纳之命刘大夏李介俱兼都察院左佥都御史整饬大同宣府兵粮李澄令速往防御听征官军即命李介同杨穆陈锐拣选督军名目临期奏请处分赏赐银布俱依前议行俸粮许预支三月
　　○夜月犯氐宿
　　○庚辰命忠义中卫带俸署都指挥佥事吴玉充右参将分守密云古北口等处
　　○辛巳兵部左侍郎李介以移封父母诰命毁于火乞重给许之
　　○复除福建道监察御史刘丙于云南道湖广按察司佥事富玹于福建按察司俱以丁忧服阕也
　　○户部奏宣府大同二边原积草束数多今浥坏不堪者至八百二十八万三千余束其经收官攒人等及□人之作弊者乞下巡按监察御史治罪且请今后官攒非守支草尽者勿得起送赴部  上从之管粮及巡抚官仍命户部查处闻奏
　　○遣内官祭中霤之神
　　○赐韩府灵台郡君并仪宾邢大纲曲沃县君并仪宾张廷甫晋府筠连县君并仪宾原天成诰命冠服如制
　　○壬午四川威州保县金川等寺演化禅师郎哈监藏遣剌麻番僧贾思叭等茂州加渴瓦寺番僧剌麻三蓝等来贡赐宴并彩叚茶绢等物有差
　　○授定国公徐永宁之孙光祚为勋卫从其请也
　　○夜月犯南斗杓第一星
　　○癸未给晋府故镇国将军钟金□念夫人王氏食米岁三十石
　　○户部请遣属官二员各赍太仓银万两分往右北口永平等处措置粮草及开中两淮运司风雨消折盐课三十万引以济之其永平顺天二府附近州县原派起运内外马房并存留折粮折银草束俱暂就古北口输纳从之
　　○先是有旨命宣府游击将军张澄领兵策应大同至是宣府镇巡等官以虏营近在本镇西路乞命副总兵韩玉移兵柴沟堡防御张澄移驻天成并大同游兵来驻阳和以备调用从之
　　○乙酉巡抚大同都御史刘瓛请给守墩官军之在大边者月行粮一石二边者五斗腹里者三斗从之
　　○夜月食
　　○丙戌朝鲜国王李＜忄隆＞遣陪臣丘致昆等奉表贡方物束贺  万寿圣节赐宴并彩叚衣服等物有差
　　○赐韩府辅国将军偕浰偕淜并各夫人奉国将军偕濄偕泪□再偕浔并各淑人奉国将军偕泑偕淫偕潞鲁府镇国将军侹樀辅国将军当氵□眄宁府奉国将军拱椯拱枘辽东奉国中尉宠泇宠汛宠洵恩鐇诰命冠服如制
　　○庚寅赐国子监云南贵州四川军民生夏衣如例
　　○辛卯户部以花园等三场原积秋青草数多恐至浥烂请令上直并捕盗等项官军勇士该支马草者榖草与秋青草中半兼支从之
　　○兵部奏京师军民闻虏众近边讹言腾起请揭大字榜文谕止礼科给事中屈伸言臣切详兵部此举未见其宜且今日欲息讹言惟有君臣上下同心忧恤内修政事进贤去佞外固边围选将练兵日慎一日不可懈怠庶几北虏有所畏而不敢深入臣民有所恃而不致恐惧人心安而讹言自息矣若欲榜示中外恐众愈惊疑讹言益甚虽曰禁之实所以摇之昔汉建始中京师讹言大水至诏吏民上城避水王商以为不宜重惊百姓顷之遂定晋太元中符坚大举入寇都下震恐诏谢玄等帅师拒之玄授计于安处以镇静卒致坚败走今日讹言未必如汉之大水坚之深入不宜重摇人心万一北虏闻之非所以示威武也＜锍-釒＞入下所司知之
　　○昏刻南方流星大如盏色青白自房宿东南行至近浊
　　○壬辰礼科左给事中叶绅等言  祖宗以来资荫及祭葬之例甚严惟京官三品以上许荫子送国子监读书然非年久有政声者不得滥进近者三品以上三年考满者今日引奏复职明日上章乞恩以致政绩无闻累经弹劾者一概比例陈乞甚至有长子死而复乞其次子者一子死而又乞其孙者资荫之恩似乎太滥又  祖宗以来京官文职四品有祭无葬三品以上始有祭有葬其父母则曾授本等封始有之近年以来有本身并父母未经授封者又有本身尚存妻室先故者一概奏请甚至被劾去职及病故年远者及未至三品者往往并求祭葬误蒙赐与祭葬之典似乎太轻乞下所司议处礼部覆奏言朝廷资荫之典所以劝忠励孝寓赏延于世之义祭葬之典所以礼遇大僚全君臣始终之义至于官资未及而子孙或得荫叙父母及妻或得祭葬是又或因劳而加报或缘义以推恩皆有大义存焉而不可以为轻且滥者今后文职三品以上考满官请如例许一子或孙或承继之侄送监读书内有未沾一命而死或自以科举出身者仍许一人补荫入监如出身不由正途或被劾闲住及病故年远者俱不许预补荫之例其官非三品曾侍从春宫讲读辅导有功者殁后子孙乞恩入监本部议请  上裁又奉命外国死于王事者尝有荫子入监之例然非事状明白情可矜恤者不许夤缘乞荫其祭葬旧例三品以上官及二品以上父母妻三品父母俱有祭葬四品及父母俱有祭今请著为定例若三品以上官被劾冠带闲住者祭葬俱无其三品被劾致仕及在任未及一考者有祭无葬若二品以上妻止授三品封三品父母止授四品者亦止赐之祭四品未考满父母未封四品者亦无祭其赐祭坛数二品者祭二坛加太子少保以上者祭四坛其加至太子太保以上及武职大臣祭葬各照前奏定祭数又效劳春宫讲读或尝有边功应沾恤典者亦宜奏请裁决得旨太医院官有三品考满无过者亦准照例荫子入监其三品官致仕并在任未及一考病故者仍准与祭葬余从所议○癸巳寄住苦谷城哈密卫都督奄克孛剌等遣使臣写亦虎仙等来贡赐宴并彩叚绢布等物有差
　　○命万全都司都指挥佥事黄镇充右参将分守怀来等处守宣府中路都指挥佥事李珍守备葛峪等堡
　　○乙未江西赣州府及南安府犹县地震有声
　　○丙申  孝庄睿皇后忌辰  上祭  奉先殿遣驸马都尉齐世美祭  裕陵
　　○云南道监察御史杨炼丁忧服阕复除原职
　　○丁酉辽东镇巡等官奏辽东都司带俸都指挥同知李鉴佥事马骠李宁俱以坐事革任今五年以上能改过自新见任都指挥使崔鉴杨宗佥事李雄高启高钦钱英俱智谋可取备御广宁城都指挥使白钦在任既久人情稔熟难于钤束请推补李鉴于义州城马骠广宁城高钦开原城杨宗宁远城白钦金州城李雄前屯城俱备御高启东州等堡崔鉴叆阳等堡钱英镇静等堡俱提调李宁辽阳城专管操练兵部覆奏从之
　　○命岷州守备指挥同知赵宁移守洮州狭西都司都指挥佥事苏泰守备岷州从镇巡等官请也
　　○戊戌  孝穆皇太后忌辰  上祭  奉慈殿遣驸马都尉齐世美祭  茂陵
　　○己亥宁王觐钧薨王靖王庶长子母胡氏正统十四年生天顺八年封为上高王弘治五年袭封宁王至是薨年四十九讣闻輙朝三日赐祭葬如制谥曰康
　　○赐故平江侯陈瑄祠额曰恭襄徐州指挥苏诚等奏瑄有功于运河州人思之至今不忘尝私创行祠一所乞赐祠额故有是命
　明孝宗敬皇帝实录卷之一百二十七
　　弘治十年七月庚子朔孟秋享  太庙
　　○遣内官祭司门之神
　　○巡抚山东都御史熊翀等奉例考察请黜老疾不谨等官按察司副使廖中等三十八员命老疾者致仕素行不谨者冠带闲住有疾并罢软者吏部仍查其到任年月久近闻奏吏部奏上  上曰人才能否须历任稍久方见到任未及二年者仍留办事今后各处有奏束黜退者尔吏部仍酌量覆奏于是吏部复奏留兖州府检校蒋义等四员从之
　　○壬寅  万寿圣节遣驸马都尉游泰崔元告  长陵  献陵  景陵  裕陵  茂陵
　　○遣仪宾周钺告  景皇帝陵寝
　　○遣内官告  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司庆贺官员人等钞币有差
　　○癸卯  仁孝文皇后忌辰  上祭  奉先殿遣驸马都尉游泰祭  长陵
　　○辽府沅陵王恩铈薨王昭安王嫡子母妃杨氏天顺四年生先封长孙加封长子弘治六年袭封沅陵王至是薨年三十八讣闻辍朝一日赐祭葬如制谥曰宣穆
　　○太仆寺少卿张九功卒九功字叙之河南狭州人成化十四年进士改翰林院庶吉士授户科给事中升礼科右给事中户科都给事中转吏科弘治五年升太仆寺少卿丁父忧服阕复除太仆寺至是卒赐祭九功性简直寡合居言职能先其所重弘治初上＜锍-釒＞请正祀典下礼官详考其他建白多见采纳未竟其施而卒人多惜之
　　○乙巳命广西都司都指挥佥事马胤充右参将分守柳庆等处
　　○兵部奏近自古北口虏贼寇抄之后永平一带时有警报至  万寿圣节三卫夷人不入贺恐与北虏合谋入寇建昌三屯二营兵马虽多去马兰谷燕河二营道远有警必须禆将领军往来截杀庶克有济况各边总镇处所皆有副将及游击将军今永平比之各镇尤重请暂设游击将军一员常驻三屯燕河营山多平漫非如马兰谷有险可据参将杨胜不能独守请添设协同一员常驻燕河与杨胜同心共济其游兵于三屯建昌二营拣选俱待事宁之日别议裁革从之遂命河南都司署都指挥同知王杲充永平等处游击将军金吾左卫指挥佥事白琮协同杨胜分守燕河营
　　○丙午升吏部郎中储巏为太仆寺少卿
　　○监察御史陈震为山西按察使副使
　　○大同镇巡等官以边事方急请暂免军士采纳秋青草从之
　　○监察御史王和等奏近者北虏窥边兵部奏请命京营太监杨穆平江伯陈锐兵部侍郎李介拣选官军万人听征然臣等窃闻舆论皆以为京军不可轻出恐致人心惊疑且往者京营总兵官出征有受势要嘱托而收其子弟为头目者有纳富家贿赂而收其家人为旗牌者动辄一二百人此辈到边见达贼则缩首深藏遇首级则恃威强夺挫损士气有亵国威乞敕听征大臣练兵秣马俟有急报必不得已而后可出其所用头目毋过十名若有私收膏梁子弟糜禄冒功者许臣等劾奏处治兵部覆奏谓近因边遽告急乃请京营官军听征以张大声势未始为必行之谋成化中京营出征总兵等官有用头目三十人者似为适中有用百五十余人者实为太滥请定为中制令各官遵守得旨京军启行待各边奏请至日定夺各官带去头目准一百名
