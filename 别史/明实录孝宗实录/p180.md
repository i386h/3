<!-- { "loadSidebar": true } -->
　　○辛卯兵部尚书马文升等奏臣观历代兵制不使权归于一人汉制有南北军南军护守皇宫禁卫之兵也北军拱护京师征讨之兵也各有所掌而南军尤托之心腹其防奸之意严且密矣我  太祖高皇帝有天下法古为治制兵之法极其周悉故置十六卫亲军指挥使司不隶五府为禁兵即古之南军也其他卫俱属五府以备征讨即古之北军也永乐中复设亲军指挥使司十二卫又选天下卫所官军年力精壮者及虏中走回男子收作勇士常数千余人俱属御马监更番上直委心腹内外官统领其盔甲器械俱异他军成化以来勇士精壮者少其数乃至九千之上每郊祀驾出勇士盔甲与各营无异禁兵渐至废弛此外虽有将军围子手不过于早朝侍卫退朝后即散回家皇城之内防奸者无几其守卫皇城各门官军疲弊尤甚乞敕御马监掌印内臣同提督勇士并腾骧四卫营太监将见在勇士并四卫操军逐一拣选年力精壮者各若干名编次成伍并选老成头目管领操练常令在于御马监分番上直仍敕皇城各门守门内官各钤束官军搜检出入＜锍-釒＞入  上曰禁兵最重令该监掌印提督官会同严加拣选照依旧规操练上直毋得视常怠忽
　　○甲午山东兖州府同知余浚言各处清军御史多取道还家到未久即造三年册籍以为满限乞查其在任行事并回京起程日期实历三年方许考称仍踵前弊者究治之事下都察院覆奏旧例清军御史三年更代今后有差去时不可过期回时必须满限违者听本院考察黜退以戒不职从之仍命今后清军并巡按等御史回京一体施行
　　○乙未命黔国公沐昆岁支禄米三千石折色仍旧
　　○巡抚云南都御史张诰奏北胜州土舍章輗纠集番贼越界杀死刀丙寨夷民百五十余人兵部覆奏请逮治澜沧卫指挥陆嵩秦鈇及北胜州知州朱广等失于防御之罪仍令责限擒捕从之
　　○申刻日生双珥
　　○丙申命给鲁府庶人当菏幼子及女仆等米麦布绢各如例从鲁王阳铸请也
　　○丁酉山西都司都指挥佥事张英以多役军伴下巡按御史白鸾逮问拟降三级为指挥佥事调汾州卫英屡＜锍-釒＞陈辩谓多役者止五名于例不得降三级兵部覆奏得旨降指挥使且谕今后御史问刑须从实议拟勿致枉人
　　孝宗敬皇帝实录卷之一百三十
　明孝宗敬皇帝实录卷之一百三十一
　　弘治十年十一月戊戌朔钦天监进弘治十一年大统历  上御奉天殿受之给赐文武群臣颁行天下
　　○太常寺少卿马绍荣病痊至京命仍于内阁制敕房办事
　　○南京礼部尚书童轩复以老疾乞致仕且请给诰命许之
　　○以四川成都保宁顺庆叙州等处旱潦相仍命所司赈给之民溺死者与其家米二石漂流产业者一石
　　○命故后府右都督周玉之孙漳袭指挥佥事王初以甘肃总兵官回京养疾后追治废弛边备之罪有旨俟子孙袭职时降二级至是兵部言玉原职指挥使今宜降袭指挥佥事从之
　　○庚子巡按直隶监察御史田奫奉例考察请黜老疾不谨等官真定府定州同知惠民等二十员吏部覆奏请存留历任未及二年平山县县丞李杰等二员办事从之
　　○升锦衣卫镇抚司理刑正千户杨昇为指挥佥事副千户赵良署指挥佥事俱仍旧治事
　　○甘肃镇巡等官太监陆訚等奏土鲁番速坛阿黑麻并其兄速坛马黑木今已悔过送还狭巴及哈密人口乞仍通贡路并乞廷臣议处狭巴住守哈密及发遣哈密寄住苦峪等处夷众与各夷进贡事宜于是廷臣集议谓速坛阿黑麻攻劫哈密杀头目阿木郎虏狭巴窃据其城朝廷闭关绝贡拘留虏使垂二十余年自弘治七年不许入贡亦已四年余矣速坛阿黑麻比因诸番归怨天兵往临遂将狭巴并原掠人口送还哈密遣人求贡似有悔过之意但无真正番文若遽许其来恐虏情谲诈纳侮愈甚狭巴柔懦不能守国欲待其送回革去王封暂在甘州居住但受封未久会残破之余勍敌乘之亦难深咎况远在曲先再三抚谕以来非彼自愿今哈密三种夷人头目奄克孛剌与拜迭力迷失写亦虎仙名位颉颃未肯相下狭巴之堪否掌管国事未经通拘三种头目会审遽难轻废其奄克孛剌等并家口二千四百五十余人见在答峪寄住哈密既复固当发回并力住守但狭巴去留未定兼彼国屡遭兵燹荒垒凄然而小列秃野乜克力环居左右万一又似往年残破恐重亏国体内哈剌灰头目拜迭力迷失等家口一百九十人乃瓦剌种类留住肃州境外又有大虏窥伺若将此夷发去若峪倘与彼会合又增一勍敌宜如都指挥杨翥所议观各夷动静以为去留其撒马儿罕等七处使臣男妇五十二人先年因冒土鲁番贡使一概拘留今既非是宜即放还其先发去两广福建安置天方国并土鲁番使臣写亦满速儿等百八十一人因阿黑麻叛逆各夷坐费供亿以此发遣待其悔过陈乞即与遣还今番文未见陈乞难以取回其满剌阿力克等往返之劳宜加赏赉仍请敕命满剌阿力克等赍谕阿黑麻令具真正番文差亲信头目备方物进贡兵部仍移文甘凉镇巡官谕黑娄等处差来使臣候土鲁番入贡许之同来及译写略节番文选差哈密头目并见今在边土鲁番原来使人给与驼马帐房等项赍去哈密将狭巴并家口取来甘州居住听候仍拘苦峪寄住三种夷人译审果众心归附狭巴即具奏给与金印并原赐衣服等项暂在苦峪居住候土鲁番进贡使臣已来各国通贡不绝然后修复哈密城池房屋工料及夷众衣粮牛种规画已定将狭巴并各夷家口遣往哈密并力住守若狭巴柔懦不立亦当以礼遣还本处其甘州寄住撒马儿罕等处使臣男妇镇巡官再查审无碍即先遣还议上从之
　　○辛丑升户科左给事中涂旦工科左给事中李汉俱为都给事中兵科给事中卢亨为左给事中兵科给事中刘孟户科给事中寗举礼科给事中韩智刑科给事中王洧工科给事中李应和童瑞俱为右给事中旦智礼科汉瑞工科亨举户科孟吏科应和兵科洧刑科
　　○壬寅  恭让章皇后忌辰遣内官祭陵寝
　　○升户部郎中郭绪为云南布政司左参议户部员外郎阎玺为河南按察司佥事
　　○癸卯升刑部左侍郎谢绶为南京礼部尚书
　　○太医院使王玉奏本院官并医生医士子孙弟侄凡有谙习举业者例得应顺天府乡试近给事中赵竑奏止许食粮当差医士医生应试而子弟不得复与进用人才不宜故为是沮隔也乞如旧便礼部覆奏得旨命凡册内有名者许仍旧入试
　　○甲辰虏再入蓟州龙洞谷关等处杀戍卒七人伤者四人虏者一人命逮问杞总指挥高冲等九人罚分守右参将刘祥俸一月与守备奉御王海俱戴罪杀贼
　　○巡抚湖广都御史沉晖奏吉府修建府第几四年工尚未就近者震雷击碎州城旗竿及本府端礼门脊兽并后柱意者天厌土木之繁兴念小民之疾苦故发此变异以警动之谓宜暂止工役或令有司量给银价俾本府自造庶几少苏民困以回天意工部覆奏依拟给赏从之
　　○乙巳翰林院编修刘存禁兵科给事中吴世忠俱病痊至京存业复除原职世忠复除刑科
　　○户部奏南直隶徵收起运两京文武官俸粮近议折银官民两便但时有丰歛米有贵贱米贵之时每石宜止许折银七钱或米贱之日民欲纳本色亦听其便从之
　　○丁未赐鲁府辅国将军健概辽府辅国将军宠氵□□宠簿诰命冠服如制
　　○赐吉府善化郡主诰命冠服如制
　　○刑部左侍郎张锦丁忧服阕复除原职
　　○赐德清长公主冀州庄田四百七十四顷五十五亩
　　○命镇守密云都指挥佥事张琼之子霁袭武清卫指挥使分守延绥左参将都指挥佥事王战之子勋袭榆林卫指挥同知
　　○己酉近例军卫每一百户所以积粮三百石为及数有司每十里以下以积粮万五千石为及数并三年一查盘有司积粮少三分者罚俸半年五分者一年六分以上者考满时降用军卫不及三百石者停俸至是有以边卫贫困无从积粮军官有终任不得支俸为言者下户部议尚书周经等言自古常平义仓俱权量国用多寡随宜未尝著为定数一切趣办我朝洪武间诏预备仓粮支给官钞和籴以备凶荒正统以来许将囚犯赎罪米收入皆无定数其富民入粟亦听情愿不许逼抑成化七年始有每里积粮三百石或五百石之例然不及数者尚未有罚弘治三年乃有今例盖不问其所取之由而但责其所积之数使其法例之外别无措置者从而罚之得无过当乎况少六分以上及全无粮者有未满九年或升或黜以去既未及降亦不曾罚少三分五分者颇积有粮反得罚俸轻重之间尤为失宜及查盘时又有旧官去任新官初到两难罚俸者要之此法未为无弊宜自今通行各处巡抚巡按官遇盘粮时审核各州县卫所除义民自愿纳粟囚犯赎罪外但有空闲官地湖池俱已取租及赃罚纸价引钱等凡非起解支剩无碍官钱俱已尽数籴粮三年内不足原数果无措置者俱免停俸参究若例可区画而怠事或将例内所储那移侵克者罪之如例其米及查盘之期当去任者须申本管上司查盘无碍方许离任违者治罪则积考有方罚必当罪可以经久而无弊矣从之
　　○兵部奏云南险远黔国公沐昆初袭公爵遽充总兵恐少不更事为群下所诱不能拊循其众请敕镇守巡抚等官同心协赞以济边务凡有公事须就原设总府厅事会议处置其平蛮将军印除调兵外不得轻用用时亦须就会议之日用毕封之以革盗用之弊仍谕令昆亲贤取善修德进学俾不坠前烈从之
　　○庚戌降工部主事盛应期为云南安宁驿驿丞范璋为吕合驿驿丞应期管济宁等闸璋管卫河船只颇能举法南京进贡内官弗获满意奏其阻滞荐新品物械至京下狱拟赎杖还职时降调之
　　○巡按直隶监察御史韩普奉例考察请黜老疾不谨等官杨州府同知潘贤等三十八员吏部覆奏且请留内历任未及二年凤阳府推官傅景良等五员办事从之
　　○礼部奏冬至节例赐百官宴  上命免宴赐以节钱钞
　　○海西渚冬河等卫女直都指挥歹察等来贡赐宴并彩叚衣服等物如例
　　○辛亥命文武群臣朔望暂免朝  东宫
　　○先是赐庆云侯周寿宝坻县庄地五百顷至是寿复奏尚有七百余顷欲以私钱易之下户部议寿幸联贵戚常禄之外时承厚赏先所赐地得利已多乃复贪求冀得再赐以填溪壑之欲非保富贵之道所请宜勿许  上命悉以赐之
　　○太监李广奏请预造弘治十一年元宵烟火工部言所须物料为费不赀况今两广狭西边情未宁凤阳等处盗起各处灾异迭见似此无益之费请暂赐停免或量为节损以体上天人爱之心以昭恭俭之德命减三之一
　　○壬子录故少保吏部尚书兼华盖殿大学士李贤之孙锡于中书舍人习字出身
　　○先是代府庶人成鎕成铎之妻俱卒其养赡米有司已如例停支至是镇国将军仕坏奏成鎕等复娶继妻请各赐米养赡从之
　　○癸丑增拨  宪庙端僖安妃等坟户五户
　　○甲寅命给湖广靖州九溪等卫所轮戍军士月粮有家口者八斗无家口者六斗以先因节省止给本色六斗余四斗折钞也
　　○丙辰冬至节遣驸马都尉齐世美崔元分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
