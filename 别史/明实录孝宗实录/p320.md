<!-- { "loadSidebar": true } -->
　　○总督南京粮储都御史邓庠奏巡视南京各卫屯田监察御史王钦不遵条约所委词讼不肯勘断屯田文册亦不类缴今一年已满乞下南京刑部逮问从之
　　○壬寅万全都司都指挥佥事薛明发边卫立功坐受赃枉法也
　　○夜月犯五诸侯西第三星
　　○癸卯改南京参赞机务兵部尚书韩文为户部尚书
　　○升广西布政司右布政使徐节为广东左布政使
　　○升大理寺右寺副胡恩为广东按察司佥事
　　○甲辰调云南按察司管理银场佥事李宽于四川按察司
　　○海西纳木河等卫女直都指挥吉撒兀等来贡赐宴并彩叚衣服等物有差
　　○是日晓刻月犯木星
　　○乙巳都察院右副都御史王沂卒沂字希曾直隶武进县人南京吏部尚书＜亻与＞之子成化十一年进士授礼部主事历升员外郎郎中山东右参政湖广右布政丁父忧服阕转山东左布政使弘治十四年升右副都御史巡抚真定等府兼提督紫荆三关累＜锍-釒＞乞休不允卒于官年六十二讣闻赐葬祭给驿归其丧沂严毅谨恪天性孝友在礼部时外国以狮子来贡希重赏又有贡刀剑数至三万者沂言夷人贪诈无厌量损其赐直且定数著为例  宪庙上宾  山陵  庙祧迁祔之议仪文草创多所考据及巡抚时赋役繁重力为裁省滹沱河水溢坏民田庐奏请筑堤捍之功成赐绮币奖劳自处俭约家虽富无贵侈态居官二十余年终始一致人以为有父风云
　　○升贵州按察司按察使冯镐为广西布政司右布政使户部郎中罗荣为广东右参议
　　○四川长河西鱼通宁远等处宣慰使司遣番僧剌麻吒失藏等来贡赐宴并赐彩叚衣服等物有差
　　○巡抚延绥都御史文贵奏指挥蓝海等数领官军追贼直抵河涯夺获马匹器物请军人给布二匹指挥加绢二匹从之
　　○丁未给周府内卿温穆王宫人吴氏餋赡米岁一百石
　　○先是琉球国遣人往满剌加国收买贡物遭风未回致失二年一贡之期至是遣人补贡福建守臣以闻命如例纳之
　　○兵部奉旨会同内外提督京营官拣选各坐营坐司并号头把总等官员遂列具其贤否上之  上曰办事颇勤曾经征战及管事老成者职任如故办事颇疏军务未练者退在次拨管事其老疾不堪并年少未谙事体者俱令带俸
　　○改迁狭西石泉县池河巡检司于略阳县以便巡捉私茶从都御史杨一清奏也
　　○戊申翰林院侍读毛纪省亲复任
　　○庚戌狭西道监察御史丘天祐丁忧服阕复除浙江道
　　○升监察御史何琛为山东按察司副使
　　○山西按察司佥事王廷丁忧服阕复除山东按察司
　　○镇守狭西武安侯郑英奏臣先奉敕令专一备御固原今总制尚书秦纮又欲令臣防守西安臣未知适从请赐裁处命英仍领西安原调备冬官军三千往固原防备虏寇
　　○宣府游击将军张雄以疾乞致仕兵部以雄才勇可用请留之  上曰雄有疾宜善调理俟痊可之日仍领军杀贼
　　○辛亥赐朝鲜国弘治十八年大统历一百本
　　○升湖广按察司副使刘杲为贵州按察使浙江佥事范镛为四川副使
　　○命户部运折粮银十五万两于承运库支用
　　○壬子改南京户部尚书王轼为南京兵部尚书参赞机务
　　○升浙江按察司副使张鸾为大理寺右少卿
　　○授故大学士刘珝之子铨为中书舍人以习字三年已满也
　　○癸丑升尚宝司卿卢亨为通政司右通政提督誊黄
　　○升两浙都转运盐使司运使宋明为山东布政司左参政
　　○山西霍州空中有声如雷已而地震者三○甲寅命庄浪卫指挥使陈铠守备红城堡以都指挥体统行事
　　○乙卯命狭西延安卫指挥同知侯勋守备靖虏以都指挥体统行事
　　○丙辰分守延绥东路右参将时源及绥德卫千户钟浚等三人坐虏寇入境杀掠人畜律应充军  上以情轻律重令各赎杖还职
　　○南京工科给事中赵钦应天府句容人也恃势横行乡里尝谋市山地迫乡民使鬻其墓而迁之他所前后凡十有二冢所居东青山下旧有泉民资以灌溉钦乃凿沟引泉围绕其第独擅水利所居室皆过侈踰制妻死治葬又发宋叶学士墓而碎其志石巡抚都御史彭礼遣人往助役钦乃人索其直又以财物贷人倍取其息或过期不偿者輙强助其田宅子女有家奴盗财诬民家受寄而诈取之岁饥官发粟赈济因以其家人姓名冒支稻榖四十余石规利请记无所不至时钦餋病家居乡民余浩等百余人各诉其其不法南京守备太监以闻浩复奏钦谋为不轨  上命大理寺右寺丞费铠锦衣卫都指挥赵良往勘铠等奏钦虽无不轨之谋然迹其所为实多违法而发冢尤大律当绞都御史彭礼擅发人为钦役亦当逮问命赵钦准拟彭礼已去任宥之
　　○裁革浙江杭州府龙山闸及猪圈坝官
　　大明孝宗敬皇帝实录卷之二百十八
大明孝宗敬皇帝实录卷之二百十九
　　弘治十七年十二月丁巳朔  上视牲于南郊
　　○山东登州府天鼓鸣
　　○己未福建道监察御史袁佐丁忧服阕复除广西道
　　○升兵部左侍郎熊翀为南京户部尚书
　　○升监察御史谢绶浙江按察司佥事洪远俱为按察司副使绶湖广远本司升监察御史陈璘为浙江按察司佥事
　　○巡视浙江都察院右佥都御史王璟事竣回京复乞致仕不允
　　○应天府府尹吴雄卒雄字文英浙江仁和县人成化十四年进士授刑部主事历升员外郎郎中河南按察司副使湖广按察使应天府尹卒赐祭葬如例雄通敏精于法比治狱详审初至应天集僚佐堂上语曰公帑所贮久不点视脱有亡失我与公等俱任其罪令吏人执簿一一点检果已去银若干铤雄密察之即得盗者时应天岁旱总漕者亟征兑运米雄曰民已病不可重扰为奏请蠲免民多德之
　　○庚申督理狭西马政都御史杨一清奏狭西苑马寺牧马草场近已清查渐复其旧但恐豪强之家仍复垦种私相买卖请照卫所屯田营堡草场事例故违情重者官调边卫带俸差操旗舍军民发边卫充军情轻者枷号一月监苑官不紏举者亦罪之仍著为例并给榜晓谕从之
　　○广西苗贼流劫湖广武冈州界杀虏男妇九十余人焚毁民居一百余间守备都指挥谢文及指挥马镇千户赵洪等失于防御下巡按监察御史逮问俱拟边卫充军得旨赵洪等五人依拟谢文等四人免充军各降二级带俸差操马镇等三人仍令查勘以闻
　　○辛酉升刑部员外郎龙霓为浙江按察司佥事
　　○壬戌赐晋府华亭郡君并仪宾樊绅诰命冠服如制
　　○甲子腊节免宴
　　○肃王贡錝妃杨氏薨妃西城兵马副指挥胜之女先封汾川王妃成化二十三年进封肃王妃至是薨赐祭葬如制
　　○狭西道监察御史王用丁忧服阕复除山西道
　　○升兵部右侍郎熊绣为本部左侍郎都察院右副都御史阎仲宇为右侍郎
　　○给襄简王妃井氏餋赡米岁一千石俟子袭封日停止
　　○先是户部奏庆云侯周寿寿宁侯张鹤龄家人朱达周洪等阻坏盐法请将盐引未纳银者停止得旨允之寻复从寿鹤龄请令其买补户科都给事中韩智等言各场残盐乃风雨消折正宜蠲免以苏灶丁之苦若从其请则尽被勒取正课必亏况救荒饷边悉资于此今寿等富贵已极不当更附益之以损国计监察御史常赐等亦言谓课有定额价有定则从寿等之请则价减而课亏何以为兵荒之备一不可法者天下之公厚于戚畹则法不均何以示天下二不可利者人所同趋尽归势要何以来天下之□三不可淮扬各处贫灶未苏再加皇亲之害则逃移殆尽何以为久远之图四不可户科给事中刘茝亦言盐法之始乃为边储急用平时未可以开易先年理财者急于小利利源一开趋者如蚁□人朱达等夤缘奏扰皆始议开易者之罪也今之皇亲下侵□利为朝廷歛怨于民盖把持行市逼买灶盐则害灶丁残盐行则正课亏□人经年坐守则害□人不附卷籍不撘别场任其所之皆得贸易则害运司生事扰民莫敢谁何则害有司或遇兵荒素无厚积召□不至何以为谋则害国计俱下所司知之户部覆奏请收回成命以惠天下  上曰已有旨许之矣姑已之
　　○时言者请裁革南北直隶及河南山东州县管马官员兵部覆奏请令南直隶州县马不及五百匹北直隶山东河南州县马不及四百匹者其管马判官县丞并当裁革从之
　　○初廷臣审录重囚刑科都给事中于瑁奏可矜者二人法司亦以为然遂皆贷死既而瑁等三覆奏内失除二人名上章自劾  上俱宥之各停俸二月刑部署员外郎周宪复言瑁等不当加罚  上怒其阿比命下锦衣卫狱拟赎杖还职得旨降外任遂调山东衮州府通判
　　○乙丑朝鲜国王李＜忄隆＞遣陪臣同知中枢府事申叔根等奉表文香帛诣阙奉慰赐宴并彩叚衣服等物有差
　　○协守贵州右参将赵晟科歛贿货及占官民园地营造私第擅役军卒坠压伤死者数人又以私忿杖杀平溪卫指挥李清之子清奏其事晟亦累＜锍-釒＞自辩俱下湖广贵州巡按监察御史鞫之未报巡抚湖广都御史韩重复请差官勘问命户科右给事中艾洪刑部郎中褚祈往会官就治之狱上当晟罪斩导之为恶者荆州左卫指挥张忠等俱边卫充军清浪卫指挥孙仲英降三级致仕余坐罪有差从之
　　○丙寅命都察院右佥都御史王璟巡抚保定等府兼提督紫荆等关
　　○以水旱灾免直隶凤阳淮安扬州庐州四府徐滁二州及泗州等卫所粮草子粒有差
　　○丁卯赐沈府唐山王勋澂易经四书集注从其请也
　　○海西甫门河及兀者左等卫女直都指挥劄哈等纳不河等卫女直都指挥吉撒兀等各来贡赐宴并衣服彩叚等物有差
　　○命都督佥事李杲于奋武营都指挥佥事张澄耀武营都指挥同知陈雄扬威营署都指挥同知许泰鼓勇营都指挥佥事刘祥振威营会昌侯孙铭彭城伯张信俱五军营下坐营广宁伯刘佶成安伯郭宁俱三千营下坐司指挥佥事贾昂庄鉴俱升署都指挥佥事神机营下管操
　　○己巳旌表孝子二人节妇八人张机湖广祁县人张遂河南新郑县人俱父丧庐墓三年各表其门曰孝行钟氏浙江临安县民俞洪妻郑氏福建莆田县民周礼妻张氏建安县民杨仕伦妻岳氏腾骧左卫军余王礼妻刘氏万全都司舍余王洪妻秦氏直隶隆庆州民聂明妻许氏滦州民王侃妻余氏陈英妻俱早寡守节至老无玷各表其门曰贞节
　　○改广西思明府上思州土官为流官徙州治于旧治之东隶南宁府从总督都御史潘蕃等奏土官知州争夺族绝也
　　○命京营听征参将王戟赴边领兵剿虏初戟以延绥右参将致仕召赴京营居久之自言愿率兵赴边杀贼故有是命
　　○庚午命巡抚大同都察院右副都御史刘宇回管院事
　　○总督漕运都察院右副都御史张缙以灾异求退不允命用心巡抚地方
　　○命户部发折粮银六万两及赃罚银四万两于宁夏以备边储
　　○申严富豪大贾闭籴专利之禁
　　○辛未大学士李东阳乞致仕  上曰卿德学老成才望素著辅导重任委遇方隆有疾宜善加调理岂可遽求休致所辞不允
　　○吏部尚书马文升乞致仕  上曰卿耆宿重臣方隆委任累乞休致已有旨不允考察在迩正宜尽心供职不必固辞大寒风雨免朝参
　　○壬申巡抚辽东都察院右佥都御史张鼐乞致仕不允
