<!-- { "loadSidebar": true } -->
　　○量拨人夫周本府原收折色桩草银两支买物料并工修筑从之
　　○己卯
　　○以上元节赐百官假十日
　　○升四川叙州府知府吴愈为河南布政司右参政监察御史曹玉为狭西按察司佥事
　　○昏刻月犯五诸侯东第二星夜土星犯井宿钺星
　　○庚辰  命工部左侍郎陈政之孙恩补荫为国子监生从其请也
　　○辛巳○监察御史陈玉言请禁管运粮军职不许于运舡私载货物以滞漕挽及各府州县审派均徭不得巧立名色编为白丁白地之差以病愚民户部奏覆从之
　　○壬午
　　○升翰林院学士张元祯为南京太常寺卿元祯时丁忧将服阕也
　　○癸未
　　○上元节免宴
　　○巡抚湖广都察院右副都御史韩镐卒镐字民澹河南卢氏县人
　　○成化十四年进士授给事中升浙江右参议属浙江大旱金衢为甚有饥民夺富家食以自救奸盗乘之劫掠乡村往来东阳义乌山中镐闻之即抵金华将赴义乌县官谓不宜轻犯镐曰吾计之熟矣彼倡为饥民犹欲绥死若来犯我死无疑矣遂行夜遣人谕之曰汝饥民欲自救尔亦何罪吾来将赈之宜各散去否则剿杀之固不分饥民与盗也闻者相顾愕然比明悉遁去即命各县发粟赈济且令乡村严立堡伍以相救护紏察由是数郡肃然不复有警
　　○弘治八年升本司左参政宁台温四郡滨海岁输粟数百万沿海各仓而鄞县粮长相党为奸诈称出洋遇风沉溺复议重徵积弊者累年镐至复有诈者镐曰海神乏食矣何见夺之数耶因廉得其实众皆惊服十二年升本司右布政使海盐宾海塘岸崩塌数千丈众议塞之计费不赀以民贫无所拎办镐曰此事属某当不烦官民而可成盖塘虽决旧石皆坐又今年海盐粮长当追余价数千两行令每银若干两修塘一丈当冲之田亦令若干顷修塘一丈粮长惮于出银诚得修筑则米谷杂货皆可雇役况旧石之外增添不多半岁可塞也乃以属镐不
　　○左布政使中使往来者多以私盐鬻于府县索厚价铺行率至破家镐和买之民赖以不扰十五年迁右副都御史巡抚其地赞理军务命下甫七日而卒讣闻遣官赐祭
　　○云南分守金腾参将都指挥卢和同布政司参议郭绪按察司副使曹玉抚谕孟餋思陆和先行至腾冲孟餋陶孟卜送闷立遣人来投缅书并致方物以觇我虚实和谕以祸福使归语思陆掣兵过江归所占蛮莫等地旦调陇川干崖南甸三宣抚司夷兵象马一千偕官军操练示以必征时绪玉赍敕谕榜文来会干崖而卜送闷立听招而至遂友覆开谕使语思陆谓肃昔听调而来本月效顺之心虽为孟密所困其所摧败亦足相当今乃占据我土不肯过江实尔之罪能及时听抚则悔祸从福之机也思陆始遣陶孟罕曰猛怕莫投缅书兼献银器等物和等分道进至金沙江孟赖思陆仍遣大陶孟伦索怕卓等再率所部来见和等如前谕之思陆听命退还前所据蛮莫等地十三处掣回马象夷兵过金沙江而归又边陶孟招刚等贡象六只银六百两并金银酒器金鞍金钩象牙土锦孔雀尾等方物纳款镇巡等官以闻因言蛮莫等地原隶本邦成化间始为孟密所有至弘治十年又为思陆所据连年构祸今始平定其地既不可复与木邦孟密又不可割畀陇川干崖南甸三宣抚司欲开设卫门则地方悬远瘴疠难守宜暂于腾冲岁拨官军四百分番往守以俟更议其思陆前有助平思揲之功今有悔祸纳款之顺请赐以名目冠带仍降敕奖谕之兵部会议蛮莫等处本木邦分地在大义宜归之木邦今镇巡等官乃欲俯狥思陆之情止拨官军轮守恐失朝廷之体请仍敕镇巡官裁以大义斟酌奏处其冠带名目之锡则贡使已言思陆不愿不宜轻畀请降敕奖励而厚劳其使者若抚夷官之有劳者当次第升赏从之
　　○乙酉
　　○英宗睿皇帝忌辰  上祭奉先殿遣驸马都尉游泰祭  裕陵  赐韩府奉国将军偕浘偕氵□壮偕漳偕泸诰命冠带如制
　　○赐秦府蒲江郡君仪窦胡思诰命冠带如制
　　○丁亥
　　○巡抚江西都御史韩邦问乞归餋病  上不允命用心巡抚地方
　　○移置江西安福县萝塘巡检司于时村坪并设官署仓廒岁存留屯粮以备官军支给又增设凤凰山巡检司于广东饶平县境从巡抚江西都御史韩邦问请也  命河南都司故署都指挥佥事盛＜王堂＞之弟瑾袭原职宣武卫指挥使
　　○戊子
　　○商人朱达等乞以长芦运司
　　○正统五年至成化十六年雨水渰渡等项引盐十六万九千三百余引俱免追盐课每引各纳价银伍分于官别用价自各场买余盐补数贩卖户部执不可  上特许之达寿宁侯张鹤龄家人时以消折盐课乞于户部尚书侣钟绐云无有会运司岁造文册至通政司掌司事礼部右侍郎沈禄乃张氏姻戚亦与其事因录册一本送张氏其衅端自是启云  先是分守大同西路右参将都指挥蔡瑁宣府游击将军张雄坐虏贼入寇皆革冠带并守备都指挥许鉴叶桩指挥温恭等各停俸与分守监丞侯能守备监丞蔡恩李岑俱载罪杀贼至是王□□以久负罪兼边陲已宁无所效力乃＜锍-釒＞其修筑墩墙桃浚壕堑之功欲乞复冠带兵部覆奏命瑁等俱冠带给俸及能等仍戴罪杀贼
　　○兵部奏各处布政司反府州县清军官多不用心故清出军少宜行各清军御史或巡按御史今后以十分为率不及三分者布按三司清军官停俸两月府州县清军官停俸三月其不及一分者布按二司清军官停俸三月府州县清军官并司府州县吏逮治从之
　　○己丑
　　○泰宁卫都督孛来罕等遣头目纳哈出等并朵颜卫指挥帖木儿孛罗等福余卫头目阿勤台等各来贡赐宴并彩叚衣服等物有差
　　○初凉州卫城内止有内官及副总兵各一员协同分守后又增协副一员参谋军事至是巡抚都御史刘璋以官多事简请裁其增设者并奏西宁守备都指挥蒋琛兵备副使宋礼俱不职请择人伐之兵部覆奏命协副都指挥李锐及礼皆取回别用琛原卫带俸
　　○南京大仆寺少卿胡谅奏江北庐凤淮阳四府所滁和徐三州先以都御史张敷华奏牧马群长皆五年一更副群头革去而江南应天太平镇江三府所属及南陵建平各县群长上十年一更宜今如江北例兵部覆奏从之
　　○庚寅
　　○工科都给事中马子聪乞归省许之
　　○辛卯
　　○镇守辽东太监朱秀奏本镇守备备御官员有缺例改镇巡等官选用比来径自委往多不协众论遂致边务废弛今后有缺宜令都司推举堪任者会镇巡等官选试任用又辽东所属各驿马少每拨战马摆堡递送马多倒死累军赔偿乞以苑马寺马给军骑操其次等孳生马尽派拨缺驿分贴助应付兵部覆奏各边守备本部推举简用其备御把总从镇巡等官各举所知会议任补若所委不当听巡按御史访黜或具奏其苑马寺次等马行巡抚官量给应用并按核各驿马少之毙从之
　　○是日晚刻月犯心宿东星
　　○壬辰
　　○巡抚甘肃都御史刘璋奏甘肃旧设十五卫所惟西宁僻远比虏不能侵犯其余皆临极边随处通贼所设军马仅足自守先年选调西宁官军八百庄浪二百凉州四百永昌三百八十山丹二百二十驻劄永昌策应庄浪山丹等处故今兵分力寡数为虏贼所苦况永昌去山丹庄浪江城子皆数百里虏寇突入缓不济事请令所调官军各发回原卫操守听游击往来提调如有警随宜调用止留西宁游兵备御兵部覆奏请下总制尚书秦纮斟酌审处从之
　　○癸巳  命楚府故寿昌王季珶及故奉国将军荣琏支过禄米免还官
　　○陛监察御史高崇熙湖广按察司佥事郑轼俱为按察司副使崇熙狭西轼四川  命狭西行都司都指挥同知徐廉守备西宁
　　○升羽林前卫署都指挥使戴仪为署都指挥佥事守备保定先是保定五卫军士分为两班每岁春秋赴京操练至是监察御史陈玉言保定比拱京师西连三关宜简委武职一员在彼守备以张掎角之势而免其京操设京师有召不日可至三关有警亦易于应援故有是命
　　○甲午
