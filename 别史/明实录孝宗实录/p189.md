<!-- { "loadSidebar": true } -->
　　○南京浙江道监察御史万祥奏两广地自景泰初年调广西官军从征广东各山洞贼乘机窃发高山之猺日下平地深洞之獞时近近村天顺成化以来大肆猖獗今古田通县尽为贼有以次蚕食我宁永福洛容等县村落时于深定理定等处江路行劫又与始龙江贼交通修仁旧县西乡亦为贼据新县东乡仅存良民数十余家今贼穴在桂林者古田始龙江西延三处在平乐者荔浦修仁府江三处在永安者西乡一处在柳庆者则白牛上油肆滴二都三都四五都等巢非止一处在广州者十三材后山蓝粪流溪四处在惠州者黄洞一处在高州者云炉大桂平地石羊冬爪八岭六处在廉州者母鸡山木头洞二处在肇庆者罗傍山大潭坑二处联络州县贻害地方又闻古田永安与峡山泷水贼各万余荔浦修仁数不及万始龙江二千之上府江不至五百大潭坑并云炉各有数百十三村黄洞各几一千大桂不及一百柳庆最多难以数计即今生民日促贼势渐强须及时经略地方始得宁息但两广军少又须调土官亲领上兵随征方克济事乞下两广总镇等官密议两广有贼之处不难于征惟难于守往年征进贼闻风先走及军到巢草深尺许此征之不难也才闻军退贼即四出行劫此守之所以难也今欲成功当先蓄粮如往年都御史朱英之征木头洞等处饬兵如往年总兵山云之剿三都等处有事古田则调广西省下与广东官军各四千湖广官军镇安归顺向武土兵各三千奉议都康各三千桂林夫款五千平乐三千共调三万之上有事峡山则调浔州官军二千广东四千田州土兵一万五千泗城一万二千思明太平武靖各三千龙州二千江州一千共调四万之上有事柳庆则调柳庆与湖广官军各二千思恩土兵八千东兰六千南丹三千迁江安陆各二千那地永顺安顺各一千柳州夫款三千庆远二千共调三万之上其领兵土官责委各该参将巡守官督率依限出征其古田统兵责在副总兵峡山柳庆各责参将其抚治官酌量地方重处坐委督兵总府重臣同心计画随宜调度其总镇官坐守梧州重地中制两广其总督总兵官往来军前督视犒赏以作士气以九月霜降刻期进取古田分布官兵在于洛容柳城临桂义宁永福怀远融县一带要处峡山分布官兵在于浔州象武平南贵县一带要处柳庆分布官军在于宜融柳城马平忻城来宾象武一带要处营垒连络声势振动若贼闻征逃遁守至次年二月就将所在贼村榖米牛只给与随征土兵充饷耕种所收准作月粮额税暂除豁若田少兵多将各土官衙门该纳秋粮准与兑支且耕且守若兵少田多拨与土官熟獞同住耕种所在营寨应修理者及时修理道径应开通者及时开通险阻应平治者及时平治各该土官俱要亲身在营督兵固守使贼不得回巢若违令误事者悉以军法从事其随征官军应下班者听令休息各守城池该班者古田退出桂林平乐洛容兴安等处峡山退出浔州贵县平南郁林等处柳庆退出所在府县去处各防守听调若屯兵地方有獞猺窃发者随处副总兵而下径自量调所统军兵从宜剿捕呈报总府知会不得仍前彼此推调坐失事机所获地方照前经略若贼听招抚者选深知夷情素所信服之人拘集山老村老人等到官谕以利害令将被虏并在逃男妇报官各发原籍复业如先年都御史朱英所行其土人愿为土兵者编入武靖州愿为民者处之相应浅山平地住种顾惟事功重大必须三年有成遇来秋霜降仍复照旧行事若三年之后果有成功可无后患则古田之兵可移修仁荔浦下及府江上至始龙江西延等处峡山之兵可移永安上至贵县龙山下至平南小田等处柳庆之兵以次可移县复一县州复一州广西事妥优养将士顺流广东攻取罗傍山大潭坑十三村黄洞云炉大桂等处贼巢迎刃而自角□羊矣仍须严禁军器抚过村分有收长枪腰刀盔甲药弩并私造私贩私用军器者俱治以重罪其论功不必专在首级有能抚散贼巢男妇二十口以上者亦准一功其总镇等官果能同心戮力宁谧地方即同攘除之功俱照军功重加升赏若无功滥冒贻患地方者听巡按御史劾奏严加显戮巡按御史不得干预征进事务如此庶使地方宁息而成功久远兵部覆奏命两广守臣议处以闻  大同雨雹坏禾稼  癸亥河南按察司佥事李善丁忧服阕复除湖广按察司  少师兼太子太师吏部尚书华盖殿大学士徐溥复以老疾乞致仕  上曰卿宿望重臣方隆倚任而屡以疾辞情甚恳切特兹俞允仍赐敕给驿遣官一员送回有司月给米五石岁拨夫八名应用复官其一子为中书舍人
　　大明孝宗敬皇帝实录卷之一百三十九
大明孝宗敬皇帝实录卷之一百四十
　　弘治十一年八月甲子朔录故南京礼部尚书倪谦之子泽于中书舍人习字出身以泽自陈谦在天顺中尝有春宫讲读之劳也  给崇信伯费柱岁禄一千石本色四百石折色六百石  虏入辽东宁远境军士死者一人掠去者一人守备都指挥王臣率众出境至蒙松山分路追袭颇有斩获回至分水岭贼扼险拒战臣被射死事闻兵部覆奏王臣轻率寡谋死其自取顾其临阵之时有指挥传斌等同事今被害者止臣一人斌等不相捍卫又闻斩获首级不与王臣同路恐有冒妄请下巡按御史核实从之  乙丑命定辽右卫指挥使崔鉴守备宁远等处以都指挥体统行事  丙寅致仕都察院右都御史宋旻卒旻字弘泽浙江淳安县人景泰二年进士授大理寺评事进寺正荐升本寺右寺丞历左右少卿本寺卿都察院右都御史总督两广军务弘治元年言官劾其老懦无为令致仕后复以旻在两广时尝访  孝穆皇太后宗支失实降右副都御史仍致仕至是卒年七十九赐祭葬如例旻少有清称虽历官贵显而自奉甚约在大理三十余年治狱平恕然治剧非其所长其巡抚两广纪纲不立人以老人目之盖亦稍变其初节云
　　○宣府保安卫地震有声
　　○丁卯释奠先师孔子遣少傅兼太子太傅户部尚书谨身殿大学士刘健行礼
　　○命清平伯吴琮掌南京后军都督府事
　　○开设广东新宁县置知县主簿典史及儒学教谕训导阴阳医学官各一员
　　○升吏科都给事中季源为太常寺少卿
　　○改中都留守司带俸都指挥佥事董昂为本司副留守
　　○戊辰祭  太社  太稷
　　○命右春坊右谕德王华左春坊左中允杨廷和为顺天府乡试考试官
　　○己巳升浙江严州府知府李德恢为浙江布政司右参政四川顺庆府知府樊金为山东都转运盐使司运使
　　○赐永平密云防守官军六千人各银二两布二匹以边报方急也
　　○云南按察司副使吕璋丁忧服阕复除浙江按察司
　　○庚午福余卫知院哈剌遣头目卜彦秃等来贡赐彩叚衣服有差
　　○壬申浙江台州府天鼓鸣
　　○癸酉  孝慈高皇后忌辰  上祭  奉先殿驸马都尉杨伟承命祭  孝陵
　　○升福建汀州府知府吴文度为江西布政司左参政
　　○赐致仕大学士徐溥白金三十两宝钞三千贯纻丝衣一袭复命其甥翰林院编修吴俨驰驿护送还家
　　○给靖江王府故镇国中尉相翱辅国中尉规祚规附之妻养赡米岁各三十石
　　○甲戌命南京太仆寺卿张赉之子诚为国子监生从其请也
　　○湖广桃源县有盗二十人入县治劫狱囚杀伤民兵纵火延烧民居巡按监察御史以闻  上曰盗白昼入县杀人劫狱镇巡等官何以不报其具实以闻
　　○乙亥命辽东都司都指挥佥事孙鸿之子棠代原职定辽中卫指挥使
　　○夜月犯奎宿○丁丑遣户部尚书王继祭太仓之神
　　○遣顺天府官祭宋丞相文天祥
　　○戊寅万全都司带俸都督佥事江山卒山浙江西安县人父洪正统间由千户升指挥没于战阵朝廷特加褒赠授山万全都司都指挥佥事成化三年守备朔州等处以军功进都指挥同知未几充参将分守大同东路十四年充副总兵镇守宣府历升署都督佥事二十三年以诏例实授寻乞致仕许之令于万全都司带俸至是卒赐祭葬如例
　　○裁革山东滕县递运所先是巡抚都御史王霁言滕县南至徐州二百四十余里接递甚劳请增设递运所至是兖州府知府龚弘言其不便仍罢之○山东乐陵县僧洪海以卖药为业本县民吕通妻董氏病海药之愈通留于家因以其子从海为徒并学医海遂与董及通侄厚妻张氏私通又用迷药属张诱其夫弟山妻云服之即成佛张信然遂揉置面中举家食之少顷药发无男妇少长率昏迷眩乱各持杖相击死者十一人按察司鞠问海坐杀一家非死罪三人律凌迟处死刑部覆奏下巡抚等官会审无词待报处决从之
　　○辛巳巡抚山东都御史何鉴奏近年以来山东地方灾伤兹者沂州建泾王府第费用不訾而军民凋瘵未复工役迭兴人无空丁库无余积乞取各项在官财物以助修府之用户工二部覆奏请以临清州税课局每岁额办银一万八千余两自今年十月至十三年止及山东运司盐银一千四百九十六两及变卖开卖未尽盐一十六万一千三百余引并修河余银六万两有奇俱存留修府其兖州府各色人匠亦留沂州应役仍于直隶邳徐海等州并宿迁赣榆沐阳等县起派夫匠一万协济从之
　　○兵部奏  太宗文皇帝迁都北平聚天下精兵于京师而辽东宣府大同宁夏甘凉各宿重兵以镇其地然各镇俱有险可据独大同外有海子水草便利虏可久住牧马内无重山限隔虏得出没其间故大同宣府二镇为尤重当时将官得人虏不敢近边宣德以后将官渐肆贪侈剥削军士武备日见废弛所以正统十四年也先犯顺大同几于不守成化十九年小王子复讎大同官军大遭摧衄故景泰初年每镇增巡抚都御史一员假以重权无非欲其振杨威武御虏以安边也  皇上即位以来德威远被胡虏不敢拥众侵犯以此边将日以怠忽益肆贪婪耽于宴乐军马操练惟务虚名斥堠不谨烽燧不明虏入则获厚利交战辄被损伤职此故也若乃边粮旧制俱纳本色近年收纳每石折银或八九钱或一两有奇及放支率不照时直每石折给三四钱或五六钱以致军士怨嗟罔肯用命近本部左侍郎李介经略三边阅实军士无马者一万余名守臣匿不奏请今春北虏进贡大同守臣纵令官军势家用彩叚衣服铁器等物易彼达马虏因肆轻侮出境三日随郎犯边观其贱马匹以易铁器彼之奸谋诡计概亦可知近日大同奏达贼在边多寡不一又传北虏欲乘秋熟入寇而朵颜三卫  圣节不来进贡即今数犯永平辽东密云等处杀伤官军此皆边将怠忽所致云南思六人马已过金沙江复占麓川故地两广猺獞大肆猖獗扰害居民其巡抚宪臣多与镇守总兵等官党比过失不规误事不纠所以将官肆无忌惮乞敕天下各边总镇镇守总兵巡抚等官令各体朝廷委任之意洗心涤虑竭忠报国操练人马修浚城池缮甲厉兵蓄威餋锐绝宴饮之私止贪黜之礼其巡抚都御史尤宜振扬风纪禁奸恤民将领失小者以礼相规奸贪者执法劾奏万一偾事法不轻贷其各边管粮郎中等官今后折支月粮俱照彼中时直不许减少致失人心其巡按御史若风闻镇守巡抚等官不职及管粮官折银减价许指实劾奏疏入  上曰边粮折银轻重户部详议以闻镇巡等官果有不职者仍指陈实迹劾奏余悉从之
　　○升四川布政司右布政使洪汉为狭西左布政使
　　○壬午遣官祭太岁风云雷雨岳镇海渎山川等神
　　○遣旗手卫官祭旗纛之神
