<!-- { "loadSidebar": true } -->
　　○甲申大通事锦衣卫带俸指挥佥事王英奏朝廷设哈密卫当诸夷通路每岁各处回回进贡者至此必令少憩以馆谷之或遇番寇劫掠则人马亦可以接护柔远之道可谓至矣今速坛阿黑麻悖逆天道二次犯边朝廷不即加罪仍抚之以恩阿黑麻不思悔祸乃复夺城池劫金印执狭巴迹其所为背逆益甚闻罕东左卫居哈密之南相去止三日野乜乞里居哈密之东北相去止二日是皆唇齿之地阿黑麻于去岁八月内约哈密守城头目牙兰遣使至罕东左卫都督只克处胁令投顺只克不从野乜乞里原属哈密今与阿黑麻讐杀阿黑麻又曾杀其头目罕乃法思其弟大者赛亦子密儿赛亦皆思报怨又与其父头目阿巴癿乞儿不和阿巴癿乞儿亦思报复则其四邻亲信皆有离心今宜降敕旌劳罕东赤斤蒙古使之尽心图报毋为阿黑麻所诱并遣人密会火者赛亦等合攻以除土鲁番之患是以夷攻夷也又迤西各国进贡皆藉以互市图利每往来路经土鲁番凡方物赏赐皆为阿黑麻择取然后许过今各国使臣在边但下令不许进贡则各国因失利之故必与阿黑麻为讐而阿黑麻妻子亦不得各处贿赂安能无怨是土鲁番之城空无人迹必不能久占哈密矣章下兵部覆奏谓以夷攻夷虽驭戎一计但夷性不常向背难倚或事不成岂惟贻诸番之轻侮将益增逆虏之狂悖幸而成功彼必恃功邀求从之则何以满溪壑之欲不从亦何以塞衅隙之端为国远谋当捐近效宜但如前会议侍郎张海所处事宜敕谕甘州守臣整兵操练遇有可乘之机量调番汉官兵征剿仍传谕罕东赤斤并野乜克力诸番皆养威蓄锐以俟调遣不可轻率贻侮庶得安攘之道  上曰中国驭戎当存大体其如兵部议行之○乙酉升监察御史戈瑄为四川按察司副使直隶易州知州贾定为山西按察司佥事
　　○命内阁制敕房书办太常寺卿龙暹之子畟为国子监生从其请也
　　○狭西外夷劄来多杓答石等族番人俺奔等来朝贡方物赐彩叚钞绢等物有差
　明孝宗敬皇帝实录卷之九十二
　　弘治七年九月丙戌朔
　　○丁亥升狭西按察司佥事谈俊为江西按察司副使
　　○巡抚直隶都御史何鉴以水灾上救荒事宜谓今东南民力已竭而国用岁额不可亏惟于岁运量许折色轻赍庶国用不亏而民力少舒乞将今年苏松嘉湖四府兑军粮内许折徵八十万石每石为银八钱两京诸司官禄俸坐派苏松常嘉湖五府者许并折银各府派纳南京各卫仓粮亦许折十万石每石为银七钱其各卫仓粮量添一斗之直以给官军起运内府茴香等料弘治六年以后未徵解及今年该派苏松等府料价俱乞停徵以待丰年及苏州府浒墅钞关明年船料钱钞并苏松等府去年以前未完户口食盐税课及今年见徵盐钞俱听收银存留以为赈济之用庶民不致失所户部覆奏从之仍命折银每石俱七钱
○是日晓刻金星犯灵台中星
　　○戊子赐秦府永寿王诚淋通鉴钢目从其请也
　　○命狭西西安前卫指挥佥事张启守备阶文以都指挥体统行事
　　○己丑以修孝陵  太庙遣魏国公徐俌告  孝陵成国公朱仪告  社稷等坛  孝恭章皇后忌辰  上祭  奉先殿  遣驸马都尉蔡震祭  景陵
　　○改江西按察司佥事葛萱于狭西以冗员裁革也
　　○先是南京守备司礼监太监蒋琮奏讦娄姓己差司礼监太监赵忠大理寺少卿马中锡等案核会南京广洋卫指挥同知石文通亦奏琮开掘聚宝山有伤  皇陵王气及诸不法事忠等案核至皆实得旨下南京都察院逮问至是狱具  上曰蒋琮掘断聚宝山脉打死人命违法多端本当处死姑宥之发孝陵充净军种菜琮稍通书史好延接人士自以为人莫己若南京科道等官忤之者多得罪众忿疾之而莫能去也初琮讦性时疑二当道者庇之扬言欲举二家不法事二家恐因文通欲奏琮遂潜令增入开掘聚宝山事始得正其罪云
　　○庚寅赐晋府辅国将军奇渡秦府辅国将军诚灏诰命冠服如制
　　○兵部覆奏六科给事中陈革罢传乞升授事谓  祖宗之制立赏格以待勋臣验军功以授武职至于百工技艺之流未尝轻授一职积岁既久弊端滋起赏格虽行而杂流有时并进军功虽录而淫巧间与同升遂使章服混及于胥徒金紫滥纡于杂艺将士解体豪杰隳心  皇上继统之初罢黜冗员慎重名器中外臣民欢忻鼓舞以为太平盛事夫何近日复有传升匠官如指挥张＜王已＞辈闻者莫不惊骇以致科道官交章论列臣等窃以为此辈展转媒糵夤缘进身若以技艺绝伦则如绘画之类有之不足以华国无之不足以损治若以效劳有年乃其本业廪之足以养其身赏之足以酬其劳昔唐德宗欲赏进瓜果者以散试官陆贽上言彼突铦锋竭筋力者必谓吾以忘躯命而获官彼以进瓜果而获官是以吾之躯命同于瓜果事遂寝夫以散试之官犹不可轻授于人又岂可以三品武职轻授素无军功之人乎况御用止是内府一监其余各监局尚多供事者亦众设皆夤缘上请将来之弊胡可救哉今四方水旱相仍灾异叠见民财困竭寇贼纵横  陛下正宜检身修德弭灾回变之时诚不可因此辈以启侥幸之门伏望重惜天下之公器收揽朝廷之大柄将张＜王已＞等各依原旧职役带俸食粮办事今后各监局匠役及官果有供事年久效劳颇多者止厚加赏赉年深者量升俸级其夤缘奏请传奉升用者俱付法司治罪庶幸门可杜于后圣政不替于初矣不从
　　○巡抚直隶都御史何鉴奏今年春夏以来淫雨大注山水暴涨太湖泛溢所在田庐悉为飘没加以连岁灾伤民病益甚如不预为之处则民将流离失所意外之患恐有不能无者乞将明年各卫所该造军器暂为停免织造官暂为取回工部覆奏谓江南灾荒诚有如鉴所言者宜从其请得旨造军器准暂停止织造官不必取回
　　○壬辰吏部覆奏给事中吕献等所陈罢黜传奉事谓李纶等前以传旨升官臣等尝奏请区处未蒙俞允今言官复有论列乞并王福广等同赐严谴以慰人心而回天意  上仍命已之
　　○养病户部左侍郎李嗣卒嗣字克承广东南海县人景泰五年进士历南京户部主事郎中迁金华知府奏立正学书院祀王何金许四贤及请割三郡近地立汤溪县以为民便升浙江右参政福建左右布政使擢都察院右副都御史巡抚苏松等府入为户部右侍郎寻转左侍郎兼左佥都御史督视两淮盐法旋以疾乞归调治命给驿归待疾痊起用竟卒赐葬祭如例嗣伟姿容性清慎宽大才长于牧民自为知府至巡抚苏松俱有惠政金华人士尤至今思之不忘至为侍郎虽功名损于治郡时然引疾乞归疾愈竟不求进用子孙竟贫素而无厚业亦人之所难能云
　　○致仕都察院右副都御史唐瑜卒瑜字廷美直隶上海县人景泰二年进士授南京礼科给事中升衢州府知府有惠政民甚德之郡孔氏祭田为他姓所夺瑜以私财赎其租俾共祀事转湖广参政分按荆襄置廪积谷值歉发若干斛民赖以济襄河为患为作堤障之迁山西右布政使丁母忧服阕改云南寻迁左布政使立待制王祎祠正土官宗派以定传袭擢都察院右副都御史巡抚甘肃诏使至讽令织细毳充贡献瑜执不从复有武臣被黜者竞阴中之遂被劾禠其官以去弘治五年以建储诏复故官致仕至是卒赐祭葬如例瑜为人豪爽有才气颇伤粗厉居官有声其在衢州尤著衢人慕之既卒父老来赴吊者累累不绝云
　　○癸巳兴王将之国诣  长陵  献陵  景陵  裕陵  茂陵行礼
　　○命以郢梁二王香火田地四百四十九顷先属襄府带管者改属兴府带管从王请也
　　○户部以河决未塞运船多过期未至者请委官属八人分督之且特命大臣一员兼理其事如运船势不能必至者姑以次收受于水次仓以俟明年分船带运其修河工匠乞户免一丁以资供役从之于是户部左侍郎秦民悦奉命以行
　　○并浙江常山县新站驿于广济渡驿衢州府信安马驿于上杭水驿龙游县龙丘驿于亭步驿从守臣奏也
　　○甲午重阳节免百官宴
　　○户部奏九江府钞厂船料旧例钱钞兼收但本处钱法不行请易以银为便从之
　　○丙申升刑部郎中马龙为狭西按察司副使
　　○裁革直隶昆山县宁海驿吴江县同里税课局松江府云间递运所
　　○命甘肃宁夏延绥开中两淮弘治三年常股盐及弘治四年存积盐共五十万引以备边储每引价银六钱
　　○礼部尚书倪岳等言近日南京风雨骤作  太庙  孝陵等处树木有拔仆者且飘落殿宇廊庑厨库明楼碑亭等处琉璃吻兽垂带飞仙勾头筒瓦及里城坍塌铺坐又今年三月以来甘肃辽东宣府并山东福建云南四川等处地震有声如雷或震倒城垣房屋压死人口辽东大风吹倒城垣房屋天色黑暗吹落黑虫满地大如蝇自正月至五月不雨以后霪雨连绵渰没禾稼山西天鸣白日有星如杯散为五块又有火如斗坠地化为白气河南白日有星如斗零散而陨有声如雷又有星大如辘轴赤光随之宣府白日有星如斗陨地有声化为白气四川瘟疫盛行长宁等县病死男妇三千余人南直隶苏松等府狂风骤雨平地水涌丈余坍塌官民房屋二万二千八百九十余间城垣铺舍五十余处渰死人口二百八十三人海潮逆涌江水泛溢浙江湖州等府县天雨连绵江湖泛涨居民房屋桥梁圩岸类皆浸坏城垣公廨亦多倾仆湖广武昌等府州县天雨不止洪水泛涨四望无涯军民房屋俱被渰没城垣公廨等项俱被崩塌通衢撑驾小船老幼移徙山林广东肇庆府洪水入城渰倒城垣官民公廨仓廒房屋等项广西柳州等府县江水泛涨高者丈余崩塌城垣衙门公廨漂流军民房屋臣等谨按传记有曰狂恒雨若蒙恒风若又曰大星陨下阳失其位灾害之萌也又曰流星昼见民灾兵动又曰阳伏而不能出阴迫而不能升于是有地震又曰百姓愁怨阴气盛则为大水窃见南京  祖宗根本重地甘肃宣府辽东云南皆边方重地其河南山东山西浙江江西湖广福建广东广西南直隶皆藩屏要地不过六七月间各官所奏灾异如是之多而又远近相同彼此互见揆之往牒亦所罕闻若不痛加修弭诚恐变生不虞猝难捄药伏望  皇上惕然致警于中赫然修正厥事勤圣学以体天之刚健广言路以宪天之聪明崇俭约节赏赉以裕财戒姑息严刑罚以惩恶信贤斥佞以正朝廷选将饬兵以壮边围罢非额之征科以恤民穷停不急之工作以苏民力杜塞幸门捐除冗费凡此修为于人事庶几仰答于  天心臣等两京文武群臣亦须各竭乃心各恭乃职振废弛而革因循励廉勤而黜私慝务尽交修之实少宽宵旰之忧仍行各该镇巡等官痛加修省勉力事功若复循习故常罔知警省者必论之以法  上嘉纳之
　　○丁酉丑刻南京地震有声
　　○礼科给事中孙孺奏黄河自国初以来虽迁徙不常然其势北高南下至成化间始南高而北下以至贻今日之患今欲治之莫若先自丁家道口浚其南岸广二三仞以容狂澜复浚桃源宿迁深三四仞以杀水势开符离归德使其势北高南下沿张秋而上以竿测之于其浅处树木横箔下石筑土以栏上流又恐明年春水泛涨冲决土坝先于张秋迤西开旷之处挑浚湖荡以潴潦水然后于其决口如先年徐有贞故事厚筑堤岸修砌石崖为便工部覆奏请下治河太监李兴平江伯陈锐都御史刘大夏斟酌施行从之
