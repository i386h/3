<!-- { "loadSidebar": true } -->
　　○内阁大学士刘健等言延绥达贼扰边王师久驻粮饷缺乏上廑庙议屡遣廷臣而计无所出开中引盐则盐法已坏□贾不前鬻卖官吏则名器徒隳实用亦寡邻方籴买则货轻脚重运送艰难至如附近穵运民已不堪逃亡相继外患未除而内地先弊夫官军一出輙已阙乏如此设使经冬及春贼势不角□羊不知何以给之一方用兵尚且窘急如此况辽东虏势大张边患方作湖广贵州军旅继动不知何以应之臣等每思至此食不下咽窃惟天下之财其生有限若非节蓄于平日岂能骤集于一时近年以来用度太侈光禄寺支费增数十倍各处织造降出新样动千百匹显灵朝天等宫泰山武当等处修斋设醮费用累千万两太仓官银存积无几不勾给边而取入内府至四五十万宗藩贵戚求讨田土占夺盐利动亦数十万计他如土木工作物料科派传奉官员俸钱皂隶投充匠役月粮布花岁增月益无有穷期财用之匮率由于此当紧急阙乏之时犹不为儆省节缩之计将至大坏极弊莫能救药其为祸患何可胜言向来大小衙门陈言会议事有千碍内府及王亲贵戚者无问可否概令照旧臣等屡尝因事规诤虽荷优容未尽采纳伏愿  皇上念国计之艰悯民力之困躬行节俭减省供应绝异端无益之费停内府不急之工仍敕各衙门凡有救荒革弊之策画一具奏特赐准行其事关财用者尤加之意则邦本既固国用自舒内治既修外攘自举而区区夷虏之患不足虑矣＜锍-釒＞入  上嘉纳之
　　○内阁大学士刘健等言昨司礼监传出揭帖令臣等撰敕并祝文欲差内臣往武当山送像挂旛修设斋醮臣等闻命惊惕莫知所指其神之有无事之可否臣等姑未暇陈窃闻此山宫观像设富丽已极增添易换徒见劳扰实为无益况今四方灾异迭出顺天河南山东等处沿河一带雨水泛涨田禾渰没人民穷困州县驿递本等应付尚不能堪湖广地方苗贼肆乱军旅方兴粮饷供馈犹恐不给如又动此大役拨给船只必至千百差拨人夫何止千万非惟逼迫逃亡抑恐激成祸变又况狭西辽东虏贼猖獗军饷尤急外患方殷而内地先困其间生民愁苦之情地方凋敝之状君门万里恐  皇上不得而知臣等备员指导深切忧惧近因边需窘急请节财用亦尝论及此事荷蒙  圣明特赐采纳不数日间乃有是命臣等平时无格心之学上启  圣聪斥绝邪妄若又阿谀承顺为此劳民伤财之举以负委任之重罪将何逃伏乞收回成命停止无益之事务内修外攘以安宗社天下幸甚疏入  上纳之
大明孝宗敬皇帝实录卷一百七十八
　　弘治十四年八月丙午朔秦府临潼王秉欆既进封秦王因以临潼惠简王祀事为请命镇国将军诚润奉惠简王祀事诚润即惠简王庶长子也  沈府清源王幼圩薨王康王第三子母妃韩氏宣德七年生正统十二年册封至是薨年七十讣闻辍朝一日赐祭葬如制谥曰庄简  锦衣卫致是指挥佥事王伫卒伫直隶盐山县人故太子太保吏部尚书翱之子正统中翱奉敕提督辽东军务伫从在边天顺元年以军功授锦衣卫副千户成化二十一年在东厂以擒获贼及妖言功升指挥佥事弘治六年命本卫理事十一年以疾致仕至是卒赐祭如例  太监李兴以修城军夫不足复请益命军发团营官军二千供役○丁未释奠先师孔子遣吏部左侍郎兼翰林院学士吴宽行礼先是已有旨遣太子少保礼部尚书兼文渊阁大学士李东阳行礼会东阳有子国子监生兆先病故以丧告乃改命宽数日  上特遣太监甯诚至东阳家赐银五十两为赙且曲加慰谕令治丧毕速出供职盖特恩也  命鬻两淮盐一万引助申王婚礼之费  时虏分道入寇固原等处而监督总兵提督等官俱在榆林  兵部请敕保国公朱晖或都御史史琳率别总兵鲁麟游兵二千参将杨玉京军三千并大同宣府延绥官军速赴固原分布要害相机截杀其被杀掳人畜并失机官军俱下巡按御史按验以闻从之
　　○戊申祭  太社  太稷  四川卭部长官司遣通把事李苗额等来贡赐钞锭绢疋有差  时直隶池州宁国安庆太平四府大水蛟起渰死人口漂流房屋冲没田亩巡抚等官以闻且引咎自责礼部覆议谓畿辅之地灾变若此非独抚按等官之责抑臣等实有罪焉乞通敕群臣痛加脩省兴利革毙以纾民困尤望  陛下益尽敬天之实以弭灾变  上曰畿辅重地灾变非常朕心祇慎尔两京文武群臣其同加脩省勉尽职业以回天意母忽
　　○己酉致仕太子少保户部尚书叶淇卒淇字本清直隶山阳县人景泰五年进士授监察御史历升广西按察司佥事狭西副使按察使擢都察院佥都御史巡抚山西未几改大同赞理军务建议设井坪千户所及减加征草罢土兵戍边之不便者弘治元年召为户部右侍郎至尚书加太子少保时奸民有私献大名府地为皇庄者贵幸臣复主之淇用众议卒归之官哈密为土鲁番所陷守臣请暂给廪仓处之内地黄淇曰是自召祸也事遂寝充廷试读卷官忽眩仆子  上前因是乞致仕去及卒赐葬赠太子太保淇亮直有操执历官皆有能声其在户部尤能惜财用每廷议用兵辄持不可盖患转输之费也士论多其能执而亦病其偏云从子贽官至刑部侍郎  给秦府保安庄简王宫眷养赡米岁一百石  以水旱灾免河南开封四府及頴川等二卫今年税粮子粒有差  致仕南京兵部右侍郎黎福卒福字天与江西乐平县人成化二年进士授监察御史数言事不避讳忌按真定四川有能声监京畿乡试忤当道意出知镇江诸凡毙政多所厘革豪姓敛迹群人有黎青天之谣时太监汪直将来江南势张甚福避不与见汪衔之因都御史年俸事并逮福下锦衣卫狱事白还郡以忧去服除改襄阳复改宁国进云南左参政两广左右布政使擢都察院右副都御史抚治郧阳召为南京兵部右侍郎后被劾老愦致仕去至是卒年六十七赐祭葬如例福性廉介为御史及守镇江时颇有声称然竟不免为言者所指摘论者盖惜其去之不早云  命湖广都司都指挥同知彭英之子翔代原职辰州卫指挥使
　　○庚戌江西守臣请赈给南城县民之被火灾者从之  致仕都察院都御史谢曰□永卒曰□永字孟明湖广黄冈县人  正统十三年进士授户部主事转员外郎升四川重庆府知府以忧去改九江及赣州府以清慎称历升四川布政司右参政左右布政使成化十九年升都察院右副都御史巡抚贵州一十三年被劾致仕至是卒赐祭葬如例
　　○辛亥赐岷府镇国将军彦汭诰命冠服如制  英国公张懋以有司承命为其祖父河间惠武王玉及父定兴忠烈王辅见世忠祠初成请赐之敕以垂永久礼部以无例复奏  上命特赐之不为例  狭西韦州石沟环县萌城灵州花马池等处官军先后截杀虏贼斩首十二级获孳畜几四千器械千五百余追回被掳人口百九十五总兵官朱晖提督军务都御史史琳等以捷闻命赐赍奏人二人钞各一千贯时虏拥大众入内地纵掠所亡失人口产畜不可胜纪命将出帅且久诸镇拥众兵不能御虏先后斩虏止十二级以捷闻议者耻之
　　○壬子给靖江王府故镇国中尉相贤妻李氏养赡米岁三十石  司礼监太监李璋工部右侍郎张达自潮河川勘事回言都御史洪钟初欲凿川报国希成大功然所凿石洞上宽下窄仅泄小水夏秋水溢石堕仍循故道其称得地数百顷亦近边墙[地多沙石耕种匪宜若其修筑川内大小石城边墙]墩堡并山海关一带长城俱有成绩钟之用心亦喜也仍列钟所委脩筑城堡等官参将高英等二十六员以凭旌赏  上命兵部看许以闻  命广东都司故都指挥同知谢谦之子琼袭原职广州右都指挥使
　　○癸丑  命太岳太和山诸宫观提点照神乐观提点事例月支粳米三斗三升以水灾免直隶凤阳淮安二府及徐州并高邮等五卫所夏税子粒有差  赐内阁及五府六部都察院通政使司大理寺詹事府翰林院左右春坊司经局国子监并六科十三道历代名臣奏议各一部  四川乌撒军民府可渡河巡检司自闰七月二十七日大雷雨不止至二十九日水涨山崩地裂是日雨稍止然水势益大山鸣如牛吼地裂而陷涌出清泉数十派前后冲坏桥梁庐舍压死人口牲畜甚众又本府阿都地等方自八月以来亦连日裂风暴雷淫雨震动山川渰没田禾三百余处民死者三百六十余人房屋牲畜漂流者无筭  新宁伯谭祐以有司承命为其曾祖崇安侯渊建庄节时初成请自得送迎遗像入祠从之  命辽东都指挥佥事钱英充边卫军以虏入镇靖等堡尖于防御也  贵州镇守太监杨支奏晋安州夷妇米鲁等已听抚谕送出原获官马四十匹其原杀死官军人命约十月大兵不至当如土裕出财物陪偿兵部议谓夷情谲诈难信方其卒兵拒杀官军不即兴师问罪及效夷裕贵偿至长寇奸而损国威非计也且杨支先尝请兵征剿及米鲁欲降又独奏以为己功当治其罪请下总制官王轼等议处其宜以闻从之○甲寅甘肃守臣奏贺兰山后达贼寇永昌杀官军二十三人伤六十六人掠马八十五匹以去请按核失将官罪兵部覆奏下巡按御史按问自都指挥杨莹以下听收系以闻从之  吏部及兵部各复奏南京吏部尚书林瀚等所言清传奏一事谓近年传俸及乞升官文职至八百九十余人武职至二百八十余人具请如瀚等所奏通行裁革命姑如旧不动今后自特旨传升外再有夤缘乞升者所司纠举重治之
　　○乙卯  孝慈高皇后忌辰  上祭  奉先殿武靖伯赵承庆承命祭  孝陵  赐岷府黎山安懿王庶第五子名曰膺鉖  镇守甘肃都督佥事彭清引疾乞解兵柄兵部覆奏请留之  上曰彭清镇守边方练达戎务有疾令善加调理以副委托不必再辞  兵部都给事中屈伸等奏右副都御史洪钟本以小才谬膺重寄惟事巧诈全无朴忠顷因整饬蓟州边备奏改潮河川水道预夸后功上希  天听且曰半年之后事不能成事成之后不为经久大利则治臣之罪今据其先后奏并工部侍郎张达勘报反复观之钟欺罔之罪有三前称凿山改水建立重关胜秦人之百二后称二道分流用泄水势比闸坝之月河今勘报云凿开石洞上宽下窄升石沮水不流仍循故道月河不可得其欺罔一也其称水既改去得地数百顷拨军承种今勘报云地襍山岗沙石且近边墙用军屯种恐致疎虞乌在其可耕耶其欺罔二也率易告成而勘报云徒费工力无益干事所谓上可以纾九重之虑次可以解朝士之忧下可以纾边人之患者茫无徵焉其欺罔三也加之压死人命其数不少滥鬻名器所费无经伤天地之和贾军民之怨请逮治其罪诏所司知之
　　○丙辰遣户部侍郎王俨祭太仓之神  遣顺天府官祭宋丞相文天祥  命秦府保安照和王之弟镇国将军诚漖暂主丧管摄府事  改云南马龙他郎甸长官司为新化州设流官知州同知各一员以原设长官司吏目为州吏目时长官普源死无嗣土人争袭讐杀不已巡抚等官请改为州从之时直隶把总运粮署都指挥佥事崔谦以荐举将才徵还而漕运巡抚等官奏留仍旧管运从之  广东琼山县＜风日＞风暴雨海潮翻涨山水泛溢平地水高七尺坏军民房屋溺死男妇老幼漂流船只渰没稻禾不可胜计  广西融县昏刻一星大如箕尾长丈余自西南流西北方河水陡红浊如黄河人民惊骇且日炎如夏夜寒如冬疫瘴遍及厢乡甚至一家全无动爨者
