<!-- { "loadSidebar": true } -->
　　○先是虏数入甘肃境寇掠甘肃游击将军都指挥同知鲁麟及署都指挥佥事颜玉苗凤等七十三人下巡按御史逮问俱拟边远充军  上以麟等俱情轻律重免充军降麟为都指挥佥事玉凤俱署指挥使余各降级有差
　　○癸丑以水旱灾免直隶凤扬淮安扬州三府及滁州凤阳等十七卫所弘治九年税粮子粒有差
　　○丁巳监察御史涂昪等言弭灾八事一谓忠良之人德行问学足以禆益  圣德宜处重任一谓邪佞之人左道横议足以蛊惑君心宜速屏绝一谓近者言官稍见摧抑谏＜锍-釒＞稀阔恐上下沿习而致蒙蔽之祸一谓刚介之士多淹滞柔媚之徒多骤升以致上不得乎实才下不践乎实行一谓天下之民诛徵无筭掊克过多嗟怨之声彻于上下一谓各省吏役或由于纳银或选自农民始役有罚纸之费参役有代补之资一得入官奸贪为甚一谓内外问刑诸司多不能别白情伪以致冤抑之气上干天和一谓内外诸司科罚过重民不能堪乞并赐裁处命下所司知之
　　○戊午户科给事中涂旦奉命四川查盘粮储回上＜锍-釒＞言茂州至松潘路二百里阻塞难行者几五十里番蛮不时据险阻截人行名曰架嘴故行者必以钱买路臣见所入路亦有在石崖下行者地虽近番亦不能害若诸路山嘴或凿通或烧断因形势以为阻则番人无所施其计而粮运可通命所司知之
　　○安南国王黎灏遣陪臣黎峻等来贡回赐王锦叚等物赐峻等宴并彩叚衣服等物有差
　　○己未赐周府镇国将军安滕奉国将军安灒安津安漧安浦□巾代府镇国将军聪激辅国将军成鑉诰命冠服如制
　　○户部办事进士孙磐奏近年言官以言为忌间有言者论事止拾不急之务劾人每乘势败之时致使排斥宠幸抵触奸回顾出于吏胥近习之流议者盖之乞以臣所议回等则例速降施行其一不避艰险弹劾众莫敢犯之权贵者为上上其二扬清激浊补拾朝廷之阙遗者为上等其三建白时政有禆国家之大体者为中等其四粉饰文具循默不言者为下等上上者不次超迁上等者擢升方面中等者调用下等者黜之其中等有建白十事以上皆关大体者得同上等此议一行庶见任者不至旷瘝将来者知所警戒矣命下其奏于所司
　　○庚申户部以长芦运司小直沽并长芦二批验所大使旧无俸请各月支米一石并折色如例从之
　　○命锦衣卫故都指挥佥事傅庆之子聪袭原职指挥使
　　○辛酉赐代府旌德郡君并仪宾续昱蓬莱郡君并仪宾安世能诰命冠服如制
　　○户科给事中李禄言四事一广边储谓近者辽东奏仓粮不足岁用欲增年例银两恐他边亦皆类此乞命官设法籴买务足数年之用一立守御谓偏头鴈门二关旧有守御千户所惟宁武关独拨别卫官军轮班守御往来无常有警事难克济乞敕所司计议增设一一法令谓近年以来法例繁多轻重不伦致使吏缘为奸人受其害乞敕所司斟酌事宜奏请刊布一裁冗员谓先年在京仓场及上林苑海子等衙门管事内臣止有二三员今增至六七员或一二十员政令不一况多侵渔之弊乞量为取回命所司议处以闻
　　○土鲁番之侵哈密也哈密人沙黑麻为所胁因附之守臣乃取其家属拘留肃州后哈密克复沙黑麻复来归且言来时曾与土鲁番战杀数百人觊以赎罪事下兵部会议请并其家属迁之广东从之
　　○兵部尚书马文升言京师属有一人杀一家三人者又有日中杀人于路众人莫敢顾者二事前后盖踰二旬而杀人者今尚不获乞严为之禁  上命停巡城御史及巡捕官俸责限捕之
　　○给彰武伯杨质禄米岁一千石本色折色中半兼支
　　○监察御史陈玉言修省五事一勤接纳以禆圣学谓万几之暇请时御便殿或召一二侍从或六曹老臣剖析经义咨询民瘼究竟政事之失推原灾异之由间将前代及本朝臣下奏＜锍-釒＞时读一通以见某事因某奏而行某事因某奏而寝日就月将必有禆益一明敷奏以存政体谓通政司每日宣奏不许止将目前常事塞责凡天下水旱灾异及边方警报务一一敷陈以达宸听一戒逸豫以全初政谓近日视朝之候稍异于前臣下有所建明者或留中不报及斋醮颇烦方投间作请一切罢以答天戒一省费出以纾民力谓宜令所司计一岁所入几何所费几何即今所入所费较之先朝及近年豊歉增损几何凡百淫费宜从省抑一持定见以振纪纲谓  圣明在上曾诏止传升矣而艺术之流犹假恩宠曾诏求直言矣而忠鲠之臣或致囚辱请抑彼伸此以示劝惩命所司知之
　　○增设江西余干县龙津驿
　　○命南京都察院故佥都御史高明之子鸿为国子监生以鸿陈其父有擒贼功也
　　○是日晓刻月犯建星东第三星
　　○壬戌哈密城池既克复本卫夷众入城居守土鲁番阿黑麻复攻之不能下竟败去哈密夷众以地方伤残之余贫困难守尽自焚其土剌房舍诣肃州求济守臣具奏其事仍给之牛具谷种并发前此住守哈密三种夷人及哈密之寄住赤斤都督奄克孛剌等往居苦峪及沙瓜州俾自耕牧以图兴复其三种夷人内有勇悍机警曰拜迭力迷失等数十人守臣请并其妻子暂留之于肃州及赤斤地方徐议处置从之
　　○癸亥兵科给事中王缜陈四事一奖忠义言近日忠义之士或因直言而除籍或忤权要而左迁宜加超擢一恤军民言军则劳于工役民则困于科徵宜加蠲免一革冗官言天下户口不过一千余万户一年所税不过三千余万石而又旱潦不时减免数多今天下文武之臣几倍于昔食禄愈多民力愈耗宜加裁革一清刑狱言近日法网太密条例太繁或无辜而罗织系狱或微罪而淹禁累月宜加宽恤命所司知之
　　○时内官何鼎因言事被系太监杨＜明鸟＞戴义并进司礼监刑科都给事中庞泮监察御史黄山等言鼎素著狂直其言倘有可采宜赐褒显如其狂妄亦宜曲赐优容以来忠谏奈何禁锢之而欲加之罪乎且＜明鸟＞行事乖违人心愤怨义素行不谨得罪  先朝而使之遽参机务不厌众心乞还鼎职并斥罢＜明鸟＞义＜锍-釒＞入  上曰何鼎妄写无名奏草轻率具奏又自荐求用以是系之且内外事体具有旧规尔等何由知其事乃輙奏扰其具实以闻泮等引咎宥之各罚俸六月
　　○甲子经筵毕  上遣太监韦泰至内阁召大学士徐溥刘健李东阳谢迁至文华殿御榻前  上出各衙门题奏本曰与先生辈商量溥等每本议定批辞乃录于片纸以进  上览毕亲批本面或更定三二字或删去一二句皆应手疾书略无疑滞有山西巡抚官本  上曰此欲提问一副总兵何如溥等对曰此事轻副总兵恐不必提止提都指挥以下三人可也上曰然边情事重小官亦不可不提耳又礼部本拟一是字  上曰天下事亦大还看本内事情因取本阅之则曰是只须一是字足矣又一本健奏曰此本事多臣等将下细看拟奏  上曰就此商量岂不好既又指余本曰此皆常事不过该衙门知道耳因命左右赐茶而退盖自即位以来宣召顾问实自此始云
　　○命凉州右参将都指挥同知郭鍧分守肃州
　　○丁卯礼部主事李昆上＜锍-釒＞言近日内官何鼎因言下狱彼时言非有私于鼎而营救之也得旨致诘所闻之由臣以为  陛下不惟不宥鼎罪而反推鞫不已不惟不听言者而反致诘所由且鼎近臣也而直言之祸如此况疏远者乎科道言官也而不得其言如此况非言官者乎令当  陛下求言之日而进言之难如此况平日乎万一事有关于  庙社机密者谁敢复冒危履险为  陛下极言之乎乞曲宥何鼎之狂直俯听言官之章＜锍-釒＞实  宗社无疆之幸也吏部办事进士吴宗周亦以为言且谓鼎所言臣不知其何事原其心无非为  陛下社稷计耳不意转欲致鼎于法科道上＜锍-釒＞论救皆蒙诘责至今待罪臣以为求言而反罪言者是欲其入而闭之门窃为  陛下不取也乞并赦之以养直臣之气俱下其奏于所司
　　○改造南京操江坐船
　　○顺天府通州雨冰雹深一尺
　　○戊辰命分守代州参将熊冈充右副总兵分守凉州
　　○己巳降江西都司都指挥佥事冯泰为指挥同知坐不能御贼也
　　○庚午增设贵州黄平普市二千户所兴隆仓平夷摩尼等所赤木仓副使各一员普安州普济仓副使二员
　　○先是裁革直隶抚宁县山海库官攒其山东给边布花则寄贮广宁前屯卫库至是抚臣言其不便仍请设山海库大使一员专司其事从之
　　○新造卤簿大驾成赏督造内官及匠役等钞锭绢布有差
　　大明孝宗敬皇帝实录卷之一百二十三
大明孝宗敬皇帝实录卷之一百二十四
　　弘治十年四月壬申朔孟夏享  太庙
　　○遣内官祭司灶之神
　　○命万全都司都指挥同知姚信充参将分守代州兼提督鴈门等关
　　○甲戌旧例京城各营操备并守卫军人月支粮一石各门夜巡并杂差等军人月八斗新宁伯谭祐以夜巡事重请如操备守卫军例俱月支一石从之
　　○协守宁夏副总兵都指挥使张安协同分守宁夏西路署都指挥佥事孙鉴各乞休致兵部覆奏言安骁勇著闻鉴守己可取且年力各未衰尚堪任使请俱留办事从之乙亥晋世子奇源薨世子晋王长子母妃王氏景泰元年生天顺三年册封为世子至是薨年四十八讣闻辍朝一日赐祭葬如制谥曰靖和弘治十六年追封为晋王
　　○代府灵丘王成鈠薨王僖靖王庶子母妃谢氏天顺元年生成化二年封辅国将军十二年封镇国将军弘治中袭封灵丘王至是薨年四十一讣闻辍朝一日赐祭葬如制谥曰庄和
　　○丙子太子少保吏部尚书屠滽九年秩满命加太子太保尚书如故滽具＜锍-釒＞辞  上曰卿练达老成历任年久特兹加升所辞不允
　　○兵部奏近甘肃游击将军都指挥同知鲁麟降为都指挥佥事分守都指挥佥事左参将颜玉降为指挥使然原旨俱无带俸字例不宜革去将官名目且二人亦尝有军功未拟升赏请并前日同事降级者七十一人俱令仍旧管事领军庶得立功图报从之
　　○丁丑四川朵甘思宣慰使司遣寨官头目银橙汪聘等来贡赐彩叚等物有差
　　○昏刻月犯鬼宿
　　○戊寅两淮运使毕亨奏近年开中数多私盐复越界搀卖致价贱商困请自弘治十一年以后盐课姑停开中户部覆奏从之
　　○先是奉御赵瑄指献雄县等处闲田可作皇庄命巡抚都御史高铨等勘报谓闲田止七十余顷皆与小民徵粮地土相参户部言畿民困极藉此补助宜令管业如故而重治瑄罪以警于后从之
　　○镇守甘肃署都指挥佥事彭清引疾乞解戎务  上曰彭清新被简命宜勉尽职务以副委任不允所辞
　　○工部奏在京二大木厂杉楠诸木俱永乐宣德间营建宫殿取之四川湖广等处经数千里历三四年方能抵京劳费不赀故设官卒多方爱护近各处修造恣意取用其防护军卒亦多被役占请令巡城监察御史及本部委官阅查堪用及朽坏者各若干其暴露者即行覆盖仍查各厂军民夫等逐年所作工程运过物料各若干有饰词欺诳者悉治以法  上从之命委官查验明白仍用心苫盖今后不许轻用
　　○己卯  上御奉天殿传制遣新宁伯谭祐充正使大学士刘健充副使持奉节册为雍王妃吴氏行纳徵发册等礼
　　○命分守镇蕃右参将都指挥佥事马荣充左参将分守延绥西路
