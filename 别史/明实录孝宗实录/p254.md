<!-- { "loadSidebar": true } -->
　　○庚寅礼科给事中倪议言今风俗之害治者最多而奢僣之为害尤甚近年以来官员军民之家衣服首饰房屋之制婚丧祭葬会宴之仪穷奢极侈越礼犯分甚至庶民军余儗王公倡优隶卒比勋戚名分之僣风俗之偷莫此为极请通行中外一体榜示禁约今后有不遵旧制故违禁令者听在京在外所司奏请治以重罪即将所犯应禁物件照例追夺入官庶法令严而人心知惧礼部覆奏从之
　　○辛卯虏数入蓟州驻操营等处杀虏人畜命逮问提调指挥张寅等二十一人罪其守备监丞郭顺孙敏分守参将白琮高瑛等命俟张寅等问结后闻奏处置
　　○兵科右给事中丛兰奏国初诸军皆在三大营后选其精者为十二团营不许差役他用既以边方稍靖凡土木之兴团营军疲于就役而不习操练往岁调往大同悉不可用虽将领非人亦教之无素也臣顷者拣选诸营军复命许以团营军用心简教不许差拨上工命下月余即复役之何以示信于下  上以其议付所司兵部奏以别营军士既役他处更无余者且今所修止内外城及内府诸门而已于是竟用团营军上工
　　○初巡抚宣府都御史雍泰劾奏分守顺圣川右参将王杰侵用官钱科害军吏下泰逮问杰惧罪奏辩会泰复请逮治千户恩良等八人  上以泰累参军职数多下都察院议行巡按监察御史韩春并勘之会左参将李稽前守备顺圣川西城以事系狱泰榜之亦奏泰凌虐将官贻患边徼  上乃命给事中徐仁锦衣卫千户李瓒往讯以闻杰闻之复奏泰枉逮参将守备以下官八十六人击死无辜十三人部下军吏多畏威亡去又纵壻田聪纳赂作威令人走登闻鼓下讼之亦下仁等并勘稽未升参将时尝以承勘不公受泰责杰本受贿抵罪妄奏求免其谓泰枉逮将官致有拷死者亦多失实而泰在宣府时尝令舍人董永偕壻聪迎家之任受蔚州指挥何英金又过保安怀来城指挥王忠吴钺鼓吹送迎于是仁等还奏之法司议奏谓王杰赃罪已明輙妄奏原问官罪当徒准立功五年董永绐取民财贻玷宪臣当充军雍泰凌虐李稽虽云过当而稽实以罪系狱其致死人命虽不以私而用刑非制李稽有罪妄奏田聪假妇翁纳赂及何英王忠等当下巡按御史逮问从之时泰致仕家居自陈致仕与去任同且公罪律应免问乞垂矜宥不允其后泰竟革职为民
　　○壬辰命南京刑部右侍郎金泽与南京兵部右侍郎潘蕃两更其任以南京给事中史后等言泽占籍都下亲旧颇多每问刑之际动涉嫌疑难于回避故也
　　○庆府巩昌王寘銂请每岁自遣人于汉中府收买食茶六百斤从之
　　○巡按山东监察御史车梁奏辽东海西并朵颜等三卫世受国恩正宜辑制诸胡为我藩篱柰何禽兽之性变诈不常阳为进贡阴实觇伺前来贡者尚未回而乃敢入境为寇既又分驻塞外不退迹其所为奸谋不浅今秋高马肥恐猝有乘隙深入之举不可不虑请拘留进贡夷人于广宁为质责其送回被虏人口或降敕切责令彼革心向化仍戒饬镇巡分守等官严兵为备来则出兵以战退则收兵以守不许仍前怠忽以堕贼计且辽阳一城兵马止四千有奇先因按伏他处在城空虚致贼乘虚而入或列城有警人马亦各不敷请照正统间百户毕恭所奏事例令巡抚等官勾选各镇操军并在安乐二州达官等户内余丁各三丁选一更拨一丁贴助父子马步军余五十人为队大约原军五千倍之合得一万随军操练遇警策应有功一体升赏其镇守等官以下凡役占余丁者抵罪此乃边人所自愿非抑勒而强使者若通行各边仿此勾考则不假金帛招募旬月之间可致数万亦安攘之一策也兵部议谓来贡夷人义不可拘留请仍如本部近日奏处施行其选取余丁之策可用请令开原三万辽海诸处一体施行从之
　　○四川汶川县地震有声如雷
　　○癸巳改命巡抚湖广都察院左副都御史樊莹抚治郧阳等处
　　○甲午御用监太监王瑞等赍送玄武神像之武当山奏带随行官舍勇士人匠八十余人及用黄马快船六十余艘给事中甯举监察御史顾潜等交章谏止不允吏部尚书倪岳兵部尚书马文升等言之尤力  上曰卿等所言具见忠爱但事既举行难以中止差去官员人等不许沿途生事扰人已有敕严加戒谕矣
　　○监察御史余本实等奏辽东辽阳失机已闻遣官按核臣等窃闻议者皆云镇巡等官太监孙振定西侯蒋骥都御史陈瑶招抚尚古入贡以致诸胡不平大招寇败  陛下宽仁姑俟按报未即置振等于法查得各官始送尚古赴京以远夷听抚为功妄称兵不血刃威伸绝域遂原其既往之辜许以自新之路及闻诸胡咸以招抚尚古籍口则又奏称莫若将尚古安置南荒或明正典刑以为诸胡戒一尚古也先以为功而欲赏后以为罪而欲诛则是招抚失策明自知之其罪固不可掩矣既而边衅已开又不严加防御致贼拥众深入如蹈无人之墟自长胜等堡直抵高架子沈家屯二十余处纵横杀掠人畜荡然暴尸满野哭声震天长老以为百年来未尝遭此惨酷其罪益不可掩矣而振等尚优游在职何以示戒且边人素畏各官之威不畏勘官必且观望顾忌不敢首实一也始谋招抚复欲诛之且以招抚出自朝廷亏损国体二也振等身负重愆百计求免忧懑荒迷之中安能备边三也请徵振等还下狱抵法兵科给事中屈伸等复以为言命下所司知之
　　○乙未致仕刑部左侍郎张锦卒锦字尚綗狭西岷州卫人成化五年进士授刑部主事升员外郎郎中他司尝失官银尚书属锦按之疑主吏鞫之不承遣人绐其家得银示之遂服罪尝奉命赈畿内灾尽心所事又筑行唐堤千二百丈以定水患活人甚众累迁大理左右寺丞右少卿未几进都察院右副都御史巡抚宣府尝劾罢中官武将之不职者又请立万全左卫龙门卫学及定天下武学岁贡额丁父忧服阕巡抚保定诸府兼督紫荆诸关未行迁侍郎有贵臣以赃败怙势求免卒正其法丁继母忧服再阕至京遽以疾在告久之以致仕请命给驿归且令病愈有司以闻至是卒赐祭葬如例锦明敏宽厚勤于官政尤精法比人方期其大用而竟止于是论者惜之子潜亦举进士
　　○福建布政司左布政使李琮卒
　　○丙申升广西布政司右参政武清为广西按察司按察使
　　○江西瑞州府以岁荒民贫宿逋累重告户部请免徵本府弘治十一年二年南京折粮布而令别府县代输纳其起运南京粮米亦免徵本色每石徵折色银四钱从之
　　○丁酉命于狭西再开中洮河西宁茶五百万斤以助各边军储从巡抚都御史周季麟等请也
　　○戊戌太子少保吏部尚书倪岳以疾在告命暂免朝参用心调治以副委任
　　○升户部郎中王璘为广西布政司右参政
　　○南北直隶山西山东河南等处以水灾告户部请令所司各举行荒政以恤民患  上曰各处既灾伤重大人民艰苦其速敕巡抚巡按官用心赈恤毋致失所
　　○命给周府义阳康靖王宫人李氏养赡米岁一百石
　　○后军都督府都督佥事孙贵卒贵初袭辽东海州卫指挥使以军功累升都督佥事左军都督府带俸寻转后军都督府佥书管事分领团营至是卒赐祭葬如例
　　○巡抚云南都御史陈金奏臣等奉命督调缅甸孟密及干陇南甸三宣抚司夷兵并象马器械战船悉具又已聚粮十二万候瘴消时遣官率兵二三千往抚孟养思陆然闻思陆方治兵脱再冥顽旅拒我军万里请命其河能及乞听臣等以便宜从事或令缅甸之兵攻取听盏又督孟密之兵攻取蛮莫两地牵制彼势必分庶追攻易于为力若彼止未掣兵退地别无拒敌之心臣等当持重审处事下兵部会官议谓思陆虽聚兵据地然未敢侵我边方且自称所据前地止归于木邦不敢私有亦不归之孟密是犹有畏恶名慕中国之意且云南连年灾异迭见未可骤尔加兵请仍敕镇巡等官择委布按二司官亲行榜谕若思陆果肯退地归于木邦则亦赦罪罢兵不尔则驰奏再请裁处从之
　　○庚子兵部尚书马文升言江西诸府盗贼充斥临江抚饶尤甚请令守臣按核所被劫掠之家及贼众多寡之实以闻其军民人等有能效力擒贼者请一体升赏并言狭西湖广困于兵役山西河南山东南北直隶有大水虫蝗之灾广西贵州又皆用兵福建浙江广东亦各盗贼生发军卫无防守之兵有司乏备御之具守令未尽得人方面多务因循请通敕诸巡抚巡按官督捕盗贼蠲免杂征停不急之务一意抚恤军民命江西盗贼数多其敕镇巡官用心督捕不得隐匿怠玩其余地方并移文使知之
　　○辛丑赐故锦衣卫指挥邵华葬祭不为例以  宪庙贵妃邵氏恩也
　　○监督军务太监苗逵等劾奏左参将马仪前延缓军机及神木之役又不由节制遇虏輙战请治以罪  上曰马仪本当究治但边方有事姑宥之
　　○太监李兴督修内府门并  社稷坛等处请添军士六千以供役兵部拟暂拨神机营五千下军一千人俟秋班官军至日仍代回操练命特免之
　　○监督军务太监苗逵等以虏警方急而宁夏总兵等官郭鍧等咨报迟缓请究治之兵部覆奏  上命降敕责鍧等令逵等用心调度防御○壬寅南京贵州道监察御史匡翼之丁忧服阕复除云南道
　　○升朵颜卫都督阿儿乞蛮及其子二人头目四人官各一级仍加赏之其所遣来贡头目额伯来等亦赐宴并加赐彩叚衣服等物有差以其能杀戮犯边达贼送回被虏人畜也
　　○修南京内府千步廓等处房屋三百四十六间
　　○户科给事中徐昂请修大通桥以东张家湾以西一带道路以便粮运并改庆丰等闸闸夫为路夫专备修理从之
　　○癸卯以旱灾免直隶蔚州等十二卫所及保安州今年税粮子粒有差
　　○免永顺保靖两宣慰司土官明年朝觐以听调从征从巡抚等官请也
　　○裁革大同天城等卫收放粮草判官吏目七员改设通判三员一于天城阳和一于左右威远一于平虏井坪朔州专理其事从巡抚都御史刘宇请也
　　○申严运军私带食盐之禁从户部请也
　　○命韩康王庶长子渭源王旭櫏暂管摄府事从其祖母韩惠王次妃刘氏请也
　　○己巳户科给事中许诰陈四事其一曰恤民穷谓狭西之民近输夏税于边方者每麦一石用盘费银三两民已不堪然犹曰有田则有租民义当效力故黾勉供役既而复有丁粮丁草之办其费用与麦税略等民遂比比逃窜夫虏贼始一犯边而民之穷困已如此使久屯不去军兴不已不知将何以处之伏望  皇上念时事之多艰闵民困之当恤躬行节俭于上而命有司宽恤民力于下凡斋醮近戚之赏游玩糜冗之费营造不急之工皆请一切停止至遇穵运粮草之类尤宜令有司酙酌丁力强弱道路远近量为分泒毋致民流窜摇动邦本不然非上下交修之道也户部覆奏从之
　　○命封岷府庶人膺淤之子彦淤为镇国将军以膺金□罢前有罪时彦淤生始四岁故也
　　○先是万全都司儒学生员例三年贡二人至是都指挥佥事王祥寺以各卫武官子弟俱在本学肄业人才渐盛请如各处府学例每年贡一人礼部覆奏从之
　　○改设云南景东府二义河哨房为三义河巡检司
