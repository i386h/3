<!-- { "loadSidebar": true } -->
　　大明孝宗敬皇帝实录卷二百二
大明孝宗敬皇帝实录卷之二百三
　　弘治十六年九月甲子朔赐沈府辅国将军勋湛勋羡诰命冠带如制  赐韩府大宁郡君仪宾王凤广邑郡君仪宾何禄仪陇郡君仪宾任聪内陶郡君仪宾张鐉周府齐东郡君仪宾刘锐进贤县君仪宾刑栾开化县君仪宾张相临普县君仪宾刘塘唐府宁陵县君仪宾张勉  诰命冠服如制  升浙江布政司右参政欧信为山东右布政使实授试监察御史郑阳邢昭周霖杨武曹来旬刘玉王士昭黄瓛秦昂为监察御史阳四川道昭江西道霖贵州道武浙江道来旬福建道玉山西道士昭河南道瓛湖广道昂广西道  先是户部以户科左给事中任良弼言清积朽事请行原差内府甲字等库主事同巡视科道官及监收内臣逐一查盘绢花绒丝等物见在若干可足几年支用有无浥烂应否停徵折俸  上从之仍命遣堂上官一员会查明白以闻既而命户部左侍郎王俨同巡视科道官查各库梭布合罗丝约足五年支用红花足八年水银足十年俱应停徵乌木皮张氆氇衣服等物除堪用及应禁者不动其多余及不耐久者欲差官估计折俸虫蛀不堪者焚之绵羊皮付光禄寺变卖进贡象马中途死者其皮牙就彼寄库丝绵布紫草等物堪用者作正不堪者亦估计折俸户部因请通行天下诸司凡该徵绢花绒绵布患丝户口食盐钱钞纻丝皮张等物仍旧徵派其梭布红花系准税粮之数既足用合暂折银梭布每疋折秋粮二石红花每四斤折夏麦一石每石折银二钱五分如税粮折银例解纳合罗丝水银既有余合暂停徵俱自十七年为始待支用将尽之年如旧徵派仍五年一次差官查理著为例从之
　　○发太仓银十五万两于辽东以备边储
　　○初内官监太监李兴工部尚书曾鉴奉命改铸朝钟既成计费白金十余万两兴鉴皆受赏匠官溥玖等各升职加俸有差未三月而钟璺工科都给事中马子聪监察御史宋恺等劾兴鉴等监造不如法之罪命姑宥之鉴仍罚俸一月傅玖等所升职事俸粮冠带俱夺之
　　○乙丑升户科都给事中童瑞为浙江布政司左参政
　　○丁卯  孝恭章皇后忌辰  上祭  奉先殿遣驸马都尉林岳祭  景陵
　　○工科都给事中韩智丁忧服阕复除户科
　　○镇守辽东太监梁＜王巳＞与巡抚都御史韩重相讦奏有旨逮问后勘官核实奏报重改巡抚湖广而＜王巳＞累称病不结正至是复乞宽假得旨梁＜王巳＞既久病免逮问降三级送  长陵司香
　　○南京吏部尚书林瀚等以俊异陈言时政一保固南京京城内外连年水旱灾伤军民艰苦况连有猛风拔木及地震之灾  祖宗陵寝为之弗宁乞敕南京户部量发京仓粮米赈济饥民法司速断罪囚勿致淹抑他如兵部官买造船板木每年亏损客商以致嗟怨宜行抽分厂积有板木取用及各衙门供应器物应天府各项征科可免者免可省者省庶民之财力不至困竭一佑启  皇储今  春宫毓德朝夕讲明经史皆文学儒臣辅导左右罔不仰体  圣训伏望  皇上万几之暇亲试所讲习经史通悟如何德业进修如何屏耳目之玩好戒禁苑之游观庶天下大本有所培植一抚绥百姓今两畿人民频年困于灾伤况为庄田牧马柴炭及马快等船丁夫所苦穷愁怨叹皆臣等所亲见者若山西狭西连年供亿军兴云南两广发兵征剿贼寇山东河南湖广四川江西重造孔庙并诸王宫殿民之财力大有不堪浙江福建等处派办各色物料比旧加增官库所积往往取解赴京率皆空虚不可不为之虑伏望节省用度慎重名器官不轻授以糜俸禄赏不轻加以虚内帑工不数兴以困名力官不数差以妨农时仍令各处抚巡三司等官节用爱民以苏困苦一增广贤才今贤才日盛而学校作养不为无人但科举解额有限英俊之士或未能尽收臣瀚前任祭酒时已尝奏请两京乡试每科乞增十五名浙江等布政司各增十名未蒙准行乞敕礼部计议加增乡试举人名数以广贤路命下其奏于所司
　　○己巳命宣圣六十二代孙孔闻韶袭封衍圣公时闻韶行取至京也
　　○升大理寺左少卿何钧为都察院右副都御史提督鴈门等关兼巡抚山西
　　○以水灾免南京锦衣卫等三十二卫弘治十五年屯粮十之七金吾前等五卫灾重者尽免之
　　○南京守备成国公朱辅等奏南京大小教场及神机营新江口各营操备旗军缺伍数多奉旨招募补伍者凡四千九百二十名请分派各营操练兵部覆奏从之
　　○广东海康县去任知县王埙陈攻守二策其攻策谓有冲阵上下两战之车是乃取胜之法此车用在平地或顺风或逆风俱可用每车用精卒三十三人推一人为车长操车与众先定军号士卒必听号运动如遇雨阵相向量敌人马多寡先出车六七两冲入敌阵号曰滚地龙所重在火器放火以时火器一发敌阵必乱然后发余车人马进攻车中用望斗中城飞帘三件敌顾上则攻其下敌顾下则攻其上演习既精则百战百胜其守策谓能断绝达贼往来之路此乃制御之法此路用于长城里一百五十步要害之地俱凿为坑坎连络横九尺直三尺深一丈内用三物土涂抹盖以黍梗覆以本土人马踏者必陷六人二日之力可成一坑六千人二日之力可成千坑东自辽阳至狭西皆凿之刻期督责成功胜于长城远矣下兵部覆奏谓埙自荐甚高但所陈未见御虏长策今两广用兵请令守臣召埙试验随宜任用从之
　　○吏科左给事中吴世忠言三事一谓近年西山冈陇坳突之间或避土以建寺观或穴地以取土石以致泄气乞相形势毁寺观之所当毁补窟穴之所当补凡冈峦曲折磅礡之处不得复取石凿坑以伤来脉一谓京师北去居庸古北口等关远者不过二三百里不可不预为设备乞大起官军及近畿之民于都城四外随城旧迹增筑外城以固京师备外寇一谓皇城之外街土太高于相地为凌犯之象沟湖日壅于刻应为肠目之灾臭恶薰蒸于医家为呕痢之疾乞将壕湖填窄者尽为开辟沟渠阻塞者尽为淘浚街港堆积者尽为锄艾及大街两旁皆栽植槐柳以荫夏日事下工部覆奏命姑置之
　　○辛未给赵王祐棌禄米岁万石本色八千石折色二千石
　　○河南守臣以归德州城池没于大水不堪居守请筑新城于州治之北从之
　　○命济州卫署都指挥同知卢懋之子瀚袭原职指挥使○壬申重阳节赐百官宴于午门
　　○湖广安陆州地震桃李华
　　○甲戌初辽府奉国中尉豪坲以罪革禄米三之一至是已踰十年奏乞全支许之
　　○乙亥总制狭西军务尚书秦纮至固原按孔坝沟之败为阵亡官军设祭掩骼已乃奏录其死事功谓指挥朱鼎妙龄武臣许庆千户汤玺力战而殁被贼支解并其余阵亡官军六百八十余人乞加悯录都指挥杨琳覆军指挥荣琳施范失机皆当斩指挥杨宏充军缘杨琳以军千人对贼五万犹能斩杀贼众比于畏怯失机者殊科荣琳施范守城兵少自救不暇杨宏操履端慎失事之愆不全在宏事下兵部覆奏命朱鼎妙龄武臣许庆汤玺各赠官二级令其子孙袭升其余阵亡官军按实奏处杨琳荣琳等兵部仍会法司议处以闻
　　○升大理寺右少卿张泰为左少卿左寺丞吴一贯为右少卿
　　○太常寺少卿黄宝丁忧服阕添注顺天府府丞
　　○丙子赵府南乐王祈鉷薨王赵惠王第七子母妃王氏正统七年生天顺二年册封至是薨年六十二讣闻辍朝一日赐祭葬如制谥曰安懿
　　○丁丑福建兴化福州二府地震
　　○吏部尚书马文升言近闻直隶淮扬庐凤四府及浙江宁波等府旱灾人民艰食请敕大臣一人往浙江才干部属二人往直隶赈之户部议谓都御史王璟尝奉命清理两淮盐法今已事竣请令璟就巡视浙江起复副使汪舜民铨注山东按察司往淮扬其庐凤则兼委管屯佥事阎玺各随宜赈济又山东河南湖广南北直隶亦多有被灾州县请通行巡抚巡按等官各如例赈恤从之
　　○南京守备太监傅容等奏应天及凤庐二府并滁和二州大旱灾重民穷盗发欲将南京户部所收水兑余米差官给赈户部议请如奏  上命选部属及府州县正佐有风力者领其事务令饥窘军民均沾实惠毋纵下人夤缘作弊虚费钱粮
　　○赐衍圣公孔闻韶玉带麒麟纻丝衣一袭
　　○锦衣卫指挥使杨铭卒其子带俸指挥使大通事琮言父于正统中累使迤北被留虏营有随驾之劳乞赐之祭葬命赐祭一坛
　　○戊寅辽东广宁卫城火延烧三百四十余家
　　○庚辰致仕吏部尚书尹旻卒旻字同仁山东历城县人正统十三年进士改翰林院庶吉士授刑科给事中景泰间值国多事屡有建白皆傅正义天顺初迁左给事中  英庙重其器识欲大用之擢通政司右参议未几转左时王师有事狭西旻出总军饷因陈备边十策皆凿凿可行以忧去踰年驿召至京擢吏部右侍郎转左久之进尚书累加太子少保太子太保太子太傅光禄大夫柱国其在吏部先后二十余年甄别人物随才受任各得其职奸人李孜省方贵幸憾旻甚会旻乡人兵部郎中邹袭坐累补外诸卫武官奏留之吏部为覆因谓旻子侍讲龙所为嗾诇看发其事诸武官皆下狱罢袭为民遂落旻太子太傅寻又诇龙他事下诏狱内阁大学士万安学士彭华皆以嘱托不遂构成之黜龙为民令旻致仕至是卒年八十二讣闻赐祭葬谥恭毅旻仪观瓌奇神采英发有才略善断大事凡经铨注虽稠人小吏既久犹识其名奸伪无所售而课功核实一以典例旻既退言者累请起之不果用然人至于今称之可谓一时之名臣矣
　　○升大理寺右寺丞邓璋为左寺丞监察御史费铠为右寺丞
　　○巡视浙江都察院右佥都御史王璟乞致仕不允
　　○辛巳命以南京户工二部官库银及各府州县所收巡江屯田赃罚银增价易米赈济从南京大理寺副张芝奏也
　　○朝鲜国王李＜忄隆＞遣陪臣同知中枢府事韩伟等奉笺文方物来贺皇太子千秋节赐宴并彩叚衣服等物有差
　　○甘肃副总兵都指挥同知鲁麟奏臣领兵甘肃臣子经虽蒙恩授官本土然幼不更事庄浪土人无所钤束又境外明水湖等处烽火不绝贺兰山后虏骑出没万一失备隳臣先世遗业请容归庄浪抚治部落命赐麟敕暂留庄浪抚管土人
　　○直隶松江府知府刘琬奏本府所属该出山东凤阳等处各驿马夫马价自正统间已于秋粮内带徵今又佥解马头重为民病乞将正副马头名色开除止将所徵粮银解用又本府云间递运所有夫百六十名编定有田中户出钱雇役三年一轮贫乏乃更民甚苦之乞自今改于均徭内徵银雇役兵部覆奏命巡抚官审处以闻
　　○壬午赐翰林院及左右春坊讲读官银币有差以随侍  皇太子讲读也
　　○直隶苏州府崇明县飓风大作海潮为灾命给漂流房屋头畜者米一石人口死者米二石并免今年秋粮万九千五百六十余石草二万三千一百九十余束　○癸未南京兵部尚书秦民悦居母忧服将阕预乞致仕  上曰卿老成练达精力未衰宜勉终礼制以俟起用不允休致既而吏科给事中吴蕣言民悦丧服未终忘哀具奏名求致仕志在要君乞除名以为大臣不守礼者之戒命下其奏于所司
　　○命申懿王弘治十六年禄米钞锭俱仍与本府支用待年终住支
