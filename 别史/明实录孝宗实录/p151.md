<!-- { "loadSidebar": true } -->
　　○旌表孝子八人节妇二十二人孟振顺天府蓟州人韩廷玉直隶迁安县人徐协祥昆山县人周潭丰县人沈珵嘉定县人熊玻狭西泾阳县人甘准湖广湘阴县人黄济之浙江余姚县人俱亲丧庐墓及亲疾茹素吁天各旌其门曰孝行陈氏浙江乌程县民尹士安妻刘氏直隶昌黎县民白瑛妻郁氏直隶上海县民孔瑜妻许氏直隶沈阳中屯卫副千户何敬妻赖氏江西宁都县民苏克璋妻郑淑婉福建莆田县民陈铨妻祝氏浙江宁海县儒士许潭妻王氏山西清源县民侯景新妻周氏江西万安县民刘广妻董氏浙江龙游县民劳载是妻王氏山西静乐县民徐亨泰妻董氏沈阳中屯卫百户高宇妻张氏江西新昌县民漆修德妻江氏民刘习恭妻万氏民张凤翔妻史氏狭西岐山县举人梁茂妻谢氏民梁伦妻欧阳氏江西泰和县民白甫善妻李氏河南孟县民梁仁妻毕氏民李昇妻范氏民李岩妻王氏狭西陇西县民杨镒妻俱早寡守节各旌其门曰贞节
　　○是日晓刻木星犯亢宿
　　○戊辰乌思藏大乘法王陆竹坚参巴藏卜遣番僧劄癿藏卜等来贡及灌顶国师藏卜领占遣番僧绰哲教等谢恩袭职赐宴并彩叚衣服有差
　　○法司会审罪囚情真者九十一人情可矜疑者二十九人奏请裁处者十七人有词者二十五人  上命情真者依律处决可矜疑者再奏请旨有词者再问法司覆奏得旨处决及监候者各十一人免死充军者二十三人内三人仍杖一百发遣妇人不孝者一人杖而释之
　　○己巳詹事府少詹事兼翰林院侍讲学士谢迁先是已被内阁之命至是丁忧服阕至京  上命升本府詹事仍兼旧职入内阁供事迁具＜锍-釒＞辞  上曰卿学行纯谨特兹简任所辞不允
　　○大理寺左寺丞陈璚丁忧服阕翰林院编修吴俨病痊至京俱复除原职
　　○命给辽惠王妃张氏食米岁一百石俟世子袭封后已之
　　○庚午以灾伤免山东济南青州二府及所属州县正官明年朝觐从巡抚等官奏也
　　○太子太保兵部尚书马文昇奏近年小民罔知礼义风俗日浇子詈其父弟殴其兄恬不为异究其所由社学久废人不读书以致于斯宜修举社学慎选教读之人凡民子弟俱令入社学读孝经小学并大诰俾知孝弟之道与当代之法礼部覆奏修举社学已有著令请仍行各提学官举行无致废弛从之
　　○壬申甘肃行太仆寺卿毛鸃丁忧服阕复除狭西行太仆寺
　　○兵部左侍郎李介承命修筑潮河川既而有疾改命右侍郎王宗彝代之赐之敕曰近兵部等衙门议主事欧钲所奏密云地方逼近京师潮河一川直冲境外不宜单薄况今朵颜三卫达贼累犯我边乞遣大臣相度处置今命尔与工部左侍郎徐贯会同都御史屠勋并本处分守内外官亲诣其地相度形势如果堪照芦沟桥修砌就为会计该用人夫物料钱粮等项应合措办关营要害合增戍守仍遍诣黄花镇直抵居庸一带边关逐一看验地形荒漫山坡平坦及隘口冲要应合修治把截去处务在计处周详足以折胡虏窥觇之心为京畿保障之计然后奏闻别议修造如或势有难为力有不给徒费财用难保成功亦须明白奏来毋得轻易尔等其慎之故敕
　　○丁丑占城国王古来奏其国累被安南侵地杀人虽蒙朝廷降敕谕使敦睦而阳顺阴逆稔恶弗悛因遣从子沙古性诣阙请命大臣往为讲解词甚哀下廷臣集议谓故事无遣大臣为外夷讲和者请下两广守臣移文安南谕令敦睦邻好返其侵地兼谕古来抚绥人民修饬武备为自立之计事定令两国各具实以闻议上  上意欲遣官大学士徐溥等言占城国乞差大臣往本国将安南所侵境土尽数退还各衙门两次会议皆以为不必请敕续该司礼监传示  圣意欲准差官往谕臣等仰见  皇上一视同仁之心不以夷夏而有间也但臣等窃以事理揆之春秋传有曰王者不治夷狄盖驭夷之法与治内不同安南虽奉正朔修职贡终是外夷恃险负固违越侵犯之事往往有之累朝  列圣大度兼包不以为意若占城者尤小而疏臣等伏睹  皇明祖训有曰占城诸国来朝贡时内带行商多行谲诈故沮之自洪武八年沮至洪武十二年方乃得止后于成化七年为安南所侵累来奏诉  宪宗皇帝屡敕总镇两广都御史为之区处而安南上奏疆辩谓已还其侵地实未尝输情伏罪今若降敕遣官远至其国徒掉口舌难施威力海岛茫茫无从勘验彼岂能翻然改悔举数十年之利一旦弃之小必掩过饰非大或执迷抗令则使臣无以复命于朝边将无以扬威于外致亏国体贻患地方当此之时何以为处若置而不问则损威愈多若问罪兴师则后患愈大臣等又睹  祖训有曰四方诸夷皆限山隔海僻在一隅得其地不足以供给得其民不足以使令若其自不揣量来挠我边则彼为不祥彼既不为中国患而我兴兵轻伐亦不祥也吾恐后世子孙倚中国富强贪一时战功无故兴兵致伤人命切记不可大哉  圣言诚万世如见之至论也况今国计之虚实何如兵马之强弱何如而欲费不赀之财涉不毛之地为无益之举尤不可也且哈密为土鲁番所夺二三十年间命官遣将随复随夺至今未宁及各处土官互相讎杀亦不能概以王法为断盖夷犯相攻乃其常性今占城名号如故朝贡如故境土侵夺有无诚伪尚未可知情虽可矜理难尽许得令有司行文谕之足矣何必上廑  圣虑特为遣官况朝廷大事未有不询于群臣者今众口一辞以为未可但其所言不过据理而于利害得失之际尚恐文移传播外国不敢尽言臣等居密勿之地膺腹心之托若不为  皇上言之万一事有乖张死莫能赎所以不避烦渎者实为  皇上计为  宗社生民计非敢苟同于众也如时势可为事理无害臣等自当赞  皇上行之何敢故为此逆耳之言哉  上纳之遂从众议
　　○戊寅宣府顺圣川地震自丙子至是日
　　○己卯命山西行都司都指挥使张源之子钺代为大同前卫指挥使
明孝宗敬皇帝实录卷之一百六
　　弘治八年十一月庚辰朔钦天监进弘治九年大统历  上御奉天殿受之给赐文武百官颁行天下
　　○掌宗人府事驸马都尉周景卒景字德彰河南安阳县人丰姿秀丽励志问学初随父颙官山西晋王闻其贤欲妻之固辞乃免天顺辛巳尚  英宗元女重庆公主益好古博雅用力于诗文尤善书  英宗甚宠爱之每燕间出游多以随侍  宪宗嗣位命掌宗人府事居官三十余年年五十卒赐葬祭如制景虽处富贵平居诗书之外亦寡所好喜与士大夫游声称藉甚公主事舅姑甚孝衣履多手制拜谒皆如家人礼景每早朝主必亲起视饮食主之贤亦近世所未有也子贤今为锦衣卫指挥同知
　　○赐故南京锦衣卫带俸指挥王锐祭葬不为例以戚里恩也
　　○壬午南京右军都督府都督佥事杨昇卒赐祭葬如例
　　○癸未命驸马都尉蔡震掌宗人府事
　　○甲申  恭让章皇后忌辰遣内官祭陵寝
