<!-- { "loadSidebar": true } -->
　　○五府六部等衙门奏近者钦天监奏彗星云南奏地震边方奏虏情  皇上因礼部之言下诏修省臣等会议条陈十八事伏望  皇上一一体而行之一早视朝臣等侧闻  圣祖尝谓侍臣曰朕即位有年常勤励自勉未旦即临朝朕非不欲暂安但祇畏天命不敢故尔仰惟  皇上动法  祖宗即位之初视朝太早群臣或虑  圣躬过劳尝以为言近年以来视朝过于太迟群臣又恐政事有妨尝以为谏伏愿自今以始日以辨色视朝庶兴居有常政事不误一勤听政仰惟  皇上即位之初常有午朝之礼后虽暂免然内廷每日恒二次奏事近年或日止奏事一次傥有紧急事情必待明日始奏宁免稽误伏愿自今以始内廷每日务二次奏事如有紧急边报之类虽非奏事之时亦湏即时奏闻不许顷刻稽留一汰冗员窃见近年传升乞升文职至八百四十一员武职二百六十六员比之成化末年数增一倍乞敕吏兵二部通行查奏量为减去其存留该拨皂隶悉照旧例`  半给与一节财用光禄寺岁用果品等料牲口等物每年该部会派各有定额近为赊买行户物价屡借用太仓官银数年间将至十万两又内承运库收各处折粮及矿课等项银两每岁户部进入自有定数近者额外三次取入太仓官银应用共一百三十万两前项银悉皆徵取于民所以备兵荒之用不宜别项支费今者宴赉斋醮十倍于前又有内官外戚僧道之赏伏望特敕该寺堂上官会同巡视科道等官将供应之数逐一查出明白具奏诸凡无名之赏及斋醮等费悉皆停止今后该寺不许借支太仓银两其该库用过银数仍行户部按李知会一省差遣京通二仓及各马房内府各库京城各门上上林苑监海子等处先年管事内官止有二三十员  皇上临御之初盖尝裁减其京通二仓止留总督二员京通各监督三员永为定规近又夤缘内降加添数多虐害军民不可胜言伏望照先年减革事例于见差(官)官中间选醇谨清正者照数存留其余尽行取回一处庄田天下各处空闲地土多被王府并内外勋戚之家奏为庄田户部奏准每亩徵收子粒银三分俱送各该州县收贮业主差人关领近来奏乞太滥又有不照前例起科者如寿宁侯河间府地土内有沙＜酉兼＞妨占等项每亩徵银五分又如兴王分外奏乞湖广赤马野猪二湖淤地千三百余顷内有军民千七百余家住种年久所司踏勘明白得旨俱与王管业既令自行管业则虎狼军校恣意诛求势所必至伏望  皇上仍将河间地土湖广淤地照例每亩徵银三分各该有司收贮待业主差人关领其家人军校不许违例自徵一清盐法各处王府例不给盐有之亦一时特恩后来比例奏乞遂以为常而两淮价高奏乞尤多其关盐之人夹带兴贩漫无纪极又有织造内臣奏乞两淮盐价及长芦引盐越境发卖恣意兴贩莫敢禁制况势家隐名报中侵夺商利盐法因之大坏即今大同宣府有警粮草支费不赀且狭西延绥等处近各奏准开中引盐失今不为计处则各处客商因有召之不来者矣伏望将累年王府奏乞食盐一切停罢以后内臣织造亦不许奏乞仍行各巡盐监察御史查审见开盐课中间若有势家隐名报中者指实具奏照例裁革一申禁例在京在外一应内外官员该用车船人夫廪给口粮俱有见例近年南京公差并进鲜等项回还装载空柜物件其原差内官往往违例奏请车船夫马及旗校人等一概索取廪给沿途搭载私货往岁曾因灾异裁减近复奏请仍旧乞严为禁革违者许科道官劾奏兵部亦不许阿从应付一修武备即今多事之际朝廷命将出师已用军士一万又以一万听征其团营之数已缺二万意外之患不可不防乞差公正太监及兵部堂上科道官一员查照户部粮册尽数查出分布各营操练锦衣腾骧等卫所亲军衙门一体清出操练仍以科道官纠察奸弊内亻一应工作之事暂令停止一壮军威乞敕提督军务大臣及各边巡抚官榜谕所部官民舍余军余人等但有年力精壮弓马闲熟愿效用者审其名籍编入行伍给与月粮器械厚加抚御征战时所获牛马器物尽皆与之不必送官有功之日比之籍定官军一体升赏若出征军官愿带家属随征者悉听同行有功之日亦一体升赏一恤官军近来各处工程浩繁各营摘拨官军做工负累疲敝以致逃窜数多营伍空虚乞自弘治十三年四月以前在逃及点闸不到者许令自首免其送问照依军门发落以苏困苦一止织造近差内臣往狭西织造  上用各色羊绒又自弘治七年起至十三年止南京苏杭差内官织造  上用各色织金纻丝共八万四千七百六十匹乞将各处差去织造内臣取回停止工作以苏民困一恤边民近该司礼监递出印信揭帖成造预备各王之国所用屋殿帐房床张铺陈等件合用白绵羊等毛三万五千斤白硝山羊皮千五百张白山羊绒三百斤俱分派狭西等处买辨乞暂停止一停改造近御用监成造山川坛中和乐一副合用金箔等料分派浙江并苏州等处买办又传旨造奉天殿中和乐一副数内亦用金箔等料尚未坐派见在乐器尽堪应用今重造二副派办物料动以万计乞暂停造一惜供应光禄寺每年奏换献新告庙进宫等项祭卓膳盒及黄红罗油绢销金大小盖袱多至万余进宫器皿已有旨令当日照数发出以备供应仍敕提督太监署簿每日稽考今黄红罗袱进御之时入者有数出者无稽诚为可惜乞今后稽考出入责令本寺内外官员用心收贮不许轻易费弃一黜异端频年以来崇尚僧道广作斋醮遣真人王应＜礻奇＞赍领银两前去武当山龙虎山修斋设醮又显灵宫因陈应循广买地基开拓修饰一次斋醮则赏赐过倍又数遣人出外烧香祈祷王应＜礻奇＞等素无道术又乏行检乞断自宸衷毋惑邪议凡为异端者悉皆斥逐各处修斋者一切停止一警骄惰各处土官子孙近年以来当袭替者各令量出仓粮遥授以职遇朝觐托故不来遇  圣节称病不出甚至恃强杀掠侵占地方盖因不知朝廷恩威遂积生骄肆乞行川广云贵等处今后土官有袭替者通免纳米俱令照旧来京告袭其朝觐不来圣节不出者一体提问治罪一防诈伪精微批必经比号故矫诈无所施驾帖因不比号则真伪不可辩近年以来官校差出止赍驾帖少有给批目今边方多事万一有不逞之徒伪造驾帖赍至所在真伪莫辩乞今后凡有差出人员务令出批为照以防意外之患  上曰卿等所言切中时弊早视朝勤听政朕自有处置汰冗员节财用省差遣处庄田清盐法止织造恤边民停改造黜异端各衙门查奏定夺其余俱准行
　　○四川韩胡碉等塞番僧寨首来贡赐衣服绢钞等物有差
　　○府军前卫司吏高文贵妻李氏一产三子
　　○夜彗星行过紫微垣渐微
　　○戊辰太子太傅吏部尚书屠滽乞致仕  上曰卿职典铨衡老成练达方切委任宜尽心政务不允所辞
　　○太子少保户部尚书周经乞致仕  上曰卿典司邦计勤慎老成方隆委任而恳乞退休特兹俞允赐敕给驿还乡有司月给米三石岁拨夫役四名应用
　　○太子少保礼部尚书徐琼乞致仕  上曰卿职掌邦礼效劳有年方隆委任而恳乞退休特兹俞允赐敕给驿还乡有司月给米三石岁拨夫役四名应用
　　○是日司礼监太监陈宽传旨致仕太子太保刑部尚书白昂太子太保工部尚书徐贯太子少保户部尚书周经太子少保礼部尚书徐琼俱历事累朝效劳年久昂贯加太子太傅仍赐以敕经琼加太子太保
　　○己巳命西安左卫指挥使杨宏守备固原地方金吾左卫指挥使宋振守备涿州俱以都指挥体统行事
　　○庚午少保兼太子太傅兵部尚书马文升乞致仕  上曰卿累朝宿望练达兵政委任方隆宜尽心职务不允所辞
　　○命成国公朱辅神机营五千下管操都督同知李俊立威营管操
　　○命丰润伯曹恺镇守贵州
　　○革周府海阳王安氵□逢禄米三之二仍降敕切责以挟私拷无辜人致死也
　　○直隶灵县地震有声如雷○山西朔州风雨冰雹骤下毙人畜伤田禾民舍
　　○壬申升巡抚四川都察院右副都御史钟蕃为南京兵部右侍郎改南京都察院左佥都御史陈璚为都察院左佥都御史
　　○吏部覆奏监察御史刘芳等所言汰冗官事谓自弘治六年以来传升乞升文职官伏望从其所奏令各衙门通察会议如太常寺钦天监太医院僧道录司等衙门悉照额设员数存留管事其额外应留供事者俱令带俸不佥书其余工匠技艺俱革去传升官职仍以原职役供事凡年老废疾并技艺不精者放回致仕闲住今后再有乞恩求进者许臣等执奏科道紏劾治罪  上曰俟查奏至日定夺
　　○监察御史李良以星变陈言请令内外大臣不职者自陈休致否则许科道官紏举吏部覆奏请通行两京科道官若有曾经弹劾官应自陈而不自陈者许公同紏举  上从之仍命前已经奏劾得旨者毋再劾
　　○癸酉晋王钟铉奏乞赐庶人美埝等冠带荣身礼部以前无事例执不可  上曰既无事例其己之
　　○甲戌命开中两淮长芦运司常股盐三十五万引于大同召商上纳以储军饷从提督军务户部左侍郎许进奏也
　　○命狭西都司署都指挥佥事曹雄充左参将分守延绥西路神武左卫指挥同知张翼协守宁夏西路以都指挥体统行事
　　○乙亥升工部右侍郎史琳为本部左侍郎巡抚狭西都察院右副都御史熊翀为兵部右侍郎太仆寺少卿刘缨为都察院右佥都御史巡抚四川○升掌詹事府事礼部左侍郎兼翰林院学士傅瀚为礼部尚书瀚具疏辞不允
　　○司礼监太监陈宽传旨近日因召吏部尚书屠滽咨以铨衡政事而滽辄奏向日科道言臣事皆挟私尔科道职司耳目如何不察是非轻率妄奏其具实以闻于是滽亦惶惧谢罪  上曰屠滽召见奏对辄言已事不达太体既服罪姑贷之
　　○丙子秦府汧阳王诚洌永寿王秉欓各奏欲遣人往杭州府收买罗叚得旨许往一次后不为例仍行中军都督府出给勘合行潼关卫知之
　　○沈王幼＜土学＞奏弟永年王幼塨寝室左右厢房并原封册印兖冕冠服俱毁于火乞委官体勘重给并更造府第礼部覆下山西镇巡等官核实回奏至日施行其焚毁册印送内府煎销贮收从之
