<!-- { "loadSidebar": true } -->
　　○癸卯海西兀者等卫及建州左卫女直都督等官察安察等各来贡赐宴并衣服彩叚等物既而察安察乞赐蟒衣金带等物命以蟒衣一赐之○以旱灾免河南卫辉彰德二府及彰德等三卫粮草子粒有差
　　○甲辰南京四川道监察御史史载德丁忧服阕复除云南道
　　○乙巳衡王再奏乞前齐府所遗青州等府田户部言此田先已赐德王今不宜更易以起争端  上从之命今后诸王府凡赐有庄田者不许再乞
　　○土鲁番等地方阿黑麻等王各遣使臣火者阿黑麻等来贡回赐各王彩叚表里等物并赐使臣等宴及彩叚绢布等物各有差
　　○丙午乌思藏番僧三竹劄失等来贡赐宴并彩叚等物如例
　　○丁未罢宣府顺圣川分守参将以巡抚都御史言地偏事少故也
　　○立春顺天府官进春  上御奉天殿受之文武百官行庆贺礼本府官复诣文华殿进春于  皇太子百官行礼如仪
　　○赐百官宴于午门
　　○以衡王之国命礼部具合行事宜以闻
　　○总督漕运都御史李蕙乞致仕  上曰卿总督勤能方切委任宜勉尽职务所辞不允
　　○停免两广采办圆眼木从监察御史张天衢等言也
　　○戊申盗劫湖广桃源县狱囚人有被杀死者事闻  上以镇守太监刘雅总兵官镇远侯顾溥奏报稽缓诘问其故雅等上＜锍-釒＞伏罪命宥之
　　○兵科给事中王承裕病痊至京复除原职
　　○己酉巡抚山东都御史何鉴奏天下府州县民壮欲十年一次审编间有老疾者俱许佥换照例优免仍严禁所司以时操习若防守城池之外有私役跟随及别项差遣者各依例重罚事下兵部议以鉴言为宜复言十年佥换之时本户见有壮丁十名以上家业富厚者仍于本户佥取再应当一代事故之日不许再佥中间有仕宦子孙军匠灶籍量加优免系正统景泰成化初年者欲告更替亦许佥换从之
　　○巡抚辽东都御史张玉奏虏寇长安等堡都指挥刘纲指挥范锴率兵御之伏兵四起锴等为所困纲被射死指挥二人千户六人旗军四十六人俱为所杀虏去马一百三十余匹器杖甚众事下兵部劾奏镇守太监任良总兵官都督佥事李杲副总兵张澄左监丞刘恭失于防御之罪命任良李杲张玉姑不逮问待查勘至日与张澄等一并闻奏
　　○夜月犯内屏西南星
　　○庚戌命吏部右侍郎吴宽之子奭为国子监生从其请也
　　○升云南按察司按察使陈金为云南布政司左布政使贵州石阡府知府汪藻为山西布政司左参政
　　○广东大台水尾二山猺贼抢劫民粮护送旗军死者十九人伤者十一人都指挥佥事钱章等率兵剿之斩首十七级总督都御史以闻命下其奏于所司
　　○南京吏部尚书等官倪岳等以清宁宫灾言二十八事曰推行圣学豫节亲藩惩究欺蔽苏息贫穷修复常平类角□羊文册并省重复减省供应署掌印信稽核名实均平诠选照例附选湔涤过名疏通欎滞宽免违限慎用将官减省差遣禁约取索慎重刑狱查明禁例申明旧例减造军器量停造作遵复旧制裁抑侵克防革宿弊祛除民病惩戒奸贪命所司看详以闻
　　○复起致仕江西按察司佥事陈壮为福建按察司佥事以南京都御史张悦荐也
　　○夜月犯太微垣次相星
　　○壬子以清宁宫灾诏天下诏曰朕祗承  天序嗣  祖宗鸿业一纪于兹宵旰忧勤罔敢逸豫而位肓之效犹有未臻累岁以来灾异相仍近者清宁宫之火其变尤甚朕心兢惧若切渊冰意必人事下乖斯  天道上应其或举错违宜刑赏靡当时弊滋积民隐莫伸或赋役频繁侵渔太急困穷鳏寡日不聊生以至然欤朕深居九重虽虑周天下而耳目有不逮恩泽有未宣服念踰时益增悔艾已敕文武群臣同加修省兹特诞敷涣号普及黔黎俾覆帱之区均沾德惠庶慰渴悬之望永祈眷佑之休所有宽恤事宜条列于后一自弘治十一年十二月二十一日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀主蛊毒魇魅毒药杀人强盗人命失机并事干边情及十恶罪至死者不赦外其余已发觉未发觉已结正未结正罪无大小咸赦除之敢有以赦前事相告言者以其罪罪之一文武官吏监生生员知印承差将军力士旗校军民人等自弘治五年三月初八日以后至弘治十一年十二月二十一日以前有为事问癸立功哨了运甎运炭运石运灰纳米枷号罚马做工摆站煎盐炒铁充仪从军伴膳夫等项悉皆放免各还职役肄业宁家随住其军职例该带俸降级革职文职官吏人等例该为民革役者各照原拟发落见被提问该立功等项者仍候归结一体免罪发落一文武官吏监生知印军民人等自弘治五年三月初八日以后有为事问发充军者除党逆强窃盗喇唬抢夺聚众打劫失机人命持刃伤人指以各衙门打点诓骗财物左道乱正拨置王府及真犯死罪不赦外其余悉与宥免发回原籍原卫宁家随住文职有赃者为民一各处拖欠税粮马草秋青草屯田子粒农桑丝绢门摊□税鱼课茶课盐钞枣子差发银两折粮诸色颜料并供用厨料果品牲口药材等项除已徵在官外其小民拖欠未徵者自弘治八年十二月以前尽行蠲免有司官吏敢有将已徵捏作未徵者治以重罪其弘治十二年税粮以十分为率俱免二分一顺天府拖欠买办措办麦面香油纸筋等物弘治八年以前俱免查追各府及各布政司除额办军需外其余拖欠荆条薥秸翎鳔栀子槐花乌梅蓝靛翠毛箬叶圆藤芒苖苕竹扫等帚黄穰棕毛芦苇蒲草麦稳稻皮松香沙叶白通草榆槐椵枣等木长节苦实心水等竹软篾水胶黑烟羊角牛筋牛角毛缨白猪鬃云母石等项自弘治五年十二月以前小民拖欠未徵者悉与蠲免已徵在官者仍角□羊该部并本处收贮以备别用一山东山西顺天真定保定等处每年额佥易州山厂砍柴夫拖欠夫价抚巡等官查勘如果小民出办不及未曾徵收在官者自弘治五年以前俱与分豁其顺天府霸州等处徵收苇价九江等处催徵芦柴银两曾经奏告者该部委官踏勘明白具奏减免一各处水坍沙压等项田地税粮负累人户陪纳曾经具奏者巡抚巡按官查勘明白照例除豁各处卫所有释放军伍遗下屯粮负累官旗陪纳者亦与查勘除豁一在京各营各处军卫有司骑操孳牧寄餋走递马骡驴牛并驹自弘治五年十二月以前一应亏欠倒失被盗埋没等项并有例停候买补者悉皆蠲免中间有该纳价银已徵在官之数照例起角□羊该管官吏敢有通同侵欺作弊者治以赃罪一弘治元年十二月以前各处盐运司并提举司拖欠盐课悉与除豁其有被水渰没及消折盐课曾经风宪官勘实及折罚盐粮年久追徵未完客□失落截角退引亦皆免追一内外官司监追赃罚三年以上一应入官给主者尽行蠲免其侵盗系官钱粮正犯身死家贫无追及因查盘粮草腐朽浥烂亏折数多问罪监追者俱具罪定夺一强盗人命等项死罪重囚曾经法司并巡抚巡按等官原奏情可矜疑未得宽免及行再问者诏书到日覆审是实俱免死照例充军若累经伸诉果有冤枉者毋拘成案即与辩理笃疾犯该死罪见监者悉皆宥免免死充军逃回仍照原问死罪处决者发极边卫分充军以后逃者仍处以死一狭西山西河南先因成化十九等年地方灾重百姓逃窜至今未全复业遗下税粮负累见在人户陪纳巡按御史查勘明白有人承佃者每粮一石折纳银二钱五分草一束折纳银三分无人承佃者各减半以苏民困一军职总小旗自弘治五年三月初八日以后有为事降级调卫者除宿娼行止有亏失机并诬奏十人以上及旧例该载者不宥外其余悉以原职并降定职事回还原卫带俸差操一在京在外官员有因言事及公错并公事诖误降调为民充军者除近日有旨斟酌升用外其余吏部通查调者升一级降者对原品调任为民者冠带闲住充军者放回为民一各处逃军逃匠逃囚人等自诏书到日为始限三个月以里于所在官司首告与免本罪军还原伍匠仍当匠民发宁家上操违限官军免罚班补操弘治十年以前失班人匠俱免罚班一各处军卫有司有管角□羊逃军军丁赴卫违限一年之上角□羊人例发附近逃军军丁该发边远卫所充军者悉皆宥免解人发回原籍当差逃军军丁仍发原卫着役一内外文武官员住俸戴罪者悉皆宥免照旧支俸任事一给由官吏因公罪纪录过名俱与除免吏典见发重历者免其重历一各处分守守备等官有指挥以都指挥体统行事者量与署职以便行事一两京文职官员署职试职理刑者与实授历任未及考满者与应得诰敕俱不为例其曾经奏准给与诰敕未曾关领因事降调非贪淫酷刑者俱与原给诰敕一举用贤才为政首务两京科道部属等衙门官堪任方面知府者各部都察院堂上官各举一二人在外府州县等衙门官并教官有才行卓异屈在下僚堪任京职者巡抚巡按及布按二司正官各举一二人俱从吏部斟酌奏请不次擢用毋拘资格不许徇私滥举一武备以将领为先近年累行天下举保将材举到者少诏书到日不分军民职官人等但有谙晓韬略熟闲弓马勇力过人堪为将官者巡抚巡按官访取试验以礼起送兵部再考擢用一山林遗逸之士有怀才抱德经明行修众所推服者许本府州县正官保举从巡按及布按二司官核实奏送吏部量材擢用如所举不当保勘官员一体参究一南京浙江苏松等处织造各色花样叚疋纱罗以十分为率暂且停止五分以纾民困一甘肃至辽东一带守边官军弘治十二年该关支折粮银两于时价上每石加与一钱以济贫苦不为例一各处鳏寡孤独之民有司依例存恤毋致失所其贫难下户例该优免者不许一概编当差役一法司问囚近来条例太多人难遵守中间有可行者三法司查议停当条陈定夺其余冗琐难行者悉皆革去一天下军民利病时政缺失有可兴可革者许诸人直言无隐于戏虞书以好生为德尚体  天心夏训以固本为言必先民事诏告中外咸悉朕怀
　　○授刑部革役吏徐圭为浙江桐乡县县丞圭尝上疏直丁哲之冤革役后刑部主事陈凤梧请录用以励忠直吏部覆奏命授圭正八品职事
　　○升湖广按察司副使陈孜为云南按察使
　　○羽林左卫带俸署都指挥使许宁卒宁字志道直隶江都县人正统末以御虏功由舍人升至锦衣卫正千户已而袭父职为羽林左卫指挥使以荐升署都指挥佥事守御柴沟堡成化初充大同游击将军累立战功升署都指挥同知六年升都督佥事充总兵官镇守延绥十八年升都督同知仍充总兵官镇守大同时虏众入寇与鏖战二日一夜虏解去降敕奖谕二十年以下米庄之败降羽林左卫指挥同知闲住弘治五年以言者交荐升署都指挥使坐营管操未几卒赠都督佥事宁自束发隶行阵凡经一百十有七战被二十七枪麾下知名士若刘宁神英李杲等十余人性沉毅自负甚重不屑进取一时称边将者殆莫能过大同之役宁知虏势方炽欲持重以俟动而代王督趣甚急至使众哭于辕门宁愤激以出遂至于败议者惜之子泰试武举第一○癸丑命山西行都司都指挥佥事齐宣之子辅代原职高山卫指挥使
　　○命立祠祀故户部尚书夏原吉工部尚书周忱于苏州之胥门以常熟县知县杨子器言原吉尝治水利忱巡抚督饷各有功于南畿故也
　　○四川按察司副使孙需丁忧服阕复除湖广按察司
