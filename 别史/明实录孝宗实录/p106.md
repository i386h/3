<!-- { "loadSidebar": true } -->
　　○命乌思藏来贡番僧阿旺劄思叭袭崇化禅师仍赐宴如例
　　○是日辰刻日生左珥色赤黄良久散○乙丑以岁暮祫祭遣驸马都尉周景告  太庙游泰告  懿祖皇帝
　　○丙寅祫祭  太庙
　　○遣太常寺官祭五祀之神
　　○遣旗手卫官祭旗纛之神
　　○秦府临潼王诚澯薨王惠简王嫡子母妃刘氏景泰四年生天顺八年封为长子成化十三年袭封临潼王至是薨年四十讣闻辍朝一日赐祭葬如制谥曰和僖
　　○是岁天下户九百九十万一千九百六十五户口五千五十万六千三百二十五口田八百二十五万五千八百八十一顷田赋米一千九百七十八万六千九百四十九石六斗九升麦七百八十九万八千四百五十九石八斗八升丝三万六千七百零三斤七两五钱绵二百六十五万二千九百四十六斤五两三钱绢一十七万八千六百九十七疋三尺四寸五分布一百一十五万一千七百七十九疋三丈二寸三分绵花二十三万一千二百斤草三千四百八十七万四千六百包束户口钞八千八百四十二万六千九百八十二贯杂课钞共七千三百九十二万六千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千八百九十五顷九亩子粒二百九十三万九千四百七十石金银课共七万二千一百三十两水银二百二十九斤朱砂四十六斤八两儧运粮四百万石各处运纳米麦共一十五百二万一千七十五石四斗一合三勺四抄三撮七粟六粒减免税粮七百九十八万四千八百九十七石四斗草九百六十三万五千六百七十束
　　大明孝宗敬皇帝实录卷之七十
　明孝宗敬皇帝实录卷之七十一
　　弘治六年正月丁卯朔正旦节遣驸马都尉马诚齐世美分祭长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○  上诣  奉先殿奉慈殿  太皇太后  皇太后宫行礼毕出御奉天殿文武群臣及天下朝觐官四夷朝使行庆贺礼
　　○  太皇太后  皇太后  皇后俱免命妇朝贺
　　○辽东都司及复州海州金州三卫地震有声
　　○戊辰文武群臣朝亲王于奉天门东廊
　　○己巳  宣宗章皇帝忌辰  上祭  奉先殿遣驸马都尉马诚祭  景陵○庚午南京吏科给事中邵諴监察御史王和等劾奏广东参政詹两福建副使司马垔等二十余员不职乞行黜罢  上命吏部仍从公考察不可枉人
　　○召河南清军御史回京以连年灾伤且方有治河之役故也
　　○癸酉孟春享  太庙
　　○遣内官祭司户之神
　　○甲戌平乡伯陈信卒信父政尝总镇两广信袭爵带俸中军都督府兼管营操至是卒而辍朝一日赐祭葬如例
　　○直隶寿州同知董豫应诏言三事一核田粮谓寿州与六安卫接壤卫所官家人多占种民田不纳赋税乞令所司按问其罪以免州人陪补之苦一修陂塘谓州民塘地比来为军士所据阻截水道乞严为之禁每岁督人修筑以备蓄洩一遵旧制谓往年州县税粮纳之别仓者皆里甲自运比来本州多选点里长或别佥大户粮多人少率致误事其间差遣又有不均之叹乞复其旧庶于人情为便户部覆议下巡抚官勘理从之
　　○乙亥命广东按察司佥事沈锐专理盐法巡抚两广都御史闵圭言广东盐课旧有按察司官专管后以巡守官摄之事无专任逋负至数万宜仍旧便户部覆议从之
　　○丙子以大祀天地  上御奉天殿誓戒文武群臣致斋三日是日立春顺天府官进春免群臣行庆贺礼
　　○赐岐王祐棆汉阳府刘家隔税课司课钞从王请也○镇守广西副总兵都指挥同知郭鋐奏官以副总兵为名三司官事干军务者皆在所辖若官止都指挥则三司又皆颉颃乞稍进一秩以便行事兵部覆奏  上曰郭鋐既为副总兵宜令以都督体统行事其升职待有功时议之
　　○虏入宣府西路杀掠军士命守备都指挥朱永等下巡按监察御史逮问右参将都指挥杨彪等戴罪杀贼
　　○昏刻月犯司怪星
　　○丁丑以上元节赐文武群臣假十日○己卯大祀  天地于南郊  上还宫谒  太皇太后  皇太后出御奉天殿文武群臣行庆成礼
　　○庚辰以大祀礼成  上御奉天殿大宴文武群臣及天下朝觐方面官知府四夷朝使
　　○辛巳上元节免宴
　　○癸未  英宗睿皇帝忌辰  上祭  奉先殿遣驸马都尉黄镛祭  裕陵
　　○命寿宁侯张鹤龄禄米如其父峦例岁支本色七百石于南京二百石于京仓折色三百石于京库
　　○巡抚山东都御史王霁等以地方灾伤乞免起运兑军等粮户部覆奏山东贫民固所当恤京师官储亦不可缺近者会议于改兑临清德州二仓米内以九万石折银今不必徵银惟令漕军于二仓支运其兑运米该二十八万石查所会计漕运米比之往年多十二万石今宜停运此数止令兑运十六万石待年丰补徵十二万输还二仓其起运供用库等粮料则于无灾处徵解起运京仓并坝上等仓粮料及被灾草二百七十八万一千余束俱停徵以待丰年补纳而以原坐京仓安仁西城象房等仓场草料改拨坝上等处改拨则价直车脚皆省宜每料百石增十石每草千束增百五十束候山东日后输至则停此例议上从之
　　○巡抚山西都御史杨澄奏偏头等关缺粮乞以各衙门问刑赎罪米补充户部议路近者俱纳米于偏头等边关路远者则就近折纳银两转解边库惟大同一府者留本处备用从之
　　○兵部主事莫骢言六事一平差役欲令京操卫所酌量丁力分为三等上中户京操运粮下户补卫所杂差一去冗官欲罢各卫所送操官使领操官得专其职有道亡者坐之一处置清勾逃军欲令本卫所官会同有司径勾庶军得清而民不扰一存留杂差正军谓山东南直隶殷富正军多往淮安临清以办纳船料为名输银不多而食粮倍之宜令余丁代其办纳存留正军听补京操岁可省粮三万石一实军伍谓军籍余丁冒称民籍影射得计宜令巡按御史严加督察驱使复役一存留灾伤地方操军谓临清等卫所去冬无雪宜照秋班例免其京操本部覆奏以骢所陈平差役去冗官省军粮三事可举行清宿弊宜申严旧例存留操军当会议闻奏惟勾军一事责成清军御史事体已定难以复更  上从其议
　　○是日辰刻南京风霾
　　○甲申刑部尚书彭韶以疾乞致仕不允
　　○中都留守司都指挥佥事徐贤河南都司都指挥佥事王瑛大宁都司都指挥佥事张杰以京操秋班军少下刑部狱俱赎杖还职贤杰仍罚俸各三月○乙酉赐晋府辅国将军表檐表木□广诰命冠服如制
　　○赐沈府镇国将军诠罐第四子名曰勋灏上高王府辅国将军觐鈭第五子曰宸浑第六子曰宸浩
　　○丙戌有自宫者数百人击登闻鼓求进用命锦衣卫并五城兵马执送镇抚司根究治罪以给事中魏玒违例接鼓状下刑部鞫问如律
　　○丁亥以水旱灾免山东弘治五年分盐课六万八千一百七十八引有奇
　　○戊子给荆府故镇国将军见淲夫人陈氏养赡米岁三十石
　　○己丑吏部都察院会同考察天下布按二司及府州县等官年老有疾并罢软不谨贪酷才力不及者共一千四百员又杂职一千一百三十五员请如例罢黜并调用  上曰诸考退官俱照旧例行其方面知府仍指陈老疾等项实迹以闻毋虚文泛言以致枉人府州以下有到任未及三年者亦通查具奏既而尚书王恕等各开具上请且言府州以下官勤慎尽职者固多贪鄙无用者不少贪鄙无用者留一日则民受一日之殃若必待三年而后黜之于彼则固当感激于民则未免怨嗟昔人有言一家哭何如一路哭此殃民误事官虽年浅亦不可不黜也  上曰人才难得事贵得实人贵改过  祖宗爱惜人才凡百官考满初任再任有平常不称者俱令复职必待九年然后黜降今或因一人无根之言而遂革其积勤所得之官使之泯默不敢伸理是岂治世所宜有尔等皆因袭旧弊不能改正今姑从所开具者处之其方面知府年老未满六十有疾不妨治事素行不谨在升任之先及见任不谨罢软无为非本部访有实迹或有巡抚巡按只是一处开报并其余官员到任未及二年非老疾贪酷显著者俱留治事今后朝觐之年先期行文布按二司考合属巡抚巡按考方面年终具奏行下该衙门立案待来朝日从公详审考察如有不公许其伸理其科道官必待吏部考察后有失当者方许指名纠劾
　　○庚寅募人纳米于贵州都匀清平等仓以助军饷四十石者授正九品散官五十石者正八品六十石者正七品二十石者给冠带从巡抚都御史邓廷瓒言也
　　○命南京大理寺卿章格之子洤为南京国子监生从其请也
　　○辛卯南京刑部尚书郑时乞致仕不允
　　○户部右侍郎张鼎乞归养病许之
　　○镇守辽东都督佥事李杲以军士月粮半支黄豆不可用请通给以米户部议谓兼支米豆乃各边常例但每月半给则太多请令每岁以两三月带支豆五斗余月及年丰时则通给之米从之
　　○四川朵甘思直管招讨司袭职番舍阿答儿等来贡赐宴并彩叚衣服等物如例
　　○赠故镇守广西后军都督府都督佥事马俊为都督同知并令其子振袭升都指挥佥事原卫带俸以阵亡例也
　　○内府承运库以本库民匠逃亡者多请行顺天等府责限追捕如本户丁绝者补以他户工部议谓今天下官民军匠俱有定籍匠之丁绝者难以他户更补惟逃亡者当拘遣赴工得旨命行该府县并五城兵马司严行挨解若果无人查其初起是何州县行移原籍官司按名勾解丁尽户绝者别选人补之○先是遣达官指挥法虎尔丁等敕谕安定王千奔令送哈密忠顺王狭巴家属千奔不从云狭巴不应袭忠顺王爵爵当归绰儿加绰儿加前忠顺王罕慎之侄千奔弟也故千奔求立之且要赏赐甘肃守臣以闻兵部覆奏以狭巴乃忠顺王之孙素为国人所推服前哈密未封遣使谕取应立者绰儿加自知力弱怀贰不来今事定之后乃尔反覆使人所言不宜轻信宜令甘肃守臣赍敕及彩叚梭布往抚之并谕以朝廷恩信及哈密败亡之故狭巴袭封之由如犹不从用兵未晚  上从其议
　　○泰宁海西亦迷河毛怜肥河等卫都督撒因孛罗都指挥等官孛罗捏克卜良吉加哈察等来朝贡方物赐宴并彩叚衣服等物有差
　　○癸巳吏部奉旨＜锍-釒＞上考退复留方面府州县等官共五十八员内山东佥事王经建宁知府刘玙铜仁知府尧卿俱年老未满六十者广东参政詹雨福建参政魏瀚副使司马垔湖广佥事富玹俱素行不谨在升任之先者广东参政王鼎河南参议顾余庆云南参议于政副使杨廷贵四川佥事杨宣山东佥事廖中东昌知府赵琮温州知府陆润郧阳知府刘玑狭西苑马寺少卿米禄及乌撒军民府同知张文宁羗卫经历邹鲁等俱见任不谨罢软并未及三年者  上曰各官既存留宜俱用心治事毋再致人议
　　○四川播州宣慰使司酉阳宣抚司马湖府平夷长官司湖广保靖军民宣慰使司各遣头目把事等谢恩庆贺进贡马匹赐彩叚钞锭有差
　　○命金吾左卫故带俸都指挥佥事卫镇之弟钟袭原职指挥使
　　○升分守迤西道云南左卫指挥使马铉为署都指挥佥事
