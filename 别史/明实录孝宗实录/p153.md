<!-- { "loadSidebar": true } -->
　　○己丑命云南五井盐课提举司顺荡井盐课司改设流官副使一员初二司皆土官管领前土官副使杨暹有罪抵刑绝嗣镇巡等官请改设流官为便从之
　　○辛卯命山西行都司都指挥同知曹绅充右参将分守延绥东路
　　○南京监察御史朱悌等劾奏吏部文选司郎中贡钦招权纳贿肆意妄行长奔竞之风坏铨选之法请寘于理  上命刑部验实以闻刑部言据所劾则钦当有罪但原无指实姓名难于考验得旨钦既为言官所劾令吏部对品调外任遂调为大名府同知钦有小才初为主事时颇以勤敏著称及为郎中惟贿是图不复顾清议至是外谪士论快之
　　○壬辰户部左侍郎吴原卒原字道本福建漳浦县人天顺八年进士授兵科给事中时  宪宗新即阼原首陈五事七年迁右给事中九年转左以父忧去十三年改礼科十五年进兵科都给事中时西厂久炽中外悉忿六科欲劾原以次名当署先因奏罢之十九年擢太仆寺少卿二十二年进为卿二十三年擢户部右侍郎总京储事弘治四年迁左侍郎佐理部事五年浙东西大水敕原兼佥都御史往视其地原访诹民隐劝分平籴给米榖三十万石银七万两蠲逋赋数十万民甚德之六年召还京至是卒特赐赙钞三千贯命给驿归其丧赐祭葬如例原容观外美而中不可测然好毁贤者盖由识见卑浅不能知德也
　　○鲁府乐陵王阳錧请自备工料预修坟茔从之
　　○贵州安南卫地连震有声如雷
　　○癸巳礼部覆奏前所陈量减供应及惩戒邪慝二事谓湖广江西山东三处供应牲口为数甚多乞轸念民穷俯从群议十减其三真人张玄庆罪恶显然法所难贷今请仍行江西巡按等官从公体勘明白奏请定夺从之
　　○甲午养病南京太常寺卿翟瑛卒瑛字廷光河南洛阳县人以太医院籍登成化二年进士改翰林院庶吉士授礼科给事中升鸿胪寺少卿丁母忧服阕改尚宝司少卿内批升南京太常寺卿至是卒年五十七瑛体貌凝重历官几三十年无大建明然而亦无大过举云
　　○乙未  上御奉天殿遣泰宁侯陈璇永顺伯薛勋惠安伯张伟彭城伯张信广宁伯刘佶建平伯高霳丰润伯曹恺崇信伯费恺各持节充正使翰林院侍讲刘忠尚宝司司丞李＜王弁＞礼科给事中韩智兵科给事中任良弼中书舍人司马公革□申户部郎中陈周刑部员外郎周瑾充副使册封淮王第六子见氵□犀为顺昌王第七子见洵为崇安王伊王庶长子訏淳为济源王秦府临潼王庶长子镇国将军秉欆为临潼王南城兵马副指挥金徵女为衡阳王妃南城兵马副指挥张威女为定安王妃代府怀仁荣定王长孙成钯夫人范氏为怀仁王妃致仕河泊所官周昂女为楚世子妃东城兵马副指挥刘继祖女为聊城王妃西城兵马副指挥张俊女为河中王妃
　　○戊戌升刑部员外郎黄肃为广西按察司佥事
　　○狭西岷州卫百户吕瑛等出境樵采为番贼射死守备西固城指挥乔永领兵击败之斩首五级获器仗诸物兵部劾永无纪律致所部私出樵采虽有微劳不足赎罪请下巡按御史逮问从之
　　○己亥赐代府溧阳王聪氵□轨四书大全为善阴隲二书从其请也
　　○免云南新兴等场积逋矿课及布政司矿夫折粮银三万七千两有奇
　　○是日晓刻月犯轩辕左角星○狭西金州及洵阳县地震有声如雷
　　○庚子代府昌化王仪宾魏澄縳巡抚都御史侯恂之子吓取财物恂奏之下巡按御史勘实命赎杖仍革职闲住
　　○赐朝鲜国弘治九年大统历一百本
　　○命山西都司都指挥佥事朱禄守备偏头关
　　○礼部奏冬至节例赐百官宴  上命免宴赐以节钱钞
　　○辛丑命故辽东都司都指挥同知宋溥之弟演袭原职定辽中卫指挥使
　　○壬寅给国子监云南贵州四川军民生冬衣如例○虏贼八骑入宁远麻沟山境军士死者一人伤者二人按伏指挥佥事刘钊守备都指挥佥事盛铭等报于镇巡等官增入寇者九十余人异以脱罪事闻命逮问如律罚铭俸三月
　　○丙午冬至节遣驸马都尉杨伟黄镛分祭长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺○命建寿王府第于四川保宁府初寿王奏乞于江西袁州府建府第而有司以袁州不堪为言有旨改建于广信府未几复命在拟于是工部以保宁奏从之
　　○丁未文武百官朝亲王于奉天门东廊
　　○戊申赐周府庆祚县君并仪宾贺宏诰命冠服如制
　　○下监察御史张鸾邓公辅及吴裕张黻于锦衣卫狱鸾公辅各杖二十并裕等释之时冬至朝贺给事中张良弼导驾疾作仆殿中鸾等失举独杖二人者以班近良弼也
　　○太常寺卿崔志端言故事大祀  天地看牲分献惟用公侯伯其皇亲并驸马带俸者俱不与命罢驸马皇亲如旧
　　○己酉以旱灾免直隶顺德真定大名广平河间五府所属州县秋粮六万九千石草一百二十五万七千三百六十束绵花绒一万六千三百八十斤并免德州等五卫屯田子粒共六千七百四十石有寄
　　○刑部覆奏前会议量定拘系宽恤追赃二事请自今囚犯除情重及妇人犯死罪者如旧监系余情罪轻者及虽犯徒流而情不甚重者并妇人非乐妇及身自犯罪者俱准覊候其追赃则虽还官给主及埋葬银止一二十两以下久禁无措者除充军立功外余皆许召保营办军职犯徒流以下无力纳米运炭者两京准做工在外问发还职所该纳米将月粮扣除还官余如前拟有旨命宽恤追赃再议以闻于是复请以该追赃物十两以上者所司变卖家产以充家产不足及全无者具其情罪并监追年月赃物数上请若止直九两以下及埋葬银监追一年以上无家产者令召保营办若犯人已故赃多情重者奏请裁处余仍前拟从之
　　○工部覆奏前会议暂停工役事得旨  皇陵朝房内承运库古今通集库混堂司六科廊皇亲房屋工程暂且停止既而复请以已派物料未解至者令该府州县收贮俟异时取用命仍解赴内官监收贮不许那移别用
　　○是日晓刻木星犯氐宿
明孝宗敬皇帝实录卷之一百七
　　弘治八年十二月庚戌朔  上视牲于南郊
　　○辛亥命故辽东都司都指挥同知林胜之子睿原职定辽后卫指挥使
　　○壬子养病户部右侍郎张鼎卒鼎字大器狭西咸宁县人成化二年进士授刑部主事历员外郎太原府知府山西左右参政河南按察使都察院右佥都御史巡抚保定诸府召为户部右侍郎以疾乞归至是卒讣闻赐祭葬如例鼎幼受业于河东薛文清公有理学名知太原有惠政民怀之至巡抚保定则令各府沿路筑墙冀御盗贼冲突修缮烦劳民颇怨谤故召为侍郎而人不以为德举云
　　○狭西崔工驼笼等族番人节癿尖劄等来贡赐彩叚衣服等物如例
　　○癸丑升户部右侍郎刘大夏为本部左侍郎巡抚河南都察院右副都御史韩文为户部右侍郎
　　○升户部员外郎申磐礼部员外郎宋端仪刑部员外郎胡积学俱为按察司佥事端仪广东积学云南俱提调学校磐河南提督直隶安庆等卫屯种兼整饬兵备
　　○录致仕吏部尚书尹旻之孙继祖为中书舍人
　　○先是户部奏于通州旧城西增置仓廒一百六十八间  上命于京城内相地建置至是命户部左侍郎刘大夏工部右侍郎曾鉴领其事
　　○昏刻火星犯垒壁阵
　　○甲寅内阁大学士徐溥等奏近司礼监传示  圣谕递出祭三清乐章令臣等改补进呈臣等谨按天子祀天地天者至尊无对尽天下之物不足以报其德惟诚意可以格之故礼以少为贵物以简为诚祭不过南郊时不过孟春牲不过一牛盖祭非不欲频频则反渎物非不欲丰丰则反亵书曰黩于祭祀时谓弗钦礼烦则乱事神则难正此谓也汉祀五帝儒者尚非之以为天止一天岂有五帝况三清者乃道家邪妄之说谓一天之上有三大帝至以周时柱下史李耳当之是以人鬼而加于天之上理之所必无者也若夫乐器之清浊乐音之高下有制度有节奏毫厘之际不容少差差则反以君祸况制为时俗词曲以享神明亵渎尤甚以此获福又岂有是理哉我朝  天地合祭祭用正月皆  太祖所亲定乐器乐章皆  太祖所亲制足以传之万世当此之时岂有三清之祭俗曲之音今所递出乐章虽云出乎永乐大典盖是书之作博采兼收欲以尽天下之事初未开以此施之朝廷见诸行事以为后世法也  陛下纯诚至孝嗣统守成一以  太祖为法以上追二帝三王之盛不宜以黩礼事  天臣等读儒书穷圣道道家邪妄之说未尝究心至于鄙亵词曲尤所不习不当以非道事  陛下所以连日忧惶不敢奉命者实不愿  陛下为此举也且古之帝王必资辅弼以成治化舜大圣也其命禹之辞曰予违汝弼汝无面从伊尹之告太甲曰有言逆于汝心必求诸道盖惟恐臣之不尽言也仰惟  祖宗所以置文渊阁简命学士居之者实欲其谋议政事讲论经史培养本原弼正阙失非欲其阿谀顺旨惟其言而莫之违也臣等待罪此地积岁累时今经筵早休日讲久旷异端邪说得以乘间而入此皆臣等讲读不勤辅导无状不能事事规正以启  陛下之圣心保  陛下之初政忧愧之至无以自容近数月来凡奉中旨处分其合理者自当仰承德意不敢违越问于民情有干冶体相碍亦不敢苟且应命以误陛下未免封还执奏至再至三迹似违忤情实忠爱似此者多伏愿  陛下垂日月之明廓天地之量俯加鉴察曲赐依从臣等益当勉策驽钝庶几少有裨益非但乐章一事而已谨因此事披露血诚不胜俯伏恐惧俟命之至疏入  上嘉纳之
　　○虏入义州清河堡境备御都指挥黄义率兵追捕之道逢三卫属夷八人令为乡导已获入寇者一人回至中途并縳属夷三人以为功分守右参将王铭守堡指挥鲁祥上其功镇巡等官廉得其实以闻命逮黄义以下九人治之王铭鲁祥各罚俸两月
　　○命有司为崇王之子庆元王及第四女营建府第不为例
　　○乙卯四川长河西鱼通宁远宣慰使司土官宣慰使观卜巴以袭职遣使贡方物谢恩赐彩叚衣服如例
　　○命故锦衣卫管事都指挥佥事杨荣之子玉袭本卫指挥使故中都留守司正留守高俊之子玉袭湖广武昌左卫指挥使
　　○丙辰昌平县民有私出境外伐木者事闻命逮问把总指挥谢昂守备黄花镇都指挥佥事于宣罚俸两月其伐木者命枷号示众仍发边卫充军
　　○昏刻月掩土星
　　○丁巳腊节赐百官宴于午门
　　○秦府永寿王诚淋薨王康定王庶长子母陈氏天顺六年生成化十二年袭封至是薨年三十四讣闻辍朝一日赐祭葬如制谥曰庄僖
　　○戊午昏刻土星犯垒壁阵夜月犯外屏星
　　○己未赐吉阳王聪注为善阴隲洪武正韵四书大全从其请也○庚申赐晋府长乐郡君并仪宾汪蕙慈乐县主并仪宾李桂内丘王府彭泽县主并仪宾花桂诰命冠服如制
　　○南京户部左侍郎李益以老疾乞致仕不允
　　○虏入宣府龙门所等处寇抄命罚分守左参将白玉俸一月与右监丞杨聪徐玉俱仍戴罪杀贼
　　○辛酉升狭西布政司左布政使陈道为都察院右副都御史巡抚河南
