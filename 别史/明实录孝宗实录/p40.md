<!-- { "loadSidebar": true } -->
　　○秦府永兴王公铭薨王恭宪王庶长子母夫人张氏宣德三年生正统八年封为长子景泰六年开封永兴王至是薨年六十一讣闻辍朝一日赐祭葬如制谥曰昭僖
　　○壬戌命于辽东召商报中两淮都转盐运使司成化二十三年分存积盐十万引常股盐二十万引以备边储
　　○癸亥升江西按察司按察使王霁为太仆寺卿
　　○江西道监察御史陈让丁忧服阕复除福建道
　　○海西喜乐温河等卫木速河等卫失里木等卫野人女直都指挥等官里奔哥木昌哈等来朝贡貂皮马匹赐宴并衣服彩叚等物有差
　　○叛贼陈辅等平辅嘉兴百户先以贩鬻私盐革见任遂招集无赖作兵器四出劫掠众知而未败县人恐之辅知不免乃与其父端谋率其子文武婿邓夔等四十余人攻嘉兴府治知府徐霖踰墙走辅等遂劫府印及狱囚八人库银数千两又劫弓张局军器千户所印执千户白鉴及其妻因放兵掠城中金帛妇女挈家趋太湖已而官兵大集追至吴江坛丘镇败之端等就执余党杀伤或赴水死辅走至秀水陶家桥官兵追捕急亦自刎死事闻下巡视浙江刑部右侍郎彭韶等核实狱上都察院覆奏诏端等十二人皆斩首枭令幼者二人并妻妾子女配功臣家财产入官父母祖孙兄弟不限籍之同异皆流二千里安置仍榜示一方○是日昏刻月犯罗堰下星
　　○甲子  恭让章皇后忌辰遣内官祭陵寝
　　○乙丑赐楚府安属乡君并仪实王份镇安王府罗城郡君并仪宾杜隆西河王府兴业郡君并仪宾郭明吴川郡君并仪宾杨睿诰命冠服如制
　　○户部尚书李敏以灾异叠见引咎乞休且劝  上修德任贤以回天意  上曰览奏知卿至意卿正宜修职务以共济时艰其可遽尔求去所辞不允
　　○调南京刑科给事中周纮马南京光禄寺署丞南京云南道监察御史张昺为南京通政司经历以点阅官军调外任而科道官论救之乃得是命○丙寅追录成化十九年以后云南南安嶍峨等处平贼功官军七百七十二人升赏有差镇守太监谭平总兵官黔国公沐琮各赏纻丝二表里银十五两巡抚都御史程宗巡按御史汪山分守左参政周正分巡佥事刘福各纻丝二表里银十两
　　○丁卯巡抚甘肃都御史罗明请于临洮巩昌平凉三府开中茶八十万斤召商纳米豆以备边储既而巡抚狭西都御史萧祯亦请中茶备赈济俱从之
　　○夜南京甲字库灾
　　○戊戌宁府乐安王奠叠薨王惠王庶第三子母李氏宣德二年生正统七年封镇国将军景泰二年进封乐安王至是薨年六十二讣闻辍朝一日赐祭葬如制谥曰昭定
　　○命辽东都司革职都指挥佥事张斌之子润袭广宁前屯卫指挥同知榆林卫故带俸都指挥佥事李珍之子良袭原职指挥使
　　○己巳冬至节遣驸马都尉周景蔡震分祭  长陵  献陵  景陵  裕陵  茂陵文武衙门各分官陪祭
　　○遣仪宾王宪祭  景皇帝陵寝
　　○遣内官祭  恭让章皇后陵寝
　　○  上御奉天殿不受贺文武群臣公服行五拜三叩头礼
　　○养病翰林院侍讲谢铎以纂修召至复除原职仍支从五品俸
　　○裁革浙江丽水县宝定税课局以巡视刑部右侍郎彭韶言地僻课少故也
　　○时有盗入贡夷人马者捕获  上命依榜例处决户部尚书李敏言盗马之人律止徒罪况夷人已去无所示信乞令所司械系群盗须之岁月待夷人再来杀之未晚若三岁之后夷人不至则亦姑依律治之庶信可全而刑不滥  上曰朝廷法令布于象魏所以示大信于天下盗夷马者寘之极刑已有成宪今群盗故犯处死何疑乃欲计夷人在否而变更其法于信安在敏为大臣不知大体巧言谏阻法当究治姑宥之
　　○庚午文武群臣朝亲王于奉天门东廊
　　○兵部覆奏巡抚大同右佥都御史许进所言大同屯戍官军近多逃亡宜如京操例督令补完旧例各边人口自虏中带马回者其马解京而以有司赃罚银给之今官库空虚边陲方急于用马请姑以收贮官军朋合银买之中马上马仍旧解京从之
　　○壬申四川建昌卫土官遣通把赵阿恭等贡马及湖广容美宣抚司龙潭安抚司木册长官司并水尽源通塔平长官司各遣峒长把事舍人田端等进香赐彩叚钞锭有差
　　○赐锦衣卫后所副千户赵铭钞一千贯彩叚一表里校尉沈昂钞四百贯绢二疋以擒获奸细虏贼功也
　　○兵部郎中陆容言八事一曰储养台辅谓本朝设内阁托以密勿之寄辅养君德典司政本其任重矣近年以来吏部推补内阁员缺非自翰林不得参与是翰林者内阁之阶梯也翰林众职例以每科进士及第并庶吉士之选留者充之是庶吉士又翰林之权舆也庶吉士之选永乐宣德间最为慎重近年但凭所知私相引荐寒素称情之士殆不多得宜仍旧从内阁考选择其学行兼优器识宏远者量留数员不必限定地方授官之后宜令聚会本院讲求时制讎勘古书或辨论古今政治得失咨问中外民生疾苦以备顾问仍令著作有益君心治道文字以进居间畜德养望用副将来重任其诸司大臣倘有人品堪居台辅者宜令吏部照例相参推举以承简任一曰爱惜人才谓前此科道官劾都御史贾奭等四十余人独出  宸断将各官罢退尝思天之生人全才实难正宜深思虑处曰此  先朝之所作养拔擢以遗今日者当付之吏部使评其可否而进退之今遽信之不疑俱一麾而退吏部职司其事乃不一使与知此则  圣智千虑之一失也今后除两京考察及朝觐黜陟外凡科道纠劾内外文武官乞付该部详议不否取自  圣裁一曰久任巡抚谓京官差遣出外更代皆有程限惟各处巡抚大臣不以岁月为拘士之有志经济者久于其任而生民受其实惠且如苏松等处巡抚官自尚书周忱而后不乏多臣然江南之民至今思慕不忘者惟知一周忱而已以今考之忱之才识固优于人亦由当时朝廷及当道大臣能以地方为念不惜其人久劳于外而忱又能以一方之托为已责不规规于避难不吸吸于求进故也今巡抚者席未及暖即思入朝在朝大臣亦惟知援引乡里故旧以为得策至于朝廷一面之托托生民一方之休戚皆漫不之顾犹病者求愈而日易其医则医者何以奏功而病者何以得瘳哉一曰教导勋戚谓公侯驸马伯子孙年十五以上者请令为国子监生每日各从其本家训导授业至朔望及国子监会讲习礼之日则随班听讲习礼祭酒司业课其所业而劝惩之其在闲侯伯并未任事驸马亦量其爵位分派京营随总兵官张懋等于该操日期使之观习练兵布阵之方讲求折冲御侮之策常读武经七书及武经总要百将传等书至于各边形势险易虏情缓急悉令周知每月一次懋等亲加校阅庶足以备异时录用仍乞  皇上每季御武英殿令公侯驸马伯及坐营都督左右侍班以讲武事或阅实京营军马数目或询访各边兵备或讲求前代驭戎之道或陈说古今将帅防御之策有称旨者量加奖励一曰经理京卫谓两京各卫所有军伍全缺者宜清查近来投充武骧左等四卫冗食军士及近边召募义勇人丁掇此补彼冀足原额之数如公廨未立及倾圯者以私创寺观改作修理一曰选练禁兵谓今之守卫上直官军与京城操备官军即古南北军之遗制然京营之兵似觉偏重宿卫之兵若在不急失伍离次全无纪律宜补其残缺严督训练用戒不虞一曰均平钞法谓今宴赏路费皆给钞贯而各处钞关及宣课司专收银两或兼收钱钞只此一事间有利者皆归官府无用者皆及下人宜稍有以通融其法一曰慎重会议谓凡朝廷大事非一司所当专决者方会官议处科道官不必参与如议有不当宜听其紏劾其余常行事宜责付所司亦不必会议命下其奏于所司
　　○甲戌加封皇姑重庆长公主嘉善长公主淳安长公主崇德长公主宜兴长公主俱为大长公主
　　○太监金辅接送北虏贡使归自大同＜锍-釒＞上备边事宜谓宣府大同宜增修城堡其木植请量采备用并禁约密云地方军民之冒禁采樵者又宣府新河等堡旧无马军请调腹里马军防御  上曰今年腹里地方多被灾伤供饷艰苦修边事且预戒各边俟明年再议木植亦不必采余如奏行之○乙亥巡按直隶监史御史史瑛奉例考察请黜老疾等官府知事王哲等五十员吏部覆奏从之
　　○降南京刑部郎中邹儒为广西洛容驿驿丞儒以骑马误入旧内西右门为守备官所奏刑部问拟赎徒还职得旨降边远叙用吏部拟降云南姚州知州  上曰  太祖旧内之门邹儒骑马擅入本当重治姑从轻降边远叙用例该授以杂职尔等何为辄拟知州显有市恩要誉之意其具实回奏吏部以旧例降杂职者御批有杂职字邹儒因无杂职字故拟知州具奏分析得旨尔等职掌铨选边远叙用者即系杂职何为不审及令陈状又不输服本当逮问姑宥之堂上官仍各罚俸一月文选司官各二月吏部乃拟降儒驿丞从之
　　○命狭西都司都指挥佥事房怀守备靖虏等处
　　○丁丑郑府泾阳王祁铣薨王靖王庶第三子母夫人张氏宣德八年生正统八年册封泾阳王至是薨年五十六讣闻辍朝一日赐祭葬如制谥曰安靖
　　○下钦天监监副吴昊张绅高钟等于都察院狱以本监奏是月十六夜月食不应故也初上奏时太常寺卿童轩实等监事至是已升都察院右副都御史巡抚四川亦上状服罪特宥之
　　○夜月犯鬼宿东南星
　　○戊寅夜月犯轩辕右角星
　　○己卯命吏典犯罪应革役者即发原籍为民旧例吏典犯有赃盗用印信说事过钱毁骂官诬告本管官及犯奸诈丧匿丧求索恐吓听许财物枉法不杜法监守自盗偷盗财物曾充隶兵之人俱不许入考即发为民而近者又拟听许财物未曾入已偷盗财物自首及诬告毁骂本管官者仍发还役俟三考满方发为民吏部议其非便请定为今例从之
　　○总督两广军务兼巡抚右都御史屠滽奉例考察请黜老疾等官通判丘端等二十七员吏部覆奏从之
　　○夜月生芒如齿长三尺余色苍白
　　○庚辰赐阳曲王府辅国将军奇氵□栝沁水王府辅国将军诠＜釒具＞西河王府辅国将军奇淔奇潞并各夫人及真宁王府镇国将军寘鋗沁水王府辅国将军诠鏊阳曲王府辅国将军奇江诰命冠服如制
　　○命羽林前卫带俸都指挥使奚勇守备清浪等处
　　○辛巳命发江西九江钞关船料银五万余两送湖广以助赈济其明年应收者并以畀之仍以湖广兑军粮米六十万石折收银留本处支用
　　○给国子监云南贵州四川军民生冬衣
　　○壬午升河南布政司右布政使徐恪为本司左布政使
