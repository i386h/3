<!-- { "loadSidebar": true } -->
　　○左春坊左赞善张元祯上＜锍-釒＞言人君不以行王道为心虽有为也而非所谓大有为之主也人君不以王道致君虽有功也而非所谓名世之佐也臣窃欲于  陛下劝行之而其策有三曰定  圣志存圣敬广圣知盖王道之不行系于君志之不定臣愿  陛下以先王之道为必可法以帝王之治为必可复不使如晋武之初俭后奢唐明之初勤后怠则志有定而王道之行可必矣而其所以用力之始则在于敬也臣愿  陛下主心以敬始终无变如好杀好武好游畋好察察以为明等患不复生于心而害于政则作圣之功至而王道之本立矣而臣尤欲  陛下之广圣知者盖王道即圣贤之学心与理知与行而己自身心性情达之人伦物理古今兴亡制度名物一一辨其臧否使足以为王道之资又必明目达聪好善乐谏不惟启经筵以劝讲容台谏以尽言而朝臣之端厚者时赐延问使得以尽其情则所以增盖圣知者多矣命下其言于礼部
　　○丙子中元节遣驸马都尉蔡震杨伟分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○命南京户部左侍郎侯瓒之子巽为国子监生从其请也
　　○是日晓刻金星犯轩辕火星
　　○丁丑降辽东都司都指挥同知周琳为都指挥佥事指挥同知等官高英等七人各降级有差以虏入铁岭地方守备不设及失于传报也
　　○己卯  太宗文皇帝忌辰  上祭  奉先殿遣驸马都尉杨伟祭  长陵
　　○辛巳赐晋府海康县主并仪宾卢慧诰命冠服如制
　　○太常寺少卿兼翰林院侍读陆釴乞还乡养疾  上允之命给驿以行病愈即来供职釴前侍春宫讲读继侍经筵日讲效劳居多且学行醇正  圣心良念之也
　　○升南京户部郎中周郁为狭西行太仆寺少卿
　　○癸未升江西饶州府知府李聪为广西布政司左参政福建按察司副使胡荣为广西右参政南京户部郎中黄东山为云南左参议户部郎中翟通为狭西右参议南京广西道监察御史陈嵩为河南按察司佥事
　　○南京监察御史张昺等言近  陛下以嗣统免丧告  庙遣附马都尉周景祭告  孝陵将祭之时阴云忽变暴风大作臣等愚昧未知致变之由岂  圣祖在天之神以是启  陛下之渊衷俾益谨履霜坚冰之戒耶请略陈之迩者科道交章臣工迭＜锍-釒＞言路关矣而扈跸纠仪者不免于锦衣捶挞之辱是言路将塞之渐也经筵既举午朝聿兴圣学广矣而封章继进者卒不能回寒暑停免之说是圣学将怠之渐也内幸虽斥乎梁芳而祭祀寻及乎已故之便嬖是复启宠幸之渐也外戚既惩乎万喜而庄田又准请于椒房之亲属是骄纵姻娅之渐也方士浮屠虽曰远斥而符书尚揭于宫禁番僧旋复于京师是异端复兴之渐也技艺厮役虽革传奉而千户复升张质通政不去张苗是传奉复起之渐也叚疋既已停免仍闻有蟒衣斗牛千百之织淫巧其渐作乎宝石既已弃置又闻有戚里不时之锡珍玩其渐尚乎数者之渐有一于此犹足害政咒兼而有之乎望
　　○陛下以古人渐不克终为鉴不使一事少有戾于新政一念少有替于初心则  圣祖之神与天心之仁爱胥感格而助佑矣＜锍-釒＞下礼部会议咸以昺等之言为然  上纳之
　　○是日晓刻金星犯轩辕左角星
　　○顺天府密云县地震有声
　　○甲申命武靖伯赵承庆领神机营五千下管操都督佥事张海领右掖营管操
　　○辽东都指挥佥事王远三万卫指挥佥事李荣守备开原坐虏入寇失亡人畜数多罪当充军  上以情轻律重免充军各降一级巡守都指挥等官高启等逮问如律分守太监蓝莹戴罪杀贼○乙酉巡按浙江监察御史畅亨奉例考察请黜老疾罢软等官知府蔡敞等一百五十八员吏部覆奏从之
　　○丁亥建平伯高远卒远洪熙元年袭父爵久之掌前军都督府调南京左府成化中言者劾其年老无为微还带俸至是卒辍朝一日赐祭葬如例
　　○戊子赐晋府永和王第六子名曰表桁镇国将军钟铭庶第二子曰奇洄庶第三子曰奇泝蜀府镇国将军申锤嫡第二子曰宾浿靖江王府辅国将军规祄嫡次子曰约耒□会辅国中尉规则嫡长子曰约屏规峻嫡次子曰约趣韩府奉国将军偕浓嫡子曰旭杲宁府庶人磐熚第三子曰奠坳
　　○南京刑科给事中罗鉴丁忧服阕复除南京户科
　　○升户科右给事中王珦为广西布政司右参议
　　○巡按云南监察御史何悌言  陛下即位以来节冗费去珍玩又诏天下毋得违例贡献天下臣民无不仰戴今镇守太监王举欲贡金厢宝石帽顶不宜受之以玷新政  上曰进贡事已禁止举又何得妄为礼部即谕止之并通行各镇守官毋得违犯
　　○命湖广都司都指挥佥事夏仕麒充左参将分守靖州升锦衣卫带俸指挥佥事刘祥为署都指挥佥事充右参将分守开原
　　○是日晓刻金星犯灵台中星
　　○己丑命户部左侍郎李嗣刑部右侍郎彭韶俱兼都察院左佥都御史清理盐法嗣两淮韶两浙俱赐之敕曰近闻运司盐课递年亏欠客商往往不肯报中原其所以皆因始则买窝中纳多费资本及到支盐之处又被官赏官卖长芦夹带及官豪势要有力之家挨撑一时无盐支给守候年久只得借债买盐抵充官课照引发卖盘费又加数倍此客商受亏之毙也其盐课亏欠亦由各场灶丁多缺有司不即佥补山场草荡多被豪势占据仓敖锅盘年久损坏不能修治灶丁艰窘无所赈恤而又总催人等倚恃豪猾客商到场勒要财物不然任其自买全不为理灶丁所煎盐课又强收私家潜卖与人或答应势要比较之际不过虚出通关申缴上司此盐课不完之弊也由是官盐不足私盐盛行加以运司姑息逢迎御史因循不理盐法既坏边储欲充难矣今特命尔督同巡盐御史并运司官亲历各场查盘清理禁革奸毙除官赏官渎长芦夹带己有诏条禁止外其余但有官豪势要顶名报中嘱托有司多买私盐装载大包强掣搀卖等毙悉照近日奏行事理逐一查出人拏问罪盐没入官不许容情纵放亏欠盐课务将总催人等责限杖并追完总催中间有递年豪猾不惧法度虐害灶丁侵欺盐课者正身连当房家属牢固角□羊京问发充军家下房产并直钱物件悉准折易盐补课灶丁有缺督令有司佥补山场草荡踏勘不许占据仓敖锅盘损坏措置物料修理灶丁艰窘设法账济客商应给盐者即便给与不许所司刁蹬各该行盐地方有别省盐越界来卖及盐徒兴贩私盐者行令所在有司严加缉补一应割剩并还官盐斤悉作正课挨次给与守支客商每年所收盐课务查见实数完足毋令似前虚出通关申缴此外有该载不尽之事听尔便宜处置军民职官有犯并运司各场官吏人等有贪婪作毙者除三品奏请其余就便拏问如律运司场官果有廉能守法公道行事者亦量加奖劝尔为朝廷大臣受兹委托必须尽心竭力使盐法兴举奸毙革除商贾＜锍-釒＞通边储给足斯为称任如或纤毫怠慢公道妨废事窳名隳责亦难辞尔其钦之故谕
　　○命湖广都司都指挥佥事潘椿之子勋袭辰州卫指挥使
　　○大理寺右寺丞杨澄言近来缉访送问强盗有追无赃仗及斗殴等项人命无尸可检或乡贯不明姓音相近虽有赃而非原物者请通行内外问刑衙门推情审鞠有如此类比照情可矜疑事例免死充军刑部覆奏以为此非常例不敢擅议  上是其言命疑狱仍开详奏请定夺
　　○改发充军人萧崇玉于狭西镇夷千户所仍杖之百而遣之崇玉江西庐陵人寄籍襄阳县以符水术居武当山太监陈喜荐之官至太常寺丞  先帝数召见献方书赐白金先后数百两宝剑一图书印二曰至真玄妙曰丹霞岁月与李孜省等声势相倚惑乱朝市交结近侍成化末丁忧还襄阳服除北上会孜省等败有诏逐捕发榆林充军崇玉仍挟妓妾潜避南京至是捕获送南京刑部论罪故改发之
　　○命给宜春王奠坫修造府第价银八百四十两以本府房屋年远朽坏而王乞盖造故也
　　○庚寅周府遂平王同鐎薨王荣靖王嫡子母妃万氏正统九年生天顺二年封为长子成化七年册封遂平王至是薨年四十五讣闻辍朝一日赐祭葬如制谥曰恭安
　　○辛卯兵部郎中陆容言近御马监太监李良等乞升都指挥王钦梁宏为都督佥事臣曾论其不可未蒙俞允续因科道论谏将钦等乞升职事革去大小臣僚无不称快然不立法以为善后之计设使异日小人之贪冒干进者又有王钦梁宏其人近臣之招权窃柄者又有李良其人则乞升转升之途又将有甚于今者矣乞将臣先次所言著为定令凡贤才之屈在下位者照旧荐举群小之营求乞升者如法禁革所司不能奉公守法致有滥进者听言官指实纠之以尊国体以正百官下吏兵二部覆奏今后文武大小官员有缺须从本部铨选推举果有大材屈在下僚听在廷大臣及在外抚按等官荐用更不许营求升职其内外书办等官有缺亦不许奏乞量升违者参送法司不分原官有无俱发为民并坐举者以罪若本部容情不参听言官纠劾  上是其言命今后一应人员不许营求内外权要冒滥升职违者重罪之
　　大明孝宗敬皇帝实录卷之十六终
明孝宗敬皇帝实录卷之十七
　　弘治元年八月壬辰朔唐世子弥鍗乞敕词臣为其父庄王撰墓铭礼部言各王府旧无词臣撰铭事例不可从  上贻书世子知之
　　○罢五军营左掖坐营广平侯袁辂右掖坐营都督同知白＜王巳＞先是二营缺官英国公张懋襄城侯李瑾＜锍-釒＞举辂＜王巳＞二人堪任至是兵科都给事中夏祚浙江道监察御史魏璋等劾奏辂＜王巳＞谋勇未闻奸贪素著广平侯光年革爵辂寅缘太监梁芳献其第宅为护国永昌寺遂得复爵＜王巳＞经科道官交劾幸不即罢归仍以旧职带俸督府二人不自量度复事请托懋瑾不以将官为重惟以亲戚为私请各罢黜  上于是罢辂＜王巳＞仍命吏部查辂应否袭爵＜王巳＞令带俸差操懋瑾释不问
　　○癸巳礼部奉旨会考太医院医士请留吴绶等二十人御药房供事李宗周等十五人退回本院应役  上命于退回数内再留朱佐等五人
　　○命泰宁侯陈桓挂征西将军印充总兵官镇守宁夏
　　○甲午管领牧马把总指挥王钦纵所部军士带马私回原卫兵部劾其罪命逮治如律总管怀宁侯孙泰以钤束不严亦停俸两月
　　○后军都督府带俸都督佥事宋澄乞致仕许之
　　○兵部覆大理寺右寺丞杨澄所奏阅边备一事谓  皇上即位以来各边将官有自陈去者考察去者劾奏去者所留者颇皆得人今欲再遣大臣巡视考察不无烦扰宜姑置之余所奏如广屯田召义勇蓄粮草与革利弊之类乞下各巡抚官及时处置从之
　　○乙未命大理寺卿冯贯之子绘为国子监生从其请也
　　○丁酉释奠先师孔子遣礼部右侍郎兼翰林院学士刘徤行礼
　　○岁增伊王諟锊食盐十引从其请也
　　○南京左军都督府佥事高俊卒俊以世职为指挥佥事正统末以守御功累升指挥使后以福建等处功累升都督佥事提督南京教场至是卒赐祭葬如例
　　○戊戌祭  太社  太稷○降江西都指挥佥事张泰奏为赣州卫指挥使以失于防御流贼故也
