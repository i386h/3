<!-- { "loadSidebar": true } -->
　　○巡抚贵州都御史钱钺等奏故普安州土官隆畅妾米鲁及营长阿保等作乱谋杀隆畅子隆珀而据其地聚众至五千人杀掳夷民千余攻毁夷寨百三十六处近又攻围新兴站驻兵营盘山变且不测已议调普定安庄二卫精兵与安南普安守城官军相兼备御仍于新兴站夷贼出没之所创立哨堡益兵防守事下兵部覆奏请移文镇巡等官议处从之
　　○甲辰命以南京龙江盐仓所积官盐四十九万九千余斤折支南京文武官员本色俸粮
　　○命南京济川卫指挥使杨琰守备九江等处以都指挥体统行事
　　○夜阙里宣圣庙灾○乙巳命于贵州开中云南弘治六年见在盐课十一万引四川弘治七年见在盐课四万引以备边储及赈济之用其军民舍余愿纳银米者授七品以下散官阴阳医生愿纳银米者补阴阳医官从户部奏也
　　○初廷鞫华曰□永程敏政之狱刑部尚书白昂左都御史闵圭以旧例廷鞫皆有六科在旁令御史王恩王鼎言于掌科者于是吏科都给事中魏玒工科都给事中林廷玉兵科都给事中于宣刑科左给事中王洧户科左给事中胡易俱往会鞫时曰□永辞少屈廷玉从旁助之东厂奏玒等皆曰□永同僚乃不避嫌輙与其事有旨执玒等送镇抚司推问词连恩鼎亦并逮之昂等以事由己出具＜锍-釒＞请罪亦罚俸二月至是曰□永等事已释而玒等犹系狱府部大臣同＜锍-釒＞谓近奉恩诏以天气暄热凡徒流以下皆得宽减今言官下狱顾经旬月未见裁处请赦小过以全政体  上曰既卿等为言俱从轻处之于是玒宣洧易俱赎杖并恩鼎各还职廷玉以越众出言降一级调外任为海州判官后户部主事陈仁太常寺丞周序及南京给事中彭城等皆继有论列请宥廷玉罪不允
　　○戊申虏入永平之苇子谷关等处杀掠人畜镇巡等官劾奏分守参将高瑛等罪兵部覆奏请俟边事稍宁日逮问从之
　　○己酉礼部奏  万寿圣节例赐百官晏  上命免宴赐以节钱钞
　　○铨注羽林前卫带俸都指挥佥事王玺于狭西行都司掌印管事
　　○占城国王古来奏本国新州港地方旧为安南侵夺杀掳人民患犹未息且臣年老请及臣未死命长子沙古卜洛袭封庶他日可保守新州港之地  上命礼部兵部会官议处以闻佥谓安南为占城之害己非一日朝廷尝因占城之愬累降玺书曲垂诲谕兼命守臣责以大义譬以祸福而安南前后奏报皆谓祗承朝命土地人民尽已退还自声华恩义四川之外任彼土酋自相割据本国并无干涉然安南辩释之语方陈而占城控诉之词又至恐真有不得已之情请仍令守臣移文切谕安南俾毋贪人土地自贻祸患否则议遣偏师往问其占城王长子父在无袭封之理请令先立为世子摄国事俟他日当袭封时如例请封从之
　　○庚戌赐代府石泉县主并仪宾杨继哲诰命冠服如制
　　○司经局洗马杨杰卒杰字廷俊山西平定州人成化十四年进士改翰林院庶吉士授编修九年秩满升侍讲充经筵讲官弘治四年纂修  宪庙实录成升司经局洗马九年充  东宫讲读官同修大明会典未几卒特赐谕祭杰伟仪观风采可睹未第时祖业悉以让其兄其所自负者甚重人亦以远到期之而竟止于是故其卒也人多惜之
　　○壬子巡抚贵州都御史钱钺奏贵州土官渐被圣化百三十余年污俗已变但应袭子孙未知向学请令宣慰安抚等官应袭子孙年十六以上者俱送宣慰司学充增广生员使之读书习礼有愿习举业者比军职子孙补廪充贡出身至袭职之时免委官保勘止取亲管并学官结状其不由儒学读书习礼者不听保袭庶可以变夷俗之陋杜争夺之源又贵州比年荒旱加以疫疠人多缺食今储蓄空虚赈给无备请申明先年军职总小旗纳米免比试并枪条格指挥三十石千户卫镇抚二十二石百户所镇抚十五石总旗七石小旗三石于都清二仓上纳以备赈济事下兵部覆奏谓纳米赈济宜如所请行之至明年而止土官应袭子孙宜视近例十岁以上者俱送附近宣慰司或府州县学至袭授时则如钺所拟其补廪充贡请下吏部更议从之
　　○巡按山东监察御史罗贤奏近谍报朵颜卫虏骑二千屯虹螺山而泰宁福余二卫虏酋借兵于他处俱欲入寇又虏骑三千入广宁双台等处劫掠官军婴城自守无敢御之者请下所司请所以防御之策兵部覆奏辽东与各边不同海西每年一贡三卫每年再贡互市相通世受中国厚恩虽时有寇掠原无聚众反叛之谋秪因边臣生事往往诱杀熟虏以为功委官覆按亦不举正其罪所以结怨虏人致启边衅彼得以复讎籍口我军数至丧败且三卫之贼易弭而海西之寇难平失今不图恐讎怨积深导引北虏为寇其患非细请令巡按御史覆按双台之役人畜杀掠几何官军亦曾对敌及策应与否一一分别功罪以闻自今若有诱杀熟虏冒功为首者以谋杀汉人律罪之同行知情者俱调南方烟瘴卫分分守守备等官知情者降三级镇巡官知情故纵者奏请处分仍请敕镇巡等官各率其属秣马励兵振扬威武优恤士卒作其锐气有警设策防御必敌势众大本镇力不能支乃会合邻兵相机从事其各路城堡士马器械仍下巡按御史阅实闻奏从之
　　○是日晓刻水星犯鬼宿西南星
　　○四川小河守御千户所地震有声如雷
　　○癸丑升监察御史范镛为浙江按察司佥事
　　○太常寺少卿季源卒源字本清江西进贤县人成化二十三年进士授刑科给事中历升吏科都给事中至太常少卿未几丁祖父忧归卒于家赐祭如例为都给事中时进不以正人以是议之
　　○甲寅  孝庄睿皇后忌辰  上祭  奉先殿遣驸马都尉齐世美祭  裕陵
　　○内府承运库奏缺少银两等物户部议谓本部原会各处折粮银自弘治八年以后应解未到及以前积欠之不在赦免者其数不少请各差官催完送库备用其珍珠行广东镇巡等官同议采取不许生事扰人  上从之仍谕官不必差只令各抚按官督催完解
　　○乙卯升监察御史金献民为山东按察司副使
　　○占城国王古来差王孙沙不登古鲁等奉表及方物来贡赐晏并彩叚等物有差
　　○丙辰  孝穆皇太后忌辰  上祭  奉慈殿遣驸马都尉齐世美祭  茂陵
　　○升大隆善护国寺国师著癿领占为西天佛子命所司给应用衣物从其请也
　　○丁巳给修理偏头关边墙并防护守墩官军行粮月各四斗五升其月给食盐或折银与否听巡抚官处置俱俟工完日已之
　　○端门守门官奉御王玺等以本门左直房五间空闲奏讨居住下工部察奏谓本房系左右春坊司经局等衙门候朝公会书狎文移及收贮卷籍之所凡东宫官属侍班讲读亦于此伺候不系空闲房屋有旨既系各衙门公会之所今后不许奏讨
　　○戊午传旨升司礼监冠带匠人十人为文思院副使
　　明孝宗敬皇帝实录卷之一百五十一终
　明孝宗敬皇帝实录卷之一百五十二
　　弘治十二年七月己未朔孟秋享  太庙
　　○遣内官祭司门之神
　　○户部奏直隶永平每岁存留夏税绢二千一百余疋尚未足以给山海等八卫所官军折俸之用请自今岁以后民该纳绢者每疋折银七钱至官军支绢时每疋给银五钱余银二钱以补不足之数是民既免上纳之劳而官军又无守候之苦从之
　　○监察御史张天衢廷见跪起失□鸿胪寺序班边宥赞引差错俱下锦衣卫狱赎杖还职
　　○辛酉  万寿圣节遣附马都尉崔元林岳分告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○壬戌  仁孝文皇后忌辰  上祭  奉先殿遣驸马都尉崔元祭  长陵
　　○癸亥泰宁等卫都指挥鬼里赤等及头目把秃塔不卜额里伯等各来贡赐宴并彩叚衣服等物有差
　　○甲子升广东按察司按察使汪奎为广西布政司左布政使
　　○宁王以受封乞诣阙谢恩  上贻书止之
　　○赐晋府宁河王庶第一子名曰奇氵□丘革爵宁化王钟鈵嫡第四子曰奇沤镇国将军钟金□屈嫡第一子曰奇滴钟铓庶第五子曰奇氵□豫奇涀庶第三子曰表槅嫡第四子曰表柞奇洪庶第六子曰表楸楸唐府荡阴王嫡第五子曰弥镤镇国将军弥钘嫡长子曰宇浃鲁府世子当漎嫡长子曰健杙庶第二子曰健槆高密王庶第二曰健樻宁府镇国将军宸潽庶第三子曰拱桐辽府光泽王嫡长子曰致榞临潼王府镇国将军公鉼庶第三子曰诚湜辅国将军诚汳庶长子曰秉棌诚氵□长庶长子曰秉朴诚浈庶第二子曰秉槻代府镇国将军成锴庶第三子曰聪湑成金□徵嫡第二子曰聪溅聪氵□孴嫡长子曰俊椲聪濂嫡长子曰俊颍辅国将军成铪庶第二子曰聪漺
　　○刑科右给事中周旋言六事一预边备今塞下刍粮俱少乞计处以备警急一通言路自去岁以来进言或下狱或贬官使人以言为讳非社稷之福乞少加宽贷一详狱情五刑莫重于死罪其次莫重于充军故律载充军之条甚少其后条例之行任情拟断辄加此罪非  祖宗恤刑之意乞敕今后在外问拟充军罪者准死罪例备招呈详刑部都察院审与律例相合方行大理寺评允转行兵部定卫发遣一重激劝今例不系应捕人员而擒获强盗二名者升一级系应捕者倍之其升授一次者后虽有功止给赏不知捕盗之际死生以之苟不以高爵酬之谁肯为效死者乞升后再捕三十名或二十名者量加升职一通运道南旺湖上游旧有湖数里足以蓄水今其堤岸淤涨又为豪右所据蓄水无地河流乾涸有阻粮运乞遣官查勘开浚一重人命今审录差官不必限以南人差北北人差南惟在得人以慎重狱情可也下所司知之
　　○乙丑命铨注辽东都司带俸都指挥佥事耿贤鲁勋于本司贤掌印勋佥书管事
　　○丙寅赐国子监云南四川贵州军民生夏衣如例○升浙江按察司副使刘洪为广东按察使
　　○复除福建道监察御史燕忠于浙江道南京浙江道御史赵缙于湖广道俱以丁忧服阕也
　　○升南京刑部郎中赵沄为云南布政司右参议
　　○命以大兴县原拨民承佃地三十三顷还猪房并除豁其税
　　○给郑府故宜章怀顺王妃食米岁百石
　　○吉王见浚自陈有疾请凡进表祭祀之类如遇病作时暂遣庶长子常山王祐枎代行礼礼部覆奏从之
　　○故都察院左都御史王越之子春尝以荫为国子监生后随征有功授军职至是其子烜乞补荫入监礼部覆奏谓春之升职与受荫未沾一命而死者不同况越开边衅曾发为民后虽起用舆论不与难从其请命特许之不为例
