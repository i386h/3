<!-- { "loadSidebar": true } -->
　　○山东沂州雨雹杀麦黍人畜有死者○丁丑吏科都给事中季源等言六事一曰用正人以重祀事谓太常寺卿不慎选文学清谨之贤而以黄冠崔志端者为之亏损名器渎祀甚矣乞加黜免二曰正欺罔以彰国法谓太仆卿王傅以王国姻亲例不得任京职而欺隐不言冒居显位乞正其罪三曰重名器以杜幸门谓近有文武官乞恩升进传旨授官者如锦衣卫指挥佥事王锐等及文思院副使钱胜等乞并行革罢四曰节财用以固邦本谓近命户部取太仓银三十万两入内库今仓库告乏田野灾伤乞加意节俭以安民生五曰严礼制以辟异端谓僧官戒璇定宣等传升管事番僧劄巴坚参等传升国师都纲道官戚道珩吴道然死赐谕祭复其封号乞通行禁革六曰禁俘屠以正风俗谓西山戒坛名曰佛会扇惑人心败伦伤化乞严加禁约监察御史卢格等亦以为言  上曰崔志端供祀年深以此升用王傅吏部其看详以闻余已之
　　○录用故大学士刘珝子锦为中书舍人
　　○戊寅大学士徐溥奏臣以禄赐所入于原籍宜兴县仿范仲淹之意置义田若干亩岁收租税以助族人婚葬之费定为家规传之子孙但条约不关于部曹数目不籍于郡邑恐人心难合而易离义事难成而易败异时子孙或视为度外则不禁乡邻之侵或认为分内则启族人之讼乞敕户部将臣所置义田文册用印钤记发臣本管府县存照侯造册之年另以徐义庄为名立户造入本里带管户内如有侵占争讼者以官法从事庶几家法藉国法而永存百世子孙皆蒙休赐下户部议宜从所请  上曰置义田以赡族深有补于风化便行本管有司严为防护俾其子孙永远遵守其义庄户内差役仍与蠲免○太常寺以郊庙山川社稷坛及先师孔子庙祭服乐器俱岁久敝坏乞命所司修治之  上曰礼莫大于祀天而乐废坏不称心甚缺然其祀  天中和乐特令御用监制造其余祭服乐器皆令工部造办如式用副朕敬神之意
　　○己卯授进士邹文盛夏易孙瑞王承裕王廷钟渤徐沂李浚为给事中文盛吏科易户科瑞礼科承裕廷俱兵科渤沂浚俱刑科
　　○出内库脱损旧甲七万副命工部增料成造
　　○庚辰命建昌伯张延龄禄米照瑞安侯王源例岁支本色七百石折色三百石
　　○狭西渭南县辽东盖州卫同日地震有声如雷
　　○辛巳先是都御史刘大夏太监李兴平江伯陈锐奉命治张秋河决初至祭大河之神时天气阴晦帛不能燃久之欲焚不焚之处宛如人面耳目口鼻皆具山东按察司副使杨茂元闻之以为神明示此必有警戒又闻兴等参随人众饩廪之外日费银七两又见同知王珣呈银二千两不足十日之费遂上奏欲取回兴等专委大夏以免地方烦扰又谓水者阴象后戚之家威权大盛假名姓者不可胜数乞裁抑之以消灾变又欲放回画士以绝淫巧罢山东镇守内臣以苏民困  上谓成大事者不惜小费兴等皆不取回惟令工部移文速其成功仍令兴节省浮费约束所部毋生事扰民兴等因愬茂元所奏皆妄下巡抚都御史熊翀巡按御史王槐勘实皆言焚帛之异在始祭一日特形似偶然日费之数盖有司所拟以备不足茂元得之传闻遂为地方过虑其实廪饩之外兴等未尝过取而茂元于兴等亦非讐诬第所奏工食银数以少为多不能无罪刑部因请下御史逮问  上不允命执送锦衣卫狱于是刑科都给事中庞泮等言茂元身居风宪过虑地方偶有一得之愚遂为三事之献乃者千里械系而来大班反接而见无异累囚  陛下所以处茂元者虽未究厥终而一絷见之间已不胜其辱矣本为纳忠而反以速祸本为报国而反以辱身区区一茂元固不足惜但恐人人自危括囊相戒保位持禄谀佞成风甚非国家之福十三道并南京十三道亦论救之狱具刑部拟茂元赎杖还职得旨茂元奏事不实降二级调别任遂降为湖广长沙府同知初茂元病痔漏剧自分不复能仕乃锐欲掠名而去将与巡按御史攻讦又谓其不足异会李兴絷辱按察正官茂元适代视篆惧其波及遂密遣人奏之从父守阯时在翰林欲沮之弗得既谪病良愈始复悔之
　　○先是江南苏松等府被水命南京户部委官核之乃委主事高峘往峘偕其养子林及旧隶蒋能同行所至每遣林等出与典赋者为关节议谐所直多寡若市物然银至百两则所报灾数不复问其虚实否则驳之不已以是州县闻之鲜不纳贿巡按御史吴一贯巡抚都御史何鉴相继发其事下南京都察院问并劾本部左侍郎李益以差委匪人坐赎杖还职峘追赃并家属发湖广常德卫充军林等各坐罪有差峘故大学士榖之子初为中书舍人奢靡亡节多称贷于人及为主事取贷者随而索之故以墨败
　　○升广东左布政使金泽为都察院右副都御史巡抚江西南赣等处先是镇守江西太监邓原奏南赣二府界福建广东湖广之交流贼出没事无统一难于追捕以致盗贼猖獗地方不宁宜增设巡抚都御史一员专以赣州为治所兼理南安赣州建昌三府及广东之潮惠南雄福建之汀州湖广之郴州等处捕盗事其南赣兵备副使暂为裁革兵部覆奏诏从其议巡抚官命吏部会推故有是命赐之敕曰江西福建广东湖广各布政司地方交界去处山高岭峻树林蒙密累有盗贼生发流劫县治杀虏人民东追则西窜南捕则北奔且因地连各境事无统属彼此推调回护以致盗贼横行肆暴略无畏惧先年尝准镇守等官奏请添设都御史一员在彼巡抚总督后因地方宁息革去今镇守江西太监邓原又以为言事下兵部覆奏宜允其请特升尔前职巡抚江西南安赣州建昌福建汀州广东潮州惠州南雄各府湖广郴州地方会同各该镇守官严督兵备守备分巡分守军卫有司剿捕盗贼抚安军民凡事干各该府州地方贼情军马钱粮各该都布按三司官员俱听节制调度平时民情事务不须干预尔常在赣州住劄不时往来于原拟各府州巡视但有远近盗贼生发即调官军民快设法剿捕如长河梅花等洞大盘等山先年尝有贼发去处亦须预加防遏尤须选委廉能属官密切体访及佥所在大户被害之家有智力人丁设法追袭量加粮赏或募知因之人阴为乡导或购贼徒自相斩捕或听胁从并亡命窝主人等自首免罪仍各严加戒约应捕人员务得真正贼犯不许妄执顶数及容贼挟讎攀引因而吓取财物扰害良善每月奏报已未获数用凭稽考凡遇饥荒设法赈济城池或有圯塞即行筑浚军器或有损坏量宜修备司卫府县官员中廉能公勤政务修举者量加奖劝其有隐匿贼情退缩不捕及贪酷不才者除文职五品以上及军职具奏区处六品以下尔即径自究治凡事有便于军民地方者悉听尔便宜处置具奏事有当与镇守巡按三司计议者亦须公同计处务在公当俾民安盗息地方无虞斯副简任尔其钦承之毋怠毋忽故谕
　　○壬午  上以天气炎热命两法司锦衣卫将见监罪囚公罪无干证者释之徒流以下减等发落重罪情可矜疑并枷号者具奏以闻于是免死者五人免枷号者二十五人
　大明孝宗敬皇帝实录卷之一百
　　弘治八年五月癸未朔
　　○甲申升广西布政司右布政使黎福为广东左布政使
　　○降太仆寺卿王傅为湖广郧阳府知府傅家于王府有连不引例回避及科道劾之又抗章自辩吏部请逮治命原之调外任
　　○升湖广按察使陶鲁为湖广右布政使仍支正二品俸理两广兵备时鲁以军功次当升兵部移文吏部拟奏故有是命
　　○命守备荆瞿等处故都指挥佥事许瑛之孙凤袭原职荆州卫指挥使
　　○乙酉工部带俸郎中蒯钢先以木工管理营造累官至工部右侍郎  上即位以科道论劾降顺天府治中久之复升今官至是三年考满年已七十一岁例当致仕内官监太监李广奏留之  上命复职
　　○命太仆寺卿彭礼管理易州山厂柴炭
　　○四川建昌卫地震　○丁亥端阳节赐百官宴于午门
　　○镇守甘肃都督同知刘宁等奏罕东左卫都督只克报沙州地方屡被土鲁番阿黑麻抢杀且逼胁各夷归附而哈密都督奄克孛剌又报苦峪城内近被火烧毁房舍无以自存乞容归降各乞给赐牛犁种食又传阿黑麻欲夺苦峪赤斤肃州等处乞缮修赤斤城以为之备且哈密罕东赤斤俱我藩蓠今哈密之居苦峪者被火罕东之沙州被寇义当救恤但苦峪去肃州逾四百里其地贫薄水草不足以自给赤斤城高复饶水草且去肃州为近有急易于应援请令苦峪寄住者悉迁之赤斤城内其城或有颓圯宜及时修治并请遣人赍服食之物往抚谕沙瓜王子庄等处番夷以坚其内附之心复递遣哈剌灰各种夷人有贰心者互来入贡用破散其异谋前此肃州拘留阿黑麻贡使写亦满速儿等请安置烟瘴处所以正国法且防其逸出之患事下兵部会议谓宁等所奏多可行惟写亦满速儿等不必安置远方但量移狭西近地仍官给酒食俟阿黑麻悔过之日并其赏赐之贮库者悉以归之于事体为便从之
　　○己丑赐晋府须罗郡君并仪宾郭椐仪阳县君并仪宾褚文隆诰命冠服如制
　　○以水灾免应天及苏松常镇太宁池安八府及苏州建阳宣州安庆四卫弘治七年分粮草子粒有差
　　○赐巡抚苏松等处都察院右副都御史何鉴父崇美葬祭从其请也
　　○四川灌县及威州地震有声如雷　○庚寅升南京都察院右都御史张悦为南京吏部尚书
　　○改南京光禄寺卿钱钺为太仆寺卿仍支正三品俸升尚宝司少卿杨泰为本司卿
　　○巡按浙江监察御史冯＜王已＞奏湖州府七县灾伤乞免正官明年朝觐从之
　　○升广东布政司左参政伍希渊为广西右布政使山东按察司佥事廖中为本司副使
　　○命河东运司存积盐课二十万八千余引引量减价银一钱以旧价高久不售也
　　○命户部右侍郎黄杰之子霆为国子监生从其请也
　　○辛卯通政使司左通政张璞丁忧服阕复除原职
　　○壬辰  太祖高皇帝忌辰  上祭  奉先殿魏国公徐俌承命祭  孝陵
　　○癸巳致仕都察院右副都御史刘忠卒忠字摅诚濮州人以乡举擢监察御史坐事出知新郑县旋复召为御史历升台州府知府山西参政四川右布政使山西左布政使弘治三年擢右副都御史巡抚狭西延绥久之以疾归归一年卒赐祭葬如例忠自守郡至左布政使政迹多有可称其巡抚延绥增广边堑简将领一赏罚边士宜之
　　○甲午  仁宗昭皇帝忌辰  上祭  奉先殿遣驸马都尉齐世美祭  献陵
　　○湖广永顺宣慰使司土官宣慰使彭世麒四川酉阳宣抚司土官宣抚马徽各遣把事人等贡马谢恩赐彩叚等物如例
