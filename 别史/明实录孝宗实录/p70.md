<!-- { "loadSidebar": true } -->
　　○四川松潘卫白马路长官司湖广美容散毛二宣抚司高罗龙潭忠孝忠峒大旺五安抚司并木栅长官司各遣通事来贡赐彩定钞有差  兵科给事中刘聦等言  皇上昔在春宫灼知诸司官奔竞之弊即位以来凡传乞冗官次第裁革殆尽天下传颂以为太平盛事彼既无汗马功劳又不由将材推举乃夤缘奔竞投隙而进他日谁肯冒矢石犯锋镝以死国事乎乞收回成命用全大信于天下监察御史武清等亦以为言  上曰各官业已升用其已之  甲寅南京湖广道监察御史张贯丁忧服阕复除原职  乙卯撒马儿罕等地面速鲁坛阿黑麻等王各遣使来贡赐彩叚表里等物有差  兵部言迤北小王子前此有遣使入贡之奏又传有构结瓦剌逼胁三卫来寇之谋今沿边墩墙类多倾圯请通敕各边守臣及时脩理此后每三年仍特遣大臣阅视以行劝愆  上曰边备事重正宜以时脩葺其如所奏令各边守臣整理仍三年一遣大臣阅视不得虗应故事  给辽东地方守墩并夜不收官军衣鞋一万一千六十六副丙辰巡抚顺天等府都御史徐怀奏顺天府先年赈济粮银例当追徵还官但今年虽颇收而民犹不给若一概追徵必有逼勒之苦乞先令衣食稍给之家徵十之五其次徵三之一极贫者暂为停徵庶小民可以苏息  上曰赈济所以援民民尚不给又复追徵是重困也户部即如奏施行务俾贫民稍安待来年再议  顺天府大兴县幼童华淳八岁能书大字命送翰院习字  丁丑南京刑部左侍郎阮勤乞致仕许之进阶资善太夫  升广东布政司左参议姜英为本司左参政狭西凤翔府知府熊绣为山东左参政福建延平府知府沈棨为贵州右参政  戊午重阳节赐百官宴于午门  己未以举人胡钦为中书舍人
　　○庚申云南干崖宣抚司土舍刀怕愈欺其侄刀怕落之幼将谋夺宗而蛮众不附遂起兵相攻劫去宣抚司印者四年按察司副使林俊等因他事过其地知之遂同参将沐详等移文谕以祸福始释兵归印事闻知部请诘责总兵官沐琮巡抚都御史王诏等久不奏报之故  上曰是干崖地方不宁琮等若罔闻又不以时奏报有负委任法当究问始宥之  命大宁都司都指挥佥事杨全之子信署都指挥佥事柴茂之子宝羽林前卫带俸都指挥佥事李英之子通各代原职指挥使  兵部尚书马文升言各处灾伤黎民困苦廋廪空虚凡百用度乞从俭约无益之费乞为减省及敕内府各衙门今后凡派出营造料必会同该部计算各库有无若干然后奏行该部斟酌地方有无灾伤分派送纳不许似前多派一概具奏若有故违虽奏有钦依该部亦要奏减不许依奏分派累及小民仍被灾地方拖欠钱粮并买办等项物料暂且停止果系内府急用之物借支官银买办应用事下工部覆奏谓内府先派物料果系灾重地方除以徵者仍令起解未徵者以十分为率所在官司量支官钱先解五分其余待收成日照数补解从之  辛酉赐楚府宁海郡君仪宾彭爵晋府清江县主仪宾胡远代府平乐郡君仪宾周钦诰命冠服如制  迤西夷人马黑麻打刀等以贡狮子至通事马谏引入内府狮子房至夜不归礼部请治谏及大通事王英各衙门守卫官军之罪礼科左给事中韩鼎等亦以为言  上曰朕偶因事容夷人入内随即止之英谏及守卫官军置勿问  癸亥赐辽府湘阴王豪壧御制大诰等书从辽王恩鑙请也  甲子赐庆王府真宁王嫡长子寘金□晓第二子名曰台汪辽府镇国将军恩金□鬼嫡长子曰宠浼西河王府镇国将军钟定第六弟弟五子曰奇湓庆成王府辅国将军钟凿第二子曰奇氵□丑钟钘第四子曰奇沫第五子曰奇洏  上于奉天殿传制遣怀宁侯孙泰修武伯沈坊丰润伯曹恺广宁伯刘佶东宁伯焦俊武进伯朱洁崇信费淮建平伯高进兴安伯徐盛襄成伯李黼成安伯郭鐄各特节充正使尚宝司司丞倪黻礼科给事中孙儒兵科给事中王琳刑科给事中吕献工科给事中唐希介中书舍人储材户部郎中陈瑗宗钺礼部郎中徐说员外郎林壁兵部员外郎冯良辅充副使册封秦府宜川荣顺王第四子镇国将军诚灌为宜川王代府代惠王庶第五子聦氵□轨为栗阳王宁津怀王嫡长子聦滴为宁王周王庶第十七子安潨为鲁山王周世子安＜氵横＞夫人杨氏进周世子妃郑王庶第十子见湳为庐江王沈王第四子诠鎀为宿迁王西城兵马副指挥郭志女为灵川王妃伊王嫡长子訏渊为伊世子韩府乐平定肃王次孙辅国将军徵铔为乐平王夫人韩氏进乐平王妃淮王第四子见氵□郡为德兴王靖江昭和王嫡长子约麒为靖江王湖广荆州府致仕通判杨琇女为辽世子妃庆王庶第二子寘銂为巩昌王真宁康简王嫡长子寘金□晓为真宁王夫人袁氏进真宁王妃  乙丑监察御史白鸾为言白河抽分竹木局月抽柴草不多而官攒军士四十二员名岁食粮四百余石以所抽之货较所食之米十不偿一且置有用之人于无用之地宜草罢归并广积局抽分事下工部覆奏以为白河局系设立旧规内官监惜薪司岁用柴草木炭率皆取办于此况其地相去颇远难以归并其白河军士宜行经该抽分监察御史选其壮者三十名归伍存留十名仍旧巡视从之
　　○丙寅降巡抚河南都察院右副都御史侯英为四川按察司副使以先任广西左布政使访察  孝穆皇太后宗支失实也
　　○丁卯以旱灾免山东东昌府弘治三年夏税十之四济兖青菜登五府及济南等四卫武定等四守御所税粮各十之三刑科给事中季源等查盘两广边粮劾布政司参议江英等监临管总理职命英及见任佥事黄钥陆远王经知州王淮湖广按察司陶鲁各停俸三月去任都御史宋旻等免究  戊辰神乐观斋宫库房之火乃道士董素云等盗去祭服遂纵火以灭其迹礼科左给事中韩鼎等因劾掌太常寺礼部左侍郎丁永忠等平时不能钤制及事机败露又曲为回护今虽下狱恐尚夤缘以致漏网乞敕法司重治其罪  上命待镇抚司奏至处之  夜月掩六诸王东第二星  己巳赐代府辅国将军成锐成执□金聦泍诰命冠服如制  兵部言往年有旨诘问土鲁番杀哈密都督罕慎之故阿黑麻王陈状尚未输服因再降敕省谕今番书再奏稍知警畏请迎其善意复申谕之令退还哈密城池金印以赎前愆哈密避难番夷及诸国番使籍口粮之给贪互市之利往往留寓甘肃恐有前代氐羗杂处近甸之患请谕诸守臣凡入贡番使回至甘肃者悉发遣出关毋令久住喝密避难者及今秋成时月亦护送至苦峪居住俟其克复时还国从之  辛未德府寿张郡主卒赐祭葬如制  命中军都督府带俸都督佥事杨义佥书右府事左军都督府带俸都督同知李俊佥书前府事  甲戌升巡抚山东都察院右佥都御史钱钺为右副都御史巡抚河南太仆寺卿王霁为左佥都御史巡抚山东  南京广东道监察御史康厚丁忧服阕复除原职  丙子左春坊左赞善张元祯乞假省母许之  丁丑升太仆寺少卿唐章为本寺卿  戊寅户部会议漕运各处巡抚都御史所陈事宜一山西逃移人户抛荒田土近例许所在人民佃种如江南减徵事例每粮一石折银二钱五分草一束折银二分三年后照额徵纳今乞令三年后仍从减轻例如逃户复业者事如额徵收一辽东各卫舍余人等给引为原籍祭扫者旧例纳银二两肆钱今乞令纳银一两五钱一广宁开原管理马市通事今乞取回但令参将及分巡分守二司官监督一安庆卫屯田止从南直隶巡抚巡按官总督徵催免属河南屯田佥事管辖一松潘建昌等卫军人无家小者与有家小者一例全支月粮八斗所在关堡又支口粮四斗五升今乞令无家小者月粮止给四斗五升其备御各关堡者口粮仍如数支给一建昌六卫旗军花布自弘治三年为始每布一疋徵银一钱五分花一斤徵银七分折布钞五锭徵银七分五厘解库至期令松潘总督粮储参议等官给散不必户部差官一东安永清二县界涿州各县盗贼窃发而巡捕官无统摄故无所警畏宜令分属通州涿州守备都指挥等官提督巡捕一山东德州临清东平济宁曹州等州县寄住各处流民置有产业者令给下帖定拨里分应当徭役其有不愿附籍欲规避差徭者皆发回原籍一广西新设永安州今乞改为长官司以守哨五屯千户所百户程海为长官抚管夷獞庶免戍守一南京军储仓止收一应囚人赎罪米而所收不多官为虚设今宜裁革令米俱输纳于乌龙潭仓一漕运军士有风水致溺死者管官员备棺埋痊与溺无身尸者俱行原卫所量给布一匹米一石存恤其家一永平所属税粮甚少边粮甚多军士支给俱赴蓟州往返不便宜令永平税粮尽派于石门寨或界岭口等仓输纳而以顺天府附近税粮派古北口仓则民亦免远运之苦议上命辽东给引令军出银一两管马市官仍旧渰没运军给布二疋米二石余皆如议  复设广东按察司副使一员整饬雷廉等处兵备  复设大明府东明县并云南邑市县于路南州  改顺天府固安县河宁巡检司于牛埚铺狭西开城县固原巡检司于金家凹铺更名曰金家凹广西宾州思龙驿于安城镇增设直隶南宫县董家庙巡检司改广西永安州为长官司罢流官裁革云南大理二府及邓川州儒学训导各二员安宁州常平仓及山井盐课司大使副使各一员山东泰安东平滨三州淄川肥城临邑禹城荏萍郓城汶上城武及陵曹冠单十二县税课局大使各一员令本州县带管
大明孝宗敬皇帝实录卷之四十三
