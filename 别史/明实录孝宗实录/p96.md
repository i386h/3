<!-- { "loadSidebar": true } -->
　　○乌思藏阐教王遣番僧来贡一从洮州路一从四川路礼部议谓乌思藏例该三年一贡今来自洮州者是弘治四年该贡之数其来自四川者请准作七年贡数至七年免来其回赐王彩叚表里及给赐二起番僧纻丝食茶等物并请如例从之
　　○四川乌蒙军民府土官知府禄溥及乌撒军民府土官知府安得遣舍人朝觐后期始至礼部请从减例给赏从之
　　○癸酉加兵部尚书马文升工部尚书贾俊太子少保文升等具＜锍-釒＞辞俱不允以督工营建  太庙后殿落成也
　　○四川石砫宣抚司土官宣抚马徽贵州金筑安抚司署事舍人金福庆各遣使贡马赐彩叚钞锭有差
　　○甲戌端阳节赐百官宴于午门
　　○乙亥酉刻金星昼见于申位
　　○丙子礼部以  太庙后殿成进奉安  懿祖皇帝后神主仪注一是月十七日辰时奉迁懿祖皇帝皇后神主于后殿安奉一前期一日  太庙及  懿祖皇帝皇后各遣官一员祭告一前期三日太常寺奏致斋祭祀一如岁暮祫祭行礼陈设如常仪一是日祭毕  上亲奉  懿祖皇帝皇后神主于  太庙后殿安奉太常寺官导引如常仪一  懿祖庙状幔仪物内府及各该衙门先陈设如仪
　　○己卯  太祖高皇帝忌辰  上祭  奉先殿魏国公徐俌承命祭  孝陵
　　○录清阳堡并辽阳杀贼功官军升一给者三人赏者二十六人
　　○韩府襄陵王范址以册立  东宫请自诣阙称贺  上贻书谕止之是后各王凡有请者皆然
　　○庚辰升通政使司右通政陈琬为本司左通政左参议杜明为右通政
　　○辛巳  仁宗昭皇帝忌辰  上祭奉先殿遣驸马都尉游泰祭  献陵
　　○升太仆寺卿曾鉴为工部右侍郎管理易州山厂柴炭
　　○给宁府故辅国将军宸洙夫人傅氏食米岁五十石
　　○致仕太子少保礼部尚书邹干上＜锍-釒＞言浙西水旱相仍民穷盗起请行蠲恤之政  上曰邹干虽致仕年老尚能为国忧民忠爱可嘉浙江布政司其具羊酒彩叚即其家慰劳之干具＜锍-釒＞时尚无恙至是已卒于家矣
