<!-- { "loadSidebar": true } -->
　　○命为故西天佛子著癿领占造塔工部尚书徐贯言著癿领占生蒙宠遇无益国家不必建塔止为造坟安葬可矣不从
　　○乙丑赐衡王两淮盐岁一千引
　　○四川平茶司长官司吏目许瀚陈四事一申旧章以崇音韵之学切见广韵乃南蛮鴂舌之音不可通于天下若东冬清青之同音者则分为二韵灰开虞吾辕门之不同者乃合为一韵是其偏蔽不通于中土之音明矣于是洪武正韵作而正之一以中土自然之音为是然人尚以徵为商以商为徵盖由字母弗的谐订不明故也今拟别定字母三十四则唇齿喉舌齶之声调之字各以母呼子以子属母随语即辨天下之音尽括于是乞敕该部申明  圣制务在遵行不许仍用广韵及将五音之学下儒臣究议令选知音人员将五音于各韵字之下开注某音某音使人了然晓畅家习人熟则音律之学复明于世矣字母三十四则正宫音邦清音滂次清音平浊音明次浊音次宫音非清音夫次清音冯浊音肥次浊音正商音精清音清次清音星次清次音晴浊音次商音征清音称次清音声次清次音承浊音绳次浊音仍次浊次音角音京清音轻次清音鲸浊音迎次浊音徵音丁清音汀次清音亭浊音能次浊音羽音英清音兴次清音莺次清次音盈浊音形次浊音半徵商音灵半商徵音来一通剥运以苏漕卒之罢都城西山之水流注通州白河向年浚之以通漕运粮舡至大通桥矣但以河狭岸峻沙土易壅不能久耳设欲浚堀深广恐犯拘忌今拟止于河身仍旧惟于旧闸坝上及张家湾河口量增坝堰略高数尺引水贮满其傍各为减闸以洩潦涨每坝之上置造剥舡如浙江市河舡式每遇粮舡到坝以之递送每坝倒换无间阴晴民间有能造舡装载者亦听其便仍于大通桥南一带创造榻房暂上堆停旋令小车驴骡运入各仓收纳甚为利便窃计车运工价若遇泥泞时每米一石约银一钱以剥舡运之每舡贮米一百余石每石止钱几文较之车价奚止倍蓰乞敕该部讲议舟车利便定为经久之规以济民用一抑奢侈以惩民俗之毙近年以来习俗浮夸日益奢侈财耗民穷无有纪极乞敕该部重申旧典严加禁约自后有故违者常法科等之外仍加重罚一处边务以成防御之策切见贵州一省中涉四川播州宣慰使司所辖地方生夷出没无御之者先年城重安要冲之地设置宣抚司等衙门官军以防御之时号宁靖其后革罢复肆抢杀每调官军动费钜万及大军一回奄忽而至则用兵不如处置之善也乞将重安城守衙门仍前设立选择能干强力有礼土官用之责其防御一有不称重加谴罚仍将地方衙门割隶贵州管核以正疆界下其奏于所司
　　○丙寅命铨注山西等处带俸都指挥佥事熊冈李清盛镗聂宣徐继陈瑄于各都司管事冈浙江清江西镗河南宣福建继四川瑄狭西
　　○丁卯狭西王家山等族番人石落肖等劄郎等族番人头目曾巴等劄纳等族管巴陆节等答肉等族多由等车剌等族板的他等并显教等寺番僧远丹坚锉等三竹瞿昙等寺番僧班剌相竹等金川寺番僧锁郎坚藏等各来贡赐彩叚钞锭等物有差
　　○戊辰先是礼部火有旨罚尚书徐琼及侍郎郎中等官俸有差下巡城监察御史王绶于锦衣卫狱六科十三道因交章论奏谓绶及琼等罪同责异请并宥绶罪且论琼职专典礼而庸恶陋劣以致此灾宜策免之皆不允既而刑部拟绶赎杖还职命免赎亦停俸三月
　　○己巳升掌通政使司事礼部左侍郎元守直为本部尚书仍掌司事以九年秩满也
　　○初安平镇决河既塞之后侯家潭口复有冲决之患河南按察司副使张鼐议塞之既而以工费浩大再议于丁家道口上下另凿河渠一道下入徐州以便漕运有旨命行漕运都御史议处未报而兖州知府龚弘奏谓河水从王牌口等处而东不由丁家口而南至黄陵冈入曹单虞城诸县乞赈给诸被患之家仍令山东河南守臣议＜锍-釒＞浚修筑之策于是河南巡抚都御史郑龄奏谓徐吕二洪为漕运要道藉河沁二水合流东下以接济之今丁家道口上下河决堤岸者十有二处共阔三百余丈而河道淤塞者三十余里上源奔放则曹单受害而安平可虞下流散溢则萧砀被患而漕流有阻＜锍-釒＞浚修筑诚今日急务臣等请各尽其力工部覆奏从之
　　○庚午礼部以久旱请祈祷雨泽  上命致斋三日遣英国公张懋祭告  天地新宁伯谭祐告  社稷遂安伯陈韶告  山川
　　○辛未命狭西西安卫带俸都指挥佥事李祥充延安游击将军
　　○壬申赐唐府文城王长子宇温冠服如制
　　○直隶常熟县知县杨子器奏先师孔子名号未定似为今日缺典请取春秋祝文之义于大成之上加以配天广运至圣之下系以万世帝王宗师夫尊之以帝王之师享之以帝王之礼则名因义起制与位宜庙食之灵万世安享而一代盛制备矣下其奏于所司
　　○甲戌湖广守备都指挥佥事曾铎等五人坐前守备不设下巡按监察御史逮问拟充军  上以情轻律重各降二级带俸差操
　　○丙子巡按浙江监察御史邓璋请起用餋病都御史樊莹朱瑄及致仕佥事章懋以励恬退  上命吏部仍查莹等患病痊否以闻
　　○上御奉天殿传制遣遂安伯陈韶充正使太子少保兵部尚书兼东阁大学士谢迁充副使持捧节册为泾王妃行纳徵发册等礼
　　○河南淇县风雷冰雹交至毙人畜害麦苗
　　○是日晓刻月犯十二诸国代星
　　○福建兴化泉州二府地震
　　○丁丑番僧端竹等违例进贡既给赏如例已而于午门外跪递番本被纠送锦衣卫释之礼部谓其奏乞全赏宜不可许姑顺其情将故锁南劄失赏赐折除在官照数给与端竹等收领仍行大通事杨铭谕以恩威俾知感畏再不许奏扰从之
　　○戊寅命福建备倭把总指挥五年一更总督巡海官三月一次出巡互相更代并行辽东等处从镇守太监邓原奏也
　　○己卯改南京尚宝司卿韩鼎为南京通政使司左参议升南京尚宝司司丞刘称为本司卿
　　○都察院右副都御史陈纪卒纪字叔振福建闽县人成化五年进士改翰林院庶吉士授监察御史提督北直学校士子服其公明久之以都御史屠滽荐擢狭西按察使有囚监禁十余年不决者为辨而释之擢都察院右佥都御史巡抚宣府未几召还理院事升副都御史以疾告归至是卒赐葬祭如例纪居官清慎持法平恕人以是多之○罢协守松潘右参将都指挥同知周英于原任山西都司闲住以巡抚巡按官交劾其奸贪不职故也
　　○命冠带闲住右军都督府右都督马仪为都督同知致仕仪以私用官物革职闲住至是援例陈诉故有是命
　　○庚辰四川乌蒙军民府土官知府禄涛遣把事王受元等来贡赐彩叚钞锭有差
　　○故都察院右都御史朱英之孙斌以其兄珑尝荫为国子监生未沾一命而卒乞如例补荫许之
　　○吏部覆奏兵科给事中张弘志所言传奉升职事谓近年以来传升乞升官员数实过多科道屡以为言本部亦屡尝请革未回  天听乞尽行革罢止令仍照原职役供事不允
　　○壬午土鲁番等地面速坛阿黑麻等各遣使臣满剌阿力克等来贡赐彩叚表里等物有差
　　○琉球国中山王尚真遣正议大夫郑玖等来贡回赐王锦叚等物如例赐玖等宴并彩叚表里等物有差
　　○癸未狭西宁夏卫地震
　　明孝宗敬皇帝实录卷之一百六十
　明孝宗敬皇帝实录卷之一百六十一
　　弘治十三年四月甲申朔孟夏享
　　太庙
　　○遣内官祭司灶之神
　　○福建福州府故有二徐真君祠其冠袍例三年遣内官赍换后以知府蒋濙及给事中许天锡奏其骚扰改命太常寺赍换至是尚衣监太监甯诚奏乞仍差内员礼部覆奏谓遣太常寺官便而六科十三道亦交章论之  上曰冠袍每十年一次遣内官赍去但不许沿途及到彼需索骚扰镇巡并有司等官亦不许科歛馈送违者令巡按监察御史奏治之
　　○昏刻西方有星大如盏色青白发光如盌自中天行至西北
　　○乙酉兵部以各卫指挥千百户等官多滥改锦衣卫奏请禁止从之命今后朦胧奏改者治罪
　　○丙戌命发太仓银二万两及灵州盐课司二年盐课助修渠之用从巡抚宁夏都御史王珣奏也
　　○户科给事中赵士贤奏湖广荆门州一路寇盗充斥居民骚然近镇巡官虽奏擒获贼徒然其渠魁犹在南漳境内张旗僣号虏掠自如乞敕巡抚巡按官举察隐蔽贼情者之罪仍严督所司以时捕绝用靖地方都察院覆奏从之
　　○丁亥贵州布政司左右布政使旧不全设至是巡抚都御史钱钺以地方多故请添设右布政使一员从之
　　○戊子升户部郎中邵宝为江西按察司副使提调学校
　　○己丑福建泉州漳州二府地震有声
　　○庚寅命发太仓银六万两并开中淮浙两运使常股盐二十万引于榆林以备边储每岁仍量拨延安府各县粮料于东西边仓上纳从巡抚都御史王嵩奏也
　　○修西安北安二门仓
　　○辛卯升贵州布政司左参政黄琏为本司右布政使
　　○命四川行都司都指挥佥事朱廷充右参将协守松潘等处
　　○命故都督佥事江山之孙桓袭原职宣府前卫指挥使
　　○癸巳都御史顾佐奉命并勘镇守太监任良总兵官李杲巡抚都御史张玉诱杀之罪谓其燕安玩愒武备不修以致虏寇屡次深入杀伤官军虏掠人畜其隐匿之计虽云未成而不职之愆实不可掩宜公示谴责以戒将来巡按监察御史张隆亦奏去岁义州之捷有于本城杀舍余及取囚人首以报级者镇守等官坐视不理广宁拘禁答话达子桶思歌等以启讎銕岭千户沈瓘等谋杀虏中走回男子以报功皆良等纪纲不振所致乞将此三人取回选人代之兵部覆奏请自良以下至分守少监刘恭副总兵张澄右参将史赟胡忠都指挥崔鉴等俱逮问究治命刘恭等俟甯宣等问结后奏闻处置任良等纵容诱杀累误事机欺罔多端即差官代回俟至日以闻
　　○授进士徐蕃为南京礼科给事中
　　○山东濮州暴风迅雷骤雨冰雹交下毙人畜伤田禾民舍
　　○甲午升福建漳州府知府汪凤为贵州布政司左参政
　　○彗星见室宿垒壁阵上○乙未南京礼部右侍郎董越乞致仕不允仍命用心供职
　　○巡抚辽东都察院右副都御史张玉乞致仕命依前旨俟代回至日吏部奏闻处置
　　○福建布政司左布政使李琮等陈三事一本省各府州县户口食盐自成化二年之后未曾请给乞令关领变卖赈济一管屯官清查原额田粮不能遍历惟逼令旗军人等妄报新增每石折银二钱五分逐年包赔害军殊甚乞令各官从实清查不必增粮一延平镇东等卫官军缺粮乞将建宁府仓粮拨用闽候各县仓粮亦少乞将南台仓竹崎批验所收贮盐斤变卖下户部议其清查屯田及鬻运司余盐官籴者俱便其欲支户口食盐缓不及事且盐课所以预积边储未可轻费惟以本省各库存积银两及灾轻处所仓粮给散为宜仍令福建浙江等处阴阳医僧道官补缺者约米八十石或银五十两即令入选纳银七十六十四十两者授七八九品散官二十两者冠带福建军民杂犯死罪及徒杖笞者准赎至十四年终停止从之
　　○文武官寿宁侯张鹤龄等五百六十八人朝参不到御史魏英等劾之淂旨各官失误朝参甚是懒惰法当究问姑宥之
　　○丙申守备涿州署都指挥佥事王永以公事杖百户钟鼎至死法司拟赎徒命赎毕仍降一级原卫带俸差操
