<!-- { "loadSidebar": true } -->
　　○遣内官祭司户之神○庚寅巡按直隶监察御史韩福言边务五事一宣府地方仓廒倾颓粮料草束浥烂主守者略不加罪以故漫不经心虽有委官郎中一员止可坐理未能遍历乞岁遣官一员验视倾坏者量为修理粗腐者痛加惩治草束浥烂内有堪用者归并成垛丈量见数责令守支其浥烂亏折者治以重罪量为追陪示警将来则粮草无浥烂之弊而士马供亿无乏矣一屯田之设风土异宜边方田多沙瘠兼以天气早寒灾多收少大同宣府所属屯田军余比因陪纳逃窜四千余名夫土地本以餋人今及使人畏避屯田本以饷兵今反使兵消耗乞敕该部斟酌地土厚薄量减子粒分数使人心乐业粮草易完则军余不致逃窜兵食渐充而地方有赖矣一大同宣府近年虏贼犯边不过三五或十数相遇对敌互有中伤贼既反辔我军徐蹑其后或于沟涧丛林之中窥见射伤藏伏者争前斩首遂以为功且多被势要攘为己有况应拘审之人俱彼部下谁敢异同今后除大势虏众犯边交战有功仍旧升赏外如有三五小贼对敌被伤斩获首级者但加赏赐盖边方官军贫苦得此赏赐欣戴当不减于升授其被伤及获功者不必经由所部许即将被伤重轻获功首从径赴镇巡等官处告验核实奏报行赏则彼势要之人志在得官不屑受赏而冒妄之弊可革矣一大同宣府隆冬极寒每见军士衣裳单薄形同乞丏问其故皆云应得布花每年过冬未给盖由府县徵收后时加以道路转解之难势必至此乞敕该部弘治八年该关布花于秋初未寒之时将在官银照数折给令军自办衣装其本年解到布花留待明年给散则自后常有一年之积不惟军士无皲瘃之患且小民免追逼之苦矣一关津之设所以讽察非常盘诘奸细比来天下之人赴京奏诉者月无虚日多以赂过关法司恐其干连人众俱以越关拟罪遂使各处守者知情故纵以为当然所设关津寝成废事乞敕兵部通行天下巡抚巡按等官禁约今后须用心盘诘凡有诈冒私度之人即执送所司问罪如仍前故纵以枉法论仍行在京法司今后问断赴京奏诉之人须分别越度私度情罪若以赂则并罪其所经关津守把人员庶关防戒严而意外之虞可少弭矣命下其奏于所司
　　○辛卯升南京都察院右佥都御史王轼为都察院右副都御史总督南京粮储福建布政司右布政使张玉为顺天府府尹南京太仆寺卿冀绮为应天府府尹
　　○壬辰以大祀  天地  上御奉天殿誓戒文武群臣致斋三日
　　○詹事府詹事兼翰林院侍读学士陆简卒简字廉伯直隶武进县人成化元年乡贡第一二年进士及第授翰林院编修与修  英庙实录加俸一级秩满升侍讲以修续通鉴纲目成升右春坊右谕德  上在东宫时侍讲读丁父忧服阕弘治元年召修  宪庙实录至则以旧劳升右庶子兼侍读充经筵讲官寻直日讲实录成升詹事府少詹事兼侍讲学士七年以日讲劳特升詹事兼侍读学士踰年卒年五十四赐祭葬赠礼部右侍郎简姿貌秀伟少有俊才颇不自检制晚益矜持自负当远到既久滞不显亦多郁抑赍志以没为诗文峻洁有法不轻应接喜谈节义尝念宋剌史姚訔等九人死难言于有司立忠义祠祀之自其曾祖以下俱袭金姓简始复姓陆子巽章亦举进士
　　○己未大祀  天地于南郊毕  上还宫谒  太皇太后  皇太后出御奉天殿文武群臣行庆成礼
　　○以上元节赐文武群臣假十日
　　○刑部尚书彭韶卒韶字凤仪福建莆田县人天顺元年进士授刑部主事升员外郎尝上＜锍-釒＞劾都御史张岐请召用王竤李秉叶盛下锦衣卫狱都给事中毛弘等救之得释进郎中又以论谏外戚指挥周遵田土复下锦衣卫狱科道官交救之得释累升四川按察司副使按察使广东左布政使时太监梁芳弟锦衣卫千户德采禽鸟进贡扰民韶言其状调贵州左布政使寻升都察院右副都御史巡抚应天等府召为大理寺卿未至以论镇守进贡害民改右副都御史巡抚顺天等府兼整饬边务升刑部右侍郎属浙江弗靖命往巡视事定因命兼左佥都御史清理两浙盐法还转吏部左侍郎时三原王恕为尚书韶佐之皆不徇请托选法为清久之升刑部尚书安远侯柳景镇守两广都御史秦竤发其赃以万计有旨逮问韶抵景于法革爵景挟奥援欲倾竑韶力救之景赃追至八百两余命停追韶复引唐宣宗元舅郑光纳官租事请如数追纳后以疾乞休命给驿归赐月米二石岁舆隶四人至是卒讣闻赠太子少保谥惠安赐祭葬韶居家孝友立朝执法不挠其在外理冤剔蠹恒以敦俗为意好问学公暇手不释卷其志节至老不变云
　　○丙申以  太皇太后圣体未安免庆成晏颁胙于文武官之该宴者四夷朝使仍赐宴如例
　　○戊戌户部以狭西凉州有警请遣本部郎中一员往治军饷仍运太仓银十万两以助其费从之
　　○夜月犯轩辕右角星
　　○己亥上元节赐百官宴于午门
　　○庚子四川建昌卫自寅至卯地震有声
　　○辛丑  英宗睿皇帝忌辰  上祭  奉先殿遣驸马都尉马诚祭  裕陵
　　○月犯左执法星
　　○壬寅大学士丘浚乞致仕  上曰卿有疾已尝命医调治今未愈宜再加调理不允休致痊可之日免朝参赴阁办事
　　○后军都督府右都督周玉卒玉字廷璧直隶滁州人其父贤以都督佥事镇守独石天顺初死于战阵玉袭授万全都司都指挥同知成化初充游击将军以军功迁都指挥使进后府署都督佥事寻实授充宣府副总兵十三年充总兵官镇守宣府复累功三转至署右都督十九年移镇宁夏二十二年移镇甘肃用诏例实授右都督以疾屡乞角□羊任还京师行至宣府卒讣闻赐祭葬如例谥武僖玉没后言者劾其败军失律及占种屯田之罪  上命俟其子袭职时降二级玉性明伟礼贤下士在宣府时颇有名后在甘肃已老有疾又与同事者不合故功名少损云
　　○月犯进贤星
　　○癸卯晓刻月犯木星
　　○甲辰孟子五十七代孙敏奏祖庙倾圯先年尝陈乞修葺工部奏行山东守臣相度兴工时以灾伤停寝因循至今今境内年谷颇登乞谕有司如旧举行以便奉祀命所司知之○乙巳命故武功中卫指挥使尤礼之子昇袭升都指挥佥事本卫支俸初礼从征贵州苗贼有功例升一级未命而卒至是其子昇奏请于原职上袭升一级兵部覆奏从之
　　○夜月犯氐宿东北星
　　○丙午以水灾免南京锦衣等卫弘治七年屯粮之半
　　○命故泰宁侯陈桓支过禄米免还官
　　○湖广桑植安抚司贵州中曹蛮夷方番等长官司广西佶伦镇远二州各遣通事人等来贡赐彩叚钞锭有差
　　○户部言苏州府浒墅镇钞关所收船料余银六百两有奇欲行巡抚官令作本府赈济之费从之
　　○夜月犯罚星○丁未兵科给事中周序言四事一勤政谓曩岁  皇上视朝必于黎明之时近者虽行大礼亦必待旦乃出人君举动观法攸系恐臣下因之相率为怠望自此常朝必于黎明大礼尤当加早一务学谓  皇上曩岁数御讲筵日月稍迁初心渐怠讲筵之御遂简暂免之命数下非所以广圣学也望自此率由初政经筵日讲毕更以目前政务赐问□确以求至当之归不徒稽之书而且质之事治世之法此其大经一弭灾谓比来各处雨雹河决星陨地震大水为殃狂风作孽运舟遭煨烬之虞再岁罹旱蝗之虐灾异之多莫此为甚今岁事伊始乞思天意之有在体天道之维新人有当用者亟用之事有当止者亟止之绝技巧远声色一官不以妄与一钱不以妄费一备患谓近来上下相安武备不修将帅多膏粱子弟夤缘势家自为身计况西北二边犬羊为患粮饷缺乏军民疲敝不可不虑乞训士卒修器械积刍粮增戍守惩单弱之患作勇敢之气每建将帅必须反覆审察务得其实不可徒徇闻见而轻于委任命下其奏于所司
　　○韩府通渭王徵銶奏其父庄简王茔域离城稍远乞令原赐民校五人守视从之
　　○戊申升南京太仆寺少卿张贲为本寺卿
　　○升山西布政司右参政祁顺为福建右布政使山东右参政王沂为湖广右布政使
　　○己酉巡按直隶监察御史韩福言万全都司并开平等卫隆庆等州学校虽设而教官或缺生徒虽具而讲习罕闻兼之军卫数多未得有司提调虽有提学御史又以地临边境道路往来动须防护巡历难遍考校不时故生徒无所激劝成材者少乞准贵州云南事例令分巡口北道佥事带管学校凡考补廪增科举小试并岁贡之类俱属之而直隶提学御史专管内地学校不必干预边方如分巡官不可则令本处巡按御史兼管命所司知之
　　○益实左卫都督佥事撒赤哈海西考郎兀卫都督佥事阿古哈各率所部来贡赐宴并彩叚等物如例
　　○兵科都给事中杨瑛等奏比以肃州有警命英国公张懋等选京营兵往征之臣等以为京营官军未经战阵兼边储告乏莫若急募土民以益兵开盐粮以足边庶几缓急有备或遣官赍内帑银赴彼招籴军储或敕总兵官刘宁调集诸路游兵相机战守庶得居重驭轻之宜吏部主事张彩亦奏甘凉屏蔽关中所在镇巡等官各务因循偏执行事以致边备废弛官军困敝胡虏知我虚实轻视凭陵乞宽免逋负固结人心慎选将官简任巡抚重其委寄修饬武备以靖地方京营将士不必远去并下兵部集廷臣议于是兵部尚书马文升等议奏今河水将开未知虏众所在我兵难遽进止京营军马之选亦非专为甘凉而动所据宣府大同原调官军各四千今益二千合万人以为延绥之援延绥原调游兵三千今益二千合为五千狭西原调官军六千合延绥共万一千以为甘凉之援请驰文延绥宁夏甘凉守臣觇虏势缓急量主客兵马及议京营兵将动息之宜以闻沿边军储俱收本色官军征哨悉支口粮甘凉军士被寇失业屯田逋负悉与除免军士质卖妻子者官为赎还甘凉左副总兵张怀老疾难任乞赐罢免肃州右参将彭清习战有谋善抚士卒请升擢以励其余并敕镇巡等官简练兵马修理军器缺马之处本部仍发银二万两运去买补若虏众压境急遣人来奏仍先招募土兵给与粮赏其采草湖场为镇守官侵占者仍归官听军士采草上纳  上从其议命彭清充左副总兵暂分守肃州
　　○裁革广东儋州大员驿
　　○庚戌中都留守都指挥佥事徐贤大宁都司都指挥佥事丁玉山东都司都指挥佥事杨铭俱以所部秋班官军数少下刑部狱赎杖还职贤与玉仍罚俸两月
　　○是日晓刻客星入危宿犯上星
　　○壬子命岐王之国后岁给食盐千引本府差人于两淮批验所支领
　　○以旱灾免四川成都等府州及重庆等卫所弘治七年秋粮子粒之半
　　○海西兀者泰宁弗提毛怜考郎兀等卫女直都督察安察打吉六斡罗脱并都指挥老克等来朝赐宴及彩叚等物有差
　　○旌表孝子四人节妇二人徐瑛山西陵川县人宋甫泽州人辛恕山东邹平县人王彝禄福建龙溪县人俱以父母卒庐墓三年旌其门曰孝行叚氏南京龙江卫军余邵澄妾杨氏天全六番招讨使司土官高崧妻俱以早寡守节旌其门曰贞节
