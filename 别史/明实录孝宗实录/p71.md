<!-- { "loadSidebar": true } -->
　　弘治三年闰九月庚辰朔六科十三道交章劾奏前巡抚山东佥都御史钱钺贪昧乖缪累劾不退近者河南缺官巡抚吏部别举二人钺从内批升副都御史巡抚河南殆与先年传奉升官之事无异伏望收回成命或降调钺别任或放归田里为奔竞者之戒得旨钺升授以循资而得已之选锦衣等卫所幼丁三百充内府供用库工匠  命鬻河东运司存积盐五十万四千引贮银于太仓以备边饷  辛巳安南国王黎灏遣陪臣阮克恭等来贡方物赐克恭等宴并彩叚衣服等物如例有差仍回赐灏锦叚等物如例  癸未授安昌伯钱承宗推诚宣力武臣荣禄大夫柱国安昌伯食禄一千石子孙世袭免杂犯死罪二次子孙免一次赐诰券曾祖父伯祖父父俱赠安昌伯曾祖母伯祖母俱赠夫人母封太夫人  甲申降直隶广平府知府言芳为池州府同知福建道监察御史李葵为福建归化县丞工科给事中唐希介为四川石砫宣抚司经历先是希介葵奉命盘广平等府粮储待芳甚倨芳不平讦其不法数事希介葵亦奏辩俱下刑部狱鞫之希介葵坐查盘无法芳所奏亦有不实各赎杖还职  上命免罚赎各降二级  乙酉工科左给事中王敞言国家赋财大半仰给苏杭等处今雨旸愆期民多流徙内臣奉旨催督织造供亿之烦倍于往昔惟期速成不恤民怨乞降旨取回止令巡抚等官责成所司自可集事工部覆请命内官不必取回姑戒敕之  丙戌升工部虞衡司郎中罗麟为广东布政司左参议  礼部尚书耿裕等奏比来奏天下诸司奏报风雷雨雹山崩地震之变一一有之考之传记以雹为沴气为阴胁阳以迅雷风妖怪云变气为失政以山崩为阴乘阳以地裂为阴背阳以地震为越阴之职专阳之政古之罹此灾异者或夷狄背华或小人害政或生民失常业皆历历可考陛下自即位以来内修德政外溥仁恩宜乎和气致祥灾异消弭夫何半岁之间灾异之大叠见层出盖天心仁爱为  陛下特出此以致警动之意伏望益修德勤政赈恤以全民命节俭以省民财服食器用不越乎常土木兴作不萌乎念任贤使能听言纳谏远宗帝王之道近守  祖宗之法以消变以迓天休以保承平之业延灵长之祚臣等亦当反躬思咎痛加修省并行各镇巡三司等官务祗奉德意凡事有便于军民者即为举行否则即为改革仍修饬武备用戒不虞奏入  上纳之  光禄寺卿胡恭等奏近以廷臣谏议请节缩财用有旨令尚膳监及本寺备办供应只照弘治元年例行以后增者悉存减省并令本寺查各项供应可议减省折用者备开奏闻今斟酌＜锍-釒＞上请裁为定例  上命仍会同尚膳监再查处明白以闻  丁亥命南京鹰扬卫带俸都指挥佥事丁玉之子晖代为本卫指挥使辽东都司都指挥佥事杜信之子璘代为辽海卫指挥使  戊子左春坊左庶子兼翰林院侍读谢迁乞假省亲许之仍降旨令驰驿亟回  己丑内阁大学士刘吉等奏南京刑部问拟盗卖铜铳之事  圣心致疑以为发落似轻臣等前日再三□论又检大明律盗军器条内开若盗应禁军器者与私有罪同及私藏应禁军器条内开凡民间私有火筒火炮之类应禁军器者一件杖八十每一件加一等罪止杖一百流三千里今石荣盗铜铳刑部依常人盗仓库钱粮问拟绞罪做工五年满日着役已是加重李景春李景和赵鉴乃知情接买之人刑部依毁弃军器律论又称比附律条可见不是正律亦为加重臣等以为此等囚人情犯深重宜再加重以戒将来以此拟将石荣等四人着大枷枷号两月满日押发广西烟瘴地面永远充军荷蒙允俞事已施行讫臣等又思去岁南京盗库之人与此不同彼系偷盗内府财物律该处斩况又有偷盗十数次者及放火烧毁官库以致城内远近人心惊疑情犯尤重所以择其尤者处决人心皆服仰惟  皇上圣德宽仁凡事遵守  祖宗法度而行今此数人律不该死法司拟断明白臣等止可斟酌加重示戒岂敢故违  祖宗之制不体  皇上爱民钦恤之仁輙便重拟处决设若杀之不当致伤天地之和感召水旱兵戈之灾咎将何逭石荣等发落只宜依前拟为是奏上从之  癸巳禁藩府及勋戚势要之家无故奏讨地土及授人投献者从刑科给事中胡金言也  乙未赐淳安大长公主饶阳县庄田一百六十顷有奇  丙申发南京龙江盐仓批验所余盐五十万斤有奇鬻银为查理后湖黄册之费  赐秀府顺义郡主永清县庄田二十七顷  丁酉礼科右给事中韩鼎言宋仁宗嘉祐中储副又立其臣司马光范镇辈一月之间连章累＜锍-釒＞恳切极谏冀必行而后已臣迩者以立大本之言冒干  天听仰承温诏批答有曰所言朕自有处置斋醮之事决不为所惑玉音一降臣工咸引领而望今几五十日矣而  圣断杳然伏望循古礼遵时制独奋乾刚决去犹豫早敕内外诸司慎选良家女为妃嫔以充六宫  宗庙社稷长久之计  上曰立大本之言诚有理但慎选妃嫔未宜遽行耳下所司知之  先是土鲁番尝遣使臣哈只火辛等从海道入贡狮子有旨令广东守臣却之至是哈只火辛乃潜自赴京礼部请治广东都布按三司及沿路关津官之罪  上曰夷人远逃而来必有情毙礼部仍同大通事审察奏闻处置广东三司等官及沿路所由官司命巡按御史究治之  戊戌赐楚府辅国将军均锶庶第三子名曰荣溅庆府奉国将军台溍嫡次子曰鼒栝  授徽州府婺源县岁贡生朱贞为本县儒学训导贞自陈为宋徽国文公熹九世孙洪武中宗人俱往居福建之建阳惟其祖镜以保举回县供祀今先世祠墓俱属臣一身无他兄弟乞量除本学教职庶训诲生徒之暇得兼尽奉先之孝吏部覆奏从之  命在京各卫所监局官军匠作人等十一月粮米预于十月支给及明年六月者于今年十一月支给以米价腾贵也  己亥旌表孝子五人节妇十人王鼐直隶长垣县儒学生父殁庐墓鹊巢树丁友直隶邳州人居母丧三日不食庐墓侧有白蛇乌鸟之祥王祺国子监生河南登封县人杜端河南嵩县儒学生俱亲丧庐墓钱福顺天府大兴县民母病尝吁天愿减己年以增母寿父殁守墓三年祭奠随有鸦鹊飞绕及白鸠叠巢俱旌其门曰孝行法氏直隶丹徒县民喜贵妻韩氏蓟州卫千户李贞妻王氏直隶灵寿县民张能妻万氏江西崇仁县民罗元方妻陈氏浙江仙居县民应宗儒妻管氏江西雩都县民吴孔辉妻刘氏孙宗器妻徐氏李昭进妻刘氏李宜瑞妻宗器昭进宜端俱孔辉同县狄氏山东护卫军余季琳妻皆以夫亡誓不再适或孝事舅姑或鞠孤成立旌其门曰贞节  甲辰申刻南京见金星见于未位  乙巳赐考郎兀卫故都督同知撒哈良祭如例  给晋庶人美埝妾及子之妾米麦月各三石  给晋庶人济熿孙女及奴婢米月二石绢布岁各一匹  初土鲁番速坛阿黑麻王遣使来贡乞赐蟒龙九龙浑金描金等物  上以其有戕害罕慎之罪不与至是复遣使申请兵部言黠胡阳为朝贡阴怀异图请下甘肃守臣严为之备仍命礼部谕其来使俟阿黑麻悔过效顺乃如奏给赐从之  丙午录狭西腰崖坪等处擒杀虏寇功官军升一级者赏有七人加赏者一人给赏者十有九人量赏者十有六人前左参将田广分守都督佥事王义镇守甘肃总兵官左都督范瑾各赏纻丝二表里  丁未给甘肃地方守了官军皮袄三千一百六十件
　　大明孝宗敬皇帝实录卷之四十三终
　明孝宗敬皇帝实录卷之四十四
　　弘治三年十月己酉朔孟冬享  太庙遣驸马都尉蔡震黄镛分祭  长陵  献陵  景陵  裕陵  茂陵
　　○遣仪宾王宪祭  景皇帝陵寝
　　○遣内官祭  恭让章皇后陵寝
　　○遣内官祭司井之神
　　○辛亥复除云南道监察御史张浚于湖广道辽东苑马寺少卿米禄于狭西苑马寺俱以丁忧服阕也
　　○直隶安庆府知府徐杰等奏郡治东有祠祀元封豳国公谥忠宣余阙而守臣韩建不与焉臣考余阙所著大节堂记有曰宗正郎中韩建守安庆其政清净盗来攻者十有一大小百余战皆败之阙在道闻城陷比至乃完问诸故老皆曰韩君完我郡治西至怀宁灊山太湖赖建以为根本而无叛意东至于池及姑孰数郡赖建以为藩屏而无死伤之祸阙至与建并力歼之盗乃去因名其厅事曰大节堂复考元史并阙死节本末皆言总管韩建举家被杀建方卧疾骂贼不屈贼执之以去不知所终臣窃以为建在当时力攻固守其大节如彼被执之际病不可为骂贼求死其不屈如此且建守于前阙继于后实为一体而建精忠大节与阙亦相颉颃阙在先朝久列祀典建独漠然似非表忠劝德之义礼部覆奏谓宜于阙祠内增设建神主一位祔享令本府岁时一体致祭从之
　　○刑部等衙门奉旨会审死罪重囚命依律处决者九十六人释情可矜疑者三十三人免死充军者十九人杖遣者五人监候者九人
　　○癸丑山西道监察御史张鸾丁忧服阕复除原职
　　○升翰林院检讨马政为兴府左长史刘良为右长史中书舍人刘儆为审理正冯经为审理副检讨朱绶为岐府左长史郑宗载为右长史中书舍人丘永为审理正董森为审理副以二王将之国故也
　　○甲寅升中书舍人王琎为大理寺右寺正仍内阁制敕房书办旧制京官三考称职者升二级近例中书舍人由进士举人者升员外郎由监生升主事其余止升从六品琎由秀才九年考称吏部言当升大理寺左右寺副命特升三级为右寺正
　　○乙卯太子太保吏部尚书王恕等言赏罚者朝廷之大柄  陛下自即位以来赏必当功罚必当罪天下臣民无不称颂但迩者修理京城河桥从太监李兴之请工匠升官者四人冠带者五人此皆前所未有臣等职居铨选义当尽言岂意再尽之陈莫回九重之听臣等仰窥  圣意岂不知臣等所言近理第以为业已许之不可更改耳然朝廷政事苟未得其当虽十易之不为过要于其当而后已不然末流之毙将有不可救药若以为前事既往不可追改自今以始亦望慎于将来今后内外官员但有为人奏乞升官坏名器者乞明许科道官参奏执问庶奔竞可息名器可重而赏罚无不当矣  上曰此以后事朕自有处置
