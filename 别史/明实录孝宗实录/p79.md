<!-- { "loadSidebar": true } -->
　　○礼部进亲王冠礼仪注一习仪前期各执事官于奉天门前东庑习仪三日一陈设前期鸿胪寺设皇子五位冠所于奉天门前东庑左顺门之北设节案香案各一于庑内之北正中设冠席五于东阶之上西向设醴席五于西阶之上东向光禄寺设司尊所一于东阶之下稍南设盥洗所一于司尊所之南内侍设帷幄五于香案之东冠席之后稍北俱西向帷中设坐椅几案各一别设案五于东阶之南司尊所之北具翼善冠皮弁九旒冕各五皆以盘盛红袱覆之各置于案具袍服皮弁服衮服圭带舄等物各五皆以箱盛置于帷中案上教坊司设乐于南一遣官持节是日早  皇上预告  奉先殿毕具皮弁服御华盖殿鸿胪寺奏请升殿传制遣官持节行礼文武百官各具朝服侍班如常仪一迎节至期内侍导皇子五位各先于帷幄中坐候持节将至礼部官启皇子迎节乐作礼部官同鸿胪卿导皇子俱出阶下节至持节官捧节入置于北正中案上乐止皇子俱随节入持节官立于节案之东宾及宣敕戒宣祝等官序立于东南盥洗所之次礼部官鸿胪卿导皇子俱诣香案前序立乐作同行四拜礼毕乐止一就冠席礼部官启皇子就冠席乐作礼部官同鸿胪卿导皇子五位以次诣冠席序坐乐止内侍各二人侍立皇子左右一初加鸿胪寺鸣赞行初加冠礼乐作引礼序班引各宾诣盥洗所各  搢笏以次盥手讫乐止鸣赞二员稍南北向立各宾升自东阶稍西向乐作内侍揭盖袱各以盘捧翼善冠升各宾俱降阶一等受之乐止各宾俱以右手执冠后左手执冠前同诣皇子席前稍东面序立赞宣祝宣祝官祝曰惟兹吉日冠以成人克敦孝友福禄来臻祝讫乐作各宾俱跪同进冠讫兴复位乐止礼部官启易服皇子以次入帷幄易新袍服出礼部官启复坐一再加鸣赞赞行再加冠礼乐作内侍揭盖袱各以盘捧皮弁升各宾俱降阶二等受之乐止各宾俱以右手执弁后左手执弁前同诣如前仪赞宣祝宣祝官祝曰冠礼斯举实由成德敬慎威仪惟民之则祝讫乐作内侍各释翼善冠各宾俱跪同进皮弁讫兴复位乐止礼部官启易服皇子以次入帷幄易皮弁服舄出礼部官启复坐一三加鸣赞赞行三加冠礼乐作内侍揭盖袱各以盘捧冕旒升各宾俱降阶三等受之乐止进如前仪赞宣祝宣祝官祝曰冠至三加命服用章敬神事上永固藩邦祝讫乐作内侍各释皮弁各宾俱跪同进冕旒讫兴复位乐止礼部官启易服皇子以次入帷幄易衮服出礼部官启复坐一釂礼鸣赞赞行釂礼礼部官启皇子诣醴席乐作礼部官同鸿胪卿引皇子俱降自东阶由西阶升醴席东向序坐乐止光禄寺各举醴卓置于前乐作引礼序班引各宾诣盥洗所各搢笏以次盥手讫各取爵诣司尊所酌醴由西阶升同诣席前立乐止赞宣祝宣祝官祝曰旨酒嘉荐载芬载芳受兹景福百世其昌祝讫各宾俱跪各进爵鸣赞赞皇子搢圭各受爵置于案教坊司启乐奏喜千春之曲次启进酒皇子各举爵饮讫奠爵于案各宾兴乐止光禄寺官各进馔大乐作馔至案乐止各馔讫赞出圭彻卓宾复位一受敕戒鸣赞赞受敕戒礼部官启皇子诣受敕戒位礼部官同鸿胪卿引皇子俱降自西阶由东阶诣拜位以次序立乐作引礼序班引宣敕戒官至中西向立乐止称有制鸣赞赞跪皇子俱跪宣敕戒曰孝于君亲友于兄弟亲贤爱民率由礼义毋溢毋骄永保富贵乐作皇子俯伏兴俱四拜兴乐止鸿胪卿启礼毕持节官捧节出皇子俱送节出门外节行至阶下内侍引皇子各还帷中释衮冕具翼善冠服回宫一谒见是日皇子各具冕服同谒祭于  奉先殿用乐行礼如常仪毕皇子仍各具冕服谒见  太皇太后  皇太后毕谒见  皇上  皇后俱行五拜三叩头礼次谒  宪庙皇妃各行四拜礼皆用乐一复命持节及宾赞宣敕戒等官复命一百官行贺礼次日早  皇上常服升金台百官常服称贺致词云皇子冠礼已成理当称贺行五拜三叩头礼毕是日朝罢司礼监请皇子各具常服俱诣奉天门前东庑序坐百官常服行四拜礼
　　○庚辰礼科左给事中韩鼎等言迩者星变火灾  陛下求言虽切然见于施行者甚少乞将言者所陈事关大体如去憸邪抑吞并谨爵赏节财用罢不职奖直言革传奉止斋醮之类一一期于必行则灾异可弭命所司详议以闻
　　○昏刻月犯六诸王西第三星
　　○辛巳命户部运太仓粮银及河东运司盐价银各二万两于山西偏头宁武鴈门关以备边储从镇巡等官请也
　　○迤北小王子并瓦剌太师火儿古倒温等及其贡使捏列忽等奏乞别赐蟒龙衣服金酒器及诸用物  上命有司除应禁之物不赐余随等第量给之
　　○癸未都察院右副都御史张锦丁忧服阕复原职巡抚保定等府
　　○升河南布政司左布政使张岫山东左布政使王道俱为都察院右副都御史福建按察司按察使高崧为右佥都御史岫巡抚辽东道抚治郧阳崧巡抚贵州○兵科给事中杨瑛言三事一专委任以重国计谓东南财赋之源比来民物耗弊大异曩昔盖由巡抚大臣莅政未几而寻复改迁风土始安而代者继至是以人各立异事多纷更宜官无成绩而民无实惠也今后东南巡抚大臣既审得其人勿宜轻易必责以五年七年之期设以资望转迁即以本职行事庶区画得宜财赋可足一擢异能以作士气谓县令亲民之官风宪之职率由此进比因行取之途稍滞宪职有缺輙以进士铨补是以人怀不平临选者耻于下寮因而为营差托病之谋今后县令已踰考限兼有异能或经抚按官推保者宜即次第行取风宪部属有缺则参以进士选补一慎官爵以肃边防谓各边土官衙门近年准令本地纳粟免其赴京袭授今后宜如旧例赴京袭授则彼畏威怀德自足以遏其猖獗之萌矣命下所司知之○停都察院右副都御史张锦俸二月以先任巡抚宣府时粮草浥烂为给事中胡金等所劾也
　　○甲申先是虏入狭西永昌破山口墩等处杀虏人畜守备山丹都指挥同知史瑾坐戒谕不严下巡按御史逮问赎杖还职
　　○南京守备成国公朱仪等言守备故事凡告盗贼盐徒及奸宄诈伪诸不法事悉委审事官研问轻则处分重则参送法司比来法司问刑但有经守备告理者輙拟违制之罪似为未平乞谕所司知之刑部议谓守备责在地方法司职专刑名各有定守自今守备衙门凡告户婚田土家财人命者不必准行如守备应理词讼未结而又赴法司告理者案候参送并问或法司告理未结而又赴守备告理者连人通送法司如此则事体归一而无所嫌矣从之○丙戌命羽林卫故带俸署都指挥佥事杜山曾孙铉袭原职指挥使
　　○丁亥升授迤北并瓦剌贡使官职有差一等正使者授指挥使副使授指挥同知二等者授副千户三等者授百户各给冠带其原有职者各升一级
　　○己丑命户部运银六万两于甘肃四万两于宁夏以备边储准弘治五年岁例之数
　　○命西安左卫指挥同知曹雄守备靖虏卫以都指挥体统行事
　　○狭西靖虏卫乾盐池地震有声
　　○庚寅以久旱致斋三日遣新宁伯谭祐告  天地平江伯陈锐告  社稷遂安伯陈韶告  山川吏部左侍郎彭韶右侍郎张悦兵部右侍郎张海通政使司左通政元守直太常寺少卿李璋分告岳镇海渎
　　○甲午命户部运银十万两于辽东以备边储
　　○广东陵水县黎贼陈那洋等流劫乡村杀虏居民二百余人两广镇巡等官请于朝遣左参将姚英等进剿英分汉达官军及黎兵民壮为三哨中哨由热水江旦凡胆等路进左哨由白石塘对户南藁等路进右哨由大坡变摆加拜等路进分击诸村中哨抵五指山下余皆穷其巢穴凡擒贼六十二人斩九百五十四级俘获四百八十一人至是捷闻赐报捷者三人各衣一袭
　　○乙未赐庆成王府辅国将军奇潶奇灙奇泈奇澥表橏奉国将军奇湎镇国中尉表枮灵丘王府辅国将军聪濂聪＜氵不＞聪测聪决永寿王府镇国将军秉栵辅国将军诚泸昌化王府镇国将军聪泌阳曲王府辅国将军奇瀳永和王府镇国将军表枨表椆宣宁王府辅国将军成钥诰命冠服如制
　　○户部覆议致仕礼部尚书周洪谟所奏安中国二事一积民食欲立定规颁之天下宜下各省守臣分谕所属施行一抚流民宜行巡抚等官计其新旧之数愿留者编之缺人里分暂免赋役愿归者资粮遣之庶几各得其所议上从之
　　○初凉州有星陨如月之变凉州卫指挥使徐廉不以闻至是巡抚甘肃右副都御史王继始得其状请逮廉罪都察院覆奏从之
　　○丁酉命金吾左卫带俸都指挥佥事吴让之子珍代原职指挥同知
　　○都察院右都御史白昂言今天下文武官员黜陟皆以巡按御史所报贤否为据使闻见不公举措失当为误非小其令各处御史督令都布按三司并府州正官将本处大小文武官务秉至公尽心访察以求其实文职不计崇卑武职有异才可为边将者则虽末官亦录若所举之公与不公则责之御史有不公者罚之如此则文武百官贤否朝廷考察去留皆天下之公论而非一人之私矣从之
　　○戊戌先是狭西榆林卫有土兵以助军有户丁屯种以养兵其后户丁有逃回原籍者若官司勾摄之累建议者欲听从其便勿令勾扰下镇巡等官议谓土兵户丁耕守两便彼此相资若逃者不究恐边务渐废宜将逃归者免原籍本户粮差一年在屯逋租亦暂蠲之待秋成后有司仍遣还卫屯种其卫所亦但令移文原籍查取勿輙遣人勾扰户部覆奏从之
　　○己亥左春坊左庶子兼翰林院侍读谢迁省亲复任
　　○南京礼部尚书黎淳乞致仕许之仍赐以诰命
　　○锦衣卫带俸指挥使杨铭自陈与其父哈只有出使虏庭随侍  英宗北狩之劳累升指挥佥事后复以杀贼功进今职乞与世袭奏下兵科参驳谓其不由军功难允所请兵部两具以请  上曰杨铭既父子出使并随侍  皇祖及累次杀贼有功与其他传升乞升者不同准世袭指挥使
　　○时法司会鞫总督两广都御史秦纮所奏安远侯柳景事坐景监守自盗当斩谓纮亦不能无罪有旨并逮纮鞫之刑科左给事中赵竑等言两广之民恶景之贪暴服纮之廉正今景事已实而复逮纮则人心失望监察御史史简等亦以为言不听
　　○庚子以水灾免河南所属河南等府州并宣武等卫所弘治三年秋粮子粒有差
　　○辛丑赐河东王府清江县主并仪宾胡远昌化王府曲江县主并仪宾祁铭宣宁王府钜野郡君并仪宾续昆庆成王府崇善县主仪宾李庠罗阳郡君仪宾秦鹤平政县君仪宾陈禧诰命冠服如制
　　○升狭西布政司右布政使孙仁为河南左布政使山东右布政使吴珉为本司左布政使
　　○贵州宣慰使司土官宣慰使安贵荣及中曹蛮夷等长官司土官副长官刘铎等并云南孟养金沙江土舍思六法遣头目人等谢恩贡马俱赐彩叚钞锭有差仍回赐安贵荣思六法锦叚等物如例
　　○壬寅赐兴王淮安仪真盐一万引以助婚礼之用
　　○有盗  太庙祭器者为缉事官校所发刑部拟同盗大祀御用祭器者律决不待时命即决之不必覆奏
　　○癸卯升刑部左侍郎闵圭为都察院右都御史总督两广军务兼理巡抚
　　○升贵州布政司左参政钟蕃狭西右参政郑铭俱为右布政使贵州按察司副使柳淳浙江副使杨峻福建副使张玉俱为按察使蕃淳俱山东铭峻玉俱本司
　　○河南裕州汝州雨雹大者如墙杵积厚盈二三尺坏屋宇禾稼
