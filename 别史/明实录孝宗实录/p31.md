<!-- { "loadSidebar": true } -->
　　○甲申赐代府辅国将军成□高攵幸金□嫡长子名曰聪灒庶次子曰聪滨晋府庆成王辅国将军钟鈅第三子曰奇渌钟鉴长子曰奇灏靖江王府辅国中尉＜矢见＞复嫡次子曰约贝□录＜矢见＞祐嫡次子曰约□目□月□
　　○南京吏部主事夏崇文言致仕兵部尚书王竑才望老成尚堪大用乞召置左右勿劳以事专资其谋议之益前给事中王徽尝以直言调远州判官乞量升一职以慰人望又言我  圣祖设通政司以纳言置科道以论谏兼许诸人直言毋隐今陛下虗心纳谏同符  圣祖臣庶皆思效忠但恐忧深者或过为激切之论稽古者或泥于时措之宜欲望  圣明从容省览曲赐包涵取其意而略其词采其长而舍其短天下幸甚吏部覆奏谓崇文未上疏之先徽已升狭西布政司参议竑之老成宜遂起用纳谏之说亦可采纳  上曰王竑前所行事
　　皇祖  皇考已屡有旨令致仕去况年今加老其已之余从所议
　　○命户部运送太仓银五万两于宣府作弘治三年岁例之数以镇巡等官言边储不充故也
　　○南京十三道监察御史缪樗等言今年三月二十六日南京内府花园失火止而复起不知焚毁房屋几何本日晚又有狂夫不知所从来至长安右门下发言悖慢叩环大呼良久遁去惟花园禁严之旭长安宫阙之门变异如此关系非轻而守备等官视为泛常守卫官军有同儿戏乞治之以戒将来成国公朱仪衰老怠事南宁伯毛又软懦无为兵部尚书耿裕忠厚有余治才不足太监陈祖生郑强立心憸险处事乖违居常则彼此偷安临事则互相坐视防范之政无闻守备之职安在小变若是大事可知况南京乃  祖宗根本重地岂宜委之庸劣任其废弛而不加之意乞将各官罢黜别选贤能以充任使时南京六科给事中方向等亦以是为言  上曰既内园失火又狂夫呼喝长安门当时守备参赞等官乃略不经意其令具实以闻
　　○南京守御浦子口指挥崔钰为守备太监陈祖生所棰而死其母汪氏愬于朝祖生亦具奏自辩且谓钰母之奏有嗾之者命遣锦衣卫指挥佥事杨刚往会南京法司鞫之狱具  上以祖生擅于私第棰人奏词又多不实当寘之法以守备任重姑释之
　　○乙酉赐周府崇安县主并仪宾冀頔顺昌郡君并仪宾梁镗代府临桂郡君并仪宾李廷端晋府苍桔郡君并仪宾高雄楚府长葛县君并仪宾蒋宁荥阳县君并仪宾陈锦诰命冠服如制
　　○先是唐世子弥鍗言近以  皇以登极覃恩臣曾祖定王祖宪王俱蒙遣官赐祭惟曾伯祖靖王不与敢以为请命礼部看详以闻尚书周洪谟等议谓唐靖王永乐二十一年八月袭封至宣德元年九月薨其妃高氏未及成婚后三年卒虽得追封合葬然自正统至成化初五十余年俱未尝造祭况唐宪王在位日久亦未尝有所奏请近日之祭本部盖援据旧例今不敢輙复更易从之
　　○命甘肃等处仓场开中云南黑白等井见在盐二万引四川盐课提举司见在盐四万引山东运盐使司见在盐四万五千引两淮运盐使司见在存积盐四万五千引从左都御史马文升及巡抚都御史罗明言也
　　○先是北虏小王子率部落潜住大同近边营亘三十余里势将入寇至是奉番书求贡书辞悖慢自称大元大可汗且期六月十五日赍  圣旨来守臣以闻下兵部覆奏谓北虏虽有入贡之意然以敌国自居欲与敕书称呼之间似难为言一言之间彼之臣否顺逆遂见不可不虑请集廷臣议于是太师英国公张懋等会奏夷狄者声教所不加其潜称名号自其故态于中国无预其虽辞若骄倨然自古御戎来则不拒在我  先朝亦累赐包容今彼既在边候旨宜且降敕大同守臣宣谕其酋长果诚心入贡则以小王子所遣应入者名数上请遣内外重臣迎之如故事若观望不来亦听之仍严我兵备相机战守从之
　　○丁亥太子太保吏部尚书王恕言讲学固帝王之首务不可一时少有间断但祁寒盛暑之时亦宜慎起居保育  圣躬以隆万万年无疆之基臣闻  祖宗时常御经筵遇盛寒暑则暂止  陛下兹欲不间寒暑常御经筵臣有以见  陛下天性好学孜孜不倦之意臣又闻贾谊有曰保者保其身体传者传之德义师者道之教训此所谓三公也彼为之师为之传者固欲道之教训传之德义以尽厥职臣官以保为名岂可不尽夫保其身体之职乎欲望  陛下如天顺成化间故事于盛寒暑暂止经筵保育  圣躬圣躬安则天下安矣若谓学不可辍仍令讲官进讲章于燕闲之时从容玩索是亦进学之道何必陈仪卫设酒肴而后为经筵也孔子曰君子无终食之间违仁孟轲曰君子之事君也务引其君以当道志于仁而已若  圣心常在于仁常不忌圣贤之道虽暂止经筵亦不为废学不然虽日御经筵徒劳精神费酒肴亦何益哉臣之愚见如此伏惟  圣明裁察命所司知之
　　○工科给事中夏昂以灾异言十二事一天下之道载诸经史宜令讲官明白开陈母得避忌至于  祖宗成宪尤当以时省览究心讲习以正其心而端出治之本一迩者  山陵有雨雹之异狭西有星变之灾愿益讲学正心用贤纳谏上下一心求臻实效庶灾异可弭一乞敕内外提学官每遇小考先德行而后文艺崇淳朴而黜浮华奖恬退而戒躁进一在京武学乞择举人年力精强学行兼全者使为教官其有故违条教者许量情责罚重则参奏区处一吏部听选官吏监生人等守候日久往往称贷于人名曰官吏债其利皆取偿于民乞敕吏部遇缺即补如缺少人多量为放回以俟行取仍将放债及借债者通行禁约一京师富室专事放债各卫指挥等官用度不足輙往借之名曰捐俸钱关俸之时悉为债主所有乃复借与俟后偿还岁月相延以致军职日贫乞敕户部将在京各卫军职折色俸银按季关与不致愆期仍将放债及借债者一同究治一国初尝有北虏归降遂授以爵然守成与创业不同可使世其爵不可委以政可使世其禄不可假以权乞敕兵部计处但系外裔勋臣在内不得典兵在外不得镇守并都指挥指挥等官在内不得把总在外不得充参将分守一近从都御史马文升奏命内外寺观新修私创者拆毁年十五以上无度牒行童道童还俗今既数月未见施行乞敕礼部定限将内外应拆毁寺观即令拆毁应还俗行童道童即令还俗一京师达官达舍及顺天府所属固安等县保定等处先年安插土达皆热弓马近见官司往往任使此辈乞敕兵部计处严为防范绝其任使一会同馆达子自往柴厂领柴络绎街市与军民混杂乞令通事等严加禁约一乞敕法司凡见鼓状当用心审之如有冤抑即为辨理无冤抑而妄奏扰者拟问如律若自行伤残恐吓受奏者不论虗实悉以故违事例论之一北自张家湾南至仪真瓜州一带河道近者或欲增创闸座则人民未免劳苦船只未免守候乞敕工部今后不许更创闸座疏上命所司详议以闻○戊子晋府永和王奇涓薨王顺僖王长子母妃张氏天顺五年生成化十三年袭封至是薨年二十八讣闻辍朝一日赐祭葬如制谥荣怀
　　○都察院右副都御史孙洪卒洪字伯大山东昌邑县人景泰五年进士授兵部主事迁郎中丁忧服阕改礼部成化间历升河南右参政左右布政使迁右副都御史巡抚大同以威宁海于之捷进左副都御史食正二品俸进右都御史巡抚河南后为周府仪宾刘宣所奏下狱寻命致仕至是卒洪有干局为参政时以赞画抚治流民有劳巡抚河南奏停王府造作蠲逋负浚氵□奎河以兴水利人颇称之其为仪宾所奏亦王府怨之而致是云
　　○是日晓刻月犯昴宿
　　○己丑升大理寺左少卿李介为都察院左佥都御史巡抚宣府○都察院会刑部议覆宿州知州万本所奏乞存恤高墙庶人事以为庶人徽焟等不遵  祖训陷于十恶朝廷已屈法＜宀十见＞贷再难别处惟其供给薪米之类为买辨人役侵渔及男女长成婚姻失时请令凤阳巡抚巡按并神宫监等官查及婚姻之期预为具奏许与官员军民结婚不得违误痛革买辨人员务照时直两平收买以时供送礼部仍以守祖庶人照庶民婚姻丧葬定与表里羊酒及衣食棺椁之费见在人口则每岁给布绢薪米比旧加增以为优餋之资以后男女长成悉如之  上是其议仍令各官即查男女应婚嫁者奏请昏嫁禁约买办人役不得侵渔违者治罪不宥
　　○命羽林前卫带俸都指挥佥事马麟之子瓛代原职指挥使　○授定国公徐永宁次子世华为勋卫带刀侍卫
　　○庚寅岁加光禄寺厨役布人一匹从提督太监杨信请也
　　○辛卯命给靖江王府故镇国中尉相贵相让奉国中尉约省妻餋赡米岁各三十石
　　○壬辰命金吾右卫带俸故都指挥佥事王钦之子文袭原职指挥使
　　○大理寺办事进士董杰以吏部尚书王恕欲罢止经筵上奏曰帝王人节莫先于讲学讲学莫要于经筵经筵者自古圣主贤君之所不废而每日一小讲每旬一大讲又我
　　祖宗之良法美制也  陛下改元正始之初即令举行于此见陛下遵守  祖宗之制欣慕帝王之道奋勇精专终始如一将来必为尧舜之圣而追配乎  祖宗矣而王恕乃请以寒暑暂止经筵臣窃为恕惜之且恕荷陛下起用林泉加以太子太保冡宰之职又进列经筵宜日覃心思用图补报或先意以启道陛下之德或随事以补助  陛下之治可也经今半年不闻谠论乃进此欺罔之言夫经筵一日不废则  圣学圣德加一日之进一月不废则  圣学圣德加一月之进盖人之心思精神有所系属则自然强敏经筵讲学正人主开广心思耸励精神之所也故传说之告高宗太公之告武王周公之告成王有敬怠之戒有无逸之书有务时敏念始终之训是言讲学之功不可间断间断则学废也无逸言中宗享国七十有五年高宗享国五十有九年文王享国五十年皆由不敢荒宁不遑暇食其后耽乐者享国皆短是言勤劳者人君之利耽乐者人君之害也三人者三代之名臣贤相岂不保护其君而妄言以劳其君哉如以寒暑为烦讲读为劳而致甘言以相爱则不过妇人女子之情而恕之爱  陛下亦甚卑矣恕又谓如讲学不可辍仍令讲官进讲章于燕居之中免致臣僚列侍徒费酒肴是尤不然所贵于经筵之设正以人主面与贤士大夫相接则君臣之间有聚会精神之美有意谕色授之益气质不期变而自变德性不期成而自成故  祖宗举行良有以也臣固知  陛下必不为其言所感但恐  陛下谓恕乃名德老臣其心必不欺其言必可信万一听之则失天下士大夫之望不小矣命下其章于所司
　　命贵州右参将都督佥事刘玉充右副总兵时右副总兵李贵久病故命玉代之仍命总兵官李震等推举都指挥一人才堪参将者以闻
　　明孝宗敬皇帝实录卷之十四终
　大明孝宗敬皇帝实录卷十五
　　弘治元年六月癸巳朔命左军都督府故都督佥事巩寿之子斌袭定僚卫指挥使
