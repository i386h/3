<!-- { "loadSidebar": true } -->
　　○礼部右侍郎焦芳上言臣惟自古有中国斯有夷狄王者恒置之化外待以赤心乃天地生物之心也奈何近来迤北小王子等累年假以进贡邀我重赏岂期豺狼肆毒犬豕无恩自春徂夏扰我边方虏我人畜比常滋甚以致忧劳我  皇上勤动我王师命下踰时功未大著揆厥所自谅有攸归然为今之计以其所急者言之其一莫先于任人任人则莫要于选将材其次莫先于誓众誓众则莫要于申大义其曰选将才臣闻分守独石马营等处左参将都指挥姚信镇守宣府游击将军都督佥事张俊光禄寺少卿王璟工部郎中李惟聪山东按察司按察使刘宇都察院照磨兼大同赞画李晟九年考满监察御史史瑛或可任副将或可任参将或可任游击或可当一面或可当巡抚或可当参赞此数人者皆惯经战阵素著威名间拔自贤科留心武事积愤有年抱负奇特合无作急行令催取各人前来试验令其教场中会同兵部及内外坐营总兵等官慎选精兵或三万或五万操练教习任其指麾特敕责令其一领兵一万专擒小王子其一领兵一万专擒火筛其一领兵一万专一摧锋陷阵续拣精兵一百万秣马厉兵以待其各边关仍严防守则小王子等将从此先慑其心就擒可待也尤望  皇上圣谟庙算徐兴问罪之师以歼彼渠魁仍执丑虏然后以次剪其余孽以泄神人之愤以宣赫怒之威此又诚天下中外臣民之至愿也其曰申大义臣又闻小王子火筛部下多是胁逼我中国之人曲从椎髻返为所使伏望  皇上下明诏出榜各边不分文武官员军民人等有能奋勇出奇先擒杀此二凶者不拘常例进升伯爵永与世袭其被胁逼之人在彼腥膻寒苦之地岂无父母妻子故乡之思若能设计仗义暗剌二凶来献功者亦升伯爵仍与世袭又其被胁之人有能走回带达马一匹者即赏银二十两十匹百匹以上悉照二十两之数给赏仍复其家永免粮差若更能立功一体升赏其各边军士夺回牛马羊畜就均给与各军士虽千数以上亦不许入官又凡我军士能立奇功上赖  天威有能亲斩小王子火筛头来献者除升伯爵仍赏以千金臣又闻小王子被火筛啜哄赂以女子玉帛助恶为盗或者非其本心其小王子若能念朝廷累年赏赉大恩悔过效顺先斩火筛以献即移伯爵千金之赏厚与小王子并其部下盖彼乃夷狄不畏天道背弃朝廷犯顺异常神人共怒此令一下屈指可擒臣闻此虏不胜惋愤忠义所激言语迂直伏望  皇上俯赐裁处下之廷议则  宗社臣民曷胜幸甚外拟恤民足兵五条间或可采并用上陈一近年清军御史多怕降官于凡递年挨无军役郤将好百姓逼认其苦无诉今后可将前项年久清查不出者一切停止方可行召募等法一官吏人等见因为事充军多系年老其原籍少壮子弟愿代者取回编于附近卫所一生员在学年久无路出身愿报效者有司给与口粮差人伴送赴部官给鞍马什物衣甲许其随伍立功照例升赏有功愿入监者听一各处僧道少壮者中间岂无忠勇如愿报效亦许所在有司给以口粮差人伴送赴部给以什物等件许其随伍立功事定之日仍给官钱与娶妻室有功一体升赏一各处强窃盗或反狱或歇案未获者各许出官自首免罪有司给与口粮差人伴送赴部仍给与什物等件许其随伍立功亦一体升赏＜锍-釒＞入命所司议处以闻
　　○命武进伯朱洁领红盔将军侍卫
　　○乙未提督四夷馆太常寺卿李温以例乞致仕教师王佐等奏乞留之吏部以温屡被紏劾佐等违例保留请黜温而治佐等罪有旨温存留管事佐等姑宥之
　　○总督两广军务都察院左都御史邓廷瓒卒廷瓒字宗器湖广已陵县人景泰五年进士知浙江淳安县满九载不改官巡抚广西都御史张鹏独知其贤欲荐知梧州府会廷瓒丁嫡母忧去不果服阕迁太仆寺丞时贵州初开设程番府夷獠杂处吏部难其人特荐廷瓒为之守至则疏节简目因其俗而治之民夷以安久之擢山东左参政提督农务兼管水利再擢左布政使拜右副都御史巡抚贵州复丁母忧去服阕适贵州黑苗叛命奉敕往视兼提督军务寻改巡抚苗贼平因条上十一事多见采纳遂进左都御史召掌南京都察院事复敕提督军务于两广兼理巡抚事升左都御史至是卒赐祭葬如例廷瓒性不喜自修饰为知县至知府淹于常调者余三十年人罕知之其后程番之迹久而益著遂连有迁擢以至大用其平日设心平易人罕怨之者其征贵州功虽伟而纪律不严部下多妄杀冒功者人不能无议云
　　○光禄寺寺丞张庆以例乞致仕允之庆科道官所劾者也
　　○时有旨命于原选听征官军之外再选京营官军二万操练待用并不拘资格推举谙练军事谋勇著闻堪为统领将官者三四人以请兵部言营州后屯卫指挥同知赵昶及义勇前卫闲住署都指挥佥事焦元羽林前卫带俸都指挥佥事韩玉虎贲右卫带俸正千户吴钊俱可用命升昶为署都指挥佥事与元玉俱统领官军操练钊姑仍旧职听调杀贼仍令此外有将官堪用者再访推三四人闻奏  上谕兵部臣曰京营军士缺伍数多尔等累奏查选尚未举行其计处以闻兵部尚书马文升等奏谓臣等窃惟京营军马拱护宸极张皇国威内防奸宄外服四夷兵政之大莫切于此历年既久不能无毙团营军士一十二万逃亡事故者固多而各营未补者亦众本部尝以秋班未选累疏上陈值工作迭兴各供差役未遂施行兹者北虏寇边上廑  圣虑特降纶音即今已命本部右侍郎杨谧并科道官通行查选三大营军士以备领马以实营伍候点选毕通行取送团营以补原少之数仍候秋班官军到日奏请内外官员再行查选命待秋班官军到日仍会官查选务使营伍充足毋虚应故事
　　○虏数入大同灭胡墩等处杀虏人畜分守都指挥阎福守备都指挥张铉俱下巡按监察御史逮问拟充军且谓顷以参将秦恭免暂令福代之而铉代福备左卫城视有常职者罪或有间福亦常督军追还所虏功可赎罪并奏劾秦恭左监丞蔡恩亦宜治问  上以情轻律重皆免充军铉降一级广等二级俱带俸差操福宥之恭恩免逮问仍令戴罪杀贼
　　○丙申赐代府辅国将军聪□氵门赤□奉国将军聪洄聪游庆府辅国将军鼒枯秦府奉国将军秉椸秉样晋府辅国将军表杶宁府辅国将军宸浫周府镇国将军安湅安汲辅国将军安浣安沟安瀑诰命冠服如制
　　○升守备倒马关指挥王佐守备紫荆关指挥王永俱为署都指挥佥事从兵部请也
　　○兵部奉旨疏上在京武臣材勇可取者武安侯郑英永康侯徐锜襄城伯李鄌南和伯方寿祥都督佥事杨玉都指挥文锦及在外都指挥丁玉等凡五十七人谓各官俱未经任使请以次随长简用从之
　　○丁酉顺天府府丞蔺琦乞致仕不允大理寺左少卿刘瓛太仆寺寺丞祝献乞致仕允之三人俱常被劾而瓛献被劾尤甚也
○遣内官祭中霤之神
○监察御史胡希颜陈边务六事一举将才谓太常寺少卿杨一清太仆寺少卿王质狭西佥事陈珍皆文臣之知兵者延安卫指挥时源榆林卫指挥姜汉绥德卫指挥朱铠庆阳卫指挥魏镇皆武臣之材勇者乞命于大同等处杀贼候有功一体升擢一足兵食谓各边军储所积无几乞敕该部于大同居庸紫荆等关速为处置以备支给一信赏罚谓国家之患每生于蒙蔽军政之坏多由于姑息今后官军有能奋勇杀贼树立奇勋者即验功升赏其或坏奸避难失误军机及冒报功次者必明正典刑以为将来之戒此外复有募民兵赎罪囚选健马三事下所司知之
　　○戊戌提督军务户部左侍郎许进等师在大同久无功至是以游击将军李祥等先后所获虏首二十八级马百余匹器仗二千余事上闻  上曰各官拥兵自守不闻临阵破贼却将各处斩获掇拾遮掩兵部其议处以闻
　　○先是监督太监金辅总兵官平江伯陈锐提督军务侍郎许进等议委大同总兵官王玺宣府副总兵白玉及游击将军张俊各领官军分地御虏至是进劾奏玺玉二人所守之地连被杀虏人畜请治重罪别选将代之而降责玉令戴罪自效  上曰许进参奏将官乃不与监督总兵会(同)同奏其偏执不和如此兵部即推举宜为提督者代之回京其所奏事情仍议处以闻
　　○南京监察御史李裕中等以边患言六事一愿近法  祖宗夙兴视朝使群臣知  陛下有忧勤之心四夷畏  陛下有奋发之志其退朝之余引接宰执大臣访以政治得失从容论诘毋惮烦劳一谓总兵官陈锐未经战阵而京军亦未尝对敌万一轻出为患非小乞将陈锐等留于边城以壮声势其战守则择边方将卒用之仍敕各边镇巡等官举堪为将官者试其才能稍优廪饩以俟有功升用其镇守官隐占精壮军余悉令退出操备仍将近日误事将官重寘刑典官军死事者厚加褒恤以示劝惩一谓佛老为害我  祖宗特以为传流已久姑存而未革耳今乃用之修设斋醮殆无虚日昔宋溺意斋醮祈穰致有金人之祸伏望以宋为鉴移其所费以劳边军一谓近来乞恩传升之官倍加于昔如尚宝司少卿祝祥以贵戚葭莩而改职南京锦衣卫指挥佥事陈禄以内臣恩私而升官臣等尝特论之皆未施行乞敕吏兵二部备查文武官但由传升者悉皆革去若曰已往勿论今后不许是乃外迫公议内惧忤旨姑为宛转之说以欺人非尽忠于  陛下者也一谓狭西山西河南山东并直隶地方民多勇壮近因夫役科派颇致怨言乞遣大臣巡视其地罢黜府州县官之贪暴不职者其夫役科派量为裁减至如倒死马匹拖欠粮草并人命疑似争讼久禁者并蠲免释放以安民生一谓灾异迭见及胡虏入寇皆庶官不职所致如礼部尚书徐琼屡劾不退大理寺少卿刘瓛夤缘留用南京户部侍郎郑纪奔竞嗜利兵部侍郎黎福衰病不振太监任良贪刻无厌引惹边衅将官王玺畏怯不进失误军机此皆不职之尤者也乞将徐琼等放归田里任良等明正典刑使庶官知所激厉以趋事功命下其奏于所司
　　○时镇守辽东太监任良总兵官李杲巡抚都御史张玉以罪取回仍各具疏自辩兵部覆奏谓良等饰词奏扰请正其罪  上命杲玉各致仕良俟至京日别用
　　○夜彗星不见
　　○西方流星大如盏色青白自太微东垣西北行至近浊
　　○己亥朝鲜国王李＜忄隆＞遣陪臣同知中枢府事金谌等奉表文方物来贺  万寿圣节赐宴并彩叚衣服等物有差
　　○庚子改南京吏部尚书秦民悦为南京兵部尚书参赞机务
