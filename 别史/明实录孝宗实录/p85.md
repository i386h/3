<!-- { "loadSidebar": true } -->
　　○赐监修总裁纂修等官太师兼太子太师英国公张懋等七十一人宴于中军都督府保国公朱永尚书王恕叶淇耿裕马文升贾俊都御史白昂待宴旧例宴于礼部时礼部焚毁始营建故请从督府
　　○升纂修太常寺少卿兼翰林院侍读傅瀚为太常寺卿詹事府少詹事兼侍读费訚为詹事俱兼侍读学士南京国子监祭酒李杰加俸一级左春坊左庶子兼侍讲学士李东阳右春坊右庶子兼侍讲董越俱为太常寺少卿兼侍讲学士左庶子兼侍读谢迁吴宽右庶子兼侍读陆简俱少詹兼侍讲学士侍读曾彦杨守阯俱左谕德侍讲刘戬王鏊俱右谕德杨杰梁储俱司经局洗马左赞善张元祯南京翰林院侍讲学士修撰刘机杨廷和编修张澜俱侍读修撰武卫张苪编修刘忠邓□□夜黄珣张天瑞俱侍讲检讨杨时畼编修刘春徐瑞俱修撰誊录官太常寺卿林章龙暹俱升俸一级山东布政司左参议马绍荣太常寺少卿吏部郎中姜立纲太仆寺少卿吏部员外郎李通工部员外郎王文琮俱本司郎中大理寺右寺正王佐王琎俱工部员外郎光禄寺署正陆华工部主事通政司经历毛显大理寺右寺正中书舍人张谷周文通俱升俸二级黄灿大理寺左寺副吴荣刘棨俱右寺副胡清徐鹗左右评事灿清俱加俸一级光禄寺署丞李瑄为署正王臣通政司经历鸿胪寺主簿靳塘蔡振俱光禄寺署丞何泽朱宾杨全俱试中书舍人刘安刘学陈伦俱户部照磨序班吴孜翰林院典籍自林章以下俱如旧供事各官原加俸孔目张翰升侍书仍管孔目事誊录监生许鉴陈瑜张克恭马昙韩琏陈大经董义张瓒王景俱授中书舍人办事吏李敬等八人照原资格除授
　　○以旱灾免直隶扬州卫及通州泰州盐城三守御千户所弘治三年屯田粮有差
　　○壬申
　　○升锦衣卫百户马良为本卫正千户良宜兴大长公主子也
　　大明孝宗敬皇帝实录卷五十四
大明孝宗敬皇帝实录卷五十五
　　弘治四年九月甲戌朔掌詹事府事太子太保兼礼部尚书丘浚上疏乞休致  上曰卿年德老成已升重职当勉就任不允所辞既而浚复两申前请俱优诏勉留之
　　○乙亥
　　○中都留守司都指挥佥事董昂赴京操备官军未至者十之一下刑部狱赎杖还职
　　○丁丑  孝恭章皇后忌辰  上祭  奉先殿遣驸马都尉游泰祭  景陵  命兵部右侍郎张海都察院右副都御史翟暄管理清黄  命凉州协守副署都指挥同知文锦充左参将分守庄浪等处
　　○戊寅　○升吏部左侍郎彭韶为刑部尚书南京户部左侍郎侯瓒为南京工部尚书巡抚狭西都察院左副都御史萧祯为南京工部右侍郎
　　○以旱灾免广西桂梧浔南柳度六府及南丹柳州等卫所弘治三年秋粮子粒有差
　　○乙亥
　　○南京兵部右侍郎王诏卒诏字文振真定赵州人天顺八年进士授工科给事中论事务持文体  睿皇后崩值秋享  太庙时议为不当以卑废尊诏言祀有丧不祭则移日请俟释服行之虽不果行然议祀者不能屈迁都给事中典问列会奏起请致仕尚书王竑李秉而斥都御史王越或有赞之者  宪宗召至便殿赐杖具诘责之众莫敢对诏仰而呼曰臣等言虽不当实区区犬马之诚非有他也论者壮之升湖广右参政以父忧去服除再任迁右布政使弘治初进贵州左布政使未几擢右副都御史巡抚云南奉诏录囚躬冒厄险触炎瘴平反颇众尚书吴云洪武中继待制王袆死事云南后祎赐议忠文令云南岁祀而不及云诏言于朝赐谥忠节与祎并祭四年赴任南京病卒六十四时诏官三品未及考  上特赐祭葬诏仪冠魁岸中坦夷自处不苟历官险要清约如平生时卒无子弟在侧官属为治后事囊无长物世称其谅直而惜其弗究于用云
　　○庚辰
　　○刑部尚书彭韶辞免新命  上曰卿练达刑名特兹升任所辞不允
　　○夜月犯建星北第二星
　　○壬午
　　○重阳节赐百官宴于午门○少师兼太子太师吏部尚书华盖殿大学士刘吉九年秩满吏部以闻  上曰吉侍朕年久辅导勤劳赐敕奖励加特进兼支大学士俸仍旧供职
　　○升吏部右侍郎张悦为本部左侍郎礼部右侍郎周经为吏部右侍郎  命所司给建安王造府价银七百五十两
　　○癸未
　　○赐肃府贡錝药品从其请也
　　○甲申
　　○巡按直隶监察御史王监之言臣奉敕提督南畿学校尝闻南京科场之弊明年又当乡试不先革正将恐奸伪益溢惟南京应试士人除百二十三处学校外又有国子监生及诸司历事听选官吏儒士辈进途既广弊端易生而贡院规模窄狭四面皆居民楼房围绕登高窥觇乘暗投掷巡绰难于关防怀挟易于进入况受卷弥封等所俱在至公堂上内帘上隔一板壁声息相闻举动便觉积年以来富贵子弟多方营图有买求编号将有学生员置在左右代作文字者有请托执事官吏截人文字以己名者有二更者不出潜入别号求人改作者有先藏旧文在内而临时取出誊写者巡绰官军多狥情不举近人增府官一员进入内帘科场一应公事俱属此辈岂不传递消息名曰革弊其实生奸故榜未揭而物色先定榜既揭而榜议交腾凡此弊端臣恐不特南畿为然乞敕礼部着详行南京都察院凡差监试御史务求刚正老成之人其应天府提调并一应执事官亦必慎择公廉端洁之士痛革宿弊贡院墙垣并受卷等所宜增高加棘充广迁移以杜弊源仍移各布政司一体禁革则真才可得而谤议自消矣命礼部知之
　　○广西都司都指挥佥事王玺以索贿殴伤属官为巡按御史所劾命逮治之
　　○太常寺少卿崔志端丁忧服阕复除原职
　　○乙酉  命给晋府庶人奇氵□聚及故庶人钟釨妻月粮并折支布绢绵花如例
　　○户部言今岁山东河南狭西地方年谷颇登其布政司并郡县积贮衣服首饰诸物请悉鬻之以银易谷为官军俸粮及预备赈济之用从之  命四川行都司故都指挥佥事萧通之侄瓒袭指挥佥事会川卫支俸差操
　　○丙戌
　　○改注后军都督府带俸都督同知侯谦于前府佥书管事
　　○丁亥  命巡抚狭西都察院右副都御史萧祯之侄弼为国子监生从其请也
　　○先是一日  上偶感风寒传旨欲调理数日暂免视朝于是大学士刘吉等具奏问安  上报曰朕今服药疾势暂退卿等各安心治事文武群臣英国公张懋等上奏批答亦如之
　　○庚寅
　　○夜月犯天街下星
　　○甲午○赠皇亲寿宁伯张峦故妾汤氏为安人并赐祭不为例从峦妻夫人金氏请也
　　○南京工部等科给事中毛理等言八月十一日南京地震屋宇摇动继而风雨晦冥雷电大作及苏松等处夏间大水淮扬等处蝗飞蔽天此皆灾异之大者伏惟  陛下去冬因星象之变敕文武大臣并科道官指陈君民利病时政得失群臣交章迭陈已蒙允纳精诚上通妖星寻退此天人交感之明验也然而灾异又迭见于  祖宗根本之地岂  陛下前日之所以应天者或有未至故复示此以警动之欤切见群臣去岁所陈愿  陛下每御经筵俯赐清问时接大臣咨访物情广开言路召用言事降谪之人禁止差官勘事取回镇守织造内官裁省冗费罢斥邪佞马政急务而进言以来中外仰望未闻  陛下经筵赐问某疑便殿与大臣而谏某事未闻敕劾部将言事降谪者取回某人差官勘事未蒙禁止镇守织造内官未蒙取回凡百用度未尽减省贪瘝邪佞之人未尽罢斥  陛下因灾以致警屈已以求言而与群臣所陈前事或舍之而未用或用之而未尽其何以弥灾召和乎又闻  陛下临御之初吏部侍郎杨守陈请遵  祖宗旧制开大小经筵以讲学御早午二朝以听政  陛下温言俞允今四年之间举行无缺诚盛事也臣等切念守陈之意以大经筵则礼法竣整早朝则侍卫森严君臣之间难以尽情冀于小经筵与讲官从容谕说而午朝可与大臣款曲辩议今小经筵与大经筵无异午朝与早朝不殊君臣间隔如故岂建言者之初意乎伏望  陛下自今于小经筵敕谕官将经史中有关于政治之大者撮其切要明白直解  圣心若有所疑乞加详问于午朝敕各衙门将紧切事件口奏仍乞少霁  天颜议其可否朝退之后常便殿时召讲官及大臣讲求义理咨访政事如守陈之说则经筵午朝不为虚文而禆益多矣有灾地方禾稼伤害人民困穷量加赈济议减税粮庶免小民流离之苦命所司知之
　　○丁酉  皇长子生
　　○赐庆成王奉国将军表柫赐曲王府辅国将军奇溤诰命冠服如制赐阳曲王府贺县县主并仪宾郝□□玺长平县主并仪宾叚杲诰命冠服如制
　　○福建漳州府强贼温文进聚徒三百余人攻劫漳平县治开狱放囚烧毁民居复流劫安溪县聚众至三千福建守臣调附近卫所官军及民兵剿捕之擒获七十人斩首一百三十五级败溺死二百余人余党解散守臣上其事兵部请查勘各官功过以闻从之
　　○戊戌  上复传旨谕诸司曰朕疾虽平但气体尚弱更须调理数日且免视朝
　　○己亥
　　○直隶三屯等营及滦阳等营同日地震有声
　　○庚子
　　○升河南按察司按察使樊营为应天府府尹吏部郎中毕亨为顺天府丞南京通政使司右参议张贡为南京太仆寺少卿贵州按察司佥事李孟目□巠为云南按察司副使
　　○湖广镇巡等官劾守备施州都指挥柴皞不在任请取回都司带俸仍命前守备都指挥佥事夏仕麒代任从之
　　○狭西秦州及宁远伏羌礼三县地震声如雷房屋震动
　　○丁丑  宪庙惠妃郭氏薨辍朝三日命祭葬诸礼仪如安妃姚氏例
　　○赐楚府寿昌王庶第四子名曰钧钓韩府镇国将军徵鈱第七子曰偕沰辅国将军徵鈲庶子曰偕淢庆成王府辅国将军钟镬长子曰奇溧革爵将军钟錎长子曰奇濋永和王府镇国将军奇洪庶第四子曰表棷西河王府镇国将军钟锭庶第五子曰奇泷
　　○升福建都转运盐使司同知高辅为本司运使
　　○四川按察司佥事陈琏丁忧服阕复除湖广按察司
　　○壬寅  命建兴王府于湖广之德安汝正府于河南之卫辉益王府于江西之建昌
　　○给赐宣府各路守了并哨操夜不收官军九千四百七十二员名衣鞋各一副
　　○给宁府故革爵临川王之女并其夫之随居凤阳者眷属五人月米各六斗柴一百二十斤岁冬衣一事
　　○癸卯
　　○给内府供用库幼匠三百人岁各布一疋绵花一斤从太监张韶等请也
　　大明孝宗敬皇帝实录卷五十五
大明孝宗敬皇帝实录卷五十六
　　弘治四年十月甲辰朔孟冬享  太庙
　　○遣驸马都尉蔡震杨伟分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○遣内官祭司并之神
　　○初有旨命给内府上衣监匠役米馔光禄寺卿胡恭言此辈俱有本等月粮又曰支直米可无复与  上命姑依旨送用工完即止
　　○丙午○升詹事府詹事兼翰林侍读学士费阁为礼部右侍郎南京都察院左副都御史李益为南京户部左侍郎河南布政司使王宗彝为都察院右副都御史巡抚狭西
