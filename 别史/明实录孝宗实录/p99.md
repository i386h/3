<!-- { "loadSidebar": true } -->
　　○丁巳礼科都给事中林元甫等言近有旨令光禄寺查皇坛器皿数目胡恭等皆知领状手本明白故将皇坛字样隐匿惟以造办事情覆奏意在嫁祸监收户科给事中丛兰以图免罪及丛兰奉旨陈状方知真情终当败露却又擅用印信具奏伏罪数日之间二次陈奏其皇坛字样前则隐而不言后则以为失于查对展转蒙敞于时  皇上就置丛兰于罪不令陈状则领状手本丛兰不敢自进胡恭等晏然为无事之人其情状何由而败露哉况胡恭窃禄日久清誉无闻先被言官紏劾后又夤缘复职最为士论所鄙乞下恭等于理并署正张庆等俱论之以法以为臣下欺罔之戒监察御史陈璧等亦以为言  上曰胡恭等欺罔法当逮问但前已处分堂上官通前罚俸各三月四署官各半年璧等奏内有  先帝字不摽出亦当究治姑宥之仍各罚俸一月
　　○戊午刑部尚书彭韶等言监察御史彭程监收光禄寺钱粮近以＜锍-釒＞论修斋器用下锦衣卫狱移文本部拟罪程为御史论谏乃其职事但不能极言见今本寺钱粮消乏之由却称弊端所起援引往年李孜省等事致触  圣怀伤念  先帝诚为有罪然原其心不过欲因事纳忠而已仰惟朝廷清明臣等于此际忝备卿佐每叹为千载难遇但思四海之大日引月长民穷财尽又未尝不惕然深惧也且以光禄寺言之支费泛滥钱粮缺少凡一应牲口油果等物悉皆赊买久无可还各色铺行往往逃窜及今若不樽节恐无以善其后乞令本寺将每日支费之数不分公取私取备开上陈取自  圣心何者当减何者当削痛加裁省则群情震慑退无言不过岁时之间自可充积不匮矣臣等偶因由狱所及輙敢妄陈伏望  圣慈将彭程并光禄寺事从容处置以悦人心天下臣民不胜幸甚得旨每日支费令光禄寺开数来奏
　　○己未周府镇国将军子＜土充＞同鑯各乞诣先茔展祭得旨俱许明年春祭扫一次祭毕即回
　　○朝鲜国王李娎遣陪臣吕自新郑佸等贡方物朝贺赐宴并彩叚衣服等物有差
　　○南京户科给事中罗鉴等应诏言五事一理漕河金沟浅之阻宜于大河西岸开河避之阻宜于孙村西岸开河避之一预教养两京武臣子弟之在武学者虽读武经乞令仍读四书虽考策乞仍加论一道在外应袭堪教养者即选送本处儒学亦视武学例作养提调学官按月下学试策论并下教场试弓马定其优劣奏报巡按等官至则必加考验袭职之后查常居优等者任用之一宽徵求凡灾轻去处徵粮灾重去处量徵价一司借贷凡遇荒歉民间有蓄积者官府给以印信簿籍听其借贷收成之日有负者官为催取一明法律今选用府佐县正等官惟取文艺而不及招拟以此多不习法律到官处事鲜不为吏人所饵乞令今后监生注选等项俱兼考招拟命所司知之
　　○庚申福建布政司左布政使陈宾乞致仕许之
　　○命给致仕南京工部尚书胡拱辰诰命从其请也
　　○辛酉鲁府诸城郡主卒赐祭葬如例
　　○壬戌给兴王两淮余盐岁一千引
　　○癸亥夜月犯毕宿大星
　　○甲子升授寿宁侯张峦勋阶为特进光禄大夫柱国岁加禄米二百石封号仍旧赐诰券并三代妻室封赠
　　○泰宁等卫都督撒因孛罗等遣头目哈答孙等并都指挥头目等官肯帖该等来朝贡马驼赐宴并衣服彩叚有差仍回赐撒因孛罗等彩叚表里付哈答孙领回给赏○宁夏地震明日又震  乙丑  孝庄睿皇后忌辰  上祭  奉先殿  遣驸马都尉齐世美祭  裕陵
　　○丙寅赐韩府辅国将军徵鎒嫡子名曰偕沼奉国将军偕漖嫡子曰旭摇沈府永年王长子诠＜釒爵＞第六子曰勋洸楚府辅国将军均金□卒第三子曰荣江均扣长子曰荣浩宁化王府辅国将军钟鐖庶第七子曰奇淑奉国将军奇沦嫡长子曰表棁嫡第二子曰表木□乃
　　○丁卯  孝穆皇太后忌辰  上祭  奉慈殿遣驸马都尉齐世美祭  茂陵
　　○戊辰代府怀仁王成钯薨荣定王之孙镇国将军仕□之子母梁氏天顺六年生成化七年封辅国将军弘治四年袭封怀仁王至是薨年三十一讣闻辍朝一日赐祭葬如制谥曰恭和
　　明孝宗敬皇帝实录卷之六十四终
　大明孝宗敬皇帝实录卷之六十五
　　弘治五年七月己巳朔孟秋享  太庙
　　○遣内官祭司门之神
　　○庚午礼部右侍郎艾福卒福字天锡湖广襄阳人天顺四年进士授监察御史成化初巡按山西考核官庶黜不职者九十人旌其能者七人审录重辟有童年十三分盗赃米一釜怜其幼特请释之遂用是起名三年复按浙江以父丧归八年擢光禄寺少卿十三年升卿凡典御膳及诸供应皆区画有定十四年上＜锍-釒＞请省异教供饩坐系诏狱夺俸六月十九年擢礼部右侍郎仍掌寺事累上＜锍-釒＞乞归始命致仕家居八年卒年七十三讣闻赐祭葬如例福为人通傥习于世故颇伤软熟晚在光禄为近幸所侮不能堪累乞退避竟遂其志以去人亦以是多之
　　○辛未  万寿圣节遣驸马都尉杨伟黄镛分告  长陵  献陵  景陵  裕陵  茂陵
　　○遣仪宾周钺告  景皇帝陵寝
　　○遣内官告  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司进表并礼物官员人等钞币有差
　　○壬申  仁孝文皇后忌辰  上祭  奉先殿遣驸马都尉杨伟祭  长陵
　　○甲戌实授都察院理刑知县等官王鼎丁餋浩樊廷选郭镛周进隆张纶金献民王哲俞琳韩春王珀方荣刘绅张天衢荣华刘芳张黻沈元杨炼刘伟国瑀高崇熙张闻连盛为监察御史鼎养浩河南道廷选镛进隆纶献民浙江道哲琳江西道春珀狭西道荣绅广西道天衢华芳湖广道黻元四川道炼伟云南道瑀山西道崇熙闻盛山东道
　　○增南京巡街御史为二员故事南京巡街止御史一员至是从监察御史曹玉奏乃增一员
　　○乙亥通政使司奏在京各衙门有印信奏题本许径自封进其余建言自陈或认罪等奏本宜遵诸司职掌俱赴本司投进违者请治以罪礼部覆奏从之
　　○宣府分守右参将杨彪擅领官军出境扑贼无功兵部请治其罪诏宥之罚俸两月
　　○命云南都司都指挥使赵晟充右参将协守贵州兼提督清浪等处
　　○丙子德王见潾奏保本府典宝副白訚等九人升补典宝正等官皆许之
　　○以贵州有警开中云南盐课四万八千余引四川一万九千七百余引俱听于都匀清平等仓上纳以备边饷从本布政司参政沈棨奏也
　　○丁丑南京监察御史马炳然言南京新江口并大教场俱侯伯重臣坐营而神机营并小教场二处止用指挥坐营管操请如在京诸营例改任侯伯都督以重其事兵部覆奏从之
　　○巡按广西监察御史郑惟桓以古田獞贼前射杀副总兵及参议等官参奏当时在哨把总都指挥麻林领哨指挥马胤等三十五人坐视不救别哨把总都指挥宋宁等五人相去不远不行领军剿捕请并究问从之惟指挥邢胜以在阵被伤特宥之
　　○戊寅命修葺宋武穆王岳飞祖茔之在汤阴者有司春秋致祭仍拨人守视从鸿胪寺少卿李鐩奏也
　　○南京右军都督府都督同知王铨卒铨正统年由舍人随征迤北后迎还  英宗圣驾预讨曹钦随征建州累升前职掌府事协管大教场至是卒赐祭葬如例
　　○己卯  皇太后圣旦上率亲王上寿文武官命妇朝贺
　　○赐百官宴于午门
　　○赐各王府庆贺官员人等钞币有差
　　○庚辰虏入古北口羊儿谷杀伤军士分守右参将王志失于防御停俸两月
　　○辛巳升福建布政司右布政使蒋云汉为本司左布政使
　　○命右春坊右谕德王鏊司经局洗马杨杰为应天府乡试考试官
　　○授翰林院庶吉士苏葵为本院编修○壬午刑部尚书彭韶等以鸿胪寺少卿李鐩请删定问刑条例议曰刑书所载有限天下之情无穷故有情轻罪重亦有情重罪轻往往取自  上裁斟酌损益著为事例盖比例行于在京法司者多而行于在外者少故在外问刑多至轻重失宜宜选属官汇萃前后奏准事例分类编集会官裁定成编通行内外与大明律兼用庶事例有定情罪无遗从之
　　○狭西礼县地震有声
　　○癸未中元节遣驸马都尉蔡震马诚分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝○虏入宣府镇安门墩遮获逻卒守臣请罪分守右监丞杨聪右参将绳律守备都指挥孙良守墩百户戴琪等命琪等下巡按御史逮问聪等并戴罪杀贼
　　○升郧阳卫指挥使康泰为署都指挥佥事守备郧襄地方
　　○乙酉山东嘉祥县儒学训导娄奎言本县系郕国宗圣公曾子阙里庙堂配享有子思阳肤公明宣等数人乞视孟子庙制惟留子思一位配享阳肤以下悉列两庑祝文乞增以沂国述圣公配数字庶子思不混于他贤又孟子门人皆有封爵曾子门人至今称名颜孟子孙皆授博士主祭曾子子孙乃流落他所乞如例封其门人访子孙遗派之在江西赣榆二处者择贤而有学者官之俾之主祭以昭圣代祀典下所司知之
　　○丙戌  太宗文皇帝忌辰  上祭  奉先殿遣驸马都尉游泰祭  长陵
　　○赐靖江王约麒纱罗袍服各一袭从其请也
　　○初晋府永和王奇淯以罪革岁禄十之五至是其子表桻袭封请照旧支给得旨米钞中半全支
　　○丁亥升福建布政司左参政叶宣为本司右布政使浙江按察司副使高铨为河南按察使
　　○戊子重修礼部成
　　○四川播州宣慰司土官宣慰使杨爱遣长官蒋辅等贺  万寿圣节赐彩叚钞锭有差
　　○命故靖江昭和王预支弘治四年禄米七百石免还官
　　○己丑增给紫荆关浮图峪口军士骑操马五十匹从巡按御史张鸾奏也
　　○升哈密卫故都督佥事赛亦撒隆之侄写亦虎仙都指挥使哈剌参俱为都督佥事以土鲁番献还哈密城池多写亦虎仙等前后抚谕之功也
　　○辛卯赐楚府江夏王均鋷庶长子名曰荣氵□贺庶第二子曰荣漠秦府永寿王庶第三子曰秉柽镇国将军诚浩庶第五子曰秉栾辅国将军诚氵□悉庶长子曰秉样嫡第二子曰秉椸靖江王府辅国将军相缙嫡长子曰规耳□善灵丘王府辅国将军成金□希嫡长子曰聪澜庶第二子曰聪泙上高王府革爵镇国将军觐钏庶第二子曰宸滋○云南曲靖卫知事李晟以所纂正兵跋语正兵要旨文武通训来上下兵部议以为窒碍命置之
　　○壬辰升湖广布政司右参议李俊广西梧州府知府陈禾□彧俱为布政司左参政监察御史刘洪李隆刑部郎中陈章江西按察司佥事江源福建佥事杨廷贵俱为按察司副使俊山西禾□彧福建洪浙江隆狭西章湖广源四川廷贵云南
　　○赐秦王诚泳四书大全等书沈王幼＜土学＞之弟永年王幼塨医药各从其请也
　　○癸巳内阁大学丘浚复以疾乞致仕  上曰朕以卿文学老成方隆委任有疾宜善调理不允休致
　　○命南京工部右侍郎黄孔昭之孙绾为国子监生从其请也
　　○岷府安昌王膺铺及韩府通渭王徵銶各乞医治疾命武冈州及平凉县各遣医士往视之
