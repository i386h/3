<!-- { "loadSidebar": true } -->
　　○  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼仍赴文华殿贺  皇太子  太皇太后  皇太后  中宫皆免命妇朝贺
　　○丁巳文武群臣朝亲王于奉天门东廊
　　○庚申巡按直隶御史杨纶奉例考察请黜老疾不谨等官大同府山阴县知县甘润等十七员吏部覆奏且请留内历任未及二年朔州知州党进等三员从之
　　○辛酉尚宝司司丞郑宗仁丁忧服阕复除原职
　　○命兵部右侍郎王宗彝都察院右佥都御史陈纪清理军职贴黄
　　○命留守左卫署都指挥佥事甯瑄守备汝宁信阳等处
　　○壬戌户部覆议巡抚顺天等府都御史张淮所奏西城坊额设库秤十名太仓银库库子十名俱宛平大兴二县佥充役至五年三年方满富民轮当已困今宜每县每处裁减二名崇文门分司收钞主事所用银朱纸墨旧例取办于宛大二县今宜令于商税钱内支用从之
　　○给辽府沅陵王恩铈妃秦民养赡米岁一百二十石
　　○给楚府故镇国中尉显摭恭人李氏并使女养赡米岁五十石
　　○甲子  上御奉天殿传制遣阳武侯薛伦怀宁侯孙泰会昌侯孙铭永顺伯薛勋成安伯郭宁广宁伯刘佶清平伯吴琮武平伯陈勋兴安伯徐盛丰润伯曹恺怀柔伯施瓒武进伯朱洁工部左侍郎曾鉴通政使司左通政毛伦持节充正使尚宝司卿杨泰鸿胪寺少卿孙绳吏科左给事中魏玒户科给事中李禄刑科右给事中王洧中书舍人陈瑞张克恭户部郎中张濂王琰兵部员外郎李浩刑部郎中赵宽员外郎于凤喈主事童琥工部郎中张寿充副使册封辽府世子宠涭为辽王妃杨氏为辽王妃郑府世孙祐枔为郑王西城兵马指挥郑锦女为郑王妃郑王第十二子见渻为真丘王东城兵马副指挥王铠女为郑府庐江王妃监生王缙女为郑府丹阳王妃指挥同知刘渊海女为荆王妃赵府襄邑荣惠王庶长子镇国将军祐榉为襄邑王周至庶第十九子安涠为邵陵王庶第二十子安潏为莱阳王庶第二十一子安潟为东会王周府临湍荣惠王庶长子镇国将军安瀺为临湍王南城兵马副指挥江夔女为鲁山王妃岷王庶第二子彦泥为南安王晋府义宁荣康王嫡长子表槻为义宁王夫人李氏为义宁王妃云丘简靖王长子奇渲为云丘王夫人李氏为云丘王妃秦府汧阳端懿王嫡长子诚洌为汧阳王永寿庄僖王庶长子镇国将军秉欓为永寿王夫人汤氏为永寿王妃保安荣穆王弟镇国将军诚渌为保安王夫人王氏为保安王妃东城兵马副指挥卢瓘女为秦府临潼王妃宁府宜春王长孙宸浍为宜春王夫人黄氏为宜春王妃北城兵马副指挥侯祥女为代府溧阳王妃南城兵马副指挥周达女为吉府常山王妃东城兵马副指挥徐瓒女为伊世子妃西城兵马副指挥丁鹏女为唐府郾城王妃南城兵马副指挥郭亮女为唐府卫辉王妃东城兵马副指挥陈僖女为庆府巩昌王妃
　　○夜西方流星如盏色青白光烛地自匏瓜西行至近浊乃散
　　○乙丑太子太保兼都察院左都御史王越复以老疾辞总制甘凉之命  上曰卿才望老成练达边务特兹起用宜勉就职以副委任所辞不允
　　○开设湖广郧阳府保康县
　　○应天府府尹高敞卒敞字德广直隶昆山县人成化八年进士授礼部主事历升员外郎郎中顺天府丞以父忧服阕改应天府进府尹在礼部时数奉使于外岁无宁居畿内饥尝上＜锍-釒＞请发内帑银五万两赈济所活甚众及为府尹政颇尚平易然亦无大治绩云
　　○丙寅授进士周玺徐昂熊伟艾洪周鼎邹轩尚衡为给事中玺吏科昂户科伟洪鼎兵科轩刑科衡工科
　　孝宗敬皇帝实录卷之一百三十一
　明孝宗敬皇帝实录卷之一百三十二
　　弘治十年十二月戊辰朔  上视牲于南郊
　　○是日晓刻金星犯东咸东第二星
　　○己巳升大理寺右寺副王希旦为广东按察司佥事
　　○庚午北虏劫掠赤斤卫部落肃州抚夷百户刘达合番汉兵四百余人败之于王子庄斩首九级驱回原虏夷人男妇七十四人牛羊二千一百有奇
　　○辛未狭西上丹堡草坡等族番人索剌汪秀等来贡赐彩叚绢钞等物如例
　　○壬申治两广官军杀良民为功者罪初广西猺獞匿高州山巢流劫诸村寨总镇等官奏委参将毛伦姚英布政使陶鲁率都指挥佥事孙璧指挥白瑛孙铭张瑀任俸等分道进剿璧违令先发贼遂惊遁璧逗遛不前铭等至皆列营自守遣将士四出搜山有陈朝晏者诬怨家为贼铭不察并其妻子杀之以为功自是奸民乘势杀人报功而分其财瑀俸等皆不禁又侵盗所得赏银为巡按御史所劾  上命给事中吴仕伟御史邓公辅即其地阅实至是奏其狱凡贼所劫化州茂名石城等五州县梁家沙堡等五十余村前后有至十五次者官军死伤者甚众斩贼首止八级而所杀良民几三十人奸淫妇女及掠卖者无算都察院议拟以闻  上以诸人奉命征剿不能灭贼而乃杀良民以为功厥罪深重命诛其所遣将士潘熊李真等三十有四人除瑀俸等七人名发边卫充军璧铭及姚英已死降其承袭者三级余各治罪有差陶鲁等下御史逮问总镇太监王敬总兵官毛锐姑宥之降敕切责仍罚锐俸三月并榜示各边有犯此者必罪不宥
　　○癸酉以汝王等四王将之国命礼部会官议可封之地以闻
　　○辽东总理粮储户部郎中王璠以边城缺草请以定辽广宁等库赃罚等银二万六千二百余两收买备用并乞以各库原贮赃罚叚匹等物折给军官俸钞兑出钞银亦以为买草之用户部覆奏从之
　　○先是寿王将婚命以两淮盐一万引助婚礼费至是婚期已近而盐价未至乃命借支太仓银万二千两充之
　　○户部覆议英国公张懋等所请减免秋青草束谓办草固为良法但力有不敷使以月粮陪纳则人情难堪宜自今以十分为率量免三分所免之数遇勇士该支秋青草月分令于太仓库折草银内支给每草一束折银一分其余七分仍行各卫徵放庶国用民财两不妨碍从之
　　○经略边务兵部左侍郎李介奏大同屏蔽京师逼临虏境川原夷旷戎马易于驰突所赖以捍御者惟在边墙往时外有大边内有小边设险严密易为保障岁久颓圮守臣不能修复弘治三年止修小边大边未及用力大边东自宣府界西至偏头关其间旧墙坚固尚堪防御者百五十余里今欲补葺者半之改筑者倍之并欲斩崖挑壕增墩益堡大约不过五百余里止用卒四万本镇三路并山西河南两班备御官军足以差拨每岁春用工不过三四十日二三年可完其冬班备御官军下班时借留两月应役至上班时存恤两月免其差遣资粮则应役月日俱于本边支给计兹役之费不当兴师万分之一况频年屡稔询谋佥同乞敕守臣候来年春和边围无警即督所部兴工事竣具奏遣官阅视行赏从之○甲戌户部左侍郎刘大夏奉命整理边储还奏宣府地险积寡已于东城置仓数十间未有以实之而顺圣川地肥饶屯田团种之外尚多私占请令巡抚巡按等官清查归官其军余原领屯田团种者每分额外量与余田勿令过二十亩清出归官者或原人领种或别召承佃每亩起科纳粮三升草一斤与东西二城并蔚州卫屯田粮料俱令运赴新修东仓及附近草场上纳倘宣府不足于农隙时运去备豫其他地方及西城蔚州二处不足宜发银就彼籴买不得那借至若怀来城尤为要害亦须增置仓廒籴蓄粮料以备仓卒之用户部覆奏从之
　　○先是以湖广巡抚官奏令本处各王府岁禄俱收土产之米不许别索白米增折病民至是吉王见浚奏红米不可食有旨令每岁与白米五千石○乙亥腊节赐百官宴于午门
　　○升福建布政司右布政使陈瑗为江西左布政使
　　○增设广东韶州府捕盗通判一员所属六县主簿各一员
　　○丙子先是左都御史王越受命止总制甘凉兼理巡抚及越至京乃奏甘凉孤悬一隅军士疲乏难以克敌有警欲调延绥宁夏两镇并请解巡抚之任  上命甘肃宁夏延绥三边军马俱听越总制调用巡抚甘肃都御史命别推堪任者充之
　　○命山西都司故都指挥同知高昇之子登袭原职太原左卫指挥使
　　○丁丑哈密卫及土鲁番使臣满剌阿力克等四人奏事至京兵部言四人尝赍敕责谕阿黑麻又今次取还狭巴及所掠人口请重加赏赐以酬其劳事下礼部议覆得旨正赏外每人加赏纻丝衣一袭
　　○戊寅巡按四川监察御史荣华奉例考察请黜老疾等官乐至县知县王道等三十员吏部覆奏从之
　　○以水灾免顺天府所属州县及直隶遵化等卫所粮草子粒之半
　　○己卯庆王寘鋻薨王庄王庶长子母妃张氏成化元年生二十一年封为洛交王弘治七年进封为庆王至是薨年三十三讣闻辍朝三日赐祭葬如制谥曰恭
　　○湖广左布政使兼按察司副使带管广东岭西道陶鲁奏比年两广用兵多藉土兵之力其土官土舍族目人等有功乞定为升赏之例兵部议谓土兵有功止于行赏例不升官但其愿赏者固多愿升者亦有之若概不加升恐无以示劝欲赏官世袭又事体难行请自今族目人等有功仍旧给赏土官土舍则听守臣第其功伐闻奏升授止终本身如长官升宣抚知州升知府者仍旧管长官知州之事衙门不得更易从之
　　○庚辰升河南布政司左布政使周季麟为都察院右副都御史巡抚甘肃
　　○旧例京营马匹支料不支草间以预备兴师暂令支两月草价每马月支银二钱后遂以为常后总兵等官请更益一月然或支或罢至是英国公张懋乞通支草三月户部覆奏请仍岁支草两月月支银二钱有旨准与三月月支银三钱
　　○是日晓刻水星犯木星
　　○辛巳安定王千奔遣使臣绰尔加等来贡回赐王彩叚表里赐绰尔加等宴并彩叚衣服等物如例
　　○壬午升河南布政司右布政使王珣为本司左布政使
　　○初乌思藏阐化王死其子班阿吉汪束劄巴乞袭封阐化王  上命番僧剌麻参曼答实哩为正使锁南窝资尔副之同剌麻劄失坚参等十八人共赍诰敕并赏赐彩叚衣服食茶等物往封之行三年至其地时新王亦己死其子阿汪劄失劄巴坚参巴班藏卜即欲受封并领所赍诰敕诸物参曼答实哩等不得已授之遂具谢恩方物并其父原领礼部勘合印信图书番本付参曼答实哩等赍回为左验至四川巡抚官劾其擅封之罪逮至京坐斩至是屡奏乞贷死  上以为番人不足深治特免死发狭西平凉卫充军副使以下宥之
　　○癸未夜月食
　　○月犯鬼宿西南星
　　○升广西布政司右参政徐镛为河南右布政使福建右参政李云为本司右布政使
　　○吏科左给事中林廷玉丁忧服阕复除工科
　　○辽府湘阴王豪壧建书堂以庋所赐书因奏乞堂名  上赐额曰谦勤
　　○先是江西龙南诸县数被流贼劫掠义民军兵人等以捕贼死者二十人巡抚都御史金泽请各录用其子孙兵部议谓死事义官其子弟宜授以七品散官复其家老人机兵充承差吏典免其听缺军余升小旗仍著为令从之至是泽复具名上请诏授七品散官者一人充承差者七人充吏者十人升小旗者二人
　　○乙酉升兵部郎中张韶为福建布政司右参政广东广州府知府林泮为广西右参政  上御奉天殿传制命太师兼太子太师英国公张懋充正使太子太保礼部尚书兼武英殿大学士刘健充副使持捧节册为寿王妃徐氏行纳徵发册等礼
