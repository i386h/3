<!-- { "loadSidebar": true } -->
　　○升山东按察司副使郝志义为四川按察使
　　○命监察御史陈玉提调北直隶学校
　　○癸未命南京户部尚书秦纮之孙学书为国子监生从其请也
　　○命赈恤河南祥符县民之被河患者
　　○甲申升贵州布政司右参政周宏为四川右布政使监察御史田奫为山东按察司副使
　　○木星昼见于己位二日
　　○乙酉  宪宗纯皇帝忌辰  上祭  奉先殿遣驸马都尉齐世美祭  茂陵
　　○晓刻月犯毕宿右股第二星
　　○丙戌升湖广宝庆府知府马自然为贵州布政司右参政
　　○丁亥赐蜀府辅国将军宾瀌并夫人周府镇国将军安瀛安氵□丘安泶安氵□委安潖安濑安涺安氵□驿辅国将军同鉐同钸同钒同鋆同鏴同金□委同鏙安淤安泄安氵□亦安渜安瀼同钶安澐安泚安泗安涧安滤安泡同钋同鋜安氵□茈同罐同鉾奉国将军安溍安潏安浴安泇安氵□邯安润安沱安浥安氵□还晋府镇国将军奇涏辅国将军奇氵□疌诰命冠服如制
　　○罢分守辽阳副总兵都指挥同知罗雄以镇巡等官奏其老病不能任事也
　　○夜月犯井宿东扇北第二星
　　○戊子命锦衣卫中所副千户李鄌袭襄城伯爵故襄城伯黼无子鄌其从兄也
　　○己丑赐郑府萧山郡主并仪宾司遵周府河内县主并仪宾张迪乐安县主并仪宾屈容定陶郡君并仪宾陈钺泗水郡君并仪宾张迪汤阴郡君并仪宾袁宁夏津郡君并仪宾杨南山永春郡君并仪宾张舜臣宜芳郡君并仪宾李三阳婺源郡君并仪宾张继恩太谷郡君并仪宾姜廷俊结安郡君并仪宾张鸾遂安郡君并仪宾萧＜王巳＞淮府怀安县主并仪宾王时用蜀府纳溪县主并仪宾王玺诰命冠服如制
　　○晓刻南京老人星见于丙位
　　○庚寅给秦简王妃养赡米岁五千石本色三千石折色二千石
　　○辛卯锦衣卫带俸署都指挥佥事马俊先坐私役军士发庄浪卫充军遇赦回卫闲住至是乞复职兵部覆奏谓俊于诏例止得还卫不得复职有旨复指挥同知原卫带俸不为例俊能通西北诸夷番语亦尝有功哈密故也
　　○罢分守镇番右参将都指挥佥事李能以巡抚都御史周季麟劾其不恤军士也
　　○命万全都司都指挥佥事张澄充副总兵分守辽阳等处
　　○壬辰直隶泗州知州许弼妻孙氏妒悍妾朱有娠三月孙怒以药毒之不死擕铁槌往逼曰汝不自决即以此击汝脑裂朱惧以帛自缢气且绝孙复以石压其腹羊毛塞其口鼻遂死抵暮棺载以出既而复苏为殡家所发刑部拟罪谓朱孕妇孙谋死二命幸未焚得不死比之殴伤致死者无异情重律轻宜从重治奏入  上特命杖八十离异归宗
　　大明孝宗敬皇帝实录卷之一百四十
　明孝宗敬皇帝实录卷之一百四十一
　　弘治十一年九月甲午朔总制边务太子太保都察院左都御史王越等上处置哈密事宜大意谓镇边疆者当率旧章服夷狄者当用世族哈密乃我  太宗开建之国狭巴实故忠顺王脱脱之族孙土鲁番不道劫而杀之致劳王师远征今阿黑麻悔罪狭巴来归若弃哈麻而不复则非所以率旧章置狭巴而不用则非所以用世族故臣等之愚以为仍宜封狭巴为忠顺王先令率其所部还居哈密朝廷原赐狭巴金印冠服表里银绢等物收贮肃州者请皆给之其哈密夷众所须修城器具及口粮牛具榖种之类臣等当量济之又回回头目写亦虎仙等及罕东赤斤所属城堡番达头目人等或协守哈密或互为声援并小列秃等夷素与哈密辅车相依者请各给赏以慰其心更请赐狭巴贵重服色以示殊恩至于哈密都督奄克孛剌等宜令与狭巴和亲他种头目迭力迷失等宜令仍居苦峪其诸给狭巴之物皆即受封所并付之不必远劳差官赍送哈密章下兵部会官议奏佥请如越所言  上从之命加赐狭巴大红蟒衣一件仍命择可往哈密赍赐者二人以闻兵部因复言使臣惟不遣为便以回回通事官二人应命从之
　　○丙申狭西答石等族生番族头劄石革等并东峰等族番僧癿丹劄等各来贡赐彩叚绢钞等物如例
　　○丁酉  孝恭章皇后忌辰  上祭  奉先殿遣驸马都尉林岳祭  景陵
　　○免归德卫今年秋班官军京操以被河决之患也
　　○给太监秦文等两淮盐价银二万四千两为织造之用其原请长芦盐八千引己之
　　○昏刻月犯西咸南第一星
　　○戊戌命万全都司都指挥佥事张俊充宣府等处游击将军
　　○己亥寿王将之国诣  长陵  献陵  景陵  裕陵  茂陵行礼
　　○庚子夜月犯木星
　　○辛丑先是户部右侍郎刘大夏以老疾辞  上不允命善加调理既而大夏复申前请时科道官多有奏留之者吏部因并具以闻  上曰大夏已有旨留用矣不必再辞
　　○壬寅重阳节赐百官宴于午门
　　○户部尚书周经等奏近奉旨令右少监莫英太监宋玉刘璟监督京通仓事臣等惟人君法令所以行诸天下而人莫敢不遵者信故也使行之未几辄自背之虽有善政人谁肯皇上登极之初裁革各仓监收内官近虽稍增于前旋纳言官之谏令今后俱依成化二十三年裁减事例官省事简一时传诵以为美谈不意今日复有莫英三人之命大与前旨相反弊甫革而复生令方行而自沮诚为可惜且京通两仓原设止总督一员监督二员而已当时各治其事未见废坠后虽渐加无益有损且生一事则有一事之害增一官则有一官之费况人品不同执拗者误事贪婪者侵削下至件当书写一切亲信者恃势求索无所不至故军斗脱逃官角□羊负累年复一年未有穷已伏望  皇上将新添监督官俱赐取回以后惟照成化二十三年之例差补则法令之行天下贴然信之矣  上曰莫英等业已委用姑已之
　　○乙巳贵州宣慰使司并四川石砫宣抚司各遣把事人等来贡赐彩叚钞锭有差
　　○丁未寿王诣  奉先殿行礼
　　○文武百官诣寿王府行礼
　　○给襄城伯李鄌岁禄一千石本色折色中半兼支
　　○命故崇信伯费淮支过禄米免还官
　　○戊申寿王之国陛辞  上御奉天门送之如仪
　　○己酉皇女太康公主薨礼部上丧礼事宜  上命照蔚悼王丧礼例行免辍朝并奉慰礼
　　○朝鲜国王李＜忄隆＞遣陪臣韩斯门等奉笺及方物来贺皇太子千秋节赐宴并彩叚衣服等物有差
　　○庚戌升通政司左通政毛伦为南京通政使
　　○辛亥赐晋府奉国将军表棂诰命冠服如制
　　○虏大入辽东宁远境官军拒敌死者十九人伤者二十九人右参将署都指挥佥事史赟逗遛不援为都御史张玉所劾兵部请下巡按御史治其罪从之○巡按江西监察御史陈铨奏律有八议之条且亲故馈遗不在六赃之禁窃见前刑部尚书何乔新始而坚操守于居官之时终而全节介于退闲之日中间秪以受亲故馈遗之嫌勒令致仕进退黯昧诚为可惜乞行勘本官如无疾则行取任用如有疾则慰劳嘉奖以存君臣故旧之恩以雪其终身污辱之玷以全大臣进退之节吏部覆奏请如铨言  上命已之
　　○南京广西道监察御史何歆等劾奏南京都察院左佥都御史侯恂右副都御史吴珉因争公廨互相忿詈失风宪大体并劾恂素粗暴曾经纠劾珉衰老昧于进退请调除别任或各令罢归以为大臣不职之戒有旨命所司看详以闻后珉上＜锍-釒＞言当恂詈臣之时臣未尝一与之辩臣得如大臣常例致仕幸矣吏部覆奏  上命珉恂俱致仕
　　○癸丑遣驸马都尉杨伟告祭  孝陵南京工部尚书萧祯祭后土之神以修葺南京都城故也
　　○甲寅升通政使司通政使元守直为礼部左侍郎仍掌本司事右通政高禄为通政使左参议王敞为左通政右参议陈瑶为右通政右参议姜清为左参议
　　○乙卯以泾王将之国升本府教读官翰林院检讨张显为左长史范兆祥为右长史中书舍人郭旵为审理正范仲温为审理副待诏杨敬等为纪善伴读仓库等官皆除授如例其仓库赐名曰保盈
　　○夜月犯天樽东第一星
　　○丁巳  皇太子千秋节文武百官早朝毕赴文华殿行庆贺礼
　　○赐百官宴于午门　○天下诸司及四夷庆贺官员人等宴于阙左门
　　○己未赐晋府城固县君并仪宾张相涔溪县君并仪宾徐士杰诰命冠服如制
　　○升大理寺左少卿陈璚为南京都察院左佥都御史
　　○辛酉命故襄城伯李黼过支禄米免还官
　　大明孝宗敬皇帝实录卷之一百四十一终
明孝宗敬皇帝实录卷之一百四十二
　　弘治十一年十月癸亥朔孟冬享  太庙
　　○遣内官祭司井之神
　　○遣驸马都尉蔡震于泰分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○升大理寺右少卿王鉴之为本寺左少卿左寺丞何钧为右少卿
　　○升漕运把总指挥梁玺刘点吴邈王宪崔谦徐恭汪副彭＜王晋＞俱为署都指挥佥事以各有转输劳也
　　○乙丑先是荆庶人见潚之子祐柄祐槢祐橙俱降为庶人并其余子女迁于武昌城至是已八年楚王均鈋为之奏请婚嫁许之
　　○升兵科都给事中杨瑛为太仆寺少卿○改分守代州参将都指挥同知姚信为右参将分守独石马营等处
　　○以山东修建泾衡二王府第免兖州青州二府并所属州县正官明年朝觐从镇巡等官奏也
　　○丙寅升大理寺右寺丞刘宪为本寺左寺丞监察御史吴一贯为右寺丞
　　○兵部尚书马文升等奏近年兴作大繁军士疲于工役凋敝日甚而南京武职宽衣大袖清谈恣肆武备日弛请禁止之  上曰军士疲惫武备废弛诚如卿等所言此后团营官军再不许奏拨上工各营提督并南京守备等官务加抚恤操练毋得因循怠忽
　　○丁卯三法司会官审录重囚得情真无词者八十三人情可矜疑者四十六人  上命慎真者依律处决情可矜疑内减死充军者二十二人监候者十人以废疾疏放者三人不孝杖一百发回餋亲者三人再问者五人
　　○戊辰授翰林院庶吉士濮韶陈霁叶德贾咏俱为本院编修汪伟王九思刘瑞俱为检讨陈＜訁恣＞革日□永杨禠张弘至徐忱陶谐俱为给事中顾潜胡献陈琳俱为监察御史咨吏科日□永户科禠礼科弘至兵科忱刑科谐工科潜山西道献广西道琳云南道陈凤梧为刑部主事
　　○礼部奏遣国子监生报讣干各王府者其启本请照在京公差及三司官朝见亲王例止用职名不称臣从之
　　○南京户部尚书秦乞致仕  上曰卿历官年久累效勤劳既以老疾恳辞特允所请给驿还乡有司月给米二石岁拨夫四名应用
　　○己巳升镇朔卫指挥使郭英为署都指挥佥事总督福建备倭
　　○庚午户部左侍郎刘大夏以疾乞致仕  上曰大夏既情辞恳切准回原籍调理令给驿以行待病痊之日起用
　　○通政使司餋病左通政张璞卒璞字韫玉直隶滑县人成化十三年进士改翰林院庶吉士授礼科给事中擢通政司右参议累迁左通政弘治初尝奉敕巡治边务条奏八事悉见彩纳其后以久疾乞归治特命驰驿还且令有司俟病愈奏闻至是竟不起讣闻赐祭如例璞魁梧闿爽望之者皆以伟器期之自给事中未三年骤迁参议其后为左右通政遂日渐衰落云
