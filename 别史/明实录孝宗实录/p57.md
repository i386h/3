<!-- { "loadSidebar": true } -->
　　○占城国王古来既返国复遣弟卜古良等移咨两广守臣言安南仍肆侵占居处无所乞如永乐时差官督兵守护镇守太监韦春巡抚都御史秦纮等会议以请事下兵部覆安南占城俱僻处海滨世奉朝贡乃  祖训所载不征之国比古来挈家至广东朝廷已降敕安南令其体悉今回奏尚未至且永乐时遣将发兵乃正黎季犛弑逆之罪非为邻境交恶之故兹黎灏修贡惟谨而古来肤受之愬容有过情若据其单词遂为遣兵冒险涉海征所不征恐非怀柔之道宜但令镇守等官回咨古来谓前此国王赴朝廷已命大臣处置优恤备至今送王人回具悉王国事情止交人杀害王子古苏麻王即率众败之仇耻已复安南再未见侵扰王之国土已亡而复存王之部落已散而复聚是皆天威所致今又言安南欲夺占前地安南素称秉礼岂其昏谬自取弗靖一至于此我守臣以王咨上闻朝廷特以安南未回奏事未尽明恐王犹以旧怨未释言或过情遽难偏听待安南奏至别处咨王知之王亦宜自强修政抚恤部落保固疆圉仍与安南敦睦如旧其余小嫌细故悉宜除弃若是不能自强专仰朝廷发兵远戍代王守国古无是理仍以此意谕卜古良给赐令回从之
　　○降敕诘责甘肃总兵官右都督周玉副总兵朱瑾初虏寇永昌卫滑石口杀掠人畜失于防御守备都指挥同知朱瑄已逮问兵部仍请罪责玉等故也
　　○戊戌  圣慈仁寿太皇太后圣旦  上率亲王上寿命妇朝贺
　　○赐百官宴于午门
　　○赐各王府庆贺官员人等钞币有差
　　○升国子监祭酒费闺为詹事府少詹事兼翰林院侍读充实录纂修官
　　○己亥增设宣府洪州旧堡仓场大小白阳二堡仓青边常峪二堡仓万全都司新开口堡仓场
　　○夜月犯天阴下星
　　○庚子升浙江按察司提学副使郑纪为国子监祭酒
　　○初速坛阿黑麻之去哈密也留牙兰及夷众六十余人守之至是哈密都指挥阿木郎觇知其虚弱请援于守臣调赤金罕东兵夜袭攻其城牙兰遁去斩获颇多事闻下兵部议命降敕奖谕镇守太监傅德等
　　○辛丑赐秦府郃阳王诚泓祖母潘氏人参沉香等药盖从王请也
　　○命公侯驸马伯仪宾弘治三年南京禄米各于通州仓预支二十石在京文职官正月分俸米武职官正月二月分俸银每米一石折银伍钱亦俱于通州仓预支通限十一月内支尽其京卫官军五月分粮俱限于十二月放支八月粮俱限于正月内放支盖以京都时方米价腾踊故也
　　○以旱灾免直隶宁山卫弘治二年屯粮二千九百五十九石有奇
　　○壬寅  上祭  奉先殿遣驸马都尉蔡震祭  献陵
　　○吏部右侍郎兼詹事府府丞杨守陈卒守陈字维新浙江鄞县人景泰二年进士选为翰林院庶吉士授编修预修大明一统志成化初充经筵讲官秩满升讲官  英庙实录成升司经局洗马转侍讲学士预修宋元通鉴以忧去服阕  孝庙出合命侍讲读文华大训成升詹事府少詹事仍兼侍讲学士弘治初升吏部右侍郎纂修  宪庙实录命充副总裁上章请角□羊部事且乞休命以本官兼詹事府丞专典史事至是卒年六十五讣闻赐祭葬谥文懿既而实录成赠礼部尚书守陈自幼聪頴日记数百言时名甚著及入翰林益肆力于学弘治初上讲学听政＜锍-釒＞其请午朝谓  升下之间居文华殿之时多处乾清宫之时少则心清理明政务可成而天下治矣  上嘉纳谕礼部午朝如守陈议为人恬静直易仕虽龃龉而守正不变为文闳辩奇丽一时人称爱重之所著有四书五经私抄等集藏于家但四书私抄谓大学简多错而朱子订定为可疑以所易置者为怡然理顺谓中庸有错简而朱子不之疑且不当分章句而分知仁勇费隐天道人道皆牵强谓论语纪载无伦次孟子中间多杂记乃皆易置之而于语孟又分类焉大意据王鲁斋以为二程尝更订汉儒之说朱子尝更定二程之论而因欲以己附焉顾不思程朱道契往圣汉儒曾不能窥其藩篱况订定庸学又皆据经文以为证非专以己意更之也守陈乃輙以己意订正圣经短长程朱谓为善学使后进敏慧者凡见有不同皆欲易之则四书五经其不至分离破碎之甚邪是不特乱道己甚而其好名求胜之私人亦不能无议云
　　○巡抚狭西都御史萧祯及巡按御史陈瑶奉例考察请黜秦府等府老疾等官左长史秦文等五员吏部覆奏从之
　　○命镇守湖广伏羗伯毛锐佩征蛮将军印充总兵官移镇两广广东都司都指挥佥事姚英充左参将分守雷廉高肇四府
　　○四川松潘番寇杀伤平夷等堡官军巡按御史劾巡抚守备等官失律之罪时兵备副使李敩方受委未至  上释敩不问并宥都御史童轩罪其指挥萧晟等十一人皆逮治
　　○工部议覆南京监察御史徐礼等所言乞革杭州荆州芜湖三处抽分司及原非奏拟处悉令停罢谓凡修造供应所需物料皆仰给于三处抽分之税难以停止川广板木既抽分于荆州复抽分于湖广芜湖是地方隔远原非奏拟去处所宜停止从之
　　○癸卯南京监察御史姜绾等既劾奏太监蒋琮罪刑部请移文于南京法司核实琮上＜锍-釒＞自辩谓其在京尝劾奏江西奸人李孜省等罪状黜其党与守备南京又尝紏发诸司过犯以此诸人连谋构陷因条析绾等所言而泛及御史刘恺方岳及南京诸司违法事且谓刑部尚书何乔新主事曾望宏皆孜省同乡奸党而绾亦江西人以故乔新不详虚实附和加参有旨行南京并勘而太监郭镛奉使两广过南京适法司会官于后湖勘主事卢锦给事中方向占种湖田事镛因驾官舟过湖观望御史孙纮等以擅游禁地劾之镛还而自辩因言锦向违法事多而言官蒙蔽不发请遣官覆按  上命太监何穆大理寺少卿杨谧锦衣卫指挥杨纲偕往绾等及琮更相奏愬绾等凡四章琮凡六章皆付穆等劾治奏至谓其各因私忿烦渎  圣聪琮不当占管投献芦洲湖地私嘱勘官及擅收班匠工银而所讦御史等官违法事及何乔新曾望宏为李孜省奸党其言皆诬绾等不当道辱监生及失举卢锦占种湖田事而所劾蒋琮违法事如妄保内臣批发状词亦多不实请并加逮问都察院议以为穆等所奏止是勘词无诸人疑状而琮绾续奏又未勘报请仍行穆等重勘归结于是绾及御史金章刘逊孙纮纪杰曹玉谭肃徐礼余浚皆就逮而琮所占官房酒楼地悉归之官云
　　○兵部左侍郎何琮卒琮字文璧浙江仁和县人景泰五年进士选为翰林庶吉士预修寰宇通志授礼科事每对仗弹劾音吐清亮  英宗皇帝特注意焉满剌加国请封琮当出使所司以名闻  上顾左右曰兹面黄白善奏事者耶曷为遣之即内批改他给事中一日六科读弹文罢  上曰今日弹文胡不令何琮读其春注如此擢通政司右参议成化中转左参议进左通政及掌司事承规矩废弛之后莅之以严宿弊颇革迁兵部右侍郎适署部印遇事亦详慎未几转左侍郎九载当迁以两京无缺员特加正二品俸踰月卒赐祭葬如例琮性详雅居官无贬誉而细行或不检云
　　○命以户部所收江南粮草折色银及太仓银十万两分送大同宣府二边准弘治五年岁例从巡抚都御史许进等请也
　　○乙巳复罢福建浦城县陈伯废坑银冶其岁辩银课准以丁粮补纳从镇守太监陈道请也
　　○酉刻日生右珥色赤黄
　　○丙午  宪宗纯皇帝禫祭  上祭  奉先殿遣驸马都尉周景祭  茂陵文武衙门各分官陪祭
　　○是日免朝
　　○实授南京都察院理刑进士项经为南京福建道监察御史
　　○命代府故庶人仕埭仕土□瓮妻及仕＜土匮＞子女共七人人月支口粮折支布绢绵花米麦共三石
　　○夜月犯轩辕右角星
　　○丁未命前军都督府致仕都督佥事欧信之子敬代为金吾右卫指挥使
　　○礼科给事中王纶等查盘大同等处仓库草场多浥烂亏折请治等管粮等官罪命先任总理粮储户部郎中戈孜山西参政金纯陈清参议徐庄王盛副使熊翀刘璋佥事王璇王存礼萧谦下巡按御史逮问见任管粮郎中原洁去任参政张鼎各停俸两月
　　○戊申命哈密故都督罕慎之弟奄克孛剌袭都督同知给新印赐彩叚金织衣等物并赐其保送指挥使卜答散答等彩叚衣服等物有差以旧印为阿黑麻所劫也
　　○四川杂道长官司都纲番僧奴日蒙等达司蛮长官司番僧要别等各来朝氆氇铁刀等物赐宴并衣服彩叚等物有差
　　○己酉荆王见潚奏  陛下继统三载储嗣未闻请遣内官博选良家女入宫以备采择  上贻书复王曰王以朕未有储嗣请遣官选取女子固为盛意此系人伦重事不可轻举朕即位方及三年过  先帝大祥未久若遽选妃将不启天下之私议乎况  祖宗朝册后之后无遣官重选妃例朕果欲选妃亦当禀命于  太皇太后  皇太后然后行岂敢任意自为王所拟诚有未当者朕志已定可不劳尊虑也惟叔亮之
　　○湖广杨峒苗贼流劫广西全州广西镇守等官率官军讨之斩首三百七十六级事闻命官军三百一人升赏有差太监刘昶赐彩叚二表里分巡佥事陈嘉谟桂林府知府罗珦各一表里
　　○是夜都察院死罪囚刘永反狱获之右都御史屠滽等上＜锍-釒＞请罪  上曰风宪衙门倍当严谨胡不戒饬防范以致如是堂上官姑从轻罚俸二月
　　○法司奉旨会官审录死罪罪囚决情真罪当者九十四人释情可矜疑发边卫充军者四十三人
　　○妖贼王良等伏诛初山西崞县民王良学佛法于弥陀寺僧李金华见人輙为好言劝谕之忻州民李钺闻而悦之愿为弟子所谈皆虚幻事从之者至数百人遂谋不轨相与言曰吾佛法既为人信服由是而取天下亦不难但边兵密迩虑或相挠沮若与达虏通谋令其犯边因官军出御乘间而起事可济也于是良与钺撰妖书数十篇谓皆梦中佛所授者众皆跪拜争观良曰干戈炒干戈炒不得水不得了有一人角□羊曰水居北方达虏是也必达虏犯边方能了事良即撰表欲上迤北小王子请犯边当为内应令何志海等四人驰马负表具旗号器械以行至朔州胡浪庄失道为守墩者所获良等知事败即集众欲攻崞县适巡抚都御史翟瑄等遣兵剿捕良等率五百人奔定襄县洪泉寨山间啸剽掠州县官招抚之不服乃督民兵入山攻之会大雾贼不为备兵至仓卒不能敌皆奔窜获钺于开门峪山良于五峰山搜各山获百二十三人及妖书器械衣服马匹颇多瑄会镇守太监刘政及参将王昇御史吴裕等遣人槛良等五十四人至京师会法司会官廷鞫得其情悉斩之瑄政等各赐敕奖励
　　○工部言近修理卢沟弘仁二桥支费繁多况天气渐寒人亦劳甚乞暂停内外修筑之役候二桥讫工乃修理京城墙垣至时并内外沟渠修治从之
