<!-- { "loadSidebar": true } -->
　　○乙亥○太子太保礼部尚书丘浚复具疏辞曰臣历官二十余年久循常调  陛下嗣位未经两月即超升礼部尚书掌詹事府臣进所纂大学衍义补又蒙有补致治之褒既而纂修  宪宗皇帝实录命臣充副总裁官臣以年老乞休致复蒙今朔皇朝参以终吏事史成升太子太保臣三上章乞归未赐俞允今命入内阁治事臣再上章辞免叠蒙勉留仰惟  陛下惓惓于臣如此岂不知感激图报第以禁密论思之地天下治乱安危所系非优老养疴之所臣方年少气锐之时亦欲奋发有为今则阅世久而历事多始知天下之事思之非不烂熟但恐做时不似说时人心不似我机务之来一言失当一事误行或行害于无穷况章奏字画细眇有非心志催颓目力昏耗者之所能辩若不反己自揣而冒昧以尝试之岂不负朝廷之委任哉臣所进大学衍义补之书平生精力尽在于是万一或为  圣明所取每因一事輙检一类采于十百之中用其一二之见则虽不用臣身而用臣言受恩多矣苟徒富贵其身而舍弃其言则是臣徒窃名器冒恩典为身家计有臣如此复何用之伏望察臣血诚悯臣衰病收回成命放归田里使得为圣世之全臣不胜幸甚  上曰朝廷用人已有敕旨卿当勉图报称毋得固辞
　　○升监察御史陆渊为按察司副使钮清杨琎赵进俱为佥事渊广东清琎山东进山西
　　○以水灾免苏松常镇太平宁国应天六府所属并苏州太仓镇海三卫浙江嘉湖杭三府所属并杭州前右二卫湖州守御千户所弘治四年夏秋粮税有差  宪庙惠妃郭氏薨灵柩在坟所未葬太常寺以是月冬至妃当有祭请所用品物  上命祭用素品以后循此例行
　　○丁丑  恭让章皇后忌辰遣内官祭  陵寝
　　○南京后军都督府经历周广荣以考满至京上升陈七事一曰尚节俭二曰公刑赏三曰奖言官四曰劝大臣五曰择将材六曰清军伍七曰翌武无命下其章于所司
　　○虏驻牧服古北口分守少监田亮连遣牒者调之前后被杀者七人射伤走回者五人兵部言亮及把总指挥佥事张锐轻率寡谋请按其罪  命宥之令亮戴罪杀贼锐罚俸两月
　　○晋府宁化王钟鈵狎眤太原左卫军马健遂与其妻妾通凡军妇之有色者健每引与钟鈵奸因留不遣其后军人郝俊等不从钟鈵提金骨朵棰杀之以此死者八人以他事死者又九人恶少张斌□金等十一人皆附之又收父妾李素真为宫人与弟镇国将军钟錥不相能潜令人毁其府第门钟錥乃尽发钟鈵诸不法事钟鈵亦讦钟錥不孝嫡母僭服蟒衣奸通乐妇诸事又托舍余李恺窃写钟錥所讼词令教授张珊造词奏辨俱下山西巡抚等官鞫之得实诏以钟鈵奸收父妾强夺人妻又残酷棰死人命数多革去冠带禄米令戴头巾闲住钟錥奸凌乐妇不能奉母蔑礼僣分革去禄米三之二仍俱降敕切责马健张斌□金等十一人俱处死千户阎忠等五人亦坐不能止救何奉任使降一级调贵州都匀卫带俸食粮差操李恺并家属清平卫充军教授张珊等二人下按察御史逮治之
　　○晋府庆成王长子奇浈代理府事狎眤太原右卫指挥佥事李学等盗关军粮并银绢等物军人刘珏金荣陈贤与小旗沈清谋讼之百户黄玺嗾学执珏等下狱诬珏等尝盗发河东郡君冢各杖之百珏等越狱逃窜等捕之获陈贤及其党朱进总旗汪脱王伦扑杀之学以清与贤共谋亦诬清盗  祖庙祭器清逃匿捕其妻齐氏并佣人郝朗妻傅氏炮烙之仍以竹签钉其指爪傅氏死清与其子诉于朝学复嗾庆成王诬奏清从京师执以归棰其子死别令人缢杀清金荣越狱以出与其弟通奏学等诬杀人命及其家子弟与王府婚配失伦诸不法事学执通下狱棰死至是死者之家各诉于官所司具实以闻诏以奇浈听人拨置棰死无辜七人革去冠带令带头巾读书不许理府事并庆成王婚配失序俱降敕切责李学等十一人俱依拟处决其效尤暴横侵盗钱粮吓抢其财物仪宾等官项伦等三十一人纳米完仍革去冠带闲住百户臧縺等七人各降一级调四川茂州卫食粮差操总旗陈子成等十人各降一级与军人周敬等十三人俱押发狭西凉州卫转发沿边墩台守哨
　　○己卯
　　○升尚宝司司丞杨泰为本司少卿  命南京江阴卫带俸署都指挥佥事耿麟守备河南归德等处
　　○庚寅
　　○赐秦府保安王诚潢庶长子名曰秉＜木彝＞辅国将军诚＜木资＞庶第四子曰秉槢庶第五子曰秉楧诚阝□悉庶第三子曰秉柷奉国将军秉楶嫡第四子曰惟熯故庶人公钳子曰诚汶岷府黎山王膺鉖第四子曰彦淮晋府镇国将军钟鑸庶第八子曰彦须□水嫡第九子曰奇氵□弄奇翰庶长子曰表枱庆成王镇国将军奇氵□冕长子曰表楪奇浣长子曰表椌钟铂第十子曰奇氵□吏辅国将军成既庶长子曰奇渎奇氵□鲜长子曰表桯灵丘王府辅国将军成金□屁庶长子曰聪淠韩府辅国将军徵钉嫡第二子曰偕氵□临徵铁庶子曰偕潪代府镇国将军仕塿第三子曰成镣仕垩第二子曰成录辅国将军成鍏长子曰聪淂成鉐长子曰聪汐
　　○巡抚南直隶都御史侣钟言江南今岁水旱相仍苏松等处低田伤于水而徽宁等处高田伤于旱将各府岁纳纻丝纱罗绫绢绒线等件及皮＜石猎-犭＞朱密青绿铜铁银箔等物暂且停止其苏湖二府今岁兑军粮米请以五十万石折价收银石止折银七钱军民有愿纳银入粟量给散官冠带或纪名于籍建坊牌以表之名府县有罪应赎者俱令纳米于被灾处所以备赈济并许墅钞关所收三年四年未解银钱以助之
　　○户部覆议从之
　　○辛巳
　　○詹事府少詹事兼翰林院侍读学士谢廷谢赐其母故宜人邓氏祭葬特许之不为例
　　○壬午
　　○巡抚河南都御史徐恪言自古有国家者多轻东南备西北然汉之刘潭唐之庞勋元之方国珍辈往往起于东南致成大患今东南民力已竭加水军马灾去冬又彗祲天津在东南分野此正  陛下体天心惜民隐之日伏望如即位初诏令苏杭嘉湖等处织造内外官员匠作人等一一取回凡内府近日派出织造花样各行停止仍令巡抚巡按等官咨询舆情凡可以轻徭薄税息民养兵及防微备患之计悉听举行不作无益与民更始庶几应天以实而灾异可消  上令工部通查所取回内臣以闻工部覆请已而竟不行○甲申
　　○兵部疏上狭西官军剿野王刚功过以闻命罚同知宋钦千户萧仪照磨黄福俸各三月指挥胡瓒千户刘英各两月降百户郭武官一级前住俸杀贼副使朱汉参议翟通等支俸如旧赏都指挥周玉参政王哲参议耿文浚各纻丝一表里其余有功官军并阵亡阵伤人等各给赏有差
　　○乙酉
　　○冬至节遣驸马都尉游泰黄镛分祭  长陵  景陵  裕陵  茂陵文武衙门各分官陪祭遣仪宾周钺祭  景皇帝陵寝遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御  奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○卒忠山后人宣德四年袭父职为羽林卫指挥同知以功累升后军都督佥事正统十四年守备偏头关成化间调南京前军都督府管事弘治初致仕至是卒赐祭葬如例
　　○戊子
　　○初广东后山及增城县徭贼流劫乡村掠杀官军守臣剿捕几平贼首姚观祖等潜遁山谷复哨聚为患至是按察使陶鲁都指挥马义分讨平之
　　○分守开原右参将都指挥使崔  乞致仕许之
　　○己丑  命大宁前卫带俸都指挥佥事金玉之弟鉴袭原职指挥使
　　○巡按监察御史周琰奏山西户口食盐钱钞请如例折收银两留贮官库准给官军俸粮户部覆奏从之
　　○以旱灾免浙江台处金衢四府弘治四年税粮有差
　　○庚寅
　　○升整饬蓟等处边备都察院右副都御史秦民悦为户部右侍郎提督仓场
　　○通政使司右通政陈琬丁忧服阕复除原职
　　○山西道监察御史何钧丁忧服阕复除原职  命湖广道监察御史张西铭提督直隶学校
　　○光禄寺买应用品物旧例皆预支官钱各行头及吏役等因而侵欺后乃预令各行赊取报纳然后领价各行头复乘此为奸又有游手之徒号为报头假供应为名公私攘于市其于品物或刷以红土或覆以黄袱则恣其所取官得其一而私倍之及进纳后动輙经年方得给价远方之人往往不及守候而去京师人迁延积久亏损资本况所给钱物多被行头侵克抵换至是巡视监察御史李鸾具疏前弊以为  朝廷实惠没于奸人铺户被害多生嗟怨乞下礼部议今后光禄寺买办各照时估本寺差官领之给与印信票帖同该县委官率行头到市平买随即给价毋付行头及通城减价收买不堪之物凡遇领价一听提督内官验放如旧例具数送监收给事中巡视御史并本寺委官日逐验放每五日一结算发该署附卷俱送刷卷御史处照刷仍移交五城巡视御史令责兵马司并行锦衣卫巡视官校一体访察有称报头等名目在市街抑勒赊买者即执治其罪若被害者指实告官审明即发生理止将犯人逮问如此则官民两便奸弊可除礼部覆奏  上从其议具议买办供应即宜给价不许行头用强赊买今后但有指称报头等名目强赊害人所司严以法治之○兵部疏上湖广军官剿野王刚功过以闻命罚都指挥许瑾华瑜俸各三月降千户蒯瑄及知县谢定等四人官各一级主簿董全二级赏右副都御史戴珊太监韦贵指挥使康币彩币有差
　　○原住俸杀贼参议李俊佥事卜同命支俸如旧
　　○辛卯  命崇文门宣课分司商税兼收五等钞以钞一千贯为内新好钞为一等次折腰舒间者为二等次折腰磨动者为三等次磨动微损者为四等次损角者为五等各得二百从东厂太监杨鹏奏也
　　○壬辰
　　○迤西哈喇灰等地面遣使臣撤力把刀等来朝贡赐彩叚衣等物有差
　　○昏刻木星犯井宿东扇北第二星
