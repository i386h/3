<!-- { "loadSidebar": true } -->
　　○内阁大学士丘浚言臣前此上＜锍-釒＞欲将臣所进大学衍义补书中所载切要之务陆续陈献奉旨卿欲有言具奏来看臣见本书内备规制下图籍之储有云人君为治之道非止一端然皆一世一时之事惟所谓经籍图书者乃万年百世之事是皆自古圣帝明王贤人君子精神心术之微道德文章之懿行义事功之大建置议论之详今世赖之以知古后世赖之以知今者也凡历几千百年而后至于我今日而我今日不有以修辑整比之使其至今日而废坠放失焉后之人推厥所由岂不归其咎于我哉是以自古帝王任万世世道之责者莫不以是为先务我太祖高皇帝肇造之初庶务草创日不暇给首求遗书于至正丙午之秋是时犹未登宝位也既平元都得其馆阁秘藏而又广构于民间汥入于罪籍一时储积不减前代然藏蓄数多不无乱杂积历年久不无鼠蠹经该人众不无失散今内阁储书有匮书目有薄皆可查考乞敕内阁大学士等计议量委学士并讲读以下官数员督同典籍等官拨与典吏班匠人役等逐厨开盘将书目一一比校或有或无或全或欠所欠或多或少分为经史子集四类及杂书类书二类每类若干部部若干卷各类总数共若干要见实在的数明白开具奏报又以木刻考校年月委官名衔为记识于每卷之末立为案卷永远存照臣窃惟天下之物虽奇珍异宝既失之皆可复得惟经籍在天地间为生人之元气纪往古而示来今不可一日无者无之则生贸贸然如在冥涂中行矣其所关系岂小小哉民庶之家迁徙不常好尚不一既不能有所广储虽储之亦不能久所赖石渠延阁之中积聚之多收藏之密扃钥之固类聚者有掌故之官阙略者有缮写之吏损坏者有修补之工散失者有购访之令然不至于浥烂散失尔前代藏书之多有至三十七万卷者今内阁所藏不能什一数十年来在内者未闻有所考校在外者未闻有所购求臣恐数十年之后日渐损耗失今不为整治将有后时无及之悔伏望体圣祖诏求遗书之心任万世斯文在兹之责毋使后世志艺文者以书籍散失之咎归焉不胜千万世儒道之幸臣所进大学衍义补一书其间条目虽多然皆一代一时之事惟此则万世之事故首以此上请而条列合行事宜于后一自古藏书之所非止一处汉有东观兰台鸿都等处唐有秘书监集贤书院等处宋有崇文馆秘书省等处我朝稽古定制罢前代省监馆阁掌书之官并其任于翰林院设典籍二员掌凡国家所有古今经籍图书之在文渊阁者永乐中遣翰林院修撰陈楯往南京起取本阁所贮古今一切书籍自一部至有百部以上各取一部北上余悉收贮封识如故则是两京皆有储书也今天下书籍尽归内府两京国子监虽设典籍之官然所收掌止是累朝颁降之书及原贮书板别无其他书籍其官稽于虚设请于内阁见存书籍内查有副之本各分一本送两京国子监典籍厅收掌仍敕南京内外守备大臣会同南京司礼监礼部翰林院官查盘永乐中原留南京内府书籍有无多寡全欠具＜锍-釒＞奏知量为起取存留分派辏补其止一本无副余者将本书发下国子监敕祭酒司业行取监生抄录字不必工惟取端楷录毕散堂教官校对不许差错每卷末识以誊写监生校对官衔名其师生只照常例俸廪别无支给挨次差拨如常合用刊字摺背刷印匠作及纸笔之费行各干衙门量为拨办不限年月书成装钉陆续送两监典籍掌管如此则一书而有数本藏贮而有异所永无疏失之虞矣一我  太祖高皇帝圣德神工超出万古帝王之上御极三十年多有制作皆出自宸衷御扎非若前代帝王假手词臣之比也今颁行天下者惟  皇明祖训大诰三编大诰武臣资世通训御制诗文虽已编辑刻板藏在内府天下臣民得见者尚罕今编类在内阁书目者有御注洪范御注尚书御注道德经文华宝鉴昭鉴录外戚事鉴存心录精诚录省躬录志戒录永鉴录忠义录为政要录彰善瘅恶录武臣鉴戒醒贪简要录务农技艺简要录女戒务本之训等书是皆我  圣祖精神之所运心尽之所形手泽之所沾溉者也存之足以范百王垂之足以鉴万代其间虽或有成于众手何者不本于  圣心若夫所谓  大明帝纪皇明宝训大明宝训洪武圣政记大明日历等书则又当时儒臣纂成卷帙者也今皆藏在内阁天下臣民无由得见臣窃惟前代帝王有我  圣祖制作之一二为其子孙者莫不写之琬琰颁布天下传之将来以为其父祖扬名而我  圣祖之功之德万世如见固不假乎言语文字以传然  圣子神孙继述之孝显扬之心则有不容已者臣请敕内阁大臣督领翰林院官属将秘阁所藏已成编卷者逐一校对无差雕印颁行若其辞语近质不可行远卷帙浩繁难以尽布请如洪武六年翰林学士詹同宋濂等纂集日历以为宝训事例仿唐人贞观政要体制将前项书籍撮其旨要举其宏纲分门别类以成一书命工刻梓颁布天下垂宪后世俾学校用以教人科举用以取士朝廷用以资治则  圣祖之圣德神功与六经而并行同天地而长久矣一汉唐宋创业之君承乱离之后莫不先收图籍中世以后稍有散亡遗阙辄遣使分行天下括访悬赏以购之授官以酬之虽以五代乱离之世尚且不废况今百年承平内外无事国家犹有余力采辑佛道之书以为藏经雕以良梓饰以文绫遍赐天下寺观储以髹红函匮载以金碧轮藏况此儒家经训书籍乃自帝王传心之要道经世之大典天地山川人物风俗之所存礼乐刑政制度文为之所具乌可吝纤微之费而不为经久之计以贻千古之永叹哉臣请敕内阁将考校见有书籍备细开具目录付礼部抄誊分送两直隶十三布政司提督学校宪臣榜示该管地方官吏军民之家与凡官府学校寺观并书坊书铺收藏古今经史子集下至阴阳艺术稗官小说等项文书不分旧板新刊及抄本未刻者系内阁开者目录无有者及虽有而不全者许一月以里送官其有王府处启知借录多方差人询访设法搜采期于尽获无遗行仰所在有司将各处赃罚纸劄并给官钱措办笔墨之费分散各处儒学生员誊写惟取成字不拘工拙但不许潦草失真就令各学教官校对既毕以原本归主不许损坏不还其所得书目先行开具陆续进呈通行各处互相质对中间有重复者止令一处抄录录毕装成卷帙具本差人类角□羊京一自古帝王藏国史于金匮石室之中盖以金石之为物坚固耐久非土木比又能捍挌水火使不为患有天下者断石以为室锢金以为匮凡国家有秘密之记精微之言与凡典章事迹可以贻谋传远者莫不收贮其中以防意外之虞其处心积虑可谓深且远矣后世徒有金匮石室之名而无其实典守虽设官藏贮虽有所然无御灾备急之具不幸一但有不测之事出于常虑之外遂使一代治体之功人文国典因而失散后之秉史笔者无所凭据往往求之于草泽访之于传闻简牍无存真赝莫辨非但大功异政不得记载而明君良臣为人所诬捏者亦多有矣是以古之君子忧深思远者恒于无事之时为先事之虑当平宁时无故而为急切之语固若不识忌讳者然原其心则不失为忠爱之深仰惟我朝得国之政三代以来所未有也列圣相承承平百余年圣德神功如天地日月巍乎焕然所以传之天下后世者惟赖乎实录之书今内阁所藏者  太祖高皇帝实录一部二百五册宝训十五册  太宗文皇帝实录一部一百三十四册宝训十五册  仁宗昭皇帝实录一部二十一册宝训六册  宣宗章皇帝实录一部一百十六册宝训十册  英宗睿皇帝实录一部三百六十一册宝训十二册  宪宗纯皇帝实录一部二百九十三册宝训十册与夫藏在内阁每朝又各一部此外别无他本夫既无金石藏书之具又无名山藏副之制臣愚过虑欲乞朝廷于文渊阁近便去处别建重楼一所不用木植专用甎石累砌为之如民间所谓土库者收贮紧要文书以防意外之虞乞敕内阁儒臣计议督令内阁书办中书舍人等官遇其理办本等文书稍有暇隙不妨本职分写累朝实录各一部不限年月书成盛以铜匮度于楼之上层凡内府衙门收藏一应干系国家大事文书如玉牒之类皆附焉其制敕房一应文书如诏册制诰敕书等项草检行礼仪注应制诗文等项底本前朝遗文旧事等项杂录亦令书办官员遇暇陆续抄录不限年月书成盛以铁匮贮于楼之下层凡内府衙门所文书可备异日纂修一代全史之用者如永乐以前文武官贴黄之类皆附焉如此则  祖宗之功德在万世永传信而无疑国家之典章垂百王递沿袭而有本矣议者谓文书浩大书办人员数少岁月易迈何时讫功臣请楼成之后先将各贮文书之见有者权寘其中待后陆续写完新本易出旧本仍贮故处以备考用  太宗皇帝当多事时犹聚众千百纂集永乐大典以备学者考究以此方彼孰重孰轻伏乞睿照一藏书之所分为三处二在京师一在南京则是一书而有三本不幸一处有失尚赖有二处之存其在国子监者如内阁例盛以厨匮寘于典簿厅载道所中责付典簿掌管祭酒监丞等官时常提调监护然惟掌其外门之钥及为水火盗贼之备而已若夫厨匮锁钥则收在内阁每岁三伏日如宋朝曝书给酒食之例先期奏请翰林院量委堂上官一二员偕僚属赴国学晒晾书籍因而查筭毕事封识扃钥岁以为常南监钥则付南京翰林院掌印官收掌其曝书给酒食亦如北监之例皆不许监官擅自开匮取书观阅并转借与人内外大小衙门因事欲有稽考者必须请旨违者治以违制之罪录入  上纳之
　　○壬午翰林院编修傅圭丁忧服阕复除原职○癸未赐周府洛容郡君并仪宾赵思政代府连城郡君并仪宾尤德诰命冠服如制
　　○赐卫圣安僖夫人母张氏祭从其子万全都司都指挥杨荣请也
　　○乙酉以明日奉安  懿祖皇帝及皇后神主于  太庙之祧殿遣保国公朱永告  太庙驸马都尉蔡震告  懿祖皇帝皇后一土鲁番地面遣使臣写亦满速儿等进狮子  上纳之留其夷人四名分班调养礼科都给事中林元甫上言西旅贡獒而召公以为终累大德穆王受白狐白鹿而荒服自是不至是人君之好尚政事之治忽人心之向背系之诚不可不谨也彼狮子番方之猛兽耳陈之庙堂不可以备仪卫列之军旅不可以御外患矧其性不食草惟嗜羊肉奈何以有用之牲饲无用之兽乎乞却之便命下其言于礼部
　　○丙戌  上祭告  太庙礼毕奉安  懿祖皇帝皇后神主于祧殿如仪
　　○戊子分守顺圣川右参将都指挥同知高昇自陈老疾乞休致而巡抚都御史以下皆言昇才可用且前疾以痊请仍留分守从之
　　○裁革广西北流县大同马驿
　　○己丑升太仆寺少卿彭礼为本寺卿通政使司右参议王珩为本司左参议
　　○庚寅南京通政使司右通政毛伦丁忧服阕复除通政使司右通政
　　○重给云南威远州土官印以旧印失于兵火也
　　○辛卯赐周府封丘王子封□土庶第四子名曰同金□希庶第五子曰同铬鄢陵王同金□妥庶第六子曰安凉庶第七子曰安涷镇国将军同钮庶第五子曰安溻庶第六子曰安瀢辅国将军同金□栗庶第二子曰安洟晋府奉国将军奇沨嫡长子曰表楢乐昌王府博野王聪泰第五子曰俊槜第六子曰俊檃镇国将军聪澟第三子曰俊＜木彝＞宁化王府奉国将军奇氾庶长子曰表棬辅国将军钟镗庶第二子曰奇泔代府怀仁王长孙成钯嫡第六子曰聪洌第三子曰聪激
