<!-- { "loadSidebar": true } -->
　　○赐瑞昌王府同安郡主并仪宾李琳怀仁王府平度郡君并仪宾郭廷贵诰命冠服如制
　　○升左春坊左庶子兼翰林院侍读学士李杰为南京国子监祭酒
　　○先是宁夏左屯卫指挥同知张钦与正千户胡玉率兵烧荒玉称疾不往钦遇虏官军被杀者一人虏者一人下巡按监察御史逮问拟钦充军玉纳米还职且言玉罪重于钦并劾总兵官周玺副总兵卢钦巡抚都御史韩文罪兵部覆奏命张钦免充军胡玉亦免纳米与周玺卢钦韩文各停俸二月
　　○甲申
　　○泰宁等卫遣头目瓦剌友等来贡赐宴并彩叚绢钞等物有差
　　○南京工部尚书刘宣卒宣字绍和江西安福县人八岁而孤长值家难力就学补父戌卢龙徒步学于京师正统八年北虏假贡献图窥伺宣上疏言虏不可信宜预为备后六师失利尝从武官守天津密赞戎事景泰元年以正军举顺天乡试第一人明年登进士选为翰林院庶吉士三年授编修七年修寰宇通志成进修撰天顺四年同考会试六年典顺天府乡试士论称其公明八年充经筵讲官成化三年以九载秩满进春坊右谕德寻以  英庙实录成进右庶子六年进南京大常寺少卿上疏请增置  太庙宝座定乐舞生名数图画功臣诸庙数事多见采纳十七年进本寺卿掌国子监事教立恩洽士类悦服二十二年召为吏部右侍郎弘治元年转左三年进南京工部尚书刬弊奸稽出纳赏官逋数千而羡倍之至是卒赐祭葬如例宣性耿介好折人过学士彭华以私怨嗾同乡给事中萧彦庄诬劾吏部尚书李秉及布政使丘陵孙遇等士论为之不平宣闻之躬至华家而数之曰李公等皆正人汝辈驾空排陷诬枉至此其如天理何将来或有谓吾吉安人皆如若等之存心阴险者独不畏此清议乎宣坐是谓得罪当道以五品侍从转南京散地然人益以重其为人也宣尤熟本朝典故成化初礼部议庆成宴坐序尚书姚夔以问宣宣例举旧制某官坐某所夔据奏行之为文务理胜有冲澹集藏于家○乙酉  皇太后圣旦  上率亲王上寿命妇朝贺赐百官宴于午门
　　○赐各王府庆贺官员人等钞弊有差
　　○丙戌
　　○朝鲜国王李娎遣陪臣同知中枢府事朴崇质等贡方物朝贺赐宴并彩叚绢钞等物有差  命南京国子监祭酒李杰仍修寔录时杰充纂修官既升任大学士刘杰等谓杰方有事校正未毕奏令仍暂在馆校正毕日赴任从之
　　○丁亥
　　○狭西岷州卫大崇教事下院天竺寺番僧都纲锁南朵儿只等四川乌思藏番僧著雄坚参等来朝贡佛像马匹赐宴并衣服彩叚等物有差
　　○南京太仆寺少卿李应祯乞致仕许之
　　○是日卯刻南京见木星昼见于巳位
　　○己丑○中元节遣驸马都尉杨伟马诚分祭  长陵  献陵  景陵  裕陵  茂陵
　　○文武衙门各分官陪祭
　　○遣仪宾周钱祭  景皇帝陵寝
　　○遣内官祭  恭让章皇后陵寝
　　○镇守宁夏总兵官都督佥事周玺卒玺字廷玉直隶迁安县人初袭世职开平卫指挥使从征北虏有功升都指挥佥事管五军营右掖寻充左参郎分守阳和以威宁海子功进同知转大同副总兵再进署都指挥佥事虏囚亦思马因入寇玺御之臂中流矢督战益力贼退实授都督佥事充总兵官镇守代州兼督雁门三关移镇狭西未几佩征西将军印充总兵官镇守宁夏以疾卒赐祭葬如例玺多才略知兵习战尤精骑射中亦自负卒之日年才四十有七人多惜之○庚寅
　　○巡抚湖广副都御史谢绶陈五事一停纸劄以苏民困谓近奉旨造各色纸二百六十万张及转运之费用银七万五千余两虽解纳以五次为期而非其所产悉从各省买办切见湖广每岁供应之数无虑七万余两各王府修造祭祀岁无休息及海舡上料又不止万两此皆出于常计之外况灾伤流移盗贼时发而仓库库藏在在缺乏宜各年未解之数暂且停免庶民苦可苏一省沈滥以便接递谓各王府差遣内官旗校往往骚扰驿递劳民伤财乞加禁约一清校役以杜侵渔谓各王府新役校尉百端需索至多倾家荡产及贫乏则各逼告老疾复冀重佥以图后利乞为禁治一别姻亲以备军政谓各武职官员系亲王郡王亲戚宜照旧支俸或谓五百里之外管事若镇国将军之下亲戚遇有军政宜一体推选庶军政得人一惜人才以通言路谓澧州判官刘逊桂阳州判官姜绾浏阳县县丞刘恺近以御史言事降调未论其言之可否亦皆直言骨鲠之士况到任未久政声著闻宜还其旧职或量升别官俾各展所长则人心和而天变消矣命下其奏于所司
　　○辛卯
　　○衡阳僖靖王长子恩鏏薨礼部言恩鏏已赐袭王爵虽未遣官册封而名位已正其丧礼祭仪请准郡王事例行从之
　　○赐鸿胪寺掌寺事礼部左侍郎贾斌之母太淑人朱氏祭葬如例
　　○改河南狭州卢氏县径属河南府从民请也
　　○壬辰  太宗文皇帝忌辰  上祭  奉先殿遣驸马都尉杨伟祭  长陵
　　○湖广镇巡等官奏广东翁源县流贼三百余人入宜章兴宁桂阳三县流劫人民一百六户杀百户一人军民六十五人因劾守备都指挥马能指挥高世麟等十四人并参将史瑄之罪兵部覆奏贼来自广东经历千余里越州县十余处军卫有司罪固难逃若使湖广所在有备亦岂容白昼长驱如蹈无人之境宜行湖广广东镇巡等官覆寔其分守分巡并守备官俱停俸责限剿除毋使滋蔓得志从之命高世麟等俱逮问史瑄戴罪捕贼
　　○南京工部奏新徵各州柴课原拟期限迫促多致过违今后限次年六月终完如不完者官住俸吏问罪十月终不完者官参奏提问南京并在外卫分官舍军余所佃州场行各该卫所掌印及管屯官推督若过期不完官吏亦照府州县事例住俸提问参奏其各卫官舍余应该提问本管官占恡不发者听奉敕官参奏若军卫属湖广江西者行彼处都司按察司管屯官有司行布政司分守官各依时催并次年终不完与本部奉敕官一体住俸州县并巡检司柴课不完者官吏不许考满给由庶使责有所归柴课易完工部覆奏从之
　　○癸巳
　　○虏入甘肃白石崖等处军士被杀者五人伤者五人镇巡官劾永昌卫指挥许璟等失于防御并分守副总兵李宽之罪命许璟等俱逮问李宽姑宥之仍停俸两月
　　○是日晓刻木星犯井宿东扇北第二星
　　○甲午
　　○以寿王汝王泾王荣王申王行冠礼命太傅兼太子太师英国公张懋太傅兼太子太师保国公朱永太保兼太子太傅新宁伯谭祐遂安伯陈韶平江伯陈锐持节掌冠少傅兼太子太师吏部尚书谨身殿大学士刘吉宣敕戒礼部尚书兼文渊阁大学士徐溥礼部右侍郎兼翰林院学士刘健宣祝
　　○赐唐府新野王嫡长子名曰宇沪代府博野王第三子曰俊木□□第四子曰俊橄楚府辅国将军均金□卒嫡第二子曰荣滋奉国将军荣沾庶长子曰显椿荣涟庶第四子曰显穗庶第五子曰显据荣氵□花嫡第三子曰显棋荣沘嫡第三子曰显椷晋府镇国将军奇氵□隶庶第二子曰表木□符襄陵王府镇国将军徵鏕庶子曰偕氵□处灵丘王府镇国将军成澶第三子曰聪氵□鲜靖江王府辅国中尉规款嫡长子曰约鄘规□□戈嫡次子曰约畴辽府故庶人豪坨子曰思锜
　　○丙申
　　○以灾免直隶扬州府及高邮等卫所弘治三年粮草有差
　　○夜月犯天高东北星
　　○丁酉○升礼科给事中林元甫为兵科左给事中蔺琦刑科左给事中赵竑工科左给事中王敞俱为都给事中刑科右给事中吕献为左给事中兵科给事中张朝用为右给事中俱本科  命分守江西赣州参将南京锦衣卫署都指挥佥事丁固宗还南京锦衣卫带俸以赣州地稍宁故也
　　○己亥
　　○升江西瑞州府知府刘宇为广东按察司副使提督雷廉等处兵备
　　○辛丑
　　○以晋王有疾赐之药品从世子其源请也
　　○壬寅
　　○赐枝江王府辅国将军恩钏阳曲王府辅国将军奇＜氵菐＞奉国将军表栐诰命冠服如制
　　○甘肃镇守等官奏罕东等卫头目剌麻朵儿只等劫西番咂呵族部落掠其头畜以归事下兵部覆奏谓罕东劫掠西番越我边境不知畏忌渐不可长请敕镇巡等官遣人往谕罕东等从违利害并以此意偏告西番诸族自今更更不得构怨启衅  上曰罕东劫掠西番越我边境不可不为之制其如议行之
　　○镇南卫军余萧娶妻李氏幼居济宁州鲁桥与鬼物交遂号能知祸福有秽行至是盖三更其夫矣唐府妃苏氏无子幼与李氏同里遣人迎入府问祸福李氏言明年当生男唐王喜赏赉甚厚后又以二女子及金银叚诸物往遗之为缉事官校所发下刑部鞫问李氏左道乱正律当绞仍行巡按河南监察御史逮问承奉长史不能匡正之罪从之
　　○河南开封府地震有声
　　大明孝宗敬皇帝实录卷五十三
大明孝宗敬皇帝实录卷五十四
　　弘治四年八月乙巳朔
　　○南京监察御史杨琎言宋汴京留守兼开封尹赠观文殿大学士谥忠简宗泽墓在丹徒乞依岳飞故事于墓所及其生之乡并建祠秩祀以为忠义之劝命下其奏于所司
　　○丙午
　　○辽东沅陵王豪塶薨王恭宪王之子母妃袁氏正统元年生成化十二年册封至是薨年五十六讣闻辍朝一日赐祭葬如例谥曰昭安
　　○丁未
　　○释奠先师孔子遣礼部右侍郎兼翰林院学士刘健行礼
　　○戊申祭  太社太稷
　　○应天府府尹秦崇卒崇字智崇山东单县人天顺四年进士授兵科给事中  宪宗即位初与诸科劾权幸舞法者成化元年贵州蛮酋起为边患朝廷命将征之崇还监其军奏凯还加俸二级累迁都给事中七年升太仆寺少卿十七年升南京光禄寺卿转南京太仆寺卿弘治三年迁应天府府尹至是卒官底萧然府丞冀绮合赙赠治为后事讣闻赐祭葬如例崇性刚劲不屈颇伤粗厉然居官三十余年皆货财出纳之地而不为所污亦可谓难矣
　　○庚戌  命江西都司署都指挥佥事冯泰守备南赣二府
　　○以甲字丁字赃罚二库诸物给在京文武官员准弘治元年二年春夏二季折俸钞
　　○给淮府德兴王见氵□郡禄米岁一千石本色折色中半兼支
　　○工部尚书贾俊言苏州浙江近被水害民不聊生而顷者织造叚疋之令至于再三其数不下数万以疮痍未起之民加烦重不堪之役诚可悯惜乞暂令停免  上曰诸府既有水灾今次所欠叚疋罗纱姑令免织俟明年秋熟后陆续织造供用
　　○罢分守金齿腾衡右参将署都指挥佥事沐详回云南闲住先是千崖宣府司土官刁怕开卒嫡长孙刁怕落幼庶子刁怕愈与争印俱赴愬于详详家人受贿为之蒙蔽以致杀扰地方镇守总兵黔国公沐宗劾详御下不严酿成此变  上令详自陈状至是具疏服罪故有是命
　　○壬子
