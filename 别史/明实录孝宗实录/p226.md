<!-- { "loadSidebar": true } -->
　　○内阁大学士刘健等言切惟自古愿治之君必早朝晏罢日省万几是以  祖宗视朝俱在黎明以前每日奏事二次俱有一定时刻窃见近来视朝太迟或至日高数丈奏事不定或至昏黑方才散本朝参侍卫人等俟候疲惫四夷朝贡人众有失观瞻各衙门文书政务多致耽误况今边方多事丑虏纵横辽东诱杀起衅讎报不已抢杀无筭延绥大同官军丧败数至千百兵疲将弱难以支持四方灾异奏报相仍云南地震倒坏房屋一万有余压死军民千数各处民穷财尽盗贼成群京畿乾旱夏麦已枯秋田未种根本之地尤为可虑此正  皇上忧勤惕励不遑暇食之时也臣等辅导无状实切忧惭展转于中不敢缄默伏望  皇上念  祖宗创业之艰难思今日保守之不易怠荒是戒励精是图朝参奏事悉复旧规随事省览因言釆纳以回  天意以慰人心岂惟臣等之幸实  宗社生民之幸也  上纳之
　　○酉刻雨雹
　　○夜火金水三星聚于东井
　　明孝宗敬皇帝实录卷之一百六十一终
　大明孝宗敬皇帝实录卷之一百六十二
　　弘治十三年五月甲寅朔监察御史余濂言北虏犯边大同失利兵部侍郎王宗彝杨谧俱不可用乞并在京在外诸大臣之不职者同赐策免吏部覆奏请如近日京营总兵官乞休事例令大臣各自陈休致去留取自  上裁从之
　　○增设南京太常寺协律赞礼郎及司乐一员
　　○日食
　　○夜彗星扫造父星
　　○乙卯钦天监春官正李宏等推算日食谓寅亏卯圆及期验之乃亏于卯而复圆于辰礼部劾奏宏等并掌监事太常寺少卿吴昊等各宜治罪  上曰李宏等职专历象推验差错令法司逮问吴昊等失于详审姑宥之仍各停俸两月
　　○先是延绥总兵官陈瑛副总兵朱瑾以被虏劫掠停俸戴罪杀贼至是兵部以虏警方急虑二人在边重贻后患  上命各取回京
　　○丙辰升狭西西安府知府严永浚为浙江布政司右参政
　　○太子太保工部尚书徐贯乞致仕允之命给驿还乡有司月给米三石岁拨夫四名应用
　　○监察御史夏景和条陈选良将餋禁兵公举措处异端恤民财五事命下其奏于所司
　　○命大同副总兵马昇及游击将军王杲俱革任停俸待罪坐失机也
　　○命保国公朱晖太子太保镇远侯顾溥提督三千营惠安伯张伟提督神机营溥仍提督团营太傅兼太子太傅新宁伯谭祐罢提督团营专督神机营是日  上复召内阁大学士刘健李东阳谢迁至平台出兵部推举各官＜锍-釒＞逐名访问面赐裁决仍命司礼监具纸笔亲书手敕付兵部行之
　　○丁巳升鸿胪寺卿张俊为礼部右侍郎照旧供职以九年秩满也
　　○戊午吏部覆科道官所陈策免刑部尚书白昂工部尚书徐贯等及取回四川两广镇守太监房懋王敬之奏  上曰徐贯已致仕去余俟其自陈至日处之
　　○旌表浙江宁海县故民王三苟之妻陈氏贞烈之墓陈名小奴临海县人年十五归三苟生二男一女侨居临海正统五年三苟采薪归至门猝罹虎患陈持门柱追虎至山前奋击之虎逸去乃负三苟归而死乡里哀之为助钱以葬陈孀居寒馁乡豪郭子素逼欲娶之陈绐以俟撒灵几乃可因设祭哀恸复绐其二男各以事出竟抱幼女趋姜岩潭上置女潭侧遂投潭中死三苟卒后之三年也有司方议奏闻子素畏得罪以贿属寝其事后二男相继没女亦早寡知府叶贽特高其行为文祭之知府马岱复为修墓立祠至是知县陈钊白子巡按监察御史吴一贯具疏以闻  上嘉之故有是命
　　○端阳节免宴
　　○己未兵部左侍郎王宗彝右侍郎杨谧各引疾乞致仕不允
　　○复除礼科给事中杨禠于刑科南京工科给事中毛珵于户科俱以病痊至也
　　○升山西行都司都指挥使张安为署都督佥事挂征西将军印充总兵官镇守延绥宁夏右参将署都指挥佥事吴江充副总兵协守
　　　○命万全都司都指挥使姚信充左副总兵协守大同都指挥佥事陈广充大同游击将军
　　○命狭西都司都指挥佥事乌铭充右参将分守延绥东路
　　○太子太保刑部尚书白昂乞致仕允之命给驿还乡有司月给米三石岁拨夫役四名应用
　　○狭西宁夏地震
　　○辛酉巡抚狭西都御史熊翀巡抚江西都御史韩邦问等各奉旨勘奏致仕尚书王恕何乔新康强无疾宜起用吏部覆奏  上命姑已之
　　○癸亥  太祖高皇帝忌辰  上祭  奉先殿驸马都尉杨伟承命祭  孝陵
　　○虏拥众入大同左卫境自四月十七日至二十三日大肆杀掠游击将军张俊率兵御之于东荆庄依河驻营先遣兵三百径趣城南邀击其前复分兵三百以应之贼三万余骑集攻俊营俊身先士卒面被箭益奋贼不能克退驻河北左副总兵马昇逗遛不进巡抚都御史洪汉劾昇及守备都指挥许鉴叶椿参将秦恭左监丞蔡恩侯能韦忠游击将军王杲副总兵白玉总兵官王玺太监刘云等并自劾请罪谓俊虽有前劳亦多亡失功过不相掩并请裁处  上曰张俊以寡御众谋勇可嘉王玺统领重兵畏怯退缩纵贼肆掠刘云洪汉镇巡地方不能运谋设策赞襄剿贼并马昇等诸失误事情兵部即看详以闻兵部覆奏谓张俊之劳宜先给赏其有功官军请勘报定拟升赏马昇王杲秦恭请送总兵官陈锐等军前杀贼以图后功许鉴蔡恩等俱戴罪杀贼待事宁日逮问王玺刘云洪汉待勘报至日议奏处置  上从之命王玺等三人俱同戴罪杀贼○工部覆奏监察御史刘芳等所言杭州荆州太平三府抽分竹木厂之弊请令南京都察院岁委监察御史三人与工部原差属官一同管理从之
　　○甲子命万全都司都指挥佥事杨英充左参将分守独石马营等处狭西都司署都指挥佥事马隆充右参将分守宁夏东路
　　○狭西延绥龙州城雨雹伤禾稼
　　○乙丑  仁宗昭皇帝忌辰  上祭  奉先殿遣驸马都尉林岳祭  献陵
　　○命南京兵部右侍郎黎福致仕给驿以归先是福被劾自陈之＜锍-釒＞尚未至而南京监察御史又劾福拜表倾跌失仪不宜任职故有是命○礼部覆奏礼科都给事中甯举监察御史余濂等所奏宣召大臣延访群臣数事所以通达下情图惟治理修弭安攘之道皆从此出惟  圣明加意  上纳之
　　○赐哈密卫夷人满剌哈三哈的等三百人绢布各二疋以被虏于土鲁番初回也
　　○蜀府庶人宾漉赴京奏乞赐封镇国将军职禄  上以无例不允仍遣人送回命华阳王严加约束其教授等官及守城官军并湖广经过守关官员人等并罪之如律
　　○丙寅升都察院左都御史闵圭为刑部尚书太子少保如故工部左侍郎曾鉴为本部尚书圭鉴各具疏辞不允
　　○东宁伯焦俊挂平蛮将军印充总兵官镇守湖广
　　○命恭顺侯吴鉴镇守狭西　○命绥德卫都指挥佥事傅钊充副总兵协守宁夏
　　○丁卯赐晋府辅国将军奇濲诰命冠服如制
　　○赐代府徐沟郡君并仪宾叚＜氵累＞繁峙郡君并仪宾崔儒晋府铜梁郡君并仪宾张灏诰命冠服如制
