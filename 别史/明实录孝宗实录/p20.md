<!-- { "loadSidebar": true } -->
　　○都察院左都御史马文升等言岳镇济渎等祠庙皆有前太监陈喜及奸人邓常恩所造石函函周遭有符篆中贮泥金书道经一卷及金银钱数枚诸色宝石十数颗五谷各一升似为魇镇之术者每祠庙又有  先帝遣陈喜致祭祝文其文不知何人所撰皆刻之于石窃观本朝故事凡改元之初及水旱灾伤则致祭镇岳海渎之神例命翰林院撰文而各分遣廷臣以往未闻用外官撰文内臣往祭者况石函魇镇世无此理今常恩等已正宪典其石函碑尚存于  先帝圣德恐不能无损乞令所在有司毁之凡函中所贮者各遣人验实者进缴以灭其迹抑以杜将来之渐从之
　　○户部员外郎张伦言二事一惜爵赏近见内臣每蒙蟒衣玉带之赐大臣概进师保之职以此轻与恐示人以僣也愿惜名器之重操予夺之柄使人不得以侥幸果有勋庸显箸者始以是褒之一免差遣窃见天下民伪日滋狱讼蜂起有辄登闻状奏以渎  圣听每差官校人等体勘以致人心惊疑地方为之摇动有盗贼窃发妖言为幻每差校尉缉捕以致妄执平人希谋升赏者往往有之近年设立东厂密查臣僚过失因而黜罚其至恩讎分明致陷无辜者多矣伏望  圣慈今后在外有事不系机密重情免差官校惟责巡抚巡按等官勘报其东厂之设  祖宗所无并宜废罢命所司知之
　明孝宗敬皇帝实录卷之十
　　弘治元年闰正月丙寅朔  上御奉天殿文武百官公服朝参朔望御殿自此始
　　○巡抚顺天等府都察院右副都御史彭韶言畿内之民徭役繁重而大兴宛平昌平漷县尤甚乞裁损夫役以苏民困户部覆奏拟以各项夫役下顺天府酌量分派宛平大兴二县止派三分之一余俱派外县其勇士校尉等户止优免三丁不得概户全免以重累贫民从之
　　○户科右给事中王珦上言广圣学选贤才革奸弊严军政搜淹滞增从祀六事命下其奏于所司
　　○丁卯命都督佥事马俊充副总兵镇守广西署都指挥佥事王麟充左参将分守雷廉高肇升泸州卫指挥使韩雄为署都指挥佥事充右参将协守松潘
　　○升万全都司都指挥使唐璟为后军都督府都督佥事带俸以所部有斩获贼级功也
　　○宥方士邓常恩赵玉芝死复遣戍边卫李孜省既死于狱法司具常恩等罪状拟交结内官夤缘作弊者律斩妻子流二千里遇赦应免仍发戍原卫  上因而宥之常恩徙镇夷千户所玉芝仍肃州衙竟得逃其死云是日又有济宁人崔凤乐清人谢转莆田人吴猷麻城人黄大经及其子越并逮自戍所覆问坐死俱宥之复戍边卫凤附太监柯兴传陛指挥佥事转以捕鬼术得以补鸿胪寺主簿猷能扶箕降仙掌灵济宫事大经以识篆文得太常寺少卿越亦至鸿胪寺丞其夤缘乱政皆与孜省同败亦相类皆太监尚铭梁芳韦兴钱义等所荐进也
　　○初太监梁芳韦兴张轩莫英陈喜先后以献珍珠得宠一时后宫器用以珍宝相尚京师上下亦然芳等益搜访于民间物价腾踊一珠至数十金市者皆乘以取富于是指挥使张纪指挥佥事任义千户冯宇沈达百户杨春所镇抚徐昌袁凯与贾人冯谦王通李祥王智夏线儿等日求采供献至是以言官劾奏下狱  上曰纪等交结内侍进献珍玩盗支内府财物数多虽遇赦难依常例纪义宇达俱发辽东铁岭卫春等六人发口外开平卫俱永远充军昌凯革职调永宁卫
　　○释故山西潞城县知县王浚妻子还乡先是潞城盗起浚捕盗因杖杀平民纵火焚贼庐舍民以火死者百四十五人浚坐死妻子流福建至是始宥之从兵部尚书余子俊言也
　　○监察御史向翀言近奉诏赦斗殴杀人者亦在宥中大明令应偿命而遇赦原者犹追银二十两给付死者之家今輙释之则此蒙更生之恩而于死者独薄请如令行之斯情法两尽矣从之
　　○是日南京雷电交作
　　○戊辰敕谕礼部臣曰朕惟自古帝王功德之实皆有纪述以垂示后世尧舜汤武之绩见于书汉唐宋历代之事备诸史我  皇考宪宗纯皇帝聪明神圣孝敬宽仁继体守成二十四载洪谟伟烈照布万方自非载诸简册用彰盛美则天下后世何所仰至德而被休光尔礼部宜循  祖宗旧典通行中外采辑事实送翰林院编纂实录其以太傅兼太子太师英国公张懋为监修少傅兼太子太师吏部尚书谨身殿太学士刘吉礼部尚书兼文渊阁大学士徐溥礼部右侍郎兼翰林院学士刘徤为总裁詹事府掌府事礼部尚书丘浚吏部右侍郎杨守陈詹事府少詹兼翰林院侍讲学士汪谐为副总裁詹事府少詹事兼翰林院侍讲学士等官程敏政等为纂修官凡合行事宜悉照例举行钦哉故谕
　　○以纂修实录召南京翰林院侍读曾彦杨守阯给假左谕德林瀚侍讲谢铎编修张元祯江澜丁忧侍讲学士李东阳右谕德陆简编修梁储刘忠邓焲张天瑞检讨杨时畅命驰驿赴京
　　○升山东道监察御史杨谧为太仆寺少卿
　　○先是修南京国子监会诏例停止至是南京工部复以为请命卒成之
　　○己巳都察院左都御史马文升言十五事一请令各处巡抚巡按及布按二司官各举所属知县由进士举人出身任六年以上廉慎公勤政绩昭著者＜锍-釒＞上遇御史员缺与行人博士兼用如六年以上知县数少于办事三年以上进士内选取吏部仍会本院官考选若所举不公连坐其罪一凡贪赃官员为巡按御史按察司官问该为民充军而虗词摭拾原问官者请仍依原拟发口外及边卫若御史按察司官果有违法情罪明白参奏按察司官行巡按御史御史罪重者行提来京情轻者侯满到京参问不许一概奏行与原问囚犯取问一各处按察司问刑管屯兵备等官有缺俱请于两京法司属官内推选理问断事推官有缺俱于法司办事进士及年力精强举人监生内除授不许如前以知州等官及年老监生一概滥除其各巡抚等官凡有公务不许差委推官理问断事有妨问刑一请令各巡抚等官督责布按二司分巡分守官遍历所属凡贪官污吏蠹政害民及一切事宜速于举行岁终本司类奏侯考满日据此黜陟一请敕各边镇守总兵及各处巡抚等官及时修饬边备一请令巡按御史等官严督地方驱逐左道邪术之人不许潜住京师仍敕皇城四门官如有此辈及非内府工作而擅出入皇城者捕获奏问一请令吏部每年一次于举人监生内考选年力精强堪任知县知州者与进士相兼选用至于布政使按察使知府尤宜慎选一请令六部堂上官考核属官察其平日行能斟酌考语本院据以甄别称否如本院考不称职而捏词妄奏者御史劾奏谪调外任若御史挟私妄考者一体究治一请严天下科罚害人之禁凡司府州县官及两京诸司官属令各巡抚巡按及堂上官谕戒之一请敕户部查每岁天下该给官吏军士并王府官俸粮及折色银钞数目几何岁所收税粮金银钞贯几何如所入不及所出及内藏空乏须劳经画者谓宜或制钞或铸钱或清理盐法或查勘屯田或闸办天下税课或清查各处舡料一一计处具奏定夺一请敕户兵二部计议凡在京各卫达官折色俸粮须令按季给与其保定等处洪武永乐间安置土达如有土地不足者或将空间田土分拨耕种或立为屯长统属或拘令在官操练以防后患一请敕礼部查天下及两京寺观僧道额数不许再于额外给度凡私创寺观即令折毁行道童年十五以上无度牒者虽在古刹亦令还俗有容稳者僧道官并住持俱发充军所司不举以枉法论一请敕礼部查洪武永乐年例及钦奉
　　○宪宗皇帝圣旨行光禄寺凡外夷朝贡或筵宴或朔望见辞酒食俱宜加意点视务令鲜洁仍令每日侍班御史巡视不处者奏治之一请敕户礼工三部各查内府衙门自洪武至正统间供用之物及工价银两某年用若干某年增若干取自宸断量加减省以为定例不许各衙门再奏增添一请敕兵部通行天下都布二司各行所属将各里军户充军卫所官旗姓名籍贯充军来历年月审勘无差各造文册江南者送南京兵部江北者送兵部以备查照及行清军御史严督所属用心清理其京营官军候  山陵毕日兵部奏请命内臣并本部堂上官各一人会同各营总兵官查理见操军马务足团营原额仍敕南京守备官会同南京兵部一体清查管军官不许擅役工作仍加意操练以收成功  上以所言多切时弊命所司议处以闻
　　○兵部言朝廷以符验给驿所以示信于天下旧例惟镇守等官并都布按三司及边卫得以关领近年以来监仓守备兵备等官一概妄请重为驿传之患自今除镇守总兵巡抚协守分守游击等内外官但系监枪守备兵备等内外官曾领符验者请通查类缴仍令镇守巡抚总兵等官各将所赍符验字号分给应用从之
　　○庚午改除云南按察司佥事林淮为常州府儒学教授以便养母从其请也
　　○吏部右侍郎杨守陈言孟子曰我非尧舜之道不敢以陈于王前夫尧舜之道一也精一执中尧舜之得于内者深询岳达聪尧舜之资于外者博  陛下俨然端拱朗诵经书未尝降一睿问儒臣亦肃然进退略陈训诂未尝进一详说则理欲危微之办何由而明知行精一之功何由而尽臣恐得于内者未如尧舜之深也今  陛下朝时之所接见者惟大臣之风仪至于君子小人之情状小官远臣之才貌何由识之退朝之所阅览者惟百官之题奏至于诸司之条例群臣之情弊何由见之宫中之听信者惟内臣之词说至于千官百职之正论六军万姓之烦言何由闻之臣恐资于外者未如尧舜之博也伏望  陛下遵用  祖宗旧制仍开大小经筵以讲学常御早午二朝以听政其大经筵及早朝即如旧仪若小讲则必择端介博雅之儒臣侍班进讲凡所未明曲加解喻而于义理政事兴亡治乱必一一讲之精而无疑乃可行之笃而无懈凡经史及  祖宗典训百官题奏皆聚之文华后殿日轮内阁大臣一人讲官二人居前殿之右厢或有奇奥即令角□羊对  陛下必御文华殿之时多处乾清宫之时少使欲寡而心清惑少而理明则其得于内者深而出治之本立矣至若午朝则  陛下御文华门各堂上并六科皆侍其御史郎中等官有事已具本者皆具揭帖略节至是口奏  陛下询其事情条例而裁决之凡镇巡方面及府卫正官有自任来见者皆条例地方之事略节口奏  陛下令诸司承旨而议行有辞赴任者随其地方职业而戒谕之若有大政则召内阁及府部大臣于文华殿会议必人人尽其谋事事求其当其余章＜锍-釒＞止召内阁面议可否其各官奏对之余及辞见之际  陛下宜俯降辞色而于时政人才民谟土俗无一不询无一不知使贤才常集于目前视听不偏于左右则资于外者博而致治之纲举矣若但如近日讲视朝虗应故事凡百章奏皆付内监条旨批答则未有本不立而末能茂纲不举而目能张者也  上曰所言皆朝廷切务朕当举行○辛未敕谕礼部曰朕惟进学修德以正身乃治天下之本兹欲于三月御经筵其具仪择日并以合行事宜来闻
　　○降敕责秦府辅国将军诚洺并罪其教授等官以有司言诚洺不遵成宪私出城郭也
