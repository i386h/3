<!-- { "loadSidebar": true } -->
　　○南京户科给事中罗鉴等以灾异言四事曰隆辅餋乞视朝之余数召大臣切劘治道日亲儒学调护  圣躬曰保初政  皇上登极之初任耆旧斥凶邪屏玩好抑贡献止买办节浮费禁传奉黜异端天下莫不鼓舞相庆以望太平愿恒存此心不以内外而异不以久暂而渝又曰慎刑罚广储蓄命下其奏于所司
　　○丁亥礼部进  圣慈仁寿太皇太后圣诞朝贺仪注一前期一日女官陈设  圣慈仁寿太皇太后御座于宫中设香案于丹墀之南其日清晨内官陈设仪伏于丹陛之东西及丹墀东西女官擎执者立于御座之左右陈女乐于丹陛东西北向设表案于殿东门外设班首拜位于中道之东西设众命妇拜位于丹墀北向设司赞位于丹墀东西设司宾位于命妇班之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚诣奏请升座  圣慈仁寿太皇太后具礼服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举案由殿东门入乐作至殿中乐止赞众命妇跪内赞唱宣表目女官宣讫兴唱宣表展长女官诣案前取表展开宣表女官宣讫兴举案者举案置于殿东赞命妇皆兴司宾引班首由东阶升乐作自东门入至殿中乐止内赞唱跪班首跪众命妇皆跪司言女官代班首称某官夫人妾某氏等兹遇  圣慈仁寿太皇太后陛下圣旦敬诣称贺内赞司赞同唱兴班首及殿外命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  圣慈仁寿太皇太后兴乐作还宫乐止引礼引命妇以次出一命妇照例由北安东安二门入至东华门外伺候内官引入行礼
　　○赐晋府交城王钟鐻为善阴隲孝顺事实四书集注各一部从其请也
　　○戊子升翰林院编修张澯杨杰为本院侍讲检讨刘机杨廷和武卫为修撰俱以九年考满也
　　○实授南京都察院理刑张璠为南京广西道监察御史
　　○浙江道监察御史李兴丁忧服阕复除福建道
　　○镇守江西太监太监邓原以地方稍宁裁革赣县宁都兴国广昌信豊会昌雩都石城瑞金龙南安远十一县先年奏准添设管民快县丞各一员吏部因请并福建上杭武平二县添设县丞裁革从之
　　○己丑钦天监监正吴昊言五事一凡选择日时当遵用大统历及洪武年所定选择历书其差谷选择杂书俱令首官烧毁一观象台所用浑仪简仪俱南京旧制今两京相去二千七百余里去极高下不同又岁久推验渐差欲修改或别造以正一代之制一本监天文书籍俱国初抄本中间多损坏残缺欲加考订修补一本监筭历观候及回回天文生阴阳人等多有怠玩不遵礼法者欲令每日到监书画卯酉簿每班选立班长二人籍其善恶勤惰并术业精疏之实以俟按季考较为之进退一天文生及阴阳人徭役欲乞优免下礼部覆议悉如所请惟浑仪简仪令监副张绅造成本样以待试  验改造天文生本身外免一丁阴阳生止免本身  上曰杂书不必烧今后选择只依洪武年间钦定历书余如议
　　○驸马都尉王增卒增直隶束鹿县人靖远伯兵部尚书骥之孙选尚嘉善大长公主至是卒辍朝一日赐祭葬如例子钦铭俱为锦衣卫千户
　　○夜金星犯左执法星
　　○庚寅赐宁化王府奉国将军奇澒奇涸奇漫诰命冠服如制
　　○旌衣孝子二人五世同居一人节妇十人烈妇一人张彪直隶南和县人国子监依亲监生父母病竭力侍奉及没自担土筑坟结庐其下朝夕悲奠有三蛇屡至不为害二兔卧庐侧不惊群鸟常旋绕飞鸣之异赵象贤直隶曲周县儒学增广生母病汤药必亲尝及没水浆不入口三日既葬庐于墓侧寝苫枕块朝夕哭泣日负土筑墓遂成大丘俱旌其门曰孝行李琚顺天府密云县人自始祖大公至琚同居五世长幼和协室无异财旌其门曰五世同居义门王氏湖广襄阳卫生员李谦妻陈氏福建闽县举人李烜妻贾氏山西临汾县民安惟龄妻刘氏山西临汾县民张伦妻璩氏顺天府涿州儒士田杲妻胡氏直隶河间卫军郭仲塎妻吕氏直隶河间卫进士郭仲珣妻陈氏直隶真定卫总旗周雄妻游氏江西新建县民余睿昭妻张氏直隶内丘县承差樊杰妻俱少寡守节终始不贰俱旌其门曰贞节潘氏河南睢州举人曹文道妻文道会试病死闻讣日夜哭不绝声柩至家取夫所遗带自缢于柩侧旌其门曰贞烈
　　○壬辰户部郎中江汉王宏归自四川各上赈济事迹汉领成都保宁顺庆三府嘉梅潼雅卭等五州及龙州宣抚司成都利州宁川等六卫保宁等五守御千户所抚赈过饥民流民四万一千二百五十户八十七万八千七百五十八口米若谷共支过二十二万五千八百二十余石银九万九千四百五十余两本部原拨湖广兑运粮二十万石及江西云南原折色银二十万两尚收贮以待支用宏领叙夔重庆马湖四府泸州及永宁酉阳二宣抚司九姓长官司赈过饥民十四万一百七十户百六十九万九千六百九十九口米榖支过二十四万九千四十六石银十六万三千三十九两
　　○礼部言迤西进贡例以一人赍勘合缘来数既多到期不一一人未到众皆俟之欲偕行则驿置停冗不便乞行甘肃巡抚官转行狭西行都司今后迤西进贡使臣至本处即比对勘合并验过马驼等数目造册先缴陆续另出半印花栏勘合给付各使臣亲赍赴部以凭参对拟赏从之
　　○江西进乡试录误以策问第十二叶作书经义第十二叶礼部奉旨看详请逮问监临提调等官从之
　　○甲午礼部进册封仁和长公主并婚礼仪注一弘治二年十二月十六日公主尚冠一十九日受册前一日内执事官设册案于公主宫中设香案于册案之前设丝亭于便殿丹陛之左至期  上位具衮冕诣  奉先殿祭告用乐礼毕  上位常服御便殿升座执事长随举册案置殿中司礼监官跪奏发册执事长随举册案由殿左门出置册彩亭中用内乐近至公主宫中司礼监官捧册置于案公主先具服侯册至女官二员引公主于册案前北向立赞受册赞拜乐作四拜乐止赞跪赞宣册女官立于左宣讫以册受公主公主受毕以授女执事立于右又赞拜乐作四拜乐止礼毕彻册案香案次日早公主具服引礼女官引公主谒  奉先殿毕请  太皇太后  皇太后  上位  皇后前谢恩俱赞行八拜礼一弘治三年正月十八日般移是日早公主具礼服引礼女官引公主诣  奉先殿辞毕内官于  太皇太后  皇太后  上位  皇后正宫内俱设仪仗于丹陛之东西太乐陈于丹墀执事女官备金爵酒壶果盒至期内赞女官二员于殿之东西俟  太皇太后燕居服升座引礼女官引公主诣  太皇太后前赞拜乐作四拜兴乐止赞跪赞受爵女官以爵斟酒立授公主乐作公主受酒饮讫乐止以爵授执事者执事者跪受虚爵退赞恭听戒命命之曰敬之戒之夙夜无违尔闺门之礼公主听受讫赞兴赞拜乐作四拜兴乐止赞礼毕引礼女官引公主诣  皇太后及  上位  皇后前受戒命行礼亦如之毕引礼女官引公主由宫东门出升轿出至东华门外内使备仪伏鼓乐前导合女乐接引至府公主入仪仗女乐各退一正月十六日驸马受诰先期礼部官具奏领出驸马朝服等件是日鸿胪寺设诰案冠服案于丹墀之左  上位常服升金台百官先行叩头礼毕侍班执事官举诰案冠服案至丹墀置中道鸿胪寺官引驸马于丹墀中立吏部礼部官奏驸马受诰及赐给冠服仪伏鞍马奏毕赞五拜三叩头礼毕执事官台诰案由左边降以诰受驸马捧出东长安门外用鼓乐迎诰至于家所司各备仪伏鞍马同日给赐一次日早驸马具服谢恩一正月二十六日下嫁先一日顺天府官于本府前结彩至日早设香案于本府月台上列公主仪仗女乐左右相向至期用男乐迎驸马入府毕乐人退内官引驸马到客位具公服又引驸马从左门入至中堂俟候女使预设香案于堂中设公主驸马拜位于香案前公主拜位居东驸马拜位居西候公主具服出同驸马诣香案前拜天地赞行八拜礼毕女使先于堂内设公主座于东西向驸马拜位于西东向至是赞引二人导公主升东座驸马就位面东赞行四拜礼公主坐受两拜答两拜礼毕驸马出客位便服女使仍于室中设公主座于室中正面驸马座于室西东向设酒案于室中稍南置两盏两卺于案上设馔案二人引驸马入室中赞引导公主中坐驸马亦就座执事捧馔案置于公主驸马前执事者二人以二盏斟酒以进公主驸马皆饮酒执事者进馔公主驸马皆举筯执事者再斟酒公主驸马皆饮酒执事者进馔公主驸马皆举筯执事者以两卺盏斟酒合和以进公主驸马皆饮讫执事者又进馔公主驸马皆举筯彻案礼毕仪伏女乐各退一公主入府候至十日公主具冠服引礼女官引公主谒  奉先殿行礼谒毕诣  太皇太后  皇太后  上位  皇后谢恩俱赞行八拜礼毕赐宴于宫中驸马先日赴鸿胪寺报名至日具公服于早朝大班内谢恩毕仍具公服于午门外直房内俟候司礼监官引至左顺门内俟候  太皇太后常服御便殿升座引礼长随引至阶下正中赞行五拜三叩头礼毕复引出俟候  皇太后常服御便殿升座引礼长随引至阶下正中赞行五拜三叩头礼毕复引出俟候  皇后常服御便殿升座引礼长随引至阶下正中赞行五拜三叩头礼毕复引至午门外释公服俟候  上位常服出御便殿赐宴引礼长随赞引驸马先行四拜礼就席坐西向东宴毕仍行五拜三叩头礼毕回府次日见舅姑一公主见舅姑舅姑坐于东西向公主立于西东向行四拜礼舅姑答两拜
　　○辽东广宁卫夜有星自西北往东南有光如电声如雷
　　○命南京吏部尚书王亻□与之从子澄国子监读书＜亻与＞奏长子沂已举进士次子洛又年幼推恩于澄故有是命
　　○丙申衍圣公孔弘泰奏先圣五十九世孙举人孔彦士学识优长乞选为曲阜县知县吏部覆奏从之
　　○命云南广南卫指挥同知夏福之孙昊世袭正千户福本广南卫军徙辽东广宁卫正统五年为北虏所获福角□羊诵佛经虏酋以女妻之  英庙北狩福随待虏庭升正千户历升指挥佥事后入贡往来不绝天顺元年  英庙召至赏赍极厚升南京锦衣卫指挥同知福奏愿留京师未几挈家来奔复改广南卫主是年老乞以孙代兵部言福不由军功例不当袭  上以福有奉待劳特与之
　　○丁酉初德王妃父刘忠为指挥佥事至是王奏忠随侍之国已二十余年乞如崇徽二府例升世袭指挥使诏升为世袭指挥同知给事中刘聪等论其挠坏选法  上曰德王朕至亲刘忠业已许升不为例
　　○总督两广都御史秦纮言臣至两广闻地方之害有二总兵官征蛮将军安远侯柳景侵夺民利欺隐官课剥削贪饕私通夷交易番货党助土官滥杀无辜其害遍于两广分守雷廉等处左参将署都指挥佥事王麟掊克害众怨讟并兴其祸遍于一方二害不除则两广军民终无安日巡按御史周南示以为言命驰传行文取景至京治之巡按监察御史逮麟等讯实以闻
