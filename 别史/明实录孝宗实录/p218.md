<!-- { "loadSidebar": true } -->
　　○初寿王之国承奉宋祥赵凤典膳时俊等所过系掠官吏责献茶果钱州县不胜荼毒率鸠贷富民钱以应之至临清州吏侦知德州所赂银钱几三百两以白兵备按察司副使陈璧璧令勿与祥凤衔之会璧随镇巡官朝王祥立王侧挥内使执而殴之流血被面护送太监梁义止之乃解时各船军校亦执梃登岸毁居民屋舍抢掠货物城中为之罢市已而义欲以闻王乃召璧慰谕之令义笞祥凤等事遂已顷之东厂发押马内官曹玉潞河驿胁索钱物事有旨俟王抵国验问而临清军民及璧皆奏其事于朝且盘获祥所贩私盐六万三千余引  上遣给事中丘俊等往验之得实并劾长史王春秦诚通不能谏正之罪命下四川巡抚巡按官逮治以在赦前奏拟祥凤免徒革职解京奏请时俊免杖还职春及诚通免杖如例调选且以曹玉等胁钱主名闻命祥凤解京送司礼监奏请处治俊春诚通俱改调别府曹玉等逮治如律
　　○庚辰命守备龙门卫都指挥同知王杰守备葛峪等堡从镇巡等官奏也
　　○兵科都给事中亍宣等奏辽东镇巡官李杲等以朵颜三卫虏入寇请增兵防守朝廷议遣孙贵率兵五千以往臣愚料之杲等心有所为不在增兵兵之不可发者有三辽东边臣前诱杀虏众事方考按杲等惧及故盛言虏怨赐物薄恶数为边害乞加天讨盖欲掩其起衅之端异免诱杀之罪若与增兵适堕其计其不可一也虏寇出没无常边将能远斥堠严守备彼必不敢深入纵小有寇抄自其常耳未可卒禁况十月以来更无声息其不可二也边人积畏京军盖将士畏其夺功百姓畏其掳掠况广远诸处已极疲瘁出军必重加扰害其不可三也近闻管粮郎中王卺呈户部言刍粮尚不足以给土兵重以客兵费何所出并传报虏中大雪三尺边方稍宁其言亦足验矣请留贵勿遣别差人往探消息更议方略且劾贵非统御才受任之初数妄陈乞其行师可知宜降敕责之监察御史周进隆等亦以为言且请抚谕朵颜以给官军银赍犒边士之苦战及死敌者章俱下兵部看详言今海西建州女直诸虏相继入贡朵颜三卫亦将来贡而所在边地秋收已毕人畜入堡纵虏入寇亦无所掠宣等所言诚是请留贵等兵并徵还催理军储官责成辽东守臣申饬副参守备操练兵马振扬威武各选麾下精兵按伏防御贼小至则相机截杀大至则合兵战守并令巡按监察御史博访失机误事者具实以闻给赏银不敷请别议上命孙贵所统官军不必行催理军储官取回辽东等处给赏银户部计处以闻杲亦驰奏达贼自九月侵犯之后未见猖獗请止兵从之
　　○辛巳初皇亲庆云伯周寿既加封庆云侯有旨追封其父周能为宁国公前母甄氏为宁国夫人母高氏封庆云侯太夫人至是高氏卒寿复以追封宁国夫人为请吏部言高氏为能继室前无继室亦从夫爵例  上特许之并赐以诰命
　　○壬午传旨命锦衣卫带俸指挥使孙銮管南镇抚司事太医院院判王槃常行俱本院佥书管事
　　○命南京大理寺卿杨守随之子茂恕为国子监生从其请也
　　○广东南雄府委官大使蔡赓等伴送安南国陪臣阮观贤朝贡观贤自南雄雇南海民九人沿途给役至仪真又雇裁缝数人及抵京为缉事者所发以赓等知而不举命逮问如律
　　○虏入辽东宁远境官军伤者八人掠去者四人马死者四匹命罚守备署都指挥佥事崔鉴俸两月备御等官杨宗等俟边事稍宁日逮问
　　○癸未升山西太原府知府刘璟为四川布政司右参政
　　○安南国夷使十六人并真腊国夷使一人俱以遭风船坏漂至广东地方巡视海道按察司副使以闻请给粮餋赡待本国朝贡人便付与带回礼部覆奏从之
　　○守备蔚州署都指挥佥事温和以病免命蔚州卫指挥使章杰代之
　　○甲申巡抚山东都御史何鉴言山东运司盐课存积岁久走卤消折而涛洛等三场盐皆苦黑□人不愿中纳请以弘治十年以前各场存积盐课尽数开卖其涛洛等三场者请每一大引折徵银一钱五分自后每存积二年即如例卖银角□羊部户部覆奏从之
　　○辽东宁远故都指挥佥事王臣之子道告袭职兵部言道宜袭祖职为指挥使然臣之功不可泯请加道为都指挥佥事从之
　　○命狭西行都司都指挥佥事潘成郭泰甘州前卫署都指挥佥事曹勇致仕以巡抚都御史周季麟劾其不职也
　　大明孝宗敬皇帝实录卷之一百五十六
　大明孝宗敬皇帝实录卷之一百五十七
　　弘治十二年十二月丙戌朔  上视牲于南郊
　　○山西襄陵县地震
　　○丁亥六科十三道交章论奏传升冗员之弊谓  祖宗稽右建官各有定额近年始有额外传升乞升之官  陛下登位之初亦尝深知其弊而痛革之矣然去者未几而复进革者未几而复传前此清宁宫成传旨升官臣等已尝论列未蒙俞允今复传升不已文职则少卿寺丞等官武职则指挥千户等官夫士子砥砺名节武人冲冒矢石积以岁月始得一阶今杂流末艺乃坐而得之文武之士孰不解体乞俱革去新升职衔仍令以旧职役供事庶幸门可塞而民困可苏  上曰各官俱内府供办有劳既升用矣其置之
　　○河南道监察御史魏英丁忧服阕复除江西道
　　○戊子赐宁府建安王庶第四子名曰宸涭镇国将军觐金□嬴庶第三子曰宸汲觐铅庶第三子曰宸浃宸氵□陗嫡第二子曰栱棝沈府沁源王嫡第三子曰勋瀹嫡第四子曰勋溥灵川王嫡第三子曰勋澈镇国将军勋淑嫡第二子曰胤木□□辅国将军勋沱庶长子曰胤稷诠金□＜灭又＞嫡第三子曰勋源晋府辅国将军奇潭第六子曰表橉奇湲第二子曰表欃奇潝第五子曰表栋鲁府东阿王庶长子曰当滰邹平王长子当凉嫡长子曰健柯镇国将军当潩第二子曰健槦淮府清江王嫡长子曰祐棨辽府宜城王长子恩铣嫡第二子曰宠澹崇府瑞安王嫡第二子曰厚烔徽府徽王庶子曰祐槿韩府乐平王庶第三子曰偕涪辅国将军徵错嫡第六子曰偕灂徵鐻庶第六子曰偕浑徵鉟嫡长子曰偕潮庶第二子曰偕＜氵贡＞庶第三子曰偕瀼嫡第四子曰偕浍徵鉹庶长子曰偕氵□策徵鋹嫡长子曰偕溧徵鐬庶第四子曰偕潼庶第五子曰偕池徵锲庶第六子曰偕涂偕浰庶长子曰旭槽奉国将军偕洊庶长子曰旭槎赵府平乡王庶第二子曰祐槻镇国将军见染庶长子曰祐木□广见涫庶长子曰祐樱代府镇国将军仕埍庶七子曰成鍓成镗嫡长子曰聪浔辅国将军成链庶第二子曰聪淍成锜庶第六子曰聪泛成鐰嫡长子曰聪氵□射成鏳嫡第二子曰聪潼聪泷庶第四子曰俊木□虑周府临汝王庶第二子曰同衔庶第三子曰同镛庶第四子曰同鋋原武王庶第十一子曰安满庶第十二子曰安潞庶第十三子曰安潮义宁王庶长子曰睦樈嫡第二子曰睦榉庶第三子曰睦榴崇善王庶长子曰睦梿庶第二子曰睦桦庶第三子曰睦棤庶第四子曰睦校镇国将军同鉏庶第七子曰安淑庶第八子曰安潜庶第九子曰安浈同钴庶第四子曰安江庶第五子曰安泽辅国将军同沁庶第四子曰安洋安注嫡长子曰睦梼
　　○太常寺少卿田景贤丁忧服阕复除原职
　　○命专委户部官属一人督理长安等四门仓粮出纳从户部奏也
　　○徽王见沛奏府中收买子女欲照远年事例不必奏闻烦渎礼部覆奏王府选用多人例湏奏闻是朝廷定制请降敕谕王命不必降敕惟移文长史司启王知之
　　○六科十三道既交章劾辽东守臣之不职者请各徵还不从于是兵部尚书马文升等奏人君之德莫大于听纳天下公论莫出于廷议边方弊政莫大于武备之废弛今辽东总兵官李杲始由参守宣府有罪不诛调守兹任体肥髀疡不能骑射在镇年久卧享富贵颇肆骄淫都御史张玉材非抚御不能禁革奸弊群下不畏同事轻侮太监任良刚愎自用贿利是求以致边备废弛胡虏凭陵失机偾事匿败不闻负辜已深而乃任纵下人恣为诱杀情罪昭灼先以廷臣会议请各徵还次以谏官论列请各更代有旨报寝命下之日士论沸腾恐杲等自知罪恶不惟无心职事抑恐众心不附而外夷终怀疑贰乞俯从廷臣之议少重言官之请徵杲等还候勘报至日果有诱杀之情则置之重法否则别为议处命任良等姑不取回促顾佐并按复奏
　　○吏科给事中陈咨言国家承平日久民不知兵上下讳言戎事武备疏略莫甚于今时也兵家之所最急者在将帅今府部之所遴选边徼之所蓄养堪为将帅者几人可当总镇者几人膏梁纨绮滥握统兵之权鄙懦庸劣谬当推毂之任欲望其能成敌忾之功难矣请敕两京并天下诸司广询慱访或世胄官兵或草泽民庶有谙晓韬略通识战阵便习弓马膂力过人堪为将领者礼遣上之兵部考其技能筹策可用者奏留京营操练其次分送边方效用兵部覆奏从之
　　○锦衣卫掌镇抚司事都指挥佥事黄英私役军校为百户何珍所诉下都察院鞫之拟罪降一级带俸差操命赎杖毕复职管事仍罚俸五月英太监顺之侄也○己丑乌思藏遣禅师桑儿结吒巴等来贡并为日莫等寺番僧喃哈星吉藏卜等五人请各袭其师禅师都纲等职从之
　　○云南云南府地震
　　○庚寅太子少保都察院左都御史闵圭乞致仕上曰卿总司风纪端慎老成方隆委任岂可引年求退不允所请
　　○吏部尚书屠滽等言近日节次传升文职官员及冠带人等通前共七百九十余人名器之滥于斯极矣大臣科道非不论列臣等非不执奏而  圣恩宽大辄复包容伏望惜名器之滥究夤缘之奸将已传奉者尽禠其职未传奉者永绝其源不允
　　○福建备倭官军快哨船为海贼所夺者二艘军士为所掠者十八人仍索取金物为赎命罚带管巡海副使韩绍宗备倭都指挥郭英俸各三月把总等官张宏等下巡按监察御史逮问○升鸿胪寺序班张昱吴泰为本寺右寺丞昱九年考满吏部拟升本寺主簿得旨升寺丞而并及泰云
　　○辛卯命应天府所属都税宣课等司局岁减原额钞三之一以巡抚都御史彭礼言近年商利多归北京课钞不能充原额故也
　　○先是有旨命秦府镇国将军诚浍袭封郃阳王诚浍未及受册而卒礼部以祭葬礼仪为请  上命照郡王事例行
　　○兵部尚书马文升奏我  祖宗创业垂统设武阶以待军功实欲责其效死锋镝以除国家之患非有临阵斩获功者不得轻授授亦不得世袭所以操持爵赏之大柄奔走天下之豪杰良法美意万世无弊今张＜王巳＞辈绘技小工借曰勤劳有官者支俸给无官者支月粮养之平日用之一时皆其分所当为或赏以财帛荣以冠带已足偿劳何至概授武职铨注锦衣卫径准替职且得世袭此于祖宗立法之意太相悬绝也方今百官俸禄皆出小民今竭小民膏血以养无用之冗官非  陛下爱民保邦之意且恐各边将士闻之解体望俯察谏官之言遵  祖宗成宪收回成命革＜王巳＞等升职世袭不报
　　○壬辰日生背气及左右珥
　　○癸巳腊节赐百官宴于午门
　　○礼部奏正旦节例赐百官宴  上命免宴赐以节钱钞
