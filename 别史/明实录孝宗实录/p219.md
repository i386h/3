<!-- { "loadSidebar": true } -->
　　○致仕南京大理寺卿夏时正卒时正字季爵浙江仁和县人正统十年进士授刑部主事转郎中录囚福建平反死狱六十余人升大理寺丞转南京大理寺少卿丁忧服阕改南京太常寺少卿寻升南京大理寺卿成化七年岁大侵朝廷简命大臣分道巡视时正至江西兴发劝分裁省诸司冗役数万人罢黜官属不职等二百余人中亦有不惬舆论者增筑南昌濒江堤及丰城诸县陂岸凡若千里皆足为经久利事竣还南京遂乞致仕时年五十九至八十八乃卒赐祭葬如例时正慱学有才既居闲久多所著述于稽古礼文之事尤详卒之岁犹日书蝇头字校讎不辍士大夫见者咸敬重焉
　　○土鲁番他夫罕等地面使臣满剌阿力克及纳速儿丁等各来贡赐宴并彩叚衣服等物有差
　　○甲午初湖广都司都指挥佥事姜昇以军功升都指挥同知未任先卒其幼孙山得以都指挥佥事俸优给之至是山出幼兵部请令袭升都指挥佥事从之○命宁夏卫指挥同知张雄领宁夏操备班军以都指挥体统行事
　　○狭西秦州地震
　　○丙申兵部覆奏兵科给事中杨廉所陈请令各边大小将官各举其属一二人不问偏禆士卒＜锍-釒＞其年贯履历并材之所堪上之就彼调用假以体统视其效否以为赏罚至有功罪连及举主且令各陈御戎方略以资庙筭又京营军疲于工役是后遇有工役请于三大营摘拨不得奏取团营军士违者许言官指名劾治更令沿边守臣各选招土兵养而教之岁终具上其数仍移文天下清军所司尽心清解军壮其新军到伍卫所官员毋利其有毋怠其防以致逋逃违者绳之以法从之
　　○分守庄浪等处左参将都指挥佥事鲁麟奏西番巴沙等十三族迩年日渐猖獗至踣仆界碑侵庄浪哨营寇镇羗诸堡虽有哨备官军法不得剿杀且会西宁官军追抚动经月余比至贼已解散去则复聚官军疲于往来边将甘受失机之责请发兵分路征讨其慑服出界者释之且令各城分守守备哨守官军径自剿杀不为功次人请添兵于斩石硖等营按伏掣回永昌游兵四百仍归庄浪操守调去红城子兵亦归庄浪于红城子岔口二堡调官兵五百分番守御以弘化寺备河官军移守红城子潜麻湾防秋其领班把总平凉卫指挥使陶文请加署职一级以便行事兵部议谓十三族皆熟番不可擅杀宜发兵驱之出境其调兵事宜下镇巡等官熟计其便以闻指挥使陶文宜许以都指挥体统行事从之
　　○辽东镇巡等官以守备都指挥王臣阵亡状闻因为引例请赐谕祭礼部覆奏从之
　　○丁酉赐唐府荡阴王芝＜土瓦＞长子弥锷镇国将军弥蓥宇净周府奉国将军安浔诰命冠服如制
　　○戊戌先是以直隶肃宁等县地四百一十八顷有奇赐寿宁侯张鹤龄其后管庄人徵租害民打死人命事闻  上遣内外官核实并丈量地土顷亩以闻至是巡抚都御史高铨奏报地计周千一百二十一顷有奇其可常耕者止如前数余皆妨占沙鹻虽间有退滩暂垦者遇涝则复荡然宜令徵租如故户部议覆诏以千一百二十一顷尽赐鹤龄其可常耕者亩徵租银五分妨占并沙鹻中有可耕者亦徵租如例
　　○命故署都督佥事都胜之子钦袭原职指挥佥事铨注南京锦衣卫带俸
　　○己亥命重庆大长公主之子指挥周孝预支公王冬季禄米免还官
　　○辽东行太仆寺少卿张逵奏朵颜三卫虏贼累犯边境杀掠人畜皆守边官军无备所致一旦有备来即杀之其诱杀与否宜不必治罪兵部覆奏谓逵出位妄言为边将饰非荧惑  上听请下御史治其罪诏张逵所奏必有见令顾佐并按以闻
　　○命辽东都司都指挥佥事刘璘子铎袭原职宁远卫指挥使
　　○显武营把总管操都指挥同知刘宁都指挥佥事陈瑄神机营操备都指挥佥事龚勋俱坐所督牧马数少为兵科所劾下狱赎杖还职
　　○庚子升吏科左给事中甯举礼科左给事中刘孟兵科左给事中韩智俱为都给事中吏科右给事中任伦户科右给事中马子聪俱左给事中礼科给事中吴仕伟为右给事中举子聪仕伟礼科伦吏科孟刑科智工科
　　○辛丑南京监察御史刘烈劾奏刑部尚书白昂累劾不退请罢之吏部覆奏不允
　　○壬寅虏入永昌及凉州境军民被伤者七人被掠者二十人马被掠者十六匹命逮问指挥孙经等罪分守左监丞梁玉副总兵刘胜游击将军赵铉俟经等问罪毕日并以闻奏
　　○甲辰御用监太监李本为其侄监生李宗礼乞选京职下吏部看详言宗礼选期自有资次俟及期当照例考试量其才能高下授以内外相应官职从之
　　○乙巳升监察御史张敏为四川布政司右参议刑部员外郎许怛为广东按察司佥事
　　○巡抚山东都御史何鉴请添设山东按察司副使一员常居曹濮等州提督屯堡操习民壮缉捕盗贼兼理词讼以为山东河南直隶等处应援命兵备官不必添设惟于额设官员内轮次委用
　　○传旨升内府织染局供办锦衣卫所镇抚徐纲沈让为百户金吾右卫百户刘浚为副千户冠带匠役金昹等二十四人俱为文思院副使匠人李阿保等二十三人俱为皮作局副使并仍旧办事
　　○户部议覆山东管粮参政王琼奏谓各处粮草逋欠皆缘所司催科无法所致至给由时又朦胧起送故偷惰者无所警惧请自今郡县正佐官凡预管粮者每给由必经布政司管粮官查核乃许起送又州县积欠粮草数多若一时并徵恐民力不堪宜计所欠多寡逐年以次带徵庶得用一缓二之意从之
　　○吏科给事中许天锡言今年阙里孔庙灾远近闻之罔不惊惧迩者福建建阳县书坊被火古今书板荡为灰烬先儒尝谓建阳乃朱文公之阙里今一岁之中阙里既灾建阳又火  上天示戒必于道所从出与文所萃聚之地何哉臣尝考之成周宣榭火春秋书之说者曰榭者所以藏乐器也天戒若曰不能行正令何以礼乐为言礼乐不行故天火其藏以示戒也今书坊之火得无近于此耶自顷师儒夫职正教不修上之所尚者浮华靡艳之体下之所习者枝叶芜蔓之词俗士陋儒妄相裒集巧立名目殆且百家梓者以易售而图利读者觊侥幸而决科由是废精思实体之功罢师友讨论之会损德荡心蠹文害道一旦科甲致身利禄入手只谓终身温饱便是平昔事功安望其身体躬行以济世泽民哉伏望名诏有司大为厘正将应习之书或昔有而今无者检自中秘所藏与经主学士所共习者通前存编删定部帙颁下布政司给与刊行仍乞敕所司推翰林院或文臣中素有学识官员令其往彼提调考校务底成功然后传布四方永为定式其余晚宋文字及京华日钞论范论草策略策海文衡文髓主意讲章之类凡得于煨烬之余者悉皆断绝根本不许似前混杂刊行仍令两京国子监及天下提学等官修明学政严督主徒务遵  圣代之教条痛革俗儒之陋习遇有前项不正书板悉用烧除如有苟具文书坐以违制之罪尤愿  陛下日召儒臣讲求致灾之故凡敬天体道之要更化善治之术断而行之以回  天心以迓休命礼部覆奏谓建阳书板中间固有荡无留遗者亦容或有全存半存者请令巡按提学等官逐一查勘如京华日钞等书板已经烧毁者不许书坊再行翻刻先将经传子史等书及  圣朝颁降制书一一对正全存者照旧印行半存及无存者用旧翻刊务令文字真正毋承讹习舛以误来学从之
　　○丙午赐朝鲜国弘治十三年大统历一百本
　　○丁未虏入辽东义州境军士被掠者一人男妇六人马牛十二匹命逮治备御都指挥王玺等罪其分守参将史赟仍俟勘报至日闻奏
　　○是日晓刻月犯亢宿南第二星
　　○狭西庄浪卫地震
　　○戊申虏入大同左卫境军士被掠者一人男妇十三人马牛羊六十有奇命守备都指挥叶春新任左监丞蔡恩俱戴罪杀贼分守参将秦恭太监左敬及防守指挥陈纪等俟边警宁日逮问○赐晋府剑川县主并仪宾刘讥禄丰郡君并仪宾阎涤宝山县君并仪宾梁经洧川乡君并仪宾吴志广新津郡君并仪宾李凤诰命冠服如制
　　○复枣阳王府仪宾何宗良白溶冠带闲住初宗良等坐事为民至是襄王为之请故有是命
　　○己酉南京刑部右侍郎金泽乞致仕不允
　　○命兵部主事李源黄清按阅辽东狭西马政牧地从监察御史王宪奏也
　　○庚戌命宋程颐十八代孙继祖袭翰林院五经博士
　　○海西兀者等卫及兀者右兀者前等卫弗提等卫建州毛怜等卫哈儿蛮等卫亦迷河等卫速平江等卫女直都督等官斡黑能秃忽剌赤卜革打吉陆完者秃老童劄里革捏克速哈等各来贡赐宴并彩叚衣服等物有差
　　○湖广永顺宣慰司奏保靖宣慰使彭仕珑旧与长官彭胜祖互相讎杀近仕珑复擅率兵攻长官彭世英杀掳人财烧公私庐舍乞遣官按抚或发兵追剿兵部覆奏谓仕珑胜祖讎杀数年奏行守臣按问不报致仕珑长恶如此请移文镇巡等官限三月内勘处闻奏从之
　　○初  孝陵神宫监太监韦敬傍陵左龙山下预造葬域掘树木营享堂又多占园军纳钱孝陵卫指挥张文亦于回龙禁山下开甃鱼池两人以忿争各许其事有旨令下狱对状文即先驰至京奏辩而敬亦自诉无罪寻命刑部右侍郎陈道等往按之具得其实法司以敬文事在赦前俱拟奏事不实赎徒还职命并免赎文降二级并家属调辽东宁海卫差操敬送司礼监奏请处治
　　○中都留守司署都指挥佥事尹增河南都司署都指挥佥事王佐坐秋班军士数少下狱赎杖还职仍罚俸三月
　　○辛亥户部尚书周经等奏凡王府勋戚之家庄田例亩徵银三分上下称便昨奉旨张鹤龄庄田亩徵银五分恐继此有效尤奏渎者许之则伤民不许则有不均之叹且所核地可常耕者止如旧额今妨占沙鹻中堪种者亦令如例徵租恐管庄之人诛求无厌威逼贫民将来狱讼当甚前日乞收还成命  上曰堪种者仍照前旨起科妨占沙鹻者仍令内外官覆勘闻奏
　　○以旱灾免南京水军左等三十二卫弘治九年屯田子粒有差
