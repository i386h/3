<!-- { "loadSidebar": true } -->
　　○先是北虏小王子奏欲入贡既得命而竟迁延不至时入大同境杀掠墩军游击将军卫勇副总兵黄镇及都指挥尉景李敬等分护官军番上者事竣还值虏酋火筛先帅众数百人与指挥郑瑀等战于焦山儿卫勇等合兵援之虏众益增至五千余人持长刀四面围击迨暮虏骑增至万余我军死战凡数十合杀伤相当瑀独手刃数贼为贼所杀支角□羊之贼亦不得利而退守臣以闻命延绥并偏头关守臣急发兵应援郑瑀并死事者各如例升赏被伤及有功官军令巡按监察御史勘实以闻
　　○工部覆奏顺天府府尹蔺琦等所言减柴价定营葬宽科差节派办四事谓易州山厂原额砍柴夫一万九千九百二十五名分派山东山西并顺天真保定等府四季徵银解厂采烧柴炭以供惜薪司等衙门岁例之用河间顺德大名广平永平五府原无砍柴夫役止有惜薪司台柴夫每年三千名与顺天真保定三府每三年轮流共当已为定例今琦等欲将本府所属砍柴夫价均派河间五府属但五府既有台柴人夫又有别项重差况本府先年台柴人夫独当一年而砍柴夫役照旧不动近年既与真保定二府共当一年已为轻省请仍行本府照见行事例按季徵解不许留难侵克又在京公侯驸马伯赐葬本府各拨夫匠十二名左右都督以下各八名太监各二十五名有旨盖造享堂者三十名每名俱出银一两五钱此事奏准定例近年以来造文武大臣或夫人或真人坟各出工料价银有多至千两者缘本府无见在可支银两故蔺琦等欲将本府并州县各儒学缺官柴薪皂隶及空月斋夫赃罚赎罪等银自弘治十六年以后俱存本府收贮支用如有不敷方派人民应办真人病故者欲照先年奏准事例止与夫二百名不许违例过支又神木厂苫盖苇芦本府岁派夫一百名每名该出银一十两今琦等欲量减夫数请照成化二十一年事例止岁派六十名为宜其本府岁办浣衣局柴炭煤炸近增添数多自明年为始请止令岁办共一十万斤永为定规又二年一办司苑司薥秸等料亦请量减三分之一议上俱从之
　　○甲申江西庐山鸣如雷次日大风雨平地水丈余溺死星子德安二县人口及漂没民居甚众
　　○虏入延绥黄甫川堡杀掠人畜都指挥把总王勋等失于防御下巡按监察御史逮问坐勋充军都察院覆奏  上以情轻律重免充军降一级带俸差操
　　○先是辽东镇巡官劾奏备御铁岭都指费锦及指挥王用惠绮金振等失机之罪下巡按监察御史余濂查勘具上其事并劾分守开原参将胡忠监丞黄延镇守太监朱秀总兵官都督杨玉巡抚都御史张鼐各不职又谓胡忠王用二人颇有功可录请赐裁处都察院覆奏得旨费锦等俟地方宁日逮问胡忠准以功赎罪朱秀等并黄延姑宥之令戴罪杀贼
　　○乙酉  孝庄睿皇后忌辰  上祭  奉先殿遣驸马都尉崔元祭  裕陵
　　○升顺德府同知马辂为浙江布政司右参议
　　○吏部请考察京官照弘治元年例凡两京五品以下官见任带俸并公差养病省祭者俱在考察之例如考察不公听科道紏举其被劾之人有造言摭拾者发为民从之
　　○命太原前卫指挥同知刘镇领班军大同操备以都指挥体统行事
　　○丙戌户部议覆大学士李东阳所奏请自今以始凡冗食之徒如传乞升官及滥充勇士之类尽行裁革核实仓场牛马无使虚费刍粟检约勋戚庄田无使侵渔民业其仓库门苑内官命司礼监查奏定夺州县徭税不许额外科派仍望  皇上奋乾刚以独断于上公好恶崇素俭以率先于下禁令不以贵戚而移赏赐不以夤缘而得从之
　　○兵部请行取守备宁远都指挥佥事郭振宣府间住都指挥佥事张澄来京听用从之仍谕各处武职但有才勇可用者不拘官职大小并见任退闲俱备访以闻
　　○虏入寇宣府协守副总兵白等帅兵击退之斩首八级获马十八匹命升有功阵亡官军各一级
　　○山西太原府地震有声
　　○丁亥  孝穆皇太后忌辰  上祭  奉慈殿遣驸马都尉崔元祭  茂陵
　　○升浙江按察司按察使李延寿为狭西布政司右布政使
　　○户部覆议南京吏部侍郎杨守阯等所奏南京各卫每差余丁送船既支行粮三斗各色民匠俱应役之数又给与工价并医士医生纸钞匠厨役新添月粮俱宜革罢近例运官违限及罪人纳米俱令折银旧法废而仓廪虚乞仍令纳米为便南京光禄寺岁造煮酒路费颇多宜令止造一半余皆折银角□羊部转发光禄寺从之
　　○兵部奏密云一带切邻虏境而潮河川口宽漫无险可守山水不时溃决难立垣堡独有设置车辆可以制贼之冲请行巡抚及兵备等官考求制度及时多制以备防守从之命如法成造以闻
　　○苏州府崇明县民顾孟文家雌鸡伏卵所出者猴头而人形身长四寸有尾活动无声
　　○戊子致仕太子少保户部尚书殷谦卒谦字文捂涿州人正统四年进士授南京户部主事景泰中升兵部郎中通政使司右通政天顺元年坐言事出知汝宁府以内艰改太原府成化年升狭西右参政复以外艰改山西寻升右布政使都察院右副都御史巡抚大同改宣府初宣府大同例各自守谦令二边有寇警合势救援召为户部右侍郎转左侍郎本部尚书加太子少保乞致仕许之家居踰十九年以诏书恩进阶荣禄大夫至是卒寿八十八赠太子太保赐祭葬如例谦为人性本淳朴其为知府及巡抚所至政迹亦有可纪云
　　大明孝宗敬皇帝实录卷之二百十三终
大明孝宗敬皇帝实录卷之二百十四
　　弘治十七年七月己丑朔孟秋享  太庙
　　○遣内官祭司门之神
　　○山西代州地震
　　○庚寅召延绥闲住都督佥事李杲致仕都指挥佥事王戟宣府闲住都指挥同知陈雄守备龙门所指挥使穆荣赴京待用以兵部言其才俱可用也
　　○辛卯  万寿圣节遣驸马都尉马诚林岳分告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝
　　○上诣  奉先殿  奉慈殿  皇太后宫行礼免文武群臣行庆贺礼
　　○壬辰  仁孝文皇后忌辰  上祭  奉先殿遣驸马都尉马诚祭  长陵  上召大学士刘健等至暖阁出大同镇巡官本言虏贼掘墩杀军延绥游奇兵累调未至乞增兵补马情词甚急  上曰我边墩台贼乃敢穵掘墩军皆我赤子乃敢杀伤彼被杀者苦何可言朕当与做主京营已选听征二万须再选一万整理齐备定委领军名目即日启行健等对曰  皇上重念赤子一言诚  宗社之福京军亦须整点但未宜轻动  上屡申前谕健对曰大同亦不曾请兵  上指其奏曰臣等拘于新例不敢上请天兵东阳对曰用兵事须令兵部议处  上曰兵部既有新例亦不敢擅自开例请兵须自朝廷行之耳迁奏曰边事固急京师尤重居重驭轻亦须内顾家当  上犹未释东阳曰近日北虏与朵颜交通潮河川古北口地方甚为可虑今闻贼在大同稍远欲往东行止不知何处侵犯若彼声西击东而我军出大同未免顾彼失此须少待其定徐议所向耳  上曰此说固是今亦未便出军但须预备停当待报乃行免致临期失误皆对曰  圣虑甚当退乃拟选京军三万令兵部推委领军官以闻  上复召兵部尚书刘大夏  面谕出师之意大夏力言京军不可轻动与内阁议同师乃不出
　　○命辽东都指挥郭振宣府都指挥张澄蓟州闲住指挥使赵曰□永各领兵防御密云以兵部奏虏渐东行恐与三卫合谋故也
　　○癸巳命工部左侍郎李鐩大理寺右少卿吴一贯通政司左参议丛兰经略边关鐩起山海关庙山口至密云墓田谷关一贯起黄花镇桃峪村至居庸关白羊口堡坚子谷兰起紫荆关南山墩至倒马关苇箔岭口鐩等陛辞日  上朝退召至暖阁  面谕曰边关重事尔等往须用心整理官军少处即为增补官员不职者奏来处治务图经久不可虚应故事敕内该载不尽者听尔等便宜行事各赐白金二十两彩叚二表里钞二千贯而出
　　○时大同等处节报虏贼在边有旨下兵部选京营官军二万听征因命御马监太监苗逵监督军务保国公朱晖挂征虏大将军印充总兵官都察院右都御史史琳提督军务并令司设监太监张林管领神枪都督李俊神英充左右参将待报启行既又命兵部再选官军一万并推堪任参将者二员领之墩军被杀伤者令镇巡官阅实具奏其余事情令所司各看详以闻
　　○河南开封府及钧许二州洧川鄢陵长葛新郑祀五县俱地震有声
　　○甲午掌太医院事通政使司右通政施钦等七人及文华殿书办尚宝司卿周惠畴等四人俱乞免考察特许之
　　○升分守锦义等处都指挥佥事韩辅为署都督佥事挂征虏前将军印充总兵官镇守辽东
　　○命都察院左副都御史阎仲宇往大同宣府通政使司右参议熊伟往居庸等关整理粮草时内阁奉旨拟差户部右侍郎顾佐  上召大学士刘健等指佐名曰是尝差干事力量颇弱恐不能了此健等对曰户部尚书秦纮行取尚未至左侍郎王俨可用但见署印故臣等拟差右侍郎  上曰王俨既掌印须留管家当顾佐亦不必动凡有事二人商议乃得停当可再推有才力者不必拘定户部又曰各关可止用一人恐官多民扰皆对曰各关相隔其远非一人可了巡关御史亦是二人今若差郎中二人亦可耳退拟管仓右侍郎陈清刑部右侍郎李士实以进而内批特用仲宇及伟各赐敕遣之
　　○命户部运太仓银五万两于宣府以备边储
　　○丙申给韩王旭櫏禄米岁三千石本色二千石折色一千石
　　○户部奉旨议上备虏事宜一长芦运司及淮浙两运司存积常股盐开中三十万引于宣府一各省犯徒流杖并杂犯斩绞罪准赎一各处军职官旗纳银免其比试并枪文武官义官知印承差吏典者其银数俱如近例至明年终停止一各堡马病伤者调腹里州县休养议入  上从之命别有紧要长策仍多方计议以闻户部复议上四事一民以粟豆输边二三百石者自立坊牌五百石以上者赐敕褒谕一官民军匠公事违限者十日罚米一石脚价三钱以十石为止一天下诸司明年户口食盐船料钱钞再折一年今年派河南山东起运临德二仓秋粮石徵银一钱一变卖德州常盈库军职折色所余钱钞及寺观僧道遗田无人耕佃者各例银俱角□羊部送边支用得旨违限运米事宁即止余如议行
　　○南京礼科给事中徐蕃等劾奏南京提督操江都察院右副都御史陈璚南京户部右侍郎郑纪南京刑部左侍郎张抚不职并乞罢黜命俱留供职
　　○礼部左侍郎王华乞致仕不允
　　○旌表孝子二人节妇十六人赵复往山西榆次县儒学生黄锦河南郏县岁贡生俱父母卒庐墓三年各旌其门曰孝行王氏浙江海宁县民查模妻范氏朱铨妻蒋氏永嘉县民陈元妻张氏狭西伏羌县民宋棨妻张氏谢子显妻张氏山西安邑县民郭锡妻王氏山东益都县民刘汝嘉妻毕氏文登县民邢和妻江氏和从弟儒学生钦妻赵氏直隶元城县儒学生李绍妻董氏湖广石首县民周宗义妻王氏河南嵩县民武云妻马氏杞县民刘哲妻龙氏江西永新县民刘攸妻并早寡守节至老无玷各旌其门曰贞节河南武陟县民李景妻张氏及景子弘妻赵氏皆守节无玷旌其门曰□节
　　○丁酉升云南按察司副使王一言为浙江按察使
