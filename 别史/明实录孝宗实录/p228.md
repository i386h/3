<!-- { "loadSidebar": true } -->
　　○监察御史弋楅言六事一巡抚永平等处都御史洪钟修理潮河川岁久无功致使山石崩坠压死军民数百巡抚大同大理寺少卿刘瓛丑声大著几坏边事太常寺卿李温奔竞无耻累劾不退乞差科道官体访洪钟所凿山口及压死几何即赐罢黜以谢死者之家仍加赈恤刘瓛李温令其自陈降调别用或罢归田里一各边仓廒十空六七草束尤为缺乏乞将各处盐场曾经镇巡等官奏讨者召商开中填实廒场可勾三四年之用一光禄寺原额厨役六千三百八十四名成化间续添五百名近者又添一千名俱是各卫游食之徒规避差操贪叨粮赏乞将近收者尽数查出免其追粮还官就编入各卫所差操食粮一京城各卫食粮官军不下三五十万散在各营奸猾之徒出钱买闲名曰纳官钱经营远近仍支月粮营伍空虚职此之故乞将各卫粮册对查令五城巡视御史逐一察理有能即首入伍差操者量免本罪若一月外不行出官或查出并被告发除祖军外仍罚充军一名无人者追粮还官调卫一刑部都察院狱卒代役工食银两数无定例官有公用间亦取之以致狱卒饥馁未免克减囚粮以冷水搀入囚饭故重囚往往病死狱中乞敕该部将狱卒工食银两照都察院例止收烧烟八钱食米听令自备其所公用仍以法查处一顺天永平河间大名等府该应内府惜薪司擡柴夫役山东山西真保定等处该应易州山厂砍柴夫役然擡柴夫有一名费银二十七八两者乞暂改南方差轻地方照季徵银雇人应役却将砍柴夫役量派初免台柴夫役处所命下其奏于所司
　　○升湖广按察司按察使林俊为南京都察院右佥都御史先是俊既餋病家居有旨升广东右布政使俊辞不拜至是吏部复荐之遂有是命
　　○都察院左都御史侣钟掌通政使司事礼部尚书元守直掌鸿胪寺事礼部尚书贾斌各乞致仕不允
　　○丁丑太仆寺卿吴裕乞致仕不允
　　○命以江西建昌府城壕池塘之利岁给益府供用从王请也
　　○戊寅詹事府少詹事兼翰林院侍读学士王鏊省亲复任
　　○吏科都给事中魏玒等奏近日尚书屠滽蒙朝廷召见咨以铨衡政事滽不能因事纳忠引君当道乃言前科道劾彼之故皆挟私而然致蒙  圣明责臣等不察是非轻率妄奏臣等何敢逃罪窃念前两京科道各指陈滽不职之实乞赐罢黜屡蒙恩旨勉留臣等遂不复论列使当时再论列不已  圣明岂终置之乎后因各官交结太监李广事露六科请彰国法以惩奔竞刑部请追簿籍以求主名得旨复命科道指名劾奏臣等会议劾奏内外交结者共四十五人滽名亦在其列得旨谓所劾干碍人众又无指陈实迹俱命照旧供职簿籍遂不追究使臣等始终执奏  圣明岂终置之乎以此为罪臣等死不偿责若以为臣等挟私攻击则滽之见左矣盖闻大臣能从善则可以善君大臣能听谏则可以谏君使臣等所言是则滽当改过迁善以光辅  圣德所言非亦当藏疾纳污以曲全事体岂有当  圣明延访之始而大臣乃首倡挟私之说以中伤言官而动摇  圣意乎以此而言则其人之邪正事之是非断可知矣伏望  陛下念臣等叨司耳目俯赐优容使奸计不行言路无阻天下幸甚监察御史郭镛等所奏亦与玒等大意略同  上曰尔等职司耳目言事轻率不察是非本当查究既引罪姑贷不问今后劾人务访察的实不许率意妄奏
　　○己卯命发太仓银五万两于大同为犒劳军士之用升都察院左都御史佀钟为户部尚书钟具疏辞不允
　　○庚辰改巡抚甘肃都察院右副都御史周季麟巡抚狭西
　　○升山东道监察御史程文为太仆寺少卿
　　○太子太傅吏部尚书屠滽乞休致  上曰卿职掌铨选效劳有年方隆委任而恳乞休致特兹俞允赐敕给驿还乡有司月给米三石岁拨夫役四名应用○命宣城伯卫璋坐三千营头司永顺伯薛勋坐敢勇营俱管操
　　○辛巳命户部发太仓银二十万两于大同召商中纳粮草以备客兵支用
　　○兵部覆奏科道官所言筹兵食实军伍裁冗官慎差遣罢不职数事  上曰内外役使军伴名数照旧例行不许过多内府军匠京仓军斗及养豹者锦衣腾骧等卫军士不必查点裁冗官汰冗员慎差遣罢不职四事俱察奏定夺烧造珠池内官已有旨仍旧房懋等不必取回余皆如议
　　○工部覆奏府部等官所言停省织造事谓狭西织造羊绒及浙江添造叚匹实为地方扰累乞暂行停止并取回监造内官有旨两处织造令内府该衙门查勘有无应用以闻
　　○夜彗星入紫微垣近女史
　　大明孝宗敬皇帝实录卷之一百六十二
　大明孝宗敬皇帝实录卷之一百六十三
　　弘治十三年六月癸未朔升宣府游击将军都指挥同知张俊为都督佥事录大同御虏功也
　　○兵部覆奏府部等衙门所言壮军威事谓西北诸边多有勇壮习弓马愿效用之人请如所奏召募编入行伍随征杀贼命通行各镇巡等官设法召募每处限五千名以上务得实用毋虚应故事
　　○命大兴左卫带俸都指挥佥事孙昇之子玺代原职指挥使
　　○甲申以水旱灾免江西吉安等五府弘治十二年秋粮六十万一千五百一十五石有奇
　　○工部覆奏府部等衙门所言停改造恤边民二事谓奉天殿及山川坛旧中和乐器尚堪用请如所言暂停派造物料又山西狭西方有边警其岁办羊毛等料物亦请暂免  上命羊毛等料物准如所拟中和乐器仍旧成造
　　○乙酉右春坊右赞善杨时畅丁忧服阕复除原职
　　○命闲住都督佥事神英立威营都督同知李俊领原选听征官军操习以备北虏先是以边警方急命都督李澄孙贵操兵部言二人阅历未深恐不足以服众故有是命
　　○丙戌兵部奏近奉旨召募在京军余应募者少请会同诸营内外提督官于殚忠效义二营选舍余精锐者五千人三千营一千人团营五千人及行巡抚都御史于真定等六府选民壮五千人并优免户丁徭役令操练以备调用从之
　　○丁亥升山西布政司右布政使刘璋为都察院右副都御史巡抚甘肃
　　○工部左侍郎史琳乞致仕不允
　　○命延绥造战车一千两及长刀器械为御虏备从镇守太监曾敏奏也
　　○彗星连犯尚书星
　　○戊子太常寺少卿兼翰林院侍读学士李杰以例乞致仕不允
　　○文武官西宁侯宋恺等五百六人朝参不到监察御史陆完等劾之鸿胪寺锦衣卫疏其名上得旨各官懒惰失误朝参本当究问姑宥之仍罚俸一月已而靖远伯王宪以病在告都督佥事李晟等十二人以赴操及文华殿办事官太仆寺少卿李纶以例免朝参奏乞免罚俱从之○兵部以边报方急请敕襄城伯李鄌领兵往督紫荆倒马龙泉三关都督李澄张晟各领兵分督密云潮河川古北口大水谷及居庸关黄花镇白羊口等处俱协同本地官军防守令本部左侍郎王宗彝量兼宪职以便宜经略众务  上命宗彝兼都察院左佥都御史经略密云潮河川古北口大水谷等处军务其紫荆倒马等关命别推堂上官一员经略仍各会同诸镇巡分守守备等官计议行事赐宗彝敕曰近者大同累报虏寇拥众深入四散抢掠直至洪州等处去居庸等关不远各该要害关隘宜预为整饬今特命尔往来经略凡军马甲兵关营墩堡一应边备听尔便宜处置仍会同彼处镇守巡抚官计议而行有应与备御都督李澄张晟及分守守备内官武职并巡关御史会议者俱从长计议所在军卫有司悉听节制敢有怠慢违误者轻则量情惩治重则应参奏者具实奏来应拏问者就便挐问其关外山后与各关相连凡胡马通行要处俱亲诣相看设法整理斩削砌筑务在经久完固以保障京畿奠安  陵寝候事有成绩地方宁靖之日具奏回京故敕
　　○命前军都督府带俸都督同知李俊佥书管事
　　○命南京都察院右佥都御史林俊兼督操江
　　○己丑兵部以襄城伯李鄌既被命防守紫荆等关尚虑兵未足用拟令都督同知李俊再领兵三千继进  上命鄌疾驱就道俊仍俟报乃行
　　○罢倒马关守备都指挥章敬紫荆关署都指挥佥事张忠以二人老疾不任事故也
　　○添设仪坝闸一座从总督漕运都御史张敷华奏也
　　○命兵部尚书马文升工部尚书曾鉴阅九门守城器具
　　○庚寅大理寺左寺丞刘宪以例乞致仕不允
　　○辛卯复命署都指挥佥事刘全守备临清全在临清以员冗罢镇守太监李全奏谓要冲地方宜令全仍旧守备从之
　　○壬辰升山西布政司左参政潘祺为本司右布政使监察御史宋汉湖广按察司佥事曹玉俱为按察司副使汉湖广玉云南
　　○命工部左侍郎史琳兼都察院左佥都御史经略紫荆关等处边备仍赐敕遣之
　　○癸巳泰宁等卫故都督撒因孛罗之子孛罗罕等遣头目塔卜歹等来贡赐宴并彩叚衣服等物有差
　　○山西荥河县地震有声如雷　○甲午时吏部缺尚书都察院缺左都御史吏部会官推举兵部尚书马文升刑部尚书闵圭南京兵部尚书倪岳吏部左侍郎兼翰林院学士吴宽堪任吏部尚书南京刑部尚书戴珊提督仓场户部尚书王继吏部右侍郎韩文大理寺卿王轼堪任左都御史既而监察御史魏英等奏兵部之任非文升不可御史高胤先又言吏部之任非圭所宜有旨加文升少傅兼太子太傅兵部尚书如故改珊为左都御史仍命推堪任吏部尚书者以闻疏上命改岳为吏部尚书太子少保仍旧文升辞免  上曰卿以耆德久任戎务特兹加职宜勉副委托不允所辞
　　○升南京都察院右都御史翟瑄为南京刑部尚书
　　○通政使司左参议姜清光禄寺少卿赵竑各以例乞致仕不允二人俱以奔竞被劾者也
　　○升翰林院侍读江澜刘机为本院侍读学士侍讲武卫张芮为侍讲学士右春坊右中允张天瑞为左春坊左庶子俱以九年秩满也
　　○升山西平阳府知府杜忠为山西布政司左参政
　　○户部以大同虏患尤急请借宣府宣德等仓粮二十万石豆二十万石草一百万束运于大同以给边饷从之仍命镇巡等官用心处毋致疏虞
　　○致仕南京吏部右侍郎王克复卒克复字师仁福建福清县人天顺元年进士授刑部主事历升员外郎郎中江西左右参政湖广按察使江西布政使成化二年升右副都御史巡抚南直隶累＜锍-釒＞乞致仕不许弘治三年升南京吏部右侍郎未几得请归老家居十余年卒讣闻赐祭葬如例克复缜密有干局御下严切吏不敢欺其在刑部以勤慎称总督两广都御史吴祯不法往按之其协舆论在江西先后十余年名尤著后为巡抚声望少损云
