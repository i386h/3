<!-- { "loadSidebar": true } -->
　　○升浙江布政司左布政使刘大夏为都察院右副都御史修治决河先是河决张秋戴家庙遣工部左侍郎陈政总领＜锍-釒＞浚修筑之政历山东河南会守臣行视水势＜锍-釒＞言河之故道有二一在荥泽县之孙家渡口经中牟县朱仙镇直抵陈州一在归德州之饮马池与凤阳府亳县地相连属旧俱入淮今已淤塞因致上流冲激势尽北趋自祥符县地名孙家口杨家口车船口兰阳县地名铜瓦厢决为数道俱入运河以致张秋一带势甚危急自堂邑至济宁堤岸多崩圯而戴家庙减水闸浅隘不能泄水亦有冲决今欲浚旧河以杀上流之势塞决河以防下流之患修筑堤岸增广闸座已集河南丁夫八万人山东丁夫五万人凤阳大名二府丁夫二万人随地兴工分官督役奏上未几政卒管河郎中陈绮请仍遣大臣总其事  上命会荐才识可用者三四人务在得人不限内外于是吏部尚书王恕等荐工部右侍郎谢绶南京工部右侍郎萧祯四川布政司左布政使何鉴及大夏皆可用  上曰今日治河不但恐其为民害抑恐有妨运道致误国计所系尤非轻必得通古今识地势有巧思者久任之而后可汝等举此四人孰可以允当是任于中宜定拟一人或再推可用者以闻佥谓大夏才识最优可当是任而大理寺右少卿马中锡南京通政使司左通政郑纪亦次之请简命一人以往遂以命大夏赐之敕曰朕闻黄河自宋元以来与淮河合流由南清河口入海所经河南山东南北直隶之境迁徙不常屡为民患近年汴城东南旧道淤浅河流北徙合于沁水势益奔放河南之兰阳考城山东之曹县郓城等处俱被渰没逼近张秋有妨运道先命工部侍郎陈政会同各该巡抚巡按等官设法修理今几半年未及即工而政物故有司以闻朕念古人治河只是除民之害今日治河乃是恐妨运道致误国计其所关系盖非细故且闻陈政所行多有非宜故诏有司会举佥以尔大夏名闻故特升尔为都察院右副都御史往理其事尔至彼先须案查陈政所行事务酌量其当否当者绪续之否则改正之会同各该巡抚巡按都布按三司及南北直隶府州掌印官并管河官自河南上流及山东两直隶河患所在之处逐一躬亲踏勘从长计议何处应＜锍-釒＞浚以杀其势何处应修筑以防其决及会计合用桩木等料有无而设法分派军民夫役多寡趁时起集必须相度地势询访人言务出万全毋贻后患然事有缓急而施行之际必以当急为先今春暮运船将至敕至尔即移文总督漕运巡河管河等官约会自济宁循会通河一带至于临清相视见今河水漫散其于运河有无妨碍今年运船往来有无阻滞多方设法必使粮运通行不至过期以失岁额粮运既通方可溯流寻源按视地势商度工用以施＜锍-釒＞塞之方以为经久之计必须役不再兴河流循轨国计不亏斯尔之能此系国家大事凡敕内该载不尽事理尔有所见或人言可采听尔便宜而行一应文武职官敢有怠慢误事者轻则量情责罚重则文职五品以下迳自送问刑衙门问理四品以上并方面军职参奏尔受朝廷重托尤当昼夜筹画勉图成功不许苟且粗率劳民力于无用縻财用于不赀以致生他变仍须抚恤下人使皆乐于趋事则工易完人不怨斯无负于委任其勉之慎之故敕
　　○戊午太子太保吏部尚书王恕自陈年耄病作譛毁日至乞赐归田以全始终  上曰卿朝廷老臣偶有疾宜善调理不允休致既而恕复申前请  上曰卿引疾求退已有旨勉留不必固辞时吏部考察天下官奏上请黜而中旨复留者九十余员既而科道又交章请黜遗漏及宜退而留者复命吏部指实迹恕详＜锍-釒＞各官考语及本部访察者以闻得旨但凭考语恐未为实仍令照所访广东参政詹雨等事实具奏于是恕知言不用且疑当道有弗悦者故以计宭之求去益力矣
　　○命苏松常湖四府该运弘治五年京仓折色米量留三十万石于本处以备赈济从巡抚都御史佀钟奏也
　　○命以安陆州赤马野猪湖河泊所课钞赐兴王府从王请也
　　○户部奏先是大同乏军储改拨河南夏税九万六千石石折银四钱转解支用今大同稍实而河南被灾请自弘治六年以后折夏税银两俱存留本布政司以备赈给俟大同告乏仍如前改拨从之
　　○辛酉令供用库幼匠三百名该班日俱于光禄寺关支饭食
　　○命西番静宁寺番僧完卜锁南巴藏袭灌顶大国师
　　○兵科给事中吴世忠言  太宗皇帝奉天靖难时文臣如方孝孺周是修练子宁黄子澄邹公瑾魏公冕颜瑰齐泰诸人伏节以死然至今未及褒表似为阙典因言  太宗之奉天靖难乃武王之心孝孺诸人之伏节死义则夷齐之志二者固并行而不相背况仁宗皇帝即位之初于孝孺公瑾诸人之事俱尝明著诏书称其忠义还其子孙俾不失所后至  宣宗皇帝之世凡诸恩意亦以渐推举今天下之人景仰诸贤之忠义如彼而感叹  三宗之明识远度如此伏乞赐之爵谥崇以庙祀录其子孙复其族属以励士夫之节慰忠义之灵命下其奏于礼部
　　○命狭西行都司故都指挥佥事汪钊之子淮袭原职甘州后卫指挥命事
　　○昏刻南京老人星见于丁位色赤黄
　　○壬戌赐秦府镇国将军公镬庶第七子曰诚潣奉国将军诚溵庶长子曰秉干辅国将军诚浈嫡长子曰秉机诚瀷庶第一子曰秉榉庶第二子曰秉梅蜀府内江王嫡长子申金□弗庶长子曰宾沚楚府奉国将军荣淐第四子曰显桄靖江王府镇国中尉相兴嫡次子曰＜矢见＞革□章辅国中尉＜矢见＞施嫡长子曰约谊＜矢见＞阝□兖嫡长子曰约訧＜矢见＞阅嫡长子曰约黄□今＜矢见＞衽嫡长子曰约畴代府镇国将军仕墥第四子曰成鉼仕塛第二子曰成鏕第三子曰成锬宁府辅国将军＜矢见＞金□嬴庶长子曰宸澐庶第二子曰宸涟
　　○礼部会试取中式举人汪俊等三百名
　　○录故吏部尚书文渊阁大学士彭时之孙崧为中书舍人
　　○召回守备鴈门关署都指挥李翱命守备代州指挥王钦兼理其事鴈门旧无守备官成化十四年增设至是守臣奏省之
　　○癸亥先是以山东旱灾于弘治五年兑运粮二十八万石内免十二万石至是巡抚都御史请并以十六万石准江南折银例每石徵银六钱以纾民困从之
　　○甲子晓刻金星犯垒壁阵西第六星
　　○乙丑  中宫千秋节命妇朝贺
　　○赐各王府庆贺官员人等钞币有差
　　○山东峄县地震有声如雷
　明孝宗敬皇帝实录卷之七十三
　　弘治六年三月丙寅朔
　　○丁卯翰林院检讨李逊学丁忧服阕复除原职
　　○裁革贵州石阡府照磨所照磨苗民长官司葛彰葛商长官司吏目各一员
　　○夜北方流星如盏色青白光烛地自紫微垣西藩内西北行至近浊
　　○戊辰贵州宣慰使司土官宣慰使安贵荣遣土舍人等进马贺册立  东宫别遣人进岁贡马赐彩叚钞锭有差
　　○己巳升四川布政司左布政使何鉴云南左布政使韩文俱为都察院右副都御史鉴巡抚苏松等府文巡抚湖广兼赞理军务
　　○故广西布政司参议马铉征古田猺獞为贼所杀其子效才上＜锍-釒＞乞赠父官并量加录用吏部覆奏  上曰国家于死事之臣必加褒恤其遏敌御寇死于锋刃者尤可悯悼马铉可特赠本布政司右参政赐以诰命遣官谕祭仍令其子效才为国子监生以为后劝
　　○修武伯沈坊卒坊直隶滁州人成化二十二年袭兄祺爵带俸右军都督府尝奉命往狭西大同山东公干历任七年至是卒辍朝一日赐祭葬如例
　　○命河东运司运盐课银五万两于大同以给边储准弘治七年岁例之数
　　○以河南山东山西北直隶等处亢旱命巡抚等官祷于岳镇海渎之神从兵部尚书马文升奏也
　　○兵部覆奏主事欧钲言操官军修城垣二事皆治戎守土大要宜令所司如奏行从之
　　○广西猺贼流劫泷水县杀官军四十余人命分守左参将姚英革去冠带戴罪广东都司都指挥王永布政司左参政伍希渊詹雨按察司按察使陶鲁佥事陆远知府黄琥等各停俸杀贼
　　○庚午以水旱灾免直隶凤阳卫及河南卫辉等府彰德等卫所弘治五年粮草子粒有差
　　○壬申调狭西布政司右参议邓林于云南以林言汉中有族属请回避故也
　　○命狭西都司带俸都指挥佥事王文之子洪代原职秦州卫指挥使
　　○是日晓刻土星犯垒壁阵西第六星
　　○癸酉命运太仓银四万两于宁夏三万两于榆林五万两于宣府以备边储准弘治七年岁例之数
　　○命两浙运司开卖盐课二十一万六千二百余引贮之太仓以备国用○礼部奏今次会试所取副榜举人凡在监五年以下并未入监及新科年岁相应者俱令就教职不许告免仍遵天顺八年诏例署职九年考满者方许再会试一次从之仍命署职六年以上有举人者亦许会试时副榜举人多不愿就教职者故礼部奏严其限
　　○甲戌南京吏部尚书王＜亻与＞乞致仕不允
　　○罚分守靖虏地方署都指挥曹雄俸一月以达贼入境故也
　　○火星犯上相星
　　○乙亥广西田州府知府岑溥镇安府知府岑金泗城州知州岑应遣官族人等各来朝贡岑金别遣人进金银器贺册立  东宫俱赐彩叚钞锭各有差
　　○先是虏入龙门所瓦房沟守备指挥陈雄等即率所部兵斩首十七级获马六十二匹器仗一百八十二事既而守备马营堡指挥姚信等复率兵御虏于乾营儿等处斩首三级获马六匹器仗七十一事横沟守兵又斩虏首三级尖山墩守兵斩虏首二级事闻下守臣核实兵部议拟覆奏有功官军二百八十五人升赏有差分守等官左监丞陶亮右监丞杨聪张刚右参将绳律杨彪各有统兵制胜之功陶亮如例给赏聪等四人皆先以他事戴罪杀贼宜令以功赎罪议上从之
　　○狭西临洮府地震有声
　　○夜月犯轩辕右角星
　　○丙子清明节遣驸马都尉周景蔡震分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○赐肃王贡錝  皇明祖训祖训条章诸司职掌各一部从其请也
○宁夏地震
　　○丁丑六科十三道官具前所劾布政使沈纯等不谨老疾实迹以闻  上命老疾者致仕余俱冠带闲住
　　○两广总督都御史闵圭奏广东沿海地方多私通番舶络绎不绝不待比号先行货卖备倭官军为张势越次申报有司供亿糜费不赀事宜禁止况夷情谲诈恐有意外之虞宜照原定各番来贡年限事例揭榜怀远驿令其依期来贡凡番舶抵岸备倭官军押赴布政司比对勘合相同贡期不违方与转呈提督市舶太监及巡按等官具奏起送如有违碍捕获送问下礼部议据圭所奏则病番舶之多为有司供顿之苦据本部所见则自弘治元年以来番舶自广东入贡者惟占城暹罗各一次意者私舶以禁弛而转多番舶以禁严而不至今欲揭榜禁约无乃益沮向化之心而反资私舶之利今后番舶至广审无违碍即以礼馆待速与闻奏如有违碍即阻回而治交通者罪送迎有节则诸番咸有所劝而偕来私舶复有所惩而不敢至柔远足国之道于是乎在从之
　　○戊寅升浙江按察司按察使杨峻广东按察使薛纲四川按察使张淮俱布政司左布政使峻浙江纲云南淮四川
