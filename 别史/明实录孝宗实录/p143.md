<!-- { "loadSidebar": true } -->
　　○工部侍郎徐贯兼都察院右佥都御史奉命往治苏松等处水道奏以工部主事祝萃自随往会巡抚都御史何鉴与浙江按察司水利佥事雷士旃等分地兴工时吴中识者佥谓常熟有白茆港苏松诸水多由以入海顷年江口涨沙积为平陆水失故道故东南多水患萃自乘小舟往来究水源委乃命苏州府通判张旻分＜锍-釒＞各河港之水潴之大坝旋调役夫先于白茆开动沙面乘退潮之势决大坝之水冲激之沙泥漂流殆尽潮水荡激日益深阔水入海无碍又命浙江左参政周季麟修嘉兴旧堤易之以石三十余里又增筑湖州长兴等处堤岸七十余里至是讫工上＜锍-釒＞言东南财赋所出而水患为多永乐初命户部尚书夏原言＜锍-釒＞浚之地方蒙利然当时以吴淞江滟沙浮荡未克施工逮今九十余年港浦堙塞为患滋甚臣承命以往相度地势盖杭嘉常镇为水之上流苏松水之下流上流不浚无以开其源下流不浚无以导其归于是分派工程督同委官人等＜锍-釒＞浚吴江长桥一带茭芦之地导太湖之水散入淀山杨城昆承等湖泖又开吴淞江并大石赵屯等浦洩淀山湖水由吴松江以达于海开白茆港并白鱼洪鲇鱼口等处洩昆承湖水由白茅港以注于江又开斜堰七镛盐铁等塘洩杨城湖水由七丫港以达于海下流＜锍-釒＞通不复壅塞开湖州之溇泾洩西湖天目安吉诸山之水自西南入于太湖开常州之百渎洩溧阳镇江练湖之水自西北入于太湖又开各处斗门以洩运河之水由江阴以入于大江上流＜锍-釒＞通不复堙滞矣是役也计修浚过河港泾渎湖塘斗门堤岸凡百三十有五道役夫二十一万六千二百八十有奇给过口粮一十五万三千五百七石桩木料价八百六十两初巡抚都御史何鉴又奏苏松等处饥民流离因命贯协同赈济至是赈济过苏州并嘉湖等府县贫民百二十万八千六百三名口给过米三十四万二千一百四十七石八斗麦千四百九石谷二十二万一千九百七十四石银三千九百五十三两于是民颇获安东南水患亦自是少衰息矣议者以是举祝萃之功为多但白茆港＜锍-釒＞浚未得深广十数年后遂复壅塞亦以奉使者急于奏复故也
　　○宣府怀来卫地震有声
　　○乙卯文武百官诣寿王府行礼
　　○丙辰升通政使司左通政王傅为太仆寺卿管理易州山厂柴炭
　　○以水灾免辽东广宁左屯等十七卫弘治七年屯粮有差
　　○命永康侯徐锜管红盔将军带刀宿卫
　　○总镇两广右都御史闵圭等奏广西永安州西乡府江东西两岸等处山巢獞贼久为边患猖獗滋甚欲调兵征剿其该剿地方周遭数百里道路错出必布置周匝庶克济事见调军兵仅足分布前项山巢其先拟高州云炉贼隔涉尤远若分兵进剿恐势分力寡难于应援况其贼近已抚定被虏人口陆续送还可姑俟后图臣等酌量山巢险易贼徒众寡将官军土兵分为四哨一哨兵万一千六百人副总兵郭鋐副使武清将之自理定荔浦进剿府江西岸一哨兵万七千二百四十四人左参将毛伦佥事刘信将之自平南伍屯进剿西乡一哨兵万七千六百五十人右参将欧磐左参议吴昭将之自象州修仁进剿陆峒一哨兵万三百五十人游击将军王永佥事王本俭指挥使谢谦将之自平乐广运进剿府江东岸又调署都指挥佥事孙璧佥事黎鼎兵七千二百自贺县进备贼东遁合王永夹攻克期齐抵山巢按图扑剿臣等就近往来总理其事巡按御史樊廷选照例紏举右布政使黎福右参政徐镛副使向荣佥事陈蛙指挥佥事杨观军前措置粮饷阅验功次防截江道务将山巢首恶痛加剿灭以靖边方事下兵部覆奏从之
　　○翰林院编修蒋冕＜锍-釒＞乞省毋许之
　　○命故府军前卫带俸都指挥使吴瓒之子隆故湖广宁远卫带俸都指挥佥事王玺之子臣各袭原卫指挥使
　　○丁巳命万全都司都指挥同知姚信守备葛峪等堡
　　○山东历城县有星自东北流坠西南红光烛天其声如雷
　　○戊午贵州道监察御史蒋勋丁忧服阕复除山东道
　　○复除四川按察司副使王绅于山东云南按察司佥事包裕于河南俱丁忧服阕也
　　○南京大理寺右寺丞黄玹先为御史巡按贵州会征苗纪功出白牌令参将赵晟提人解报晟奏玹违制命罚玹俸两月
　　○己未升通政使司左参议王珩为右通政
　　○庚申山西榆社陵川襄垣长子沁源五县陨霜杀麦豆桑
　　○辛酉命赵府广安王祐枳禄米岁支一千石米钞中半兼支
　　○命大兴左卫带俸署都指挥佥事黄忠总督福建备倭
　　○狭西庆阳等府县并靖虏等卫所三十五处陨霜杀麦豆禾苗
　　○壬戌六科十三道各止＜锍-釒＞言我朝朝觐考察其法最为精尽盖委之巡抚巡按俾报其贤否又参之布按二司及直隶州郡之长俾究其实吏部都察院又迹其岁报殿最以为朝觐去留之据如有不当者则朝野得以非之科道得以劾之其不才者岂容幸免而才能者亦岂致冤抑近弘治六年朝觐吏部既会都察院考察继奉  圣旨今后三年朝觐先期行文布按二司考合属巡抚巡按考方面年终具奏行部院立案待来朝日从公详审考察如有不公许其伸理臣等伏读明诏诚有以知  皇上爱惜人才慎重黜陟之意但人心巧伪所宜深虑如止委二司考合属则恐未足以尽访察之公如部院将所奏立案施行复恐致漏泄疏虞之弊如许考退者复恣行伸理攻讦则群邪横议之门何以塞之明年朝觐又当考察乞一依弘治三年以前故事而加之以至公至密行之天下幸甚吏部及都察院因奉旨会议覆奏  上曰人才固不可轻进尤不可轻退苟不得其真所损多矣今后考察黜退官员务从公询访必得实迹不可轻信偏听以致枉人
　　○命太监金辅李珍行人司行人王献臣往朝鲜国封世子李＜忄隆＞为国王赐之敕曰得奏尔父王娎于弘治七年十二月二十四日薨逝兹特遣太监金辅李珍行人王献臣赍文谕祭并赍诏示尔国人封尔＜忄隆＞为朝鲜国王继主国事尔宜祗承君命勉绍先业惇孝崇信保境安人俾民物康阜疆圉宁谧以为中朝藩屏之重并封尔妻慎氏为王妃特颁赐尔及妃诰命冕服冠服彩币等件至可领之故谕又诏其国人曰我国家受命为天下主虽遐方极壤各建君长俾其臣民有所系属以奉贡赋承教化盖自累朝以来其有易世承代者必慎简亲贤使继有爵土朕嗣守大业惟旧章是循嘉与万方同享至治期于永久故朝鲜国王李娎早承世爵藩我东方恭顺之节久而弗替越二纪余矣比者陪臣告讣礼部以封爵请眷兹统绪宜有攸归今特封王之世子＜忄隆＞为朝鲜王继总国政本国大小臣民其悉奉教令上下和辑用修职承化克继于尔先王以称朕彰善柔远之意故兹诏示想宜知悉
　　○命户部运太仓银四万两于宁夏三万两于榆林以备边储准弘治九年年例之数
　　○癸亥蜀王宾瀚奏先王薨后踰年始锡封未封前一年禄米乞并赐支给户部议不可  上命给与半年不为例
　　○命成安伯郭宁于五军幼官舍人营惠安伯张伟于神机营中军各坐营管操
　　○昏刻月犯左执法星
　　○甲子升通政使司右参议韩鼎高禄俱为左参议工科都给事中王敞监察御史陈瑶俱为通政司右参议
　　○命忠义右卫带俸署都指挥佥事杜裕守备仪真
　　○升太常寺少卿崔志端为本寺卿
　　○左军都督府致仕都督同知王瑛卒瑛本府军卫正千户以军功累升都督同知至是卒赐祭葬如例
　　○赵府长社郡主卒赐祭葬如例
　　○巡抚宁夏都御史孙仁请募人纳草于宁夏榆林二边给与冠带计足三年之用而止从之
　　○乙丑敕封中军都督府都督同知张延龄为建昌伯
　　○丁卯升南京户部郎中王有恬为江西布政司左参议
　　○追封故代府镇国将军仕＜土燎＞为怀仁王谥安僖夫人李氏为怀仁王妃初仕＜土燎＞之子怀仁恭和王已得请袭封未及受册而薨故未得追封其父至是其子聪淑袭封乃为其祖及祖母夫人李氏请遂有是命
　　○命赐锦衣卫都指挥佥事柏杞祭葬不为例杞  宪庙贤妃柏氏兄也
　　○己巳  仁祖淳皇帝忌辰  上祭  奉先殿
　　○庚午南京吏部尚书王＜亻与＞复引年乞致仕  上曰卿先朝旧臣委任方切乃恳乞休致特兹俞允仍进阶一级给驿还乡有司月给米二石岁给役夫四名应用
　　○岷府镇国将军膺金□只以其父南渭荣顺王其兄庶人膺金□罢所遗宫人多年少无出者请发令亲属收领俾各有所归从之
　　○辛未江西沿山县夜有星如轮流至西北而陨其声如雷
　　○壬申直隶当涂县蝗○癸酉先是巡抚四川都御史形表以成都等府额办茶课陈积无用请自弘治四年为始以三分为率徵收本色一分折银二分每芽茶一斤折银二分五厘叶茶一斤折银二分价重民病岁课积欠数多至是巡抚都御史冯俊奏拟每茶一斤各量减一分从之
　　○先是蓟州等处官军俸粮每米一石折银三钱至是镇巡等官以米价方贵欲照密云例每米一石给银五钱俟秋成仍旧从之
　　○户部议覆湖广按察司佥事冯镐所奏各处预备仓请移文抚按等官督令所属修整署扁编号揭其年分米榖数目于上两司巡守官以时查盘侵欺毁折者罪之其操军月粮宜令巡按御史递年审下班未回者除其月粮照册查究从之
　　○监察御史曹凤奏各处布政司所聘乡试考官多不得人以致科场多弊请如两京乡试事例命翰林院官一二员主考或于六科及部属推举素有学行者酌量地里远近礼部临期＜锍-釒＞名请差其同考试官则巡按御史并布按二司推举学问优长心术纯正者以充仍各注举主姓名于其下如有不称听翰林院官并巡按御史劾奏连坐下所司知之
　　○昏刻火星犯氐宿东南星
　　○甲戌冠带闲住安远侯柳景奏乞朝参不允
　　○升工科左给事中柴昇为都给事中刑科右给事中张朝用为左给事中吏科给事中魏玒叶绅户科给事中于宣刑科给事中任伦李汉为右给事中昇朝用俱本科玒吏科伦户科绅礼科宣兵科汉工科
　　○命临洮卫署都指挥佥事赵玹守备河州
　　○山西太平县天鼓鸣
　　○乙亥  仁祖淳皇后忌辰  上祭  奉先殿○赐晋府镇国将军表柃表桴表栻辅国将军表欇奉国将军表梗代府辅国将军成钶成＜釒危＞成金□扁奉国将军聪洼诰命冠服如制
　　○升河南按察司佥事车玺为本司副使仍提调学校
　　○实授南京都察院理刑知县洪远为南京福建道监察御史
　　○直隶常州府及泗邳二州雨雹深五寸杀麦及菜
　　○丙子赐晋府洛清县主并仪宾叶廷王□宿恭城郡君并仪宾于江果化县君并仪宾王琛秦府从化乡君并仪宾张栋代府沐阳郡君并仪宾阎爵清丰郡君并仪宾王爵乐善郡君并仪宾许臣诰命冠服如制
　　○命直隶镇江府原派本府并扬州府仓粮每石暂折徵银三钱以水灾故也
