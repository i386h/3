<!-- { "loadSidebar": true } -->
　　○壬戌四川播州宣慰使司宣慰使杨爱贵州宣慰使司宣慰使安贵荣及程番府小程番长官司长官程英各遣使来贡赐彩叚等物如例
　　○癸亥夜火星犯氐宿东南星月犯东咸星
　　○甲子升掌中书舍人事大理寺右寺副崔璇为尚宝司司丞
　　○命协守松潘南路右参将房骥充副总兵分守松潘等处○赐大理寺卿王霁妻恭人曹氏祭时其子泰具＜锍-釒＞以请礼部言四品妻例无祭特许之
　　○命南京龙江左卫都指挥佥事王钦之子汉代为指挥同知
　　○近例各王府诸郡王受封出阁成婚在成化十四年以后者官为造府以前者本府自造至是徽王见沛为其庶长子兴化王祐台乞造府第工部援例以请  上特命有司为王治之后不为例
　　○直隶黟县雨黑白豆味不可食
　　○乙丑文武官武安侯郑英等八百八人朝参不到得旨各官懒惰朝参不畏礼法本当究问姑宥之
　　○丁卯翰林院修撰费宏病痊至京复除原职
　　○复除福建按察司佥事胡富于山东以丁忧服阕也○己巳乌思藏阐化王贡使锁南短竹等回至扬州广陵驿遇大乘法王贡使锁南劄进北上相与杀牲饮酒三日不去见他使舟至则以石投之不容泊知府唐恺呼其舟人来驿中戒之锁南短竹等持兵仗拥入驿恺避去郡民力格斗乃免民为所伤者甚众巡抚都御史李蕙等以闻刑部请治通事柰显伴送百户杨相等罪仍请榜示沿途驿递严加禁约别遣通事谕其王令各治贡使之罪从之
　　○虏入密云境杀掠军民男妇死伤者十有四人焚毁庐舍下巡按御史问拟守备等官指挥孙永王寿二人充军分守署都指挥王志及把总管操指挥刘宽高寿等八人俱赎杖还职都察院覆奏永等俱情轻律重命永寿免充军各降二级带俸差操志革去署职带俸闲住余如所拟
　　○致仕太子少保工部尚书贾俊卒俊字廷杰直隶束鹿县人景泰元年乡贡士授监察御史出巡浙江山西狭西河南南畿所至有声擢山西按察司佥事协守宁武诸关修明军政边徼晏然寻迁副使分司临清用荐为右佥都御史巡抚宁夏至则持宪度严军法数年虏不敢犯入为工部右侍郎时河南饥命俊赈贷多所全活未几转左遂进尚书加太子少保俊为人清慎俭约终始不渝在工部数年饬材训艺动必信度人无间言累以足疾上＜锍-釒＞乞休久之乃命驰驿归仍敕有司岁给食米舆隶至是卒年六十八赐祭葬如例自俊之去工部也继者鲜能及之俊可谓无愧大臣云
　　○庚午遣内官祭中霤之神
　　○南京监察御史王存忠等奏旧例凡武臣虽公侯伯不得乘轿出入以习劳苦今成国公朱仪魏国公徐俌武靖伯赵承庆南京锦衣卫带俸指挥使王锐乘轿出入仪俌承庆乘八人轿僣侈尤甚其各卫指挥而下乘马又多用红氊鞍笼马杌胡床导从亦所当禁下礼部覆奏请俱论之以法  上皆宥之仍谕不得再犯以朱仪年老任重特命乘四人轿
　　○南京工部尚书冯贯奏自镇江至九江二千余里江中洲渚芦苇甚多洪武中命所司采取供本部烧造之费洪熙中免十之三正统景泰成化间折徵银课近多为豪右侵占柴课之输十无一二乞遣官阅勘从之
　　○辛未礼部奏  万寿圣节例赐百官宴  上命免宴赐以节钱钞
　　○壬申升山东按察司副使赵鹤龄为本司按察使○朝鲜国王李娎遣陪臣班臣尉姜子顺等奉表贡方物贺  万寿圣节赐宴并彩叚衣服等物有差
　　○致仕左军都督府都督同知白玉卒玉初袭为腾骧左卫指挥使御马监管事历升至都督同知成化中被劾致仕至是卒赐祭葬如例
　　○命羽林前卫都指挥同知劳惠福之子安代原职指挥使
　　○命故云南都司都指挥佥事窦俊之子远袭六凉卫指挥使
　　○山西安邑县雨雹伤禾
　　○癸酉福建按察司副使郝志义丁忧服阕复除山东按察司
　　○命户部于岁例外别运太仓银六万两于辽东以备边储以巡抚都御史张岫奏边方有警故也
　　○先是武骧右卫革职千户朱通奏把总指挥彭麟等鬻放军士冒支月粮诸不法事辞所连及甚众  上命给事中吴仕伟御史祁司员郎中胡汝砺夏昇会御马监太监甯瑾按之瑾邀仕伟等入监讽以事多掣肘遂奏称内府非鞫狱之所禁军无清查之例  上命下麟及通于狱余皆不问兵科都给事中杨瑛等劾麟及指挥使陈宽俱膺重寄肆为奸贪麟一人鬻放军士八百余人岁冒月粮八千余石勇士把总署都督佥事梁洪及指挥吴安卢茂柏莹擅役卫士导从出入腾骧二卫指挥同知句洪田忠夤缘把总致额外增设一员其罪与麟等同俱难轻贷  皇上初命仕伟等按问中外咸谓百年宿弊一旦可除而瑾等曲加掩护遂止下通等二人于狱余悉不问是所谓朝令夕改非所以昭大信于天下也彼谓内府衙门难于鞫狱则勇士教场亦系公廨独不可以鞫乎谓禁兵不宜清理则皇城守卫亦时点视是独非禁兵乎鬻放既不加罪则将来效尤者必多万一有意外之虞其谁与守瑾巧言庇奸仕伟等循默依违俱有罪乞别敕司礼监太监并户兵二部堂上官各一员仍会科道官一一验治监察御史熊达等亦以为言  上以事已施行下所司知之至是刑部具狱并欲治洪等罪得旨麟鬻放军士数多情罪深重照例并妻子发边卫永远充军仍命都察院榜示禁约通赎罪毕并其子调在京别卫洪与宽等已有前旨俱免究问
　　○工部奏南京兵仗局所造军器火器自正统以来费用殆尽请补造以备将来之用  上曰内局军器其即督工补造务在坚致适用
　　○乙亥升南京监察御史谭肃为山西按察司佥事
　　○巡抚甘肃都御史许进奏各边草场草多浥烂缓急无备而经手官员又多事故无从追究请令见差盘粮御史督同管粮官查盘堪中者给官军饲马不堪者照例分豁从之
　　○总督粮储户部右侍郎黄杰以天津等八卫采运弘治七年秋青草已徵本色五运仍欠二运输办甚艰请照例每束折纳银五厘贮通州官库以俟上直等官军闲月支给弘治八年以后者仍惩本色如旧从之
　　○增筑宣府永宁雕鹗二堡间石墙四十余里墩台十七座堡一座
　　○丙子实授南京都察院理刑知县张弘宜为南京江西道监察御史
　　○夜流星大如盏色青白光烛地自房宿西南行至近浊
　　○丁丑  孝庄睿皇后忌辰  上祭  奉先殿遣驸马都尉马诚祭  裕陵
　　○内阁大学士徐溥等言人君视朝必以昧爽为节古今常理盖平旦之时志虑清明气象严肃行政出令恒必于斯臣等屡以早朝为言辄蒙  圣明俯垂采纳切见数月以来视朝渐迟多至日出况今盛暑之际一应侍卫执役人等自四更时伺候门开辄入站立既久筋力倦怠俱在御道两旁纵横坐卧无复行列天下朝见官吏四夷朝贡使臣亦各混同其间礼法有乖观瞻不便又况各衙门官员朝参既毕志气昏懈其于政务实亦有妨伏望  皇上远法  祖宗旧规近复弘治初年事体每于黎明视朝乘此早凉入宫奏事则上可调适  圣体下使侍卫人等得以早休四方外夷有所观法亦敬  天勤民之一事也＜锍-釒＞入  上嘉纳之
　　○己卯  孝穆皇太后忌辰  上祭  奉慈殿遣驸马都尉马诚祭  茂陵
　　大明孝宗敬皇帝实录卷之一百一终
　大明孝宗敬皇帝实录卷之一百二
　　弘治八年七月辛巳朔孟秋享太庙  遣内官祭司神  秦府保安王诚潢薨王庄简王嫡子母妃陈氏天顺六年生成化七年封为长子十四年袭保安王至是薨年三十四讣闻辍朝一日赐祭葬如例谥曰荣穆  壬午罚吏部尚书耿裕左侍郎周经右侍郎秦民悦俸各两月监察御史王槐俸三月以裕等朝参不至失误承旨槐侍班紏仪亦不至为御史所劾也  癸未万寿圣节遣驸马都尉游泰崔元告长陵献陵景陵裕陵茂陵遣仪宾周钺告景皇帝陵寝遣内官告恭让章皇后陵寝  上诣奉先殿奉慈殿太皇太后皇太后宫行礼毕出御奉天殿文武群臣及四夷朝使行庆贺礼赐各王府及天下诸司庆贺官员人等钞币有差  甲申仁孝文皇后忌辰上祭奉先殿奉慈殿太皇太后  皇太后宫行礼毕出御奉天殿文武群臣及四夷朝使行庆贺礼  赐各王府及天下诸司庆贺官员人等钞币有差  狭西山丹卫雨雹伤禾  乙酉狭西洮州卫雨雪冰杀禾暴水至人畜多漂溺死者  丙戌甘肃西宁等处大雨雹杀禾及孳蓄  丁亥升河南布政司右布政使高铨为本司左布政使  追封宋儒杨时为将乐伯从祀  孔子庙廷位列温国公司马光之次先是累有奏请龟山杨氏从祀者至是南京国子监祭酒谢铎亦以为言下礼部行翰林院议于是内阁大学士徐溥等会学士程敏政等议曰诸儒从祀非有功于斯道者不可切考程氏遗书及伊洛渊源录所载龟山行状等文俱称其造养深远践履纯固与明道程子相似方其学成而归程子目送之曰吾道南矣自二程嗣孔孟不传之说及门之士得道见许者龟山一人而已龟山一传是为豫章罗氏再传为延平李氏以授朱子号为正宗则其传道之功不可诬崇宣之世京黼柄用跻王安石于配享而颁其新经以取士士尊安石为圣人不复知有古训僣圣叛经凡数十年龟山入朝首请黜其配享废其新经不令蠹学者之心术则其卫道之功不可掩或者顾疑其出处之际而不考胡文定公谓蔡氏焉能浼之之说乂谓当时能听用决湏救得一半朱子以文定之言为最公又或有少其著述之功者亦未考夫何镐之书谓值洛学党禁之余指示学者以大本所在体验之功转相授受而朱子得闻其指又朱子西铭之跋谓其理一分殊之说年高德盛所见益精此其出处著述皆无足置疑况元至正间龟山及李延平胡文定诸贤皆已列从祀加封爵以世变不及遍行天下此殆近于礼有其举之莫敢废者夫亲讲于龟山若文定私淑于龟山若朱张咸在侑食而独其师不预焉揆人之心诚为阙典考大儒之定论参前代之故实伸弟子从师之义慰后学向道之心以龟山跻于从祀诚宜议上  上特从之著为令
　　○赐沈府灵川王诠鉌孝顺事实为善阴骘从其请也
　　○总督两广都御史唐珣奏两广三司以下进表官多有乘便还家不即回任致地方政务妨废者请治其罪吏部覆奏此弊不独两广为然他处亦多有之今后请通行禁约违者治罪从之
　　○兵科给事中蔚春以灾异上＜锍-釒＞乞清查在京军匠等籍严择在外镇巡等官禁科罚抑奔竞又愿朝廷躬节俭罢传奉广直言以开聪远谗间以防壅蔽君臣同德内外协心则民和于下天眷于上自无灾异之可弭矣命所司知之
　　○虏数入宣府独石马营等处杀虏军士男妇共四十九人命提调指挥黄伦等下巡按御史逮问守备都指挥陈广指挥姚信及分守参将孙成白玉杨彪各罚俸三月并守备奉御张瓒等五员仍戴罪杀贼镇守太监孙振总兵官马仪都御史陈纪宥之
　　○戊子翰林院修撰刘春乞省亲许之
　　○六科十三道交章劾奏文华殿办事通政司知事周惠畴升光禄寺署丞冠带舍人赵顺升鸿胪寺序班又升中书舍人皆不当违例陈乞请置之重典以示惩戒命已之
