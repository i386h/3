<!-- { "loadSidebar": true } -->
　　○黜代府革爵武邑王聪氵□禾为庶人聪沬代王之庶长子初以使酒殴死乐工革爵代王薨命摄府事聪沬益酗暴居丧无礼置酒作乐召妓者歌舞极诸淫纵内使谏者辄非法拷掠或触其怒以石鼓压胸囊沙覆口死者数人承奉正通保潜入京奏其事聪氵□禾使典膳胡宽等追之宽等至京亦各举奏下山西镇巡等官核实如保通等言  上曰聪氵□禾稔恶弗悛故违  祖训难居藩辅降为庶人并宫眷迁之太原城内居住敕乐昌王聪涓摄管府事○是日晓刻月犯天街星
　　○乙亥前军都督府同知白瑜卒瑜哈密卫人始名阿讨剌后赐姓名白瑜父曰哈只阿力为哈密都督佥事  英宗北狩时有翊戴功  英宗既复辟哈只阿力挈家入附未至道死母倒剌挈瑜以来瑜上＜锍-釒＞乞袭父官不许许为都指挥佥事锦衣卫带俸居京师赐地五十顷成元年广西荔浦断藤峡之捷瑜以功进都指挥同知三年以郁林功进都指挥使十二年追录广东新会功进都督佥事左军都督带俸十五年管前府事寻充右参将以征辽东建功进都督同知至是卒赐祭葬如例瑜虽出西域居中国久善用部曲知礼敬士大夫子镔袭为指挥使
　　○丙子后军都督府带俸广平侯袁辂卒辂凤阳寿州人驸马都尉容之孙也容以靖难功封侯至其子革爵辂附太监梁芳献第宅为护国永昌寺遂得袭封至是卒辍朝一日赐祭葬如例
　　○罕东左卫都督只克等差使臣千户阿黑那等撒马儿罕等地面差使臣巴巴等各来贡赐宴并彩叚衣服等物其回赐只克等衣服表里付使臣领回给之
　　○监察御史阎价言春秋二丁释奠先师孔子乃国家大典然各衙门陪祀官往往不能致诚尽敬今后请令纠仪御史查实参奏其致祭日令天文生往定时刻须至子时方可行礼违者令锦衣卫校尉缉治以罪  上曰祭丁礼仪自有旧规今后各官当加谨遵行余事不必纷扰
　　○都察院右都御史屠滽奉命往广东处置占城事宜既还其国王古来遣使臣班把底等谢恩因以速香等物附馈滽有旨命滽受之滽具＜锍-釒＞辞不听滽复上＜锍-釒＞言臣昔时权宜处置虽尝效一得之愚然发纵指示实奉行九重成筭今占城之所以灭而复兴者皆出  皇上威德臣何力之有为古来者当子子孙孙图报朝廷恩德如臣者何足为谢况臣居宪官之长风纪攸系受此馈谢他日播之天下传之后世不足为臣之荣而适以为朝廷之累所馈礼物臣不敢受  上乃听其辞时占城使臣辞行未远礼部请遣人以其礼物追与之俾外国君臣知吾大臣之所以自处者如此从之
　　○丁丑赐韩王偕灊荆王见潚药品各从其请也
　　○升大理寺右少卿杨谧为都察院左佥都御史巡抚宣府
　　○升虎贲右卫指挥使吴钊为置都指挥佥事充左参将分守马兰峪命会州卫带俸署都指挥佥事鲁广充右参将分守密云古北口
　　○戊寅巡按狭西监察御史李鸾言西宁等三茶马司为贮茶以易番马而设比年以赈饥故开茶易粟其为民则便矣而茶马司所积渐少今各边马耗而诸郡岁稔无事于易粟以赈请于西宁河西二茶马司各开报茶四十万斤洮州茶马司二十四万斤召商中纳每引不过百斤每□不过三千斤官收其十之四余者听其货卖总之可得茶四十万斤约易马可得四千匹数足即上户部议覆从之
　　○己卯赐韩王庶第五子名曰旭梄楚府奉国将军荣瀼嫡长子曰显木□费第二子曰显榴荣汘嫡第二子曰显槱晋府辅国将军奇滣庶长子曰表枅代府镇国将军仕左庶第五子曰成鉎仕坏庶第五子曰成金□夜成釳长子曰聪□氵门亦□辅国将军成铏庶长子曰聪泑
　　○升尚宝司卿李璋为太常寺少卿仍掌本司事
　　○以灾旱免南京广洋等二十七卫屯粮之半
　　明孝宗敬皇帝实录卷之四十终
太明孝宗敬皇帝实录卷之四十一
　　弘治三年八月辛巳朔命故狭西行都司都指挥佥事满濙子经袭凉州卫指挥使  巡抚顺天等处都察院右副都御史徐怀养病不允  巡按浙江监察御史张文言  陛下接位之初取回浙江织造内官官民无不称快近者既差工部官分督岁造叚匹又差内官管造上用叚匹浙江官民莫不怨嗟盖以内官带领下人所在骚扰不胜其害也且国家财赋仰给东南民力不可不恤今年此地三四月间多雨五六月间又旱处州等府流贼聚众攻劫才散人民之不安也甚矣再加扰害何可支持乞将差出织造内官查取回还其合用叚匹止差工部官督催如有过限不完及不堪用者所司官员照例治罪则民不重困地方得以少安工部覆奏不允  壬午命武安侯郑英坐耀武营怀柔伯施鉴坐练武英左军都督府都督佥事张昱坐伸威营俱管操初以湖广均州流民相聚为患命瞿塘卫调官军二百五十人防守至是湖广镇巡等官言均州已宁而施州蛮寇为梗请以其军改调施州卫操守从之  癸未初宁晋伯刘福叔祖太监刘永诚蒙赐武清县利上屯庄田二百五十余顷因侵占牧马草场地二百余顷积租米至十五万石银至四千余两比奉旨钦赏庄田其人已故者收入官每三十顷递五顷与其遣嗣福得留四十一顷有奇至是巡按监察御史邹鲁发其侵占草场其事福愬之下户部议今之皇庄及赐功臣等项庄田大概俱是牧马草场余地其始也奸贪之徒诈称空闲投献势要之家奏乞及其久人卷册埋没疆不明又从而乘机开种于是草场益窄狭今邹鲁奏刘福侵占前地固当但福自其祖父以来相继管业已非一日宜行法司通会查照奏请  上曰刘福占地收租法当逮治但念其叔祖曾有军功及其父相承管业姑贷之仍停俸三月利上屯地于应得递除外仍留二十顷供奉刘永诚香火余地并草场俱收入官  初以狭西岁饥令生员纳米入监给赈余积在库银前布政司吴槚擅支私用及参政邓山致仕槚移以赆之梁璟韩文皆擅支公用至是巡按监察御史陈瑶发其事时三人皆已迁副都御史而璟归守制山归四川户部请究治如法诏璟文既移公用非赃免究文仍停俸三月璟待起复来闻槚令刑部逮问山令巡按四川御史究追  巡视光禄寺监察御史田奫奏本寺各处坐派牲口及拆色银两拖欠数多每日供应皆行户赊买乞暂借太仓粮银给还行户待折色解到补还太仓礼部尚书耿裕等议谓光禄寺年例坐派牲口除本色外其解折色者一年止诙银二万九千余两本寺今年三月至七月仅四阅月所赊买者乃至万七千余两纵使前所派银一时解到照数偿还所余不多其余月令何以支给往在成化末年虽冗食妄费视今不啻十倍而二三年间仅借一次今甫及半年乃借至二次数几三万其间恐有侵欠之弊亦当禁防节省况今各处奏报灾伤北虏在边窥伺闲隙将来赈贷之资供亿之费皆仰给于官太仓银两岂可移借别用光禄递欠牲口及折色银两宜令所司移文促完庶不有误供应议上从之  甲申实授南京都察院理刑知县陈崇德为南京狭西道监察御史  丁亥释奠先师孔子遣礼部尚书兼文渊阁大学士徐漙行礼  南京守备太监陈祖生等奏请增  奉先殿每日供献品物礼部覆议谓  德懿熙仁四庙品物定自  太祖  高庙品物定自  太宗丰俭适宜莫敢增损若为朝廷尽祀先之礼欲尽其丰盛虽竭天下之奉亦何所不可致而其中牲口杂羞不可鸡鹅糕饼其俭约如此盖欲以俭德示  圣子神孙俾万世守之以为家法者今臣下岂敢擅议增减但祖生等奏谓南京光禄寺所支生料数少恐为厨役之累乞为量增给  上以为然令间日增鹅一鸡二  戊子祭  大社  大稷  己丑赐晋府辅国将军奇澬奇滃诰命冠服如制  大同总兵官王玺等奏本镇有警请调偏头关精兵驻西路策应山西镇守太监刘政等执以为不可兵部覆奏近有成命大同有急则调延绥游兵三千于西路驻劄仍调宣府游兵三千奇兵三千并力应援其偏头关兵留以自卫不必他调从之  庚寅  孝慈高皇后忌辰  上祭奉先殿魏国公徐俌承命祭  孝陵  礼部覆奏户部会多官议  孝穆皇太后宗亲在昔兵燹之余人民奔窜岁月悠远往事无踪迹求之恐愈久愈凿况前日已误信李文贵等滥受官爵今日岂容再误请仿  太祖高皇帝即宿州为  孝慈高皇后父徐王立庙事例为  孝穆皇太后父母定拟封号立祠于广西附郭地方春秋遣布政司官致祭即以没入李父贵等贺县田八十亩为奉祭之资似为得宜  上曰  孝穆皇太后早弃朕躬朕每念及此戚然如割初谓宗亲尚可求访故宁受百欺有所不恤今卿等既谓岁久无从物色请加封立庙岁时致祭以仰慰  圣母在天之灵是或一道矧  皇祖亦有故事朕心虽不忍又奚能违其悉准所议
