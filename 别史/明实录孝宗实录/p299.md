<!-- { "loadSidebar": true } -->
　　○刑部言重囚病故应斩首枭令者先奉旨春夏暄蒸之际照常相埋免其斩首但秋冬以后有适遇  圣节及斋戒日期例不奏刑丧等事而七八月之交暑气犹酷经日乃奏腐溃胔薰染平人欲比照决囚事例霜降以后冬至以前有病死者如法斩首其余月及遇  圣节斋日者照前相埋从之○辛酉命狭西苑马寺卿李克恭及灵武监监正李谦等俱冠带闲住以督理马政都御史杨一清言克恭等贪纵废弛故也
　　○命户部运太仓银六万两于宁夏准明年岁例之数并开中两淮运司存积常股盐十五万四千五百引四川云南盐课司见盐十四万五千五百引以备边储
　　○巡抚山东都御史徐源奏漕河地势济宁最高必引受汶泗上源以为接济然上源要处莫如洸河其口在宁阳县堽城石濑之上元时于此治闸作堰堨水入河我朝因之至成化间以土堰岁费桩草丁夫乃易以石以为一劳永逸殊不知元漕副马之贞勒言于石以戒后人切勿妄兴石坝以遗大患盖土堰之利水小则堨水入洸水大则严闭闸口以防壅沙听水径自坏堰西流故虽岁一劳民而洸河自通自石堰一城水遂横逆石堰既坏民田亦冲洸河沙塞虽有闸门压不能启汶水不复入洸河之贞之言至是愈验乞简命大臣一员经画拆毁石堰移于上源仍作土堰以复旧规及将洸河壅沙自洸口至济宁百三十里分工挑浚堽城迤西春城口子冲决堤岸并工修筑事下工部会廷臣议以为难行  上命更议工部言本部主事张文渊亦言堽石坝为漕运之害欲将坝闸革去使汶水由分水河口接济南旺一带河道宜并行勘处  上曰运河重事即差堂上官一员往会巡抚并管河等官从公勘议奏闻处置于是工部右侍郎李鐩奉命以行
　　○以岁暮祫祭遣驸马都尉马诚告  太庙惠安伯张伟告  懿祖皇帝
　　○壬戌祫祭太庙
　　○遣太常寺官祭五祀之神
　　○遣旗手卫官祭旗纛之神　○是岁天下户一千五十万三千八百七十四户口五千九十八万一千二百八十九口田八百三十万七千四百八十九顷田赋米一千九百八十九万七千六百八十九石七斗六升麦八百九十八万九千八百九十七石八斗六升丝三万六千七百零三斤七两五钱绵一百六十五万二千九百四十六斤五两三钱绢一十七万八千六百九十七疋三尺四寸五分布一百一十五万一千七百七十九疋三尺一寸三分绵花一十三万一千二百斤草三千九百八十九万九千八百包束户口钞八千八百四十二万六千九百八十二贯杂课钞共七千三百九十二万九千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课七万一千二百斤屯田二十九万六千七百八十三顷九亩子粒二百九十四万四千一百五十九石金银课共三万一千九百二十两水银二百二十九斤朱砂四十六斤八两儧运粮四百万石各处运纳米麦共一千五百二万一千七十五石四斗一合三勺四抄一撮七粟六粒减免税粮八百七十九万八千七百九十七石三斗草八百九十八万七千八百束
　　明孝宗敬皇帝实录卷之二百六终
　明孝宗敬皇帝实录卷之二百七
　　弘治十七年正月癸亥朔正旦节遣驸马都尉崔元林岳分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼复诣文华殿朝贺  皇太子  太皇太后  皇太后  皇后俱免命妇朝贺
　　○江西南昌新淦二县火南昌焚军民居舍一百五十五家新淦焚公署四所军民居舍一千余家镇巡等官以闻  上曰江西灾异非常镇巡等官其痛加修省抚安军民以靖地方
　　○甲子文武百官朝亲王于奉天门东廊○乙丑  宣宗章皇帝忌辰  上祭  奉先殿遣驸马都尉崔元祭  景陵
　　○命发太仓银六万两于宁夏准明年岁例之数并开中两淮弘治十二十三年存积常股盐十五万四千五百引四川十四年见在盐八万八千七百引云南十二年见在盐五万六千八百引以济边储
　　○宥云南沾益州土官知州安民罪准赎徒复职贼妇米鲁安民之姑也初谋叛匿安民所是时民已嗣职两省以捕贼委之民杀阿保并其党送贵州受赏仍匿米鲁于家又转致他所福佑遂以兵入普安杀适乌及其二子营于拖长江迎米鲁与居民阳不知以被虏告逮问不出以兵擒获之犹不肯言福佑等遂劫阿马坡及盘江等营其势愈炽民犹上章自辩及大军压境始于狱中移文调家奴民兵擒斩贼党二百余人以自解故贵州论者以米鲁等谋叛皆安民主之左布政使李韶按察使王弁右参政俞深佥事范玶坐民谋叛知情故纵隐藏罪绞民累章愬辩其妻海谷及营长思保等皆讼其冤给事中张维新等会镇巡等官覆问改坐民知人犯罪藏匿不行捕告律减等杖一百徒三年输榖还职而劾韶等议罪不当律合逮问是时云南镇守太监刘曰□永等奏南方诸夷惟土官是服安民罪虽应死恐夷民无人管束致生他变况大兵征剿亦有微功可以赎罪都察院议亦以米鲁叛逆之状始著于阿马坡尤甚于盘江前此固难轻论安民此时果在狱中救死不暇主谋助兵理有可疑各官覆按且无实迹欲并行勘官详为议处至是遂与兵部奏请如维新等言命安民准辩赎罪复任李韶等免逮问各罚俸一月
　　○丁卯升浙江布政司右布政使毕亨为狭西左布政使监察御史胡华为广东按察司副使
　　○升狭西布政司右参政车霆为狭西苑马寺卿王琰为山西行太仆寺卿
　　○己巳升山西按察司佥事郭珠为狭西行太仆寺少卿刘棠为狭西苑马寺少卿
　　○升福建按察司按察使陶琰为浙江布政司右布政使狭西右参议李思明湖广左参议胡瑞俱为狭西右参政
　　○顺天府儒学生员赵敷妻何氏一产三子
　　○庚午吏科给事中吴蕣言朝觐官员至京多有苞苴交易等弊乞行禁约  上曰朝觐述职系大典礼禁约事宜已具累朝榜例若有此等情弊仍令指实闻奏
　　○命贵州都司都指挥使李雄之子勇袭原职金吾右卫指挥使
　　○辛未以大祀  天地  上御奉天殿誓戒文武群臣致斋三日
　　○户部议覆南京给事中徐沂等所言救荒事宜谓南京在城及应天府属县饥荒尤甚请如沂等所奏简命南京文武大臣一员督同原差郎中及应天府府尹将户部草价并诸司赎罪赃罚银与先次奏准水兑脚耗余未及军卫有司预备仓粮通融赈济  上从之命南京工部右侍郎高铨总领赈济
　　○定国公徐永宁卒永宁字克安景泰初嗣父显忠爵成化中忽发狂疾不克奉朝请闲居者三十余年至是卒辍朝一日赐祭葬如例孙光祚嗣
　　○昏刻月犯昴宿东第一星
　　○癸酉立春顺天府官进春  上御奉天殿受之时驾将出诣  郊坛免群臣行庆贺礼
　　○以上元节赐文武群臣假十日
　　○甲戌大祀  天地于南郊  上还宫谒  太皇太后  皇太后毕出御奉天殿文武群臣行庆成礼
　　○乙亥  上御奉天殿大宴文武群臣及四夷朝使
　　○督理狭西马政都御史杨一清言修举马政二事一会种马谓求乐间开设狭西苑马寺所辖六监二十四苑后皆革去今止存两监六苑臣尝遍历其地酌量草场广狭军额多寡户口盈缩事势难易定为上中下三等开城安定为上苑广宁万安为中苑清平黑水为下苑上苑岁可得马二万匹中苑可得八千匹下苑可得四千匹计亦足以给三边之用但今种马有缺孳息不蕃请给太仆寺银四万三千两用买内地种马付之六苑庶可收孳息之利一增牧军谓六苑旧额恩军一千二百有奇岁月既久伍籍虚耗止余七百余人畜养乏人则蕃息无效请以本地流移客户编作恩军给拨草场使之住牧其有投托影占者绳之以法兵部覆奏从之
　　○丙子四川威州及汶川县地震有声如雷
　　○戊寅复除浙江按察司按察使荆茂于福建湖广佥事李情于山西俱以丁忧服阕也
　　○升吏科左给事中吴世忠为湖广布政司左参议南京户部郎中邵棠为陕西右参议监察御史胡希颜为山西按察司佥事
　　○己卯  英宗睿皇帝忌辰  上祭  奉先殿遣驸马都尉马诚祭  裕陵
　　○庚辰夜北方流星大如盏色青白光烛地自紫微垣东蕃内东北行至近浊尾迹炸散
　　○辛巳直隶盐城县地震有声○壬午四川守臣奏松潘番贼剽劫居民势日猖獗乞进兵征剿下兵部会议以讨贼事不可缓但任事在人巡抚都御史林元甫虽善抚驭而用兵攻战非其所长乞别选人代之  上从其议命会举才望素著熟谙军务者二员以闻
　　○癸未给应城伯孙钺禄米岁一千石本色折色中半兼支
　　○先是内批命卢龙卫指挥使胡震为署都指挥佥事分守通州兵部尚书刘大夏等及兵科都给事中屈伸皆争之不允监察御史刘玉复上＜锍-釒＞曰臣闻幸门一开则群枉并进言路一塞则庶政日隳昔舜命九官咨于岳牧  祖宗立法文武员缺轻则该部拟授重则会推上请所以求其当而付之公也近年以来幸门复启孙伯坚等既以传奉而列文阶金琦等又以传奉而任武职传奉不已继之内批始则以王宁登州备倭今则以胡震通州分守较之初政殆有不同且王宁命下之日兵部言官犹交章争之胡震效尤而向之争者率皆缄默此见  圣志稍移则群心益靡瓦解之势甚可惧也设以成命不可复回臣恐百世之后万一有大奸藉以为辞则其害愈远矣章下兵部覆奏以玉所言皆出忠诚宜从其请得旨胡震业已升用已之
　　○泰宁等三卫都指挥使鬼黑赤等各来贡赐宴并彩叚衣服等物有差
　　○申严诬告之禁刑科都给事中于瑁等言比者会问犯人李道明止以一人无知妄捏妖词文致百十平人皆罹隐祸非多官为之辩明则诬陷死地者竟皆何辜由此推之恐内外诬枉受害者尤多灾异频仍或由于此  本朝律例凡诬告平人者坐罪有差乞敕法司通行内外问刑衙门明谕禁约今后本状止许直言所告之事不许牵引平人不干己事以图展转其各该官司必先参详该论及干己者速为理断内有旁引律该勿论及例应立案者勿与准理敢有不遵及与施行者皆治以罪法司覆奏请令天下诸司各以此意刊榜谕众从之
　　○甲申监察御史萧柯牟道各劾奏户部尚书侣钟南京户部右侍郎郑纪不职乞令致仕谓南京户部尚书王轼致仕户部右侍郎许进并有人望乞行取供职  上命姑置之○南京吏科给事中陈伯献奏近者福建寻访鹧鸪竹鸡白画眉紫山鹕等禽鸟今地方灾异叠见水旱相仍当此饥馑之余而求此珍怪之物恐非盛德之事乞停止以苏民困  上曰此等禽鸟未尝行文往取给事中既有此奏其即停止之
　　○夜月犯房宿日星
　　○乙酉兵部奏旧例各卫所军伍每五年一清理今已及期在京宜令兵部委官会同科道在外巡按监察御史会同有司举行从之
　　○丙戌升太常寺卿崔志端为礼部尚书仍掌司事以九年秩满也既而给事中许天锡王盖相继劾之谓志端羽流有玷名器乞收回成命不允
　　○南京刑部尚书陈道以疾乞致仕不允
