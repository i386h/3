<!-- { "loadSidebar": true } -->
　　○吏部会都察院考察天下来朝及在任方面知府等官＜锍-釒＞上布政使方守参政顾福参议楚麟欧瑄按察使吴伯通副使张璁佥事王相蒋昺周雕胡积学行太仆寺少卿刘济知府陈哲毛智孙识王俨许坦史书施裕林表王坦等三百二十六员各年老有疾例致仕布政使李云参政徐杰佥事余琦徐智知府丁绅萧集涂畴等三百七十七员各罢软无为布政使李浚参政周木王问谢文李瓒周＜明鸟＞参议王有恬孙珩伍性任谷黎鼎黄金按察使赵鹤龄副使吴琼王玹田奫邓公辅佥事张佶郭秉昭张佐朱福袁庆祥邓卿知府沈华滑浩管达高鉴程春震郑克昭钱镛卢勖等四百八十七员各不谨例冠带闲住参政毛科按察使刘福佥事董宁知府李哲杨奇熊宗德金舜臣毕大经曾望宏宋鉴陈让等四十八员各才力不及例调用又贪酷及在逃者二十七员例原籍为民并未入流老疾等官千三百三员请俱照例行从之
　　○乙亥上元节赐百官宴于午门
　　○赐代府辅国将军成銮奉国将军聪澬诰命冠服如制
　　○赐秦府海豊县主并仪宾魏椿代府兴平郡君并仪宾焦芳晋府清源县君并仪宾程玺诰命冠服如制
　　○丁丑  英宗睿皇帝忌辰  上祭  奉先殿遣驸马都尉崔元祭  裕陵
　　○戊寅命河西务船料钱钞通折收铜钱每钞一贯折钱二文以户部主事荣节言势要卖钞害人故也
　　○镇守蓟州等处总兵官蒋骥奏密云等处关隘兵力寡弱乞将兴营等六卫京操官军三千留本镇防守止支正粮不支行粮赏赐又沿边墩台墙堑未修补者尚多而山林树木蒙密反为贼虏巢窘请敕知兵大臣或科道官同出至边墙外随宜修筑斩伐以宁地方兵部覆奏存留兴营等卫官军就近防守宜从所请其修边墙伐林木令镇巡等官自行处置从之
　　○己卯太子太傅吏部尚书屠滽复以老疾乞致仕  上曰朕委卿铨选重任累有旨勉留有疾宜善加调理以副眷怀不允休致
　　○辛巳礼部覆奏南京吏部尚书倪岳等所言三事其曰湔涤过名者请南京官员有犯公私过名纪录在官者与在京岁终一体湔除其曰宽免违限者请监生入监复监其过违限期除水程及旧例外再宽限一月若患病有堪信文凭者亦与宽限一月其曰推行圣学者请因今日所讲之书验古人已行之事独运于心以谨用人之道  上曰推行圣学朕自体行其余俱从所议
　　○嘉善大长公主薨公主  英宗睿皇帝第三女也母惠妃王氏正统十二年生成化二年册封为嘉善长公主下嫁驸马都尉王增弘治元年加封大长公主至是薨年五十三讣闻赐祭葬如制
　　○壬午修南京户部公廨
　　○癸未命狭西清涧县径隶延安府以巡抚都御史熊翀言县旧隶绥德州相去悬远文移往来不便故也
　　○礼部奏衡王之国青州境内有东镇沂山例当望祭命东镇东岳一体望祭
　　○甲申天下朝觐官陛辞各赐之敕曰朕祗承  天命嗣守鸿图夙夜孜孜嘉与天下之贤能共治天职以安生民尔畿甸藩服大小之臣皆朕所简授其间奉法循理为德为民者固多而怠政废事瘝官旷职者亦不少矣兹当述职之期已命所司详加访察罢黜其尤以示惩戒俾尔等各还旧任用图新功其各励志省愆殚心竭力勉所未至求尽职务之所当为毋妄科克以伤民财毋轻动作以困民力毋峻刑罚以残民命毋纵奸宄以贻民患必使境内之民各安其田里遂其生业复其常性无愁苦怨叹之声有惇睦信让之俗以称朕怀保惠鲜匡直辅翼之志尔等其钦承之毋忽故谕
　　○乙酉兵科给事中李举丁忧服阕复除刑科
　　○湖广按察司副使周南佥事张宾俱丁忧服阕复除原职南江西宾山西
　　○调浙江按察司按察使刘福于贵州山东佥事董宁于四川以考察才力不及也
　　○实授都察院理刑行人常元庆为山西道监察御史
　　○大学士刘健李东阳言日者监生江瑢奏称近来灾异数见皆由臣等杜绝言路掩蔽聪明妒贤嫉能排抑胜己所致仰惟我  太祖定制虽不立宰相而  太宗以来专任内阁委以腹心俾参机务与诸司异诚不可处非其人臣等俱以愚庸滥膺简用才小任重强勉支持夙夜徒勤分寸无补顷因灾异盖尝引咎乞休仰承优诏未允罢归及两京科道指陈实毙并劾奏奔竞交结乞恩传奉等项官员连章累牍至再至三节奉  圣断照旧存留不动其间所言枉曲者固有得实者岂无其人差误者不无切直者亦所当听而乃漫无可否概不施行自  祖宗朝至今未有此事是皆臣等因循将顺苟避嫌疑不能力赞乾刚俯从舆论别白忠邪明正赏罚以致人心惶惑物议沸腾草野之下其言乃至于此揆之理势殆有由然若其言之当否意之公私则有  圣明在上公论在下臣等但知省身思过而已遑恤其他且尝闻之推贤让能庶官乃和陈力就列不能者止此大臣之常分亦臣等之素心方今英俊满朝实多胜己岂可久妨贤路以干误国之诛伏望  皇上昭日月之明采刍荛之论容臣等罢归田里获终余年别选贤才置诸左右必能格心辅德佐翊皇猷广开言路彰示国法进贤退奸表正风俗成一代清明之治致万年和气之祥  上曰朕以卿等调元辅导岂因小人非言辄便求退不允辞宜安心办事江瑢排斥大臣锦衣卫逮送镇抚司究问
　　○兵部奏朵颜福余泰宁三卫夷人忘恩犯顺尝伤败伐辽阳官军及掳去我都指挥刘纲未返请会同京营总兵官责谕来贡夷酋于礼部俾知所以改悔自赎不然且举兵加诛从之
　　○命官护送安南陪臣潘综等还国
　　○丙戌正一嗣教真人张玄庆自以有疾请令其子彦頨纪名听袭许之
　　○丁亥升浙江布政司右布政使徐源为湖广左布政使狭西按察司副使李旻为狭西布政司左参政江西九江府知府张咨为河东狭西都转运盐使司运使
　　○降狭西行都司都指挥李清朱瑄赵钦宋泰及指挥万照等四人各一级指挥王澄等二人各罚俸三月初虏入甘州境杀掠军士百三十余人清等虽有所追夺而失亡多澄等则功过相准故论罪有差○虏入凉州境杀掠人马数多镇巡等官劾都指挥佥事苏济左方及指挥佥事王玺等失于守备下巡按御史逮问拟边卫充军  上以济等情轻律重俱降级有差
　　○戊子传旨升中书舍人万隆为鸿胪寺左寺丞儒士惠祥为中书舍人仍于御用监办事
　　○大学士刘健李东阳言近臣等因监生江瑢陈言具本辞避重任伏蒙温诏勉留且命锦衣卫逮瑢究问臣等窃惟古之大臣闻人之誉不敢喜惟愧而修德闻人之毁不敢怒惟惧而思过良以职任之重不易尽而天下之公议为可畏也臣等叨居重地积有岁年过失诚多职业诚废又不能仰赞  皇上听从科道之言分别是非兴革利毙使贤者得以自白不肖者不得以苟容以此归咎固有不容辞者故一闻江瑢所言即引咎乞身不复论辩乃荷  圣明鉴照曲赐勉留臣等虽愚亦知感激思报以图后效但逮问江瑢恐妨大体辄敢再有所陈盖国家常患人之不言而不责言之不当臣等固尝屡屡为  皇上陈之今当下诏求言之日正君臣惧灾修德之时而使陈言之人以臣等之故获罪则臣等之罪愈大矣伏望  皇上少霁天威俯从愚恳将江瑢释放免其究问以广献纳之路以成宽大之风臣等不胜幸甚  上曰江瑢妄言排陷故令法司问理既卿等为奏请宽免姑释之
　　○己丑升广西按察司按察使周孟忠云南布政司右参政李韶俱为右布政使孟中浙江韶福建湖广副使孙需山西副使刘宇俱为按察使需浙江宇本司
　　○升云南布政司左参议黄东山为左参政直隶太平府知府徐节池州府知府陈良器云南姚安军民府知府任弘兵部郎中常麟户部郎中王琼俱为右参政东山本司节云南弘山西麟河南良器琼山东广东道御史王表河南按察司佥事陈嵩刑部郎中马懋俱为副使表山东嵩云南懋狭西广东佥事董荣吏部员外郎黄皞刑部郎中张铨俱为左参议荣广东皞江西铨广西工部郎中张谟兵科左给事中李应和浙江道监察御史阎价俱为右参议谟广东应和狭西价四川南京浙江道御史万祥南京河南道监察御史王中南京刑部员外郎王懋中南京户部员外郎李容刑部员外郎姜麟大理寺右寺正杨寿云南道御史黄山四川蓬州知州田铎浙江萧山县知县邹鲁俱为佥事祥江西中寿山东懋中云南麟四川山容铎广东鲁山西
　　○朝鲜国王李＜忄隆＞遣陪臣李荪等贡种马赐彩叚衣服等物有差
　　○庚寅浙江钱塘县民岳华奏其十三世祖宋武穆王飞墓田在杭州西湖者为僧永言等所侵占礼部请移文究治禁约  上曰飞在宋室忠烈可嘉墓田准令有司究理
　　○命河南都司都指挥同知何忠充右参将分守狭西镇番等处
　　○虏入辽东锦州境官军败之追出塞斩首百二十五级获马九十余匹镇巡等官以闻赐敕奖励升奏捷者二人官各一级仍各赐衣一袭钞千贯
　　大明孝宗敬皇帝实录卷之一百四十六
　大明孝宗敬皇帝实录卷之一百四十七
　　弘治十二年二月辛卯朔吏部覆吏科给事中吴蕣所言经筵所以正君心而隆圣学欲访察仿佛宋儒程颐朱熹者不拘常额擢居斯职且欲起用致仕南京祭酒谢铎以备朝夕延访蕣言深为有见但铎先以少卿屠勋之言候缺起用请移文趣起以俟擢用从之
　　○改巡抚大同赞理军务都察院右佥都御史刘瓛为大理寺左少卿先是勘事官给事中吴世忠等言大同边备废弛皆瓛及镇守太监孙振总兵官神英等欺罔所致请通行逮问  上俱宥之命取瓛回京别用瓛至京监察御史王鼎复劾之其＜锍-釒＞与瓛改官之命同下科道再交章论列谓非黜瓛无以息物议不允
　　○升江西布政司左参议方全为云南右参政○云南按察司按察使吴倬丁忧服阕复除广西按察司
　　○升分守凉州副总兵都指挥佥事熊冈为署都督佥事充总兵官镇守延绥
　　○壬辰升四川按察司佥事刘杲狭西佥事陈珍张贯俱为按察司副使杲湖广珍本司贯山西
　　○改湖广按察司佥事祝祥为尚宝司少卿祥以母老子幼乞量改京职吏部请准知府韩儒例候山东河南有佥事员缺具奏调用  上特命改前职既而科道交章言祥托姻权门假以养亲为名希求迁转请正其罪  上以成命已定不从祥寿宁侯张氏姻戚也
　　○以旱灾免山东济南东昌青州等府所属三十四州县并济南东昌等五卫所弘治十一年夏税子粒有差
　　○先是巡按湖广监察御史王恩奏请湖广各王府庄田俱令有司徵租送府以免横歛之害既得旨至是兴王奏本府庄田与他府有粮民田不同请得自徵复从之
　　○命广宁伯刘佶领红盔将军宿卫
　　○癸巳初安远侯柳景有罪免死戴头巾闲住后累乞恩赐冠带至是再乞复爵吏部具吏科参语覆奏谓景不知感恩省愆而妄自陈乞宜正其罪  上命仍会官详议以闻众议以景罪大恩厚请勿许  上特命复爵闲住给禄米三之一
　　○升南京吏部郎中蒋浤为江西布政司左参议
