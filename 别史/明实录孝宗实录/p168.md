<!-- { "loadSidebar": true } -->
　　○乙丑  上御奉天殿传制遣泰宁侯陈璇安乡伯张恂成安伯郭宁怀柔伯施瓒崇信伯费淮清平伯吴琮武□伯陈勋兴安伯徐盛刑部右侍郎屠勋通政司左通政张璞持节充正使尚宝司少卿孙琰鸿胪寺左少卿岳镇户科给事中赵士贤兵科给事中周序刑□给事中李浚中书舍人马昙户部郎中王琼兵部员外郎李浩刑部郎中张铨工部郎中刘昂充副使册封鲁王广第七子当氵□乎为新蔡王代府宁津怀康王庶次子镇国将军聪冷为宁津王辽府枝江温穆王庶长子宠润为枝江王知县胡绅长女为归善王妃百户刘明次女为蜀王妃荆府都昌怀顺王嫡长子祐＜木乌＞为都昌王南城兵马副指挥王宣长女为岷府江陵王妃县丞史籍长女为代府宣宁王妃西城兵马副指挥赵相长女为沈府唐山王妃西城兵马副指挥晋海长女为宿迁王妃东城兵马副指挥安公海长女为晋府永和王妃东城兵马副指挥陈思舜次女为宁府乐安王妃
　　○晋府庆城王钟镒薨王恭僖王庶子母王氏宣德九年生正统十二年封镇国将军天顺二年进封庆城王至是薨年六十三有子四十四人讣闻辍朝一日赐祭葬如制谥曰温穆
　　○升礼部郎中徐说为南京通政司右通政
　　○丙寅赐辽府长垣王恩钾  大明仁孝皇后内训及资治通鉴纲目各一部从其请也
　　○丁卯虏入宁夏广武营界杀掠人畜命罚守备都指挥孙鉴俸一月其把总千户刘冕等俟春暖时逮治之
　　○庚午贵州道监察御史陈震公干回都察院考称复职书状谢安误以考察为考满侍班御史劾之下锦衣卫狱赎杖还职
　　○壬申给内府尚衣监幼匠一千人米各一石
　　○录广西破贼功官军二千九百七十九人升赏有差镇守太监刘昶王廉各赏彩叚二表里白金十两右参政王霁洪汉副使徐瑁佥事黄钥都指挥杨玉宋宁杨观知府罗珦各二表里巡按御史郑惟桓佥事刘信陈嘉谟各一表里
　　○癸酉命光禄寺卿林凤之子怡为国子监生从其请也
明孝宗敬皇帝实录卷之一百二十
　　弘治九年十二月甲戌朔  上视牲于南郊
　　○乙亥修  祖陵殿庑
　　○丁丑赐国子监云南贵州四川军民生冬衣如例
　　○命怀柔伯施瓒神机营左哨坐营管操
　　○命故都指挥同知盛忠之子＜王堂＞袭原职金吾右卫指挥使
　　○府军左卫指挥使朱亮等直东安门时有丐者夜死于门外之冷铺而守铺军十名俱不在事闻下刑部治之移文兵部查例处分兵部言近例皇城各门守卫官有放纵所部军离直十名以上者降调边远带俸差操然皇墙各铺直宿与皇城各门守卫稍异且亮等亦无受财故纵之情谓宜免其降级止调边卫带俸差操自今守卫官有纵放皇墙外坐铺军十名以上者宜准此例  上从之命今后守卫官员有犯该调卫如此比者仍奏请区处
　　○周王同镳奏世子安潢专权嗜利知有已而不知有父擅收庄田占用校尉军匠庖丁诸役凡各府及郡主县君禄米契券悉减价买之迫令布政司多给价仪宾杨汴等少有争辩輙被笞楚械系其弟定安聊城二王没凡有司治葬之资悉徵入己欺凌其故弟之妻致生母高氏忿怒成疾臣使人遗之汤药□不肯与以致于死至于治葬乃令诸州给夫而税其钱造酒分给民家重取其息又夺人第宅以张酒肆夺人茔地以种禾黍执富民妓女索其财物礼生斋郎不由有司编定乃自选富家为之开封府税课司朝廷使官主其税而纳诸王府王府不得亲莅其事乃擅差典仗史澜监收复遣人于河次拦截百货而税之巡抚等官启劝彼乃归过于臣尝执臣弟镇平王府之人长史劝止輙加凌辱复棰杀其从者惟听审理吉诚典伏史澜典膳顾裕等诱引为非臣每教诲不听乞将诚等明正典刑以革党恶既而王复奏言安潢年幼妄为擅用臣禄米庄田人役臣一时忿怒妄奏乞赦臣父子及诸人之罪  上曰安潢违法多端既为其父王所奏本当究治念王续有息词姑宥之仍降敕切责再犯不贷
　　○戊寅赐定西侯蒋骥继母王氏祭如例
　　○己卯刑科给事中杨廉上疏言本朝故礼部左侍郎兼翰林院学士谥文清薛瑄学识纯明操守固完蚤岁闻讲性理诸书即焚其所为诗文一意于宋诸儒之学凡其微词奥义靡不精究修己教人惟以复性为务晚年造诣益高进退之际大节尤伟平生所著有读书录皆积年致思之所得有益学者乞行山西平阳府建祠赐额有司每岁春秋祀之仍乞下山东章丘县取其所刻读书录板本于国子监俾六馆诸生皆淂摹印玩味倘  圣明万几之暇幸赐览观则于海岳高深不无涓埃之补礼部覆奏宜从廉请并请取瑄所著读书录一进呈御览一启进东宫一发福建书坊翻刻施行  上曰薛瑄以性理之学继宋诸儒后实我朝名儒卿等奏欲建祠秩祀并刊行文集悉准行其祠额特名正学
　　○广东按察司副使刘宇丁忧服阕复除山西按察司
　　○庚辰赐晋府灵丘县主并仪宾崔岩诰命冠服如制
　　○辛巳腊节赐百官宴于午门
　　○甲申海西野儿定河毛怜亦迷河建州等卫女直都督等官加忽赤厄提捏克赏哈等各来朝贡方物赐彩叚衣服有差
　　○刑科给事中杨廉上＜锍-釒＞言今年冬京师气候异常大寒已过犹少霜雪冬至以来愈觉暄暖  陛下昧爽临朝忧形于色所以动修省之念者至矣臣尝稽之洪范貌言视听思五者之事修则雨旸燠寒风以时而休徵应五者之事失则雨旸寒燠风不以时而咎徵应然自古帝王所以转灾为祥者非出于斋醮祈禳之说惟在君心转移之闻耳则  陛下今日岂俟他求亦惟加持敬之功于五事之用而已至于众论之可采者不以逆于心而不从毙端之宜绝者不以适于意而或启又命经筵近臣条陈自古帝王侧身修德之方祈天永命之道命府部大臣条陈事之切于朝廷政之急于生民者一一施行则天意可回而休徵毕应矣下其奏于所司
　　○夜月犯天高东南星
　　○乙酉命故成国公朱仪之子辅袭成国公
　　○丙戌册封皇第三妹为德清长公主以南城兵马指挥司副指挥林芳之子岳为驸马都尉赐诰命冠服鞍马如制
　　○故定襄伯郭嵩之子指挥使参奏请袭爵吏部言参叔祖登以功封伯登卒无嗣参父嵩以兄子承继得袭伯爵乃一时特恩今嵩已卒参例难再袭且诸司职掌公侯伯并无弟侄承袭之文而兵部见行事例凡军职绝嗣其同宗之人果系原立功授职者嫡派子孙方许保送承袭若系旁枝不许参今引镇远侯顾漙等承袭兄爵侄袭伯叔爵事例为比但漙等皆系立功授爵者嫡派子孙并无叔伯立功授爵而其侄承袭者参蒙恩已世袭锦衣卫指挥使岂可复违制妄求  上曰既例不应袭其已之
　　○丁亥升监察御史张闻为四川按察司佥事
　　○录狭西御虏功凉州官军五十二人肃州一百十三人各升赏有差
　　○赐故兵部左侍郎俞钦母章氏祭如例
　　○命南京金吾左卫都指挥佥事张瑄南京小教场坐营管操
　　○戊子裁革浙江上虞县曹娥驿并于会稽县东关驿
　　○夜月食既○己丑朝鲜国王李＜忄隆＞遣陪臣礼曹参判申从濩等来贺正旦节赐宴并彩叚衣服等服如例
　　○巡抚甘肃都御史许进等言故伏羗伯毛忠生长边疆性资忠勇自永乐至成化间躬历行阵累立奇功由百户历升指挥都督充参将副总兵镇守甘肃累于镇番古浪等处擒斩番夷凉州城外征剿达贼锡封伯爵后固原叛贼满四等作乱忠统军征剿与侄孙毛铠等奋勇先登一门三人同死锋镝臣尝闻其凉州之战与敌昼夜相持矢尽力疲士卒失色皆自谓死不旋踵而忠感激谕众殊死血战卒全师而还西贼叹服降者甚众至于石城之战尤能奋勇奋险身死之后贼亦剿平向日随战老卒备悉其情每时言及莫不流涕凡遇调发出境皆相聚叩灵乞庇今见  圣朝赐立忠义坊表无不欢呼称叹独庙祀一事未蒙举行乞于甘州城东建祠一所仍以忠义为名行令所司春秋致祭庶死者得以慰安生者有所激劝礼部覆奏  上曰毛忠既有功于甘州又一门三人同死锋镝可即其地建祠祀之其祠额可名武勇
　　○夜月犯轩辕大星
　　○火星犯钩钤星
　　○辛卯四川董卜韩胡宣慰使司署事舍人喃呆遣国师禅师都纲剌麻番僧沙剌藏寺来贡乞袭职从之回赐喃呆锦叚等物赐沙剌藏等宴并彩叚衣服有差
　　○狭西罗家尖占哈古等族番寺头目岳仲肖节安等来贡赐彩叚表里等物如例
　　○癸巳裁革浙江武康县治农县丞一员
　　○赐朝鲜国弘治十年大统历一百本
　　○乙未工部会官议覆管理山厂本部右侍郎彭礼所奏谓山厂之设专为供应光禄寺惜薪司等衙门支用宣德正统初年以前凡别有造作俱未尝坐派是后虽有坐派数亦不多民亦可以支持近年工科浩繁如盖造万安万春两宫库房及太仓廒座皇亲第宅之类并于一时又琉璃黑窑甎瓦俱未尝坐派是后虽有坐派数亦不多民力可以支持近年工程浩繁如盖造寿安万春两宫库房及太仓廒库皇亲第宅之类并于一时又琉璃黑窰砖瓦俱用木柴以是额外添派共四千二百七十七万余斤将来所派复无纪极若不量为处置非惟人力不堪亦且山木有限臣等窃思若再添人夫则各处地方艰难民不聊生若欲召□上纳则工部银两有限日用造作无穷今后凡有造作乞敕该监量为减省中间有不可已者必一处工完然后再兴一处其派办柴炭宜依原议从实估计不许多派凡烧造甎瓦若琉璃则纯用木柴若黑窑则杂柴七分木柴三分亦可以稍省柴薪之费又原派各处修造柴炭若工程已完者依先年题准事例俱各停免不必再行追扰凡遇派去本厂柴炭一年之内但有过一千五百万之外工部另行斟酌奏请定夺倒马紫荆居庸密云山海等关并顺天永平真定保定等府可栽种树木之处宜行巡抚巡按巡关等官严督所属于次年三月以里栽植杂树每年春于空闲处所逐一补栽不得虚应故事二三年后就令阅实边关官点视亦可以备缓急之用议上从之
　　○夜月犯西咸南第一星
　　○丙申总督两广军务都察院右都御史邓廷瓒乞致仕不允
　　○旧制凡吏部大选俱请选官印子印于奏＜锍-釒＞各官名上以见钦选之意其后添设都督府草场副使都司草场大使税课副使卫草场大使副使府草场副使州草场大使副使县草场大使并军民指挥使司库大使仓副使等官及旧额司狱印子共十一颗俱未造至是吏部乞补造以便用从之
　　○午刻日生晕随生抱背二气色赤黄申刻渐散
　　○丁酉立春顺天府官进春  上御奉天殿受之文武群臣行庆贺礼复诣文华殿进春于  皇太子百官行礼如仪
　　○礼部奏明年正旦节例赐百官宴  上命免宴赐以节钱钞
