<!-- { "loadSidebar": true } -->
　　○升刑部员外郎刘杲为四川按察司佥事提督水利先是巡抚都御史丘鼐言成都府灌县旧有都江大堰乃汉李冰所筑溉民田者其利甚慱后为居民所侵占日以湮塞乞增设宪臣一员专领其事俾随处修筑陂塘堤堰以时蓄泄庶旧规可复地利不废工部覆奏从之  杲敕曰成都府灌县地方旧有江都大堰近年以来多被官校人等创造碾磨或私开小渠决水捕鱼以致淤塞水利旱伤田禾及本省所属州县平旷地土数多随处皆可修筑塘堰蓄水灌田兹特命尔提督成都府佐贰官并郫灌等州县各卫所官将都江堰以时＜锍-釒＞浚修砌严加禁约势要官校旗军人等不许似前侵占阻塞仍督同各州县卫所抚民捕盗管屯等官相兼管理相度地方兴举水利务臻实效无事虚文敢有不遵约束沮坏水利之人拏问如律应参奏者奏请处治母得因而科扰有损无益致人嗟怨如违罪不轻宥故敕
　　○实授都察院理刑知县窦祥为贵州道监察御史
　　○己未赐赵府罗山县主并仪宾赵文安成县主并仪宾申表晋府慱兴郡君并仪宾杜浩归化郡君并仪宾郭聪福山县主并仪宾杨凤代府信都郡君并仪宾李钺诰命冠服如制
　　○致仕太子太保户部尚书兼谨身殿大学士刘珝卒珝字叔温山东寿光县人生而頴悟气识豪迈八岁能文章书过目辄成诵有老人相曰是儿面有文类丞字后必为相初赴乡试道经临淄值河溢仆马俱溺珝独水行半里余神色自若人咸异之举正统十三年进士改翰林院庶吉士授编修景泰七年修寰宇通志成升修撰天顺元年升春坊右中允进讲  东宫凡义理精微闾阎疾苦与前代治忽之由皆恳恳言之无少讳八年  宪宗登极以宫僚旧臣升太常寺少卿兼侍读成化三年修  英庙实录成升太常卿仍兼侍读明年升兼侍读学士八年丁母忧归庐墓侧乡人化之号其里曰仁孝服阕复任十年升吏部左侍郎仍直经筵日讲珝每进讲直言正论动数千言而声吐洪亮音节顿挫闻者敬悚  宪宗爱而重之大学士刘定之称为讲官第一在吏部不徇私请亦不为苛细矫激之行十一年升兼翰林学士入内阁凡军国重事直前果断略无顾忌天下阴被其惠至于大制作多出其手十三年升户部尚书兼职如故十四年加太子少保兼文渊阁大学士十八年修文华大训成加太子太保进阶光禄大夫柱国二十一年奸人李孜省辈左道乱政欲摇国本珝毅然抗言无少避邪谋遂沮然竟不能安于位或构为飞语假优戏以中伤之赖  宪宗之明宠眷不替是年以亲老乞归赐赉甚厚家居十余年事父愉婉悠然自乐至是卒年六十五讣闻辍朝一日遣官祭葬如例谥文和珝丰姿秀伟望之如神仙刚直英迈之气久而弥盛盖其质之所禀者纯学之所养者正故居家为孝子立朝为忠臣一时宰辅少见其俪为文章理完而气充下笔衮衮千余言不竭尤工行草善吟咏有文集藏于家
　　○升监察御史张宾许璘赵炯陈景隆刑部员外郎王华主事陈珍南京刑部员外郎纪振四川涪州知州邵贤直隶徽州府通判沈锐俱为按察司佥事宾璘湖广炯贤云南景隆山东华浙江珍狭西振山西锐广东
　　○升内阁制敕房序班徐鹗为中书舍人仍旧书办
　　○命广西按察司佥事黄錀整饬柳庆兵备初錀分巡仓梧有御寇功值柳庆缺兵备两广守臣荐之故有是命
　　○给丰润伯曹恺禄米岁一千石本色折色中半兼支
　　○四川嘉定州地震有声如雷
　　○庚申升户部郎中陈伦为河间长芦都转运盐使司运使郎中王敏为狭西苑马寺少卿西安府同知刘钟为辽东行太仆寺少卿
　　○内阁大学士刘吉等言连日阅都给事中等官刘聪等所进二本一则劝  皇上勤于讲学一则劝早出视朝钦蒙俞允臣等不胜欣跃以为  皇上天资粹美言合于理者心必乐从实  宗社无疆之福天下生民之幸也然臣等又深思之  皇上圣体禀赋与  先帝不同  先帝壮盛充实凡有云为殊无困倦  皇上圣质清纯近因元宵及  中官千秋二节奉侍  圣祖母太皇太后  圣母皇太后宴乐未免时刻过多有损精神伏愿自今以后念  祖宗付托储副继嗣为重于凡宴乐游观及所嗜好之事悉从减省于讲学视朝之暇惟安静身心保养天和调摄饮食衣服饥饱寒暖之节则  圣体日壮福庆弥增左右或有请  先帝故事游乐者  皇上必以  太祖  太宗典故斥退之盖  祖宗令节宴游自有时  皇上取法于  祖宗可也又臣等每日侍朝之际拱听  玉音似为微弱各官承旨亦未免听闻不真伏望今后  玉音稍加洪亮至于北虏使臣朝见之日尢乞留意宣谕臣等不胜惓惓至愿上纳之
　　○辛酉清明节遣驸马都尉蔡震杨伟分祭  长陵  献陵  景陵  裕陵  茂陵文武衙门各分官陪祭
　　○遣仪宾王宪祭  景皇帝陵寝
　　○遣内官祭  恭让章皇后陵寝
　　○迤北并瓦剌使臣奄克卜花等贡方物马匹赐宴并织金彩币等物有差
　　○壬戌命晋府辅国将军钟斧今岁禄米暂改折色二百石为本色以其母丧故也
　　○狭西外夷术沙骆驼巷七笼等族番人吉多肖沙卜等来朝贡马匹盔甲等物赐彩叚钞锭有差
　　○癸亥提调四夷馆太仆寺少卿王璚卒璚浙江鄞县人正统五年由舍人选入翰林院习字九年授鸿胪寺序班景泰元年选入内阁诰敕房辨事三年升中书舍人天顺七年特升吏部稽勋员外郎成化三年预修  英庙实录成进郎中办事如故十七年以秩满升太仆寺少卿提督四夷馆至是卒遣官谕祭如例璚颇角□羊文墨而不深义理内阁合属文官诰草多至错误而璚挟以骄人为词林所嗤笑云
　　○甲子命故贵州都司都指挥同知洛经之子忠袭贵州前卫指挥使
　　○乙丑赐赵府镇国将军见潲见梁见渰并各夫人辅国将军祐楲唐府镇国将军弥鈘晋府镇国将军奇湡辅国将军奇氵□雹秦府辅国将军诚港诚漻诚滶潞城王仕堜长孙聪蒗辅国将军聪□氵□几□聪汌汝源王见淇长子祐桐诰命冠服如制
　　○升南京光禄寺少卿张贲为南京通政使司右参议○丙寅赵府镇国将军见溶奏请出郭送其母葬许之
　　○监察御史李兴等言我  祖宗于进士一科特加崇重奈行之滋久不能无弊往岁殿试时尝闻司弥封者或为人默记字号送至高官检阅即置上列其读卷又类以官位之崇卑为甲第之先后以是未惬舆论兹当  皇上龙飞第一科乞敕礼部同读卷等官痛惩前弊均分较阅务在精当庶称  皇上求贤之盛意  上曰科目要在得人御史所讦已往事情未知有无今次各官其务加谨慎
　　○修正阳等门城垣闸坝堤岸
　　○丁卯  上御奉天殿策试礼部会试中式举人钱福等制曰朕惟天子父天母地而为之子凡天下之民皆同胞一气靡所不统故曰大君者吾父母宗子宗子继承父母君主天下其责甚大必养之有道必教子有方举天下之民无一不得其所责斯尽焉古之君天下者莫盛于唐尧虞舜夏禹□汤周武皆克尽宗子之责号称至治其后若汉若唐若宋英君谊辟宗子之责或尽或否而治亦有称其迹具载经史可考而论之欤夫自唐虞而下诸君宗子之责无不同当时制度之立政令之行又无不同而要其治效之所至乃有不能同者此固世道之渐降然夷考其实亦尚有可言欤前贤论儒者之道每以位天地育万物参天地赞化育为极至于是宗子之责有相关欤朕膺  天命嗣守  祖宗鸿基宵旰孳孳思尽宗子之责比隆古之圣帝明王其行之之序自何而始欤子诸生饱经饫史以待问必有灼然之见其详著于篇朕将亲览焉
　　○命少傅兼太子太师吏部尚书谨身殿大学士刘吉太子太保吏部尚书王恕礼部尚书兼文渊阁大学士徐溥户部尚书李敏詹事府掌府事礼部尚书丘浚兵部尚书马文升刑部尚书何乔新工部尚书贾俊都察院右都御史屠滽礼部右侍郎兼翰林院学士刘健通政使司掌司事工部右侍郎谢宇大理寺卿冯贯左春坊左庶子兼翰林院侍讲学士李东阳充殿试读卷官
　　○大学士刘吉等言旧制礼部会试中式举人先一日殿试次日读卷又次日放榜以日时迫促致阅卷未得精详自今请再展一日至第四日始放榜庶得各竭考校之力其读卷执事等官仍旧寓宿礼部以绝浮议从之
　　○命给代府庶长子聪氵□禾生母夫人王氏餋赡米岁三百石
　　○先是以直隶淮安府连年荒歉减免秋粮数多从都御史秦纮奏令本府板闸钞关所收钱钞以米代之每钞一贯收米一升以给本处官军俸粮以后仍旧至是都御史李昂奏荒歉未复仍乞折收米一年为便从之
　　○给武进伯朱洁岁禄八百石本色折色中半兼支
　　○庚午  上御奉天殿赐钱福等进士及第出身有差文武群臣行庆贺礼
　　○四川仪陇县空中有红白火焰长三丈余自县治东北流至正东约六十余里而坠声震如雷
　　○辛未赐进士恩荣宴于礼部命英国公张懋主宴
　　○壬申赐状元钱福朝服冠带及诸进士宝钞○癸酉状元钱福率诸进士上表谢恩
　　○命致仕分守肃州右参将署都指挥同知刘永之子雄代原职羽林前卫指挥使
　　○甲戌状元钱福率诸进士诣先师孔子庙行释菜礼
　　○命兵部右侍郎张海通政使司左通政元守直阅实居庸山海等处边关
　　○兵科给事中卢亨等奉命查盘延绥宁夏等处钱粮劾奏巡抚都御史黄绂萧祯张伟及布政司韩文参政王哲副使边完佥事李茂郝文杰刘资厚马中锡李经管理不慎致亏边储请逮治其罪户部覆奏得旨缓祯玮勿论文等罚俸各两月中锡一月以茂既致仕己之
　　○乙亥以水旱灾免直隶淮安杨州凤阳三府及凤阳等卫所弘治二年米豆二十九万四千三十余石草五十一万八百五十余包发太仓银一万两赈给顺天府东安等县达官舍余人等及粜永丰等仓粮每米一石官收价四钱五分既而顺天府言固安文安二县饥民独多贫不能籴请暂将永丰等仓粮验口给赈每口月支米二斗与银兼支秋收抵斗还官从之
　　○丙子授第一甲进士钱福为翰林院修撰刘存业靳贵为编修
　　○命二甲三甲进士各留十之五于各衙门办事余放回原藉听用
　　○赐秦府镇国将军秉欆四书贞观政要各一部从其父临潼王诚澯请也
　　○戊寅赐楚府镇国将军均錭嫡长子名曰荣洽第二子曰荣淕唐府革爵承休王芝埌嫡长子曰弥金□耑荡阴王庶长子曰弥镮嫡次子曰弥锷宣宁王府镇国将军仕堁第八子曰成镖郑府东垣王嫡长子曰祐＜礻睪＞
　　○命给秦府永兴昭僖王之长子诚澜禄米岁五百石俟受封日全支以是时狭西饥故也
　　○己卯命守备汝宁信阳等处署都指挥佥事魏启充右参将协守松潘南路义勇右卫指挥使董昇守备汝宁等处
　　○给仁和长公主三河县庄地二百一十五顷有奇
　　○迤北小王子使臣奄克卜花等及瓦剌太师使臣恰恰等四十八人来贡并奏乞官职命一等使臣原无职事者正使授指挥使副使指挥同知二等俱副千户三等俱百户其原有职事者升一级赐宴并给冠带敕书敕之其赐小王子并太师蟒龙红缨琵琶帐房等物即付奄克卜花等领回给之
