<!-- { "loadSidebar": true } -->
　　○会官审录重囚凡百七十四人命情真无词者处御千户所原隶湖广都司瞿塘卫后设行都司于郧阳而以本所改隶之每岁公移由瞿塘至郧阳水路险远不易达多致迟误若陆路径至郧阳不由瞿塘甚便乞改径隶行都司一各处镇守分守守备内外等官于所属卫所官员舍余跟用者俱乞定以名数每月一更不使役久得以生事蠹政如有征进其所跟军职不许冒报功次及考选军政亦不得营求预考一凤阳府临淮县小东门外旧设广济分司岁收水路□税课钞后革裁而以课钞归并广济关带管今乞俱归并本府税课司而本关止专缉捕奸盗一扬州府海门县设置江海之滨潮水冲没为患乞令迁移于东高阜之处庶民居官舍两无所虑议上俱从之
　　○会官审录重囚凡百七十四人命情真无词者处决诉冤者重鞫情可矜疑者免死发边卫充军不孝而父母息词者杖而释之
　　○丁巳四川按察司副使柳应辰丁忧服阕复除狭西按察司整饬岷州等处兵备
　　○己未刑部尚书彭韶等以会审拟上监察御史李兴彭程罪状得旨李兴致死人命数多处斩彭程并家属发隆庆卫充军于是五府六部英国公张懋等上＜锍-釒＞曰李兴酷暴罪固不可逭然其致死者多有罪之人若处兴以死则凡故杀故勘者又将何以罪之彭程以言为职虽论事未免过当原其心亦出于忠恳若置程充军则凡奸贪枉法者又将何以罪之吏部尚书王恕亦上＜锍-釒＞曰李兴巡按克尽宪职贪官污吏闻风歛迹若处之死臣恐天下后世以  陛下用刑任情而不任法使御史不敢举职贪污者皆无所惮矣  上曰李兴酷刑罪当死汝等既累章论奏姑从轻杖之百并家属发极边烟瘴地充军今后出巡御史凡事务遵宪纲不许任意妄为敢有酷暴如李兴者必诛不赦彭程仍充军兴在狭西过为崖岸视方面如无人虽都御史亦凌之事必欲出其上故及于祸然亦能举其职程亦以言过激得谴议者惜之后程母李氏以年老无他子乞留程侍餋南京工科给事中毛珵等复言臣下进谏当赐优容导之言犹或依违罪之谁敢复谏且言有工拙意皆忠恳周昌以桀纣比高帝陆贽以仁义谏德宗当时之君皆知听纳以其同出于忠耳今彭程之言虽甚狂妄原其心亦出于忠  陛下当取其心而略其言也昔刘禹鍚附王叔文得罪当远贬裴度以其母老言于宪宗禹鍚得改连州  陛下圣德非唐中主可比而彭程之罪又与禹锡不同伏望少赐衷悯曲加宽恤使彭程母子得以保全天下知  陛下以其母故而宥其子也皆不允
　　○辛酉辰刻金星见于己位
　　○同日卯刻南京见木星见于己位
　　○壬戌先是钦天监监正李华犯罪被黜因同中官择  茂陵地自叙其劳奏获复任礼部议谓本监例不用有过之人命华仍致仕
　　○贵州苗作乱命镇守湖广镇远侯顾溥充行军总兵官巡抚都御史邓廷瓒提督军务兼理粮饷镇守太监江德监督军务都督王通协同统军巡按御史黄玹随军纪功率官军并土兵八万人讨之
　　○癸亥实授南京都察院理刑知县张遇郝镒俱为南京监察御史遇狭西道镒云南道
　　○鸿胪寺序班郭理言五事一肃庆贺谓文武衙门虽异而敬  上之心宜同近者在外文武官每遇拜贺节令习仪行礼各于一处殊为非礼乞令在外衙门但系一城之内无分军卫有司先期并于寺观习仪至日于有司衙门行礼一遵制度谓皇城四门设下马牌者所以尊崇天极表正四方此臣民所当遵守者也近有官员人等到于大明门下马牌侧已入牌内三五步方下轿马至上马轿亦如之又有愚顽者懒于下马其过北安等三门顺街斜走数步常行抄过甚为不敬乞命守门官军常加巡视务湏未至牌边先下马轿过牌数步方许骑乘一造桥梁谓顺天府通州蓟州等处河道设立舟楫桥梁以便往来近有无藉之徒每当春夏水溢之时以官船竟觅私利至秋冬桥梁既成又行焚毁仍以舟楫渡之贻害不可胜言乞令各处有司凡设津渡去处务委公直人役轮日看视以革前毙一释冗员谓口北隆庆保安浑源应蔚朔六州极边小处地瘠民贫近来添设监收粮草判官吏目数多俱有祗候马夫门子等役民甚不堪乞照京通二仓收粮经历三年起送事例准令给由以免坐困边氓一禁宰牛谓私宰耕牛律例固有明禁奈何京城杀牛觅利者无处无之在外亦然不为之禁贩卖愈多屠宰愈众非止民缺耕载之用抑亦有伤天地之和乞在京令兵马司在外听军卫有司严加禁止犯者照律例罪之命下其奏于所司
　　○乙丑未刻日生左右珥色赤黄
　　○丙寅赐秦府宜川王诚灌嫡子名曰秉楀镇国将军公镤庶第五子曰诚氵□邯第六子曰诚涆诚汘庶第一子曰秉梣诚泩庶第一子曰秉梮辅国将军诚浧庶第二子曰秉协诚氵□悉庶第一子曰秉柊嫡子曰秉椐辽府镇国将军恩鏚嫡长子曰宠渥沈府辅国将军诠鍸第八子曰勋浩赵府汤滋王庶第二子曰祐木□绢镇国将军见溥庶长子曰祐榈唐府新城王庶长子曰弥镜汤阴王嫡第三子曰弥蓥楚府奉国将军荣瀼嫡第三子曰显樵晋府辅国将军钟衔庶长子曰奇涿奇氵□正长子曰表朹奇通第四子曰表木□唇安定王府镇国将军聪漮第二子曰俊橉灵丘王府镇国将军成铗第三子曰聪浈第四子曰聪潝宁河王府镇国将军钟铓嫡第二子曰奇浈钟镫嫡第五子曰奇流第六子曰奇氵□斜晋府方山王庶第十一子曰奇潆辅国将军奇涢嫡第二子曰表果宁化王府镇国将军钟针嫡第三子曰奇涪嫡第四子曰奇涘云丘王府镇国将军奇涀嫡第二子曰表木□啻庆成王府辅国将军奇淢第二子曰表梗奇氵□署长子曰表椇革职将军奇潡第二子曰表榍第三子曰表楼第四子曰表框
　　○命致仕詹事府少詹事兼翰林院侍讲学士程敏政前左春坊左庶子兼翰林院侍读张昇俱复职前翰林院侍讲学士焦芳查两京相应职事用之先是锦衣卫千户叶通奏敏政举自神童遂登进士授官翰苑入侍储帷既而进讲经筵纂修国史后为当路所嫉嗾御史以风闻劾罢芳及昇始以文学侍从于  先帝复以经学劝讲于东宫芳刚正嫉恶既为阴邪排陷调官远州昇因激陈言亦为当路不容左迁郎署俱乞敕该部查明复职庶人才不遗圣政有补奏下吏部具各官履历及致仕降调始末以闻故有是命既而吏部奏芳今任湖广按察副使与南京通政司右通政品俱正四应改用俟服阕行取赴任从之
　　○增太常寺厨役三百名
大明孝宗敬皇帝实录卷之六十九
　　弘治五年十一月戊辰朔钦天监进弘治六年大统历  上御奉天殿受之给赐文武百官颁行天下
　　○己巳卯刻南京见金星昼见于辰位
　　○庚午命狭西都司故都指挥同知李宽子佐袭原职指挥使注西安后卫
　　○辛未赐赵府辅国将军祐机诰命冠服如制
　　○翰林院编修罗玘丁忧服阕复除原职
　　○壬申恭让章皇后忌辰遣内官祭陵寝
　　○癸酉户科给事中王玺奏四川事宜一备储蓄谓四川累遭荒旱逃亡者众乞将各府州县赋税及官库存留银两十留其一以为籴本仍令里社各立义仓贮散一输边储谓转输军储宜量地里远近如重庆保顺等府去松潘为远宜徵价银每石二两二钱成都叙马等府去松潘为近宜徵本色其军士支米者仍旧每月一石支银者每石支银一两五钱内减七钱以备别用一省冗员谓松潘大坝边境要害堪设兵备官各一员整饬兵备余如绵州达县等处兵备水利管粮捕盗等官乞俱裁革以惜民费一更备御谓广安守御千户所宜令兼备达县地方而州县民兵通行停止其松潘守御别于附近卫所量拨一褒忠节谓宋季合州守王坚张珏先后捍御北虏有功宜令血食兹土以为忠于所事者之劝一革贪暴谓顺庆府北津渡巡检司实为要津为巡检者假公＜矢见＞利以困□人乞行裁革仍查天下关隘凡有此毙者通行禁约  上命所司看详以闻
　　○翰林院编修靳贵病痊赴京复除原职○升工部郎中林号□土为湖广布政司右参政南京都察院经历王纯为湖广按察司佥事
　　○诏罚狭西布政司参政王哲按察司佥事郝文杰谢显马中鍚俸各三月都御史刘忠黄绂各两月以给事中王质等查盘延绥等处粮储劾其管理欠严粮草浥烂亏折故也
　　○初迤西撒剌把失火者马黑麻等奏抚夷千户哈只哈三等冒支夷人廪给致令饥饿逃回又追及杀死及往还诈取财物事下礼部覆议此系夷人之词未究虗实宜行都察院转行本处抚巡等官从公勘问冒支潜杀日月并果诈取财物即追给各夷收领从重问拟以慰远人其杀死人命径自奏请发落如其虚诈亦须明白回奏仍将究问发落事由备行省谕撒剌把失等回谕速坛阿黑麻知会从之
　　○庆府洛交王寘錖以赐父庄王祭葬乞诣阙谢  上贻书免之
　　○甲戌虏入宁夏威镇堡等处军士被杀者五人伤者一人牧马被掠者八十一匹命逮问哨守指挥刘琦等五人罚总兵李俊副总兵罗钦俸各两月镇守太监张睿巡抚都御史韩文姑贷之
　　○乙亥升福建按察司提学副使罗璟为南京国子监祭酒
　　○以水灾免应天苏松常镇等府弘治五年岁办皮张蜡密等料三之二令军民人等有愿纳银米以助赈济者授以军职不治事不为例
　　○是日卯刻南京风霾○丙子左军都督府带俸成安伯郭鐄卒字世威直隶合肥县人祖亮以功封成安侯赐诰券世袭成安伯鐄以成化六年袭爵左军都督府带俸至是卒辍朝一日遣官致祭仍令有司开圹与其妻夫人李氏合葬焉
　　○丁丑广西副总兵后军都督府都督佥事马俊之子振以其父死于阵援例乞祭葬许之
　　○戊寅礼部议覆太医院院判刘文泰之奏请命太医院精选年二十以下十五以上官生子弟送审本部发本院分拨各馆习学仍推素读儒书精医业者不分有无官职或三人或二人教之本院堂上官相兼提督四季考其怠惰者责罚仍定三年一考五年三考俱令本院堂上官一员择取医官二员率子弟赴礼部公同出题考试果通医业准充医士否则发回本院听习一年再试三试不中黜退宁家其子弟止令专习医业不许营求科举以贰其心若五年考试并前成材者多其教师无官者奏请量升一职有官者量加旌擢从之
　　○  上谕通政司鸿胪寺曰尔等职专出纳命令典司礼仪今后凡内外官员人等所进本状批出旨意通政司须抄录真正令其赴鸿胪寺报名本寺收报单亦须审明方许谢恩如或抄录及宣念差错必究问不宥
　　○初湖广苗贼白觜俾等聚众谋杀诸司土官掠其印至是参政李琮副使陈孜都指挥夏仕麒率指挥满瑄等出兵讨之擒贼首五十四人兵部请升琮等三人官瑄等十七人给赏内革职指挥李清乞令复职带俸差操  上命李琮等照例加赏满瑄等量赏之李清革职事由仍查实以闻
　　○庚辰山东按察司副使沈钟言臣提调所属学校自济南至兖州第见郊野萧条场无稼穑流民扶老携幼呻吟道路盖由今岁山东天久不雨曹濮一带黄河冲决朝廷遣工部侍郎陈政巡视河决役夫数万修筑堤防臣窃谓堤防不可不修而民情亦不可不念今天气渐寒役夫止月给未三斗其衣裳单薄将必有受冻而死者欲乞暂停工役俟来春二三月后即并督成之庶民不深怨而事亦易集工部覆议请仍行侍郎陈政酌量处置从之
　　○是日晓刻水星犯罚星昏刻月犯毕星
　　○辛巳衡王出府
