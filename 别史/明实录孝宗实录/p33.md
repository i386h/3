<!-- { "loadSidebar": true } -->
　　○赐楚府辅国将军均金□若庶第三子名曰荣池均列□金庶长子曰荣沦庶第二子曰荣氵□旛韩府辅国将军徵错嫡第三子曰偕漳徵锋庶子曰偕氵□曩晋府云丘王镇国将军钟鍱第二子曰奇涟
　　○戊申授故詹事府少詹事兼国子监祭酒司马恂之孙公革□申为中书舍人  宪庙在春宫时恂尝侍讲读成化末公革□申援例乞录用命送中书舍人习字出身至是三年满吏部奏请授之
　　○吏科给事中林廷玉言十事一各边虏贼为寇间有军士斩获首级夺获孳畜往往为管军宦买作己功及追并财物入己中间阵亡者又避失律之罪辄报作病死不肯周恤其家惟狡猾弃逃之徒乃得两全无害似此赏罚不明谁肯输忠敌忾自今乞谕各处管军官员改过图新以厉三军之气一往年各边有警朝廷命将出师纪律不严军士所至骚扰居人其将师亦有生事扰人供应不訾诛求无厌本地将官因而科歛为毙百端边人愁苦一间客兵举皆疾首自今乞令将帅等官申严纪律禁戢军士以安居民一在京诸司参补吏役当交承之际新者出钱物偿送旧者名曰顶头钱多或至百余两往往称贷于人以足其数补役之后便欲取偿于官所司官口虽禁制心实听容甚者及为追索以致纪纲废坠苞苴公行乞敕在京诸司痛革前弊或再犯与者受者各问革为民其所司官仍连坐一先年纳粟入监生员中间亦有俊秀之人但膏粱子弟不耐贫苦一旦授以官职岂知为国爱民之道乞预为三等之法临选时吏部严加考试以文理通畅者为上文理稍通书写端楷者为中不谙文理写字粗拙者为下上中二等量其高下与科贡一体选用下等照例填注衙门职名令冠带闲住一成化间言事之臣有因词气太直弹劾过当者皆荷  先帝优容不甚加罪但所奏章＜锍-釒＞留中不发不惟泯没臣下尽言之忠抑无以见  先帝纳言之圣乞将先年留中章＜锍-釒＞尽付史馆以备纂修一天下教官多由岁贡生员除授不能造就人才今后教官俱乞于举人中除授六年许令会试九年入选但有功迹俱量升在京在外职事一各处习仪拜牌龙亭所在虽君之虗位亦宜敬谨比年官员人等肆无忌惮或骑马入至仪门或铺氊毯于拜位自巡抚巡按三司而下皆然乞严加禁约一各处穷民多至失所乞下该部移文所司加意存恤有亲属者责令餋赡无所依者收入养济院给与衣食一同善异赏人心不惬如前给事中卢瑀童柷秦昇御史汪舜民何珖徐镛刘俊刘宇张锐张淮戴中主事张吉王纯范吉周凤等俱缘先年言事或公错降调外任今舜民等皆已拔擢而瑀柷昇俊四人独不与焉乞量加陛用一同恶异罚则物论不平如妖僧继晓奸恶吏李孜省方士邓常恩赵玉芝辈俱以左道幸进荷蒙新政首赐斥逐天下人心无不痛快然继晓之元恶未正典刑玉芝父母之违制坟茔犹自如故亦乞逮治平毁以示永戒奏入下所司看详继晓令锦衣卫逮治之
　　○应天府府丞张达丁忧服阕政南京鸿胪寺卿
　　○广东崖州故土官县丞陈迪之孙冠带舍人崇佑率黎首人等贡土产方物赐钞锭叚绢衣服有差以崇佑能抚黎人逋逃复业者千三百六十余户也
　　○赐国子监云南贵州四川军民生夏衣如例
　　○命都察院左都御史马文升提督团营操练先是鸿胪寺右少卿李鐩奏京营操练旧以文武大臣协同提督顷年以来止用武职总兵而文臣不与乞于文职大臣内简命一员往任其事或遇有警即同征剿则文武相资而戎务有备矣事下廷议列衔以请  上命文升莅其事赐之敕曰朕惟国家费粮赏以养军士无非为卫国安民之计先因五军三千神机三大营官军有名无实役占数多曾命内外官员会同清理拣选精壮官军十二万分为十二营操练每营用内外官各一员坐营管操既又重加拣选补换兹命尔同太监傅恭李良太傅兼太子太师保国公朱永太保兼太子太傅襄城侯李瑾通行提督务令各营官军常川操练马匹如法喂养器械必须整齐武艺必须精熟使人人可以临阵应敌折冲御侮不至如往时虚应故事乃为尽职然欲得其勇力在养其锐气尔等尤须加意抚恤不许该管官员科扰役占其坐营管操内外官并把总以下官敢有不遵号令者听尔等参奏拏问如役占军士五名以下者降一级五名以上者降二级马匹私借骑用及拨与骑坐者五匹以下降一级五匹以上降二级俱仍发边远立功提督官若容情故纵或被人举发或朝廷缉访得出一体治罪军士缺伍听于三大营选拨其三大营太监总兵官仍自照旧操练所留官军以壮威武每月两次赴十二营与尔等会操试验遇有调发公同计议不得自分彼此尔等受朝廷简命宜竭忠尽诚持庑秉公以强兵卫民安夏攘夷为己任毋因循以度日毋姑息以徇情毋举措乖方以贾怨惟兵强马壮武备修举斯尔等之能不然惟尔弗任其钦承朕命母怠故谕
　　○己酉午刻南京雷电霹雳毁鹰扬卫仓楼并聚宝门旗竿
　　○庚戌都察院左都御史马文升辞免提督京营  上曰军旅重务以卿练达老成特兹简命不允所辞
　　○撒马儿罕地面速鲁坛阿黑麻王等遣使臣阿剌倒剌癿等罕东左卫都督只克等遣使臣指挥革干等各来朝贡玉石马驼等物赐宴并衣服彩叚仍回赐阿黑麻王等彩叚表里命使臣领回给与
　　○是日晓刻火星犯六诸王星○辛亥乌思藏阐化王遣番僧绰旺等来朝贡佛像马匹等物赐宴并彩叚钞锭等物有差其留住洮州该赏者亦付给之
　　○西川乌撒军民府贵州程番府韦番长官司湖广施州卫散毛宣抚司各遣使贡马赐宴并彩叚钞锭有差
　　○癸丑辽府衡阳王豪潗薨王庄和王长子母妃崔氏正统元年生天顺四年袭封至是薨年五十三讣闻辍朝一日赐祭葬如制谥曰靖僖
　　○甲寅晓刻木星见于未位
　　○乙卯养病户科给事中贺钦以升狭西布政司右参议上＜锍-釒＞辞许之钦成化初因岁旱与同官胡智董旻自劾求退不允未几乞养病去至是因擢用以母丧辞且陈四事一曰资真儒以讲圣学言经筵劝讲当广求真儒以充其任必能积诚感君涵养圣质二曰荐贤才以辅治道乞申谕内外大小群臣各举所知不拘山林下位但有格君之德经世之才如陈献章者以礼敦聘萃于京师依程子养贤之法置延英院以处之俾之讨订典礼参议大政则天下贤才引类而进矣三曰遵  祖训以处内官言内府诸衙门之设  皇明祖训纪其职掌不过礼义关防诸事而已在内不许干预朝政在外亦无镇守监枪等名目乞悉遵  祖训永固邦本四曰兴礼乐以化天下言今僧道寺观远近相望妖经邪术惑世诬民他如乘丧嫁聚明用鼓乐家庙之祭不设木主崇尚巫觋祷祀淫祠妖声艳辞坏人心术倡优贱人被服珍绣士鲜廉耻民习僣侈乞于  祖宗之法所当申明者申明之家礼之所当举行者举行之则风俗日正治化可兴矣奏入  上谓所言浮泛难行下所司知之
　　○丙辰修南京聚宝门城垣
　　○丁巳户部言山狭河南比岁旱灾而平阳西安河南怀庆四郡尤甚盖以古之王侯将相贤人君子冢墓名在其间而近时权豪以古器珍玩之好辄盗发取之乞申饬禁约庶足以弭亢晹之咎  上命巡按御史贤所司严禁之被灾尤重之地尔户部预为区画赈恤
　　○周府胙城王同＜厥金＞薨王荣顺王庶长子母王氏正统十四年生成化十五年袭封至是薨年四十讣闻辍朝一日赐祭葬如制谥昭僖
　　○戊午  孝庄睿皇后忌辰  上祭  奉先殿遣驸马都尉蔡震祭  裕陵
　　○赐晋府漳浦县主并仪宾王卿顺昌县主并仪宾雷相楚府污池县主并仪宾杜春诰命冠服如制
　　○泰宁等卫都指挥等官孛罗等遣头目猛可等贡马赐宴并彩叚表里衣服等物有差并回赐孛罗等彩叚绢匹如例
　　○降提督勇士中军都督府都督佥事王钦梁宏为都指挥佥事先是钦宏因太监李良乞升前职科道官交章劾奏已得旨王钦等职领禁兵成命已定不可复易至是科道官复上奏以为天下治乱之机在于人主之好恶好恶之端在于谨始仰惟  皇上登崇俊又广开言路可谓有其始矣夫何王钦梁宏奔竞营谋骤得擢用于  陛下维新之政未免有伤且禁兵重任都督重职必文武兼备德器老成者方可委付今钦宏皆鄙俗武夫岂堪是任伏望收回成命以杜幸进之门  上曰朝廷用人多自推举王钦等既不应骤升革去都督仍令照旧管事
　　○河南等府荒旱相仍国子监监生答禄祺等四十人奏乞放回原籍省视  上特许之
　　○己未南京尚宝司司丞沈瑜丁忧服阕改尚宝司司丞
　　○庚申  孝穆皇太后忌辰  上祭  奉慈殿遣驸马都尉蔡震祭  茂陵
　　○是日晓刻月犯鬼宿西南星金星犯鬼宿东南星
大明孝宗敬皇帝实录卷之十六
　　弘治元年七月壬戌朔孟秋享  太庙告  宪宗纯皇帝几筵请神诣  庙享祀
　　○遣内官祭司门之神
　　○都察院覆奏吏科给事中林廷玉所言赵玉芝父母赐葬碑刻请下有司撤毁从之
　　○癸亥命户部运银四万两于狭西以给固原靖虏兰州河州边储从镇巡官请也
　　○南京刑科给事中周纮等言今年春夏以来南京雨雪风雷灾异迭见又天寿山雷电风雹震惊  陵寝六月朔日有食之且亢阳盖甚伏望  皇上致修省之诚下求言之诏仍敕两京文武大臣同加修省及许各官陈言时事时召内阁大臣面议可否断自宸衷则  宗杜幸甚  上曰天示灾异己戒饬廷臣其令南京各官一体儆省勉修职务毋或怠玩
　　○南京守备等官议奏建阳卫临江要地旧有操江官军五百人乞掣其丰回卫操守仍留其丰而选拨新安卫官军三百人合班操江从之
　　○甲子  万寿圣节遣驸马都尉周景游泰告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝  上御奉天殿文武群臣行五拜三叩头礼免庆贺
　　○乙丑  仁孝文皇后忌辰  上祭  奉先殿遣驸马都尉蔡震祭  长陵
　　○丙寅升翰林院编修张元祯为左春坊左赞善元祯尝与修  英庙实录未及转官养病去至是复以纂修召至京内阁大学士刘健与之为同年念其久次故特转之
　　○吏部言湖广沔阳州判官吴杰历任八年以上丁忧去任今服阕听选止少六日即九年考满欲乞免其补任准九年考满之数后此凡丁忧起服官须历一月以上满九年者请复除补任如不及一月者准此例免补从之
　　○复除广东道监察御史黄玹于福建道南京福建道御史金章于南京浙江道俱以丁忧服阕也
