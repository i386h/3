<!-- { "loadSidebar": true } -->
　　○吏科都给事中季源等上＜锍-釒＞言  皇上御极之初首严考察之典一时百工效职庶积咸熙奈承平既久玩愒渐生苟不甄别而振作之则贤否混淆法度渐弛未免为  圣政之累乞敕该部查炤旧例将两京诸司见任并丁忧养病官严加考察一秉至公庶使官使在内者人知激劝其列职于外者尤所当察若复假以姑息则乞璠取媚者或怙势而苟容登垄罔利者益贪饕而无耻天下何治安哉臣等请以不职之甚者言之如湖广布政使王范佥事吴淑傅金浙江佥事黄宽金华知府郝隆江西佥事张源洁临江知府尚缙广东佥事黄华云南知府董复镇远知府毛泰俱持身不谨清誉无闻福建布政使蒋云汉狭西参政李＜氵靓＞浙江佥事金琦俱罢软无为四川参议乔缙保宁知府史书山西副使谢显俱有疾误事浙江丁忧布政使雍泰云南副使赵炯山西副使胡汉湖广副使冯錤俱行事乖方云南按察使吴伯通长沙知府郑重黄州知府林表俱才力不及此数人者皆公论所不与伏望  皇上博采众论放令致仕闲住或改调别任庶几在外官使亦无不得人矣时十三道监察御史涂昪等亦上＜锍-釒＞请考察两京五品以下并劾布政使王范等不职大要与源等所言同而河南道御史郑惟桓等复言用人之道必先正其本则末可理如不择大臣而徒考百官是犹本不正而求其末之治也势亦难矣然考察大臣不宜问之左右及其同列必如古者旁采庶人之议而今庶人之议固难上闻惟科道居言责之地盖有公是公非存焉科道之同以为贤者即庶人之所谓贤者也科道之同以为否者即庶人之所谓不肖者也凡两京堂上官贤否伏愿  陛下容臣等公举而并言之进退予夺一付诸公论而  圣明无容心焉则大臣各举其职而百司庶事当以次而举矣如或悯其服事之久不思遽斥宜令自陈以礼去其一二尤甚者若犹包羞顾恋不即决去则公论其孰能容之而  圣明其何可复体貌之哉俱下所司看详以闻
　　○乌思藏阐教王遣番僧著吾等并瞿昙等寺禅师番僧桑尔加端竹班著尔坚参等来贡赐宴并彩叚衣服等物如例
　　○巡抚南直隶都御史朱瑄奏太仓镇海二卫军民杂处宜增设一州割昆山嘉定常熟三县附近人民三百十二里属之而领崇明一县下户部覆奏从之命名太仓州隶苏州府设知州同知判官管粮判官吏目各一员二卫军储仓及太仓卫学并税课局俱随州改其阴阳医学并僧道正司并[□□]增设如制
　　○命楚府故辅国将军荣沁支过禄米免还官
　　○以旱灾免宣府前卫并万全左等卫所弘治九年屯粮草束有差
　　○令湖广武昌荆襄等卫官军之戍边者俸粮皆前期支给官全俸一月军全粮三月以镇巡等官奏其劳费多端故也
　　○辛未巡抚贵州右副都御史张廉奏黎平府去贵州布政司治所甚远而与湖广铜鼓五开等卫相交错军民词讼例两省会官勘问动经岁月殊为非便请自今黎平词讼听贵州巡抚巡按官行湖广兵备副使问理民有径赴兵备告理者听之惟事情重大干系地方者仍两省会官勘问从之
　　○广东高州府地震有声
　　○壬申赐晋府永安郡君并仪宾高隆罗田郡君并仪宾安漳沈府昌化县主并仪宾张弦诰命冠服如制
　　○旧例直隶隆庆卫官军俸粮每岁八月至正月俱于本卫关支本色折色各三月其二月至七月则于京仓关支本色至是官军有以赴京关支不便为言者户部请改令于本卫关支折色每石银四钱五分从之
　　大明孝宗敬皇帝实录卷之一百二十一
　大明孝宗敬皇帝实录卷之一百二十二
　　弘治十年二月癸酉朔故镇守云南太子太傅黔国公沐琮夫人王氏奏琮曾有平苗贼功乞追封王爵吏部言琮功已加太子太傅及银币之赐此外别无奇功可录于例难以追封从之
　　○罢镇守宣府总兵官右都督马仪以巡抚等官劾其衰老贪利也
　　○户部主事邓明奏兴济等县草场天津等八卫官军岁采秋青草殊为未便命给事中甯举同户部委官查勘具奏大意谓采草官军岁费行粮八千石而其家又自有余丁津贴之费所采草岁止百四十万束且多鹻地恶草马不堪食鬻之三十束止得银六七分徒费无益宜自今岁始令官军各回原卫直以草场地二千八百八十余顷给民耕种亩徵租银三分岁以十月角□羊部候官军该关草时每束给银五厘令买草饲马户部覆奏谓其言可行且请令今所给民地如遇水旱照本处民田灾减免而通州崇教鸣玉花园草场地亦令委官丈量拨付居民佃种亩徵银四分以充草价其原设官攒人等尽行裁革得旨兴济等县草场既获草不多徒费人力若令民佃种租以为饲马之助则军既得休民亦得养而饲马亦得实惠是一举而三得矣并所拟通州一带草场事宜俱准行
　　○甲戌内门大学士徐溥等奏臣等伏睹  陛下临御之初讲学修德敬  天勤民无所不至天下之人皆以为尧舜之治可指日而俟也近年以来视朝渐迟或日高数丈殊非美事臣等已尝屡言不敢渎论内殿奏事旧制每日二次若有紧急事情不时闻奏今止一次遂以为常批答之出动经累日各衙门题奏本或稽留数月或竟不发出事多壅滞不得即行且本朝  列圣自洪武以至天顺年间时尝面召儒臣咨议政事今朝参之外不得一望天颜所以通达下情者惟在章奏又不以时断决其于政体实为有碍至于经筵日讲所以明义理是非之端陈古今治乱之迹成就君德禆益治通惟在于此今每岁进讲不过数日去年春夏日讲止得三次秋冬经筵止得一次枝之初政似有不同臣等窃闻人君之心必有所系不系于此必系于彼正士既疏则邪说得以乘间而入向来颇闻有以修斋设醮烧丹炼药之说进者夫斋醮之事乃异端惑世求利之术圣王之所必禁宋徽宗崇信道流科仪符箓一时最盛及金兵围城方士郭京犹诳称作法卒使乘舆播迁社稷失守求福未得反以召祸今内庭禁地修建不时赏赉无筭黜退道官复升真人赐以玉带恩宠服色过于公卿远近传闻无不骇异至若烧炼之事其害尤惨盖金石之药性多酷烈一入肠腑为祸百端唐宪宗药发致疾遂殒其身虽杖杀柳泌何救于事惟汉武帝始虽迷惑终知悔悟谓天下岂有仙人尽妖妄耳于是文成五利之徒相继诛死故虽海内虚耗亦以寿终今龙虎山上清宫神药观祖师殿及内府番经厂皆焚毁无遗神如有灵何不自保天厌其伪亦已甚明况依方而炼计日而待所成者何丹所验者何药如其无效则  圣明所照亦可以洞悟矣若亲儒臣明正道行善政自足以感召嘉祥培益  圣寿永享和平之福何假于彼异端之说哉且自古奸臣佞人蛊惑君心以自肆其欲者必以太平无事为言祸患一来悔之无及唐相李绛有言忧先于事可以无忧事至而忧无益于事今承平日久溺于宴安自目前观之似乎无事然工役繁兴科派重叠财榖耗竭兵马罢赦生民困穷日甚一日愁叹之声上干和气荧惑失度太阳无光天鸣地震草木妖异四方奏报殆无虚月将然之患诚为可忧  陛下深居九重言路之臣皆畏罪隐默臣等若复不言谁肯为  陛下言者伏愿陛下严早朝之节复奏事之期勤讲学之功优接下之礼远邪佞之人斥诬罔之说则  圣德日新圣政日理亿万年太平之业可保无虞矣奏入  上嘉纳之时李广以修炼服食之说进中外以为忧而无敢言者故溥等及之
　　○乙亥赐周府临桂县主并仪宾张璠诰命冠服如制
　　○福建布政司左布政使蒋云汉以老疾乞致仕从之
　　○丁丑释奠先师孔子遣礼部右侍郎兼翰林院侍读学士李东阳行礼
　　○戊寅祭  太社  太稷
　　○遣顺天府官祭先农之神
　　○吏部以科道官有考察京官之奏请会同都察院如例考察在京五品以下官凡见任带俸并丁忧公差养病省祭等官并行考察其职业颇修操履不失者请存留供职罢软不谨年老有疾浮躁浅露之类各开具奏请定夺如考察不公听科道官纠举亦不许被黜之人造言摭拾妄奏仍行南京吏部一体会同考察径自奏请施行从之吏部又以科道所劾在外诸不职官内布政使王范佥事吴淑傅金张源洁黄宽黄华知府郝隆尚缙董复毛泰俱持身不谨请并罢软无为佥事余琦俱令冠带闲住参政李＜氵靓＞副使谢显参议乔缙知府史书或有疾或无为请俱令致仕知府郑重林表各才力不及请并行事乖方右布政使雍泰副使冯錤赵炯胡汉俱降级调用又以科道虽言雍泰乖方而巡抚都御史又荐泰廉明可用按察使吴伯通六科言其才力不及例应调用而十三道言其老懦无为例应致仕又以御史郑惟恒等奏欲兼考察大臣请通行两京四品以上官令自陈求退  上曰两京堂上官不必自陈赵炯冯錤胡汉各降一级并郑重林表吴伯通俱调用雍泰既曾经奏保姑置之王范等十员并李＜氵靓＞等五员中间如有尚可用者仍斟酌去留以请吏部具范及＜氵靓＞等前后被劾次数以闻  上命＜氵靓＞琦书显四人存留办事余并致仕吏部拟降调炯錤汉俱盐运使司同知调除重表为远方知府伯通为贵州按察使从之
　　○升协守宣府副总兵都指挥同知阮兴为署都督佥事挂印充总兵官镇守宣府
　　○己卯修崇文门外宣课分司
　　○夜江西新城县雨冰雹伤草木禽兽民有冻死者
　　○庚辰升通政使司右参议王敞为本司左参议
　　○户部以长芦运司前所鬻陈积盐课久而不售由价太高之故请减原拟一等场每引价银二钱五分者为二钱二等场二钱者为一钱六分三等场一钱五分者为一钱二分从之
　　○辛巳南京都察院故左都御史黄绂之子杞先以荫为国子监生未授官而殁次子桓乞补荫入监从之
　　○壬午升江西布政司右布政使洪钟为福建左布政使
　　○申刻东南流星大如盏色青白自中天南行至近浊昏刻南京老人星见于丁位
　　○癸未升兵部郎中虞臣为四川布政司右参议
　　○升山东按察司佥事冯镐监察御史王槐吴道宁俱为按察司副使镐湖广槐云南道宁山西
　　○命分守宁夏西路左参将韩玉充副总兵协守宣府以河南都司都指挥佥事刘胜代之
　　○甲申升刑科给事中王钦南京监察御史郑轼户部员外郎邓卿刑部员外郎黄珙大理寺右寺副郝天成南京大理寺右寺副危容俱为按察司佥事钦轼容湖广卿广东珙江西天成浙江○升狭西布政司右参政熊佑四川布政司左参政叶贽俱为右布政使佑湖广贽江西
　　○调狭西按察司佥事董宁于山东按察司宁自言旧有亲属在狭西例当回避也
　　○狭西静宁州及隆德华亭二县同日地震有声如雷
　　○乙酉两淮都转运盐使司运使王宏以考察才力不及调河东狭西都转运盐使司运使
　　○申刻南京金星昼见于未位
　　○夜月犯灵台上星
　　○丙戌升湖广布政司左参议章玄应河南右参议陈以忠俱为右参政玄应狭西以忠四川
　　○先是西番回贼累入境内住牧剽掠甘肃游击将军都指挥鲁麟轻率寡谋庄浪左参将署都指挥颜玉防守不严且与麟互争小忿以致误事俱有罪降一级其余提调墩台等官各论罪有差
