<!-- { "loadSidebar": true } -->
　　○三法司会议监察御史荣华所言禁约凶徒事请今后凡执持凶器殴人成伤或误伤旁人并聚众攘夺财物计赃至徒罪以上者及残伤人耳目口鼻肢体髡人须发者不分首从发边卫永远充军在边卫者发极边在极边者常令守哨若未伤人但弃毁器物计赃杖罪以上并秽污人面口碎妇女衣服者为首者军发边卫守哨民发口外遇革不宥其为从及止因一时小忿而殴伤人毁器物未尝持凶器者俱照常例发落又省祭官来德进所奏递送之弊请令沿途转递衙门除法司文移合用刑具外其余不许擅用刑具非法棰楚索其财物以致死伤亦不得受财纵放事发若徒罪以上者军发边卫守哨民发口外其官吏通同知而不举者一体治罪议上从之
　　○总督两广右都御史邓廷瓒等言广西土官猺獞数多流官土民数少兼各卫军士十亡八九凡有征调全倚土兵乞令东兰州土官知州韦祖鋐次子一人领土兵三五千人至古田兰麻等处拨田耕守俟克平古田因改设长官司以授之田州土官知府岑溥方以罪革职比来随征有功乞复其冠带有警令领土兵万五千人赴梧州听调泗城州土舍岑接往年随征都匀府江等处皆有功乞略其父祖执印侵地之过令承袭世职以图报效宾州八寨为寇贼往来必由之地旧设迁江所土官百户八员理之后因流贼为患改隶思恩府已而复归迁江所分理其患仍旧乞以属之思恩为宜镇安府之归顺峒旧为州治洪武初裁革今其峒主岑瑛每效劳于官乞设州治授以土官知州凡出征令备土兵五千仍岁领土兵二千赴梧州听调平乐府之昭平堡界梧州平乐二府之间猺獞数出为患乞令上林县土官知县黄琼归德州土官知州黄通各选子弟一人领土兵各千人驻劄本堡仍于本堡筑城设长官司署领兵马舍为长官拨平乐县仙回峒闲田与之耕种其冠带千长龙彪改授昭平巡检司土官巡检造哨船三十使之往来府江巡哨流官停选事下兵部集廷臣议谓古田县密迩省治虽有猺獞亦多良民其间土地皆良民世业若克平之后遂以韦祖鋐次子为土官恐数年之后良民田税皆非我有即欲设长官司亦止可于本处土民中选补执印侵地虽岑接父祖之过然再四抚谕岑接尚不肯归之于官似未有改图之意遽使之袭授则志转骄溢亦非驭土官之法思恩府兵力已盛若更易以宾州八寨恐渐不可制止可于本府土舍中择众所推服者署为长官设长官司径隶广西布政司其本二府之间猺獞数出为患乞令上林县土官知县黄琼归德州土官知州黄通各选子弟一人领土兵各千人驻劄本堡仍于本堡筑城设长官司署领兵马舍为长官拨平乐县仙回峒闲田与之耕种其冠带千长龙彪改授昭平巡检司土官巡检造哨船三十使之往来府江巡哨流官停选事下兵部集廷臣议谓古田县密迩省治虽有猺獞亦多良民其间土地皆良民世业若克平之后遂以韦祖鋐次子为土官恐数年之后良民田税皆非我有即欲设长官司亦止可于本处土民中选补执印侵地虽岑接父祖之过然再四抚谕岑接尚不肯归之于官似未有改图之意遽使之袭授则志转骄溢亦非驭土官之法思恩府兵力已盛若更易以宾州八寨恐渐不可制止可于本府土舍中择众所推服者署为长官设长官司径隶广西布政司其本府甲军土兵照数分派听调迁江所百户覃德等止理本寨猺獞土兵不得与长官司事以生嫌隙昭平堡系腹里地方若增设土官衙门是以夏归夷恐贻后患况府江一带近已设按察副使一员整饬兵备其土官黄琼等子弟不必差遣止令每岁各出土兵一千听兵备副使提调其余岑溥之复职致仕归顺峒之改为州岑瑛之改授知州龙彪之改授昭平堡巡检请俱如廷瓒等所奏归顺州仍增设流官吏目一员共理州事议上从之
　　○中都留守司都指挥佥事董昂大宁都司署都指挥佥事刘昹山东都司都指挥佥事杨胜各率所部官军赴京操备昂曰□永所部各缺三千人胜所部缺九百余人下法司逮问俱拟赎杖还职昂曰□永仍罚俸各三月如过此不完止给半俸从之
　　○辽府凤凰城天鼓鸣
　　○癸卯升湖广布政司右布政使李浚为本司左布政使
　　○降辽东都司都指挥佥事史敬为三万卫指挥使东宁卫指挥同知孙鸿为指挥佥事各带俸差操坐虏入寇失于防御也
　　大明孝宗敬皇帝实录卷之一百十六终
　明孝宗敬皇帝实录卷之一百十七
　　弘治九年九月甲辰朔南京礼部尚书童轩复乞致仕  上曰卿操履清慎方切委任所请不允
　　○乙巳升兵科左给事中鲁昂为户科都给事中
　　○丙午致仕南京工部尚书冯贯卒贯字大用直隶蠡县人天顺八年进士授监察御史升大理右寺丞三转至左少卿升都察院右副都御史寻改大理卿精于法比一时多所反驳人不能夺咸厌服马升南京工部尚书且三载乞致仕命驰驿归归一月卒赐祭葬贯魁岸美髯朴茂能容历官三十余年虽无大功迹然不乏长厚之称云
　　○丁未  孝恭章皇后忌辰  上祭  奉先殿遣驸马都尉马诚祭  景陵
　　○湖广布政司右布政使王范丁忧服阕复除原职
　　○都察院右佥都御史陈纪乞归餋疾命在任调理
　　○克复哈密之役罕东左卫都督只克等违期不至  上命甘肃守臣诘之只克等款服谓原住沙爪地方因被阿黑麻劫掠贫困徙牧于昔儿丁之地比我军之出雪深迷道调兵使者亦不得达实不知进兵之期守臣为奏兵部言只克等之言未必皆实然帝王之驭夷狄惟宜以不治治之况彼实不知进兵之期其过可略请仍下守臣移文谕之俾知后戒从之
　　○兵部奏京师九门每门守视军士原二百余人指挥千百户各数员后添设守门内官数多军士多被私役守门者不过羸弱五六十人各铺柝声不闻其原设器械亦各敝坏不可陈列顷岁盗自正阳门越城而出近日黑熊上西直门城墙门禁废弛一至于此且城河之水来自西湖常须盈满亦可助险比因滨湖之家引水灌田以致浅涸乞令本部及工部各差官一员通查九门守卫器械修废补缺仍委本部点城官时一点阅若军人失伍数多守门官俱逮问指挥至三十名千户二十名以上者调外卫差操仍乞定守门内臣员数不得增设军伴除正数外有私役者罢斥之并禁西湖滨河人家不得引水灌溉违者治罪  上曰京城门禁事体甚重但承平既久积弊多端因循玩愒不可不及时整备守门内官每门不得过四员余悉如所拟而行
　　○己酉六部都察院等衙门尚书屠滽等上言昔  宪宗皇帝尝诏勋戚之家不许占据关津桥梁水陂及设肆鬻贩侵夺民利违者听巡城巡按御史及所在有司执治以闻盖不惟矜恤小民而寔保全勋戚仁之至义之尽也  皇上即位以来所以亲九族子万姓者惟  先帝是遵是训而勋戚之家不能恪遵先诏仰体  圣心纵令家人开设店肆邀截□人货物自都城内外坊巿及张家湾河西务等处一切民利悉侵夺之臣等伏睹永乐间榜例王公之家仆从不过二十人一品不过十二人今勋戚家人多者以百数乖违旧制殊非所宜其间多有巿井无赖乘机附势冒名以觅利者然利散于群小怨归于一身非计之得也迩者长宁伯周彧寿宁侯张鹤龄两家以琐事忿争聚众竞斗喧传都邑上彻宸居盖因平日争夺巿利已蓄忿心一有所触遂成讎敌失戚里之观瞻损朝廷之威重  皇上闻之宁不有动于中乎盖巿肆之设起百姓之怨结戚属之讎怨积而愈深讎结而不解则他日意外之虑难保必无伏望  皇上特降纶音戒谕勋戚俾各修旧好以光戚里毋因小利而失大体毋听谗言而间亲义仍仰遵  先帝诏旨凡有店肆者悉皆停止□贾之徒听其各安生理毋蹈前非更敕都察院揭榜禁戒若有称勋戚家人扰害□贾侵夺民利者听巡城巡按御史及所在有司执治应奏请者奏请逮治各加以重罪仍考永乐间榜例将勋戚家人量为裁定人数不得滥收其见存者皆具名在官使冒名生事者易于分别庶百姓无意外之虞皇亲享安静之福矣时六科十三道亦以是为言  上嘉纳之命速揭榜禁谕不得仍前纵容为害周彧张鹤龄聚众斗殴事令各具实以闻
　　○大理寺卿王霁卒霁字景明直隶上海人天顺四年进士拜南京刑部主事迁员外郎再迁郎中累辩疑狱有能声迁黄州府知府尝有虎患火灾又江水尝暴至坏民庐舍霁祈祝有应以是民爱信之迁广西参政未几迁江西按察使进太仆寺卿时马政废弛霁条陈十事奏行之宿毙为之一革用荐遂迁佥都御史巡抚山东值岁饥民多死徙霁为区画银五十余万两米二百余万石赈之存活者甚众召拜大理寺卿称用法平易至是卒赐祭葬如例霁务为和厚所与交无不得其欢心虽舆隶辈亦鲜有怨之者故历官中外三十余年所至皆因以得美誉云
　　○夜月犯南斗杓西第一星
　　○庚辰代府广灵王仕土□兹薨王荣虚王之子母妃王氏宣德三年生正统九年封为长子天顺七年袭封广灵王至是薨年六十九讣闻辍朝一日赐祭葬如制谥曰庄裕
　　○镇守云南总兵官征南将军黔国公沐琮卒琮字廷芳昭靖王英之曾孙荣康公斌之子琮幼失父从兄璘袭公爵璘卒璘弟瓒继之成化元年琮始入朝袭爵三年命还镇云南仍俾王□赞赞理琮性勤慎公退不入私室冠带终目苞苴无敢及门每朔望谒孔子庙必使诸生执经讲角□羊有举乡试者必设宴以示优奖留意屯田水利马隆丽江剑川顺宁罗雄诸处蛮夷弗率累讨平定之又以平荞甸贼功加授太子太傅至是卒讣闻辍朝一日赠特进荣禄大夫右柱国太师谥武僖赐祭葬琮无子以故右参将锦衣卫诚之子昆为后琮于武经阴符奇门诸书阴阳卜筮星命之术多所涉猎善草书诗歌乐府皆可观在镇三十余年为政务持大体御下宽而有制夷人安之
　　○昏刻月犯建星
　　○壬子重阳节赐百官宴于午门
　　○宁府靖安郡主卒赐祭葬如例
　　○两广总镇等官言庆远府天河县旧十八里后渐为獞贼所据止余残民八里请分设一长官司治之下兵部覆奏遂增设永安长官司仍隶庆远府授土人韦万妙为正长官韦全保韦公利覃应填为副长官并置流官吏目一员
　　○工部尚书徐贯等言江西湖广抄造纸劄系内府供用之数固不可缺但湖广累年盖造王府未完灾伤未苏民困已极未到纸劄尚一百五十六万张合用银四万五千余两若复一并催督恐小民重困意外之虞不可不虑且江西纸劄已经起解亦足以应目前之用其湖广未到者欲暂停止待工完及年豊之日责令完解得旨不必停止仍陆续解纳
　　○甲寅夜月犯垒壁阵西第六星
　　○乙卯狭西肃州卫天鼓鸣
　　○丁巳命漕运每年加耗折银除还太仓外尚有余者贮于淮安府库来年有缺价卫所许其贷支令次年偿之著为令从总督漕运都御史李蕙等奏也
　　○庚申南京兵部尚书张悦自言才不称位请更调于事简之司以图报称吏部覆奏  上曰张悦才望老成方切委任令用心治事所辞不允
　　○命总督漕运都察院左副都御史李蕙之子珏为国子监生从其请也
　　○虏入宣府柴沟堡军士被杀伤者二人虏者四人镇巡官劾分守太监谢铨参将杨彪守备奉御贺能指挥秦宣舒能罪  上命罚彪俸一月宣能俸各两月与铨等俱戴罪杀贼
