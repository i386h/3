<!-- { "loadSidebar": true } -->
　　○夜西方流星大如盏色赤光烛地自参旗西南行至近浊散
　　○丙戌赐晋府镇国将军奇渊奇芳奇浤奇氵□临奇派奇氵□邯奉国将军表木□省表樆表椇诰命冠服如制
　　○申严各边势家揽纳粮草之禁自行上纳者粮草入官仍坐应得之罪若转卖与人者主家及说合之人连坐更将各人所得财物监追完日腹里者发边卫充军各边者调极边守哨私买知情者既治其罪仍籍其所纳粮草其主使权要听巡抚巡按等官纠劾从巡按监察御史夏景和奏也
　　○丁亥南京钦天监主簿诸昇奏历法有差月食不验乞命大臣为总裁选通晓天文历理之人改定历法礼部覆奏国初更定大统历颁行天下其法至精至密百余年来凡以推步测候颁朔授时鲜闻有失若必欲更改岁差求合天度事体重大有非臣下所敢议者况私习天文律有明禁以故通晓历法者亦未易见又昇所奏亦自有讹舛请治其罪  上曰历法事重不必轻易更改诸昇姑宥之
　　○增设山西高平县柳树店巡检司
　　○戊子实授南京都察院理刑知县李谷中为南京山西道监察御史
　　○右府右都督马仪前以被劾回阳和卫养疾旧属有奏其赃罪者都察院请逮问如律仪屡诉老病请降罚赎罪  上以仪罪犯多端应追赃物数多论法应逮问但悯其老病姑从轻令冠带闲住赃物免追
　　○己丑赐朝鲜国大统历一百本
　　○升钦天监监正吴昊为太常寺少卿仍旧供职以九年秩满也
　　○录凉州山丹永昌等处累年被虏功官军升一级者四十九人升署一级者二人给赏者一千一百九十人赏总兵官左都督刘宁白金二十两彩叚二表里把总都指挥杨翥守备都指挥使李清把总指挥王玺各彩叚二表里
　　○命辽东自在州故带俸达官都指挥佥事王聚之子铎袭原职指挥使仍本州带俸
　　○下礼部祠祭司郎中王云凤于锦衣卫狱降为河南狭州知州初云凤尝上＜锍-釒＞言事词甚激切＜锍-釒＞留中不下至是  驾省牲南郊还云凤于驾后乘马为缉事校尉所奏遂有是命
　　○庚寅巡按南直隶监察御史王鼎奉例考察请黜老疾不谨等官常熟县县丞刘绪等三十二员吏部覆奏且请留内历任未二年宜兴县县丞伍伦等六员从之
　　○给晋府庶人钟鋡钟釨奇浮表梮表柰等之女弟妻女女孙七人月米麦人三石其未出幼者半之使女人等月各米一石岁各布绢共二匹○敕礼部三法司湔除在京文武官过名
　　○  宪庙皇贵妃万氏之侄喜达既革职为民至是复奏岁时赴园陵祭祀以布衣行礼不便乞复职  上命喜为正千户达百户祥所镇抚俱锦衣卫带俸
　　○赐故达官锦衣卫带俸指挥使安祥等十五人棺并祭
　　○辛卯徽王见沛奏  宪庙尝赐道释二家诸藏经今损坏错乱更乞颁赐不允
　　○礼部奏明年正旦节例赐百官宴  上命免宴赐以节钱钞
　　○朝鲜国王李＜忄隆＞遣陪臣郑崇祖等奉表笺来贺正旦节赐宴并彩叚衣服等物如例
　　○云南孟琏长官司故土官刀派虐之子护印舍人刀派沾遣头目刀派绊等贡银器马匹谢恩赐彩叚等物有差
　　○升金吾左卫指挥使史赟为署都指挥佥事充右参将分守锦义二城
　　○壬辰赐沈府西阳王铨钲五伦书从其请也
　　○毛怜卫及建州左右卫海西野儿定河兀者等卫女直都督等官加忽赤赏哈古鲁哥老童等各来贡赐宴并彩叚衣服等物有差
　　○分守密云都指挥佥事吴钊先以失误军机论斩具＜锍-釒＞辩理下巡抚巡按官覆勘  上以钊情轻律重特贷死降正千户原卫带俸差操
　　○癸巳巡按贵州监察御史黄珂奉例考察请黜老疾等官独山州知州陈＜王巳＞等十五员吏部覆奏从之
　　○增设湖广安陆州同知一员
　　○升狭西布政司右布政使韩重为应天府府尹
　　○狭西山丹永昌等处数被虏入境杀掠人畜命提调都指挥苏济等十三人俱下巡按御史逮问罚协副都指挥左方俸两月分守左参将颜玉姑宥之○增设山西宁武关守御千户所
　　○先是江西赣州府被流贼九十人入境劫掠民有奏千户吴杰府同知萧泗赣州卫指挥使金英失于防捕及守备都指挥冯泰兵备副使谈俊分守参议李魁减报贼数者下巡抚都御史查勘奏请  上命杰泗英免逮问各罚俸三月以俊魁先因他事改任致仕俊又无减报贼数命置之
　　○命山西行都司故都指挥同知白俊之子云袭原职大同后卫指挥使
　　○甲午升河南布政司右参政王俨为狭西右布政使
　　○乙未以岁暮祫祭遣驸马都尉蔡震告  太庙樊凯告  懿祖皇帝
　　○建乾清宫西七所
　　○丙申祫祭  太庙
　　○遣太常寺官祭五祀之神
　　○遣旗手卫官祭旗纛之神○改除管真定府事山西布政司右参政张琡为河南左参政
　　○是岁天下户一千二十万五千三百五十八户口五千七十六万五千一百八十五口田八百二十六万七千八百八十一顷田赋米一千七百九十八万九千六百八十七石六斗七升麦八百七十九万六千七百九十八石六斗三升丝三万六千七百零三斤七两五钱绵二百五十五万二千九百四十六斤五两三钱绢一十七万八千六百九十七疋三尺四寸五分布一百一十五万一千七百七十九疋三丈二寸三分绵花一十三万一千二百斤草三千九百八十六万六千七百包束户口钞八千八百四十二万六千九百八十二贯杂课钞共七千三百九十二万七千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千八百九十五顷九亩子粒二百九十三万九千四百七十石金银课共五万二千三百八十两水银二百二十九斤朱砂四十六斤八两儧运粮四百万石各处运纳米麦共一十五百二万一千七十五石四斗一合三勺四抄一撮七粟六粒减免税粮八百九十四万六千七百六十八石三斗草八百六十三万四千八十束
　　孝宗敬皇帝实录卷之一百三十二终
大明孝宗敬皇帝实录卷之一百三十三
　　弘治十一年正月丁酉朔正旦节遣驸马都尉马诚林岳分祭  长陵  献陵景陵  裕陵  茂陵遣仪宾杨淳祭  景皇帝陵寝  遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御  奉天殿文武群臣及四夷朝使行庆贺礼复诣文华殿朝贺  皇太子  太皇  太后  皇太后  皇后俱免命妇朝贺  戊戌文武群臣朝亲王于奉天门东廊  经略大同等处边务兵部左侍郎兼都察院左佥都御史李介卒介字守真山东高密县人成化五年进士改翰林院庶吉士授监察御史巡视两浙盐法还掌道事考核在京诸司及外司府官贤否人以为当总诸道奏牍遇事能言升大理寺丞左右少卿弘治初升都察院右佥都御史巡抚宣府召还理本院事四年丁母忧六年升兵部右侍郎寻转左十年命兼左佥都御史经略宣府大同边务陈便宜事多见采用卒于宣府讣闻赠兵部尚书赐祭葬介严密简静识达正务一时声望亦重其在边徼颇以声势自耀而亦无实效以劳卒于官人甚惜之己亥  宣宗章皇帝忌辰  上祭奉先殿遣驸马都尉马诚祭  景陵  钦天监漏刻博士赵华自陈其选择日辰等功乞升职  吏部请治其罪命姑宥之  壬寅孟春享  太庙遣内官祭司户之神是日立春顺天府官进春  上御奉天殿受之文武群臣行庆贺礼复诣文华殿进春于  皇太子群臣行礼如仪  甲辰以大祀  天地  上御奉天殿誓戒文武群臣致斋三日  传旨升工部军器局副使为大使者一人冠带匠为副使者八人匠役赐冠带者十七人皆尚衣监应役者也
