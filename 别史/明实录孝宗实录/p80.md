<!-- { "loadSidebar": true } -->
　　○甲辰南京锦衣卫奏洪武间教习幼匠本卫岁造马鞍鞦辔弓箭等器万一千六百至永乐时工匠仅存三百余乃减至二千九百件今工匠仅三十余人而额数尚如永乐时况筋角之类又多缺乏皆各匠自补以是逋负数多请为裁处事下南京工部查奏谓所造军器自洪武来贮之库局者凡九百万有奇浥烂损坏者无筭况初意第欲幼军肄习今在局人数视永乐间不能十一则所造亦宜十减八九候缺用别议添造从之
　　○乙巳是日酉刻南京见西南流星大如盏色赤起云中行丈余发光如盌大有声尾迹炸散
　　明孝宗敬皇帝实录卷之四十九终
大明孝宗敬皇帝实录卷之五十
　　弘治四年四月丙午朔孟夏享  大庙遣内官祭司灶之神
　　○丁未
　　○河南彰德府地震有声
　　○戊申
　　○升湖广岳州府知府李镜为狭西布政司右参政南京刑部郎中陈以忠为河南右参议监察御史俞俊为贵州按察司副使浙江佥事林浚渊山西佥事胡汉福建佥事杨泽俱为本司副使
　　○复除广东布政司左参政刘宪于贵州山西按察司佥事杨一清于狭西提督学校俱以丁忧服阕也
　　○以旱灾免直隶凤阳等府并武平等卫真隶真定等府神武保定等卫直隶潼关卫并蒲州守御千户所弘治三年秋粮子粒有差
　　○秦王诚泳奏著全王府军职有犯徒杖等罪者俱调卫管事各府官厌地任散漫多托小过以图改用积久恐侍卫多缺抑亦中小人自便之计自今有犯公过者乞准文官例罚赎还职从之  命南京都察院右佥都御史王轼兼提督巡江
　　○己酉
　　○调扬州府知府冯忠别任黜通判杨棨为民棨因上元节造烟火之戏于天妃宫忠往观之随者甚多夜归众争过浮桥溺死数十人事闻下巡按御史逮问遂有是命
　　○狭西洮州卫雨雹及冰块水高三四丈漫城廓漂房舍冲没田苗人畜多渰死者
　　○庚戌
　　○赐韩府镇国将军徵鏕子名曰偕浙徵鏦庶子曰偕浧永和王府镇国将军奇洪庶第二子曰表楠第三子曰表斯□木奇涌庶长子曰表榷庆成王府镇国将军钟铂第八子曰奇濩第九子曰奇氵□宿辅国将军钟鍜长子曰奇浙奇淢长子曰表＜木挈＞乐昌王府镇国将军成鈵嫡长子曰聪渶
　　○调狭西按察司佥事马璠于湖广按察司以裁革故也
　　○礼部尚书耿裕侍郎倪岳周经以本部火请罪  上命陈火所自起之故裕等言积米郁蒸所致命各罚俸三月执巡风主事祁仁下锦衣卫狱既而科道交章劾裕等饰辞罔上得旨并裕等执问命掌詹事府事礼部尚书丘浚暂掌部事至是再罚裕等俸三月调仁为湖广长沙府通判裕等各具疏乞休皆不允
　　○辛亥
　　○保国公朱永奏  太庙后殿之建所用石多取于大石窝官厂官吏人役随行督工者乞赐廪给口粮许之
　　○甲寅
　　○周府临湍王同钧薨王懿王庶第五子母妃余氏天顺四年生成化七年册封至是薨年三十二讣闻辍朝一日赐祭葬如制谥曰荣惠
　　○代府宁津王聪滴薨王怀康王嫡长子母妃史氏成化十五年生弘治三年册封至是薨年十三讣闻辍朝一日赐祭葬如制谥曰怀庄
　　○乙卯
　　○赐周府阳江县主并仪宾姚镛诰命冠服如制
　　○升翰林院检讨张芮为本院修撰以九年秩满也
　　○丙辰
　　○升监察御史周宗刑部员外郎徐智冯允中衢州府同知萧显俱为按察司佥事宗浙江智山西中狭西显福建
　　○升巡抚保定等府都察院右副都御史张锦为刑部左侍郎
　　○江西按察司佥事阴子淑丁忧服阕复除浙江按察司
　　○詹事府少詹事兼翰林院侍读学士汪谐以久疾乞住俸不允
　　○戊午○降南京都察院右副都御史吴槚为山西布政司左参政坐前任狭西布政时以赈济余银挪移支用也
　　○先是以兵部尚书马文升建议大祀猪预支官银收买税科司抽分还官定为猪四十收银二两是每一猪为银五分顺天府移文户部以为加添税银恐阻商贩户部具奏会议本色折色各宜增损以每猪折银二分为则抽分在官以备支用从之
　　○己未
　　○庆府南安郡主卒赐祭葬如例  命东宁伯焦俊练武营坐营金吾右卫都指挥使康永三千营坐营
　　○庚申
　　○辽府衡阳王恩鏏薨王僖靖王长子母妃刘氏天顺三年生成化九年封为长子弘治三年袭封衡阳王册命未降薨讣闻辍朝一日赐祭葬如郡王制谥曰悼僖  命辽东复州卫带俸都指挥佥事高俊之子安袭原职指挥使
　　○辛酉  仁宗淳皇帝忌辰  上祭  奉先殿
　　○是日卯刻南京见金星昼见于辰位
　　○山西泽州天鸣声如雷
　　○夜月食
　　○壬戌  命金吾左卫带俸指挥佥事石珍之子英代原职指挥使
　　○甲子
　　○赐晋府宁河王钟镂贞观正要洪武正韵四书对类各一部从其请也
　　○乙丑  上以天气炎热特敕司礼监太监韦大同三法司等官审录罪囚敕曰朕惟刑狱重事自古帝王必致谨于斯盖以刑得其平则足以辅治弼教而召天地之和刑失其平则冤抑无伸感灾致沴亦有所不免焉朕为民主仰体  上天好生之心每于刑狱特加慎重兹当天气炎热之时虑恐轻重罪囚或有冤抑不无致伤和气特命尔公同三法司堂上官将见监狱罪囚逐一从公审录死罪情真罪当者照例监候听决其有情可矜罪可疑事无证佐可结正并枷号者具奏处置徒流以下便减等发落笞罪俱释放毋令淹滞审问之际尤须详察言词旁询知证而断之以理毋惑于浮言毋拘于成案务得寔情以全民命其原勘问官有故失入等罪俱不追究尔受兹委任务殚心悉虑以称朕好生之意庶几天心昭格和气致祥有可期焉尔其钦哉故谕  命刑部郎中陈章何说审录南北直隶囚徒
　　○丙寅
　　○以旱灾免大宁都司茂山卫弘治三年屯粮九百一十石有奇  命故羽林前卫带俸都指挥同知王钦之子琮袭原职指挥使
　　○丁卯  仁祖淳皇后忌辰  上祭  奉先殿
　　○戊辰
　　○吏部听选监生丁谳言八事一保  圣躬臣闻近有内庭将有嫔妃之选用谕德谢迁之谏而止所以颐养天和保护  圣躬者可谓至矣切恐左右谗巧之人或以  皇储未建为言亦足以移  陛下之初意伏望慎终如始不为群小所惑则可以跻仁寿而绵国祚矣一出宫女昔唐太宗放宫女三千人足以消旱魃而召和气  陛下践祚之始即放  先帝宫人若干人诚盛德事也但恐内庭之中仍以  先帝遗爱为念或又以深宫空寂为言则所留者或更倍所出之数臣愿大赐简阅尽出其余则无怨无旷可以肃闺门而叙彝伦矣一广言路臣闻自古圣帝明王必欲求直言极谏以匡不逮  陛下龙飞四载未闻有求贤之诏近虽有诏止限堂上及科道官得言似与舜察迩言禹拜昌言之意不同今当亢旱妖氛之烈正当广求直言以察民隐愿无限官职皆使得言则明目达聪嘉言罔伏矣此外又有惜人才饬兵备审刑狱敬天地蠲租税五事命下其奏于所司
　　○礼科左给事中韩鼎言近者  陛下以兴王婚礼赐余盐万引助其用所以笃亲亲而尽友爱者至矣而兴王亦能仰体  圣意于差出支盐内使路费口粮皆有给赐盖恐其扰人生事贻累地方也然臣闻差去内使二人各带家人四五人军校二十余人其军校又带家人随行窃恐此辈营求图利乘机害人乞敕该部计处或止差内使一人量带家人一二人或仍行巡盐御史委运司官以鬻盐价银角□羊部转运送王府庶盐法不坏而  皇上亲亲之爱亦可全矣  上命原差内使二人许带家人军校共八人其盐令巡按御史同内使就彼鬻之解银来京毋致迟误
　　○己巳
　　○蜀定王次妃王氏因其子蜀王申凿继妃梁氏卒具奏为宫人何氏请封继妃或次妃下礼部议谓  祖宗旧例各王府继妃止许封一人今蜀府继妃梁氏已卒何氏不得再封又王氏封次妃时其子蜀王已袭爵母以子贵理则宜然何氏乃宫人且无子亦不得援王氏例议上从之命封何氏为夫人不为例
　　○庚午
　　○赐周府辅国将军同铨并夫人高氏代府辅国将军成锑诰命冠服如制
　　○辛未以旱灾免湖广汉阳等府及武昌等十四卫弘治三年秋粮草子粒有差  命吏部右侍郎张悦之子收为国子监生从其请也
　　○是日辰刻金星昼见于已位
　　○癸酉
　　○翰林院编修兼司经局校书梁储丁忧服阕升本院侍读以储尝侍  春宫讲读也
　　○益赐岐王刘武营地九十顷有奇以先所赐信安镇地多水不堪耕种故也  命故协守松藩署都指挥佥事邹伦之子庆袭原职指挥同知茂州卫管事
　　○升江西布政司左布政使张琳为都察右副都御史巡抚保定等府兼提督紫荆等关  命沁源王铨钟自造青绿兽替盖第居住从其请也
　　○升南京鸿胪寺寺丞左宣为本寺左少卿
　　○甲戌
　　○升山西布政司左布政使刘瑀为都察院右副都御史总督南京粮储
　　大明孝宗敬皇帝寔录卷五十
大明孝宗敬皇帝实录卷五十一
　　弘治四年五月丙子朔
　　○丁丑
　　○升广西布政司右布政使沉晖为江西左布政使山西右参政冯续为本司左布政使
　　○时拨京营官军营建  太庙后殿保国公朱永请人月给口粮四斗户部以为太多命与三斗  命浙江都司署都指挥佥事张洪管理本司事锦衣卫带俸都指挥同知何忠都指挥佥事昌佐府军右卫带俸署都指挥佥事杨泰俱铨注各都司佥事管事忠河南佐四川泰江西  命辽东三万卫故都指挥佥事张瀚之弟济袭原职指挥使
　　○戊寅○太常寺少卿蒙以聪乞致仕许之
　　○初李文贵之冒  孝穆皇太后宗支也皆其田主邓璋及子宗茂为之谋而贺县知县黄琏守御千户房顺与知其事不能举及太监蔡用访求都御史朱旻檄广西佥事黄钥代副使林符保勘与太监韦春皆依附不能辨给事中孙圭御史滕祐廉其伪乃并劾之下巡按监察御史逮问至是狱上得旨邓璋造意运谋并家属发狭西庄浪卫充军财产没官黄琏房顺四川松藩卫充军邓宗茂等发狭西驿递摆站黄钥冠带闲住林符降二级调别任余四十人杖而释之韦春以老疾免逮问降左少监回京闲住于是降符为广东南雄府知府
　　○庚辰
　　○端阳节免宴
　　○升云南布政司左参政黎福为广西右布政使河南按察司副使傅希说为广西按察使
　　○复赐  茂陵神宫监太监陆恺定兴县地百七十二顷有奇初恺以旵称皇亲得赐庄田甚多李文贵等事败所赐尽归之官至恺复以为请户部执不可  上以恺奉  陵寝有劳命姑从宽量与之
　　○壬午
　　○兵部尚书马文升再乞终制且云时无兵革而冒夺情之命恐亏孝理而来物议  上曰朕已有成命卿其葬毕亟来不允终制吏部仍移文趣之
　　○甲申
