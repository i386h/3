<!-- { "loadSidebar": true } -->
　　○秦府保安王诚渌薨王庄简王庶第七子母陈氏成化二年生弘治十一年袭封至是薨年三十六讣闻輙朝一日赐祭葬如制谥曰昭和
　　○赐晋府奉国将军奇渑诰命冠服如制○复运太仓银二十万两于榆林等处以备军饷从总督军储工部左侍郎李鐩请也
　　○初巡抚延绥都御史陈寿拟借山西布政司官银五万两及灰沟营粮草除留本处一年支用余皆起运清水等营以济军储至是巡抚山西都御史魏绅等言本镇连年被灾亦有寇扰仓库之储自救不暇难以借移欲将河东运司并本处报中两淮盐价银共拨五万两以济其急户部覆奏从之
　　○遣内官祭中霤之神
　　○兵部尚书马文升有疾命暂免朝参调理痊可以副委任○升狭西延安卫指挥同知时源为署都指挥佥事充右参将分守延绥东路狭西都司都指挥佥事卫勇充大同游击将军
　　○癸卯命分守怀来等处右参将都指挥佥事黄镇充左副总兵协守大同
　　○甲辰  孝穆皇太后忌辰  上祭  奉慈殿遣驸马都尉崔元祭  茂陵
　　○礼部奏  万寿圣节例赐百官宴  上命免宴赐以节钱钞
　　○夜西方流星大如盏色青白光烛地自贯索西行至大角旁
　　○乙巳命狭西都司都指挥佥事把琮协同分守宁夏东路
　　○命义勇卫署都指挥佥事角□羊端充右参将分守怀来等处
　　○丙午府部等衙门以灾异陈言三十一事一崇  圣德欲勤于讲学勇于听纳而躬行节俭一览群策欲将诸臣建议如系边情军务积至二十起以上本部径自会同各府部官计议于逐条下略断可否通行覆奏一汰冗官欲将景泰以后添设内外官员如镇守守备协守分守并兵备屯田等项悉与裁革及弘治间添设州县衙门悉与改正又各衙门属官出外公干久不还任今后宜以办事官代之一定事例欲将钦赐庄田仍旧徵收子粒在官待业主差人领用遇灾一体蠲免其有私自收租者许抚按官劾奏一息健讼两京法司遇军民人等隐下丁壮故令老幼废疾男妇奏诉者立案不行一停织造欲将各处织造太监通取回京其应造纱罗等项俱暂停止一清传奉欲将乞恩传升文武官尽数裁革止令冠带办事若该存留者止与半俸一止斋醮今后  两宫圣旦  万寿圣节及春祈秋报仍旧修建其余一切停罢一重名器内府各监局官匠有供事年久效劳颇多者止宜加赏应升官量与文官署职以荣其身一慎驾帖今后叛逆等事方差锦衣卫官校赍驾帖其余俱下法司转行巡抚巡按官勘问有应角□羊京者就彼差官押角□羊一励武职欲敕各处巡按监察御史每年务将各该卫所官员试验弓马韬略分为优劣具奏以示劝惩一节冗食欲将逃故军民人匠移文天下勾取定限到京及通查各监局新收人役量留三之一止月给米五斗一省门官京城九门添设至七八员者量为减免一清屯田欲行两京都察院六科户部各差官一员前往南北直隶浙江等布政司会同彼处管屯官各将所属卫所屯田清查拨派屯军耕种如无军听舍余或民人承种照例上纳子粒一通□贾乞禁约无藉之徒诈充皇亲族属及指称管店家人私开牙行侵渔民利一减价直欲将各王府自镇国将军以下房屋坟圹冥器价银除已减半外每百两再减二十两不及百两者减十两祭葬外斋粮麻布通行革免一简吏役在外两考役满吏掌印官照例选送吏部再加简选其应黜者黜之一节船只南京进贡荐新等船宜差科道官一员同该部委官看验拨载其应带家人军伴不许过五人亦不许沿途索取钱物回时仍不许多用快船及附搭□货一节供应乞将光禄寺牲口仍照弘治元年例应办其增添之数一切裁革一助边储乞敕法司问过囚犯凡该赎罪纳钞者每银一两折钱一千文以下杖笞递减折收类送户部给还各边上纳粮草□人价直一轸连坐凡巡抚巡按官旌举贤能有司乞从吏部访实取用如犯贪淫革职在旌举前者照例连坐举主如犯在旌举后及升迁别任者免坐一＜宀十见＞武职凡各卫指挥千百户等官有系亲犯奏请参提方许加刑一禁招亡乞禁约在京势要之家不许滥收来历不明之人及冒充勇士事发连坐一祛积毙直隶松江等处并河南布政司所属折粮等项布匹务收本色如式本府掌印官验角□羊该部验送该库巡视科道并部委官同收其有指称权豪势要诓骗银两者许科道参问重治一停起取兵杖局成造神器起取广西铎木乞将角□羊到者樽节使用未角□羊者暂令停止一苏运军凡军粮船只附带客货私盐止许管河并巡盐官照例搜盘其旗军自带货物者听一谨地方浙江福建俱江南巨藩乞照江西例添设巡抚官一员以备地方意外之虞一恤哨军乞于原食月粮外量加银两及照墩军例三年一给衣鞋以慰其劳一严责成云南两广湖广四川土官土人有争地争官者巡抚巡按等官督委巡守等官亲临勘报如延至一年以上者住俸一减防军欲将刑部押送囚徒防军革送该卫差操仍行吏部添拨办事吏典押送一严铸印乞行都布二司并直隶府卫等衙门各行所属果篆文模糊方许奏换若未应铸换者究治官吏  上曰卿等所言皆切时务崇圣德朝廷自有处置揽群策汰冗官定事例停织造清传奉重名器慎驾帖节冗食省门官减价直助边储轸连坐停起取谨地方所司各具奏定夺其余俱准行
　　大明孝宗敬皇帝实录卷之一百七十五终
　明孝宗敬皇帝实录卷之一百七十六
　　弘治十四年七月丁未朔孟秋享  太庙
　　○遣内官祭司门之神
　　○  上御奉天殿传制遣乐舞生赍捧祝帛令天下有司祭历代帝王陵寝
　　○秦王秉欆薨王临潼和僖王庶第二子母丁氏成化十六年生弘治二年封镇国将军八年袭封临潼王弘治十三年进封秦王至是薨年二十二讣闻辍朝三日赐祭葬如制谥曰昭
　　○初虏贼驻兵塞下攻辽阳迤东诸堡分守副总兵孙文毅少监刘恭率官军四千余赴之虏窥迤西无备乘虚折边墙四十余道拥八千余骑分道直入长胜诸屯堡大肆杀掠老弱尽死少壮者驱絷以去畜产禾稼荡尽辽东大震镇巡等官太监孙振等奏报匿不以实巡按监察御史车梁以闻兵部议请遣官按问文毅恭等罪状并核实杀虏官军人畜之数奏闻裁处  上从之命吏科右给事中钟渤刑部郎中王益谦往会巡按监察御史按问之赐之敕曰辽阳长胜等堡被虏杀掠百年以来无如此惨皆缘副总兵孙文毅等坐不设备及太监孙振等奏报止开近堡杀虏官军其深入腹里抢杀数目未见开报朕念生灵荼毒地方疲弊事情重大与寻常失误不同特敕尔等前往彼处同巡按御史照依兵部议奏事理先将孙文毅刘恭行令住俸戴罪杀贼一面吊见在人卷到官从公研审逐一访勘贼入境时孙文毅刘恭曾否统领官军驻劄何处防御因何不留官军防守该堡及官军曾否与贼对战其阵亡杀虏人畜数目及孙文毅等有无故捏手本图逭己罪情由务见的实将紧关人犯自指挥以下即便提问其孙文毅刘恭并干碍太监孙振总兵官蒋骥都御史陈瑶指实参奏其彼处招抚尚书事情并付尔等查勘亦要得实奏来处治尔等受兹委托须持廉秉公悉心访勘务俾事情明白法令昭彰如或扶同苟且罪有所归故敕
　　○命金吾左卫署都指挥佥事王瑾  天寿山守备
　　○初整饬蓟州等处边备都御史洪钟奏潮河川功成  上遣司礼监太监李璋工部右侍郎张达阅视之敕曰近该都御史洪钟奏潮河川新开功成旧河水势分泄可免冲决砌城筑台可御虏寇又所砌墙内得地数百顷可拨军士承种以益边储又于蓟州永平山海一带修筑长城五万余丈堤岸三百余里墙堡亦以百计欲乞差官阅视加赏今特命尔等前去功完处所查照本官所奏并兵部拟奏事理并增筑边墙墩堡等处逐一阅视如果足为捍敌远图不系目前浅计画图贴说并将有功官军分别等第明白开奏以凭赏劳若是徒费工力无益于事亦要指事奏来故敕
　　○四川播州宣慰使司宣慰使杨斌遣头目郑鋆等来贺  万寿圣节赐宴并彩叚衣服等物如例
　　○戊申江西南城县是夜亥刻空中火星如蛇红光青焰自西流东约九丈余
　　○己酉  万寿圣节遣驸马都尉蔡震林岳分告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝
　　○  上诣  奉先殿  奉慈殿  太皇太后宫  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司庆贺官员人等钞币有差
　　○左军都督府都督佥事张晟卒晟之先山后金山人高祖伯颜帖木儿洪武时率众来归官之赐姓张氏祖能袭大兴左卫指挥使战殁录晟袭升都指挥同知成化中历陛都督领神机营右哨复管伸威营弘治十三年虏大举犯塞晟统兵守居庸关至是卒赐祭葬子贤袭指挥使带俸锦衣卫
　　○狭西朝邑县地震有声
　　○庚戌  仁孝文皇后忌辰  上祭  奉先殿遣驸马都尉蔡震祭  长陵
　　○蜀府彰明郡主卒赐祭葬如制
　　○壬子命山西都司故署都指挥佥事张云之子翥袭原职太原左卫指挥同知故署都指挥佥事刘芳之子宠袭原职太原前卫指挥使
　　○敕户部郎中徐键往理宁夏边储以太仓银六万两给之从巡抚都御史王珣请也
　　○命南京金吾卫指挥同知丁程守备九江等处
　　○初海西兀者前卫都督都里吉次子尚古以舍人入贡授指挥后贡骆驼并归被虏人口求升都督不许止升都指挥佥事尚古怒去绝朝贡时入为寇仍率兵遮绝海西诸胡之入贡者诸胡并怒之尚古后悔过使五十骑叩边归款守臣贪功遣百户至虏中招之约为求升尚古遂率五百骑入贡至开原守臣验放尚古等五十人赴京泰宁卫都督猛革忒本儿等闻之大怨边将谓尚古阻其贡今反容入贡遂入寇辽阳既去仍留书于边言诸胡所以侵犯者实出于此建州左右卫亦各遣人来言尚古若诛则众怨俱角□羊守臣因请诛尚古或投之南荒以谢诸胡兵部议谓尚古初使人至边意在服罪以释诸胡之忿当时守臣止应晓谕令回俟至冬入贡不应擅遣人入境招之以致诸胡不平今尚古既入贡又不可诛戮若如所请恐结怨海西诸卫更生他患守臣不善为谋一至于此请并行近所遣按事给事中等官查勘以闻令守臣书谕猛革忒木儿等许令改悔自新并归所虏人口以自赎从之
　　○癸丑庆云侯周寿等七百五十人朝参不到鸿胪寺锦衣卫＜锍-釒＞其名  上命姑宥之
