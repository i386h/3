<!-- { "loadSidebar": true } -->
　　○甲午刑部尚书彭韶再乞致仕  上曰卿老成谙练有疾宜善加调理以副委任不必再辞
　　○命金吾右卫指挥使张恂守备蔚州以都指挥体统行事
　　○四川乌思藏崇化禅师旺劄思叭及日高等寺番僧朵儿只等狭西卧笼等寺番僧剌麻桑节远丹等来朝贡佛像马匹赐宴并彩叚等物有差
　明孝宗敬皇帝实录卷之七十二
　　弘治六年二月丙申朔
　　○丁酉释奠先师孔子遣礼部尚书兼文渊阁大学士刘健行礼
　　○戊戌祭  太社  太稷
　　○遣顺天府官祭先农之神
　　○天下朝觐官陛辞各赐之敕曰朕惟  祖宗受  天命为民牧而以天下生民付于朕朕受  祖宗命一人不能独治而以天下生民付尔司府州县之官俾代朕分治兹当三年朝觐之期尔两京畿十三藩服若布政司若按察司若府州县若运盐牧马诸司各述所职来朝其间固有恪勤官守克称任用者矣然疲老不胜任贪残为民害者亦往往有之已令所司慎加简斥而廷臣犹交章奏劾必欲悉寘尔等于理朕念人才难得特用宽宥俾各归旧任以图后功尔等宜省愆思过尽心效力绪续往政之善厘正前事之失而又推求当务之急而次第行之惜民之力而不轻劳惜民之财而无浪费惜民之身命而不輙肆残虐心心为乎国念念在乎民事事关乎心务使人人各得其所则尔等受朝廷之命为无负而朕于  祖宗付托之命亦不忝矣顾不韪欤虽然尔等职任有大小地方有广狭政务有繁简皆能服膺朕言以为官箴而行之毋斁则功业不患其不立名位不患其不崇苟食焉而怠其事又从而盗若货器戕其人民不有人祸必有天殃尚相与儆戒之哉故谕
　　○己亥命锦衣卫带俸都指挥佥事李铨之子隆袭原职指挥使
　　○土鲁番使臣写亦满速儿贡玉石及玻璃盏等物赐彩币有差
　　○庚子河南许州知州邵宝陈四事一渐复社仓欲于本州或三四社四五社许建一仓以储蓄积庶几古人社仓之制可以渐复而凶年不足为忧一顺＜锍-釒＞河道本州西南有石梁河东北有潩水河二水合流出于西北西北地高欲于石梁河设闸引水斜入西南之黄家沟环彭家坑转于半截河散入许家庄然后二水并于秋胡崖口渐达古城东南小河总会沙沽大河以东注于黄河不惟州城免不测之患而一方民利亦有可兴者一分豁驿传谓汝宁旧有八驿本州马驿原设马驴廪给馆夫与七驿同而使客独多于七驿欲将郾城县余粮量为添拨使劳逸适均一警禁窝主欲查河南境内王府军卫庄屯及种地人户造册送所司册内无名者捕治如律使窝主知惧盗贼无所藏匿命下其奏于所司
　　○命太常寺少卿兼翰林院侍讲学士李东阳詹事府少詹事兼翰林院侍读学士陆简为会试考试官
　　○命故驸马都尉沐昕之孙琚为南京国子监生琚祖母  太宗皇帝女常宁公主也
　　○是日晓刻火星犯平道星夜金星犯罗堰星
　　○辛丑赐晋府辅国将军奇濯诰命冠服如制
　　○降分守广西浔梧左参将都指挥佥事陈皞为指挥同知以猺贼流劫伤害居民故也
　　○命河南按察司佥事史俊兼整饬凤阳兵备初颍州知州刘让奏本州地广民豪盗贼窃伏乞增设兵备官或问刑官一员兵部覆奏不必增设宜敕俊兼理之故有是命○壬寅工部尚书贾俊乞致仕不允
　　○命巡抚都御史魏富阅实山海诸关张琳阅实居庸诸关墩墙军器等事
　　○癸卯江西南昌府武宁县藿溪源等处多被水灾其田有冲成河洲不可复耕者千七百余亩有沙壅成田可垦为业者二千四十余亩有人口渰没见年无收者二千三百七十余亩守臣具奏不可耕者请令永远纳银可垦者令纳银三年无收者令纳银一年以后仍旧其人口渰死房舍漂流者请发仓赈恤户部覆奏从之
　　○甲辰分守怀来右参将都指挥同知盛忠私令军人出境伐木为虏所杀忠匿之会奉御张胜之侄与忠家人相殴胜发其事忠亦以他事奏胜都察院拟罪以请  上曰忠胜同事不和互相讦奏难以再任各纳米完日忠回本都司带俸差操胜取回京令司礼监处治
　　○乙巳命提督仓场户部左侍郎秦民悦管部事升巡抚  苏松等处都察院左副都御史佀钟为户部右侍郎提督仓场工部右侍郎徐贯为本部左侍郎巡抚湖广右副都御史谢绶为工部右侍郎
　　○云南顺宁府四川马湖府平夷等长官司广西思明府上石西州官吏头目俱朝觐后期吏部请治罪宥之
　　○改湖广宜城县鄢城马驿为水马驿并以苏家湖驿归之从抚治都御史王道议也
　　○弗提卫都督答只禄亦把哈及呕罕河卫都督尚古各来贡赐宴并衣服彩叚等物有差三人复各陈父祖以来多效劳边塞乞加赏赉命赐答只禄蟒衣亦把哈及尚古金带冠帽各一事○襄王祐材之妃父前襄阳县主簿井海与义男王福怙宠骄纵淫人妇女夺人财物复以事诱王棰杀十一人与仪卫副王信承奉阎德等同恶相济事闻命所司按问王具＜锍-釒＞请罪  上曰王听人左使棰杀人命数多有违  祖训本当重治既自陈孤幼失训姑念亲亲曲加宽贷仍降敕切责井海等主谋拨置情犯深重姑免死发广东神电卫王福及王信发海南卫俱充军家属随住阎德等巡按御史逮问如律
　　○丙午建州左等卫野人女直都督等官脱罗等来贡赐宴并衣服彩叚等物有差
　　○丁未吏科都给事王质监察御史欧阳复等各上＜锍-釒＞言今年吏部考察诸司官如四川布政使沈纯山西参政王臣云南副使罗九鼎顺德府知府林恭俱宜退而未退者广东参政詹雨王鼎四川佥事杨宣狭西苑马寺少卿米禄东昌府知府赵琮俱已退而复留者请并行黜罢以惬公论  上命吏部仍具各官实迹以闻
　　○遣户部左侍郎秦民悦祭太仓之神
　　○遣顺天府官祭宋丞相文天祥
　　○戊申再宴土鲁番等使臣写亦满速儿等及哈密等使臣写亦虎仙等仍遣官伴送途次宴待如例
　　○己酉襄府枣阳王见沔薨王安穆王庶长子母夫人陈氏天顺八年生成化十年封镇国将军十六年袭封枣阳王至是薨年三十讣闻辍朝一日赐祭葬如制谥曰僖顺○兵部主事欧钲言军政六事一清军伍谓  祖宗开国之初每卫设军不下三四千人百余年来逃亡过半皆因簿籍无稽吏缘为奸姓名乡贯俱不可考宜令清军监察御史逐一查明别造新册以备屡省一操官军谓  祖宗立法卫所相属四时训练使之耐寒暑习劳苦近来掌印领操等官苟且玩愒习为故常或纵之归休或役之私用演武厅将台鞠为蔬园卒有不虞何以备御宣行巡抚巡按及分巡分守守备官每遇应操之期按临校试勤者有赏惰者有罚以期成效一修城池谓良乡涿州在京师肘腋止有土城而无石郭正统末年北虏深入如蹈无人之境方今无事之时宜豫为之计一支月粮谓  祖宗之时徵调南北直隶河南山东各卫所官军于京营操备在途之日给与口粮使足其所欲而忘怀土之私近因仓库空虚是法遂废宜复其旧一选贤能谓近来将匪其人武备渐弛间有任使无可裁择乞命本部于听选并各卫见任额内简其可用者移而用之一修军器谓武库所藏兵仗已经五六十年岁久而坏宜令所在有司以时省视修补每遇三秋给与军士教试命所司知之
　　○庚戌初唐王芝址禄米本色三千石俱给粟米后改给粳米四百石至是复加粳米六百石并两淮运司岁给盐十引俱从王请也
　　○辛亥山西镇巡官奉旨查勘革任参将王昇私占偏头等关地四百八顷有奇官房五百六十余间奏上就乞于地内拨二十六顷与新任参将养廉三十六顷分偏头鴈门代州三守备官余地及私占房屋尽入官徵地租房价以资公用从之
　　○命贵州都司署都指挥佥事桑盛之子本代原职永宁卫指挥使
　　○命贵州都司所属卫所指挥千百户等官及总小旗纳米免比试并枪以征剿苗贼急缺粮饷从巡视都御史邓廷赞奏也
　　○巡按山东监察御史李善奏臣见辽东边墙正统二年始立自后三卫夷人假以放牧潜入河套间行剽掠且边墙阻辽河为固濒河之地延垒八百余里土脉鹻卤秋修春颓动费巨万夏旱水浅不及马腹冬寒冰冻如履平地所在城堡畏贼深入遂将良田数千万顷弃而不佃况道路低洼每遇雨水泥泞不通倘开原有警则锦义广宁之兵不过遥望浩叹而已臣询之故老云有陆行旧路自广宁抵开原约三百余里兼程不二日可到地形高阜土脉滋润有古显州城池遗址犹存为今之计莫若开旧路展筑边墙起广宁棋盘山直抵开原平顶山移分守八百里之兵聚守三百里之地以锦义为西路广宁为中路辽阳为东路开原为北路四路声势相接一路有警则三路之兵分投应援如常山之蛇首尾相应如是则暂劳永逸而九重无东顾之忧矣＜锍-釒＞奏命所司知之
　　○甲寅  景皇帝忌辰遣仪宾杨淳祭陵寝
　　○吏部奉诏查开国功臣常遇春玄孙复李文忠玄孙璇邓愈五世孙炳汤和六世孙绍宗皆其的派奏上  上曰报功之典古今所重我  皇祖佐命元勋皆已配飨庙廷独其子孙乃泯灭无闻朕用恻然特下诏求之今既得复等可令为世袭指挥使各铨注附近祖茔卫分以便奉祀
　　○兵部尚书马文升奏比来山东等处旱涝为灾伏望  皇上节财用以隆俭德开言路以来直谏则诚通于天和气自应雨旸时若年榖登而民生遂矣仍乞所司亲诣岳镇海渎之神虔诚致祭以昭  皇上忧民之意命下其奏于所司
　　○丙辰以水灾免南京沈阳右等三十九卫弘治四年屯粮六万四千三百四十石有奇
　　○丁巳广西太平府利州等州田州府归德等州并上林长官司上林县等处各遣官族人等朝觐后期俱减半给赏如例
　　○命运太仓银二万两于辽东以备军饷从巡抚都御史奏也
