<!-- { "loadSidebar": true } -->
　　○升河南按察司按察使张鼎为都察院右佥都御史巡抚直隶保定等六府六府旧设巡抚都御史一员其后取回别用事无统纪盗贼滋炽都察院以为言故有是命赐之敕曰今命尔巡抚保定等六府兼提督紫荆等关前项地方州县数多赋役繁重又邻近山西往时尝有达贼声息即今又盗贼生发截路劫人至为紧要尔于无事之时宜操练军马修理城池抚安军民禁革奸弊扶植良善摧抑强暴均平徭役俾民依时耕歛东西二路选委官员调遣官军民壮遇有强贼设法擒捕务令尽绝一应税粮屯种预备等仓粮尤须加意积蓄紫荆倒马一带关口严督守备等官毋得私役军士缺人防守隘口墩台当铲削者铲削当砌筑者砌筑与夫官军舍余马匹器械一切防御等事悉在综理齐备禁人砍伐山木毋致道路疏通有警之时即分遣该管官员抚安居民达官舍余责令本管官安辑抚谕毋令紏合成群劫掠村落一切保障事宜听尔便宜处置有司官廉能干济者量加奖劝贪酷不才者从公黜罚军民人等词讼即与受理军职及文职五品以上有犯奏闻区处其余径问或发巡按御史究治权豪势要之人侵占民田盗卖并兠揽粮草沮挠军务者具奏处治其余边情传报当会议者须与守备巡关巡按官员公同计议而行事有与巡抚顺天等府都御史计议者亦同议处毋得偏执己见有乖事体尔为宪臣受兹委托须持廉秉公振肃风纪严切行事必使官吏畏威军民怀惠关口严固庶副委托如违责有所归其勉之慎之故谕
　　○癸酉设  茂陵祠祭署除奉祀祀丞各一员
　　○命宁府乐安王奠垒复全支禄米如旧以王在成化中尝因事革禄米三之一也
　　○命如旧例故□未关引盐无子者许其父母妻孙及亲兄弟代支而其无子者父母妻孙兄弟累有奏愬故也
　　○甲戌辽府桂东郡主卒赐祭葬如故
　　○吏部奉诏例＜锍-釒＞上给事中御史因言事及公错诖误特旨降调者二十四人内李鸾何珖陈经吴淑周蕃刘瓒钱承德张瓒张晟张锐陈遵毅李政刘俊十三人俱调除外任者于诏例应各升一级张雄刘清蒋昺汪舜民王坦李延寿周洪赵璧八人俱降除外任者于诏例应对原品调任又张海杨守随罗璟三人俱才识超卓于诏例应量才举用其他降调之中亦有才识超卓者请如例各量才举用从之
　　○命南京中军都督府管事平江伯陈锐提督神机营
　　○太仆寺卿李温奏旧制每年备用马二万匹本寺七分南京太仆寺三分责限角□羊京转发顺天府所属州县寄餋近来倒失数多陪偿不给徒费民财无益国用今顺天府见在寄养马及本寺收贮马价银暂可济用乞将元年该派备用本色马不必角□羊京但依数拣选暂且存留本处饲养以听调取从之
　　○乙亥降山西按察司按察使雍泰为湖广布政司右参政泰尝以事挞知府尹珍珍因奏泰酷刑致伤人命为多有旨逮问狱具谓人命皆因公比之贪酷者不同且犯在革前  上仍命降一级调用
　　○南京工部请设主事一员管镇江至九江沿江芦洲命本部简司属一员奉敕理之官不必增设于是工部奏差其属郎中毛科赐之敕曰南京自镇江至九江一带俱有芦洲近江州县并巡检司每年斫办本色芦柴及折收银两角□羊送南京工部烧造买办应用已有定额洲场年久坍涨不一或因淤塞而新生或因移徙而重出多被富豪军民人等占为己业又或投献官豪势要之家以一包十恣意霸占而旧额洲场日见侵削所在有司因而交通富民阿顺势要怠惰不理甚至不复取芦于洲但科民陪偿又有不近大江县分原无芦洲处所亦一概科取积弊多端以致小民受害连年告讦不已国课亏少遇有南京工部烧造修理等项工程紧急未免拘并各该铺行窑头人等揭借应用累及无辜今特命尔不妨司事提督清理沿江一带芦洲禁约富豪军民人等及官豪势要之家强占侵夺有司科扰小民之弊旧额洲场如有坍塌即将新佃柴课依数辏补本处旧额见存或有新生别洲许令拨补附近坍塌之数俱要丈量明白令各该府州县具造文册申缴该部及存留本处备照其余一应积弊敕不该载者悉照本部所奏而行所在府州县官员人等敢有故违不遵六部以下听尔径自提问五品以上及军职参奏处治尔受兹委任尤须持廉秉公毋暴毋刻俾事妥民安国课不亏斯为尔能如或纤毫不谨以致扰人坏事事发一体治罪不宥故敕
　　○丙子以视学取孔颜孟三氏子孙至京陪祀
　　○升致仕浙江道监察御史强珍南京刑部员外郎林俊广西按察司佥事萧苍俱为按察司副使珍山东俊苍云南
　　○浙江按察司佥事曹时中丁忧服阕复除云南按察司
　　○巡抚江西都察院右副都御史李昂乞致仕不允
　　○工科给事中王敞言三事一间住指挥同知许宁公廉勇敢累立战功虽经败衄才实可任宜加录用使图自新一两京坐营掌号把总官缺宜先以武学成材送营者补用次及见操官其狥私滥举者听科道官紏劾一狭西宝鸡县黄坝驿多系连云栈以里地方驿传废弛宜于各驿添拨人马令俱如宝鸡在城驿数近北者于西安凤翔近南者于汉中府所属编佥其军站民站并设者并之下兵部覆奏  上曰许宁大同失机事大已降级闲住尔等复欲举用待有应用处以闻毋得轻易余如议行之
　　○戊寅升河南按察司副使张文昭为本司按察使狭西副使杨徽为山西按察使户部郎中陈清湖广郧阳府知府钟蕃为布政司左参政清山西蕃贵州陕西右参议郑铭工部郎中洪汉为右参政铭本司汉广西
　　○命山西布政司右参议王盛总督粮储赐之敕曰比闻山西所属递年拖欠粮草数多王府及各卫所禄米俸粮拨给不足预备仓全无蓄积饥民无以赈济而管粮官多有受贿纵容粮里书筭人等弊多端兼以所在军卫刁蹬官舍旗军包揽挟制不肯上纳以致粮草往往拖欠而所收者尤多亏拆究其所以盖由无官专管故也今命尔专一提督禁革奸弊其府州县管粮官并提调正官如有摧徵违限及纵容各仓官攒通同势豪军民人等作毙者事发干碍军职并文职五品以上参奏逮问其五品以下听尔径送本司理问尔受兹专委须夙夜尽心廉谨自持催督以时出纳惟公俾粮储足用民不告劳斯称朕委任之意
　　○己卯先是监察御史陈璧劾保国公朱永奸贪久著襄城伯李瑾谋勇无闻而付以大将之权左都督范瑾屡战屡北失机坏事而昏夜乞哀营求复用斯三人者身既不正何以帅人各边将士又有甚于此者姑以耳目所及者言之成化二十一年席英王永二剽贼耳出入京城如蹈无人之境未闻将士有能擒获之者成化二十三年广宁伯刘璇都督陈瑛卫护  梓宫军机不密致无赖之徒入队杀人甲卒环视莫敢谁何及今罪人未获况今边方之兵未撤丑虏之心尚骄而兵备废弛如此可不惧哉宜治刘璇辈不密之罪罢朱永辈匪材之权以为武臣之戒仍敕兵部公同内阁及九卿科道官将京营边将量其材力功过具实＜锍-釒＞闻仍申役占之条慎练习之法则将士得人而兵武益振矣＜锍-釒＞入  上命兵部议处刘璇等及选将士以闻仍饬永等勉尽所职至是兵部议以内阁大臣例不预议今宜会应议群臣于新任及经劾存留将官量为斟酌取自  上裁刘璇陈瑛当事失机宜以法论团练点闸之法仍宜严饬  上曰所言皆是存留未久者免再会议刘璇陈瑛纪律不严法当究治姑从轻各停俸三月
　　○命宁化王府仪宾俞淮革职为民淮通贼之妻又与之同谋而分其财事觉有司论罪应死武兴郡君上奏申理上特宥其死而黜之
　　○下四川都司署都指挥佥事曹宗于狱坐匿逃军为奴也
　　○庚辰授进士马政刘良朱绶郑宗载范绅胡承祝福纪镛陈端黄玄龄为翰林院检讨教官徐用彭美李镗周政万纶刘琏汪成马能杨埙董嘉言为翰林院侍诏监生刘儆冯绖丘永董森李仪杨本清阎璟王士衡王璲夏綗为中书舍人先是  上以兴王等王将出阁读书命吏部选教读等官吏部拟上政等故有是命
　　○免徵云南黑琅二井盐课司各年盐课三万六十六引有奇以水灾故也
　　○都察院左都御史马文升等言近年风俗奢僣深害治道请申明  太祖旧制通行在京巡城及在外巡按御史究治命出禁约违者罪之
　　○辛巳巡抚贵州都察院右副都御史孔镛乞致仕不允
　　○江西镇巡等官奏获信豊等县强贼首恶杨九隆等百十二名同恶陈明林等百六十七名命刑部选差郎中一员往会镇守巡抚官鞫审首恶者即处决枭示众同恶者免死重杖一百边卫充军其有称冤者与原审被获情由奏闻区处
　　○南京工部奏欲将抚湖抽分厂角□羊京银暂借二年以给还铺行赊过物料银价及将南京各局变卖朽烂竹木价银存留本部买料应用工部覆议从之○壬午先是六科十三道官交章劾奏安顺伯薛珤永顺伯薛勋右都督范瑾都督同知白全李俊镇守辽东都督同知缑谦镇守狭西都督同知白＜王已＞协守大同都督同知刘宁都督佥事杨昇王勇大同游击将军都督佥事董昇协守宁夏署都  挥同知刘文协守延绥都指挥佥事陈云分守宁夏西路都指挥佥事蔡英分守辽阳都指挥佥事韩斌等不职  上曰尔等所言皆是但将材难得其令兵部会各部三法司堂上官评议有可取者姑留供事今后将官有缺须会府部三法司并科道官从公推举于是廷臣议谓缑谦刘宁陈云韩斌董昇犹可边方管事范瑾白玘犹可衙门管事薛珤李俊可仍旧坐营珤罢掌府军前卫事白全可令闲住薛勋王勇杨昇可令历练以听推用刘文蔡英可令养病俱从之
　　○癸未吏部奉诏例＜锍-釒＞上文职因缉访诖误调任致仕者十七人刘淳彭网邵贤原任员外郎调知州董序高鉴张昹石巍赵明苏章佟珍原任主事调通判杨士儆原任中书舍人调卫经历朱绅郑宏刘绅原任郎中降知州董宁原任员外郎降通判焦芳原任学士降州同知黄杰原任府丞降府同知  上曰各官既被缉访诖误九年已满者照例升用降给者复原品调别任余俱改除近地
　　○甲申遣太监蔡用往广西访取  孝穆皇太后亲属仍敕总镇两广太监韦眷总督军务巡抚右都御史宋旻总兵官安远侯柳景并镇守广西太监刘曰□永巡按监察御史都布按三司等官曰今特命太监蔡用会同尔等计议除尔眷等各守地方尔旻及巡按御史三司掌印官即随同去平乐府贺县督委官员拘取本县桂岭乡迎恩里龙堂村耆老人等到官询访  孝穆皇太后宗支的有无见在果有存者尔用等即差的当人员将当房家小起拨船只人夫应付廪给口粮沿途照管来京毋或疏虞此实重事毋纵容下人狥私受嘱将异姓外族军民人等冒报顶补紊乱宗姓亦不许指此为由惊扰人民其慎之慎之故敕
