<!-- { "loadSidebar": true } -->
　　○兵科给事中张弘至奏  陛下临御以来一纪于兹仰惟初政风动四方著在诏令见之行事近岁渐觉纷更昔为不可今复是之昔所裁革今复行之揆厥所由殆必有故臣不敢远引古先惟近取于  陛下之初政谨掇八事以献臣惟登极之初裁革传奉官五百余员何近年来寖复举行如匠官张广宁等一次传升至一百二十余员少卿李纶指挥张＜王已＞等两次传升至一百八十余员虚糜禄俸滥污名器此与初政异者一也登极之初首黜异端迸逐番僧佛子追斩妖僧何近年来斋醮不绝糜费万计此与初政异者二也登极之初去邪无疑如大学士万安吏部尚书李裕朝弹夕黜乾断凛然何近年来有被劾数十＜锍-釒＞如礼部尚书徐琼等  陛下犹赐优容政务废弛物惰阏塞此与初政异者三也登极之初  圣旨有曰朕有大政当召府部大臣面议何近年来未闻延召君臣道隔治体不张此与初政异者四也登极之初取回添设镇守烧造诸内臣实苏民困何近年来渐复差遣已回者不久复去裁革者又复重添生事扰民莫此为甚此与初政异者五也登极之初慎重诏旨虽左右近幸不敢轻为奏扰何近年来陈情乞恩者率令所司看详闻奏及所司奏有窒碍者  圣断又复准行幸门一开夤缘无忌此与初政异者六也登极之初兵部申明旧制令该科存记后有妄比事例夤缘乞升者指实奏闻处治何近年来乞升者相继如梁玺等八员升署都指挥佥事郭鋐升都督同知已经参奏未蒙采纳恩幸布路名器日轻此与初政异者七也登极之初光禄寺备办供应尚见节约复有诏旨悉从减省何近年来每多增添不闻裁抑动辄那借太仓银赊取铺户物料糜费浩繁此与初政异者八也凡此皆  陛下已行者乞敕该衙门厘正举行务臻实治特在  陛下心身一转移之间耳＜锍-釒＞入下所司知之
　　○赐锦衣卫故带俸达官指挥使等官仝原等十一人祭并棺木如例
　　○壬子立春顺天府官进春  上御奉天殿受之文武群臣行庆贺礼复诣文华殿进春于  皇太子群臣行礼如仪
　　○敕湔除在京文武官过名仍命法司移文于在外诸司
　　○以旱灾免浙江太平县秋粮八千三百七十四石松门等卫屯粮七百六十九石各有奇
　　○安远侯柳景既乞恩得复爵闲住及复禄米三之一至是再乞复全禄户部议不可命复其半
　　○命金吾左卫带俸都指挥佥事顾玺之子铎代原职指挥使
　　○甲寅以岁暮祫祭遣驸马都尉蔡震告  太庙游泰告  懿祖皇帝
　　○巡抚宁夏都御史王珣等奏宁夏地方孤悬河西密迩虏巢所赖贺兰山黄河为之险阻山下隘口虏所出没正当设兵按伏然苦于无水军马多在僻处就水贼入不知比得报追截贼已出境故边民常被寇钞不敢耕牧臣闻本边旧有古渠三道东为汉渠中为唐渠今见通水利可为守御惟西一渠逼在山下首尾三百余里渠两岸高峻中广二十余丈相传亦汉唐旧渠故道虽存已多淤塞请发卒相地势循故渠＜锍-釒＞凿成河引水下流修筑东岸积土如山斩削如墙山口要害各设营堡即掣各军马于沿河堡内按伏以遏贼冲保障地方令军民耕种其中稍赋之以益边储请出京帑银三万两并借支灵州盐司五六年盐课之直以给其费兵部覆奏请以来年二八月兴役从之
　　○乙卯祫祭  太庙
　　○遣太常寺官祭五祀之神
　　○遣旗手卫官祭旗纛之神
　　○巡按狭西监察御史王宪言国家于河州等处设茶马司收茶以易番马大得制御之道比来抚臣建议从权开中粮茶遂令私茶难禁而易马不利今关辅岁矟稔而粮茶未见其益秪见其弊请自今停粮茶之例异时或有兵荒当更图之户部议覆  上曰粮茶既有误易马其停之
　　○朝鲜国王李＜忄隆＞奏本国人屡有违禁下海者因逃住海岛不归复诱引军民渐至滋蔓乞许本国自遣人搜刷还国若系上国地方者请敕令官司搜发处分于是辽东守臣亦奏近海军民或有逃聚海岛者请及时逐散下兵部议谓宜如所奏从之
　　○是岁天下户一千三十万六千二百八十五户口五千八十二万七千五百六十八口田八百二十六万八千九百八十七顷田赋米一千九百六十九万八千六百九十八石五斗四升麦八百八十七万九千八百六十七石八斗九升丝三万六千七百零三斤七两五钱绵一百六十五万二千九百四十六斤五两三钱绢一十七万八千六百九十七疋三尺四寸五分布一百一十五万一千七百七十九疋三丈一寸三分绵花一十三万一千二百斤草三千九百八十八万九千七百包束户口钞八千八百四十二万六千九百八十二贯杂课钞共七千三百九十二万七千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千八百九十五顷九亩子粒二百九十三万九千四百七十石金银课共三万一千九百二十两水银二百二十九斤朱砂四十六斤八两儧运粮四百万石各处运纳米麦共一千五百二万一千七十五石四斗一合三勺四抄一撮七粟六粒减免税粮九百九十九万五千六百八十七石四斗草八百九十四万五千六百束
　　大明孝宗敬皇帝实录卷之一百五十七终
明孝宗敬皇帝实录卷之一百五十八
　　弘治十三年正月丙辰朔正旦节遣驸马都尉马诚崔元分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼复诣文华殿朝贺  皇太子  太皇太后  皇太后  皇后俱免命妇朝贺
　　○丁巳文武群臣朝亲王于奉天门东廊
　　○戊午  宣宗章皇帝忌辰  上祭  奉先殿遣驸马都尉马诚祭  景陵
　　○赐寿王四川保宁府田四百三顷有奇
　　○命故锦衣卫署都指挥佥事沐详庶长子崧袭其高祖昂原职云南左卫指挥佥事次子岳袭其曾祖僖原职南京锦衣卫副千户初兵部拟今黔国公昆承昂职详子承僖职至是昆已袭公爵故二职皆详子袭云
　　○己未复前守备阳和城都指挥佥事刘英为指挥使带俸差操初英以失机罪当充军降指挥同知至是上＜锍-釒＞自陈兵部覆奏以英罪不当末减内批特许复指挥使
　　○庚申光禄寺以庆成宴群臣多失仪奏下礼部议与宴百官一概令自收馔殊非  祖宗锡宴优待之意而于古使人归俎之礼不合宜仍旧令办事官吏人等代收但量带一二人而已其宴于殿内者亦仍旧令厨人代收其所带官吏人等各衙门俱用印信手本送守午门内外官军处点入奉天殿前东西丹墀宴毕收讫同出各官不许搀越坐次谈论喧哗并未毕先起收馔及本部看宴簮花官吏监生亦各宜钤束不许夹带混扰违者俱听紏仪监察御史等官紏举如该宴官后有事故许令开报本部行光禄寺扣席免致余剩以后俱准此例行从之
　　○辛酉孟春享  太庙
　　○遣内官祭司户之神
　　○壬戌以大祀  天地  上御奉天殿誓戒文武群臣致斋三日
　　○昏刻火星犯天阴南第一星
　　○癸亥传旨升工部营缮所所副一人文思院大使三人副使六人皮作局副使二十人皆尚衣监供事者也
　　○乙丑大祀  天于南郊  上还宫谒  太皇太后  皇太后出御奉天殿文武群臣行庆成礼
　　○丙寅以大祀礼成  上御奉天殿大宴文武群臣及四夷朝使
　　○丁卯以上元节赐文武群臣假十日
　　○工部尚书徐贯等言近岁织造改样纻丝纱罗等数至万计工未就绪今又令苏杭等府织各色花样一千五百余疋每疋价银有多至四五十两者奇巧过多费用不赀  皇上敬天勤民崇尚俭朴必无此事盖由司其事者先意开导以为希宠之地而不恤百姓之艰难奢靡之害政故也况近年以来上天示戒不一此正  皇上侧身修行子惠困穷之时岂宜复有此举伏望断自  宸衷不惑群议凡前项织造一切停免天下幸甚不允
　　○戊辰都御史顾佐奉命勘事还自辽东奏称总兵官李果太监任良都御史张玉令亲信总旗鲁麟等转督锦州义州备御官鲁勋王玺计诱泰宁夷人入给盐米因以醉取之斩首二百六十九人继又转督宁远守备官崔鉴镇夷守备官鲁祥镇静堡提调官钱英俱用鲁勋之策斩首四十四人事下兵部议以果等素无镇御之略而以诈取藩篱之夷是失向化之心请正其法  上曰勋等罪宜重治但事无证佐又干人众姑从轻处治勋及王玺鲁麟各降一级带俸差操杲良玉降敕切责余俱免追究其升赏事俱置不行
　　○夜月犯鬼宿东北星
　　○庚午上元节免宴
　　○壬申  英宗睿皇帝忌辰  上祭  奉先殿遣驸马都尉蔡震祭  裕陵
　　○是日监察御史丁餋浩误著锦衣而侍班监察御史于茂王鼎鸿胪寺序班王儒失于紏举俱下锦衣卫狱赎杖还职
　　○甲戌朝鲜国王李＜忄隆＞遣陪臣工曹判书金永贞等奉表笺方物来贺正旦节赐宴并彩叚衣服等物有差
　　○丙子时有旨命尚衣监太监赵荣监督通州仓户部尚书周经等言本部前奉登极诏旨令各处管粮内外官员自天顺元年以后添设可并省者俱取回别用弘治十年又以言官奏令各仓场管事内官见在者姑留以后仍照诏例减革天下相传以为美事讵意近日京通二仓总督监督添至五六员役占馈送科索不胜其扰乞如前旨裁革以俟有缺再补  上曰各官既已差用姑置之以后止许设总督二员京通监督各三员著为令
　　○丁丑升贵州按察司佥事罗昕监察御史刘绅俱为按察司副使昕广西绅山东
　　○修顺天府儒学
　　○大同守臣奏部内战马以灾死者三千八百余匹命以太仆马二千匹往给之
