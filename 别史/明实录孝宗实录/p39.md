<!-- { "loadSidebar": true } -->
　　○礼部奏去岁  宪宗皇帝神主升祔  懿祖皇帝神主奉桃而岁暮之裕当合毁庙之主而祭之今者始行岁暮裕祭礼宜遣官预行祭告及改撰祝文并令太常寺至期陈设  懿祖皇帝御座于  太庙正殿之左  熙祖皇帝之上衣冠等物同时陈设祭毕仍旧安奉著为常典从之时久阴不雨监察御史王嵩等因＜锍-釒＞陈脩省五事一谓近自夏秋以来各处奏报灾伤者络绎不绝而湖广四川尤甚各处饥民多流移荆襄等处荆襄地方亦无所仰给若不早为之所恐啸聚为盗乞敕巡抚巡按等官设法赈济安插待岁收之后省令各回原籍凡有救荒良策从宜处置一谓近来法司问过应死重囚既该大理寺详允合律又该多官审录情真此等即当速加显戮以正典刑若中间果有情可矜疑者照例辩问一在京各衙门文武官才德胜任者固有才力不及者亦多司铨衡者不简贤能惟拘资格以致贤否混进乞敕吏兵二部今后文职中有才行超卓者毋拘常格武职中有勇略过人者毋拘门第俱不次擢用一礼部尚书周洪谟令家人揽纳药材多取价值交通盬□侵渔国课万安在日则附之以取荣去日则背之而加谤詹事府少詹事兼翰林院侍读学士程敏政奸叔之妾至生一女夺弟之官致死非命及与乐妇通奸教以诗书贪淫无耻右春坊右庶子兼翰林院侍讲王臣私造牙牌服中娶妾闺门渎乱逼死家人太仆寺卿李温贪名大著士夫耻言乞罢之一诸司职掌载监察御史紏劾百司凡文武大臣百官有司奸邪不职具奏弹劾我  祖宗庙以来诸司官有不公不法监察御史俱尝大班劾奏所以人知警惧自  宪宗末年紏劾之例不行人无忌惮政多缺失乞复旧制以作新庶政奏上得旨周洪谟年老令致仕驰驿去程敏政王臣念旧侍从官亦令致仕李温事无指实对品调外任大班弹劾临时有特旨举行其余俱从之于是李温调苑马寺卿
　　○礼科给事中孙孺陈六事每事之目有三一举贤才以任大事其目曰旌廉吏拔异才奖节义二理财赋以足大用其目曰劝农桑广储蓄节浮费三正典礼以一大统其目曰议典礼立制度正六韵四严兵卫以壮大势其目曰选将才教战士谨边备五审刑狱以公大法其目曰原情弊理冤抑明律意六筑城守以设大险其目曰固城守通漕运保江淮下礼部会议谓其言亦有可行者  上是之孺为人狂诞＜锍-釒＞以经画大计名反覆余年多浮辞不切于事时人传笑之
　　○是日晓刻月犯天樽西星辰刻日晕色青赤又生左右珥色赤黄良久散  庚戌内阁大学士刘吉等言切见  皇上自即位以来纳谏如流求贤若渴留神政务注意经史天下之人晓然皆知  圣心勤政务学绝无玩好之事不意代王为朝廷懿亲不体  皇上忧勤之至意乃以海青来献其为  圣德之累诚非小事何则海青为物不过以供田猎之用无益于国有损于人昔夏禹作训以贻子孙其言曰内作色荒外作禽荒有一于此未或不亡周武王时西旅贡獒召公以为非所当受作书以戒武王曰不作无益害有益不贵异物贱用物民乃足此皆古圣人垂教万世人君之所当取法也漠文帝却千里马史册书之以为美谈  皇上圣明过文帝远甚岂肯受非理之献况今年自冬以来京师久阴不雨川广等处旱灾民饥  皇上劳心焦思又尝训戒百官同加修省臣等祗承德意夙夜怀惭深虑辅导无状罪莫能逃今兹海青虽称至微代王献谄而奉  皇上不察而受之又赐以银两表里诚恐天下之人从此窥见  圣意所在莫不争投所好以希宠利臣等缄默不言死罪莫赎伏望  皇上断自宸衷却还所进海青收回赏赐之物以书报代王曰朕不受献也如此不惟可以绝天下窥伺之心抑又可以贻后世称颂之美则  皇上盛德真可以比隆夏禹周武王彼汉文帝又不足言矣  上深纳之与王书曰朕以凉德嗣承大统深惟  祖宗创业之难夙夜忧勤惟恐弗堪负荷所赖亲王宗室勉竭忠荩匡辅不逮庶少缺失兹者叔祖遣人以海青来献固出盛意但海青为物不过以供田猎之用朕万几之暇惟留心经史讲求政治盘游田猎何敢经意况前诏书已有止贡献之例叔祖何不察而有此举乎诗不云乎人之好我示我周行礼记云私惠不归德君子不自留焉今特归还所献海青专书以报或有忠言谠论时致裨益是所望也惟叔祖亮之
　　○辛亥命楚府故辅国将军均铬多支禄米一百六十石有奇免还官
　　○追录四川茂州斩获番贼功镇守太监刘雅巡抚都御史刘璋右参将都指挥沈运各升一级璋时已升侍郎仍赏纻丝二表里其余官军人等二百五十余人升赏有差
　　○命云南都司故署都指挥佥事胡亮之子莲袭金齿军民指挥使司指挥使
　　○守备永昌都指挥佥事祝启坐虏入寇杀掠人畜下巡按御史逮问拟免杖充军诏启免充军降一级
　　○癸丑赐赵府宛丘县主并仪宾彭璋代府石康郡君并仪宾张进诰命冠服如制
　　○太医院判施钦等奏本院医士医生内外差役繁重乞从优免之例礼部覆奏谓医生差役难以概免御药房医士除本身外免二丁在院医士除本身外免一丁医生止免本身其余并各门别居不系在官应役者俱如例编当夫甲从之
　　○先是广西全州西延杨峒苗贼入湖广零陵县劫掠杀官军兵部请逮治守备都指挥佥事冯缙及永州卫指挥梁玉翟宣衡州卫指挥丁鉴等得旨姑令戴罪俟事宁日奏闻处治
　　○甲寅巡抚山东都御史钱钺等言东昌兖州济南三府人户原领鲁府羊三千一百余只为之饲餋今六十余年纳毛至十余万斤纳羔至六十余万只人户逃亡垂尽而每年一徵毛三年一徵羔为害尚未已下礼部援例覆奏得旨令各办种羊原数还本府护卫并仪卫司军校领餋无重为民患其人户逃亡者官为买补
　　○巡抚云南都察院左佥都御史杨继宗卒字承芳山西阳城县人天顺元年进士授刑部主事升嘉兴知府九载秩满超拜浙江按察使以母丧服阕起为右佥都御史整饬蓟州等处边备兼巡抚顺天等处为治中陈翼讦奏左迁云南按察副使进湖广按察使未几复擢右佥都御史巡抚云南道卒讣闻遣有司致祭继宗廉介峭直人莫敢犯而为政恒便于民其在刑部时悯狱囚多廋死者每时其食饮令三日一栉沐全活甚众在嘉兴惟以一苍头自随有富民怀姓者坐侵盗官绢系狱御史张敩按临日即入狱点囚指问曰是无失主继宗曰朝廷即失主又曰无原告继宗曰知府即原告御史惭而退布按司官行部者事毕即去不敢久留其境既去民怀其善政为立去思碑在浙江宪度甚肃初藩臬诸司所用多取办于民中官镇守者供亿日费万钱继宗一切革去以忧解任时悉取廨舍中器物籍付有司箧中惟书数卷衣数袭而已及为都御史畿内多权贵庄田有侵占民间者夺而还之其风力如此继宗历官中外所至有声而其行事虽未免过当然气节有足尚者晚年誉望校壮日似少减云
　　○狭西都指挥同知孙玺提督山丹操守尝私借仓粮侵用官物又以守备不设致贼入境杀掠数多下巡按御史并问狱上以私借仓粮等罪在革前止坐失机拟免杖谪戍边卫得旨宥之降二级带俸差操
　　○乙卯升江西布政司左参政张琳为本司布政使浙江右参政孙仁为狭西右布政使
　　○兵部奏四川松潘番夷杂处窃掠不常旧有专设巡抚官迩年革去止令腹里都御史兼之今地方多灾恐生他变请增置巡抚官一人专理军务抚治地方从之
　　○时湖广四川灾伤言事者屡以为言户部尚书李敏请量出帑银赈济因条上召□中盐入粟补官赎罪之策并请借贷于蜀府及马湖诸土官以助有司赈济  上从之仍命送太仓银五万两于四川命浙江送折粮银十万两于湖广
　　○丙辰擢进士王洧芮稷涂旦任伦为给事中洧户科稷旦兵科伦刑科
　　○升四川叙州府同知汪奎为成都府知府以巡抚巡按等官交荐之谓奎先由御史升夔州府通判虽序进同知未足以尽其才故也
　　○工部后作房火巡城监察御史马良玉劾郎中李韶巡视不谨并尚书贾俊侍郎陈政钤束不严之罪得旨宥俊及政下韶于锦衣卫狱
　　○丁巳改南京兵部尚书耿裕为礼部尚书令乘传来京
　　○戊午免湖广武昌等卫屯粮五千二百五十石有奇以旱灾故也
　　○赐致仕礼部侍郎杨宣之父封鸿胪寺卿仕能祭从宣请也
　　○己未赐泰府奉国将军诚溵并淑人及辅国将军诚滨诚泐代府辅国将军成鋉成鋡成铲晋府镇国将军奇添辅国将军奇氵□闪表木□速奉国将军奇潽奇澺表槫诰命冠服如制
　　○工部主事陶嵩言国初诚意伯刘基为  太祖高皇帝翊运元勋请如汉宣帝复高祖功臣安帝复光武功臣封爵故事绍封其应嗣子孙以崇报功德不果行○以崇王见泽之奏命司礼监拨与内官二人内使四人使婢令本府自买十人仍贻书与王
　　○命南京留守后卫指挥同知史瑄充左参将分守靖州
　　○命右府带俸右都督马仪坐练武营
　　大明孝宗皇帝实录卷十九终
　明孝宗敬皇帝实录卷之二十
　　弘治元年十一月庚申朔钦天监进弘治二年大统历  上御奉天殿受之给赐文武群臣颁行天下
　　○升太常寺卿掌钦天监事童轩为都察院右副都御史提督松潘等处军务兼理巡抚赐之敕曰四川松潘远在万山之中所管威茂等州叠溪等处与番夷巢穴杂处粮运经行多被阻截往往克减军粮置办酒食布疋犒劳买路而后得进其守备等官不能宣布朝廷威德抚驭无方以致番人轻视聚众劫掠军民攻围关堡近闻四川荒旱军饷缺乏万一戍卒逃散孤城失守地方贻患可为寒心兹以尔才识老成特升宪职前去巡抚兼提督军务督令本处官军修理城池整饬兵备操练军马抚治番夷副总兵参将等官俱听节制尔须审察夷情事势相机而行贼寇生发即督兵剿捕毋令滋蔓前巡抚官所行政绩果有益于军民无扰于番夷者毋事更张或有窒碍不便当更改者亦须酌量审处而改之至于粮饷一事尤为紧要尔先将仓粮见数撙节用度仍与腹里巡抚巡按三司官计议多方设法防护儹运必不得已饥荒不接蛮寨不靖度量本处官军可以摘拨只以护运为名如古移民移粟之计亦可暂为施行然须思虑万全毋或疏失余事有该与各官会议者从长计议不许偏执违拗官军人等犯罪当拏问者拏问当奏请者奏请当量情责罚者责罚及其余庇利军民禁革奸弊之事悉听尔从宜处置尔其钦承之故谕
　　○开设宣府顺圣县○巡抚甘肃都御史罗明言狭西行都司儒学乃河西总会之地甘州等十五卫所子弟皆储养于此今人才日增而贡额与卫学无异乞增贡额为便命视州学例三岁贡二人
　　○裁革直隶太平府采石批验茶引所及应天府溧水县批验茶引盐引二所
　　○增设湖广榖城光化南漳三县抚民捕盗主簿各一员
　　○改襄阳卫竹山守御千户所隶湖广行都司
　　○兵部言在京各营马多耗损请治典守者罪命都指挥佥事支林等一百七十六员各停俸责限买补
　　○左军都督府带俸都督佥事王锴以剩员例取回京奏乞在边随操杀贼许之
　　○辛酉太子少保刑部尚书张蓥丁忧服阕改南京兵部尚书参赞机务太子少保如故
