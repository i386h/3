<!-- { "loadSidebar": true } -->
　　○巡按山东监察御史罗贤言各边镇守等官纵容官舍人等或谋占官私田地而擅役其力或预散未关银布而强取其利及将粗米湿豆插和沙土报中上纳而军马不蒙实惠请严其禁又辽东官军间月支粮银于广宁库在河西者为便而河东十四卫路远不便请分贮粮银于辽阳三库以便支给又金复盖三卫旧令余丁分班采草或纳银二两或采草二车请今后不必分班止令各纳银一两二钱候秋成宦自买草蓄积为便又屯田之弊诸卫所同而宁远尤甚请令巡抚管粮等官先查宁远次及他卫冀不失寓兵于农初意  上俱从之
　　○昏刻客星行至紫微垣西蕃内少辅旁星渐消
　　○旧制武职应袭子孙其未袭之先自已立功升职者有弃小就大之例如己职大于祖职听承袭时开除祖职如祖职大于己职则开除己职故羽林前卫指挥同知李荣子勇正统中应募累功升至指挥同知其长子房既袭祖职勇乞以次子梁袭己职有旨止进房职一级为指挥使至是勇复陈乞谓祖职己职相等非弃小就大兵部覆奏勇欲以子梁袭己职则前无此比若一旦革袭又无以劝后谓宜令梁量袭百户房仍止袭祖职为指挥同知自今指挥应袭子孙立功升职与祖职相同者仿此若祖职己职皆千户次子令为试百户若皆百户则止袭一百户请著为令从之
　　○雍王将至国诣  长陵  献陵  景陵  裕陵  茂陵行礼
　　○乙酉南京刑部右侍郎熊怀乞致仕许之命驰驿以归
　　○丙戌修理  长陵等陵朝房从监察御史杨璋等请也
　　○监察御史王献臣言近者闲住安远侯柳景乞恩朝参得旨俞允景镇守两广时巡抚巡按及科道官劾其欺隐国课剥削军民交通外夷打死军职诸不法事幸赖  皇上明见万里命多官廷鞫罪状明白狱上得旨免死令戴头巾闲住臣民无不悦服为景者正宜感激殊恩闭门悔过苟全性命可也乃不畏国法不恤人言累求复爵致蒙  皇上屈法伸恩仍复侯爵事出望外恩已无涯心犹不足兹复恳求朝参又蒙俞允命下之日人心不协臣惟景贪残不法罪不容诛乃  皇上之所深知而痛恶者今一旦复起侯爵准令朝参似于前旨少异况景素行贪婪设心盖不止此使少假岁月非谋坐营必求管府亦理势所必至况各边将官亦有不法者而景之罪恶尤甚今复使立朝恐幸源一开末流难遏公忠廉慎者因而解体奸贪暴虐愈加不悛甚至缘罪被黜之徒又皆援例求请如此则纪纲法度视同弥文陟罚臧否以为故事将向以治百官而察万民乎伏望断以至公收回成命仍令闲住庶小人警畏而朝纲肃清矣礼部覆奏请如献臣所言  上曰景既准朝参已之
　　○丁亥升南京户部郎中朱荣为狭西苑马寺少卿
　　○土鲁番速坛阿黑麻王遣使臣哈非思等来贡赐宴并彩叚衣服等物有差
　　○四川酉阳宣抚司土民冉通等并保靖永顺二宣慰司彭仕珑彭世麒并奏邑梅副长官杨胜刚父子谋据酉阳结构俊倍等洞长杨广震等号召宋农后溪诸蛮聚兵杀掠茶毒夷民请发兵讨之兵部先据酉阳宣抚冉舜臣奏已遣抚谕发兵至是再议谓酉阳苗蛮溪洞连络易相扇动不蚤为区处恐各洞蜂起卒难剿平请行镇巡官谕之如不听仍如前奏发重庆等卫官军并播州酉阳宣慰司土兵耀武以威之终弗靖则行令湖广守臣发永顺保靖二宣慰司土兵合剿从之
　　○昏刻客星行出紫微垣西番外
　　明孝宗敬皇帝寔录卷之一百五十二
明孝宗敬皇帝实录卷之一百五十三
　　弘治十二年八月戊子朔镇守贵州总兵官东宁伯焦俊奏贵州人才渐盛请自问乡试取士不必附于云南礼部覆奏旧制不可轻改从之
　　○铨注守备靖虏署都指挥佥事曹雄于狭西都司佥书管事
　　○巡按直隶监察御史张纶言真定府抽分厂原系本府委官监督近添差内臣一员督理缘所抽木植岁止万余事易办理乞召还内臣以省劳扰工部覆奏不允
　　○己丑升巡抚江西都察院右副都御史金泽为南京刑部右侍郎
　　○夜客星不见
　　○庚寅山西按察司副使王弁丁忧服阕复除四川按察司○监察御史陈玉言人君之大德有三曰仁曰知曰勇三者不可阙一臣愿  陛下勉修此德久而无失则治化可图尤愿常御经筵虽祁寒大暑不为暂免脱有疑难虗心访问则  圣学有日新之益今新秋天气清爽愿命东宫辅导官日与  太子讲明义理养其德性庶他日临御天下可不劳而理大班弹劾  祖宗以来相传举行当时朝纲振肃国势尊严  陛下即位之初言官尝建议及此命待临时有特旨举行今十有二年特旨夫闻一降恐终于不举奸恶得计非国家之福又今在朝之臣廉正恬退固多鄙薄贪饕者不少愿察其名实而去留之庶士习知所激劝下所司知之
　　○金星昼见于辰位○辛卯吴瑞者广东文昌县人成化中与同乡刘求等十三人于钦州贸易遭风飘至安南海边罗者得之送本国求等俱发屯田以瑞独少宫之弘治十年国王黎灏卒瑞往东津点军得谅山卫军杨三知归路缘山行九日达龙州主头目韦琛家谋告守备官送还琛不欲久之安南国知之恐泄其国事遣探儿持百金为赎琛少之议未决而凭祥州知州李广宁闻之卒兵夺送于分守官都御史邓廷瓒遣送至京礼部请罪琛为边人之戒奖广宁为土官之劝从之瑞送司礼监给役
　　○撒马儿罕地面头目苦力干等遣使臣宰纳阿必丁等来贡赐宴并彩叚衣服等物有差
　　○巡抚保定等府都御史高铨奏居庸关外东西山隘口各有人马可通空阔处所虽在隆庆左右怀来永宁四卫腹里地方然山南山北道路相通外口不密贼入内境人马并进谁能为备请以隆庆卫原拨永宁备御及京操官军二百五十人掣回分拨各口协同守御又紫荆关之险实被巨马河界破若贼据其地我军战守俱非所宜惟有河北三里地势平展可以驻劄下视关城之内强弱虚实动静起伏纤悉莫掩请即其地增筑城堡一座兼拨官守戍事下兵部覆奏从之
　　○壬辰南京老人星见于内位
　　○癸巳升广东左布政使韩邦问为都察院左副都御史巡抚江西
　　○占城国王古来遣王孙沙不登右鲁并使臣偃善挐巴地等来贡赐宴并彩叚衣服等物有差
　　○户部主事陈仁言八事一谓阙里被灾乞君臣上下痛加修省一谓缁黄之流充斥都城锦衣肉食淫荡无制而太常掌祭之秩亦以益流处之非所以崇正道乞别选文学道义之臣以主太常之礼沙汰僧道禁其游荡一谓纳粟监生不许选除教职一谓近来奔兢成风乞斥浮奖退以明示好恶一谓先年以言降调官员乞敕吏部通查俱赐升擢以作敢言之气一谓戚畹势要之家怙宠害人军民嗟怨宜一切禁约一谓禁奢僣自贵近始在内则委之巡视法司在外则责之巡治宪臣凡官豪之侈纵者必治以法一谓凡丧家有饮酒作乐并火化棺椁及年久不葬者请治以不孝之罪下所司知之○虏数入辽东开原境杀掠人畜命逮问都指挥高钦金俊等分守右监丞黄廷仍令戴罪杀贼
　　○甲午户科给事中丛兰言我朝建立衙门惟六部都察院通政司大理寺各分一职不相统属太常寺光禄寺则属礼部太仆寺则属兵部国初至今行移往来名分已定今太常卿崔志端自恃道流能事乃累次奏辩不系礼部统属变乱旧章宜寘于理下所司知之
　　○南京兵部尚书参赞机务张悦以老病乞致仕  上曰卿等德望老成方隆委任乃累以疾恳辞特兹俞允加太子少保赐敕给驿还乡有司月给米二石岁拨人夫四名应用
　　○命运太仓银及河东盐价银各五万两于大同准弘治十二年岁例并补前减免民粮之数
　　○辽府蕲水王豪坴薨王靖和王嫡子母妃秦氏正统十年生成化七年册封至是薨年五十六讣闻辍朝一日赐祭葬如制谥曰安穆
　　○夜月犯天江北苐一星
　　○乙未赐晋府奉国将军奇潩表棚楚府奉国将军显木□啻镇国中尉显槱显柲显木□著诰命冠服如制
　　○升浙江布政司右布政使周孟中为广东左布政使
　　○丙申云南老檛军民宣慰使司应袭舍人招揽章遣头目乃刀等来贡请给赐冠带及金牌信符命回赐招揽章锦叚等物及赐乃刀等彩叚衣服等物如例其金牌信符待袭职后镇巡等官保勘至日给之
　　○礼部尚书徐琼等言昨阙里遇灾已为斯文莫大之变近星光垂异又愈见天心仁爱之切乞随事修省以图销弭  上曰上天示戒朕甚祗惧尔文武百官其各痛加修省务尽职业以共回天意
　　○丁酉  孝慈高皇后忌辰  上祭  奉先殿驸马都尉杨伟承命祭  孝陵
　　○释奠先师孔子遣太子少保兵部尚书兼东阁大学士谢迁行礼
　　○升浙江布政司左参政韩镐为本司右布政使
　　○给汝王两淮食盐岁一千引
　　○戊戌祭  太社  太稷
　　○雍王之国诣  奉先殿行礼
　　○百官赴雍王府行礼
　　○升户部郎中欧信为浙江布政司左参政
　　○辽东守臣奏正月中虏众分道入寇我军御之连三捷先后斩首三百级全胜而归议者以为辽东兵久不振疑其诱杀至是朵颜三卫来贡朝廷遣大通事指挥使杨铭等审之具云今年三月中辽东鲁大人差通事诱泰宁福余两卫头目脱火乃等男妇三百余人到边互市尽掩杀之又领兵出境烧其氊帐车辆死者亲属遂来复讎又人自虏中还者云朵颜三卫遣三百骑与北虏脱罗干等约和谋入寇兵科给事中戴铣上＜锍-釒＞曰朵颜三卫归附已久世受国恩虽驯狎狼虎故性犹存不免常为边患然朝贡之礼不废藩屏之劳亦多在我处之当与制御北虏不同要使之畏威怀德然后为善承平日久边备隳废守臣率多庸劣失机偾事今年正二月间辽东守臣捷音三至上功积三百十八级马畜器械所获无筭据其所奏似有非常之功数十年来仅见此举及今杨铭等审出夷情乃大谬不然臣以捷音之至在正月二月而三卫使臣则言三月诱杀多人月日不同其可疑一也辽东三次报捷而三卫使臣则言同时诱杀其可疑二也二者可疑则诱杀之事宜不足信然以理势反复推之亦有可信者边士疲困素乏锐气往时捐数十百人仅易虏首一二级今斩获若是之多而云我军全胜非缘诱陷何以获此其可信一也凡虏见挫于我由无备耳使其有备我军遇之不敌远甚安有始焉以无备见挫至再至三复以无备见挫引首就戮者乎是或同时诱杀分为三捷以文其奸不然一月之间累捷如此虽古孙吴亦且难之岂李杲之老疾诸镇巡参佐之庸懦而能办此其可信二也辽东兵威久挫同此将卒也胜败勇怯岂能顿殊是或忿其前踬忍于诱杀以掩罪冒功其可信三也捷音初奏流言藉藉但事关重大莫敢谁何今三卫使臣果有是言其可信四也伏望  陛下不以守臣之捷为必是不以虏使之言为必诬不以臣愚之虑为过当议选刚正大臣一人或科道官二三人往按其事果如虏使所言则明正守臣开边结衅之罪寘之重典以谢三卫若虏言虚妄则彼既遭大衄舍怨入骨必思报复宜申饬边臣修城堡精器械集刍粮备车马谨斥堠励士卒以谨备之庶几有备无患兵部覆奏命都察院右副都御史顾佐按核以闻
　　○命锦衣卫管象房事指挥使邵华本卫南镇抚司管事不为例华乃雍王母贵妃之兄子从王请也
　　○己亥雍王之国陛辞  上御奉天门送之如仪
