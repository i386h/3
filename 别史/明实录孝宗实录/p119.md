<!-- { "loadSidebar": true } -->
　　○巡抚山东都御史王霁言臣以所部旱荒奏请赈济自旧岁八月至今岁五月已支给粮二百余万石银五十余万两然济南等处待哺之民尚多请更以布政司见贮赈济银两给之其附近临清德州二处近已有发仓平粜之令今请令先赈济而后平粜许饥民自赴仓受米以归庶可全济户部覆奏布政司见贮银两许令支给二州饥民有远在百里外者如率令赴仓受米则民或有沟壑之虞米亦有屑越之患请令霁等别为议处从之
　　○庚辰录赠礼部尚书杨守陈之孙美璜为国子监生从其请也
　　○辛巳命户部发太仓银买小麦一千三百四十余石送光禄寺供用以补山东布政司今岁免徵之数
　　○壬午赐楚府奉国将军荣潴代府辅国将军成银成鏼成鈅晋府辅国将军奇灛表杋诰命冠服如制
　　○赐代府脩仁郡主并仪宾张应宣宁府绵各郡君并仪宾盛宣诰命冠服如制
　　○改礼部尚书耿裕为吏部尚书
　　○朝鲜国王李娎遣陪臣李谊等来贺  万寿圣节赐宴并彩叚衣服等物有差
　　○云南八百大甸军民宣慰使司宣慰使刀岳整赖遣头目蓝卜等四川朵甘宣慰使司寨官头目答儿坚粲等来朝贡方物赐宴并彩叚等物有差仍回赐刀岳整赖彩叚付蓝卜领给○癸未以黄河水患免河南兰阳仪封考城三县夏税麦四千六百七十余石丝二千六百四十余两秋粮一万一千六百四十余石草一万五千七百余束
　　○初赵府汤阴王见准烝于其父继妃赵氏其弟镇国将军见潲乘醉发其事且詈之见溶等并以他事启赵王赵王以闻命刑部侍郎张锦锦  衣卫指挥使钱通往按得实  上以见准母子灭伦理贻玷  祖宗不可容于天地间敕驸马杨伟往同原勘官并镇巡等官处之死以见潲乘醉詈骂见溶等所启亦有不实俱降敕切责见潲仍革禄米三之一其导见准为恶者各杖一百并家属发辽东边卫充军书谕赵王知之
　　○甲申赐代府石城王庶长子名曰栱棨赵府镇国将军见＜氵联＞庶长子曰祐槅见涤嫡长子曰祐枻沈府灵川王嫡第二子曰勋澻
　　○刑部尚书彭韶复两乞致仕  上曰卿久典刑狱正兹委任岂可以疾遽求休致所辞不允
　　○丙戌户部左侍郎兼都察院右佥都御史吴原还自浙江上巡视赈济事迹凡措置米榖三十一万五千六百九十五石有奇内已用者一十三万四千七百有奇银七万五千七百四两有奇内已用者七千八百二十二两有奇凡济过贫难军民匠灶共二十一万四千八百余人
　　○命直隶山海卫带俸署都指挥佥事苏世英之子忠袭原职指挥佥事
　　○丁亥都察院左佥都御史李介丁忧服阕复除原职
　　○京师大雾四日
　　○戊子  孝庄睿皇后忌辰  上祭  奉先殿遣驸马都尉齐世美祭  裕陵
　　○甘肃镇巡等官太监傅德等奏哈密夷人有自土鲁番来者报速坛阿黑麻紏集虏众牧马北山欲待草青马肥时分为二路直抵甘肃会兵为一攻城抢掠防患之计不可不虑事下兵部覆议谓今走回夷人皆先年被虏者既属土鲁番部下复往来进贡宿留甘肃知我虚实今次所传非阿黑麻故纵之来佯为虚喝以胁赤斤罕束诸番必哈密夷人因本国失守地方难居故造为此言图缓发遣事皆难料但阿黑麻远处西陲贾胡专务买卖少习骑射似不足虑所虑者甘肃孤悬河外止有兰州河桥一路可通往来若此路一阻则转输不通况今北虏部落被瓦剌杀散住牧宁夏贺兰山后恐此后闻风乘隙侵犯庄浪西路兵马卒难应援似为可忧请移文巡视侍郎张海都督缑谦会同镇巡等官令副总兵张怀右参将彭清同心协谋凡可保障守御者事事有备仍将东路各城兵马亦严加整饬仍令狭西镇巡官将狭西并洮河岷三处原选官军委官分领于安定会宁兰州等处驻劄如甘凉有警以狭西官军移向兰州洮河岷官军移向庄浪果肃州警急听张海等调用所在刍糗储＜彳侍＞请移文户部查处以备支用从之
　　○庚寅  孝穆皇太后忌辰  上祭  奉慈殿遣驸马都尉齐世美祭  茂陵
　　○甘肃镇巡等官太监傅德等奏近得兵部移文言凡哈密夷人来奔者送赴苦峪各处夷人亦并散遣毋令散布肃州今五月将终寄住夷人播种已毕计日望秋若遽从发遣纵使量给种粮止可救济目前以后仍前缺食或复逃回肃州或被逆虏扑掠恐彼各怀疑贰因致他虞反堕阿黑麻奸计乞将各夷暂存肃州甘州山丹永昌凉州安住以系其心分散势力以防不测待来春斟酌夷情事势量给种粮发去苦峪住种事下兵部覆奏如德等议从之
　　○辛卯升礼部左侍郎倪岳为本部尚书太常寺卿兼翰林院侍读学士傅瀚为礼部右侍郎
　　○以灾伤免山东济南兖州东昌三府弘治六年官民户口盐钞
　　○户部奏直隶遵化忠义等卫所关营及涿鹿中左等卫官员每岁折俸绢布并钞俱从京库支给往来不便而广平河间等府县岁输折丝绢于京库劳费颇多请以广平府解京绢遵化等三卫存留秋青草俱折徵银收之蓟州库令遵化忠义等卫所关营官员支给河间府解京绢涿鹿等三卫存留秋青草俱折徵银收之涿州库令涿鹿等卫官员支给每绢一疋给银五钱布一疋给银一钱五分钞七贯给银一分著为例从之
　　大明孝宗敬皇帝实录卷之七十七终
明孝宗敬皇帝实录卷之七十八
　　弘治六年七月癸巳朔孟秋享  太庙
　　○遣内官祭司门之神
　　○蜀王申凿薨王定王第三子母次妃王氏天顺三年生成化七年封通江王八年进封蜀王至是薨年三十五讣闻辍朝三日赐祭葬如制谥曰惠
　　○乙未  万寿圣节遣驸马都尉周景游泰告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官告  恭让章皇后陵寝
　　○  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○丙申  仁孝文皇后忌辰  上祭  奉先殿遣驸马都尉周景祭  长陵
　　○丁酉吉王见浚奏乞湖广益阳县税课局课钞户部言国课有限诸王之求请者无穷宜勿许从之
　　○兵部会官议上太仆寺卿彭礼等所陈马政事宜谓自古牧马多在监苑未闻寄养于民间今寄餋马驹岁课无穷而民间户丁生长有限以有限之丁责无穷之驹民困何由而苏请今定种马之额止十万匹岁取驹二万五千匹永为定额不复增添驹存其高壮者以备岁用其不堪者变卖价银贮之太仆寺以俟他用如有物故即令补足遇赦不免是可为久远之计从之
　　○戊戌命羽林前卫带俸故都指挥佥事刘安之侄忠袭为原卫指挥使
　　○己亥南京太仆寺少卿吕＜常心＞言六事一躬俭化伏望  皇上悯念各处灾伤凡服食可省者一切撙节一训戚里乞命翰林院官将三代以来纪传世家及本朝故实所载有关戚里者编集成书使守以为训一重王傅各王府长史必选进士有名望者教授必举人有学行者如各称职一体擢用一起宿学欲将天下在学生员年五十上下有学行者考选入监读书一激贪残乞敕吏部将天下官员不拘品格惟贤是擢其贪污者无得姑息一久委任苏松等处巡抚都御史员缺务推久任南方谙晓土俗者又使之久任庶克有济命所司详议以闻
　　○庚子命以狭西汉中府岁输西安府仓米四千石折银类解布政司准给诸司官俸石折银七钱并发布政司所贮余银令各州县及时籴米以备赈济从巡按御史李鸾奏也
　　○徽王见沛乞河东盐数千引户部言成化中已赐本府两淮盐三百引且盐法旧有定制诸王事体宜一今若从徽王奏后有请者何以拒之不可与从之○辛丑铨注羽林前卫带俸都指挥佥事张英于山西都司管事
　　○壬寅顺天府府尹黄杰奏乞将天下在学食粮四十五岁以上生员查送赴部照正统十二年及天顺六年例收考中试者送监读书不中者发充吏礼部覆议以为四十以上生员自正统十二年奏准考送入监时法度严密冒滥者少至天顺六年考送一次中间年方二三十岁輙自己诈冒而来以致入监生员多至一二万人至今仕途壅塞后因边备救荒又开纳马纳粟纳银等例进监者不下万人以致选法日壅今黄杰又欲奏开前例复启幸门惟知曲循人情不计有乖治理所言窒碍难以准行  上以为然事遂寝
　　○致仕南京太仆寺少卿李应祯卒应祯字贞伯直隶长洲县人举乡试成化元年授中书舍人十四年升南京兵部员外郎二十二年升郎中弘治元年转南京尚宝司卿四年升南京太仆寺少卿致仕卒年六十三赐祭如例应祯性峭介与众寡合好面折人过善楷书为中书舍人时直文华殿有旨命写佛经辞不应且上疏曰闻为天下国家有九经不闻有佛经也于是忤旨廷扑之因罢殿置人以是称之
　　○癸卯  皇太后圣旦  上率亲王上寿命妇朝贺
　　○赐百官宴于午门
　　○赐各王府庆贺官员人等钞币有差
　　○甲辰分守广西右参将都指挥同知欧磐以疾乞致仕  上曰磐久任边方谋勇素著朝廷方将擢任正当勉图事功岂可遽以疾求退所辞不允　○乙巳泰宁等卫都督撒因孛罗遣头目乃剌忽等并都指挥鬼力赤等来贡赐宴并彩叚衣服等物如例
　　○命右军都督府故都督佥事李曰□永之孙宁为锦衣卫带俸指挥使以曰□永子王□□已任尚宝司丞也
　　○丙午命徽王见沛岁支禄米内本色粟米五千石每石折支银四钱五分自今岁始后或值岁有丰歉价有低昂则听巡抚官酌处之
　　○南京通政司左通政郑纪言救荒六事山东荒旱欲处置运粮以济饥民其少壮者发修黄河以就食或招募为兵以补京营之缺止终本身又令府州县官劝谕乡民将无主之地尽下种子以待雨上班官军暂免一次使之耕种苏松浙江等处颇灾其承差等项上纳银两除已赈济外余银尚多合解送户部抵截借之数山东盐运及长芦诸场余积合抵价抵□又言备荒六事大抵欲沙汰文武官及吏典冗员仿常平义仓法以积粟处置江南僧寺田地及荐新品物船支并内外官员私驰驿递者命下其奏于所司
　　○户部覆议兵部尚书马文升所言清理屯田事请移文天下巡抚巡按督同管屯官检核各该卫所屯田凡原额顷亩若干中间被势要占种或顽军盗卖及今清出还官者若干其王府已调护卫遗下屯田被占种者亦俱核实闻奏  上曰屯田国家重事积币年深即行各官逐一清查奏来处置毋得仍前扶同怠忽
　　○靖远伯王宪乞假归原籍葬母许之
　　○刑部具本发审死罪重囚毕通刘玉等通当枭首主事石璧误以枭首坐玉为刑科所劾侍郎戴珊请罪命锦衣卫执璧下镇抚司鞫之珊罚俸一月令失错者改正
　　○丁未中元节遣驸马都尉马诚齐世美分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
