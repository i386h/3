<!-- { "loadSidebar": true } -->
　　○旌表孝子六人节妇九人举人李用监生裴春山西泽州人俱以母丧庐墓三年陈伯宣陈恩江西靖安县人伯宣父母卒相继庐墓六年恩伯宣子也奉伯宣及母曲尽孝养尝剌血和药马宗范直隶开州人监生高惟一福建闽县人俱以父母卒庐墓三年各旌其门曰孝行陈氏山西太原左卫舍人于宣妻汪氏直隶休宁县民程永得妻詹氏广东惠州卫指挥佥事刘祯妻王氏浙江余姚县民邵宏学妻杨氏民史锦妻唐氏直隶苏州卫余丁王昂妻马氏直隶定远县民陈贵妻陈氏湖广岳州卫指挥使朱宣妻赵氏云南后卫指挥使刘润妻俱以少寡守节岁久不渝各旌其门曰节妇
　　○庚申长河西纳龙等寺番僧族秤伯等六人各具方物来贡请袭其师禅师都纲等职从之赐宴并衣服彩叚等物如例
　　○吏部覆奏刑科给事中吴世忠所言请起用致仕尚书王恕何乔新祭酒谢铎餋病侍郎刘大夏学士张元祯检讨陈献章丁忧布政使周瑛归省尚书戴珊并赐故修撰罗伦赠谥铎及元祯已有旨起用余俟  圣裁  上曰丁忧致仕餋病者命巡抚巡按官查勘闻奏已故者置之
　　○南京监察御史张璠奏南京内府甲字等库岁收湖广江西南直隶等处折粮绵苎布揽纳者多弊输纳之民被害而官军不获实惠乞为裁处户部请以弘治十三十四年绵布一疋暂折徵银三钱苎布一疋折银二钱与布兼支以后仍徵本色从之
　　○辛酉  恭让章皇后忌辰遣内官祭陵寝
　　○乙丑  上奉  太皇太后还居清宁宫是日  太皇太后诰谕  皇帝曰予惟自古圣帝明王以孝治天下者必有以隆国家之庆绵  宗社之休历考载籍昭然可见我朝  列圣相承世隆孝德彰示表仪  皇帝圣孝自天克惇  先烈自嗣位以来予享天下之餋盖已有年尊奉之隆承顺之笃在昔罕比乃去年十月回禄为变清宁宫灾  皇帝祗惧震惊不遑寝食躬率皇后皇太子视膳问安勤劬之诚达于颜面孝敬之德格于神人是以中外臣民皆能上体至意奔走服役新宫重建不日告成奉予还居意甚安适予嘉  皇帝之孝不能自已爰叙兹美用宣予怀自今伊始其必诸祥协应百福攸同寿历万年子孙千亿以益弘无疆之祚是予愿也故谕始宫之被灾也  太皇太后暂居于仁寿宫前殿至是宫成  上始奉请复居之
　　○升浙江按察司佥事林廷选为本司副使整饬温处二府兵备兼管分巡事从浙江镇巡官奏也
　　○裁革云南大理府百双基驿
　　○兵部尚书马文升等奏蓟州永平密云喜峰口外洪武间建大宁都司设营州等十余卫又封建宁王以镇之永乐初徙司卫于保定诸内地徙宁王于江西虗其地以处今朵颜等三卫为我藩篱朝贡不绝岁久弗驯渐生寇扰宣德四年宣宗皇帝亲率六师征剿正统九年复命将出征自是虏不能犯弘治初守边官军贪功启衅遂致频年侵寇大约密云境二十四次马兰谷境七次燕河营境十七次密云关外官军逻卒多为虏杀贼皆步入如蹈无人之境恐其久而习玩导虏为患况密迩京师事有大可忧者今守边马步军三万五千余兵既增多不能获一虏以为功请督责镇巡等官各陈守边卫民方略又今宣府大同等边各分为三路镇巡官居中左右参将各守一路而蓟州独不然请令熟计其便并以闻奏从之○虏入宁夏境杀百户一人旗军二十四人伤四十八人掠马八十匹兵部请行巡按监察御史将都指挥以下停俸俟防冬毕按罪闻奏镇巡等官亦请量示罚治  上从之命太监张僴总兵官郭鍧都御史王珣及监枪监丞郝善俱戴罪杀贼鍧珣仍各罚俸一月
　　○升广东广州前卫指挥使刘勋为都指挥佥事仍本卫带俸追录高州等处平贼功也
　　○命锦衣卫故带俸都指挥同知梁瑄之子祐袭原职指挥使
　　○丙寅命妇朝贺  太皇太后于清宁宫
　　○礼部奏冬至节例赐文武百官宴  上命免宴赐以节钱钞
　　○福建泰宁县地震
　　○丁卯冬至节遣驸马都尉蔡震齐世美分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼毕群臣复诣文华殿朝贺  皇太子  太皇太后  皇太后  皇后俱免命妇朝贺
　　○戊辰文武群臣朝亲王于奉天门东廊
　　○安定关居人崔瑾妻王氏一产三子
　　○己巳命广东都司都指挥佥事李敬弟敞袭原职广州右卫指挥同知
　　○壬申命守备郧襄都指挥佥事高昇守备荆瞿荆州卫都指挥佥事聂辅守备郧襄从镇巡等官奏也
　　○直隶昌黎县地震有声如雷
　　○癸酉云南道监察御史萧柯丁忧服阕复除浙江道
　　○升刑部员外郎陈辅为浙江按察司佥事
　　○时都御史顾佐按事辽东久不决而海州卫致仕知县丁矿亦奏镇巡等官李杲任良张玉自知偾事已多无所逃罪乃使都指挥崔鉴王玺鲁勋等以酒食诱虏人入塞掩杀三百余人内男女幼稚胡汉相半恐启引边患自杲等始于是佐方追摄证佐与罪人勘核而人畏鉴等不敢吐实且夷人所愬通事脱朵者查无其人鉴等又扬言于京师谓佐轻信偏执刑逼妄招激变地方佐因请别遣兵部及锦衣卫官各一员偕来参错讯鞫得旨官不必再遣祗令佐从公问理明白奏来处治不许循情偏枉
　　○总督两广都御史邓廷瓒等奏思恩府土官知府岑浚极恶穷凶屡抚不服请就彼起调官军土兵分哨逐捕按问如集兵拒敌相机剿杀并将田州府土官知府岑猛乘此区处以安边境兵部覆奏今广西所在苗贼蜂起自来征讨多藉土官率兵效力今岑浚似有不臣之迹若不剿捕未免益肆凶顽远近效尢贻患非细请驰檄总督等官行广西镇守副总兵欧磐分守参将张麒及三司守巡等官议调官军土兵亲诣思恩摄抚若不服遂行逐捕重按其罪降其府为州若构兵拒命则相机剿杀从之
　　○甲戌初给东宁伯焦俊禄米岁八百石本色三百五十石余皆折色至是俊乞增给下户部议不可命俊禄仍八百石本色折色中半兼支
　　○广西流贼入湖广宝庆长沙武冈新宁等处杀掠兵部请按核都指挥佥事谢文等罪从之
　　○调锦衣卫带俸指挥佥事牛克忠于南京锦衣卫管事○命四川乌思藏朵甘卫都指挥使司都指挥使阿屑领占子阿朵儿袭原职都指挥使
　　○乙亥户部再议前会官所拟乞哀怜等四事一漕运军士原兑运及改兑粮米旧有加耗事例近总督等官请每石再量加耗米佥谓难准所言但军士实困苦请弘治十三年兑改粮米每石暂加耗三升以苏军困一临清州旧设有收钞及收粮主事各一员近巡抚山东都御史拟革其一佥谓二者请仍旧为便一直隶各卫所经历吏目等官月止支俸米一石近巡抚都御史拟比真定等府事例月增一石佥谓待年丰时再议请姑如前议一谓宁夏等卫岁贡土宜红花三千斤岁用种花余丁千三百四十余人且其他劳费不一而足故巡抚都御史拟请免贡止取于河南所进者亦既充用又可移此千三百余人以供操守佥谓所言宜从今请亦如前议  上曰岁办红花仍旧余从所议
　　○升漕运总兵官都督佥事郭鋐为都督同知鋐自陈先任广西副总兵时讨杨峒苗功乞迁职兵部言宜勿许特许之
　　○兵科都给事中于宣等劾奏辽东镇守总兵官都督佥事李杲镇守太监任良巡抚都御史张玉上报辽阳等处被杀掳官军人畜数目与巡按御史张隆所奏不同并劾杲等失机罪状兵科给事中蔚春复劾杲等谋寡力怯失机偾事诱杀虏人冀免罪戾杲及任良贪暴素著杲髀成痼疾张玉束手无策相助匿非军士怨愤久不协附请按治其罪兵部会廷臣议请取杲等还京  上命待顾佐按事报至以闻
　　○丙子赐鲁府信阳王长子健杫诰命冠服如制
　　○赐晋府博罗郡君并仪宾田大绅蜀府合江郡君并仪宾杜廷相鲁府清平郡君并仪宾张溥诰命冠服如制
　　○狭西行都司署都指挥佥事吴英坐守备不设降指挥同知原卫带俸差操
　　○丁丑裁革江西金溪县税课局官一员
　　○给国子监云南贵州四川军民主冬衣如例
　　○旧制军职比试初试再试不中者止许支半俸三试不中者发充军另选户丁袭替又年幼袭职年及二十当赴京比试若违限三年以上者例停俸二年半二年或一年以上者递减有差兵部以汾州卫袭职舍人王凤等四人自其父兄袭职后俱不赴京比试违例已甚请斟酌旧制之意各量降一级以警其余不然亦请照停俸事例稍惩之得旨照违限三年以上例行加停俸半年
　　○命西安后卫指挥使张镐守备阶文以都指挥体统行事
　　○戊寅命镇远卫都指挥佥事荀铠守备武冈
　　○监察御史韩春等奏天道有阴阳犹王者有刑赏王者有赏无刑不能成治化犹天道有春夏无秋冬不能成岁功辽东镇守太监任良总兵官李杲巡抚都御史张玉受阃外之寄任抚安之责蝇营狗苟虎噬狼贪或货利是殖而诛求无艺或谋勇无闻而战守失利或风纪不扬而政务纵弛况诱杀虏众大开边衅以致黠虏报复地方伤残匿败报捷欺罔不忠揆厥所为宜服上刑近日言者屡白其罪下廷臣集议谓其不职法当取回待罪中外之论谓必置此辈于法讵意迟回数日尚获宽诏假以期日良等何为而得此哉臣等谨按月令冬月天子是察阿党则罪无有掩蔽今正  陛下察罪用刑之月也良等宜服上刑不讨其罪而又宽假之若是如天命何如治化何夫罪不可纵渐不可长良等既知为胡虏所切齿军民所怨憝公议所不容地方不能久居将复怙恩放浪贪残纵弛殆有甚于旧者诚恐人不堪命肯华即夷导虏南侵辽东之祸方殷而未已也命所司知之
　　○传旨升御用监办事鸿胪寺右少卿李纶为太仆寺少卿寺丞周惠畴万隆俱为本寺少卿中书舍人惠祥为鸿胪寺左寺丞锦衣卫百户赵安姜淮李景方俱为副千户所镇抚胡定及冠带总小旗卢福德等六人俱为百户雷必华等七人俱为所镇抚汤祯为鸿胪寺序班刘福等四人俱工部营缮所所丞李刚等二十四人俱工部文思院副使吴寔等三十九人俱为工部皮作局副使并仍旧办事
　　○监察御史史载德以两淮运司灶丁多逃住邻县豪家致亏盐课请著为令限三月以里许自首免罪否则灶丁窝主同令偿所逋正课灶丁坐本罪窝主发充灶终身里邻知而不举及所司破调不发者皆治罪户部覆奏从之
　　○初虏入宣府张家口杀掠协守都指挥同知韩玉领兵都指挥佥事施忠下巡按御史逮问拟充军  上以其情轻律重俱免充军降一级
　　○夜月犯上相星
　　○己卯郑府丹阳王见淕以父简王及母妃薨生母于氏独居旧宫定省不便请出府第就餋许之
