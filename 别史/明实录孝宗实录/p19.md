<!-- { "loadSidebar": true } -->
　　○命山东都司署都指挥佥事李章之子正袭临清卫指挥同知
　　○乌思藏西天桑加瓦如来大乘法王遣禅师蛇纳藏并各寺寨番僧瞿云寺西天佛子大国师班卓儿藏卜遣禅师桑尔加端竹等灵藏赞善王遣番僧远丹陆竹等来朝谢恩并贡佛像马驼方物赐衣服彩叚钞锭有差仍命领赐法王佛子彩叚归给之
　　○丙午大祀  天地于南郊  上还宫谒  太皇太后  皇太后毕出御奉天殿文武群臣行庆成礼
　　○以上元节赐文武群臣假十日○丁未免庆成宴赐分献陪祀及该宴官胙其四夷朝使仍赐宴于阙左门之东
　　○戊申海西忽石门等卫野人女直都指挥等官凡笼哈等毛怜卫野人女直都指挥等官速失哈等忽兰山等卫女直都指挥等官苦出等野儿定河等卫野人女直都指挥加忽赤等益实左等卫野人女直都督等官三赤哈等速平江等卫女直都指挥亦里巴加等脱伦兀等卫野人都指挥等官撒因哈等各来朝贡马貂皮等物赐宴并衣服彩叚等物有差
　　○己酉立春顺天府官进春  上御奉天殿受之文武群臣公服行礼
　　○庚戍上元节免宴○江西流贼二千余人寇信丰会昌广昌等县广昌县知县庄英御之被害巡按御史王嵩劾所司不能防捕之罪诏宥之令用心防捕
　　○夜月食不及一分免救护
　　○月犯轩辕右角星
　　○壬子  英宗睿皇帝忌辰  上祭奉先殿遣驸马都尉周景祭  裕陵
　　○太子太保兵部尚书余子俊言四事一均选法谓人材之生不以地拘今铨司多以美官私所厚请加会试分南北中三等均任之不得有所偏一广储积谓民田屯田南北科徵皆有定制今皆废弛以致国用不足所在缺乏预备仓粮歛散之法及漕运利弊宜命所司议处一修武备谓北虏拥众近边蛮寇肆掠江西各边斥堠不备神机营提督久虚宜早图之一慎刑罚谓近者知县王浚知府许聪以捕盗受显戮佥事郝志义参政刘瑀以补贼得远谪人皆惜之请复志义瑀官录浚等之子孙  诏所司议处以闻
　　○四川长河西鱼道宁远等宣慰使司征塞(塞阁本抱本作基)等寨都纲头目劄巴言千等杂谷安抚司伽克等寺寨遣刺麻番僧头目松思吉等及西番桑人等族生番族头仓汪肖等来朝贡氆氇等物赐衣服彩叚钞锭有差
　　○户部员外郎毕孝奏往者太监汪直梁芳及侍郎黄景通政李孜省等窃美威权引用奸邪一时廷臣皆畏避而不敢言凡以士气之不振也伏望  皇上鉴此情毙而作新之谗谄者摈斥不用忠言者录用不遗则士气振矣命所司知之
　　○甲寅
　　○礼部请视太学释奠先师孔子命具仪以闻
　　○召致仕太常寺卿童轩掌钦天监事升五品灵台郎高钟为监副先是监副吴昊言轩操履端方兼究天文历数乞敕吏部行取总理监事以启迪后进故有是命
　　○升贵州布政司左参政郑时为都察院左副都御史抚治勋阳等处时先任右副都御史巡抚狭西以事降参政至是吏部言其才可用故有是命
　　○户部言河南岁额秋粮一百七十六万九千六百余石内会起运上供及给选者一百二十五万四千五百余石所司近以地方水灾奏免数多今计起运数内尚少五十一万余石宜令所司于一应内有徵粮草内先尽起运之数仍于该免数内酌量灾之轻重加徵三之一以备存留支用如不敷再设法区处从之
　　○监察御史汤鼐言我  太祖高皇帝钦定大诰大明律令稽古定制教民榜马政条例等书又敕礼部＜锍-釒＞其节要定为条例榜谕天下而承平日久法玩弊滋风宪不能申明有司不知遵守以致政教废弛风俗败坏甚至  皇上新布诏条亦未闻有举而行之者请申明旧例有仍前玩视者罪之礼部尚书周洪谟治家无法党附权臣方其盛时曲为佞谀及其失势显奏诋排右侍郎倪岳急于功名昵近权要太监黄赐母丧衰服送葬徒步柩前左侍郎张悦前为佥都御史身服马尾衬裙以表式百僚之人为市井浮华之餙南京兵部尚书马文升身任兵曹连姻武职奉命出镇纵子奢淫少傅刘吉与万安尹直同一奸贪直安斥去而吉与丘浚进官恬然受之不以为异请大明黜陟以示劝惩又劾太监萧敬李荣请明正其罪因荐谪降进士李文祥敖毓元堪任科道请还之于朝＜锍-釒＞入  上曰申明旧典事其令所司举行今后有用马尾服饰者令锦衣卫缉捕余皆泛言不允
　　○乙卯赐秦府临潼王庶第二子名曰秉椟镇国将军公镬嫡第六子曰诚沬
　　○改南京户部尚书王＜亻与＞为南京吏部尚书南京工部尚书黎淳为南京礼部尚书
　　○升狭西临潼县知县徐镛为直隶淮安府知府云南姚州判官刘昂为四川叙州府知府
　　○朝鲜国来贡陪臣有没于通州者礼部以闻命传送归国
　　○先是遣科道官给赏守边官军户部已上其数至是复查代州等边增官军六万四百一十七人当增银十二万八百三十四两如前给赏奏上从之
　　○丙辰吏部覆奏都察院左副都御史边镛所言一纳谏诤谓如进士李文祥以奏＜锍-釒＞过直除繁剧县佐使之历练不知者以为贬斥以箝言者之口宜取回依甲第资格改除在京事繁衙门以释众人之疑以全纳谏之美一重守令谓节次诏书与巡抚都御史敕谕并本部奏行事理其于守令贤否具有旌黜之典第恐奉行未至乞申命各抚按官严加访察不许颠倒是非有失劝惩之道一察大臣谓文武大臣每日一再朝见进接不过片时其才能性行  陛下未能一一察识必湏日御便殿宣召各官与之讲论治道谋议政事或令其转对或阅其章奏如此非惟可以察大臣之才行亦可以启  圣心之聪明矣议上从之
　　○改造京营并外卫两班操练官军悬牌
　　○降辽东都司都指挥同知周俊为定辽前卫指挥使都指挥佥事徐珍为义州卫指挥使辽海卫指挥使李洪为指挥佥事坐守备失机也
　　○丁巳复调太仆寺少卿林凤于南京凤成化中任南京太仆寺自陈父老且病乞容在京侍汤药因得改任至是科道劾凤假托奔兢故有是命○升户部郎中李绅为光禄寺卿
　　○礼部言成化中以乌思藏番僧入贡烦数劳费中国其中又多有近边番人冒名来贡者本部尝奏准请给阐化辅教等王勘合各二十道俾三年一贡每贡不许过百五十人俱从四川正路赴布政司比号相同方许入贡今所差国师畜思加藏卜等从四川路来者系年例该贡之数并其所称新招抚寨主五十人俱准来贡其别差番僧也舍星吉等从姚州路来者乃诈冒之徒例不可许从之
　　○南京光禄寺署正李浩进其所纂通鉴断议七十三册赐纻丝一表里新钞二千贯
　　○增设狭西西宁卫医学
　　○命亦儿古里卫都指挥佥事必里儞男沙古答代父职升益实卫指挥佥事答鲁哈法因河卫指挥佥事速木哈俱为指挥同知各从其请也
　　○戊午命故都察院右副都御史吴诚之子瑶为国子监生从其请也
　　○命以杨村河西地二百顷有奇仍给郕府妃汪氏河西地景泰中为皇庄天顺时以赐郕府成化中改为草场旋以赐万喜至是还官郕府妃复请因以赐之
　　○复除山东布政司右布政使邢表于四川以丁忧服阕也
　　○昏刻东方流星大如盏色青白尾迹有光自正东向东南行至云中
　　○己未升广西布政司右参政秦纮为福建左布政使狭西右参政韩文湖广右参政唐珣各为本司右布政使云南按察司副使杨继宗为湖广按察使山东按察司副使许进为广西按察使
　　○给靖江王府故辅国将军相纯夫人及故辅国中尉＜矢见＞谆＜矢见＞骥＜矢见＞霖宜人餋瞻米岁各三十石辅国中尉＜矢见＞圆宜人二十石
　　○命考察武职镇守等官凡有疾者戴罪待问者年老政声无闻者不惬人望者皆罢之年及六十者令致仕初都御史边镛奏各处参将等官其职任与布按二司文臣相等文有考察之例而武臣不与故贪暴日纵欲令巡抚巡按每于年终及开武臣贤否揭帖从兵部奏请考察至是兵部请会科道官考察于是镇守宁夏东宁伯焦俊分守雷廉高肇都指挥同知叚玉守备南赣署都指挥佥事谢智南京左府都督佥事高俊守备汀漳都指挥佥事杨海守备固原署都指挥佥事甘泽镇守广西副总兵都督佥事王受镇守贵州都督佥事吴经总督杨州备倭都指挥使吴瓒镇守湖广都督同知冯昇总督浙江备倭都指挥佥事黄宗协守松潘都指挥同知沈运分守宁夏都指挥同知阎斌皆罢回原任带俸
　　○庚申赐楚府镇国将军均键并夫诰命冠服如制
　　○改南京刑部尚书何乔新为刑部尚书
　　○命锦衣卫指挥佥事袁勋本卫带俸不管事先是勋父彬致仕乞以勋署卫事言官交章劾罢之至是彬复以为请兵科左给事中夏祚等极言其奸邪图进状故有是命
　　○是日晓刻日犯南斗魁第二星
　　○辛酉都察院左都御史马文升言近者御史汤鼐劾臣缘鼐系臣属官倘差遣考察之间一有不当其意輙疑臣报复乞放臣致仕或改除闲散以避之  上曰朕以卿练达老成擢掌宪事卿不必辞汤鼐宜从公考察亦不须回避
　　○壬戌命故昌宁伯赵胜之孙鉴袭锦衣卫指挥使管卫事鉴自陈其祖胜由指挥使历升左都督至封伯因以袭爵请吏部言国朝定制人臣非有大军功不许封侯伯或止封流侯流伯亦不与世袭胜自升左都督之后无功可纪况  先帝锡封时又明有不世袭之命难从其请故有是命
　　○命户部以近赐大慈延福宫地六百余顷召民佃种先是  上以宫为  太皇太后所建因赐地为香火田既而科道有言  太皇太后亦自以为不可遂有此命○虏寇密云古北口烧坑窖射伤军民巡按御史曹英劾奏分守左少监杨灰署都指挥佥事张琼之罪诏宥之
　　○虏寇靖虏兰州等处守备都指挥同知廖斌等率兵御之与战败其众斩首三十七级获弓马器仗颇多至是捷上赐玺书奖励奏捷舍人赏纻丝衣人一袭钞一千贯
　　○癸亥命伏羗伯毛锐挂平蛮将军印充总兵官镇守湖广升狭西都司都指挥同知传泰为署都督佥事挂征西将军印充总兵官镇守宁夏以前府带俸都督佥事彭伦镇守贵州时考察各处武臣罢其不职者故以锐等代之仍命继后将官失律被黜者不得轻举
　　○甲子命支南京内府承运库原收夏税折麦银一万七千余两准给应天等六卫官军月粮以灾伤缺粮从南京户部请也
　　○礼部覆奏都察院左副都御史边镛所言乞禁内外官僣乞蟒衣者按国朝品官服色未闻有蟒衣之制考之尔雅及诸韵书皆云蟒者大蛇初无蟒龙之称盖蟒乃蛇属非龙类蟒无角无足龙则角足具焉今织蟒衣者类为龙形而非蟒象名虽蟒实则龙也请如镛言凡内外言有曾受赐及自制者无间新旧悉令进缴自今内外机房不许织造违者论之以法  上是之命今次赏与各官及南京守备内外官原受赐者听其服用余悉令还官此后不许再乞
　　○命却琉球国入贡使臣之从浙江来者旧例琉球二年一贡俱从福建布政司比号今来非正路又非年例故有是命
　　○乙丑造  茂陵岁时祭器
　　○以陕西兰州等处并甘肃榆林宁夏各缺边饷命开中两淮两浙成化二十三年弘治元年见在存积盐三十八万引并发户部原收折粮草价银及太仓库银十万两再预支弘治二年分岁例银十三万两以济之从巡抚陕西都御史贾奭请也
