<!-- { "loadSidebar": true } -->
大明孝宗敬皇帝实录卷五十二
　　弘治四年六月
　　○丙午
　　○山东按察司副使赵鹤龄言青登莱三府属县国初设巡检司二十每司弓兵百人防御海寇近分守参议尚絅奏革各司兵三之一遂缺人防守请复设便奏下巡抚都御史覆勘以为宜兵部议复从之
　　○裁革河南祥符县埽头巡检司
　　○丁未  命增给凤阳西中二高墙庶人音塞等男妇十八人衣粮
　　○戊申○广东广德州等处摇贼邓饭主等自成化间聚众二千余人流劫州县杀虏官民八百余人烧毁民居无算总镇太监王敬总督都御史秦纮总兵官毛锐等奉命征剿以所调汉达官军土兵人等分为五哨五路并进令参将陈皞按察使陶鲁领之都指挥白玉自鱼子水口进马义自泷水江口进指挥孙璧自三州进安纪等自辣头扶旋思麻等埠进李寅自南乡埠进各与贼遇连战败之袭至云孚太山与贼鏖战贼大败擒者十一人斩首五百二十八级俘获贼属百四十人及获器杖诸物捷闻  上命赏奏捷者新钞千贯总镇等官赐敕奖励
　　○己酉
　　○遣内官祭中霤之神
　　○庚戌○保国公朱永等奏京营听征官军二万人计用马三万匹今存操及下场马止有三万一千余内多惫瘦损欲照旧例以团营椿头银每马一匹计银十两送太仆寺收贮仍选顺天府所属寄养马给付官军骑操事下兵部覆奏以永等所言为宜从之
　　○辛亥
　　○吏部言旧府州县儒学教官九年考称有功迹者例升两京国子监博士助教等官及递升教授学正教谕等官近大学士刘吉奏准凡考称有功迹教官由举人出身者许同大选监生一体入选授府佐州县正官但教官内多有衰老不堪为有司者况博士教授等官员缺数多若使举人教职俱应有司之选则别无文学相应之人可以升补今后凡衰老教官不必令入大选之考仍照旧升补监学员缺庶用人各当其才从之
　　○初虏入辽东威远堡等处军士被虏者十四人被伤者五人镇守太监韦郎劾奏巡守指挥马鼎备御都指挥宋溥裴震等及分守太监蓝莹右参将崔胜之罪且分别功过轻重谓马鼎等七员追回被虏百户李深率众御敌曾被射伤比之裴震等罪有可恕得旨以马鼎等并李深各罚俸两月裴震等俱逮问蓝莹崔胜仍戴罪杀贼
　　○直隶淮安府知府徐镛奏本府常盈仓岁收粮不过四五万石乞取回监收内官二员收粮经历一员下户部议以为便  上命汰经历内官仍旧
　　○是日丑刻京师地震者三
　　○癸丑○以旱灾免狭西甘州左等十一卫所弘治三年屯田子粒有差
　　○是日晓刻金星犯天关星
　　○甲寅  命工部右侍郎徐贯之子颐为国子监生从其请也
　　○乙卯  命南京前军都督府都督佥事柯忠之子勇代原职羽林前卫指挥使贵州都司都指挥佥事吴庸之子远代原职安南卫指挥使
　　○以翰林院检讨胡承为益王府左长史丘文瀚为右长史中书舍人杨本清为审理正胡钦为审理副待诏万纶黄琮俱为纪善以王将之国故也
　　○吏部尚书王恕等言比因太医院院判徐生夤缘复用臣等言之科道言之俱不见听以致文华殿书办中书舍人杜昌等輙敢效尤此御史滕佑所以反复恳恳言之也伏望将徐生杜昌等执送法司明正其罪庶纪纲不坏弊端可绝若置而不论则传奉降革官员又何惮而不为奏扰哉奏上得旨杜昌等具奏烦扰希求复职本当执问姑贷之令仍旧供事
　　○丙辰  命故太常寺少卿兼翰林院侍读陆＜釒戈＞之子爰为国子监生以＜釒戈＞常效劳春官讲读从爰请也
　　○丁巳
　　○赐沈府稷山王嫡第三子名曰勋濨韩府辅国将军徵错嫡第五子曰楷沌辽府奉国中尉恩锬长子曰宠溾靖江王府辅国将军相璁嫡长子曰规睩镇国中尉相賨嫡长子曰规隲庆成王府辅国将军奇渟第二子曰长槙奇湒第三子曰表檎革爵将军奇涧长子曰表樈第二子曰表木□对第三子曰表木□尤
　　○陛通政使司左通政元守直为通政使司右通政王传为左通政右参议杜明为左参议工科都给事中王珩礼科左给事中韩鼎为右参议
　　○代惠王之子武邑王聪沐既以罪革爵为庶人迁于太原宫眷随住至是母夫人王氏及各郡王将军为其子俊秋累陈哀恳谓俊秋为代惠王嫡孙方聪沬犯罪时尚幼未有知识乞令回本府居住从之
　　○戊午
　　○升户部郎中郑观为湖广布政司右参议浙江按察司佥事林玭为云南副使  命故锦衣卫掌印都指挥使朱骥之子宸袭本卫指挥同知  命大宁都司都指挥佥事左方守备灵州
　　○初会昌侯孙继宗卒其嫡长子琏之子镇袭侯庶长子瓒之子銮奏袭原职锦衣卫指挥使以年幼准与优给成化二十三年汰冗
　　○兵部  列銮于恩荫奉旨裁革至是銮出幼复奏袭兵部覆奏谓銮以皇亲承袭祖职与传奉升授者不同许之
　　○南京刑部尚书郑旹赎罪还职
　　○坐巡抚狭西旹以备荒余银挪移别用也
　　○庚申
　　○广西按察司佥事陈加谟丁忧服阕复除浙江按察司佥事
　　○壬寅
　　○南京工部右侍郎黄孔昭卒孔昭字世显浙江黄岩县人初名曜家贫读书不肯出门自言于利达漠如也有司以怀才抱德辟之不果弃去为科举业举天顺四年进士授工部主事迁员外郎改吏部文选司寻迁郎中尚书尹旻选事或咨焉多随爱憎而毁誉之于是四司咸畏而敬逊莫敢不附擢右通政提督誊黄迁南京工部右侍郎卒于官讣闻赐祭葬如例孔昭为人处事多深刻始不就科举本欲取时名后虽就科举人惟识其初名而知其事者则疑焉孔昭重欲掩其自出意则假道学之名自引高与张元祯谢铎李钊等互相标榜以钓虚名旻止闻其名即改吏部及为文选郎中则其家暴富人颇议焉因同类更相推重以道学之名故人多为所欺然所学不过记诵词章助应对以饰外耳其于正心诚意之学叩之懵然也方成化中每早朝入掖门当缙绅丛聚之中必与铎辈论诗文或又评程朱当时事故声大言欲闻于人剌剌不休如是者十余年或厌之曰此辈终日群居何不讲学而乃独于禁地严敬忙迫之际岂平心易气从容论理旹耶彼剌剌若此何也况言论之际作为微哂摇头之状阴险伺人之情识者尤甚鄙之其后子俌以富贿亦至文选郎中而竟以赃事觉避去云
　　○癸亥
　　○赐代府辅国将军成鏴奉国将军宸澻诰命冠服如制  命金吾左卫指挥使安昇守备紫荆关以都指挥体统行事
　　○致仕太子少保兵部尚书张鹏卒鹏字腾霄直隶莱水县人景泰二年进士授监察御史天顺初与诸御史劾石亨罪恶被棰挞不少屈谪戍辽东铁岭卫移广西南丹卫  宪宗登极召复其官成化二年擢福建按察使四年左佥都御史巡抚广西未几命理南京都察院事七年总督漕运兼巡抚淮扬诸府八年申敕巡视庐凤淮扬四府徐和滁三州以歼盗十年仍还南京寻迁右副都御史巡抚宁夏十三年召为兵部右侍郎十八年进尚书辽东守臣请开边云南孟密思柄乞受官修贡皆奏止之武臣有乞金齿参将者执不可二十年进阶资政大夫加太子少保二十一年得请休致俾乘传归命有司给米二十三年覃恩召进资德大夫正治上卿至是卒赐祭葬谥懿简鹏刚直自将少能自见居显要自奉如寒素虽尝为言者所论然物议亦无贬云
　　○丙寅
　　○巡抚山东都御史王霁奏出老疾罢软不谨等官判官臧祜等十三员吏部覆奏从之  命宣府领班操备河南都司都指挥佥事王泉佐理本司军政以纳粟都指挥林洪广暂领宣府操备从镇巡等官奏也
　　○先是狭西按察司副使李经整饬固原兵备指挥使张钦者多索部属财物同守固原纳粟指挥佥事郭溯告其事于巡抚都御史萧祯属经鞫之钦诣经请冀得免经怒叱之出钦衔之后乃袖小刀佯送告病公文入司出刀剌经中其右胁子汝夔出就亦被剌皆昏仆地钦惧遂自刎死至是巡按狭西监察御史李兴奏经待钦过厉寔以启衅而郭溯亦溯钦过实俱请逮治命都察院知之
　　○戊辰  上以益王渐长命吏部选学行端正者为王府官既而王乞拨赐冠带医士张锜等二名传旨与之吏部言王尚幼冲安知二医之名非二医营求于王之左右何以得此谓勿用以息奔兢之风  上从之命太医院别选授良医正副今后太医院用人只照旧例行不许夤缘奏请  兵部尚书马文昇既奉命奔丧葬毕赴阙仍上章乞终制  上曰朕以兵部事重留卿办事不必固辞○赐国子监云南贵州四川军民生夏衣如例
　　○录古北口羊川墩等处杀贼功兵部拟升一级加赏者一人升一级者六十三人给赏者六十二人量赏者三百三十一人其右监丞杨聪左参将绳律拟以功赎罪议上从之
　　○己巳
　　○宁王奠培薨王惠王之子母妃俞氏永乐十六年生宣德七年封为世孙正统十四年袭封宁王至是薨年七十有三讣闻辍朝三日遣官谕祭命有司治丧葬谥曰靖
　　○辛未  孝庄睿皇后忌辰  上祭  奉先殿遣驸马都尉游泰祭  裕陵  命户部运太仓银五万两于宣府以备边储  庆成王府辅国将军奇洀奇泽奇氵□旄奇溟庶人钟錎等嗜酒纵肆尝贳酒于民家踰时弗偿民往索奇洀等怒缚于柱用铜锤击之以厚赂得免山西按察司以闻  上命庆成王拘之府第镇巡等官遣人守之仍究其导之为恶者罪之
　　○四川茂眉二州地震有声动摇庐舍
　　○癸酉  孝穆皇太后忌辰  上祭  奉慈殿遣驸马都尉游泰祭  茂陵
　　大明孝宗敬皇帝寔录卷五十二
大明孝宗敬皇帝寔录卷五十三
　　弘治四年七月乙亥朔孟秋享  太庙
　　○直隶武平卫指挥佥事王溥奏本卫与亳县并在一城军民杂居类多事讼闾阎妇女复鲜礼范自非表章先贤曷以化导薄俗考之传记亳有朱仁轨者隐居养亲孝友著闻有夏侯令女者早寡无子截耳断鼻誓不以存亡易心乞敕有司各建祠秩祭俾薄俗知所激励命下其疏于礼部
　　○丁丑  万寿圣节遣驸马都尉周景蔡震告  长陵  献陵  景陵  裕陵  茂陵
　　○遣仪宾杨淳告  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司庆贺官员人等钞币有差
　　○戊寅仁孝文皇后忌辰  上祭  奉先殿遣驸马都尉周景祭  长陵
　　○庚辰
　　○广东增城县蓝粪等山贼平生擒四千一人斩首二千二百二十七级俘贼属一百五十九人获器杖一千余事追还被虏男妇二百七人两广总镇等官以捷闻命奏捷者各赏钞五百贯
　　○辛巳
　　○以益王将出府除伴读等官属如制其仓库命名曰永盈
　　○调浙江布政司左参议李昊为长芦都运盐使司同知坐分守嘉兴时被贼劫库不能防捕也
　　○管理易州厂工部左侍郎潘礼乞归养疾不允
　　○壬午○升鸿胪寺左少卿张俊为本寺卿光禄寺少卿张祯叔为太仆寺少卿
　　○赐襄府世孙祐材四书集注一部从王请也
　　○驸马都尉齐世美奏乞丰沛二县庄田户部请正其违例之罪  上命姑免究问如再奏扰即罪之  命增盖南京后湖库三十间以原库收贮黄册盈满明年将造册故也
　　○癸未
