<!-- { "loadSidebar": true } -->
　　○南京监察御史李端澄等劾奏司礼监太监萧敬柔佞机巧屡被弹劾罢黜未几复蒙召用未及浃旬妖星适见乞将本官仍置闲散以消天变不允○庚午先是致仕太子少保礼部尚书周洪谟上安中国定四夷十事其安中国者三一积民食谓国家旧有预备仓以积榖但有司率为文具宜立定规通行天下凡积粟以一万石为率遇大丰年官积榖十之三中丰年十之二下丰年十之一积之之久十里小县可至十万石百里大县可至百万石凡府州县官考满以积榖盈欠为殿最不幸而遇灾验口赈给凶年既散候大丰年悉令还官不取息中丰年还三之二下丰年三之一凡民所还及官所积须使满小县十万大县百万之数则有备而无患矣一抚流民谓西汉时召信臣守南阳流民自附八万余口东晋时雍州旧在狭西西安府因流民来聚襄阳乃侨置南雍州于襄水之侧松滋县旧在直隶庐州府因流民来聚荆州乃侨置松滋县于荆江之南其后南雍遂并于襄阳松滋遂隶于荆州此往事之可法者也成化七年从检讨张宽之奏流民聚此处者械归故里适值溽暑因饥渴而死妻女被掠瘟疫盛行船夫递解者惧其相染故覆舟于江后令都御史原杰招抚计死者九十余万人故当时四川狭西地震五百余次灾伤遍于天下此今事之宜鉴者也今宜著令流民与各郡县相邻者仿召信臣故事听其附籍仍复九年待其安定然后徵之远而不可附籍者仿晋南雍州松滋县故事设州县置官吏编里甲建庠序以治教之今流民在在有之四川湖广尤多凡流民所在宜令附籍量为赈给宽徭省刑承绝户田地者使纳其粮刀耕火种者免之则流民即良民矣一弭强寇谓东汉时广陵贼张婴寇扬徐太守张纲单车造婴垒申示国恩婴即降今强寇时常有之谓宜先令人以张婴故事备录本末开谕招抚如其听从散归农亩否则征剿未晚也其御四夷者七一备胡虏谓东汉大将军耿恭为匈奴所围恭遣人持药矢射之其肉如沸而死今西一一带守边者俱宜用药矢或用之弩箭边箭神臂弓但贼近边墙即毙其马则敌人畏惧永不敢窥伺边境矣一剿广寇谓汉顺帝时日南象林蛮反乃募蛮夷使自相攻岭外悉平唐明皇时西原蛮黄乾耀等叛诏募环古酋领方子弹甘令辉等讨之遂斩乾耀今广西左右两江知府土兵不下四五千万若夷人出没不调中国军马止募土兵征剿转输金帛以资粮饷如通把事有功者升为官带通把事又有功许子孙世袭又有功升为随司长官又有功许子孙世袭若土官知县有功升知州知州升知府知府升宣慰又累有功则历升而上以至都指挥都督则人皆尽心无不可破之贼矣一征剿西南夷及吐蕃谓汉昭帝时西南夷姑缯叶榆杀蓝州太守乃召钩町侯亡波击之唐德宗时吐蕃入寇乃召南异牟寻击之今贵州苗贼即古西南夷如其出没则调贵州四川各宣慰司土兵以征之松潘番人即古之吐蕃山路极险百姓运粮常被夷人抢劫此四川之大害也乞将松潘官军留一半守卫移一半于山麓之下庶省一半运粮之苦仍召松潘所辖四宣抚司长官与之约能剿捕羗夷者升赏皆出常格则四川大害可去矣一征剿云南边境谓云南老挝等处其地瘴气甚毒进者必死若不得已而征之必须调各处土兵资以馈饷约以升赏如唐之调云南异牟寻以征吐蕃远在境外尚成大功况近在云南者也一经制云南境外地方谓云南临安县南有野人一区内不属云南外不属交阯宜善谕其酋长与之建立衙门使自推寨主堪任知府等官者奏请定夺止许三年贡马免其一应差发则内可以屏障云南外可以捍蔽交阯一经制湖广溪峒诸蛮谓宋太祖时辰州夷人秦再雄武略勇徤擢辰州剌史终太祖世边境无患今辰州苗贼地方宜因克平之后如宋太祖故事使各洞酋长自择某溪峒可立宣抚长官司并土官知府等官则可使如宋之无边患矣一经制四川都掌大坝谓  太祖高皇帝经制云南贵州及四夷边境设立土官宣慰宣抚知府知州知县等官独广西蛮蜑县分湖广苗蛮溪峒四川都掌大坝三处未尽设立所以三处每有夷人出没之患乞如  祖宗成宪设立土官为便至是＜锍-釒＞闻  上命所司议处时洪谟已卒于家矣
　　○内府宝钞司言本司岁造供用草纸七十二万张该部每季止拨轮班匠十二名不足供役请量增其数工部覆奏各处匠役其初为一年或二年一班后乃定为四年一班其中又有南部上工及造船炒铁运筏与夫修建王府之役间亦有徵价免役者以是当班之数日减于前而内外监局并诸司应用之数皆前此酌量奏拟已为定例不宜纷更从之
　　○乌思藏番僧麦南三竹桑节答儿冒称辅教王所遣使来京朝贡礼部议奏自河州至京师毋虑数千里麦南三竹等不由驿递传送沿途关隘何以得过是必有中国人与之交通乞下法司根究其情从之
　　○辛未户部尚书李敏卒敏字公勉景泰五年进士授监察御史明习律法有时名成化初升浙江按察使寻以忧去服阕改湖广转山西布政使升都察院左副都御史巡抚大同进兵部右侍郎已而卧病为言者所论遂乞归久之起为右副都御史巡抚保定等府改总督漕运寻召为户部尚书遇事能为有贵戚怙势者乞畿内入官隙地为庄田  上业已许之以敏执奏而止其余建白亦多中事理缙绅乃更称之复以疾乞归特命官属一人护行卒于内黄年六十七讣闻赠太子少保谥恭靖赐祭葬如例敏为人谨厚明达喜怒不留于中与人交久而称笃故人乐亲之尝即县南紫云山建书院储书于中以教乡人乡人至今德焉
　　○南京监察御史胡海等言比者兵部尚书张蓥奏查南京各卫牧马草场悉令还官南京各卫马少原额草场数多若尽留为空闲之区不惟遗弃地利抑且无益马政宜先尽各卫马数多寡量留牧放其余俱佃与原种军民照亩徵科以备买马之费俟各卫马多之日仍将草场还官牧马为便兵部覆奏从之
　　○壬申太仆寺少卿李鉴卒鉴河内人成化五年进士授兵部武库司主事升员外郎郎中至太仆寺少卿仅三月而卒武库职出纳诸司柴薪皂隶银或有利其奇赢者鉴一无所私为大司马诸公所器重其少卿之擢亦诸公荐之云
　　○内府供用库新收幼匠三百名每人月给米五斗
　　○刑科给事中韩祐以灾异陈十事一曰亲君子谓如有大政事乞召内阁府部大臣翰林文学之士面议可否然后批答一曰重守令谓选择举人使为州县正官其岁贡应例等监生有学问优长年貌未衰者宁使为府佐勿为州正宁使为州佐勿为县正一曰恤民患谓乞敕天下有司卫所各设预备仓粮以备凶歉凡收贮及赈济务在核实不许虚应故事一曰息讼端谓凡一应本状宜务简易明白不许虚词诬告以渎  圣聪一曰平刑狱谓乞敕法司及问刑衙门凡强盗人命等情鞫讯之初毋拘于原词毋拘于参语务尽心审察使罚不滥施刑不轻贷一曰备兵荒谓宜训练壮勇以修武备预为蓄积以实仓廪一曰优将士谓乞敕各边镇巡官员凡备御官军被贼虏掠不多及轻敌被伤者宜量免提问使各以功赎罪一曰定条例谓乞将自成化元年以后见行事例斟酌轻重取其有补于法律所不及者去繁从简分为六目与大明律并行使天下臣民永为遵守一曰黜无益谓乞将天下儒学廪增额外附学生员严加考选止留学有进益者如本学廪增之数以备补缺其余悉皆罢黜各府州县僧遒审其戒行清谨者照额存留其余不分有无度牒悉令照例还俗一曰修庶政谓方今灾异迭见于各处而修省止行于朝廷臣窃以为灾异所见之方正百职所当修省之地乞敕各处镇巡等官痛加修省则庶政无不修举矣命所司知之
　　○癸酉命羽林前卫带俸都指挥佥事谈广之侄景代原职指挥使
　　○中都留守司都指挥佥事徐贤山东都司都指挥佥事杨铭以所部秋班京操官军不到下刑部逮问俱赎杖还职
　　○甲戌赐晋府镇国将军奇泿辅国将军奇汀代府辅国将军成钢成锶诰命冠服如制
　　○乙亥命巡抚贵州都察院右佥都御史张文昭本院视事
　　○升户部右侍郎刘璋刑部右侍郎闵圭俱为本部左侍郎巡抚保定等府都察院右佥都御史张鼎为户部右侍郎抚治郧阳右副都御史戴珊为刑部右侍郎○钦天监监正吴昊奏比京城火灾为患踰旬不息谨按占书名曰滥火乃法律政事不修之证又以示时俗虚伪侈靡之戒伏望  皇上修省弭灾无事虚文则可以回天意安人心矣命下其言于礼部
　　○丙子  中宫千秋节命妇朝贺
　　○赐各王府庆贺官员人等钞币有差
　　○升大宁前卫指挥同知刘钊为署都指挥佥事充右参将协守贵州
　明孝宗敬皇帝实录卷之四十九
　　弘治四年三月丁丑朔授进士唐贵甯举丛兰周序吴世忠王钦李应和为给事中贵举兰户科序礼科世忠兵科钦刑科应和工科
　　○戊寅赐徽王庶第五子名曰祐椀滋阳王庶长子曰健樀博野王第二子曰俊橼乐平王庶子曰偕渳秦府辅国将军公锴庶第三子曰诚浐奉国将军诚浔嫡第七子曰秉木□仆辽府辅国将军恩金□出嫡子曰宠潍沈府辅国将军诠鍸第六子曰勋濈西河王府镇国将军弟钟金□刀第五子曰奇灢晋府镇国将军奇濢第三子曰表楬第四子曰表棶奇渲庶长子曰表樟辅国将军钟铠嫡长子曰奇溵庶长子曰奇氵□款云丘王长子奇澳庶长子曰表榼灵丘王府辅国将军成锜嫡第五子曰聪瀼庶第三子曰聪洄庶第四子曰聪游乐昌王府镇国将军仕土□且庶长子曰成银
○己卯内官监太监李广督修在京王府乞月增应役官军口粮人四斗盐一斤已得请户部言京储岁入有限官军原有月粮一石今给赐过多恐后不可继  上从之命止给口粮人二斗
　　○巡按直隶监察御史张琏等言朝廷念大同宣府边军之苦每三年一赐衣鞋但民间所制长短阔狭不能各称其身况贮库日久易于敝坏请令江南州县量徵价银以待给赐听其自制庶边军得蒙实惠而民间亦免转输之费下工部议以为宜行浙江等布政司及南北直隶府州自弘治五年至九年每衣袄一副徵银一两五钱以俟给赏辽东永平山海等边亦如之惟甘凉宁夏榆林三边例应狭西岁办并抽分皮张成造则仍其旧从之
