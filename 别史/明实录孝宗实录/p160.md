<!-- { "loadSidebar": true } -->
　　○初监察御史张泰奉命往甘肃勘指挥鲁麟所奏镇守太监傅德等罪具实覆奏傅德占种军田二百七十余顷巡抚都御史冯续克减粮价止给其半出征官军支过行粮又于月粮内除之以是边军皆怨有指挥乃敬与其仆共杀一虏德欲买为家人功敬不从德怒欲杀其仆仆逃之西番德遣人往捕之因杀其老幼虏其牛羊续不之禁又捕仆妻子死狱中自是番人结仇频年入寇所失人畜以千计德等俱匿不以闻又虏数入大小牧羊川等处劫掠分守少监纪能都指挥赵承文副总兵陶祯不能防御前后被杀伤者三百四十人虏去者三百二十人所失牛羊驼马二万余器械衣粮称是德等亦匿不奏  上命锦衣卫执德等至京下刑部狱德等屡奏连年御寇有功谓泰挟私陷害不伏其辜至是刑部狱上德等俱坐守备不设应边远充军而并叙其前后功绩取自  上裁于是俱免充军德降内使南京新房闲住能降三级  长陵司香承文降三级原卫带俸差操续发口外为民○戊子升吏部左侍郎周经为户部尚书贵州布政司左布政使张廉为都察院右副都御史巡抚贵州召巡抚宣府右佥都御史陈纪本院管事
　　○升右春坊右谕德管国子监司业事刘震为南京国子监祭酒
　　○升江西布政司左参议潘祺为山西左参政
　　○下六科给事中庞泮等四十二人十三道监察御史刘绅等二十人于锦衣卫狱先是岷王奏武冈州知州刘逊诸不法事  上命锦衣卫官校住执之泮等言岷王止因禄米愆期遂至抵牾逊罪固不能逃而朝廷不宜偏听且所奏事干证人犯几百人今止逮逊至京而证佐不在则为单词法司亦难归结且锦衣卫官校系朝廷亲军非谋为不轨及妖言重情  祖宗以来未尝轻遣乞令法司行镇巡官员察勘则事之曲直自不能揜  上谓一州官为亲王所奏方有旨逮问而科道官輙交章奏阻为不谙事体故有是命
　　○己丑南京吏部缺尚书吏部拟礼部左侍郎徐琼南京吏部右侍郎梁璟名特命礼部尚书倪岳升太子少保南京吏部尚书时琼有奥援欲代岳遂有是命
　　○吏科都给事中季源等言近者都察院左都御史缺吏部承命会推大臣才望堪任者四员上请盖己重其选矣两月未蒙圣断意必特重此选不轻委任也及命下之日不用会推四人乃假传奉起用王越人心惊骇众论沸腾越先因变乱成法乖张政体引惹边衅贻患地方等事蒙  先帝圣断发遣安陆州为民后以自陈放回原籍久之复以自陈复左都御史致仕恩已极矣今又传奉起用揆之国法诚所不当且本官年踰七十纵在朝著例应致仕况怨积人心获罪  先帝岂可复起以膺重寄乎都察院所以肃百僚贞百度一旦以有过之人由传奉起用则己且不正何以正人乞收回成命仍令致仕监察御史王一言等言越之才识供职有余但由传奉起用恐不足以风示百僚于朝廷事体固所未安于越亦不能无损监察御史王鼎等复言越先任都御史历年已多徒以憸邪小才诳人耳目终亦大败今何取斯人而复起之是必有贵戚内侍贿荐而私誉之者乞将王越并荐誉之人明正其罪昭示天下奏入复有旨令会多官议吏部会议具陈越前后履历功罪且请从科道言收回成命  上命越仍旧致仕
　　○庚寅以六科缺人掌印命于尚宝司及中书舍人内暂委六人署其事从吏部尚书屠滽等奏也
　　○赐仁和长公主直隶清苑安肃二县田五十七顷有奇从其请也
　　○命驸马都尉杨伟掌南京左军都督府事并坐故官营管武官优给
　　○虏再入蓟州燕河营之境杀逻卒三人命把总指挥刘镇等五人下巡按监察御史逮问罚分守右参将杨胜俸两月与守备奉御高孜俱戴罪杀贼
　　○裁革直隶宁国府泾县考坑巡检司迁参溪巡检司于茹麻岭
　　○辛卯复除广西按察司副使陈寓于湖广浙江布政司左参议方全于江西俱以丁忧服阕也
　　○南京地震
　　○壬辰增设广东香山县小黄圃巡检司
　　○癸巳  仁祖淳皇帝忌辰  上祭  奉先殿
　　○给晋府故辅国将军奇浯及靖江王府故辅国中尉规图妻米岁各三十石
　　○户部奏永平卢龙抚宁山海等等六卫并沿边关营七十八处官军万六千余人旧例俱于蓟州支粮往返不便请行管粮郎中以永平者原起运蓟州夏秋税并脚价米三万余石折徵草束米一万石及量发蓟州粮价银买米五万石俱存留附近去处以便官军十一月至四月支给仍行漕运衙门自弘治十年为始以海运原额粮米十四万石折银九万八千两岁解蓟州供官军五月至十一月支给从之
　　○甲午先是兵部尚书马文升并南京监察御史郭纴以  皇太子将出合读书各＜锍-釒＞请慎选官僚以充辅导等官至是大学士徐溥等会吏部尚书等官推举詹事府少詹事兼翰林院侍讲学士张昇等十二人以闻  上命侍读学士王鏊兼左谕德侍读杨廷和侍讲张天瑞改左右中允修撰费宏杨时畅改左右赞善编修吴俨靳贵俱兼校书左寺副周文通右寺副刘棨俱兼正字昇及右谕德王华洗马杨杰仍以旧职供事
　　○乙未五府六部都察院通政司大理寺等衙门吏部尚书屠滽等奏顷者科道官以言事下狱内外臣民莫不私忧窃叹恐于  皇上盛德及国家大体不能无损且  皇上即位以来用言听谏狂直者每赐优容抵牾者未尝斥逐  圣德昭彰已十年于兹矣今因言事不当举六科十三道尽下之狱此虽庞泮等有以自取然以十年纳谏之美而一旦遽有拒谏之名传之四方书之史策臣等所以窃为  皇上惜也况科道乃朝廷之耳目  祖宗建立是官必选天下直谅敢言之士一言之善即赐施行言而不当亦不加罪奖异而优容之惟以养其敢言之气若囚繁之折摧之中人之资守道徇义者少趋利避害者多彼惟知缄默观望持禄保位而已他日脱有大事谁复为朝廷言之然则摧辱言官非人主之利也＜锍-釒＞入即日释泮等仍各罚俸三月
　　○改南京刑部尚书闵圭为都察院左都御史升礼部左侍郎徐琼为本部尚书吏部右侍郎佀钟礼部右侍郎傅瀚俱为本部左侍郎大理寺左少卿马中锡为都察院右副都御史巡抚宣府
　　○江西道监察御史宋汉丁忧服阕复除原职
　　○丙申升云南布政司右布政使张抚为贵州左布政使江西左参政洪汉为四川右布政使
　　○南京礼科给事中彭诚等奏旧制僧道各有定额府不过四十人州不过三十人县不过二十人概天下计之其请给者亦不过三万六千余名  陛下即位之初凡左道乱正败俗伤化之人一切屏斥天下臣民以为太平盛德之事复见于今日兹者当十年开度之期各处僧道将三万二千二百余名成化二年给度过僧道十三万二千二百余名成化十二年一万三千三百余名成化二十二年二万四千五百余名前此给度又不知其几何比之旧额已为十倍况今四方灾异流行饥馑荐至若不预为禁约诚恐远近效尤为患非细乞敕该部查照旧额将十年一度事例特赐停止通行各处巡按等官清查寺观见在僧道行童除已度者不必追夺未度者额外不许存留悉令还俗俟正额有缺方许起送赴部考选给度违者仍照先年充军事例发遣南京福建道监察御史洪远等亦以为言俱下所司知之
　　○丁酉升翰林院侍讲黄珣为右春坊右谕德管国子监司业事
　　○戊戌升云南布政司右参政吴瓌为本司右布政使翰林院编修苏葵为江西按察司佥事提调学校
　　○命守备德州都指挥佥事胡瀚充左参将分守湖广靖州
　　○己亥  仁祖淳皇后忌辰  上祭  奉先殿
　　○录故大学士刘吉之次子准为礼部主事
　　○升刑部左侍郎戴珊为南京刑部尚书詹事府少詹事兼翰林院侍讲学士张昇国子监祭酒林瀚俱为礼部右侍郎瀚仍掌国子监事大理寺右少卿王嵩为本寺左少卿左寺丞陈璚为右少卿
　　○庚子巡按直隶监察御史邓璋言高邮湖为运河喉襟之地而自杭家闸迄于张家镇凡三十余里其堤面故甎为风涛所啮屡修輙坏劳费无算宜易以石庶几可久而新修康济河西岸亦须预为甃筑以免冲决之虞河之北闸仍宜北迁五里所庶舟行可以尽避湖面之险事下工部请如所拟以淮阳庐凤等府赎罪米价并两淮运司余盐价银万八千两为买石之费工匠日食则移文仪真淮安批验盐引所并淮扬钞关劝借商船米给之事毕即止  上从之仍谕令甃筑期于坚固经久不得虚费物力
　　○壬寅升浙江按察司副使吴伯通为云南按察使湖广荆州府知府叚正为江西布政司左参政广东潮州府知府周鹏为云南右参政
　　○命故武平伯陈纲之子勋袭武平伯
　　○甲辰赐代府莱阳郡君并仪宾卫宏赵城郡君并仪宾王子凤灵石郡君并仪宾解侃诰命冠服如制
　　○升刑部右侍郎谢绶为本部左侍郎都察院右副都御史屠勋为刑部右侍郎
　　○镇守大同都督佥事神英以年老辞任
　　上曰英在边年久军士信服不允休致令用心办事
　　○乙巳命南京吏部尚书倪岳之子霦为南京国子监生从其请也
　　○延绥军士有出境捕野马者遇虏射死二人事闻罚提调都指挥卫勇俸三月把总指挥马昇等二人下狭西按察司逮问
　　○丙午命守备浮图峪口都指挥佥事李锐守备山东德州等处
　　○  上以天气炎热命两法司锦衣卫将见监问罪囚笞罪无干证者释之徒流以下者减等发落重罪情可矜疑井枷号者具奏以闻
　　明孝宗敬皇帝寔录卷之一百十二终
大明孝宗敬皇帝实录卷之一百十三
　　弘治九年五月丁未朔升翰林院检讨李逊学为浙江按察司佥事提调学校
　　○以蝗灾免山东青州府弘治八年税粮有差
　　○己酉南京大龙兴寺左觉义发直等奏请起送行童给度礼部劾其启衅开端故违成命请寘之法  上曰僧道虽额数过多但自弘治年来未尝给度尔等其议处停当以闻不许仍前过滥礼科给事中屈伸上＜锍-釒＞言窃惟给度一事前后言者已非一人大意谓天下僧道额设不过三万有余自成化二年以来三次开度已踰三十五万正数之外增至十倍妨政害治莫甚于此今  陛下以发直等请给度而令礼部议处不许过滥是已洞见其弊矣而臣又不能已于言者盖不可行有三而非前日言者之意也弘治初因左都御史马文升奏停止十年给度事例至七年又因礼部禁约各处僧道不许来京请给诏令甚明人所共知今日又复开度则前日之诏令几于不信矣朝出而暮改既行而复阻孰能为之遵守乎方平安无事之时而轻易纷更如此缓急有事又孰能尽信乎此不可者一也自古度僧未尝不以资冥福为言以臣愚言之则何冥福之有自佛法入中国若梁之达磨晋之佛图澄唐之慧能皆彼所谓表表者考之当时何益于国况今所度之中求其仿佛斯人者又不可得而望其冥福之资不亦难乎此不可者二也近僧人圆照等伪造私牒事发鞫问臣以为此特偶一败露者耳怀奸负恶而未败者不知几圆照也未度之先弊已如此开度之日弊将何如将严刑以治之而其罪必有出于法律禁例之外者是则开人不徒无益而反为惠奸之渊薮此不可者三也伏愿  陛下深惟诏令之当一无惑冥福之邪言惩今日已发之奸虑将来过滥之弊收回成命不胜幸甚疏入命所司知之
