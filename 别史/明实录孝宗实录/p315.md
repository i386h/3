<!-- { "loadSidebar": true } -->
　　○翰林院学士江澜等奏学士所职乃讲读撰述之事非钱榖簿书必待稽考而后见况臣等历事  先朝供奉  皇上前后已二十七年其称职与否  圣明洞鉴久矣若有不称惟  陛下显赐罢黜有不待于考察者伏望念  累朝优异之典及往年免考之例特赐宽假以示荣遇从之
　　○直隶太平府知府周进隆奏本府所属芜湖县系工部抽分厂所在每岁南京差内臣四员催儧木植本县止有站船一十三只每内臣各留一只逐一索取供应扰民乞令所司委官运送或止差内臣一员领运事下南京工部议处以为宜令芜湖抽分官拣选堪中木植印烙完备各该监局每年止差内臣一员领运往回不过二十日以里不许预先假以催儧为由久住扰害工部覆奏从之
　　○赐巡抚山东都御史徐源并督工佥事黄绣等银币有差以修建孔庙工完也
　大明孝宗敬皇帝实录卷之二百十五
　　弘治十七年八月戊午朔
　　○己未命武定侯郭良怀宁侯孙应爵俱充左参将万全都指挥佥事陈雄狭西都指挥佥事王戟俱充右参将分领京营官军操练以备征调
　　○庚申授建昌侯张延龄特进光禄大夫柱国岁加禄米六百石通前为一千六百石妻孙氏加封建昌侯夫人赐以诰券
　　○辛酉升监察御史张天衢为狭西按察司副使
　　○初吏科给事中吴蕣言顷者吏部都察院奉命考察京官而尚书马文升之子都御史戴珊之妻妾适以赃败人或以文升之子为他人冒名珊之妻妾为讐人毁谤殊不知其阴妻纵子平素之奸固有以来之也乞命文武大臣及科通官会问若得其实即将文升珊下狱治罪更选贤能以代其任户科给事中王盖亦言文升老病侵寻神识衰耗少子纳贿司属作毙俱不能知不可以长铨衡之地珊纵容螟蛉溺爱牝鸡推荐挟私差遣徇嘱秽迹彰闻人望已去不可以长台察之司乞各令致仕于是文升珊各自劾乞休  上俱温诏勉留之既而监察御史冯允中率同列奏言马文升戴珊历事  累朝清谨素著吴蕣等职居言路虽许风闻亦当核实今事涉暧昧其于国体所关不细且考察之典所以进退人才肃清纲纪整饬政务天下之事未有急于此者岂可以一人之言而遂废乎伏愿  皇上奋黜陟之大柄信耆旧之大臣仍敕文升珊速行考察不得复缓被黜之人敢有摭拾奏扰者即明正其罪庶不堕于小人之计  上命文升珊即从公考察毋得辞避下蕣等镇抚司狱令究问明白奏闻于是文升珊共奏蕣盖皆素行不谨恐考察见黜故首先论列臣等欲使避嫌不敢黜退但二人不谨实迹皆有文卷可验人所共知今若黜之则恐彼以报复藉口不黜则为避嫌不公有负重托伏乞  圣明裁处  上命查考文卷以闻文升等乃举蕣盖为人所奏实迹上之而蕣恶尤甚且事非一端命蕣落职为民盖冠带闲住既而镇抚司具蕣等狱词劾其妄言生事送刑部拟罪以请  上以其既黜特宥之时又有刑部主事张敩者坐与乡人妻饮狎下都察院问拟杖罪送吏部查处敩不服复请会官辩理珊奏寝其事敩怨之遂奏珊妻妾受赃珊上＜锍-釒＞自辩  上以敩摭拾原问大臣命镇抚司鞫之所奏皆诬令革职为民
　　○吏部都察院会同考察在京五品以下官＜锍-釒＞上寺丞张奎主事韩琏等五十二员老疾当致仕监事黄兰等三员罢软主事储南等十六员不谨当冠带闲住主事张禧等五员浮躁浅露郎中张鸾等十四员才力不及当降一级调外任右府带俸训导陈浚缘事在逃当为民从之
　　○壬戌狭西按察司副使潘楷丁忧服阕复除山东按察司
　　○南京户部右侍郎郑纪乞致仕命升本部尚书致仕给驿还乡
　　○南京工部右侍郎高铨乞致仕不允
　　○时四川松潘将用兵命贵州总兵官署都督佥事颜玉充行军总兵官升松潘卫指挥同知杜英为署都指挥佥事与都指挥佥事马聪俱充游击将军○升守备浮图峪指挥同知杜雄为都指挥佥事守备紫荆关调紫荆关把总指挥王京守备浮图峪以都指挥体统行事
　　○癸亥赐晋府庆成王奇浈书院额曰尚贤并赐五经大全等书从其请也
　　○命故遂安伯陈韶支过禄米免还官
　　○巡抚苏松等处都御史魏绅及巡江都御史陈璚奏海贼施天泰等稔恶不已请调官军民壮协谋抚剿兵部覆奏命绅璚等同谋协力随机抚剿务俾尽绝毋因循纵贼贻患地方
　　○甲子南京兵部左侍郎金泽南京刑部左侍郎张抚各乞致仕不允
　　○经略边务工部左侍郎李鐩奏巡关监察御史董□□正于关隘险易地里远近熟记无遗修治墩台具有成迹又能正己律下革毙除奸人心畏服方今边务甚急而□□正巡历岁满例宜更代乞仍留一年与臣等相资办事候边境宁目代回都察院覆奏从之
　　○乙丑刑部主事朱瑬奏旧例刑部所问罪囚议拟既成送大理寺审录有拟罪不当狱情未明及囚人称冤者则驳之乃者左右二寺分外用刑使更其狱辞展转淹滞甚者不能全生乞令仍遵旧规毋得擅加考掠大理寺卿杨守随覆奏本寺之职虽止于参驳然所审罪囚每有受财私和隐匿重情者问刑之官或察究不详以致狱辞牵合本寺往往审得其实而囚徒奸顽不服未免量加刑罚况本寺亦号法司自永乐年间额设刑具岂为分外亦岂有情罪已明而复加刑罚使改其狱词者乎臣等姑以朱瑬本司送审罪囚言之有张文学者因殴人而践死其幼女乃赂其人以求角□羊妄称有驴惊蹄之而死而本司听之有高三汉者盗其未婚之嫂事觉而逃本司乃令其兄代认左右二寺皆究其实驳之其他杖责大率类此今瑬所奏虽以修省为由恐其心未必尽出公通但问刑者固有自用聪明而审刑者亦或至于过当宜申明禁戒令两京法司各遵诸司职掌问拟审录务在同寅协恭不许徇私怠忽其所用刑罚亦各量情轻重毋得彼此执拗以致滥刑久禁  上从之命今后各遵职掌旧制毋得互相偏拗有乖体统
　　○丁卯  孝慈高皇后忌辰  上祭  奉先殿驸马都尉杨伟承命祭  孝陵
　　○释奠先师孔子遣少师兼太子太师吏部尚书华盖殿大学士刘健行礼
　　○户部覆议南京工部右侍郎高铨所奏备荒五事一谨散歛各处给散预备仓粮豊年还官宜审家道颇裕者量作二年或三年依原散之数徵之一量措置近例令有司正官以州县之大小为积榖之多寡但年限未定见任与继任者无所分别宜照里分额数分为九年每年当积若干至给由时完足本数方许起送以凭黜陟一防侵渔各处问刑衙门有赎罪纸米赃罚银两及布叚马牛诸物俱发附近有司收养多至埋没宜令有司置簿各送上官印缝月计总数总立文卷开列原行虽应给主一月不至者入官易米赈济一清盐钞各处税课盐钞折徵银者先尽本处预备仓余角□羊南京户部以为官军俸粮之用一预查审赈济饥荒事出仓卒令平时宜将贫难下户分为三等造册收贮如遇荒年因其等而赈之其荒年亦量轻重分为三等主赈籴赈贷赈济之法从之
　　○戊辰祭  太社  太稷○礼部覆奏监察御史蓝章所言亲儒臣察民隐二事谓今春以未以  孝肃太皇太后丧礼罕御经筵且民间利病亦容有不能尽达者请如章所奏今后经筵毋以他事而废且通行在外官员士庶俱得陈言利病毋有隐讳  上纳之命经筵待来年春闻奏在外军民利病令各巡抚巡按三三司官具奏其士庶人等言可采者所司斟酌以闻
　　○夜南京老人星见于丙位色赤黄
　　○庚午升吏部郎中杨旦为太仆寺少卿
　　○命云南临安兵备副使兼领澂江等四府并陆凉等卫所从巡抚都御史陈金等奏也
　　○礼科给事中张维新等会勘云南都指挥孙辅千户王洪通判文献指挥张楗陈勋等承委督兵剿捕贵州贼米鲁之党乃妄指邻夷为贼擒斩以冒功赏辅所部土含复搜捕山谷杀虏男女有惊走溺河死者拟王洪张楗等三十五人罪当斩文献陈勋等十二人当绞孙辅已死其子孙宜降官因劾巡抚都御史陈金委任非人总兵官黔国公沐昆不能申严禁约布政使李韶副使包裕淹禁无辜日久不决纪功副使王臣听容冒报给赏巡按监察御史何琛参政俞深佥事范坪虽审勘洪等妄杀之事然追究欠详请并治其罪至是三法司会同兵部议奏谓勘官所拟死罪囚或有未明张楗文献又皆上＜锍-釒＞称冤请再命巡按监察御史董钥会三司官审之沐昆陈金李韶包裕虽不能无罪然平贼之功亦不容掩何琛俞深范玶审勘虽有失漏然首发隐伏申明冤滥亦足以盖其失又王臣已迁官范玶已更调例宜纪录包裕已致仕宜勿论孙辅情罪深重其子孙承袭或降或革宜听兵部查处上从之王洪等命巡按等官从公审拟呈详待报处决张楗文献陈勋及诸情罪未明者再问明白奏闻沐昆陈金俞深范坪包裕李韶王臣皆宥之韶仍罚俸两月臣三月孙辅子孙袭职事兵部具奏定夺
　　○前军都督佥事马昇死于狱昇前为副总兵失误军机罪当斩  上令系之至是死
　　○辛未升巡抚云南都察院右副都御史陈金为南京户部右侍郎
　　○英国公张懋等奏团营军士逃亡日多皆以追纳桩头及朋合银所致乞暂行宽免或俟来年豊稔徵之兵部议谓军营毙端最多若使领马军士皆择付有力之人则死损必少岂至贻累逃亡盖拨养不均所致其毙一也又次拨军士私役卖放团营军士杂拨私用富者扰闲贫者遣迫其毙二也又官员军伴各有旧额而职掌之人滥拨役使其毙三也今桩头朋合银诚宜暂从宽免其他害军之事亦宜一切禁革  上从之命各项毙端即严加禁约不悛者重罪不贷
　　○兵部言保国公朱晖等奏取达官达舍之在保定河间等处者一千余名赴京操练此固先事预备之意但虏贼近已远遁若复调发非惟众费财抑恐人心惊惑请止令巡抚都御史王沂督同指挥冯安就彼操习有警令即时就道从之
　　○刑部大理寺奏天文生张玺犯罪律宜发边卫充军但玺习业已成请如例发附近卫分充军仍于钦天监应役今后两京法司问刑如天文生犯罪当充军者果习业已成请俱从此例其习业未成者仍发边卫充军从之
　　○经略边务工部左侍郎李鐩奏古北口边方西至墓田各关东至山海关庙山口墙垣一千五百余里关塞营堡二百四十余处俱坍塌损坏宜从新修理以图经久但今边方多事防守尚且不及若又令赴工未免重困乞令顺天永平二府各于所属轮班人匠摘发四百五十名其间精通艺业者起角□羊赴工不堪者照例纳银一两八钱角□羊赴蓟州官库雇倩工役与所在操守下班官军并疏放农种协守舍余相兼修筑从之
　　○壬申命江西南昌等县成化十六年至弘治十三年拖欠南京秋粮每石徵银四钱十四年十五年者每石折银六钱以水旱相仍故也
　　○兵部尚书刘大夏奏乞给假治疾并辞掌印  上曰卿尽心为国有疾宜善加调理以副委任印仍旧掌管暂免朝参
　　○甲戌调巡抚贵州都察院右副都御史林元逋巡抚云南巡抚顺天等府右副都御史洪钟巡抚贵州
　　○遣户部右侍郎陈清祭太仓之神
　　○遣顺天府官祭宋丞相文天祥
　　○赐沈府西阳王铨钲孝顺事实四书集注等书从其请也
　　○革直隶松江府南桥叶谢二税课局
