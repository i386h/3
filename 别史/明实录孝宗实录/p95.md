<!-- { "loadSidebar": true } -->
　　○癸卯琉球国中山王尚真遣正议大夫梁德等来贡赐王锦叚等物赐德等宴并衣服彩叚等物有差
　　○西宁卫静宁寺番僧完卜锁南巴藏等外夷好地平等族番人南哥容中等来朝贡佛像方物赐宴并衣服彩叚等物有差
　　○南京户部郎中姚绍为广西布政司右参议监察御史贾锭南京监察御史吴球户部主事杨祥山西绛州知州董宁俱为按察司佥事锭福建球云南祥山西宁狭西○监察御史李兴巡按狭西与巡抚都御史韩文相讦奏文奏兴陵侮方面不朝亲王酷刑致死人命诸事命锦衣卫官往械兴至京下狱复命给事中李应和等往勘之得兴非法棰死者三十人及陵侮方面事皆实  上以兴酷暴过期命拟罪以闻刑部拟兴赎杖为民  上以为未当命法司会官廷鞫之谓兴所犯律轻情重命系之俟审录时具奏以闻
　　○甲辰命南京江阴卫带俸都指挥佥事耿麟充参将协同漕运兼守淮安
　　○命豊城侯李玺掌府军前卫事仍旧宿卫
　　○乙巳升湖广常德府知府陈仲舒为山西行太仆寺卿
　　○丙午命山西布政司左参议徐庄按察司佥事罗鹍致仕以巡抚都御史杨澄言二人久病妨政也○丁未南京通政使司左通政郑纪言三事一古者天子九鼎献数因之我朝  太庙所行似近简略今拟初献乞  皇上自行遍诣  皇祖考前连进三爵毕则读祝复位亚献  皇太子长成或王亲未之国者代之否则贵戚大臣亦可终献则贵戚大臣或内阁儒臣亦可每献数皆如初礼庶可以仿佛古人之九献矣一孔子之祀尤宜崇重在  宪宗朝以祭酒周洪谟言笾豆加十为十二佾数加六为八与十二冕服相称崇重之意至矣但不加帝号者谓孔子周人当用周制其所谓王乃天王之王非国王之王恐未为通论夫孔子虽生于周而封王实始于唐周无帝号故有天王之称唐既有帝号则当时所谓王不过国王而已使孔子封于周目为天王可也既封于唐乌可以周制诬之邪乞推  宪宗崇重之心易其王名加以帝号不然则章服礼乐又以僣用何以安先师在天之灵乎一圣贤之教所以明人伦而人伦莫先于父子颜渊曾参子思实颜路曾晢孔鲤之子子坐殿上父列两庶恐事死如生之道不如是也纵三父压于圣门之品第限于列代之封命无所顾望其三子之心安乎今国子监文庙戟门旁北向之屋宋元以来从祀诸儒多坐其中乞移置于两庑之末东西相向而以路晢鲤牌位补其处通行天下皆仿此制既与孔子偏正不相妨又于配晢尊卑不相压庶公私恩礼两尽而无嫌矣＜锍-釒＞入下所司知之
　　○旌表孝子六人八世同居一人节妇十一人许本忠直隶怀远县人父殁庐墓李表狭西澄城县人吴宗周直隶宁国府学生史经河南祥符县人周府仪宾俱毋殁庐三年然后归王翊直隶颍上县学生祖母徐父良相继殁并庐其墓张全直隶凤阳卫军母病笃吁天求以身代每叩出血后母病果愈人以为孝感所致俱旌其门曰孝行王玉直隶泰州人世业医自始祖谷祯至玉八世共爨人无间言旌其门曰八世同居义门陈氏直隶束鹿县民贾济妻封氏直隶武平卫军李鼎妻聂氏四川犍为县学生车隆妻赵氏直隶寿州民常寿妻周氏湖广九溪卫千户王昇妻徐氏昇本卫军李信妻樊氏直隶宿迁县民高暹妻范氏江西豊城县民丁绅妻李氏绅同县民陈志纯妻俱少寡守节终始无玷旌其门曰贞节李氏四川嘉定州人布政使梅应魁妻任氏应魁子新妻俱守节无玷旌其门曰双节
　　○铨注密云后卫都指挥佥事毛政于山东都司济阳卫都指挥佥事单暠于江西都司俱佥书管事
　　○戊申升户部郎中缪昌为山西布政司左参议
　　○调五军围子手坐营应城伯孙继先管鼓勇营以彭城伯张信代之
　　○庚戌赐崇府隆平郡主并仪宾王宣东光郡主并仪宾韩继宗晋府感恩县主并仪宾郝公旺金溪县主并仪宾吕鼎茌平县君并仪宾张质辽府泰宁郡主并仪宾黄昂秦府陇水郡君并仪宾党秉彝诰命冠服如制
　　○宁夏地震  命武城中卫指挥使高瑛守备归德武平地方以都指挥体统行事
　　○癸丑寿宁侯张峦之妻之兄金膂卒赠锦衣卫百户并赐之祭不为例
　　○甲寅时以册立  皇太子赏赉臣下而差遣无门籍者不预监察御史阎价以为言下礼部议于是自册立以后颁赏以前其间公差初回与未行及被命承委分斡在京诸务者虽无门籍亦得沾赐为
　　○襄王祐材尝以清明节出城祭扫先墓踰四日始归既而自陈请罪礼部覆奏谓本府长史等官不能以礼匡正宜治以罪第犯在革前请姑宥之仍请降敕谕王令今后再欲出城祭扫须差人具奏得旨乃行从之
　　○命加镇守蓟州等处宁晋伯刘福为总兵官凡武臣不佩将军印者不得称总兵福以伯爵出守援例以请从之寻给总兵关防
　　○乙卯徽府纪善龚天锡奏本府有不遵  祖宪二十一事乞差官区处礼部覆奏  上命司礼监太监李荣驸马都尉周景赍敕谕王使之自新所奏事听荣等随宜改正其造端拨置犯人角□羊京问罪既而王亦自＜锍-釒＞服罪且辩天锡所奏之诬命并行荣等处之
　　○丙辰  仁祖淳皇帝忌辰  上祭  奉先殿
　　○丁巳  上以天气炎热命两法司锦衣卫将见监问罪囚笞罪无干证者释之徒流以下者减等发落重罪情可矜疑并枷号者具奏以闻于是免枷号者五人
　　○偏头关地震○戊午韩府襄陵王范址奏乞收买净身人不允
　　○代惠王夫人王氏并枣强王长子成金□畾镇国将军成銴等奏乐昌王署理代府事不便乞宥庶人聪氵□禾并封其子俊林嗣代王以奉祀事礼部会议覆奏  上曰聪氵□禾所犯不法本难轻宥但阖府奏保姑从宥命为革爵武邑王仍居太原带闲住封俊林为长子管代府事乐昌王令回本府自此更不得预代府事
　　○致仕太子少保礼部尚书邹＜余＞卒字宗盛浙江余杭县人父济永乐中为少詹事事  仁庙于春宫甚被礼遇干初生即遣补应天府学生命月食米一石终其身干正统四年进士初授兵部职方司主事历升武选司员外郎郎中英宗北狩京城戒严干超迁本部右侍郎凡处繁应变或不待奏报而行一日乡民万余欲避虏城中叫号求入守者难之干曰城以卫民有急而拒之非计也于是力主开门众获以济景泰初改礼部寻奉命往山西考察官吏人服其公适河南凤阳等处大水命往赈济奏免税粮若干万石督理易州山厂能祛宿弊居三年召还治部事升左侍郎天顺初尚书胡濙致仕去诸典礼悉从干详定  英庙常有不期问干掩口对  英庙不悦坐是久不迁成化二年巡抚畿内升南京礼部尚书旋改礼部加太子少保累乞休命驰驿以归月给米二石岁给役夫四人弘治间浙江岁饥干具＜锍-釒＞闻奏  孝庙嘉其忧民敕有司备羊酒彩叚劳之比至而干已卒年八十四讣闻辍朝一日赐祭葬赠太子太保谥康靖干体貌灈然若不胜衣清慎自持终始不变士论多之
　　○致仕南京礼部尚书黎淳卒淳字太朴湖广华容县人天顺元年举进士第一授翰林院修撰预修大明一统志成化二年秩满升左春坊左谕德三年  英宗实录成进左庶子十三年修续资治通鉴纲目成迁詹事府少詹事兼翰林院侍读十四年升吏部右侍郎二十二年改南京吏部二十三年满九载迁左侍郎加正二品俸弘治元年升南京工部尚书寻改礼部又三年以疾得请致仕至是卒年七十赐祭葬如例谥文僖淳性耿介寡与人合患流俗奢侈凡婚丧燕饮皆有则其取予不苟有门生尹华亭以红云布寄淳不受即书封识上曰古之为令拔茶植桑今之为令织布添花吾不用此妖服也淳刚简严重有大臣体临事议论激而不随然避远形迹过于畏慎诗文闳博为时所称子民牧民表皆举进士
　　○庚申工部尚书贾俊乞致仕  上曰卿操持勤慎委任方隆不允所请
　　○辽东盖州地连震二次有声
　　○辛酉巡抚四川都御史邢表言故翰林学士承旨宋濂在  太祖时启沃之益既多制作之功尤著盖一代之元勋也当时以坐孙累谪四川之茂州行至夔州病卒权厝莲花池山下虽尝改葬未荷殊恩乞复其旧官显加赠谥仍敕有司于葬所春秋致祭庶见  圣朝悯念儒旧之意命下其言于礼部
　　○壬戌  仁祖淳皇后忌辰  上祭  奉先殿命南京刑部右侍郎徐怀之子璋为国子监生从其请也
　　○授保国公朱永子晖为锦衣卫勋卫从其请也○癸亥升监察御史黄荧为四川按察司副使许锐为山西佥事
　　○复除福建按察司副使汪进于山东狭西按察司佥事李旻于狭西俱以丁忧服阕也
　　○太子太保吏部尚书王恕乞致仕  上曰卿朝廷老臣当勉副任用不允休致
　　○加保国公朱永禄米岁五百石本色折色中半兼支以永自陈功伐故也
　　○赐各王府及天下诸司庆贺册立  东宫人员彩叚钞锭有差
　　○晋府庆成王府革职镇国将军奇涧之子表樈等诣阙请封礼部言革职将军子女无授封例且故违  祖训擅自来京请如例应付遣回仍敕晋王及庆成王约束之并逮问其辅导等官及本处守城官军并所过关津之失察者从之○顺天府香河县雨雹伤禾
　　○甲子赐晋府镇国将军奇浥嫡长子名曰表杶鲁府安丘王当澻庶第二子曰健棁嫡第三子曰健杼镇国将军当洄庶长子曰健木□寺当沿嫡长子曰健杅辅国将军当淍庶第二子曰健揗当泭庶第二子曰健构赵府镇国将军见溶庶第四子曰祐棬见渰嫡长子曰祐栅襄垣王府镇国将军成入嫡第二子曰聪泳乐昌王府辅国将军成＜釒芮＞第二子曰聪潟灵丘王府镇国将军成镜第四子曰聪氵□署沈府镇国将军诠罐嫡第三子曰勋消阳曲王府辅国将军奇涂庶长子曰表木□蜀靖江王府镇国将军相勉庶次子曰规柎西河王府镇国将军钟金□力第六子曰奇泳
　　○礼科给事中王纶以灾异言三事一请思所以致灾之由而诚于祭告一请绝龙船灯火之戏而慎于浪费一请禁斋醮戒坛之妄而屏去异端＜锍-釒＞入  上纳之曰事当省察减省者朕自处置祭告禁约如例行
　　○乙丑礼部以自春至夏雨泽少降麦榖欠茂请命顺天府祈祷从之
　　○山东莒沂二州及安丘郏城县雨雹大者如酒杯伤人畜损禾稼
　　○丙寅命湖广按察使张抚与云南按察使林俊两易其任以巡抚湖广都御史谢绶言抚清慎有余才堪治简请更之吏部覆奏谓俊可与抚更任故有是命○管理易州山厂工部左侍郎潘礼乞致仕许之仍进阶赞善大夫给驿以行
　　○赐岷府江川王音垫洪武正韵诸司职掌各一部从其请也
　　○唐府溵水郡主卒赐祭葬如例
　　○丁卯赐晋府辅国将军奇渽镇国中尉表棤楚府奉国将军荣湆赵府辅国将军祐楄镇国将军祐杙祐杞秦府镇国将军秉欆诰命冠服如制
　　○戊辰升光禄寺寺丞李楘为本寺少卿
　明孝宗敬皇帝实录卷之六十三
　　弘治五年五月庚午朔
　　○壬申赐周府鄢陵王嫡长子安沅辅国将军安潐并各夫人代府辅国将军成锏成鋀奉国将军聪淦聪沚诰命冠服如制
