<!-- { "loadSidebar": true } -->
　　○四川布政司左布政使韩邦问丁忧服阕复除广东布政司
　　○礼部覆奏府部等衙门所言定册封事谓各王府册封冠服宜依时造完颁给  上曰今后内府各衙门造冠服等物务依次速完不许迟违
　　○乙亥降监察御史胡献为湖广蓝山县县丞献既奏太监韦泰并寿宁侯张鹤龄鹤龄泰各具疏奏辩有旨下献锦衣卫狱至是狱上以风闻不实降二级调外任
　　○顺天府府尹张宪等言遵成命以餋京民均马政以遂民生定车辆以恤民难禁冗费以省民财四事下兵部覆奏谓将军力士校尉原无优免户丁事例惟勇士自迤北来者乃优免三丁投充勇士不在优免之内今顺天府人户凡充将军力士勇士校尉者俱不应差役故平民多用计投充将军等役此京畿之民所以贫困逃亡请如宪等奏凡将军力士校尉及投进将军止许免户一丁其原籍户下人丁不许一概优免亦不许将户下人丁报造营卫籍册影射民差庶京民不致重困又顺天府寄餋马匹今止每年暂取一万匹近又添十州县分领所餋不为太多今宪等欲将南直隶马匹尽数折解银两倘有警急则缺马征操宜仍旧银马相兼角□羊俵庶克有济其三年一次拣选马匹乃见行事例若不论老少一概开除恐小民愈不知警马益消耗宜移文太仆寺分管官此后拣选督同府州县官将寄餋陪补等项从公拣选果有羸老不堪者年齿二十岁以上者免其罚银齿岁不及者每匹罚银二两有堪变卖者准其变不堪者送光禄寺供用庶少苏民困又亲王之国其官员军校车辆已有奏准事例宜申明禁约又通州路当要冲内外官员公私往来日逐应付人夫车辆下程本州官吏迫于势要骚扰地方贻害小民宜移文所司严加禁约此后非公差不该应付者不许分外需索势要之人淩辱官吏许各衙门参奏庶人知警惧从之
　　○丙子免河南中牟原武等县首领官明年朝觐以巡抚等官奏修治汝王府第也
　　○刑科给事中吴世忠等勘报大同总兵官都督神英副总兵都指挥赵日□永因私忿构隙边备废弛威令不行巡抚都御史刘瓛奏报军情不实以攻倒墩台为雨塌以虏掠军士为自逃并镇守太监孙振游击将军刘淮参将李玙秦恭闲住都督马仪致仕都督宋澄奉御侯能吴通监丞李岑杨定都指挥李敬刘江蔡瑁叶椿王辅周琮赵玺黄泰张永刘善宋辅参政毕孝郎中陈一经等罪状及军舍赵晟等私卖军需货物于夷人俱乞准例处分刑部覆奏  上命晟等二人处斩余十人并家属发广西奉议等卫充军英瓛振取回英闲住瓛振别用日□永淮并玙一经俱逮问论者谓瓛以风宪大臣不能正身率众纠正将官失职顾为掩蔽罔上以盖罪愆其不即谴责盖当国者为之庇云
　　○南京兵部尚书参赞机务张悦乞休致  上曰卿引年求退屡有旨勉留宜尽心职务以副重托毋再固辞
　　○丁丑安南国王黎灏卒世子黎晖遣陪臣潘综等以讣闻命行人司行人徐钰往祭之赐综等宴并彩叚衣服等物如例综等请宴时免用乐从之
　　○礼科给事中吴仕伟言三事一比来内官营求出镇剥削军民近日李广败露事可知矣今宜一切取回京营武职役使军伴俱有定额比来任意占役包纳月钱乘轿燕乐不习武事乞命官究处又各处清军之弊随角□羊随亡乞量地远近更相拨补兵部覆奏  上曰镇守内臣俱如故余从所议
　　○斩山西大同前卫指挥佥事刘桂枭首示众以私卖军器于夷人也
　　○钦天监奏是夜月食文武百官皆诣中军都督府救护既而不食随为阴云所掩纠仪监察御史等官劾奏掌钦天监事太常寺少卿吴昊等推算不明宜置之法命宥之
　　○赐分守庄浪都指挥佥事鲁麟母李氏祭
　　○虏入辽东懿路城境掠人畜兵部请治分守守备等官罪诏提问都指挥李钦等三人罚右参将焦元俸三月右监丞黄延宥之
　　○庚辰命防守永平等处都督杨玉及防守密云等处都督王玺各领所部兵回京营操练以边报稍宁也
　　○前军都督府署都督佥事梁宏以年老乞免坐营随侍朝参许之
　　○辛巳复除南京四川道监察御史谢绶于江西道南京广东道监察御史莫立之于福建道俱以丁忧服阕也
　　○壬午赐鲁府安仁郡君并仪宾尚世英泗城郡君并仪宾王泽晋府文登县君并仪宾穆延寿诰命冠服如制
　　○命后军都督府都督佥事王玺挂印充总兵官镇守大同以前府都督佥事马昇充副总兵协守地方
　　○初各衙门办事吏办事凡二十七月至是免办三月从刑科办事吏杨明等奏也
　　○调永平游击将军署都指挥同知王杲于大同仍充游击将军○癸未升狭西布政司左布政使洪汉为都察院右副都御史巡抚大同
　　○命都察院右副都御史金泽之子述为国子监生从其请也
　　○后军都督府带俸都督同知卢深卒赐祭葬如例
　　○甲申命辽东都司故都指挥同知郑雄之子钺袭原职定辽中卫指挥使
　　○午刻日生左珥
　　○乙酉海西考郎兀等卫女直都督斡罗脱等来贡赐宴并彩叚衣服等物有差
　　○兵部主事何孟春上＜锍-釒＞言果听断公委任慎选守令处置巡抚重惜名器存恤小民革皇庄兼并之弊更军政清角□羊之法命所司知之
　　○命旗手卫署都指挥佥事徐胜之子永代原职指挥使
　　○兀思哈里等卫指挥使忽答木阿剌孙苦出纳并童宽山等卫指挥佥事阿剌孙等二十四人请升职兵部拟上命升忽答木等三人为都指挥佥事阿剌孙为指挥同知
　　○兵部覆奏府部等衙门所言裁冗员革添设省工作苏民困明禁例恤官军祛民害省滥选八事谓近年传奉乞恩升转武职二百二十五员本部昨因给事中涂旦等奏言议请裁革未蒙俞允伏望惩于既往谨于将来今后凡臣下有为子弟家人或为故官子弟家人乞升军职者如其人无大军功勋劳俱乞断自  宸里一切不行又正统间各处虽有镇守等内臣然其数尚少成化以来临清金齿腾冲添设镇守三员辽阳建昌燕河营马兰谷添设分守四员蓟州永平宣府大同各城堡又添设守备十五员此皆宜取回别用者况以提督湖广太岳太和内臣而兼分守行都司等处看守广东珠池内臣而兼管廉琼等地方此皆止宜令如旧专理一事者又京营军马请如各官所言凡无益之工一者停止如有紧急工程行移三大营照数摘拨其团营官军永不动拨人各处灾伤地方马价请自弘治五年未徵者暂且停止其六年至九年每种马一匹止徵银六两骒马止徵银四两其马驹倒失者徵银二两亏折者徵一两五钱以苏民困待年豊再议又各处公差进贡人员每有多索驿递有司车船廪给人夫之扰而南京进贡内臣尤甚请今后凡公差内外人员不许于公行文移内多写船只廪给及添写军卫有司等衙门应付字样如朦胧具奏者本部仍减去不行又京营及各边骑操马匹请自弘治五年以前倒失者暂免买补六年以后仍买补如例其把总等官住俸者暂令支俸如一年之外买补马匹未完本部具奏请裁又各处镇守分守及公差内外官员随行官舍人等请严加禁约又国朝有礼仪房之设先于京县五城兵马司及金吾等二十八卫择取乳妇预餋其中以俟应用初以锦衣卫千户一员管辖近千户黄英以太监李广传升本卫指挥遂恃势科扰军民请革退止令各卫以千户轮直管事  上曰镇守分守等内臣并管礼仪房指挥俱仍旧不动团营官军除清宁宫上工外此外再不许动拨余准议
　　○先是命福建织造上供丝布九百余匹中有不堪者八百匹令退回再织工部因礼科都给事中涂旦等之言请停免以苏民困得旨罢其未织者○丙戌命扬州钞关明年折收银两以备营造清宁宫之用以后仍钱钞兼收
　　○戊子南京工科给事中赵钦广西道监察御史张璠等各劾奏总制三边左都御史王越吏部尚书屠滽户部尚书周经礼部尚书徐琼刑部尚书白昂兵部侍郎王宗彝工部侍郎史琳林凤掌通政司事侍郎元守直掌鸿胪寺事侍郎贾斌巡抚都御史钱钺陈瑗刘瓛太常寺卿李温崔志端少卿布自云太仆寺卿宋琮通政司参议姜清大理寺丞刘宪光禄寺少卿赵竑顺天府丞蔺琦及南京户部侍郎郑纪太常寺卿吕＜常心＞通政徐说少卿魏富祭酒刘震太常寺丞黄辅政等皆不职乞放令休致以消物议回天变下吏部并兵科给事中王缜专劾王越之疏覆奏请  旨  上曰王越等二十四人前已有旨留用并姜清刘宪赵竑黄辅政等俱令仍旧供职
　　○镇守两广总兵官伏羗伯毛锐乞休致不允
　　○己丑升狭西布政司右布政使王俨为本司左布政使广东右布政使林号□土为广西左布政使
　　○右军都督府署都督佥事房骥卒骥延绥总兵署都督佥事能之子初袭彭城卫指挥使成化十七年随征大同有功升都指挥佥事扬威营把总寻注福建都司管事用侍郎周经都御史王继荐充参将协守松潘属番蛮为患骥督兵战比有功命充副总兵分守松潘弘治十一年升右府署都督佥事充总兵官挂靖虏将军印镇守延绥未拜命卒特赐葬祭
　　○命彭城伯张信坐奋武营襄城伯李鄌坐显武营管操
　　○命应天卫指挥使王钦侍卫  东宫
　　○庚寅升山西布政司右参政孙圭为狭西右布政使湖广按察使林俊为广东右布政使俊时餋病尚未起也
　　○福建邵武府通判汤珍奏邵武县知县高迁贪酷害人且未及三年巡按御史朱文辄旌异之张敏先期准其考满并指挥宫铠知府王俨等诸不法事又言布政使洪钟提学副使韦斌参议王琳佥事王寅贾锭俱不职事下刑部乞行巡抚都御史金泽勘报有旨令再议刑部乃请命给事中法司官各一员至彼审勘从之
　　○辛卯南京给事中赵钦监察御史张璠等劾奏南京掌左军都督府事驸马都尉杨伟保定侯梁任纵下扰民后军都督府都督佥事张海营求复任协同守备武靖伯赵承庆贪婪无耻中军都督府都督佥事王勇久疾旷官请各罢黜  上命俱留办事
　　○命湖广镇远卫带俸都指挥佥事许辅守备永道郴桂等处
大明孝宗敬皇帝实录卷之一百四十五
　　弘治十一年十二月壬辰朔  上视大祀牲于南郊
