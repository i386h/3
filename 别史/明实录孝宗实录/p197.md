<!-- { "loadSidebar": true } -->
　　○总制三边少保兼太子太傅左都御史王越卒越字世昌直隶浚县人景泰二年进士授御史擢山东按察使升右副都御史巡抚大同成化初虏每自河套入寇延绥  上命将讨之越赞军务以崖窑川开荒川柏油川之捷三转至左都御史九年越以虏据河套数出为寇不大剿之边患不息会虏酋西寇遂身率轻骑自榆林出塞昼夜驰三百余里直抵红盐池乘虚袭其老营斩首三百五十余级获其驼马杂畜器械无算焚庐帐而还自是虏不敢深入诏加越太子少保支从一品俸寻召还掌院事兼提督十二营同太监汪直选军越以河套功大赏轻言于朝乞移所加官禄赏将士  上遂升越兵部尚书进太子太保支正一品俸时直有宠于  上所建白必从越欲借其权以成事故善事直两人相得欢甚一以捣威宁海子虏营功封越威宁伯仍兼左都御史掌院事一以黑石崖之捷进太子太傅岁加禄四百石掌前军都督府事提督五军营未几出充总兵官镇大同移镇延绥越用兵善出奇方虏入寇阳若不闻伺其得利稍怠乃伏兵归路邀杀之故多胜无败尤善用人所部将士率一时谋勇皆不次拔擢之其亲识贵家子弟间亦在军中俱以功升武官十九年直既败科道交劾直越欺上冒功八罪语在  宪庙实录中时当路者素忌越才遂从中下其事诏禠爵除名安置安陆州弘治初得放还自便七年复左都御史致仕久之复因奥援得召至京加太子太保总制三边时虏别部居贺兰山后数出抄掠越夜袭其营斩首百余级加少保兼太子太傅越又言哈密为土鲁番所破近番酋悔罪还所侵地宜封其故官以守疏上未报而越卒于甘州赠太傅谥襄敏赐祭葬如例越姿表奇迈聪慧绝人慷慨自许事一见即决久膺帅寄凡边徼险易虏情真伪将士强弱历历在胸臆遇敌意度安闲计定而后发颠倒才智中自为操纵而人乐为之用其所拔擢后往往多为名将赋诗属文草奏判案虽仓卒立就俊逸可观但急于功利自负其才至破崖岸为之中多机变人莫能测坐是为士论所非然河套贺兰之捷实有功于边论者概指为开衅生事亦过矣自后守边出帅者多庸懦无能而冒功费财者滋甚求如越比盖亦难其人焉
　　○吏部尚书屠滽以屡为科道官所劾乞致仕  上曰朕以卿才行老成付兹重任勿因人言遽自疑阻宜尽心职务不允所辞既而滽再申前情亦不允
　　○命司经局洗马梁储兼翰林院侍讲充正使兵科给事中王缜充副使持节往安南封其世子黎晖为安南国王
　　○河南新野县地震有声如雷
　　○癸巳升狭西按察司提学副使杨一清为太常寺少卿提督四夷馆
　　○甲午山西都指挥使司以新设宁武关守御千户所额设官员数少请存留原拟裁调千百户镇抚等官六员仍铨注本所分理军务兵部核奏从之
　　○钦天监掌监事太常寺少卿吴昊言天文历数阴阳之术乃推步观候及占卜吉凶福祸所系苟术业不精则推步有差占候无验欲行天下访取精通天文历数阴阳地理者起送备用至五星子平六壬遁甲占课灼龟相面演禽观梅折字及范围大定等数学有明验者亦以礼起送礼部覆议宜从所奏其观梅折字演禽相面前定数六壬占课灼龟等末技无益于用不许妄举  上曰六壬占课灼龟果有精通者亦访取之
　　○升直隶徽州府知府王问为山东布政司右参政
　　○乙未都察院覆奏府部等衙门所言故太监李广招权纳贿赃物累钜万计庄田盐货尤多乞籍其所有尽没于官不允
　　○丙申南京兵科给事中杨廉等奏近者论事之臣谓太监李广已死其平日赃物钜万簿籍尚存姓名可考欲一一究竟其事明正其罪伏闻  陛下初欲行之既而中止岂因编修罗＜王巳＞有不必查究之说而左右之人又从而传会之欤迩来群奸肆志内外交通忠直之士欲发之而未得其路以为无左验恐不足以取信于  陛下也今幸而李广自死又有簿籍可证盖  祖宗在天之灵持此以告  陛下也若复纵而不治岂不失事机之会哉况白米黄米之隐语已哗然于中外而某官某人之馈送想亦昭然于  圣心在国法既所难容于事体亦岂可已但其倡为不必查究冀存大体之说者乃谄谀侧媚之徒自以此为邀结奸邪之地耳孰若昭然发露明示典刑俾小人知媚灶之决不可为鬼责之竟不能免惩一二而千万人皆悦其为世道计岂不大哉况近日言官方奉诏弹劾而吏部尚书屠滽率先攟摭以为攻击言官之倡臣历观前代小人欲遂其奸谋必自排去言官始言路之势不振则人主之势日孤此事关系匪轻伏惟  圣明留意加察南京福建道御史洪远等亦以为言且指滽及刑部尚书白昂为奸佞魁首乞并＜王巳＞罢归田里  上曰此事已处分矣并＜王巳＞等俱置勿论盖＜王巳＞尝为太监萧敬门馆而敬庇之也
　　○命武进伯朱洁领五军营围子手燕山左卫署都指挥佥事龚勋神机营右掖俱坐营管操
　　○六科十三道官屡劾太常寺卿崔志端以异端进志端乃援前太常寺卿自道士进者数人以自角□羊因乞致仕不允
　　○时寿王将之国有司奉旨依益王事例给船七百艘车千四百六辆宫人不支廪给军校四人共一车车给银二两四钱令自雇用本府承奉长史等官告王谓兴岐二府启行时船九百余艘军校二人用车一两王遂具奏请照二府例兵部议谓前二府出京之后官校暴横甚于狼虎虽方面官亦被凌轹余船则装载私盐余车则多索银两经过地方不胜烦扰坏乱盐法重困斯民此不可以为例且郑淮荆襄梁五府皆  仁宗皇帝之子  宣宗皇帝之弟彼时之国所用船不过二三百艘而军校俱无车两德秀吉崇徽五府皆  英宗皇帝之子  宪宗皇帝之弟彼时之国船亦多不过七百余艘军校无车两宫人无廪给而各府亦远涉江湖从容至国比来所用车船比之宣德成化中已增数倍若不立为定制将来之弊殆有不可胜言者此后亲王之国请给船照吉府例多不过七百艘官员军校俱照益府例军校每四人一车官员照合得车数每两银二两四钱送本府长史司交收给散令其自雇王府物件并内官行李俱与本等车两勿得多取钱物军校口粮计其程途总于在京官仓支给其之国南方者果粮数不足至南京再与补支拽船人夫亲王并妃船每船下水五十名上水八十名其余装载物件每船上水二十五名下水十五名本府官员船上水二十名军校船上水十名下水俱五名其宫人食米就于本府禄米内支给经过有司止供柴薪不必逐驿应付廪给若赴河南山东者船只斟酌随时减去如有投托王府乘势装载私货者治以重罪著为令命今后俱照此例行王府辅导官敢有拨置奏请者治罪不宥
　　○操守肃州都指挥佥事刘忠及肃州卫掌印指挥使钟山俱守备不设忠为贼所掩袭致损军士山被贼侵入境内虏掠人民巡按监察御史拟忠处斩山边卫充军又以山情轻律重为请命刘忠准拟钟山免充军降三级带俸差操
　　○戊戌礼部奏正旦节例赐百官宴  上命免宴赐以节钱钞
　　○命大宁都司都指挥佥事陈通之子玺代原职保定中卫指挥使
　　○命万全都司所属玉林等六卫屯田自今年以后屯粮一石止折徵银三钱草一束徵银一分以苏军困
　　○己亥腊节赐百官宴于午门
　　○致仕巡抚辽东都察院右副都御史张岫卒岫字九云山西安邑县人成化二年进士授监察御史升浙江嘉兴府知府改河南开封府政尚严明受知吏部尚书王恕升山东参政河南右布政使转左未几升副都御史巡抚辽东时名稍损后以讯所部人罪有栲掠至死者愬于朝遣廷臣往按还言岫居官虽廉存心欠恕用刑苛峻  上置不问命致仕至是卒赐祭葬如例
　　○升河南狭州知州王云凤为狭西按察司佥事提调学校
　　○实授理刑知县冯允中为狭西道监察御史
　　○庚子巡抚蓟州都御史洪钟奏潮河川去京师仅二百里居两山之间广约百余丈每夏秋山水涨溢则汪洋巨浸水退则坦然平路虏可拥众而入守臣往往欲置城凿渠以地皆流沙艰于＜锍-釒＞凿而止今相度地宜请于本关之东三里许第二第三两寨之间其山外高内低约余二丈凿为两渠以杀水势复于口外斜砌石堰使水由川中行仍于石堰之内筑立外关一座以百人防守使虏不得冲突下兵部议谓所言可行从之
　　○命武平伯陈勋三千营坐司管操
　　○礼部覆奏府部等衙门所言禁奢靡事谓欲望  皇上深纳其言躬行于朝廷之上先施于贵近之家严饬百官大戒中外自今以始凡宫禁所用光禄所需姻戚之锡予近侍之赏赉悉遵旧章务从省约左右之人但有作淫巧以荡  上心导侈靡以惑  圣志者严加斥绝重治其罪则上之所好下必从之未有不观感兴起者  上纳之命都察院出榜禁约中外
　　○辛丑夜月犯毕宿右股北第一星
　　○壬寅赐蜀府镇国将军申镦并夫人晋府辅国将军奇泍奇港秦府奉国将军秉休镇国中尉惟爩诰命冠服如制
　　○刑科给事中吴世忠奏臣观大同边境视他镇为尤重大同边备视他镇为尤废请略言之各边墩台率隔三四五里而大同隔十四五里者有之各镇去边墩率远四五十里而大同远一百八九十里者有之烽火不通策应不及此形势之不便也将官推举多以贿通一得兵权如获私宝既思偿债又欲肥家役军士多至千人侵屯地动以万计徵求科歛前后相续甚至克减赏赐以赂权贵此任将之非人也臣到大同时将十月军士奔走风霜之中面色黧黑甲衣无褐妻子所居半无烟火弱女幼男祼体问日问其故则曰一人之身既以当军又以应役一石之米既以餋家又以奉将年岁凶荒徵求日甚何暇及于妻子此餋军之未至也钱粮日少扣筭日巧马价多止十两给料日止三升或过时不关或未夏先止马之倒死日多军之买补愈困胡马一嘶辟易惊走此餋马之未善也臣检点边墩器械抵牾甚多问其故则曰器械原无定数各官两月下班更替之时互相交付数十年来无人点闸或量数买补或彼此传借以致多寡不同朽钝无用此军器之不足用也边粮折银尽当给军管粮郎中每石克银二钱以待他用月粮一石亦当与军支粮之际每名裒银一钱以防买马米贱钱贵则闭钱与米钱贱米贵则闭米与钱司兵者以给军为惠管粮者以多克为功总兵者以杀伐为勇而镇巡又以操纵为能失军之罪大于退避故军无必进之心将无自守之志其余矛盾率多类此今岁虏人进贡之时总兵神英巡抚刘瓛镇守孙振等贪利畏威荡无法度纵虏出入交易无限锅锹箭镞半入虏囊农民村妇亦被污辱平居如此临敌可知虏方入境辙还攻蔚州马营各墩俱被杀掠副总兵赵日□永游击将军刘淮领兵六千以为防伏烽火数传文移累至各官畏缩逗遛不进小敌如此大敌可知臣尝会计两将领兵在外凡二十余日费银二千八百余两钱粮虚耗一卒不救总兵巡抚镇守贪懦至此使或虏骑长驱安能折冲御侮乞敕各部痛革前弊将巡抚总兵等官从公推举刚介廉勇洞晓谋略不事奔兢者往代其任革去郎中等官凡士马钱粮一切畀之闲暇之日增筑墩台以接烽火于宣宁黑水水口三处增筑墩堡以为接应掣腹里诸卫之闲卒以为兵耕近边之空地以为食又于岁豊之后修筑大边益屯于其下而食于其地务使声实皆强形势连络  陛下可以安枕而卧矣兵部覆奏从之
