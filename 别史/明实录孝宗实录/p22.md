<!-- { "loadSidebar": true } -->
　　○礼部进耕藉田仪注一择弘治元年二月十三日  上亲祭先农耕耤田前期初十日太常寺奏祭祀文武百官致斋二日十一日早顺天府官以耒耜及穜稑种进呈讫内官捧耒耜穜稑种还授顺天府官顺天府官捧由午门左门出置彩舆内鼓乐送至耤田所十三日早晚朝  上御辇卤簿导从诣坛所具服殿  上服衮冕典仪唱乐舞生就位执事官各司其事导引官导  上至拜位内赞奉就位典仪赞瘗毛血迎神奏乐乐止内赞奏四拜百官同典仪唱奠帛行初献礼奏乐执事官揍帛爵跪于神前奠讫内赞奏跪百官同乐止内赞奏读祝读祝官跪于神位前右读讫奏乐奏伏俯兴平身百官同乐止典仪唱亚献礼奏乐执事官捧爵跪奠于神位前乐止典仪唱终献礼奏乐执事官捧爵跪奠于神位前乐止太常寺官进立于坛东西向唱赐福胙内赞奏跪搢圭光禄寺以福酒跪进于  上右奏饮福酒光禄寺官以胙跪进于  上右奏受胙奏出圭俯伏兴平身奏二拜百官同典仪唱彻馔奏乐执事官诣神位前彻馔乐止典仪唱送神奏乐内赞奏四拜百官同乐止典仪唱读祝官捧祝掌祭官捧帛馔各诣瘗位奏乐礼毕乐止  上还具服殿更翼善冠黄袍百官俱更服太常卿入奏请诣耕耤位导驾官及太常卿导引  上至耕耤位南向立三公以下从耕者各就从耕位户部尚书北向跪进耒耜导驾官同太常卿导引上秉耒三推三反讫户部尚书跪受耒太常卿奏请复位顺天府尹捧青箱随以种子播而覆之  上御外门南向坐观三公五推尚书九卿九推讫太常卿奏耕毕从耕官各就位教坊司承应毕太常卿奏礼毕导驾官及太常卿导引  上还具服殿华盖侍卫如常仪俟  上升座鸿胪寺官奏顺天府官率两县官耆老人等行礼赞五拜叩头礼毕率庶人终亩百官入班序列鸿胪寺致词云亲耕既成礼当庆贺赞五拜叩头礼毕  上命赐百官酒饭鸿胪寺官承旨讫复赞入班叩头尚膳监进膳三品以上官各就丹陛上四品以下各就台下并奉旨东西相向序坐并宴劳耆宿于坛傍宴毕鸿胪寺赞入班行叩头礼礼毕驾兴还宫卤簿导从如来仪大乐鼓吹振作
　　○修国子监以将视学也
　　○乙酉吏科左给事中宋琮等湖广等道监察御史俞俊等交章劾奏巡抚都御史贾奭左钰布政使潘稹周瑛参政邵新吴忱张鼐副使石玉佥事李珊徐完李茂任彦常李萼行太仆卿关宗苑马卿王玺知府欧阳雍许仁邵有良陈琮刘珍杜学袁清项澄李廷美并都转运盐使司同知徐福张盛等俱素行不谨都御史宋旻刘潺府尹吴玘于冕布政使周正吴中卢雍孙逢吉夏寅秦夔刘珂佥事彭颀知府江豫等俱老懦无为都御史吴节丘鼐副使李廷杨纯佥事蹇霆张善昭各陛迁不协人望俱乞照朝觐例黜退仍乞敕都察院转行各巡抚巡按会同布按二司考察所属官黜其太甚者以裨新政诏不协人望者照例降用其余俱致仕
　　○定亲王以下姻戚免差役例亲王除妃父外免二丁郡王免一丁镇国等将止免夫人父一丁
　　○命皇亲庆云侯周寿长宁伯周彧瑞安伯王源各岁加禄米一百石皆给在京本色
　　○丙戌礼部覆奏左都御史马文升所奏四事其曰逐术士者宜令各该巡城监察御史及五城兵马司并锦衣卫巡捕官逐一搜访但有扶鸾祷圣驱雷唤雨捉鬼耳报一切邪术人等及无名之人俱限一月内尽逐出京仍有潜住者有司治之治以重罪主家及四邻知而不举者连坐其曰清僧道者宜令两京僧道录司并天下诸司通查敕建敕赐并古刹共若干所给度僧道若干人备造文册送部存炤仍将十年一度之例停止待额数不足之日所在官司炤额起送给度内外衙门不得指以救荒纳粟为由奏请给度违者科道官紏之其有擅自修盖者即便拆毁如无度牒僧道行童发回当差敢有私创寺观及容隐僧行道童者僧道官并住持俱发附近卫分充军所司官员不举以枉法论其曰怀四夷者今后入贡夷人筵宴宜令光禄寺堂上官一员提调务要豊洁本部差官一员督察其朔望并陛辞酒食令该日视班巡视御史但有克减菲薄者持光禄寺官并局长等究问其曰节财用者成化四年以前每岁用甘松等料共千六百三十五斤以后增至千八百八十五斤十一年后又增至二千六百八十五斤虽称各年间有拖欠本部亦已累行催纳缘俱系民间出办差人角□羊运劳费实多其光禄寺供用牲口正统年间每年各色数止四万至天顺间渐增数多成化年奏准每年不过十万十六年以鸡三千折猪三千鹅五百折羊五百添派湖广等处买辨以小易大价过十倍况近年以来各处凶荒人民艰食乞将内府供用库二次增添香料数内量减一二光禄寺牲口原纳鸡鹅者免其折纳猪羊仍于十万数内量减以苏民困  上曰所言皆是逐术士尔部中仍出榜禁约香料照成化四年数角□羊纳折纳猪羊令光禄寺计筭以闻
　　○广东布政司奏乞将被贼残破地方照旧角□羊纳本色皮张免其折造胖袄以省民力工部覆奏从之
　　○伊王諟锵奏祖简王旧有恩赐禄麦岁五百石既薨住支至于悼王陈请复给其半乞全赐如简王之旧从之
　　○命肥河卫达官都督剌哈之子哈哈占袭其父职升毛怜卫及亦麻河等三卫指挥使等官兀儿古都木等十一员各一级
　　○丁亥封宫人罗氏为佐圣夫人赐诰命冠服以效劳年久也
　　○户部言山东河南山西狭西及北直隶常税当输各边近以灾伤减免过多而存留之粮亦不能充本处官军俸给请以今年税粮每石徵银一两内存十分之一折给本处俸给余九分角□羊送各边以时折给仍以其余召籴以备军兴  上是其议命即施行果有利益明年复行之
　　○戊子升锦衣卫署都指挥同知刘良为实授指挥同知正千户韦源等各一级以擒强贼功也
　　○工部覆奏都御史马文升所奏乞减夫价事拟将顺天等处台柴夫工价每名月与银一两四钱以少宽民力从之
　　○己丑太子太保吏部尚书王恕两＜锍-釒＞乞致仕大略谓  陛下嗣位之初误听人言起臣子既退之余付以重任今已供职两月其所尽心者不过铨选常事别无嘉谋嘉猷之敷陈而于保传之职殊未之尽焉能满众人之望保后日之如今日乎矧臣昔在南京时节次陈乞休致俱蒙  先帝勉留其后不因臣陈乞却令臣致仕相知者皆为臣惜臣亦不能不为之愧也今臣己衰朽作止蠢拙  陛下虽不厌弃臣不自安倘有人言及之  陛下留臣则拂言者之意若令臣去则为臣无穷之羞何若臣今日自求而去之愈乎  上曰卿职铨衡方隆委任毋为过虑遽欲退休所辞不允○都督同知张蛮复请以万喜等辞还顺天保定府庄田通赐管业户部议不可  上是之差人守视如故
　　○监生杨玺奏永昌寺工役既已奉旨停罢请其材木甎瓦诸料助营茂陵及  太庙门墙之用工部覆奏从之
　　○庚寅改编浙江等布政司及  顺天应天直隶苏松等府勘合字号批文底簿
　　○取回浙江芜湖荆州等处抽分监察御史从给事中王敞言也
　　○辛卯朝鲜国王李娎遣陪臣书状等官郑致亨等奉表庆贺赐宴并彩叚绢布有差
　　○癸巳赐韩府西德王庶第三子名曰旭棩辅国将军徵鑢子曰偕淏襄陵王辅国将军徵锲子曰偕潞
　　○赐辽府辅国将军宠增诰命冠服如制
　　○监察御史张文言绖筵讲官当赐坐讲讲书堂对书直讲不宜用讲章又经史当无所不讲不宜有所避讳仍望  天颜开霁时加问难不宜间以寒暑则经筵为不虚行命所司知之
　　○命逮问山东按察使张＜王巳＞及万命都指挥佥事杨荣如律＜王巳＞坐官廨失火荣坐挟制规利也
　　○是日日晕
　　○甲午辰刻日晕生左右珥又生背气色青赤良久散
　　○赐故司礼监太监怀恩祭葬祠额曰显忠恩直隶苏州府人本姓马宣德间入禁中赐姓怀累升至太监掌司礼监事其为人公廉直谅识义理通典故在  宪宗朝左右承弼动必以  祖宗为准直言正色无所避忌  宪宗雅重之至于谋断大事扶植国本不惑群议人不敢干以私晚罹谗譛司香  祖陵天下以为诎  上在东宫时已悉知之及  即位即驿召至京仍掌司礼其于新政多所裨益未久而卒  上震悼不置特隆赙恤内臣建祠赐额者自王振刘永诚之后恩实与焉盖朝廷朝希阔殊特之典此外贤如覃吉覃昌韦泰辈皆有之越是以来祠额寖广祭  尤众不能悉记矣
　　大明孝宗皇帝实录卷十终
　大明孝宗敬皇帝实录卷之十一
　　弘治元年二月乙未朔南京监察御史吴泰等言吏部尚书王恕才识问望固宜委任但年过七十恐不宜劳以剧务乞诏入内阁与谋大政  上曰吏部重任朕循  祖宗朝用蹇义王直王翱故事特起用恕以服众心若有谋议亦无不听纳内阁之举姑己之
　　○吏部覆奏南京监察御史吴泰等所陈考察两京五品以下官因言天顺八年例则五品以下堂上官除钦天监太医院之外其余老疾者听自陈致仕成化十三年例则凡五品以下官俱照例会官考察今两具以请命钦天监官免考察太医院官选差习医道御史给事中各一员会同院使院判考察品第高下并具明脉理用药有效著名者以闻各衙门堂上官但五品以下者悉照成化十三年例考察
　　○南京户部主事卢锦言  太祖高皇帝每御大政悉从府部官面奏区处又召近臣如学士詹同给事中吴去疾等相与讲明  太宗皇帝能体此意凡事皆于晚朝以尽委曲又命学胡广等七人俱入内阁与论政事近来批本学士在阁下者秪闻内臣传说不得面陈所见其府部官亦不得面奏区处故恩柄不觉下移自今凡御内朝批本及一切政事必敕内阁及该科都给事中该衙门官同至御前面议可否裁自  圣心行之盖必有学士则内臣不得以自专有都给事中则学士内臣不得以声势相倚又近岁推用大臣止拘资格初不问其才行之短长故人多依阿固宠闲有一二贤者则争相排斥使不能立于其位乞有今访求潜心治体才识刚明善文学者或五七人俱任学士日就内阁以备顾问又访忠贞直谅畅明治体者六人俱任都给事中且就六科以听宣谕若学士取其作文字都给事中取其领奏劄则亦何所用哉诚使学士都给事中皆贤则府部大臣不得以幸进矣大臣皆贤则僚属不得以溷淆矣僚属皆贤则出补布按二司职任必无不称矣命下其奏于所司
　　○丁酉释奠先师孔子遣少傅兼太子太师吏部尚书谨身殿太学士刘吉行礼
　　○占城国王古来遣陪臣王孙哈那巴等奉金叶表文来朝贡方物赐宴并衣服彩叚等物有差仍命领回赐国王及王妃衣服彩叚如例
　　○戊戌祭  太社  太稷遣顺天府官祭先农之神
　　○海西兀者等卫并建州右等卫毛怜等卫野人女直都督察安察三赤哈等来朝贡马及貂皮赐宴并衣服彩叚等物有差
　　○昏刻南京见老人星见丁位色赤黄
