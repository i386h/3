<!-- { "loadSidebar": true } -->
　　○内官监奏修沙河桥乞拨官军二万五千人益以  长陵等五卫夫力庶几工得速成工部尚书贾俊等覆奏四方灾变日闻乾象示警况见营  大庙后殿修桥之役难于并举请俟岁丰别议从之
　　○庚戌赐辽府镇国将军恩金□敕嫡第二子名曰宠淮沈府陵川王嫡第三子曰勋涚楚府镇国将军均錭嫡第三子曰荣涧庶第四子曰荣游乐昌王府镇国将军聪淖嫡长子曰俊枝
　　○四川杂谷安抚司遣剌麻番僧头目郎哈僧吉等并狭西外夷车陆哈古哈笼等族番人火竹等各贡氆氇盔甲马匹等物赐衣服彩叚钞锭有差
　　○狭西刷卷监察御史祁司员劾奏左布政使梁璟副使余金佥事李茂潘盛李旻卷宗错误都察院拟当罚俸有差时梁璟已升都察院右副都御史及李茂致仕余金潘盛李旻皆以丁忧去行所在诸司治之诏李茂免问余悉从所拟
　　○是日午刻日生交晕及左右珥色赤黄时白虹弥天日下复生戟气
　　○辛亥都察院右都御史屠滽再以疾乞休致  上曰卿年未老才识有为未可遽求休致既有疾给驿暂回调理俟平复即起用
　　○都察院左佥都御史李介以母丧去任
　　○升山东按察司按察使侯恂为都察院右佥都御史巡抚大同
　　○命故工部右侍郎杨理之子磐为国子监生从其请也
　　○吏部左侍郎彭韶言文武之职虽殊名器之重则一今军官日众俸支不给设法救之犹恐无策岂可开滥授之门恣之转令盛乎比多有无功之人夤缘请谒授以千百户等官甚至有乞恩承袭都指挥者不特武职文职亦有之或以修城微劳而升匠官或以传奉罢革而迁良医又有中书考满超升三级伏望  陛下重视名器爱惜廪禄勿谓小官为可与勿谓杂流为无害严加杜绝痛与厘正庶几少救其弊  上曰爵位名器国家所重诚不宜太滥今尔所言朕已知之矣
　　○壬子升工部郎中顾余庆户部员外郎洪汉俱为布政司左参议户部郎中陈奂为右参议狭西按察司佥事马中锡为副使监察御史刘凤翔大理寺左寺副张琳刑部主事富玹俱为佥事余庆河南汉云南奂贵州中锡本司凤翔山西琳狭西玹湖广
　　○以营建太庙后殿遣保国公朱永工部尚书贾俊董其役
　　○分守独石马营等处左参将都指挥佥事绳律擅罚所属纸价银修龙门卫学本卫指挥张昇等实为奉行守备独石堡都指挥同知高钺役占军余科歛财物巡按监察御史并奏其事  上曰绳律违例科罚宜治罪姑宥之仍罚俸两月余皆逮问
　　○昏刻月与木星相犯夜月犯六诸王西第一星
　　○是日南京见老人星见丁位色赤黄
　　○癸丑命贵州都司都指挥使李缙之子勋代原职贵州前卫指挥使
　　○乙卯先是海西野儿定何卫都指挥使加忽赤贡海青因援考郎兀卫都指挥阿古哈例乞升都督兵部议奏阿古哈升职系一时特恩不可援以为例加忽赤止宜加赏从之
　　○丁巳初番僧既逐去止留乳奴班丹等十五人后多潜住京师转相招引斋醮复兴糜费渐广六科十三道再劾下礼部会议请如前旨逐之得旨斋醮此后俱减省番僧留一百八十二人余悉遣之
　　○戊午工科都给事中王珩丁忧服阕复除原职
　　○礼部火
　　○己未寿宁伯张峦请给勋号并诰券吏部尚书王恕言昔  钱太后正位中宫五十年钱承宗始封伯皇后正位中宫才三年峦即蒙恩封伯今又急有此请恐人情惊愕有累  圣德乞迟数年以息人言  上不从命峦应得诰券封号照王源例与之授推诚宣力武臣荣禄大夫柱国寿宁伯食禄一千石子孙世袭免本身杂犯二死子一死○遣户部右侍郎吴原祭太仓之神
　　○遣顺天府官祭宋丞相文天祥
　　○庚申命光禄寺停止日支修理王府内外官匠酒饭从本寺卿胡恭请也
　　○辛酉吉王见浚奏往年乞赐湘潭县河泊所折收岁课俱长沙府转解欲乞本府差人自收下户部议如王所请则所差人必于折纳之外加倍徵歛纷扰益甚况年饥民贫宜仍旧便从之
　　○调狭西按察司副使王玹于湖广以环庆兵备裁革也
　　○升协守贵州右参将都指挥同知王道为署都督佥事镇守贵州兼提督清平等卫
　　○命怀柔伯施鉴南京协同守备
　　○初周府鄢陵安僖王宫人姚氏与其子镇国将军同釳同居后同釳卒安僖王亦薨镇国将军同金□妥封为鄢陵王数侵夺其产业复欲侵镇国将军同钮第宅同钮惧亦以姚氏庄田献之姚氏奏之同金□妥亦奏姚氏孙辅国将军安泏违法诸事下河南镇守巡抚巡按官会勘同金□妥词皆虚而姚氏亦间有不实至是都察院覆奏以同金□妥不能抚恤幼孤有伤骨肉同钮妄将他人产业投进致起争端俱违  祖训而姚氏词亦有不实诏皆宥不治仍降敕同金□妥同钮切责之
　　○壬戌驸马都尉蔡震请赐其故父东城兵马副指挥诚及母王氏封赠敕命许之
　　○固安郡主卒主  景皇帝之女母后汪氏成化二年下嫁仪宾王宪至是卒命礼部议葬祭礼义礼部主郡主葬祭宜视嘉祥公主例从之于是命司礼监官董丧事祭葬恩典悉从厚但免报讣诸王府
　　○癸亥实授南京都察院理刑知县行人等官马炳然周津万祥刘琬王和陈铨郭珠周昂为南京监察御史炳然福建道津河南道祥狭西道琬和贵州道铨狭西道珠昂山西道
　　○宁府庶人奠坳妻詹氏有罪赐死以通于奠坳妹婿马淳也
　　○甲子光禄寺少卿张祯叔言狭西榆林宁夏等边场马草陈积日至浥烂请如蓟州例给与官军每榖草一束准料三升秋青草一束准料一升从之
　　○兵部左侍郎吕雯等以选官簿误写官员籍贯及漏写卫所自劾请罪  上命堂上官姑宥之该司郎中徐源等各罚俸两月
　　○命广东广州右卫指挥同知夏纲指挥佥事张祯松潘卫充军先是增城县贼流劫乡堡镇守官委纲祯领军于流溪李田埔驻劄截捕为贼所破军士死者二十余人至是镇巡等官奏当纲祯充军则律无正条拟赎杖还职则情浮于罪乞敕兵部从重查处兵部覆议纲祯以畏愞取败死伤颇多拟当充军虽律无正条而原情实当况今广东后山强贼猖獗正宜重惩以励有功诏特从之
　　○乙丑  景皇帝忌辰遣仪宾周钺祭陵寝
　　○升户部左侍郎叶淇为本部尚书刑部左侍郎白昂为都察院右都御史巡抚辽东右副都御史徐贯为工部右侍郎
　　○迤北伯颜猛可王并瓦剌太师火儿忽力遣使臣努力等来贡赐宴并彩叚衣服等物有差仍回赐其王及太师以下彩叚衣服等物如例其存留大同夷使赏赐兵部差官往彼给之
　　○夜月犯房宿北第二星
　　○丙寅清明节遣驸马都尉蔡震齐世美分祭  长陵  献陵  景陵  裕陵茂陵文武衙门各分官陪祭
　　○遣仪宾周钺钺祭  景皇帝陵寝
　　○遣内官祭  恭让章皇后陵寝
　　○丁卯代府宣宁王仕□亡口月□□薨王靖庄王之子母妃赵氏天顺五年生成化八年册封至是薨讣闻辍朝一日赐祭葬如制谥曰和僖
　　○戊辰浙江按察司按察使于大节乞致仕许之○己巳敕刑部都察院大理寺曰朕惟刑以辅治用之贵得其平刑平则善有所劝恶有所惩而人心服天道和不平则不足以劝善惩恶而人心不服天道乖灾变之来诚有不能免焉曩因天道示异曾敕天下诸司审录重囚发遣过情可矜疑及准辨者奚翅十数百人虽曰勿拘成案原问官亦不坐罪此特广仁爱之意欲全民命尔其间实有讯鞫不真而失入可罪者然亦有无可矜疑而强为出脱者要之皆非大中至正之道兹当万物发生之时朕体  天地好生之德以为刑者民命所系与其宽之于终孰若谨之于始故特戒敕尔等各加敬慎仍行南京三法司及天下大小问刑衙门今后问刑之际务必存心以仁恕持法以公平察辞辨色详审其情罪所当重者重之以惩恶毋务姑息而不顾纵恶长奸之非罪所当轻者轻之以宥过毋事苛刻而致有抑郁称冤之叹其或证验无凭情隐难明者尤当加意推究毋或传致于一时而冀不坐罪于他日如此庶不背古圣人钦恤之训而于朕刑期无刑之治亦有裨益焉尔等其钦承之毋忽故谕
　　○致仕太子少保礼部尚书周洪谟卒洪谟字尧弼四川长宁县人正统十年进士及第授翰林院编修景泰三年选为  东宫官升左春坊左赞善仍兼编修修寰宇通志成升侍读仍兼赞善天顺二年改南京翰林院署院事八年召修  英宗实录时戎珙蛮入寇上备御方略多见采纳成化元年以秩满升侍读学士寻升南京国子监祭酒日与诸生讲说经义母丧服阕改国子监祭酒尝奏孔子冕十二旒衣十二章惟舞佾笾豆不称于是命加舞佾为八笾豆为十二孔庙纯用天子礼乐自此始十二年升礼部右侍郎转左侍郎上＜锍-釒＞请造璇玑玉衡  宪宗即命洪谟范自制众谓必不可成旬日间乃制成以进赐赉有加十七年升本部尚书随事建明多所裨益加太子少保乞致仕许之至是卒年七十二谥文安赐祭葬如例洪谟矜庄寡合博览强记著疑辩录其所论述多出新意为文亦富赡尤善谈兵论事每执己见鲜适于用云
　　○升建州卫都指挥佥事释家保等十六员各一级以授职年深且从其陈乞也
