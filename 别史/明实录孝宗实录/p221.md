<!-- { "loadSidebar": true } -->
　　○己卯巡按福建监察御史胡华言六事一严限期郡县有司不可乏人迩来朝觐给由者旷越日久废政为甚乞以出京为率除水程外违一月者逮问二月以上者不许到任给由者除往回水程外再除二月在京听考此外违一月者逮问二月以上不许到任悉听巡按监察御史稽考一实仓库迩来各处仓库空虚乞照洪武永乐事例置立四门社仓如宋朱熹领米赈贷每石量收息米二斗积至数千每石止收耗米三升岁歉则散岁豊则歛县仓以十万为率府仓以二十万为率验粮储之多寡为给由之升降则人知劝惩而仓库实矣一编里甲福建地方十年里长中间应役未半年即便逃移以至角□羊军角□羊料动至破家皆缘官吏通同里书放富差贫之毙乞通行两直隶并各布政司今后轮当造册之年令有司预先逐户查审供结某户田粮新收开除数目各图甲首某里足备某里缺少如一里长以十甲首为则十里长以一百户为率户有贫难以殷实者佥替甲有缺少以分析者补凑使彼此不至多少则贫富适均而差遣平矣一均徭役徭役不均之毙在在有之候点之日宜照十年一次轮当务令正官亲点仍须查照军黄二册以革诡寄田粮之毙除官吏生员之家照见行事例及斗米单丁优免外其余尽数编派不许空下丁粮编佥听差等项及筭计概县徭役应用价银轮佥丁粮银以丁粮之多寡为徭役之重轻榜示于外使里书不淂那移官府不淂侵克行令依式审编造册缴报乞通行福建并直隶浙江等处悉照施行一清海道福建地方西北有山东南有海而啸聚山林作寇海道者往往有之正以总督等不淂其人故耳乞令海道总督等官听巡按监察御史督责五寨一月一巡军士一月一点其贼寇掳掠人财把总等官照役占军伴事例虏三人以下降一级五人以上降二级捕获海寇舡一二只者给赏三四只者升职则堤备严密而海道宁矣一恤刑狱各处有司官虐害罪囚非止一端乞行天下诸司于军民有犯必湏平心易气详加鞫谳如淂其情分别轻重杖罪以下者覊候而不宜监徒罪以上者虽监亦不宜久纵有钱粮人命等项重情不容不监者饥寒容其衣食疾病给以医药有病故者湏开某人淂某疾某医给某药备云所死之因如有虐害而死者听从家属告理官吏抵罪则人知警惧而囹圄空虗矣下所司知之
　　○江西吉安府知府张本奏永新县有谭节妇者宋宗室女元兵入城妇从其家俱匿县学中兵至杀其舅姑与夫执妇欲污之妇哭骂不从遂并其子皆死血渍于礼殿间八砖上宛然妇人抱婴儿状沙磨火煆其状益显请修葺旧祠春秋致祭以励风俗礼部覆奏从之赐祠额曰贞烈
　　○命南京工部尚书萧祯告谢  孝陵以南京修理朝阳门城垣工毕也
　　○哈密卫及土鲁番等地面各遣使臣满剌阿力克等来贡赐宴并彩叚绢布等物有差
　　○升锦衣卫百户陶荆民为副千户世袭荆民祖成浙江按察司副使正统末年讨流贼殁于阵父鲁以荫授广东新会县丞累历战功历升广东按察使加布政使荆民荫授百户至是复援例陈乞因有是命
　　○禁民间收鬻违禁军器从南京掌中军都督府事魏国公徐俌等奏也
　　○庚辰升浙江严州府同知仲本江西九江府同知朱仪俱为按察司佥事本广西仪贵州
　　○辛巳赐晋府临晋县君并仪宾张沂诰命冠服如制
　　○命加赐哈密卫使臣满剌阿力克彩叚四表里绢十疋火只马哈麻打力等四人各彩叚二表里绢五疋以其自陈复本卫忠顺王狭巴功也
　　○壬午监察御史史载德奏淮北筦渎等六场产盐不多淂利亦寡所遗拖欠残盐课额二十一万五百十八引有余欲给文□人均派南北三十场买补拨在淮南者仍依原定之价添银一钱户部覆议从之
　　○癸未以旱灾免顺天府及东胜等三十二卫所弘治十二年分粮一万八千六百七十九石草五十六万一千二百九十余束
　　○裁革应天府太平门税课司副使一员○命直隶池州府贵池等四县及各巡检司原额办芦柴课银之地有为水冲啮并瘠卤洼下不能办课者量与减免从南京工部郎中郭祥鹏言也
　　明孝宗敬皇帝实录卷之一百五十八
明孝宗敬皇帝实录卷之一百五十九
　　弘治十三年二月乙酉朔升广西梧州府知府张吉为广西按察司副使整饬府江等处兵备
　　○户部欲＜锍-釒＞通盐法请以两淮运司掣过淮北四场引盐移十分之四南过仪真诸处发卖每引令□人纳银一钱以助赈济自弘治十四年以后奏请处分从之
　　○监察御史刘烈言三事一慎选良将谓良将之于国家有可以为万里长城者有可以系天下安危者必广求博取冀淂若人而用之庶几有备无患一爱惜爵赏谓文思院等官虽号杂流然官增则禄费为害不少况锦衣等要地岂可以无功之人传旨升任乞并行罢革一谨饬边备谓将帅恤士卒必豊财货方能淂士心故魏尚守云中出私餋钱享军吏致匈奴不敢近云中之塞今各边将帅乃反掊克军钱取以肥己皆疆场之蟊贼魏尚之罪人也宜每岁间遣兵部侍郎一人或就令巡抚都御史时督察之庶边将知警而武备不至于废弛兵部覆奏从之
　　○崇王见泽奏乞河南归德州等处黄河退滩地二十余里下户部议尚书周经等言崇王岁有常禄万石又有  先帝赐地二千五百余顷今河南连年告灾修造府第劳瘁万状前地皆军民佃种输税之数若归王府彼将何以为生况宗藩日盛若皆相效陈乞朝廷何以应之  上命巡抚等官查勘以闻
　　○礼部火
　　○丙戌复甘州右卫指挥使赵钦为都指挥佥事于本卫带俸钦原任都指挥佥事以失守罪降今职至是与虏对阵有功兵部议功过不相掩特命复之
　　○丁亥释奠先师孔子遣太子少保礼部尚书兼文渊阁大学士李东阳行礼
　　○戊子祭  太社  太稷○大隆善护国寺番僧绰节班丹奏请袭其师灌顶大国师之职从之
　　○以旱灾免山西大同府及大同前后等十六卫所弘治十二年税粮十一万九千四百五十余石草二十九万五千九百六十余束
　　○己丑以水灾免直隶扬州凤阳淮安三府及徐州并宿州卫弘治十二年粮草有差
　　○庚寅赐晋府辅国将军奇洧诰命冠服如制
　　○四川董卜韩胡宣慰使司番僧昆各藏卜及文川县加渴瓦等寺番僧三蓝等各来贡乞袭职从之赐宴并衣服彩叚等物有差
　　○三法司奉诏看详历年问刑条例定经久可行者条具奏请  上以狱事至重下诸司大臣同议之议上二百七十九条请通行天下永为常法  上从之内禁滥报边功私骑官马黄舡贩鬻私货漕舡附带势要货物及镇守等官头目非奏带者不淂报功皇城守卫官旗故纵直军十名以上降级六条命再议以闻众复奏谓此六条禁例乃累朝所定且  皇上即位之初尝申明者今不可轻变以挠成法从之
　　○辛卯辰刻日生左右珥
　　○昏刻月犯六诸王西第二星
　　○壬辰狭西道监察御史车梁丁忧服阕复除浙江道
　　○总督两广军务都察院左都御史邓廷瓒复引年乞致仕  上曰卿总督边方老成持重方切委任岂可引年乞休所辞不允
　　○兵部尚书马文昇等奏钟陵王觐锥上章自陈骁勇善骑射熟于韬略愿备将帅之选以身报国朝廷未有以处之臣愚以为诏书所举将材宗室不与况弓马末技非王者所宜亲今钟陵王无故自荐疑为下人从臾或生异图朝廷亲亲宜早为之所乞降敕遣人赍谕宁王严戒钟陵王令读书亲近儒生以汉之东平河间为法与国咸休倘有不悛亦宜密以上闻毋致后悔  上曰  祖宗定制宗室不与政事况征伐乎钟陵王意欲效劳义不可许
　　○永顺伯薛勋及广宁伯刘佶俱乞赐蟒衣礼部以恩赏不宜太滥请赐裁处  上曰蟒衣之赐系朝廷特恩而勋等一概援例滥请寔为烦渎今后有如此者必罪不恕
　　○增设湖广茶陵州视渡口巡检司及随州出山店巡检司
　　○癸巳巡按四川监察御史姚祥请起用前监察御史今广西充军李兴前南京户部主事今闲住卢锦谓二人废弃已久必能悔悟自新如起用之当有可观者不允○命遣通事护送安南国陪臣阮观贤等还国
　　○赐兴王湖广京山县近湖淤地千三百五十余顷
　　○乙未户部覆议巡抚宁夏都御史王珣所奏灵州金积山河口开渠灌田欲量起附近人户于春时开浚成渠其中地土各拨军民佃种起科从之
　　○命陕西行太仆寺堂上官与都布按三司及巡按监察御史往来相见礼俱照辽东山西二行太仆寺事体行盖二行太仆与三司御史相见俱迭为宾主而狭西独不然故也
　　○南京工部尚书萧祯以老疾乞休致不允
　　○监察御史戈福等请申明旌举不当连坐举主之法吏部都察院覆奏  上曰今后曾经旌举官员有犯罪革职者原举官一体参究不许隐匿○时命于大德显灵宫作春祈醮事三日礼科给事中于瑁乞罢其事且请  上躬行节俭减免赏赉崇正道黜邪说裁革近年僧道官之传升乞升者  上曰春祈秋谢斋醮乃本朝旧典给事中不谙事体輙来奏扰本当究问姑宥之
　　○遣户部尚书王继祭太仓之神
　　○遣顺天府官祭宋丞相文天祥
　　○兵科给事中熊伟以廷见失仪下锦衣卫狱赎杖还职
　　○户科给事中丘俊以灾异言四事一慎荐举天下亲民官才否不同但以荐举不公无所惩劝乞令该部今后不必拘于荐举不分品职崇卑俱令三年六年考满其功迹文册须令明白开写该部严加查考以凭黜陟其过五年以上不考满者降一级七年以上不考满者黜退一杜奏讨近来各王府官校指称某处退滩空地某处退出闲地拨置奏讨侵占害人殊不思诸王已各有应淂禄米分外求讨民何以堪乞通行禁约凡有退滩及退出闲地即拨付小民佃种照例起科各王府再有奏讨者即坐辅导官以拨置之罪一苏民困北直隶河南山东等处土瘠役重连被灾伤民不聊生其防护城池等项除军卫外巡检衙门有弓兵各州县有民壮又有快手而快手又有供手役占益多而民困益甚乞通行天下凡有民壮处所革去快手无民壮处量存之以卫城池一恤刑狱谓内外问刑衙门罪囚有监禁四五年甚至数十年者狱卒虐害多端冤气腾结皆足致灾乞通行天下将内外见间三年以上罪囚情真者秋后处决其累经辩明不肯输服情可矜疑及同犯在逃事情难明者毋拘成案悉与辩明或免死充军则囹圄空虗而灾异可消矣  上命所司详拟以闻○戊戌时户科等科各缺给事中吏部拟以进士涂祯等五人除补  上命选年深老成者为之监察御史王献臣言祯等已年深可用请从吏部所拟不允吏部因请趣令前餋病已愈结事中徐沂杨禠吴蕣毛珵及丁忧将满给事中杨昇张文各赴部听用从之
　　○升钦天监春官正李宏为本监监副
　　○广西思明府遣官族王忠等来贡赐彩叚钞锭有差
　　○辽东备御都指挥佥事高钦及指挥赵宣等四人坐守备不设下巡按御史逮问拟充军  上以情轻律重命各降二级带俸差操
