<!-- { "loadSidebar": true } -->
　　○太医院判刘文泰以奏吏部尚书王恕下狱词连大学士丘浚至是南京工科给事中毛珵等言丘浚入自内阁以来所为多不满人意而其近日之事又可窥见其微使久居要地尽用其术则所以为后日祸者岂浅哉况今内阁府部大臣多矣而文泰独攀及浚是必有故如其不然是文泰一举而倾两大臣若不重加之罚则奸邪谗谤之徒后将何惩乞敕锦衣卫仍将文泰鞫问明白果出浚主使则密勿之地不可一日使居宜听其去以防将来之祸如或文泰所奏涉虚则宜寘之重法以释天下疑浚之心则朝廷之上是非大明公道昭著矣南京监察御史朱德等亦以为言疏入皆不允
　　○升山西布政司左布政使李蕙为都察院右副都御史总督南京粮储
　　○戊申召都察院右都御史屠滽管院事时滽丁忧服阕未起吏部拟改南京都察院管事  上特命召用之
　　○升南京光禄寺熊怀为南京刑部右侍郎
　　○庚戌  太宗文皇帝忌辰  上祭  奉先殿遣驸马都尉马诚祭  长陵
　　○刑部尚书彭韶复乞致仕  上曰朕累乞休致情词恳切特允所请其给驿还乡有司月给米二石岁拨人夫四名应用
　　○升山东布政司右布政使钟蕃江西右布政使韩邦问山西右布政使陈清俱为左布政使蕃湖广邦问四川清本司
　　○广东归善县民吴宗益及其弟宗义皆好施频出私财助有司赈济得授其父冠带宗义卒其子璋能承父志周急举义会岁歉以其父所遗白金千余两送官以充赈贷更舍私地十余亩籍之于官为义冢设义学三延师以训乡人子弟岁时资给之水乡民无屋者与之船病者授药死者给棺望仙诸桥观泽诸路多其所修筑者守臣＜锍-釒＞上其事  上曰旌别淑慝使民知为善而不为恶也故古之士有一节一行者无不褒表于世吴宗益宗义兄弟既有诸善良可嘉尚宜特旌为孝义之门俾民皆知所劝
　　○辛亥升吏部左侍郎张悦为南京都察院右都御史○壬子升福建布政司右参政刘道山东左参政熊绣山西右参政王进俱右布政使道江西绣进俱本司
　　○命广东都司都指挥佥事杨诚子彪袭为广州右卫指挥使
　　○甲寅大学士丘浚乞休致  上曰卿宜尽心职务毋以人言輙自求退所辞不允
　　○乙卯升礼科都给事中林元甫为布政司左参政广东右参议周宏礼部郎中李云贵州石阡府知府祈顺俱为右参政元甫山东宏贵州云福建顺山西
　　○丙辰南京通政使司右通政强珍以母老乞致仕归餋许之
　　○狭西宁远县天鼓鸣
　　○戊午先是太子少保兵部尚书马文升言恒山北岳在今大同府浑源州宋有天下未能混一北为契丹所有故祭北岳于真定府曲阳县迨我  太宗文皇帝迁都北平而真定却在京都之南当时礼官亦未建明犹祭北岳于曲阳臣考周礼载恒山为并州之镇在正北我朝一统志亦载恒山在浑源州南二十里即北岳以此观之则北岳当在浑源州无疑今本州北岳庙趾犹存乞敕礼部详考移文山西守臣于浑源州恒山旧趾修建北岳庙以后北岳岁祭于此行礼下礼部覆议以为祀北岳恒山于曲阳历汉唐宋以至国朝上下几二千年未之有改其浑源州虽有恒山亦名北岳然祀典不闻碑志无考况今恒山实为畿内钜镇孕灵已久一旦废此举彼恐有窒碍如文升所奏浑源州恒山既为一方之望古迹间存复有洪武年间重修庙宇但恐年久颓敝请下所司量加修葺春秋致祭威灵歆格用垂悠久从之
　　○升南京礼部右侍郎徐琼为礼部左侍郎○升大理寺右寺丞王嵩为本寺左寺丞监察御史王鉴之为大理寺右寺丞户科给事中郑宗仁为尚宝司司丞南京鸿胪寺卿张达为南京光禄寺卿
　　○己未赐辽府镇国将军恩锹嫡第三子名曰宠灂庆成王第三十五子曰奇渊三十六子曰奇淓三十七子曰奇浤辅国将军奇澐长子曰表栎奇洤第二子曰表桹怀仁王府辅国将军成链庶长子曰聪渍唐府文城王嫡长子曰宇温庶第二子曰宇潜秦府镇国将军诚涞庶第一子曰秉木□耎诚漖庶第一子曰秉榗辅国将军诚洵庶第一子曰秉樲诚滥嫡第一子曰秉木□写诚氵□悉庶第四子曰秉柳奉国将军诚洁庶第三子曰秉木□□庶人公鍫庶第一子曰诚泯鲁府辅国将军当氵□习嫡第三子曰健木□壸楚王庶第二子曰荣淋南渭王府镇国将军膺钞庶第一子曰彦冲膺錪嫡第二子曰彦淑
　　○调福建布政司右参议任榖于广东先以管银矿裁革也
　　○太子少保南京兵部尚书参赞机务张蓥卒蓥字廷器直隶华亭县人正统十三年进士景泰初授监察御史密云有讹言不轨者受密命往察因抚定之风裁颇著历升江西按察司副使按察使狭西右布政使都察院右副都御史巡抚宁夏丁父忧起复巡抚河间诸府改大同召为刑部右侍郎寻转左进尚书加太子少保丁母忧服阕起为南京兵部尚书参赞机务至是卒年七十一讣闻赠荣禄大夫太子太保谥庄简赐祭葬蓥性宽简所历能举其职且谦退不以富贵加人故人无怨恶之者
　　○庚申礼部左侍郎徐琼之升也有外戚之助焉于是吏科都给事中王质山东道监察御史文瑞等交章劾奏谓琼夤缘升职奔兢无耻乞罢黜以示戒  上曰吏部尝拟琼升尚书汝等默无一言今升左侍郎却乃举奏本当究问姑已之
　　○命户部右侍郎侣钟之子珩为国子监生从其请也
　　○南京见老人星见丙位色赤黄
　　○壬戌大学士丘浚再乞致仕  上曰卿文学老成近已有旨勉留有疾宜善调理不允休致
　　○命万全都司都指挥佥事王俊之子锐袭为万全右卫指挥使
　　明孝宗敬皇帝实录卷之七十八
　明孝宗敬皇帝实录卷之七十九
　　弘治六年八月癸亥朔赐益王两淮余盐一万引以助婚礼之费
　　○初岷府南渭王音戠□土长子膺金□罢以罪降庶人安置凤阳其妻胡氏并子女共三人仍居岷府至是南渭王薨禄绝胡氏奏乞餋赡米命人月给三石
　　○狭西宁夏地震
　　○乙丑授进士王钺路麟李师儒何洽杨铎刘溥翟敬徐浤谭溥王序为翰林院检讨教官侯相赵珩蔡材张夔杨敬钮天锡刘济李文泰赵通吴叔和为翰林院待诏举人叶□□辰张宣陈钺陈浚郭旵王仲谦方文显陈翀王相奚俊为中书舍人各侍寿王等王读书
　　○丙寅升都察院右都御史白昂为刑部尚书吏部右侍郎周经为本部左侍郎詹事府少詹事兼翰林院侍读学士吴宽为吏部右侍郎
　　○狭西按察司副使李逊丁忧服阕复除原职整饬岷州等处兵备
　　○丁卯释奠先师孔子遣礼部尚书兼文渊阁大学士刘健行礼
　　○戊辰祭  大社  大稷
　　○己巳命户部分遣属官二员核实直隶保定等四府及真定等三卫秋田水灾分数其各府原奏夏田旱灾者各兑夏税有差
　　○山西长子县雨雹大者如拳伤禾稼十之二人有击死者
　　○临晋县空中雨飞虫如雪
　　○庚午夜北方流星如盏赤色光烛地自文星东北行至近浊
　　○辛未遣户部右侍郎佀钟祭太仓之神
　　○遣顺天府官祭宋丞相文天祥
　　○南宁伯毛文卒文成化七年袭祖荣爵分领京营戎务成化十四年掌南京前军都督府专理操江弘治元年转南京协同守备兼理右军都督府事四年解见任仍本府带俸六年取回京注右军都督府带俸道卒讣闻辍视朝一日赐祭葬如例
　　○升南京户部郎中车明理为浙江布政司左参议监察御史俞深为四川按察司副使云南按察司佥事赵炯为本司副使整饬腾冲兵备
　　○京师雨雹大者如弹丸
　　○广东潮州府地震有声
　　○是日昬刻月犯建星
　　○壬申  孝慈高皇后忌辰  上祭  奉先殿魏国公徐俌承命祭  孝陵
　　○夜月犯牛宿中星
　　○南京见月晕生黑气东西长百余丈
　　○癸酉命浙江磐石卫指挥同知戴恩守备温处二府以都指挥体统行事
　　○命监察御史林瑭提调南直隶学校
　　○益王奏乞九江钞课以无例不许○甲戌以旱灾免顺天府所属州县弘治六年分夏麦一万五千三百九十余石并免外象房及＜氵旱＞石桥等马房草料之半
　　○乙亥升工部郎中刘濂为广西布政司右参政户部郎中沙璧为四川左参议户部员外郎黄华为广东按察司佥事南京大理寺左寺正赵銮为云南佥事
　　○礼部尚书倪岳等言八月九日雷电交作雨雹骤至大如弹丸小如栗枣平地壅塞人皆惊骇如此灾异不于他所而于京畿之内不于他时而于秋成之际春秋书大雨雹传曰圣人在上无雹虽有不为灾书大言为灾也凡阳阴之气和而散则为霜雪雨露不和而散则为戾气曀霾雹者戾气也刘向以为阴胁阳之象凡雹皆冬之愆阳夏之伏阴也况今年自春及秋亢旱为灾蝗虫大作而河南山东并直隶大名等府俱各霪雨过时河流溃溢田禾渰没人民不免流移实皆臣等不职所致然窃伏思念上天仁爱所以儆告于  皇上者亦未必无意伏望仰答天心益加寅畏深求致灾之由如恤民矣而或征求之未息宽刑矣而或枉抑之未伸节财矣而或侈费之未除任贤矣而或幸门之未社  圣学勤矣而或未免于作辍言路辟矣而或未尽于听纳或谗邪肆行或群小冗进凡此有违乎天意无一不可以致灾仍敕两京文武群臣协力袛承痛加修省庶天意聿回和气协应  上曰卿等言是弭灾之道朕当自行文武群臣各宜痛加修省勉尽职务用回天意毋得视常怠玩
　　○丙子辽东盖州卫地震有声如雷
　　○丁丑夜月食
　　○戊寅翰林院检讨石＜王卸-卩＞病痊至京复除原职
　　○庚辰赐晋府辅国将军奇浑第二子名曰表样韩府辅国将军徵钉子曰偕潓徵镮子曰偕溶偕淯徵鐄子曰偕浈靖江王府辅国将军相纶庶次子曰规聤镇国中尉相贲嫡长子曰规＜求页＞相灿嫡次子曰规恒辅国中尉规霖嫡长子曰约选规则嫡次子曰约展规岘嫡次子曰约走□录规粱嫡长子曰约鄣规躬嫡长子曰约实辽府奉国将军恩鈠庶第二子曰宠洐
　　○大学士丘浚复以老疾乞致仕  上曰卿年虽老筋力未衰宜勉供职不允所辞
　　○云南守臣奏孟密侵夺木邦兵连祸结四十余年屡抚屡叛势愈猖肆请调兵讨之事下兵部会官议谓孟密安抚司初隶布政司今改隶木邦政令不一其不听抚意或出此请行云南镇巡等官仍令孟密改隶布政司以此谕之俾释讎怨或可冀其退听如复不悛则具进兵之期以闻从之
　　○先是湖广清军监察御史梁廷宾有心疾奏巡按御史汪宗器受荆庶人见潚及副使俞振才并贼盗等财物听主事寿儒私嘱取中石钺为举人俱下刑部鞫之具得本末奏上命宗器儒复职廷宾赎徒完日回原籍冠带闲住
　　○夜月犯毕宿
　　○癸未暹罗国王遣副使闷团那贴等来贡赐王锦叚衣服等物如例并赐闷团那贴等宴及彩币等物有差
　　○夜月犯井宿
　　○甲申  宪宗纯皇帝忌辰  上祭  奉先殿遣驸马都尉周景祭  茂陵
