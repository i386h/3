<!-- { "loadSidebar": true } -->
　　○甲戌  上御奉天殿策试礼部会试中式举人伦文叙等三百人制曰朕惟自古圣帝明王之致治其法非止一端而孔子答颜渊问为邦但以行夏之时乘殷之辂服周之冕乐则韶舞为言说者谓之四代礼乐然则帝王致治之法礼乐二者足以尽之乎宋儒欧阳氏有言三代而上治出于一而礼乐达于天下三代而下治出于二而礼乐为虚名当时道学大儒称为古今不易之至论今以其言考之上下数千余年致治之迹具在可举而论之乎夫三代而上无容议矣汉高帝尝命叔孙通定礼乐负鲁两生不至谓礼乐积德百年而后兴厥后三国分裂其臣有诸葛亮者而世儒乃或以礼乐有兴或以庶几礼乐许之盖通与亮之为人固不能无优劣要之于礼乐能兴与否亦尚有可议者乎我国家自  太祖高皇帝以神武创业  圣圣相承百有余年礼乐之制作以时以人宜无不备矣然而治效之隆未尽复古岂世道之升降不能无异耶抑合一之实犹有所未至耶朕祗承丕绪夙夜惓惓欲弘礼乐之化益隆  先烈而未悉其道子诸生其援据经史参酌古今具陈之朕将亲览焉
　　○命少傅兼太子太傅户部尚书谨身殿大学士刘健太子少保礼部尚书兼文渊阁大学士李东阳太子少保兵部尚书兼东阁大学士谢迁太常寺少卿兼翰林院侍读学士李杰太常寺少卿兼翰林院侍讲学士焦芳詹事府少詹事兼翰林院侍读学士王鏊太子太傅吏部尚书屠滽太子少保户部尚书周经少保兼太子太傅兵部尚书马文升太子太保刑部尚书白昂太子少保工部尚书徐贯太子少保都察院左都御史闵圭掌通政司事礼部左侍郎元守直大理寺卿王轼为殿试读卷官
　　○韩府褒城王微钜薨王昭裕王嫡子母妃孙氏正统七年生景泰二年封为长子成化四年袭封褒城王至是薨年五十八讣闻辍朝一日赐祭葬如制谥曰宣惠
　　○虏入宣府万全右卫境人畜有被掠者命逮问把总等官指挥秦宣等三人守备奉御贺能分守监丞万全参将白玉俱令戴罪杀贼
　　○乙亥衡王之国诣  奉先殿行礼
　　○百官诣衡王府行礼
　　○韩府辅国将军徵铧以其父镇国将军范阶病笃刲股和药以进既而父病愈辅国将军徵镜之妻韩氏为其夫刲股和药而夫病亦愈韩王偕灊以闻并请如例赐敕奖谕从之
　　○虏寇宣府中西北三路官军败之先后斩首五十九级获马二百三十一匹驼五只镇巡等官以闻赐敕奖励升奏捷者二人官各一级仍各赐衣一袭钞千贯○丙子衡王之国陛辞  上御奉天门送之如仪
　　○丁丑  上御奉天殿赐伦文叙等进士及第出身有差文武群臣行庆贺礼
　　○命辽东都司都指挥使胡忠充右参将分守开原等处
　　○戊寅赐进士恩荣宴于礼部命太师兼太子太师英国公张懋待宴
　　○升吏科右给事中胡易礼科右给事中韩智俱为左给事中礼科给事中马子聪屈伸兵科给事中周旋户科给事中李禄俱为右给事中易子聪户科智伸兵科旋刑科禄工科
　　○己卯遣太傅兼太子太傅新宁伯谭祐充正使太子少保礼部尚书兼文渊阁大学士李东阳充副使持节奉册为汝王妃行纳徵发册等礼○赐状元伦文叙朝服冠带及诸进士宝钞
　　○庚辰状元伦文叙率诸进士上表谢恩
　　○秦府汧阳王诚洌前为长子时夫人王氏已卒至是请追封为妃从之
　　○备御懿路城辽东都指挥佥事李钦坐虏入境劫掠人畜下巡按监察御史逮问当充军  上以情轻律重命降二级带俸差操
　　○南京金星昼见于辰位
　　○壬午状元伦文叙率诸进士诣先师孔子庙行释菜礼
　　○命秦府庶人公鐕继妻张氏月支口粮三石公鉥诚洭幼女各一人月支一石五斗
　　○癸未南京湖广道监察御史刘绅丁忧服阕复除云南道
　　○江西吉安府知府张本奏请立故少师兼大学士杨士奇祠堂于泰和县春秋致祭从之
　　○甲申升河南布政司左布政使徐镛为都察院右副都御史总督漕运兼巡抚凤阳等府
　　○命原赐嘉善大长公主任丘等县庄田仍赐其子锦衣卫千户王铭从其请也
　　○初木邦宣慰罕穵法迎妇孟乃为部下信蛮所遮不得归孟密安抚司王舍司楪因侵据木邦地云南镇巡等官岁遣官抚谕不悛乃议积粮开道铸造军器以备征剿令分守参议黄东山兵备副使赵炯任其事左参政毛科副使荆茂等皆同抚理会思楪攻围蛮遮急宣慰妻求救孟养思陆思陆者麓川反寇遗孽约非总兵军符徵发不许过江至是自请劾力剿捕思楪而夷俗相传孟密素畏思陆之兵抚夷者以为然遂为请于总兵镇巡官许之孟养军未至思楪闻之亦角□羊去别部有执信蛮以献者罕穵法得归故土诸夷部落稍附之未几复贰于思楪罕穵法以告有千户尹铭者尝从抚夷因言思楪可擒之状前举以抚夷官不协自失机会于是总兵沐琮太监刘昶巡抚都御史张诰议发孟养兵并檄夷部归附者令戮力捕思楪又移令炯东山及科量调官民兵万二千人防护察各夷动静随宜抚理炯科得檄皆会腾冲东山先之陇川储粮科欲自为军备令罪人纳赎米并徵转输费又追徵潞江土舍侵用岁例银皆随军收贮炯遂与科会为檄令蔺昂发孟养兵又以陇川逼近蛮莫复增发陇川南甸干崖三宣抚兵欲藉此挟抚以成功既复遣尹铭往赐赉思陆且促之发兵思陆乃遣大陶孟伦索领夷兵象马过江时科营戛勒河西炯营其东思楪闻之亦起兵令陶孟思英等栅守蛮莫东山别发腾冲操兵三百人将往营邦杭会与炯议事不合留止于崖戒各仓毋与军士粮两军喧哗科乃以所支赏功官银及自所贮备给军约扣各卫月粮偿官顷之科过炯议事指挥戴继家人失火营毁丧军器以千数科狼狈移营踰月引兵驻南牙山与孟养兵会伦索既过江指鹰谓蔺昂曰我曹犹此鹰夺得地土即管食之耳科闻之忧懑不能寝使人促炯会蛮莫时孟养兵营蛮莫寨前科与炯议遣尹铭及他把事昭降思英思英不从伏兵伤孟养一人杀二人悬首栅上又射伤武定哨兵五人已而炯令夷兵东高骂之思英等闭寨不出复遣人往谕之乃以缅书来言愿与宣慰讲和孟养兵闻约降颇有怨言是时军士无粮皆采芭蕉心食之科见思英不出又念伦索前语遂引兵往营孟都炯亦以无粮引还止南牙山科炯既去伦索亦惧思英绝其归路领兵取道干崖而还军皆饥疲且闻蛮莫追者在后争走相蹂践死者莫知其数科至孟都思楪使头目曩方来请事科责令备象二匹谢宣慰退所侵地仍备方物纳贡偿官军粮饷费曩方听从而去时云南传言蛮莫栅上有死人首科炯用兵失利总兵镇巡闻之惧即召科还且戒令孟养还兵各守境界然孟养自是遂犯约数兴兵渡江与孟密战矣科既还思楪令曩方随科使与宣慰讲和镇巡以二夷未尝面服复委茂及东山往谕之未几思楪及罕穵法所贡方物皆至于是镇巡等官奏请录茂炯东山及科之功并以科营失火闻又以人喧传杀伤多孟养数腾缅书言兵败屡遣官勘视科时进表之京以孟密归顺皆已与炯挟抚之功顾欲参究失火并勘视死亡兵数茂等归顺后才往面谕功反居首乃具奏乞辩明功过下巡按监察御史查勘而炯亦以孟密纳贡及所行便宜赋诗十二首以进兵部劾之下巡按御史逮问坐奏事不实赎徒寻以科道论之降盐运司同知时御史余本实捕系尹铭及诸从抚夷者拷问铭等因希指言科谋图抚夷对敌杀伤夷兵百余人又滥徵银两本实遂奏科炯罪状请逮科治系炯再论并劾张诰刘昶等之罪于是科复奏辩并讦本实东山私事都察院奏遣兵科给事中东思恭刑部员外郎彭泽往按之置对皆言科炯奉总兵军符发兵多调二万二千余人实提兵挟抚未尝对敌孟养死亡兵数前后缅书自相矛盾况思陆方侵据蛮莫贡章地抚谕未退若往查询彼必更以为辞不可据信本实所奏多不如章乃奏拟科那移官钱还充官用律当徒炯仍原拟且言科炯虚张剿捕擅调夷兵轻举深入欲坐以徒仍尽将帅擅调军马本法庶为允当但既非将帅所调又夷兵且奉檄而行较之内甸及各边无警擅调者不同若止以常例处之又无以为边官喜事徼功之戒铭希求升用倡思楪易剿之谋冀减罪名诬陇川杀伤之数其情尤重东山既同署檄催调夷兵乃因私忿临事推避本实勘事既不核实参奏亦属太重诰昶谋议不详及御史张泰干预军事俱宜逮问但思楪侵凌木邦有年今讲和纳贡数人亦有微劳可录事下都察院议以诰等所犯俱在赦前且诰致仕泰迁官本实丁忧例应免问科炯及铭功罪相等东山功无可录罪亦微轻均俟  上裁得旨科炯铭免问罪各降一级东山下巡按御史逮问
　　○是日晓刻月犯垒壁阵东第一星
　　○乙酉授第一甲进士伦文叙为翰林院修撰豊熙刘龙为编修第二甲孙绪等九十五员三甲刘潮等二百二员分拨各衙门办事
　　○罢镇守延绥署都督佥事熊冈命镇守狭西右军都督府都督同知陈瑛佩征西将军印往代之冈既有镇守之命兵部访知其为王亲例不得为主将故奏罢之
　　○丙戌升河南布政司右布政使仰昇为本司左布政使
　　○降贵州安庄卫带俸都指挥佥事陶英为指挥同知以犯赃故也
　　○降狭西行都司都指挥佥事苏济等六员各降二级指挥王玺等四员各一级坐守备不设及失于飞报也
　　○建州左卫故都指挥佥事马抹敦子马哈忽答及建州右卫故都指挥同知佟可可子金八即勤伯各来贡请袭父职从之
　　○丁亥协守宣府副总兵都指挥同知韩玉以罪免命分守西路万全右卫等处左参将都指挥佥事白玉代之
　　○戊子升浙江布政司右参政曹元为河南右布政使
　　○太仆寺少卿王质丁忧服阕复除原职
　　○太子少保礼部尚书徐琼乞致仕不允
　　○己丑南京刑部左侍郎阮勤卒勤字必成安南多翼县人父占籍山西长子县勤景泰五年进士授南京大理左寺评事丁忧服阕复除右寺评事迁右寺副升台州府知府能除吏弊导民利民甚爱之既去任立石纪其政绩历升山东左参政左右布政使都察院右副都御史巡抚狭西召为兵部右侍郎寻转左未几调南京刑部累以老疾乞休致不允后九载奏绩升正二品俸乞归省墓濒行复以疾申前请始许之进阶资善大夫后五年再以诏例进一阶至是卒讣闻赐祭葬如例勤为人清慎政绩可睹扬历中外四十余年始终如一日为士夫所称述云
　　大明孝宗敬皇帝实录卷之一百四十八终
明孝宗敬皇帝实录卷之一百四十九
　　弘治十二年四月庚寅朔孟夏享  太庙
　　○遣内官祭司灶之神
　　○吏部言广东南雄府知府林符先任广西按察使因公事诖误降官丁忧去任今已服阕以诏例应对原品调任但见无按察使员缺请调符为浙江布政司右参政仍支正二品俸从之
