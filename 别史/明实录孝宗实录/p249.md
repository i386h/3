<!-- { "loadSidebar": true } -->
　　○翰林院修撰朱希周病痊至京复除原职○先是提督军务都御史史琳等请遣驿字官赴军作番文晓谕虏酋火筛等兵部覆奏许之兵科都给事中屈伸等上疏言中国之御夷狄精神折冲不战而屈人之兵者上也交锋原野战而后胜者次也今晓谕之策亦折冲一事必须朝廷处置尽得事宜兵将威力能制其死命然后其言易入而丑虏可屈若止凭译者番文欲以笔舌屈而制之臣等窃有隐忧何则虏贼潜驻河套已在吾边鄙之内又不时深入腹里抢杀人畜其桀骜之状已著假令晓谕虏酋悉如史琳所拟心诚畏惧佯为顺服至以进贡款我保国公朱晖等连十万之师受专征之寄其何以处之设若转达朝廷彼犹据套中时出寇盗又不知沿边将士将尽力与之战乎抑坐视而不与之较也战则彼以进贡为辞不战则彼之猖獗益甚上损朝廷之威下索将士之气若止谕以宜帅部众往复旧疆如遇进贡须于大同边外驻止附守臣奏闻又恐迂缓不切虏酋滑黠未必遽从若于二者之外复欲临期议定间言收功旦夕不为远谋窃恐事体一乖将来筮脐之悔有不可胜言者又况太监苗逵会同史琳等奏报虏情谲诈殆非昔比欲见则隐将信且疑或称归服汉人潜兵沟壑或装来降妇女诱我官军今虽传报朝贡但恐奸谋不足取信切详各官所奏足见阴狡多端恐我番文适堕彼计折冲之计所宜详审疏入命所司知之
　　○大同镇巡等官以谍报黄河套内大众虏贼采木于黄河西岸大治簿筏将渡河而东上奏言虏众入套日久因天旱草枯马瘦不敢出套大举近得雨草长马肥正其出掠之时而乃治筏渡河者盖闻大兵驻延绥且各镇援兵皆集不敢侵犯又知大同兵马皆出修边墙而游奇兵复西援他境将出我不意过河寇掠耳请掣回游奇兵之在延绥者分驻西路城堡防御未报复奏虏在套中虑我大兵将捣其巢穴故多在西岸住牧其渡河东来之计量必有之请及其未渡时令偏头关等处并山西巡抚都御史魏绅选善水者乘夜过河潜断其木筏并焚其所积材木臣等今选中路精骑二千令指挥徐俊等分领之选西路精骑一千令指挥温恭等分领之及选逻卒百人善水者四人委千户阮英等领之总兵官都督庄鉴统领西出潜营于黄河东岸候贼半渡至中流急湍处官军铳炮俱发贼筏当横流而下诸筏相压万虏可沉贼若止往西岸就将铳炮逐之西走适与延绥捣巢之兵相会可以诛灭无遗永除边害命兵部即议处以闻兵科驳之谓帝王之兵以全取胜不宜冒远乘危况领兵出境亦不宜先发后闻宜从兵部再酌处其宜兵部议谓虏酋火筛尝获厚利于大同而今春为延绥所制不得逞恐我捣其巢穴其造筏东渡所传当不妄然虏情难以遥度抑我设疑误我大同守臣所奏亦思患预防之意但欲分布兵马沿河防范似乎轻发难行请行监督提督等官令守土将官再行哨探如虏众果欲东行或伐木造筏是实宜发回大同宣府游奇兵以备防守若所传不实仍存留应援其大同兵马须远哨严备庄鉴今出境兵马亦须掣回自卫毋致疎虞仍行山西镇巡等官照大同守臣所拟施行  上曰监督等官并大同镇巡官已各有敕令随宜调度相机防剿并行山西镇巡官知之庄鉴所领人马且不必掣回贼情缓急既难遥度该科如何妄参本当究治姑宥之
　　○提督军务都御史史琳荐致仕参将王戟可复任左参将以备调用从之
　　○命金吾右卫指挥使郭鋐守备永平等城以都指挥体统行事
　　○甲寅致仕南京兵部左侍郎马显卒显字文明直隶广平县人正统年进士授给事中扈跸土木归升都给事中寻转河东盐运使擢四川布政使秩满会蛮寇起巡抚者奏复留三年升南京兵部右侍郎支从二品俸九年进左侍郎成化二十二年请老归弘治五年以诏例加散官一阶至是卒赐祭葬如例显居官勤瘁性雅清介蔬食布袍至贵不易尝巡视南畿民瘼民多赖以全活在蜀久人尤思之
　　○命永顺伯薛勋领续选听征官军操练
　　○虏入甘州永昌山丹境杀逻卒三人虏居民十九人马畜四百余都指挥杨莹等六人命巡按御史逮治之
　　○江西南城县夜空中有火间而复合流光下坠长十丈余隐隐有声毁军民庐舍三千二百余间仓廪榖三万九千二百余石男妇死者三十三人守臣以闻  上曰江西火灾异常其令镇巡等官痛加修省用心赈恤戒勿视常怠玩
　　○己卯录用故南京礼部尚书倪谦之子泽为中书舍人以谦尝为宫僚讲读有劳也
　　○南京刑部尚书翟瑄卒瑄字廷瑞河南洛阳县人世以医籍隶南京太医院天顺八年进士授浙江奉化知县历升监察御史大理寺丞都察院右佥都御史巡抚山西擒叛贼王良等众欲以反闻瑄不可坐累者多得释累升右都御史上言恤刑诸事多见嘉纳寻升尚书至是卒赐祭葬赠太子少保瑄性和易练达世故不为物忤遍历三法司习于法比故所至能举其职子铨亦举进士
　　○命太子少保兵部尚书兼东阁大学士谢迁之子丕为国子监生从其请也
　　○丁巳  皇太后圣旦  上率皇太子及亲王上寿文武官命妇朝贺
　　○赐百官宴于午门
　　○赐各王府庆贺官员人等钞币有差
　　○戊午赐楚府镇国将军荣漠奉国将军荣澬荣澻镇国中尉显櫍显楲代府奉国将军聪泻聪沐聪淕诰命冠服如制
　　○命顺天等府如旧例岁起人夫赴内府惜薪司应役免角□羊送夫价从巡抚都御史张缙等奏也
　　○虏数入宣府德胜关张家口等处杀虏人畜命逮问提调指挥冀顺等二十人之罪其分守参将杨英少监唐禄并守备少监葛全监丞徐玉命俟冀顺等问结后并以闻奏
　　○赐宁夏双井滩等处有功官军并阵亡者白金有差
　　○狭西同州朝邑县地震
　　○己未狭西阿木等族番人端癿等各来贡赐彩叚绢布等物有差
　　○命崇信伯费住领五军营大营锦衣卫都指挥使王铭领伸威营各坐营管操
　　○虏入甘州靖安堡等处虏戍卒男妇二十人掠孳畜六百八十余官军追还戍卒二人及孳畜六百守臣以关兵部请治百户周英等四人罪因言自弘治十一年七月以来虏入甘肃境者十八次先后杀虏官军人口凡三百四十二被掠马畜凡六千三百有奇其总兵官彭清前镇守太监刘琅巡抚都御史刘璋边务废弛如此请并究治以警其后命周英等逮问如律清琅璋姑宥之使戴罪杀贼清仍罚俸两月璋一月
　　○虏入蓟州马兰谷境杀百户一人戍卒七人虏三人以去命逮问守备监丞罗观餋孙敏分守参将白琮高英及把总指挥赵曰□永等十五人其阵亡官军之应给赏者令具例以闻
　　○狭西朝邑等县地复震
　　○庚申狭西按察司佥事孟逵丁忧服阕复除原职
　　○理刑知县臧凤丁忧服阕实授浙江道监察御史
　　○先是永宁卫鴈尾山至居庸关之石缝山东西四十余里南北七十余里火延烧七画夜风大火烈焚林木略尽去  皇陵禁山仅二十余里命逮问把总指挥孙衡等三人罪其分守太监梁嵩去任参将黄镇守备奉御张瓒指挥王玺等姑宥之
　　○福建将乐县火毁鼓楼城楼税课局及军民屋五百余家男妇死者十三人
　　○夜东方流星大如盏色青白光烛自毕宿正东行至参宿后三小星随之
　　○辛酉中元节遣驸马都尉游泰齐世羙分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○广东廉州府及灵山县大风雨拔木卷屋坏府城楼九百五十余间县城楼九十余间公署廨宇瓦飘殆尽军民房屋勿复存者海水涌涨渰死男妇一百五十余人○壬戌免云南五品以上土官明年朝觐以地方多事从巡抚等官奏也
　　○刑科给事中任良弼奏虏酋尚古号称黠骜数犯边陲一旦款塞来归疑有觊觎之情古称难于受降匪徒防其谲诈盖意外之变将来之害皆不可不为之虑今尚古入贡在京而辽阳遽有寇掠之惨究其所自似在尚古欲与之官恐将来之祸愈甚欲置之法恐招徕之信或亏请令按事官详核其实奏闻议处从之
　　○癸亥升河南布政司左参议罗鉴为浙江右参政
　　○兵部覆奏监察御史王献臣所奏暂停修边招募土兵增价市马三事谓其言可采但增价市马恐久而马少请令官价仍止于十两而益以朋合桩头银济之为善命修边不必停止余准议○贵州镇巡等官调军往剿贼妇米鲁及福佑等营于阿马坡为贼所败官军死者三十四人虏都指挥吴远放兵剽劫普安州几陷镇守太监杨友总兵官丰润伯曹恺巡抚都御史钱钺请发湖广永顺保靖四川酉阳播州广西泗城州及贵州宣慰司土兵会官军克期进讨既而杨友复奏谓初调兵擒剿出巡抚总兵官意使官军轻率失利都指挥吴远被虏臣意在躬亲招抚掣我官军赚出吴远然后请兵征剿巡抚总兵等官不用臣言使掣肘难行亦尝会奏请兵乞分豁臣罪事下兵部覆议谓守臣当贼势未盛之时不能蚤图扑灭米鲁福祐逃遁不行追剿既知其复归普安纠众弄兵戕害其夫及其子女绝其宗裔杀戮人民势已猖獗遣兵临敌不知设备致贼劫营官军被杀将官为虏丧师损威罪实难逭杨友钱钺曹恺俱宜取回治罪但今方有事姑令戴罪自劾杨友镇守一方调度军马必与总兵巡抚议行每奏皆友为首今事败之后乃妄言巧饰冀免罪戾今湖广苗寇未宁其保靖永顺及泗城土兵方在调用不可再调请止调播州土兵五千酉阳及湖广两江口长官司土兵各三千与贵州宣慰使司土兵二万讨之云南汉土官军五千则营于界上要地截其归路仍请大臣一员提督军务巡按监察御史纪功禁革奸弊仍令核实贵州官军偾事之由及云南守臣失擒米鲁之故俟事平按罪  上从之于是命南京户部尚书王轼兼都察院左副都御史往贵州提督军务赐敕遣之○甲子  太宗文皇帝忌辰  上祭  奉先殿遣驸马都尉马诚祭  长陵
　　○赐沈府壸关郡君并仪宾赵仁华亭郡君并仪宾陈钺五台郡君并仪宾李铨楚府南漳郡君并仪宾邢义应城县君并仪宾李杰苍溪县君并仪宾宋淓鄢陵县君并仪宾刘寿崇仁乡君并仪宾张镛建昌乡君并仪宾李大凤都昌乡君并仪宾尹翱诰命冠服如制
　　○虏贼乘辽阳沙岭修边来寇官军死者六人虏去者十有八人伤者三十人掠去马五十八匹命逮问备御都指挥李继祖等罪以闻
　　○宁王宸濠以祖考宁靖王旧茔水土浅薄奏乞迁葬他所从之
　　○乙丑监督军务太监苗逵等檄召宣府大同等处选逻卒二百五十人赴延绥哨探宣府总兵官张俊持不可逵等劾俊故违节制请治之罪兵部议谓宣府逻卒止知本处乡导延绥河套数千余里地利夷险非素所请悉且俊实为地方虑恐未可治罪命逵等所取逻卒发至延绥军前听用张俊姑宥之
　　○巡按四川监察御史姚祥请于松潘等处增设巡抚都御史参将各一员以临制番夷使有警易于应援又松潘茂州叠溪诸卫军官畏避防边多属人伪告赃罪改调别卫图以自全今后请令提督大臣考选或状貌雄伟膂力过人才谋出众军夷推服者虽犯应充军并调卫仍留本卫应带俸者仍留管事有功一体升赏再犯并不中选者不在此例兵部覆奏谓所言可采命分守参将仍旧都御史不必增设余从所议○丙寅修造  郊坛祭器
