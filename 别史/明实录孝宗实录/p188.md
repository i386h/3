<!-- { "loadSidebar": true } -->
　　○乙巳  皇太后圣旦  上率  皇太子及亲王上寿文武官命妇朝贺如仪  赐百官宴于午门  赐各王府庆贺官员人等钞币有差  寿王之国奏请酬报便道亲王及同省致贺者仪节  上以无故事命已之  命于甘肃等处开中两淮弘治七年存积盐十万引河东弘治十一年存积盐六万引四川弘治六年盐四万引以备军储  丁未寿王奏本府军校多冒名投充恐之国时逃亡者众乞于彼处附近卫所拨补兵部覆奏王府军校逃亡者本府例造册送部转行清解不得于别卫所拨补  上从之命今后王府军校逃回在京潜住者锦衣卫五城兵马司各照地方严加访察获日发极边卫充军舍匿及两邻不举者一体发遣仍谕兵部榜示之  命湖广都司署都指挥佥事柴月□皋之子奎代原职岳州卫指挥使  戊申以虫灾免狭西延安庆阳平凉三府及庆阳绥德等卫所驿递弘治十年秋粮草束有差  己酉中元节遣驸马都尉蔡震游泰分祭  长陵  献陵  景陵  裕陵  茂陵文武衙门各分官陪祭  遣仪宾杨淳祭  景皇帝陵寝  遣内官祭  恭让章皇后陵寝  总制边务太子太保左都御史王越率师袭贺兰山后虏贼先是敕谕总制越云贺兰山后乃虏贼巢穴累次寇边皆自彼而入使其住居年久熟知地方或诱引北虏大众或招来野乜克力等夷为患不小尔须运谋追剿母令滋蔓越自宁夏遣将分路发兵延绥副总兵都指挥同知朱瑾领兵二千出南路宁夏镇守太监张僴总兵官都督同知李俊领兵二千出中路副总兵都指挥使张安监枪右监丞郝善领兵二千出北路越居中制之张安郝善分为二哨北哨行五十余里至花果园遇贼击之斩十三级南哨至蒲草沟贼望见畜产遍野弃不顾急从沙窝遁去七人不及走斩之其一人衣甲居幙甚整意其酋也合兵追至大把都贼集其众分为三面并力驰突我军下马用枪铳御之贼稍却骑乘势急击之斩十级日晡张安收兵回伏兵道傍贼来袭遇伏走郝善领兵截其去路复追斩八级又追至柳沟儿斩三级贼西遁乃还宁夏城凡得贼首四十二骆驼十九马百二十二牛羊器仗千数是役也安善功为多兵部上其事拟官军升二级者二人升一级者四十七人升署一级者七十三人给赏者千六百三十五人  上俱从之因加越少保兼太子太傅左都御史如故升张安郝善官各一级赏张僴李俊朱瑾及领兵参将吴江督饷右佥都御史张祯叔管粮佥事李端澄银币有差  命故崇信伯费淮之子柱袭崇信伯  辛亥给周府故镇国将军子界宫人李氏养赡米岁四十石  命金吾左卫故署都指挥佥事李英之子淳袭原职指挥使  抚治勋阳都御史黎福等会勘襄府枣阳王府内使尹旻妄彰宫丑诬告死罪及仪宾何宗良殴打职官白溶砍伐王坟树木罪状各赎徒还职仍以旻等情重律轻请刑部覆奏从之命旻南京  孝陵卫充净军宗良溶革职闲住
　　○壬子  太宗文皇帝忌辰  上祭  奉先殿遣驸马都尉黄镛祭  长陵○工部尚书徐贯等言太监李广等所奏钦安殿等处设斋醮所用旛竿非  祖宗旧制且宫禁之内不宜用此  上曰尔等言是其勿造
　　○工部管河员外郎谢缉言黄河一支先自徐州城东小浮桥流入漕河南抵邳州宿迁地方水利通行河无浅阻往来船只省盘剥之费今黄河上流于归德州小坝子等处冲决与黄河别支会流经宿州绥宁等处通由宿迁小河口流入漕河其小河口北抵徐州水流渐细河道浅阻又吕梁徐州二洪全赖沁水接济其源出自山西沁源县经河内归德等州县至徐州小浮桥流出虽与黄河异源然近年河沁之流混合为一即今黄河既自归德南决恐牵引沁水俱往南流则徐吕二洪必至浅阻为忧滋甚乞敕工部行直隶并河南巡抚都御史各委官于归德冲决处所量为筑塞疏浚遏黄河之水流入徐州以济漕运其沁水仍行河南管河官员常加挑浚淤浅修筑堤防务使流入徐州以济徐吕二洪不致为黄河牵引别流如此庶水利深广漕运通利工部覆奏请下所司会勘计议筑塞挑浚从之
　　○先是宁夏右屯卫指挥佥事钟亮挟讎妄打罚守军人邓连沿身虚怯等处七百有余即时身死狭西按察司佥事李端澄拟赎杖还职都察院覆奏令再问端澄执仪如初本院又奏据亮招词自有官怀挟私讎故勘平人致死斩罪正律宜仍行巡抚巡按等官从公鞫问改拟如律原问官端澄议拟不当亦乞治罪命巡按监察御史逮治之
　　○癸丑旌表孝子三人节妇十人张宪狭西泾阳县人白好古山西兴县人冀琮山东益都县人皆亲丧庐墓旌其门曰孝行盛氏湖广黄陂县人光禄寺署丞邓鉴妻孙氏山东临邑县人广州府同知赵循义妻杨氏登州卫人指挥佥事李义妻刘氏河南太康县民程键妻宋氏狭西西安卫小旗马成妻陆氏直隶旌归县民张友深妻彭氏江西新淦县民李厚载妻徐氏河南内乡县民郑清妻刘氏浙江奉化县民曹琨妻蔡氏福建怀安县举人裴俊妻俱以早寡守节旌其门曰贞节
　　○命兵部运马价银三万两于大同宣府以备买马之用
　　○是日己刻南京天鸣有声
　　○乙卯赐赵府平乡王庶第一子名曰祐楸沈守镇国将军铨蓥嫡第三子曰勋涛辅国将军铨鍏庶第三子曰勋灏鲁府镇国将军当渝嫡第二子曰健荣辅国将军当滀嫡长子曰健棂辽府镇国将军恩銈嫡长子曰宠波晋府镇国将军钟金□宝庶第二子曰奇濠奇凑嫡第一子曰表榛奇澢庶第三子曰表桧辅国将军奇潝第三子曰表樱奇浑第三子曰表枳钟鈌第五子曰奇潩代府乐昌王嫡第三子曰俊杅镇国将军仕堆第二子曰成铛仕土□戏嫡第十一子曰成枪辅国将军成锯庶长子曰聪渱成鏚嫡长子曰聪灈上高王府辅国将军宸淞嫡第二子曰拱櫯靖江王府辅国将军相＜王巳＞嫡次子曰规聂相璁嫡次子曰规声辅国中尉规褕嫡长子曰约田□东
　　○少师兼太子太师吏部尚书华盖殿大学士徐溥以疾乞致仕  上曰卿引疾求退已有旨勉留若尚未愈宜善加调理以副重托所辞不允
　　○丙辰山西太原府地震有声
　　○丁巳南京后军都督府掌府事忻城伯赵溥都督佥事王受俱以年老不职命取回京带俸朝参先是南京吏部尚书倪岳等以灾异陈言简选武将下南京守备官查勘覆奏故有是命
　　○命巡抚辽东都察院右副都御史张玉之子锐为国子监生从其请也
　　○虏入密云古北口境边民被杀者二人掠去者二十一人分守右参将吴玉兵备副使张琏等自劾且请治提调指挥宗琇等失于防御之罪因言本镇为京师肘腋而边备废弛兵力寡弱加以戍守逃移关口空虚乞敕兵部议处其宜兵部覆奏密云见今有警又闻辽东宁远守备都指挥王臣追贼太远亦被杀死奏尚未至是皆朵颜等三卫贼虏所为三卫世受国恩为我藩篱自去年五月以来古北口诱杀官军数犯边境朝廷不忍加征降敕抚谕彼既服罪遂从宽释今年当入贡之际彼欲数俗于常因见不许怀忿散去似有要挟其情叵测谓宜行令镇巡等官调马兰谷官军一千助古北口防守分番更代其京营轮操官军原存留密云防守者令仍旧防守逃者重治之复于见操官军内精选骑卒三千令都督杨玉领之驻永平三屯建昌等营马步卒各一千五百令王玺领之驻密云以为掎角之势其今次误事官自参将吴玉以下候事宁之日逮问从之
　　○戊午追封周王同金□麀生母夫人张氏为周懿王次妃从王请也
　　○己未宣府长安岭暴风雨坏城垣及楼铺庐舍
　　○南京兵部尚书张悦复引年乞致仕  上曰卿才望老成方切委任宜勉图报称所辞不允
　　○庚申命大宁都司带俸都指挥佥事刘顺之子英代原职保定前卫指挥使
　　○巡按山东监察御史冯清劾奏辽东总兵官李杲镇守太监任良协守右参将孙文毅等烧荒迟延军无纪律致遗弃军器等物并劾巡抚都御史张玉巡按御史郭镛不行举奏及都指挥李鉴等不举呈查究俱乞治罪  上命罚杲玉文毅俸各三月镛俸两月其余各逮治之
　　○夜月犯天樽星
　　○辛酉赐唐府蓬莱郡主并仪宾庄士俊鲁府归化郡主并仪宾颜重道辽府温秀县君并仪宾谭瑾代府寿光郡主并仪宾崔武晋府封川县君并仪宾宋代经江华县君并仪宾吴镐诰命冠服如制
　　○内阁书办太仆寺少卿姜立纲卒立纲字廷宪浙江瑞安人七岁以能书命为翰林院秀才天顺七年授中书舍人内阁制敕房办事成化二十一年升吏部郎中弘治四年升太仆寺少卿并仍旧办事至是卒立纲书法为一时所重而小楷尤精凡进御诸书及大制诏多其手录其卒得赐祭葬亦特恩也
　　○罚礼部尚书徐琼等三人俸各一月祠祭司官吏俸粮各两月以题本内误书  奉先奉慈殿于平行故也
　　○壬戌寿宁侯张鹤龄请以革职训导徐志文复除旧官在家教书吏部言志文原以素行不谨被黜闲住今不可为皇亲师友请别选有学行者  上曰教书官员师法所系志文既有过革职岂可复用其别选如议
　　○广东新会县知县沈章奏宋度宗不死社禝以身为虏而慈元后杨氏以一妇人提三弱子跋涉南奔复立为帝及厓山之败陆秀夫负帝沉溺后仰天恸哭从容赴水死可谓烈矣今相去二百年而区区厓山之地虽樵夫牧＜监-皿立＞过之犹彷徨追念继以涕泗况臣身为县令职司风纪者哉比岁布政使刘大夏始议立庙于大忠祠之上臣窃怀此心不敢擅为  皇上植纲常扶名教辨华夷乞照先年大忠祠事例一体施行命下所司议行之
