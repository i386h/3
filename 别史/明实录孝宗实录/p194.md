<!-- { "loadSidebar": true } -->
　　○礼科都给事中涂旦等言乃者  皇上下明诏求直言文武群臣遇此可言之秋孰不欲罄一得之愚然中心奋激未免有上渎  天威自速罪过者伏望含容如有可采即赐施行去年  皇上亦尝囚变求言然百官奏＜锍-釒＞间有留中不出者人心疑惧不识所由伏望昭示内外言虽不当亦不加罪近者差内官往苏杭等处织造叚匹狭西等处织造羊绒织金彩妆曳撒秃袖江西烧造各样磁器俱极淫巧又取福建丝布追督甚急况各处连年灾伤边方多事重以骚扰百姓何以堪命伏望一遵旧制非常额者一切停止不宜停止者责期进纳所遣内官通行取回庶可以宽民力故太监李广蛊惑  圣心造烟火则乞升工匠十三人造毓秀亭则乞升官匹三十余人又乞升五官司历六七人近者烟火已停止毓秀亭已拆毁而乞升官员尚未罢革乞并将李广夤缘传奉者通行黜退近来添设衙门官员太多乞查在京在外不拘九门仓库工部各厂巡河边方腹里各司府州县但系景泰年间以后添设官员弘治年间以后添设衙门除紧急边方不动外其余会官议处可减者减之务遵  祖宗旧制以苏民困盐治之设非边方有事不许开中近年积弊浸多乞敕该部申明请求之禁增重夹带之罚仍将已给织造盐引盐价追夺还官新增织造者亦皆停止总督漕运都御史李蕙等奏将把总指挥使等官梁玺等拟升署都指挥佥事臣以漕运一事既有都御史等官以总理之又有指挥等以分任之加以把总等官不过催督转输而已自指挥中推选亦已太过又求以都指挥行事又求署职不知何功可以当此乞赐罢革近年刑罚失伦不无冤抑今后盗边粮必至四百石草八千束钱帛直银二百两以上者处斩其不及数应充军者充军应发落者照例发落不必并赃论罪其见监追赃追粮囚犯果有贫难者乞免追陪照例充军奏请定夺都御史王钺交结太监汪直变乱成法开边启衅  先帝已断发为民寻令以左都御史致仕近又夤缘太监李广以至今职乞仍发为民以杜奸邪之门且李广罪恶贯盈事已败露而死乃复赐之祭葬是褒善之典加于首恶之人何以劝戒将来乞赐停止近年以来中外臣工或因言事得罪或因他事诖误充军为民降调致仕餋病如汤鼐刘概吉人丁哲皆罪在可宥如杨茂元王云凤武衢何乔新刘大夏林俊曹璘皆才非可弃乞通查充军者放回为民为民者复职降调者升迁致仕餋病者起用天下幸甚监察御史张天衢等亦以为言且谓  祖宗以来亲近大臣伏望取以为法内府甲子等库及京通内外仓等处添设内官数多乞量为裁革其镇守太监如临清李全江西董让狭西刘琅四川房懋皆贪酷害民之尤者乞尽行取回以纾民困天下州县人户徭役乞行巡抚等官委官详审务使均平＜锍-釒＞入  上曰纳忠言朕当自处王钺既用之边方矣置勿论其余令所司斟酌以闻
　　○兵科给事中艾洪言各处镇守太监皆奇歛横索以积货财为计利归内官则怨归朝廷其流毒生民贻患国家盖有不可胜言者乞赐查究其系  祖宗朝设者虽未能遽废然亦当痛加戒饬以革其弊其余添设地方俱宜量取回京下所司知之
　　○监察御史胡献奏诸司官有交通太监李广进用者李广虽死簿籍尤存如左都御史屠滽得升为吏部尚书闲住都御史王钺得起复为左都御史右副都御史李蕙得升为右都御史此三人者身为大臣帅众为奸宜先正其罪然后次第行罚然李广所以得售其奸者由  陛下议论政事不就外廷而但决诸内不信任大臣而信任李广辈也臣闻  祖宗时惟御内阁□决章奏或召部院大臣面议可否自成化初年此礼始废伏望查考旧制而举行之且  祖宗经筵日讲皆陈说时政得失以开明心术又欲常接见儒臣涵餋德性今则日讲殆废经筵虽行秪应故事臣愿  陛下复日讲择讲官凡时政得失皆许陈说庶为有益又京通二仓总督监督内臣但遇收粮每粮万石索银十两以每年军粮四百万石计之人得银四千两又各占斗给二三百人使纳月钱且监督收粮自有户部委官此等内官秪是坐受银两有害无益臣愿  陛下尽行革去秪留一人使掌敕书则军斗获少息矣京操军士来自数千里外苦不可言而总兵坐营都司等官各分入已使纳月钱此何理也乞严加痛革以苏军士之困东厂校尉本为缉访大奸弊而设近来校尉畏避权要莫敢缉拿所行之事但为皇亲太监报复私怨如监察御史武衢得罪寿宁侯张鹤龄及太监杨＜明鸟＞刑部主事毛广得罪太监韦泰皆为缉事校尉所发推求细事坐以罪名举朝皆知其情无敢言者臣亦知今日言之后日亦为校尉所发然忠臣无贰心宁言之而得罪不敢不言以尸位也臣又思之  陛下每遇灾异即修省不暇如去年春因灾异求言科道官及礼部郎中王云凤户部主事胡爟皆尝条奏奸弊留中不报云凤转以得罪如此则与不修省何异臣愿  陛下断自圣躬凡奏＜锍-釒＞之可行与奸弊之当革者皆为施行则修省有实而灾异可弭矣下所司知之
　　○刑部主事陈凤梧言兹者清宁宫灾四方灾异迭见意者  陛下致中和之道有未至与抑大臣宰相爕理阴阳之责有未尽与臣愿  陛下加幽独谨戒之功严法  祖敬天之道绝游玩去奸倿亲近儒臣以讲论治道延访疏远以询察民情毋徒视朝数刻而退经筵一讲而罢又乞申饬大臣宰相以辅德格心为任以忧国爱民为心进退人才必循乎公道兴革利害必合乎舆论君臣上下交相儆戒则灾异自弭矣然上下儆戒固非一事臣姑以其大者言之寿宁侯张鹤龄兄弟年富力强宜导之以正而全安之乞早赐戒饬以盈满为惧择博学端方之士与之游处则可以永享爵禄而与国咸休矣故太监何文鼎爱君忧国因忤太监李广而殛死刑部郎中丁哲明刑慎法因笞乐工而去官办事吏徐圭抗章直言因救丁哲而革役是皆人心愤厄不平者也乞将何文鼎特赐褒赠葬祭取回丁哲超升数级及将徐圭量授一官庶以激劝忠贞之气下所司知之
　　○工科给事中尚衡言四事一欲停止中外工作一谏官风闻言事所劾之人所奏之事不宜与人对证一欲将永平等处差拨京操官军就留彼处防守将在京官军照数摘回差操庶彼此无扰害之患一旧例监生历事通以满十月为期近正历者加五月杂历者加十六月甚为未便欲仍照旧例便命所司知之○是日辰刻日生左右珥
　　○甲辰赐郑府芦山县主并仪宾李宇诰命冠服如制
　　○户科给事中丘俊劾奏巡抚大同都御史刘瓛巡抚南直隶都御史彭礼俱不职户科给事中丛兰又劾奏工部侍郎林凤巡抚贵州都御史钱钺及太仆寺寺丞祝献光禄寺寺丞张庆俱无耻各乞赐罢黜吏部并覆奏请旨  上命俱留办事
　　○命襄城伯李鄌神机营右掖坐营管操
　　○户科都给事中鲁昂奏乞简命大臣严考察两京四品以上官之不职者以消天变礼科都给事中涂旦亦言宜革传奉停土木屏大奸黜不职则天心昭格而沴气消除俱下吏部覆奏谓考察两京大臣前无此比惟天顺八年本部因科道有言具＜锍-釒＞四品以上官员职名年岁请自  上裁今两京四品以上文官共百有六员其贤与否皆莫逃于  圣明洞察之下伏乞裁处  上命各仍旧用心供职
　　○夜月犯天囷星
　　○乙巳朵颜卫故都督指挥使肯帖该之子猛革看来贡请袭职从之赐宴并彩叚衣服等物如例
　　○总督粮储户部尚书王继言三事一禁包揽谓山东河南起运京仓税粮在京势家先期直至所在地方包揽名曰会粮其不才官往往听其请求多增粮价与之分用或有势家就中途要挟抑勒含冤无所控一禁附载谓江南北运船各把总官不恤军士往往为势家附私货盘滩剥浅所费不赀一知马数谓各处马房岁用料草数多屡告缺乏皆因马数不知会计难定原委主事每取马数辄称  祖宗以来马数不许人知殊不知各主事掌管料草比之他人不同若终使不知则放支之间以少为多以倒死作见在朦胧欺隐弊不可言已上三事皆足以伤和气致灾异俱乞下所司禁约包揽者治罪附私货者检括归官马匹令开报见在实数按籍放支命所司看详以闻
　　○丁未太子太保刑部尚书白昂以灾异乞致仕不允
　　○刑部及都察院覆奏礼科左给事中刘孟兵科给事中蔚春所陈恤枉狱理冤抑之奏谓孟等所陈皆慎重人命之意但成化中已有五年一次差官审录事例今未及五年之期乞下诸司查照近例将见监重囚审录情真者监候处决其情有冤枉事无证佐可结者奏请定夺不许转委所属勘报及淹滞罪囚致伤和气从之
　　○夜月犯六诸王东第三星
　　○戊申命绥德卫指挥佥事陶祯充左参将分守大同东路狭西都指挥佥事赵铉充甘肃游击将军
　　○升刑部右侍郎屠勋为本部左侍郎巡抚河南都察院左副都御史陈道为刑部右侍郎
　　○夜月犯井宿钺星
　　○辛亥户科给事中丛兰奏各处角□羊纳光禄寺钱粮正数外折罚银两一年共得五六千两有奇止为修造一事今本寺房屋修理将完宜即停止折罚况供应日烦民之所输多不能堪又于分外诛求连年不获通关怨咨交腾乞敕户部会同本寺及巡视科道官会计前后所罚之数尚有余者作正支销今后本寺如有修造及供应器皿诸费俱下工部议处户部覆奏从之
　　○壬子户科给事中张良弼病痊至京复除原职
　　○升四川布政司左布政使郑龄为都察院右副都御史巡抚河南
　　○加南京水军左卫并直隶淮安卫十三卫官军之运遮洋粮于蓟州者行粮人二斗裁革直隶凤阳府涂山驿淮安府金城驿
　　○命都察院右副都御史李孟赐之子天叙为国子监生从其请也
