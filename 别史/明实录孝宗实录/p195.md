<!-- { "loadSidebar": true } -->
　　○五府六部等衙门英国公张懋等应诏言三十四事议授封除亲王嫡长子嫡次子庶子亲王所生女及郡王嫡长子长孙俱照  祖训及  宪宗皇帝诏书事例年及十岁即与请封其余子孙止该诰封镇国等将军及中尉者及各郡王各将军及中尉所生女俱照天顺四年  英宗皇帝圣旨事例俟年一十五岁方与请封后即与行造冠服及给与禄米房屋等项选择婚配曰惜名器凡弘治年以来传奉乞恩官员许吏部通查具奏黜革曰定册封欲依先年事例每年一次遣官赴各王府册封每次于八月内造完于九月内遣官不许迟违其行移造办务依日用先后不许任意迟速曰裁冗员非亲王皇亲至亲的派但系傍枝异姓官吏军匠枝艺之人乞恩传奉者一切革去曰请盐法欲将累年王府奏讨各运司食盐一切停罢听其照旧自买食用并以后内臣织造再不许奏讨盐引及行巡盐御史查审见开盐课果有势要之家隐名报中侵夺害人者指实参奏曰革冗官欲将云南金齿山东临清辽东辽阳四川建昌镇守太监取回其提督湖广太和山内臣不许分守湖广行都司地方看守广东廉州府珠池内臣不许兼管琼州府卫所地方蓟州等处地方若鲇鱼石黄崖口一头营峨嵋山滦阳刘家口山海宣府地方若永宁怀安万全左卫龙门所大同地方若朔州暖会隘口天城大同左卫各有守备内臣俱多设无益亦合取回曰省工作凡无益之工不急之务悉皆停止曰罢织造欲将各处织造内臣通行取回其织造叚匹等项暂且停免曰禁奢靡欲朝廷躬行俭德以先天下勋戚之家勿轻假借勿妄鍚予曰革滥设欲将京通二仓及各马牛羊房内府各库并上林苑监海子等处内官查照成化二十三年事例量存数员其临清徐州淮安三水次仓内官照天顺八年事例止留一员曰正赃犯欲将已死太监李广财物尽数没官曰防奸伪今后差官给精微批锦衣卫官校不许仍赍驾帖为害非细曰止斋醮除  万寿圣节  两宫圣旦及春祈秋报其余一切停止曰遵旧制欲内外问刑衙门务遵天顺八年诏书内事例不许妄用参语曰节供用光禄寺经该内外管办人员除日逐正供膳羞外其余务查弘治元年原用若干以后增添若干奏请裁减曰省供给欲将各马房马匹拣选良者存留其余变卖银两送太仆寺收贮仍踏勘原设草场多余地土耕种成熟及无人耕种者召人佃种俱徵子粒草束于各马房收贮曰禁暴害各处角□羊纳粮草并一应木植等物到京不许外戚之家纵容家人扰害曰苏民困弘治五年以前各府州县倒失亏欠马匹该追价银已徵在官者照前角□羊纳未完者暂且停止曰明禁例公差内外官员奏讨该用车船等项俱下兵部照依见行事例转行前路官司应付不许擅自具本过数奏讨曰恤漕卒勋戚之家不许通同市井之人举放运军债负曰奖恬退两京五品以下官员或年老有疾致仕者如经三年六年考满称职拟升相应职员曰均民差大兴宛平二县人户自天顺年以来投充别役不当民差者一户查有三四丁以上止留一二丁仍当原差其余取回以当民差曰恤官军在京各营并在外各边弘治五年以前官军倒失马匹买补未完者暂且停止曰便□税在京宣课司监收□税查照旧额原该纳钞一贯者止令纳钱一文曰停派办一应物料每年例该额办者照旧办纳其余拖欠者暂且停止曰添监收欲内府巾帽局照依甲子等库事例差委科道官监收曰禁通事除辽东近处仍差通事伴送余如安南琉球等国各有原来通事止照日本国事例差行人一员伴送不必再差通事其通事原习某国夷语不许更改他国曰悯囚徒今后该有军伴仪从衙门官员拨到囚徒止用跟随不许仍前逼要财物曰祛民害各处镇守分守等项内外官员并带去官舍人等廪给口粮止给本色不许例外多索银两曰禁科歛欲行各处巡抚巡按官禁约各府州县卫所官员不许科歛财物交结上官侵克肥已曰省差官各处盖造王府仍照旧例工部差官一员会同彼处镇巡等官从长计料不许差委内官并带匠官作头人等曰复旧例今后亲王之国车船数目兵部俱照成化年旧例拨送不许求讨过多旗校人等宜从户部查照支给行粮免行应付口粮钦差太监一员总理其事不必多差其承奉长史令钤束下人不许纵容附撘客□买载私盐等货曰省滥选今后选用奶子该用物件官为措置免卫所科派其总委官员亦乞革去只令各卫委官管领曰兼抽分卢沟桥一处颇有竹木经过宜照旧差委御史一员监督白河广积通州各局柴炭甚少所差御史诚为虗设乞行令通州巡仓御史一并兼管  上曰卿等所言令所司各查参处分
　　○命暂免狭西织造  上用羊绒其小民旧欠岁派物料令勘实奏免
　　○改狭西沔县柏林阳平黄坝三驿隶宁羌州
　　○先是正统己巳岁之变以宣府道路多梗暂拨山西税粮本色折色共二十七万三千六百石至是巡抚都御史魏绅奏请存留本处户部议各存其半仍命户部于岁例外加银五万两并河东运司盐银五万两岁输宣府以补所免山西之数其折色绵花及马豆亦随宜量免
　　○增设湖广襄阳县双沟巡检司
　　○癸丑命岐王岁禄一万石内纳白米二千石从王请也
　　○甲寅升湖广布政司右布政使熊佑为四川左布政使
　　○乙卯福建按察司按察使朱瓒为湖广布政司右布政使
　　○吏科覆礼科都给事中涂旦户科左给事中卢亨湖广道监察御史张天衢等奏请将当时因烟火而升官如程通者十三人因建亭而升官如康表者三十余人又因五官司历升官如皇甫政者六七人及平日夤缘李广传升者通行革罢并请裁革弘治六年以后乞升转升匠官六十八人及冠带人匠一百二十八人  上曰皇甫政锦衣卫逮送刑部问其余姑置之
　　○户部覆议府部等衙门所陈请盐法革滥设恤漕卒均民差便□税省供给者所言俱可从惟□人税钞止折一钱者恐各处轻重不同事例亦异宜照例每贯折钱二人议入  上曰王府织造奏乞引盐添设内官各马房马匹草料俱如旧行余如所议
　　○丙辰土鲁番等处遣使臣火者阿黑麻等来贡赐宴并彩叚衣物等件如例
　　○丁巳速平江及海西兀者等卫女直都指挥速哈帖古山等来贡赐宴并彩叚衣服等物有差
　　○升广东按察司副使吴洪为福建按察使
　　○以水旱免南京水军左骁骑右沈阳右应天和阳等卫屯粮二千四百石有奇
　　○以旱灾免广西浔梧柳庆南宁等府及南宁等卫所弘治十一年分秋粮子粒有差
　　○辽东宁远卫星陨有声如雷
　　○戊午命狭西河州卫指挥使蒋昂守备河州大同中屯卫指挥佥事温和守备蔚州俱以都指挥体统行事
　　○己未河南按察司管河副使张鼐言臣前此奏拟修筑侯家潭口决河接济徐吕二洪以便运道今自六月以来河流四溢堤防尽决而潭口决啮弥深比旧广阔数倍工费浩大卒难成功臣尝行视河势见荆隆口堤内旧河通贾鲁河由丁家道口下入徐淮其故迹尚在若于上源武陟县木栾店别凿一渠下接荆隆口旧河倘此后河流南迁就引入渠庶沛然之势可以接济二洪而粮运不致艰阻事下工部覆奏请移文漕运都御史李蕙与同议处从之
　　○庚申命以寿王辞还涿州等处庄田赐泾王管业
　　○初巡抚宣府都御史马中锡以关严废弛势要之人往往私起关文赴京交通贿赂辎重往来骚扰道路奏请设立号簿于巡抚衙门以为符券给付使者方许入关内外称宜至是镇守太监刘清奏其不便事下兵部议以中锡所言有益关隘不宜辄罢此后镇守总兵巡抚官会奏差人不必挂号其镇守总兵等官虽起符验关文不系军务者仍如中锡所议＜锍-釒＞入  上从清言中锡所奏竟不行
　　○辛酉冬至节遣驸马都尉黄镛马诚分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○上诣  奉先殿  奉慈殿太皇太后  皇太后宫行礼毕出御奉天殿文武群臣及四夷朝使行庆贺礼毕群臣复诣文华殿朝贺  皇太子
　　○太皇太后  皇太后  皇后俱免命妇朝贺
　　明孝宗敬皇帝实录卷之一百四十三终
大明孝宗敬皇帝实录卷之一百四十四
　　弘治十一年闰十一月壬戌朔文武群臣朝亲王于奉天门东廊
　　○日食
　　○甲子兵部覆礼科都给事中涂旦等所奏疏上传升武职皇亲及恩荫录用周璋等二百二十五员请量为裁革  上不允命俱如旧
　　○命狭西西安前卫指挥佥事蒋琛守备阶文等处以都指挥体统行事
　　○平江伯陈锐言京营把总等官职任非细乞敕兵部会同该营总兵官从公考选其年力精壮才识谋勇者仍留管事老病贪婪者黜退差操别于听缺数内取补然考选之时尤贵才识老成勿拘骑射一事而已以后五年一次考选如例施行兵部覆奏得旨命会英国公张懋等考察指挥张铎等三百四十三人皆仍旧指挥鲍俊等六十七人宜罢黜署都指挥佥事李清等七十七人宜令补缺从之
　　○乙丑升吏部郎中黄宝为太常寺少卿
　　○昏刻月犯垒壁阵西第二星
　　○丙寅通政使司右参议李浩奏事差错侍班监察御史劾之  上不问仍谕今后通政司鸿胪寺奏事错一二字者免劾
　　○丁卯以旱灾免广东广州肇庆等六府今年秋粮有差
　　○吉王见浚再奏乞以湘阴县河泊所岁课给本府户部言非  祖宗旧制不可与命今后各处额办税课俱不许陈乞
　　○戊辰升山东布政司左参议杜整为本司左参政
　　○吏部覆奏府部等衙门所言惜名器奖恬退二事请自今以后凡有传升乞升官员许科道官就行纠劾治罪以昭平明之治其两京五品以下官或有老疾之类自乞休致者本部当查其年劳询其行实请量升职衘或仍以本职致仕以励臣下廉耻之节从之
　　○己巳海西肥河等卫女直都督加哈察等各来贡赐宴并彩叚衣服等物有差
　　○授翰林庶吉士吴蕣为吏科给事中戴铣为兵科给事中蕣丁忧服阕铣给假省亲始至二子晚年言事多矫枉过情遂为国之厉阶贻缙绅之祸言官举动可不慎乎
　　○升礼部郎中程愈为山东布政司左参议
　　○礼部覆奏府部等衙门所言止斋醮事以为斋醮祈禳之说皆近日传奉真人佛子等倡导所为今后惟  万寿圣节及  太皇太后  皇太后圣旦并春祈秋报仍旧其余请并行停止从之
　　○庚午升刑部郎中崔文奎监察御史涂昪俱为按察司副使文奎河南昇广东
　　○辛未广东布政司左布政使林同乞致仕许之○先是寿王之国本府内外官承奉宋祥等沿途科索临清兵备副使陈璧禁之不得反为所扑又纵其下损坏军民房屋抢夺市肆货物义官胡鼐等奏其事璧亦奏祥等兴贩私盐无筭请重加究治下都察院覆奏请差给事中并刑部郎中各一员会同巡按监察御史审勘仍移文送王太监梁义等约束本府官校自临清以南抵四川所在一体禁约从之
　　○夜月犯天囷西第二星
　　○癸酉赐韩府辅国将军偕湑并夫人楚府辅国将军荣涎诰命冠服如制
　　○升通政使司左通政陈琬为工部右侍郎管理易州山厂
　　○甲戌赐国子监四川云南贵州军民生冬衣如例○鲁府钜野王长子当涵及其弟镇国将军当渝请送母妃孔氏丧至坟所葬毕而归从之
