<!-- { "loadSidebar": true } -->
　　○监察御史饶榶等以灾异上言两京文武大臣有久漏国法致伤天和者如英国公张懋卖营卒歇役送  梓宫宴饮武定侯郭良立心欠端处事偏执武靖伯赵承庆侵夺民利协同漕运参将都指挥佥事张洪贪污奔竞总督备倭都指挥使王宁分守通州署都指挥佥事胡震不由众推难免物议户部尚书佀钟屡经弹劾久宜点罢掌太常寺事礼部尚书崔志端秽行彰闻难典祀事礼部左侍郎王华暮夜受金而自首朝廷遣告而乞归南京户部右侍郎郑纪物议不容益肆刚愎巡抚狭西右副都御史周李麟贪恣奔竞有失宪体伏望  皇上洞察情伪或罢归田里或革去见任下其奏于所司
　　○命怀宁侯孙应爵伸威营坐营管操
　　○取太仓银十五万两于内承运库支用
　　○丁亥监察御史何天衢言数事一锦衣卫官近年传升乞升者宜悉革罢一京通二仓添差总督监督内臣止留总督一二同侍郎关防拨粮余皆革去一淮安等处奏添理刑主事兵备副使徐州管河郎中安平镇管河通政俱乞革去一天顺元年以后各处添设兵备及治农捕盗等官乞酌量去留一近年皇亲或请庄田或需盐利或占民居以营店房或夺民产以为己业乞敕廷臣会议将赐过庄田盐利并夺占民居民产尽行查复不时之赏无已之求亦从停免命所司详议以闻
　　○戊子赐晋府平遥郡君并仪宾许正代府富平郡君并仪宾郭启宗鲁府夏津郡君并仪宾杨尚文蒙阴郡君并仪宾陈谟诰命冠服如制
　　○掌詹事府事礼部尚书兼翰林院学士吴宽复乞致仕  上曰卿学行闻望舆论攸归方切委任有疾宜善加调理岂可固求休致所辞不允
　　○己丑  上以天气炎热命两法司及锦衣卫将见监罪囚笞罪无干证者释之徒流以下减等发落重罪情可矜疑并枷号者具奏以闻于是免充军者十二人免枷号者六十六人减等发遣五百二十八人释放二百七十九人惟任亮薛纪等五人以揽纳布绢情重仍枷号毕改发极边卫分充军  上御制碑文曰朕惟古之圣贤功德及人天下后世立庙以祀者多矣然内而京师外而郡邑及其故乡靡不有庙自天子至于郡者曰尧曰舜曰禹汤文武已行之迹并其至言要论定为六经以垂法后世自是凡有天下之君遵之则治违之则否盖有不能易者真万世帝王之师也故自汉祖过鲁之祀之后多为之立庙沿及唐宋英明愿治之君屡作益尊而信之孔子庙遂遍天下爵号王公礼视诸侯而加隆焉虽金元入主中国纲常扫地之时亦未尝或废盖天理民彝之在人有不能自泯也我  圣祖高皇帝以至神大圣汛扫胡元植纲常于沦斁之余武功方戢即遣人诣阙里祀孔子风示天下规度可谓宏远矣  列圣相承益严祀事先后一轨暨我  皇考宪宗纯皇帝诏增庙之舞佾为八笾豆为十二礼乐尽同于天子褒崇之典至是盖无以加我朝百有余年之太平端有自哉阙里有庙建自前代规制尤盛弘治己未六月毁于火朕闻之惕然特敕山东巡抚巡按暨布政按察司官聚财庀工为之重建越五年甲子正月工毕巡抚右副都御史徐源巡按监察御史陈璘以其状来上宏深壮丽视旧规有加朕怀乃慰既遣内阁辅臣太子太保户部尚书兼谨身殿大学士李东阳往告复具颠末为文俾勒之庙碑勒之庙碑用昭我  祖宗以来尊师重道之意并系之诗曰圣人之生天岂偶然命之大君俾赞化权二帝三王君焉克圣继天立极道形于政大化既洽至治斯成巍巍荡荡浑乎难名周政不纲道随时坠孔子圣人而不得位乃稽群圣乃六经万世之师于焉足徵自汉而下数千余岁褒典代加有隆无替于皇我  祖居正体元六经是师卓尔化原  列圣相承先后一揆逮及朕躬思弘前轨庙貌载崇祀事孔禋经言典训弥谨弥敦俗化成治日升川至斯道之光允垂万世
　　大明孝宗敬皇帝实录卷之二百十一终
　大明孝宗敬皇帝实录卷之二百十二
　　弘治十七年五月庚寅朔光禄寺卿艾璞陈五事一量减果品正统年间凡遇祭祀并筵宴茶饭等顷茶食果品俱系散撮天顺年间始用黏砌加添数倍成化初年有旨裁革近年以来凡遇奉天殿并先师孔子祭祀果品俱用二尺盘黏砌每盘高二尺用荔技圆眼至一百十斤以上枣柿用二百六十斤以上其余祭祀虽以次递减然所费已不赀矣即今四方灾伤颇重宜从减损凡一应祭祀除奉天殿并先师孔子用尺四盘其余以次递减俱照旧散撮其大善殿汉经等厂大庖厨等处朔望七九供养用各色果品每岁通计九万四千九百余斤亦宜量咸一量减牲口东西宰牲亭进宫及祗待厨等项猪羊肉及鸡鹅等俱有常数其余宫内取讨并赏赐筵宴等用又难预计每岁会计牲口截长补短率不勾用递年拖欠不能完结均乞量为撙节一减免斋醮各寺宫观斋醮无益国事宜特赐减免一量减供用每日本寺进纳牛乳二百余斤一遇斋醮取用尤多宜量为减省待年豊照旧进辨一均劳逸本寺磨户多投充酒醋等户避重就轻先年虽经清查旋复废枯以致磨户数少贻累铺行乞逐一清查应当前役为便  上曰百姓艰难财用匮乏各项节省事宜俱如所议行  奉先奉慈奉天殿果品等物仍用尺四盘其余俱止用八寸盘并楪今后茶食果品散撮俱不许黏砌其磨户令户部查处以闻
　　○夜西方流星大如盏色青白光烛地自太微垣内西北行至近浊
　　○辛卯荆王祐橺薨王都梁悼惠王嫡长子母妃何氏成化七年生十九年册封都梁王弘治七年进封荆王至是薨年三十一讣闻辍朝三日赐祭葬如例谥曰和
　　○升狭西布政司左布政使毕亨为都察院右副都御史巡抚甘肃
　　○吏科给事中许天锡奏自古灾变未有若今日之多天鸣地震水患火灾昆虫草木之妖风霾星雹之异甚至昼晦八日而晨夜不分赤地千里而跨都接境盗贼纵横夷狄背乱  皇上克谨天戒无所不用其极迩者复降敕旨令内外各衙门查议毙政开具闻奏臣闻天之视听在民民之殃祸在政而政之蛊毙在人今外臣自方面以下每三年朝觐悉从部院考察岁有抚按监临间从科道紏劾惟两京堂上官于例不该考核而屡经弹劾者率见优容至于五品以下虽有十年考察之例而居官率以九载为期又或以年劳而转升或因复除而别改加以曲为弥＜衤逢＞多致漏网乞敕该部除将各衙门传乞升授官一切查革外其两京五品以下官通行考察照例黜降如有遗漏偏徇听科道官紏正以后每六年一次永为定例其两京堂上官曾经弹劾者悉令自陈休致取自  上裁罢黜数人用儆有位臣又闻之古有灾异必策免三公而霖雨恒阴亦或避位今文武大臣有居调爕之任兼辅导之官者既不能引咎避位  陛下又未遽策免亦当暂且革其公少之衔以昭忧勤之实俟天意既回然后复还厥职臣又闻之  祖宗之朝其御内官也恩不泛施法不轻贷而内府二十四监局以及内外各衙门管事人员各有定额近年以来内府各监局掌印佥书者多至三四十员而内外各衙门管事者逐渐增添不知其数留都之下概亦加多怙恃凭陵奢豪暴殄或侵占官民田土或渔猎公私贷财或滥招匠役而浪费官钱或卖放军人以营辨私蓄庄庵遍野甲第联云膏粱厌饫于舆台文绣衣被乎狗马蠹蚀朝廷之命脉涂塈生灵之膏血乞敕司礼监会同内阁将各监局等衙门掌印佥书管事内官内使通行考察严加裁革而南京各监局亦行议奏一体考察如有欺蔽依阿悉从科道官紏举以后或三年或五六年一次著为定例仰祈  圣明俯鉴即赐施行  上曰此奏所言深切时弊各衙门即看详以闻吏部覆议谓两京五品以下官名位未崇责任亦薄以此弭灾恐非急务宜仍照旧例十年一次考察其文职四品以上请如天锡所言令尝经弹劾者各自陈休致取旨去留至若文武大臣兼公少之衘者武臣自英国公张懋以下凡七人文臣自大学士刘健以下凡六人其职衘暂革与否亦惟所命  上是其议令各官公少职衘俱照旧下动
　　○给镇远侯顾仕隆禄米岁一千石本色折色中半兼支
　　○兵部奏上弭灾革弊事宜一畿内百姓之害凡坛场合用纯黑马骡例行太仆寺于寄养孳牧马内拣选送御马监交收乡户因非土产皆投托积年揽户每马一匹用银七八十两骡用四五十两人户遇派此役无不倾荡家业鬻及男女今宜预具实数每马一匹定与价银十五两骡十两于太仆寺原贮马价支给送本监自行收买一里河军民之害南京每年运送各项物料并竹木板枋马槽筛簸等物赴京及回南京内臣带回空厢包袱并运去内官衣帽等项多者带船至二三十只以一船计之自仪真至京换夫地方十九处雇夫银无虑五六十两而官要帮钱甲夫自给不在其内若赍有军卫有司关文则大小衙门皆受其害宜行南京兵部查勘每年来京船所载某物可以从权减省某物可以在京自造其回南京内臣每人止拨与船一只若官物数多验物拨与不许泛滥奏讨及奏内擅开军卫有司字样＜锍-釒＞入  上是其言命黑马骡待本监缺用奏请照数给价马快船只更查议以闻
　　○命四川行都司故都指挥佥事岳政之子嵩袭原职建昌前卫指挥使
　　○刑部奏上革弊弭灾事宜一京城势家或邀夺解户而兠揽钱粮或威执小民而追逼私债或受人投献地土或用强平治坟茔或乘势侵夺田园或低价强买物货或欧死平人而恣意焚毁或窝藏盗贼而坐地分赃至于事发则又抗拒官司使受害之人经年系累今后有犯此者令锦衣卫执送所司从重究治一在京法司问拟罪囚大理寺三审不服者在外抚巡官问结罪囚有赴京奏诉者俱改调别问系是旧例而近岁法官多拘或案有明诉巡按枉问而巡抚官仍委有司有明诉按察司枉问而巡按官仍委该道其巡抚巡按问结罪囚南京法司亦多置之不问请令内外法官凡罪囚所诉果有冤枉即与辩理一在外衙门重囚俱送巡按御史会审由都布二司并府州县卫所送者申刑部由巡按及按察司送者申都察院各转详大理寺审拟亦系定例而近岁外官每遇重囚止申巡按御史更不会审转详以致轻重任情淹禁无度请通行天下凡巡按御史会审重囚俱照例申详待报有枉滥及可矜疑者即与辩理一近岁京城奸民包揽钱粮勒取贷财代为关节而各仓监局厂库内外管事并势要之人交通受纳事发止坐揽头而得财之人略不穷究请令缉事衙门今后缉获揽头湏追究得财之人并送法司明正其罪议入俱从之
　　○晋府辅国将军奇□氵□月□盈□先以私出禁城革禄米三之一至是有逃军匿奇□氵□月□盈□所倚势扑人于市官使人捕之奇□氵□月□盈□怒欧折其右胫又以宿忿击军余黄挺折其股投石击挺弟琛门且持刀逐之为琛伤其首庆成王奏之法司请加切责从之仍尽革其禄且命庆成王严禁之
　　○日生左珥色赤黄
　　○壬辰吏部奏上革弊弭灾事宜一清传奉乞将传乞升授官及中书习字人数除大臣勋戚并经筵讲读官子孙及书写制敕进药有效外其余通行裁革一戒百官乞敕两京及在外抚巡三司等官各严戒所属修举职业一公劝惩请令在内属官有贪淫不谨实迹人所共知者许本衙门堂上官指名举奏以凭罢黜在外诸司官有贪虐害民者许抚按官拏问如律前项内外官傥知有未尽者本部访实奏黜命再查议停当以闻
