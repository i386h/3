<!-- { "loadSidebar": true } -->
　　○罕东左卫都督只克等为瓦剌部及安定卫所杀掠因款肃州塞求济甘肃守臣以闻兵部覆奏谓罕东安定等卫皆我之籓篱今只克等款塞守臣已从宜济之乞敕令宣谕各卫头目息讐和角□羊不许仍前讐杀自取灭亡从之
　　○命监察御史陈珀清查腾骧等四卫军人勇士之滥冒及役占者在  先朝时廷臣屡建此议皆报罢至是  上始锐意行之
　　○隰川王府辅国将军仕＜土则＞前既诬奏知县许镛佥事来天球知州崔哲等既又与隰川王聪渼互奏诸不法事都察院覆奏请命法司锦衣卫堂上官各一员往会山西镇巡等官勘问仕＜土则＞性度不常恐碍勘官行事请敕宣城王暂行拘管候事竟乃听回府第从之
　　○敕湔除在京文武官员过名仍命法司移文于在外诸司
　　○壬午升礼部郎中南镗为河南布政司右参政
　　○癸未巡按狭西监察御史金洪阅实延绥宁夏二镇边备因劾奏巡抚都御史陈寿刘宪总兵官张安吴江都指挥郑胤以下一百三十七人废弛不职之罪兵部覆奏  上特宥之郑胤等罚俸两月张安等各一月仍令今后各尽心整理不许仍前废弛违者治罪
　　○工部覆议漕运巡抚等官会议事一复漕河以通粮道浙江苏松等处运粮船只俱由夏港口并孟渎河出江二三百余里方到瓜洲其大江中有黄圌等山风涛险恶往年粮运皆由常州府奔牛坝直抵镇江府京口闸不过一百五十余里径过江面就抵瓜洲近年以来此河淤浅宜下所司起附近军民夫役并力＜锍-釒＞浚及考究事实修复练湖导引水源以防岁旱仍三年两次＜锍-釒＞浚务成永久之计一定夺岁币直隶松江府织染局每岁额织纻丝数多内大红五十匹每匹价银十一两三钱青绿一千二百一十四匹每匹价银四两俱于本府额办夏税农桑丝绵内存留织造不敷之数方拨官银买办成化元年拟将丝绵折绢起角□羊南京内府前项叚匹于秋粮内带徵加耗易银买织以后各年岁造并节派衮龙布叚纱绫亦于粮上加耗遂致正粮一石耗米加至八斗甚至九斗有奇况改织大红真紫等项布叚袍服每匹比岁造少可抵三四匹多至抵十余匹又不准留夏税丝绵凑补以致耗米岁渐加多民不堪命今巡抚都御史魏绅等议奏改织布叚量行减免或扣筭价直多寡每匹准除岁造若干每年夏税丝绵仍照前例存留凑织但岁造之数俱有定额难以准除其改织布叚本部先已题准将差去织造内臣取回布叚暂且停织乞准所拟行令该府自明年以后将夏税丝绵折绢免角□羊南京俱存留本处凑织从之仍命河道闸座宜急修治不许迟误
　　○甲申巡抚狭西都察院右副都御史孙需乞致仕不允
　　○升江西布政司右布政使周南为都察院右副都御史巡抚大同
　　○以水旱灾免湖广武昌等十一府沔阳等二州及武昌等二十卫所税粮子粒有差○录榆林定边营及宁夏花马池等处御虏功官军升一级者九人余一百九十八人给赏有差
　　○礼部奏九月以来各处所奏灾异因言镇番卫一火而军储舍器悉成灰烬桂林卫再火而军民人畜俱遭毒害况雨雹之伤麦禾大水之漂民物与夫星陨地震之异往往有之而见于西北者尤甚此殆胡虏窥伺之应请益修人事以为之备从之
　　○右军都督府都督佥事神英＜锍-釒＞乞致仕不允令仍旧领军听征
　　○乙酉以岁暮祫祭遣英国公张懋告  太庙惠安伯张伟告  懿祖皇帝
　　○丙戌祫祭  太庙
　　○遣太常寺官祭五祀之神
　　○遣旗手卫官祭旗纛之神　○是岁天下户一千五十万八千九百三十五户口六千一十万五千八百三十五口田八百四十一万六千八百六十二顷田赋米一千八百九十八万九千八百九十七石八斗九升麦八百七十九万八千九百八十九石九斗七升三合五勺丝三万六千七百零三斤七两五钱绵一百六十五万二千九百四十六斤五两三钱绢一十七万八千六百九十七匹三尺四寸五分布一百一十五万一千七百七十九匹三丈一寸三分绵花一十三万一千二百斤草三千八百九十八万八千九百包束户口钞八千八百四十二万六千九百八十二贯杂课钞共七千三百九十二万九千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五匹茶课七万一千二百斤屯田三十万八千一百八十一顷九亩子粒二百九十七万四千七十八石金银课共三万一千九百二十两水银停止朱砂四十六斤八两儧运粮四百万石各处运纳米麦共一千五百二万一千七十五石四斗一合三勺四抄一撮七粟六粒减免税粮八百九十八万九千八百九十九石三斗草八百八十九万八千九百束
　　大明孝宗敬皇帝实录卷之二百十九终
　大明孝宗敬皇帝实录卷之二百二十
　　弘治十八年正月丁亥朔正旦节遣驸马都尉黄镛林岳分祭长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  皇太后宫行礼毕出御奉天门文武群臣及天下朝觐官四夷朝使行五拜三叩头礼复诣文华殿朝见  皇太子行礼如仪  皇太后  皇后俱免命妇朝贺
　　○戊子文武群臣朝亲王于奉天门东廊
　　○己丑  宣宗章皇帝忌辰  上祭  奉先殿遣驸马都尉黄镛祭  景陵
　　○虏三万骑围灵州其别骑复入自花马池掠韦州及环县等处狭西镇巡官请调宣府大同延绥甘凉兵助本处官军防御兵部议谓宣大延绥兵顷已有旨听调又令参将王戟招募延绥土兵二千截杀但虑各镇不能速赴请再移文督之若甘凉游兵止可令戒严以备贼骑冲突本部仍移文都御史杨一清毕亨设法招谕所在舍余土人各随便利协力御贼事宁放遣不得拘留仍行户部预积刍粮以备供亿  上曰各边游奇等兵宜即再行督发随宜策应刍粮仍会户部计处以闻既而户部议上得旨边方有警刍粮为急顷岁屡有旨令尔等议不能先事计虑迄今奉旨会议又旷日乃覆违慢之罪姑不究可令侍郎顾佐即往治之
　　○庚寅戌刻辽东都司星陨大如斗
　　○辛卯孟春享  太庙
　　○遣内官祭司户之神
　　○壬辰以大祀  天地上御奉天殿誓戒文武群臣致斋三日乐设而不作
　　○癸巳辰刻山东登州等府有星流自西北至西南而陨光丈余已而天鼓鸣者三
　　○甲午鲁府钜野王阳蓥薨王僖顺王嫡子母妃蔡氏宣德十年生景泰二年封长子成化五年袭封钜野王至是薨年七十一讣闻辍朝一日赐祭葬如制谥曰懿安
　　○乙未大祀  天地于南郊  上还宫谒  皇太后出御奉天门免文武群臣行庆贺礼朝见如常仪
　　○丙申免庆成宴赐分献陪祀及该宴官胙四夷朝使仍赐宴于阙左门之东
　　○己亥命福建各卫所清出屯田暂免徵子粒一年
　　○庚子朵颜卫都督阿儿乞蛮遣使来贡且言迤北小王子欲妻以女不从数被讎杀终不改图镇守蓟州太监陈荣以闻下兵部议阿儿乞蛮自陈为国效忠不与北虏和亲其情伪虽不可知然不可不量加奖励以坚其内附之心命降敕奖励之
　　○辛丑上元节免宴
　　○太子太保户部尚书兼谨身殿大学士李东阳以病在告满三月移文欲如例住俸户部为请  上命俸不必住其令安心调理
　　○四川汉州知州赵士元尝巡视桥道其所亲史设酒民家享之有妄告边军二人不肯修道者士元乘醉笞之五十既而二人皆死事闻下巡按御史逮问拟赎徒为民命杖之百发贵州都匀卫永远充军
　　○夜月食
　　○癸卯  英宗睿皇帝忌辰  上祭  奉先殿遣驸马都尉马诚祭  裕陵
　　○甲辰吏部会同都察院考察天下诸司官布政使缪昌华仲贤庞泮参政刘聪宋明李隆李旻陈睿罗安张朝用参议田铎按察使荆茂副使尹嘉言李宗泗古其然阴子淑毛宪莫立之佥事董豫运使马祥及知府淩文献等八百二人俱年老或有疾参议冯良辅按察使武清副使黄肃佥事蒋颙李葵曹玉蔡坤熊祥运使梁万钟及知府陈瑶等六百九十八人俱不谨参议林璜副使米文佥事范棋沙立刘道立王从鼎及知府郭炤等八十一人俱才力不及又经历等官鲁进福等二百三十四人俱罢软仪凤祯等五人俱贪酷王政等十六人俱为事在逃请如例各令致仕冠带闲住为民及调用从之
　　○虏陷宁夏清水营焚抄粮料二千九百余石草十二万余束镇巡官劾奏其事下兵部覆议宜下巡按御史俟贼情稍宁亲诣勘处如有事干镇巡守备等官一体参奏且贼既得志必将复来宜行镇巡等官于凡积有粮草营堡俱令加意防备有警互相应援毋徒婴城自守  上曰清水营堡要害之地所储刍粮不少如何全不设备致贼直入焚抄边防废弛甚矣其令巡按御史阅实以闻
　　○乙巳命开中两淮两浙河东运司盐一百万引于狭西宁夏诸边以备边储仍发太仓银三十万两以济之从户部侍郎顾佐请也
　　○命辽东都指挥佥事马骠充本镇游击将军
　　○丙午狭西苑马寺卿车霆奏先时创建本寺原设有熙春监康乐等苑在临洮府池方后马政废弛日渐荒闲肃府逐以为已有迩者修举马政洮州西宁三处茶马渐增必得近西之地庶便畜牧乞敕兵部移文都御史杨一清委官履亩清查属之安定苑专以牧洮河西宁茶马庶草场得复原额而西马亦得顺水土之性兵部覆奏命一清勘处以闻
　　○先是虏数千骑寇宣府东孤山等处分守参将李稽副总兵白玉等战却之我军男妇被杀掠者四十余人盔甲器物称是下巡按御史核实具奏兵部议守备守哨等官俱当有罪但当时寇众我寡官军亦能奋勇战却请姑宥其罪从之
　　○丁未刑部右侍郎李士实以疾乞致仕不允
　　○戊申丑刻山西平虏卫及井坪守御千户所各地震有声
　　○己酉都察院左都御史戴珊复乞致仕  上曰卿引疾乞休已屡有旨不允宜善加调理以副委任不必恳辞既而珊再申前请复勉晋之
　　○提督永平等处粮草郎中赵鹤奏凡内郡仓场粮料其守支者每石例岁减一升作耗折之数而各边阕营此例不行每放支官军粮料时未免亦克减斛面但所减未有定规似于事体非便请亦如内郡减耗事例施行又各场草束堆垛之后时有漏塌者无从取草换补致坐视尽腐乃已请每垛一万束于附余数内除用二百束作苫盖之费户部覆奏从之
　　○海西兀者等卫女直都督赤卜革等撒剌儿等卫阿速江等卫女直都指挥都鲁卜花弗亦马等及建州右等卫女直都指挥沙哈忒速鲁红等各来贡赐宴并彩叚衣服有差
　　○复设广东按察司佥事一员专驻清远县督捕盗贼升直隶松江府同知吴廷举为之
　　○庚戌旧例狭西巡抚都御史常于会城居守至是镇守狭西太监刘云等奏环庆地方虏多军少不足防守乞分调狭西备御官军援之兵部议谓事急调兵无及于事请命都御史杨一清不必拘定常例往来平凉固原等处经略处置从之
