<!-- { "loadSidebar": true } -->
　明孝宗敬皇帝实录卷之二十五
　　弘治二年四月己丑朔孟夏享  太庙告  宪宗纯皇帝几筵请神诣  庙享祀
　　○遣内官祭司灶之神
　　○庚寅靖江王规裕薨王怀顺王之子母妃谷氏景泰四年七月生成化七年册封靖江王至是薨年三十七讣闻辍朝一日赐祭葬如制谥曰昭和
　　○辛卯赐山阴王府澄迈县主并仪宾薛继贤郃阳王府定安县主并仪宾卢寿灵丘王府陆川郡君并仪宾赵定诰命冠服如制
　　○封锦衣卫带俸都指挥使钱承宗为安昌伯子孙世袭承宗高祖通以军功官至指挥使曾祖贵以  孝庄睿皇后之兄升中军都督府都督同知祖钟及伯祖钦俱随  驾北征死于王事父雄袭指挥使亦升至都督同知至是承宗祖母王氏援皇亲王源封瑞安伯事例奏乞加封吏部覆奏故有是命
　　○给建平伯高进禄米岁一千三百石本色折色中半兼支
　　○狭西洮州卫雨冰雹水涌高三四丈人畜有渰没者
　　○旌表孝子一人节妇六人烈妇一人黄琏江西南昌左卫军余母疾剌血和药母卒庐墓三年有群乌集树之祥旌其门曰孝行吕氏凤阳府临淮县举人顾昇妻刘氏凤阳府颍上县民梅春妻郑氏广平府鸡泽县民杜润妻王氏赵伯让妻李氏赵亨妻伯让亨皆润同县人贾氏浙江海宁县生员祝湍妻俱早寡守节至老无玷各旌其门曰贞节高氏河南祥符县民夏永昌妻夫亡恸哭不绝已而自缢旌其门曰贞烈
　　○壬辰赐工部尚书贾俊妻淑人李氏祭葬不为例时李氏未受封夫人礼部言不当与特许之
　　○广东左参政范锳前任荆州知府时管粮通判等官侵欺官粮至二十余万石锳失于觉察至是知府沃頖发之所司拟锳监临弗谨赎杖还职奏入  上曰锳掌郡事奸弊弗知可谓瘝官赎罪毕令冠带闲住
　　○吏部尚书王恕以寿州知州刘概比拟妖言坐死上＜锍-釒＞曰概所与汤鼐书词固为狂妄其梦有无亦未可知然推原其情不过以鼐屡＜锍-釒＞时政得失不计利害意谓一时豪杰能尽谏职耳是亦互相标榜之过本非惑众乱民之事今比妖言律论罪设有造如亡秦者胡之言不知更以何罪加之乞再赐裁处  上曰刘概造言引喻非类法司比律问拟未为不当而卿所言乃如此姑系狱徐议之
　　○癸巳巡抚甘肃都御史罗明奏甘州官军积欠秋青草而总镇等官各据草湖相传为业请令退出给军采草饲马而各官量给数顷户部议给太监二百顷总兵官百五十顷副总兵监枪内臣各七顷其余百顷以分给军士各官既有饲马资不得复支仓场草料从之
　　○甲午赐西河王府辅国将军奇涯奇溹诰命冠服如制
　　○先是户部奉旨起取南直隶各府州县官库银三分之二以实内帑至是应天府奏本府所积数少请留为赈济及科举之用从之
　　○南京守备太监陈祖生等奏近者甲子等库之火由各内官从人止宿其中所致自今南京内府库藏凡积贮钱粮处所俱乞严为之禁不得令人出入止宿从之
　　○直隶怀安卫及保安右卫地震有声如雷
　　○乙未升广东广州府知府伍希渊为布政司左参政户部郎中方全工部郎中马铉为左右参议狭西道监察御史曹英四川道监察御史李尚达刑部员外郎宋礼俱为按察司佥事希渊广东全锳俱浙江铉广西尚达狭西礼山东
　　○降太常寺寺丞张晖为本寺典簿令于文华殿书办晖浙江镇守大监庆之侄由承差任驿丞升至寺丞随庆于浙江管押进贡后以巡视侍郎彭韶言取回京别用晖既至吏部拟改除外任晖自乞降品秩仍任京职从之
　　○清理两淮盐法户部左侍郎李嗣言两淮运司自宣德至成化末积欠盐课五百余万引而近日有劝借盐商银米赈济之令但成化十五年以前各场已无盐可徵请令应支商人买灶丁余盐以补官引而免其劝借十六年至二十年者虽无盐课犹有盐价可支不足之数亦令买补而酌量劝借二十一年至二十三年者已徵盐课八十一余亦次第可完商人不得别买余盐仍劝借如数其弘治元年二年未开盐课请令各边姑停开中候本司徵课完日户部差官同巡盐御史于本司发卖而以其价银三之二充边储留其一以补商人未支之价庶少宽贫灶之困而盐课亦自此可清户部议谓嗣累次所陈清理事宜皆筹画无遗策此奏尤可久行请命嗣回部治事从之
　　○增给代府故镇国将军成均之幼子三人及故隰川王仕＜土遂＞等宫眷米岁一百石
　　○兵科都给事中夏祚等言致仕都督同知袁彬近尝为其子都指挥勋奏乞任用科道交章劾奏己得旨令勋锦衣卫带俸不许管事今甫及一岁彬复为勋奏辩希求进用乞斥绝之  上曰既汝等累有论列袁勋令带俸如故
　　○南京太常寺神乐观火焚廊房六十八间
　　○丙申清理两淮盐法户部左侍郎兼都察院左佥都御史李嗣以疾乞致仕许之命给驿以归俟病愈起用
　　○户部以南京内外守备官之奏请借拨直隶附近仓储一万石补及滁州卫官军俸粮俟江南各州县岁运至日令南京各卫官军俸粮就船兑支三月州县既不费脚价所余米当有十万余石内以万石补还今所借之数而别贮其九万石于应天府为预备之资从之
　　○丁酉敕太监苗逵往南京督造卫士红氊袄及雨笼五千事
　　○戊戌礼部言山西密迩京师而代州等处又切临边境近解州天鸣有声永和县空中起火虹光坠地天鸣如雷今代州及振武卫复天鸣人马尽惊请行镇巡等官各加修省抚军民练士马以防寇盗从之
　　○命故太子太保兵部尚书余子俊之孙承祖世袭锦衣卫百户以子俊前巡抚狭西延绥及总督大同等处军务累有军功也
　　○巡按广东监察御史周南等言前擒获叛贼三百九十三人在狱日久恐生他变请悉诛之其妻子给功臣之家为奴都察院覆奏其事  上曰据奏中所具事实俱宜寘之死但众中岂无可矜疑者锦衣卫即差人驰驿令巡抚都御史秦纮等再加详审分别等第奏来处治
　　○己亥命晋府宁河王钟镂岁禄一千石米钞中半兼支
　　○庚子命晋府镇国将军钟钜弘治二年禄米于折色内改支本色二百石以助母丧之费不为例
　　○赐晋府沁源王幼埼四书集注诗传各一部从其请也
　　○南京大风雨雷击毁神乐观祖师殿
　　○辛丑命太子太保吏部尚书王恕免午朝凡大风雨雪日早朝亦免之以恕屡＜锍-釒＞衰老乞致仕也
　　○初湖广无岁进鱼鲊例成化七年镇守太监始进二千五百斤十七年以后增至二万一百二十二斤用船至十一二艘至是礼部以巡抚等官恤灾之奏请止令有司减数进献母重为沿途军民驿递之扰  上命镇守内官造办如成化七年之数船止用二艘科扰需索为害者罪之
　　○壬寅命安昌伯钱承宗前军都督府带俸
　　○贵州清平等处守备都指挥佥事刘缙遣军士二人伺贼为所杀赎杖还职
　　○甲辰仁祖淳皇帝忌辰  上祭  奉先殿
　　○夜月犯南斗杓第二星
　　○丙午敕河南按察司河北道官曰朕惟河南地方自卫辉迤北彰德迤南多系直隶宁山山西潞州并怀庆彰德四卫屯营而汤阴县南十一里又属大名府浚县管辖横隔南北因统束不一巡捕官兵不去巡视以致宁山等卫屯军肆无忌惮在彼聚为强盗白昼劫财杀人深为民害近者巡抚官以闻下廷臣议佥谓宜责成于河北道分巡官不妨本道公务兼管禁治前项四卫及浚县盗贼仍受理词讼庶可祛除民害敕至尔即移文四卫令各该掌印官并巡捕官申严禁令钤束所管屯军俾各本分生理毌作非为敢有似前稔恶不悛打劫截路者即便督兵擒捕其平昔凶暴作贼有实迹可指者许管屯并邻里人等首报缉捕或有潜避在外纠众为非者亦须寻袭捕获仍行浚县设立更铺编定大甲置办器械委官督领专一巡视以靖地方军卫有司敢有恃顽抗拒怠慢误事及地方复被盗劫者轻则量情责罚重则参奏拏问治以重罪分巡年满将敕交付接管官然后回司受敕官员膺此委任俱要正己律人公勤督励不许假此生事扰害致人嗟怨取罪非轻故敕
　　○镇守山西太监刘政等奏山西连年灾伤岁用不足乞将往年借拨宣府粮十一万五千七百五十石取还或将京储银拨十万两或变卖河东运司盐数十万引以补王府禄米及文武官军俸粮户部言宣府所借粮年久难以取还运司盐近例停止难擅开中京储系供给边方不当支与腹里官军今不得已令查山西所属户口食盐自成化十七年至弘治二年已纳钞米关支者于河东运司关支卖银折给禄粮每石不得过三钱仍暂以京储银四万两运去应用从之
　　○修滹沱河白马口及近城堤共三千九百余丈　○丁未彰武伯杨瑾卒瑾始祖原籍应天府六合县人成化卜四年袭父信伯爵命于后军都督府带俸弘治元年领红盔将军轮直宿卫至是卒讣闻辍视朝一日赐祭及葬如例
　　○巡抚湖广都御史梁璟奏湖广岁饥民困而武当山道士滥费无厌请为裁省下户部议覆命原给油蜡香炷等各减三之一均州岁办獐羊皮等料及户口食盐等钞绢不许截留以修宫观有司军卫月止拨丁夫三百五十人修理洒扫
　　○湖广容美散毛二宣抚司及大旺安抚司唐崖长官司土官等各遣把事人等来朝贡方物赐彩叚钞锭有差
　　○命安昌伯钱承宗岁禄一千石本色七百石折色三百石
　　○免福建福安县银矿课一年从镇守太监陈道奏也
　　○时有诏革福建兴化乡巡检司镇守太监陈道等奏汀州鼓楼冈及＜艹若＞菜山俱山险多盗难于防守乞免革之而迁置于鼓楼冈＜艹若＞菜山仍增设一巡检司为宜兵部覆奏从之
　　○己酉免贵州布按二司首领官并所属官明年朝觐以地方有警从镇巡等官奏也
　　○庚戌  仁祖淳皇后忌辰  上祭奉先殿
　　○  上以天气炎热命两法司锦衣卫将见监问罪囚笞罪无干证者宥之徒流以下者减等发落重罪情可矜疑并枷号者具奏以闻于是免死充军者五人免死决杖发回养亲者十人免枷号者二十一人
　　○礼部言河南地方于今年二月二十四日昼色晦冥如夜咫尺不办人物黄尘障天赤光如火自未至戌乃止及直隶安庆府湖广荆州府各于去年冬十二月雷声震鸣电光闪耀此阴极盛而阳失节之所致也况河南连年灾伤民困未苏而荆州即今荒旱安庆乃畿甸之地灾异频仍不可不为之虑宜移文各该镇巡及都布按三司府卫州县等官痛加修省尽心职务务俾军民安业境土无虞从之
　　○辛亥以水灾免直隶海州夏麦九千二百六十四石有奇
　　○大兴隆寺僧戒璇锦衣卫指挥刘纲争讼直隶安肃县田四十顷得旨入官别用户部请给民耕种徵租如例从之
　　○命山西太原府迤北及大同府州县岁纳折色粮于大同宣府者俱改纳本色其太原迤南及平阳府等处仍纳折色各从其便也
　　○造太皇太后鸾驾
　　○壬子赐晋府镇国将军钟镫嫡长子名曰奇湝辽府镇国将军恩锹嫡第二子曰宠溢鲁府庶人当氵□再嫡子曰健槐
　　○翰林院侍讲学士李东阳丁忧服阕升左春坊左庶子仍兼侍讲学士以前侍东宫讲读恩也
