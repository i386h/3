<!-- { "loadSidebar": true } -->
　　○兵科右给事中屈伸言三事一谓公侯伯生膏梁未经战阵若不重加策励恐其精锐坐销今后袭爵之初乞命往三边大镇屯兵处所参随战守使识虏情地势与安走阵之法劳其筋骨作其志气经历三边其中必有脱颍而出者一谓保国公朱永往年曾举定襄伯郭登今愿责成京营并各边总兵官各举所知凡有知谋勇鸷可充将领者具＜锍-釒＞以闻一谓谋臣勇将必试而后见然战不可试使之治兵亦足以见之今团营之制万人为营五十人为队一人管队其上有把总把营总掌号头目官不论而择人愿就十队中较其武艺谋勇最优者以为把总就十把总中较其最优者以为把营总掌号头又就中择其有智知合变者以为将领如不系职官试以军职相兼委任待有显劳不次擢用则智勇之将不待外求兵部覆奏公侯伯爵位崇重使之转历三边参随战守事体不便请遇住操之日俱赴团营阅视走阵下营听提督官叩问韬略试验武艺分为等第上之又于每年三九月初操后请如正统间例命司礼监太监一员往团营阅视军马及会同内外提督大臣通将坐营管操等官试验优劣具奏余皆可行从之
　　○丁卯刑科给事中吴世忠以前按赵昶等之狱为大理寺丞吴一贯锦衣卫指挥余寘所反因奏一贯奉承权贵颠倒是非愿与一贯皆下吏会官覆治如一贯等言是臣甘罪无辞傥臣言不诬一贯等当连坐于是一贯寘奏世忠忿不已同辄肆欺诞乞置诸重典以为紊乱朝政之戒互为丑诋俱下所司看详刑部尚书白昂左都御史闵圭等以三人言各不同请逮昶及诸证者至京再问  上曰此事已有旨处分吴世忠等各逞私忿互相诋毁又欲纷更本当究治姑皆宥之
　　○戊辰山东按察司副使朱钦丁忧服阕复除浙江按察司
　　○虏入甘州庄浪境逻卒死者二人伤者一人马被掠者四匹命都指挥刘杰等逮问如律
　　○昏刻客星见天市垣宗星旁
　　○己巳  皇太后圣旦  上率皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差○虏入辽东广宁卫境戍卒被虏者二人命逮问提调指挥王用等分守副总兵张澄等待查勘沈阳等处事状至日一并闻奏
　　○虏连寇宣府拥众入新河口等堡杀掠七十余人命守备指挥王震等候边事宁日逮问分守都指挥杨英参将陈雄等并议罪以闻镇守太监刘清总兵官庄鉴姑宥之
　　○虏入大同西路杀逻卒二人掠戍卒八人并孳畜五十余命逮问把总指挥孙贵等分守太监左敬参将秦恭等并议罪以闻
　　○庚午传旨升太医院院使王玉为通政使司右通政仍掌院事院判徐生为院使御医常行王槃黄绶方叔和俱为院判
　　○四川松潘东路是月二日及九日俱地震有声如雷至是日又震
　　○辛未升广东韶州府同知赵璧为四川按察司佥事○朝鲜国王李＜忄隆＞遣陪臣礼曹参判金寿童等奉表及方物来贺  万寿圣节赐宴并彩叚衣服等物有差
　　○命守备四川成清都指挥同知刘英充右参将分守湖广靖州等处
　　○山西行都司都指挥佥事刘鈗灵济宫习仪坠笏下狱拟赎杖还职  上命释之
　　○是日晓刻金星犯鬼宿东南星
　　○壬申命直隶徐宿二州禁约徐王坟祠樵采从南京太常寺祠祭署奉祠武寿等奏也
　　○癸酉中元节遣驸马都尉蔡震马诚分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝　　○监察御史余濂奏近者回禄之灾及我孔庙殿宇门庑碑刻之类荡为灰烬正道之甚厄也而廷臣未闻有祈请之辞朝廷未闻下矜恤之典是君臣上下恬然于先圣之灾也及衍圣公孔弘泰奏至臣谓  陛下必遣官慰祭必发帑赈贷必料理材物以造庙宇然但命所司知之愚臣所未谕也灾延庙宇在天之灵蔑以栖托释今不为之计则废一时之祀如延至来岁则废四时之祀甚非崇道报功之意乞敕各部早为举行  上命所司看详以闻户部议回禄所灾庙宇门庑之类而已其孔氏子孙财产初无所坏慰祭造庙当次第举行赈贷宜在所已从之
　　○甲戌升锦衣卫指挥使吴玉为都指挥佥事从雍王之国玉女为王妃从王请也
　　○是日晓刻南京见火星入月
　　○丙子  太宗文皇帝忌辰  上祭  奉先殿遣驸马都尉游泰祭  长陵
　　○赐荆府镇国将军祐柞祐杓代府辅国将军聪澡聪蒙诰命冠服如制
　　○顺天府永清县保定府新城县及西山一带俱有盗剽掠居民行旅命锦衣卫巡捕官并守备兵备等官各督所属缉捕
　　○昏刻客星光指东南行至紫微垣东蕃少宰星旁
　　○丁丑巡按贵州监察御史张淳言贵州古荒服之地我  太祖高皇帝肇造区夏列在疆域于时设行都司令四川带管各学生员应试亦附四川  太宗文皇帝时虽设都布按三司亦未及开科但应试生儒改附云南其额始自五名累至十六名弘治七年以镇巡等官会奏又增三名然尚附云南应试窃见贵州学校至二十四处生徒至四千余人前科赴云南乡试者踰四百之上且每科中经魁并前列者往往有之科场之费则镇远永宁二处□税银岁至一千三百余两赃罚等项又可二千五百余两用之有余况本城内旧有公馆一座地势轩敞少加葺补堪作试院请各自开科为便命下所司知之
　　○致仕都察院右副都御史韩文卒父字贯道直隶新城县人天顺元年进士授行人司行人成化五年使琉球国归以所馈仪物献之朝历升户部员外郎郎中狭西右参议右政左右布政使至都察院右副都御史巡抚宁夏尤留心边事有司方奉令捕豹上＜锍-釒＞请止之已而乞休致命给驿归至是卒赐祭葬如例文器宇宏阔以平易为政未尝肆苛猛立声誉但晚年以私憾发御史李兴不法事几陷兴于死地君子不能无议焉○辽东守臣请以先后招集军丁编入缺军卫所及东山一带土人并流寓人等户内丁多者分为二等上等守城次等屯种又于安乐自在二州无差见丁数内选精壮者编成队伍听调杀贼兵部覆奏从之
　　○昏刻客星入紫微垣东蕃内尚书星旁
　　○戊寅升南京礼部郎中管琪为广东布政司左参议
　　○命户部鬻两淮盐二十五万引长芦盐十万引两浙盐二十万引福建盐四万七千四百五十余引以其价银转送辽东助边储之用从巡抚等官奏也
　　○四川播州宣慰使司遣长官张楷等来贺  万寿圣节赐彩叚钞锭有差
　　○命户部左侍郎许进之孙儒为国子监生从其请也○命直隶保定后卫指挥使冯安专领保定等五卫达官旗军以备调用
　　○致仕南京大理寺卿宋钦卒钦字克敬狭西乾州人正统十年进士授大理寺评事历升福建按察司佥事四川副使征大坝贼有功受金织衣银牌之赐转河南按察司使寻擢都察院右佥都御史巡抚贵州升南京大理寺卿累＜锍-釒＞乞致仕许之加资政大夫至是卒赠刑部尚书赐祭葬如例钦居官以廉慎称精于法比其乞休＜锍-釒＞凡十余上始终之际有可观者
　　○故事军官卒无嗣者其母给俸五石母亡妻存给米二石金吾左卫千户舍人王宗未袭卒子玺优给亦卒宗妻李氏乞给米兵部议宗及玺俱未袭官于宗不得称故官母但守节年久又系优给舍人之母请月给米一石终其身从之
　　○铨注河南都司都指挥佥事刘軏于山西都司掌印
　　○夜客星行至紫微垣内太子星旁渐微
　　○己卯雍王祐橒奏臣之国有日当躬诣  长陵等陵告辞偶感病乞免行  上曰王既有疾令本府官扶侍行礼其往回日期特宽之
　　○命太常寺少卿兼翰林院侍读学士李杰往阙里孔子庙行慰祭礼
　　○户部请令内府宝钞广惠等十库官吏给由者从户部委官核报其勤怠吏部据以署考从之
　　○兵科给事中蔚春言今京营中堪举以备主将者皆世袭公侯伯夫封爵所以报前功非谓子孙皆可用也赵栝为名将子徒能读父书不知合变遂有长平之败今之世袭服美于人未闲兵略岂能临机应变以成厥功况在营在边有昏耄老疾贪酷无厌退而复用者一时荐举视为故事非苞苴之请托则权势之要结虽有豪杰无阶可升乞谕天下诸司公举将才不拘流品凡善用兵有勇略晓占候者悉举赴部各随才略用之山林之下有才堪百万之将者朝廷以礼聘之或擢总京营或专守大镇后有成功赏及举主至于治兵者在平日教练有法乃能以寡击众若骑射步射戟楯刀牌之具操习各有法度请令各营举武艺之精者为教师立格验试以赏罚之有警出征就于教师内选充头目别为奇兵则人思奋激而一可当百者出矣兵部覆奏从之
　　○夜客星在紫微垣内后星旁
　　○庚辰命户部右侍郎李孟晹催督漕运以雍王之国恐随行旗校船与漕船有碍也
　　○赐晋府从化郡君仪宾王豪诰命冠服如制○掌国子监事礼部右侍郎林瀚以老疾乞致仕  上曰林瀚不准休致令照旧用心供职以副委任
　　○户部议覆巡按直隶监察御史张纶言比年坐派畿甸物料系重请自今会派之时酙酌分数量派各司府县以宽畿民从之
　　○太仆寺卿宋琮卒琮字廷用狭西陇西县人成化十四年进士授吏科给事中历升吏科都给事中至太仆卿琮为人笃实在言路时尝有建白及官太仆尤究心马政有可称者至是卒于官赐祭葬如例
　　○南京前军都督府闲住都督佥事都胜卒胜初袭世职南京羽林左卫指挥佥事大教场把总操备后改新江口操江兼巡捕成化二年管理南京锦衣等三十四卫粮储升署都指挥佥事守备仪真八年兼管扬州高邮等处九年总督直隶扬州等处备倭十四年充参将协同漕运二十二年升署都指挥使充漕运总兵官二十三年升中军都督府署都督佥事弘治五年实授寻于南京前府带俸闲住至是卒赐祭葬如例胜居官廉洁临事亦慎历官六十余年自奉甚俭人以其日食豆腐一味往往以都豆腐称之
　　○壬午兵科右给事中屈伸奏泰宁等三卫达虏迩迩来虽遣使入贡但恐阳为效顺阴蓄异谋今岁春夏间辽东屡报虏众入寇近边住牧今又据虏中回者言三卫遣三百骑往与迤北虏酋脱罗干议和自进贡虏使入关后宣府谍报虏营遁去辽东边报亦少恐其窥我虚实阴与结构相为进退宜及其贡使之来发露其奸宣谕恩威斥其罪恶使坚守臣节此伐谋之道也兵部覆奏从之仍敕辽东宣府大同守臣严加堤备○癸未升通政使司右通政吴裕为太仆寺卿
　　○甲申广西按察司佥事黄肃奏广西土官袭职时虽经巡守等官保勘明白而布政司避嫌犹豫不与奏袭以致旁枝异姓竞起争端互相杀掠乞赐裁处兵部覆奏谓肃所奏不独广西为然云贵四川湖广亦有此弊请通行各三司官毋蹈前失违者巡按监察御史察举其罪  上从之令今后遇有土官袭替即与保勘明白具奏不许似前迟误
