<!-- { "loadSidebar": true } -->
　　弘治五年九月己巳朔直隶凤阳府知府章锐应诏言六事一专责任农桑水利责任不专乞通行天下管马官兼管一便转输直隶淮扬二府每年起运凤阳粮八万石乞岁拨六万石就便兑军却将凤阳兑军等粮六万石存留本处以补其数一申礼制今天下官员引导仪仗及军民人等鞍具衣服之类乞遵洪武永乐等年颁降奏准事例而行违者从重究治一慎征伐今贵州广西草寇窃发议者多欲命师征讨乞遣大臣一二员斋御宝榜文宣以朝廷恩威晓以逆顺祸福俾各去逆效顺斯为上策否则降敕附近土官量授金帛俾各协同本处官军歼其渠魁待有成功加倍升赏一增保障近京地名深沟泥井卢沟桥等处经过官吏角□羊户客□人等贼来无御每被劫杀其在外杨青甲马营等处一带河道抽帮劫船为害尤甚乞差官踏勘自京城至通州张家湾良乡涿州真定保定河间临清等处陆路并杨青迤南直抵瓜州水路量其远近审其要害各立土堡一座招集附近军民开店买卖安泊□旅仍拨千百户一二员管领官军一百名或佥选老人一二名管领民壮亦以百名为率分番备御一谨河防沛县迤北临清迤南闸座多被附近无藉小人作弊有于始建之时通同匠作将闸底高起致水抟激又有阳虽闭畜阴实泄放乞敕各处管河郎中御史等官禁治下所司知之
　　○升南京钦天监监副李钟为本监监正
　　○辛未韩府通渭王徵銶乞于汉中府买茶命每岁许一次数止六百斤○壬申  孝恭章皇后忌辰  上祭  奉先殿遣驸马都尉周景祭  景陵
　　○赐秦府奉国将军诚汥诰命冠服如制  虎剌撒国回回怕鲁湾等从海道至京贡玻璃玛瑙等方物  上却之命给口粮脚力遣还
　　○宁夏地震
　　○癸酉秦王诚泳奏有风疾欲求本城外温泉浴许之
　　○命都察院右副都御史张玮孙云翼为国子监生从其请也
　　○朝鲜国陪臣韩堰以来贡病卒于馆  上愍其远来客死命有司给棺致祭仍传送其丧以归
　　○代府乐昌王聪涓母夫人侯氏有疾遣医视之从王请也
　　○甲戌朝鲜国王李娎遣陪臣朴安性等来贺  皇太子千秋节赐宴并衣服彩叚等物有差○太常寺卿兼翰林院侍读学士傅瀚＜锍-釒＞乞还乡展祭许之给驿以行仍谕令亟还供事陛辞赐白金十两彩叚二表里瀚经筵日讲官也
　　○丙子韩府镇国将军徵错徵鐻徵鉟俱淫乱无度且引拜方士入宫仪宾文显宗典仗谢璝与乐平定肃王宫人奸乐平王徵铔奏其事错巡等官勘实诏徵错等革去禄米三之二文显宗等俱处斩
　　○命江西都司署都指挥佥事赵德之子完代为南京鹰扬卫指挥佥事
　　○丁丑重阳节赐百官宴于午门
　　○以山东济南等五府灾伤免州县正官明年朝觐
　　○庚辰实授南京都察院理刑知县郭纴宗彝为南京监察御史纴广西道彝狭西道○兵科都给事中蔺琦等劾奏都督同知白＜王巳＞始以在边不职取回听用继以不堪坐营革退带俸近又夤缘得举南京前府管事并劾兵部不当推举之罪  上诘责尚书马文升等文升等自劾请罪贷之罢＜王巳＞带俸如故
　　○狭西河州地震有声如雷
　　○辛巳初荆府荆靖王妃魏氏生子见潚见溥夫人王氏生见澋魏氏钟爱见溥凡金帛必倍与之见潚不平靖王薨见潚嗣位锢魏氏于宫中减去衣服饮食抑郁而死见潚怒不已令舁其柩自窦间以出遂欲杀见溥佯使人召之骑射既入令左右拥执自出铁尺连棰之见溥哀号乞免左右以衣塞其口仍击以铜锤乃死尚恐其或苏复以铁火筯金□赞尻孔间血流盈地乃使人给其妃何氏谓见溥以马惊践死后何氏入朝太妃见潚使妾婢诱入别室逼淫之遂拘留不遣又欲通于从弟见潭之妃茆氏见潭母马氏惧而防之见潚怒执马氏髡其首棰之百余拘见潭于宫中挛縳之囊土覆其面以死械系茆氏入府胁而淫之又集恶少日与驰射或私过江游逸闻民家女子美者輙夺取之乾没官粮网罗货利库藏聚歛动以万计拘镇国将军见釜见淲减其食皆饿而死见澋惧及祸密＜锍-釒＞奏之  上命法司勘鞫具得实乃遣太监白俊驸马都尉蔡震拘之至京遗书于诸王共议其罪以闻命何氏自尽削茆氏封号冠服以见澋举奏不早亦不尽实减其禄三之一
　　○壬午兵科给事中吴世忠言近者南北直隶山东河南浙江辽东等处奏报水旱而浙江苏湖等府尤甚致廑  宸虑屡饬百司经制百度赈恤之典有加而惠泽之实未究者良由淹延好繁拘于簿书之过也今府县官吏发粟赈济之时文移勘覆动逾旬月俟既得食而其饥者已死流者已远矣又况胥吏因缘为奸尤有不可胜言者今欲约之以法莫若稽之册籍因粮之多寡验民之贫富凡遇给散视此为则则富者不得滥支贫者获沾实惠弊革而惠行矣至于救荒之策尤莫善于二事曰治水利复常平水利在北方为沟浍之类在南方为陂池之类宜命官分行郡县巡视以洪武永乐年间版籍志书为据按名责实＜锍-釒＞浚修治复旧额增新筑以备旱涝常平宜因今日义仓之旧更以常平之名因民数之多寡以贮粟酌道里之远近以立仓每县二三十里各立常平仓一所丰年而籴委之富民以计其数凶年而粜临之廉吏以主其争凡此皆救荒之急务也户部覆议谓世忠言俱可行但义仓之在今日骤欲更名似紊其旧况本部已奏行每州县设立四仓每乡或数十里共设一仓令耆民收掌有司稽考出纳歛散以时亦常平社仓之遗意今第令巡抚等官循名责实为宜  上从其议
　　○调刑部郎中车霆等十四人于外任刑部诸司隶卒故多各处逃民冒名为之诈取狱囚财物为弊日久而官弗之知也至是缉事者发其事于是郎中车霆陈章员外郎蔡相陈宣郁容主事朱仪侯直仲本张恺姚文灏张景琦朱清李克嗣陶缵俱以防闲不严下狱并鞫之都察院拟各赎杖还职  上命发隶卒边远充军霆等俱免罚赎各调外任霆调为真定府同知相为□州知州宣为夷陵州知州容仪直本恺文灏景琦清充嗣缵俱府通判时章已升湖广按察司副使诏依原品亦调为府同知初缉事诸校尉多有以私事属霆等者霆等拒之故媒糵以致其罪议者惜之
　　○以各处灾伤减明年上元节所用黑铅等料常数之半从工部尚书贾俊等请也
　　○甲申代府慱野王聪泰薨王悼恭王长子母妃牛氏天顺二年生成化九年册封至是薨年三十五讣闻辍朝一日赐祭葬如制谥曰端穆
　　○乙酉赐秀府顺义郡主东安县地二十七顷
　　○巡按山西监察御史刘绅言四事一仓场官周岁为满守支完日给由然收受易支放难场官尤难乞定与守支年限如年限已满许申上司将经收草束交接管官攒守支起送改选若有亏折陪补数足方许起送一各边骑操马常有损失旧例军士每半年出银三钱帮助买补未免扣减月粮延缓误事乞敕太仆寺或行太仆寺将各处俵角□羊官马量查拨补若自不用心餧养以致瘦死或被盗失去等项则令自备半价帮助买补一乞令各边仓粮本色折色中半兼收本色备目前支用折色待丰岁籴买一山西鴈门偏头二关俱设有千户所分理军务守御地方惟宁武关未有衙门止令官军分番戍守往来不便乞一体设立下所司知之
　　○丙戌赐晋府容县郡君并仪宾王鹤诰命冠服如制
　　○命狭西行都司都指挥同知韩玉充左参将分守宁夏西路
　　○改注左军都督府带俸都督佥事张海于南京前军都督府佥书管事
　　○丁亥河南信阳州有大星红光映天自西北流至东北而陨声如鼓
　　○狭西渭南县地震○戊子赐代府镇国将军成銴第二子名曰聪洞第三子曰聪渻楚府辅国将军均锽庶第七子曰荣泬褒城王府辅国将军偕溆子曰旭槁华阳王府革爵镇国将军申金□回子曰宾湜曰宾泌曰宾湂
　　○命詹事府少詹事兼翰林院侍讲学士陆简司经局洗马梁储纂修玉牒
　　○辛卯升南京太常寺少卿陈音为本寺卿以九年秩满也
　　○升直隶卢州府知府李仑为布政司左参政湖广按察司佥事冯錤江西佥事罗九鼎俱按察司副使仑河南錤江西九鼎云南
　　○河南布政司右参政舒清丁忧服阕复除四川布政司
　　○都察院右佥都御史张文昭以母忧去任
　　○山西绛州地震有声○壬辰  皇太子千秋节赐百官宴于午门天下诸司并外夷庆贺官员人等宴阙左门
　　○命户部运太仓银十万两于宣府以备军储
　　○癸巳升鸿胪寺左寺丞翟勉为南京鸿胪寺右少卿以九年秩满也
　　○甲午以河南旱灾并河决免开封卫辉彰德怀庆四府州县正官明年朝觐从巡抚等官奏也
　　○乙未降湖广郧阳府同知王辅为云南楚雄府通判辅先任浙江按察司佥事欺侮按察使毛鸃坐同僚不和降前职至是复与知府刘玑相讦奏巡抚都御史王道复欲两调之吏部言辅之过视玑为重宜留玑而调辅故有是命
　　○以灾伤停角□羊浙江河南南北直隶州县军丁并免山东秋班官军暂于本处操守○先是分守代州参将都指挥佥事王昇山西都指挥佥事江朴相讦奏下巡抚都御史杨澄巡按御史周琰会左布政使李蕙按察使熊翀鞫问昇自以已为参将而巡抚等官不曲庇之甚不平遂奏澄琰蕙翀不法事命刑部郎中陈忠大理寺左寺正朱英往勘昇坐冒领官银私役军士盗官米营私第朴坐擅离信地剥削军士澄坐释放罪人劝借银两公用琰坐以私票发送罪人蕙翀俱坐勘事不审狱上得旨昇朴俱赎徒还职澄琰各罚俸三月蕙翀逮问如律
　　○狭西临洮府地震
　　○丙申给故寿宁侯张峦坟地三十顷于翠微山
　　大明孝宗敬皇帝实录卷之六十七终
　大明孝宗敬皇帝实录卷之六十八
　　弘治五年十月戊戌朔孟冬享  太庙
　　○遣驸马都尉马诚黄镛分祭  长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○遣内官祭司井之神
　　○命随侍衡王翰林院检讨祝福为左长史纪镛为右长史中书舍人阎璟为审理正王士衡为审理副待诏汪成马能俱为纪善以王将之国也
　　○己亥辽东盖州地震有声如雷
　　○庚子命丰润伯曹恺神机营右腋坐营
　　○辛丑致仕户部尚书殷谦自陈在官劳绩乞准致仕尚书薛远例官其子监生璋为京职以便侍餋吏科参云皇上嗣位重恤名器仕籍甫清谦今退居畎亩之间亦当不忘庙堂之虑顾乃倡启劳绩为子奏求京职远得侥幸于前谦遂效尤于后此门一开渐不可禁宜薄示警戒庶几可遏将来吏部覆奏谦之劳绩乃人臣常分今欲为子求京职顾乃妄自矜炫冀于获便身图诚有如吏科所参者  上曰谦既年老璋当选时吏部仍照例考试随其应得品级选除附近地方以便餋亲
　　○壬寅命户部运太仓银六万两于甘州准弘治六年岁例之数并开中两淮都转运盐使司弘治元年常股盐八万引二年存积盐六万引云南盐课提举司三年盐课六万引召商上纳粮料于甘肃等仓以备边储
　　○癸卯代府定安悼隐王长子聪潏卒母妃王氏奏乞追封王爵礼部覆奏以前无此例不许赐祭葬如制
　　○甲辰升江西按察使魏富为都察院右佥都御史巡抚顺天等府
