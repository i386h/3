<!-- { "loadSidebar": true } -->
　　○山西应州黑风大作火起教场旗竿上水沃之不灭竿焚至仆地乃已
　　大明孝宗敬皇帝实录卷之一百七十三
大明孝宗敬皇帝实录卷之一百七十四
　　弘治十四年五月戊申朔赐晋府宁和安宪王宫人李氏餋赡米岁一百石
　　○理刑知县饶榶丁忧服阕实授福建道监察御史
　　○己酉先是太子少保礼部尚书兼文渊阁大学士李东阳两以疾辞位俱优诏不允至是复上＜锍-釒＞恳乞致仕且言臣之疾始亦甚微医家谓之内伤内伤之证似轻实重而臣忽之自谓无事饮食劳逸或至失调卒至元气毙亏痰邪胶结表里俱虗标本皆病故用药愈难而取效亦不易顾呻吟悒郁之中思念时事于古人以身喻国之义窃有感焉方今世久承平积安成玩灾异迭应虏寇纵横财匮民穷兵疲将寡天下之事大有可忧臣以病质庸才久妨贤路实不知所以自处也乞简贤能代补臣职则臣旷官误事之咎亦少逭矣然臣受恩既深岂可终无报效輙敢复有所陈尤望  陛下儆畏  天戒矜恤民穷勤励讲学省节游宴爱惜财用慎重官爵礼制贵戚法驭边将亲贤远佞崇正辟邪达台谏为四聪合宫府为一体遵宪章于  列圣严教餋于  皇储以培天下之元气以寿国家之命脉此臣区区犬马之诚有不能自已者倘以臣言可采幸留意矣则臣之退犹臣之进也如其不可则臣虽力疾备位苟充任使  陛下将焉取之而亦将安用之哉  上曰卿引疾乞休已屡有旨不允宜勉起供职以副委任毋再固辞
　　○升翰林院编修周玉为国子监司业
　　○升刑部郎中李时为狭西布政司左参议
　　○庚戌以兵荒赈恤山西大同等处军民被害之家并免税粮有差
　　○命山东都司都指挥佥事王瑾之子章代原职临清卫指挥使
　　○升广东肇庆卫指挥同知左英为署都指挥佥事守备泷水等处
　　○辛亥命礼部重造暹罗国弘治改元勘合以先所造未给而毁于火也
　　○赐徽王见沛四书集注等书从王请也
　　○辽东四月初九日镇夷堡火官军人等死者七百二十人伤者四十七人粮料草束器械燔毁无余守臣以闻兵部请修德政以弭灾异并敕各守臣尽抚绥防御之道  上曰各边灾变非常其敕镇巡等官痛加修省抚恤军民整饬边备毋视常怠玩
　　○巡按直隶监察御史张烜奏都御史洪钟建议修潮河川功大不成且今柏楂山既以筑墙则川乃在墙内虽凿之亦无大利兵部覆奏亦言其劳人费财违众歛怨乞停之  上曰潮河川工程既有前旨其不必停
　　○壬子端阳节赐百官宴于午门
　　○命致仕左都督马仪闲住左都督刘宁俱为左参将同总兵官朱晖等赞画谋议从晖等奏也
　　○甲寅兵部以顺天等府原寄餋马匹已分给各边请发太仆寺所贮马价银命本寺选择收买以补寄餋之数从之
　　○乙卯初四川盐井卫黑盐井盐课例折纳马匹成化中令折纳米麦岁四百石而夷地山多田少纳者苦之累奏分豁未有定处至是巡抚都御史刘缨请依屯田子粒例每米麦一石折徵银三钱为官军俸粮户部覆奏从之
　　○丙辰裁革各处添设官员巡检司官仍令巡抚等官详议以闻以守臣奏事简官多也
　　○赐南京太常寺卿吕＜常心＞母恭人徐氏祭仍命启其父内阁学士原圹以三品例合葬从其请也
　　○命云南都司都指挥佥事卢和充左参将分守金腾等处
　　○丁巳  太祖高皇帝忌辰  上祭  奉先殿武靖伯赵承庆承命祭  孝陵
　　○升狭西按察司副使张泰为本司按察使
　　○巡抚延绥都御史陈寿上边储事宜户部覆议请开中狭西茶四百万斤于延绥令□人上纳粮料草束移借山西官库银五万两俟事宁后补还河南弘治十四年起运延绥粮料七万六千八百石俱徵本色又预借十五年粮料十万石给之准他年夏税之数令狭西山西等处文职有为事革职者令纳米五十石或料七十石或草一千束许冠带闲住武职为事立功者三品以上纳米一百石或草二千五百束四品以下递减二分还职带俸差操原问带俸差操者依前例上纳许见任管事俟边事宁日停止从之
　　○戊午免湖广武昌等府州县正官明年朝觐以地方灾伤苗獞猖獗与脩盖王府从巡抚等官请也
　　○命浙江都司都指挥佥事张洪充参将协同漕运兼守淮安
　　○巡抚大同都御史刘宇等奏大同大边久已倾圮虏寇易入今岁虏不过河边务颇暇计至冰冻之日尚远请乘时并工脩筑期以半年可成旧役官军四万请更于空闲舍人余丁内增拨一万协济事下兵部以为可行命镇巡官严督用工如期筑成毋怠忽误事
　　○昏刻月犯进贤星
　　○己未  仁宗昭皇帝忌辰上祭  奉先殿遣驸马都尉齐世羙祭  献陵
　　○运太仓银七万二百五十余两于固原环庆等处以备边储
　　○命湖广都司都指挥佥事常玉子镇代原职衡州卫指挥使
　　○庚申升狭西按察司佥事王云凤为本司副使整饬岷州等处边备
　　○刑科给事中徐忱丁忧服阕复除原职
　　○安南国王黎晖遣陪臣刘兴孝等奉表笺方物来谢恩回赐晖锦叚等物并赐兴孝等宴及彩叚衣服等物有差
　　○云南缅甸宣慰使卜剌浪遣头目思完等来贡回赐卜剌浪及其妻锦叚等物并赐思完等宴及彩叚衣服等物如例
　　○锦衣卫带俸指挥佥事张麒以其父寔没于沧州乞给驿归葬从之仍赐寔祭一坛不为例以寿宁侯姻族恩也
　　○夜月犯氐宿西南星
　　○直隶贵池等五县自十一日至是日骤雨山水泛涨渰死男妇二百六十余人漂流民舍冲没沙压田地并坏桥梁牲畜甚众宣城等六县自初九日至是日骤雨山水陡涨蛟起二千余渰死男妇二百余人冲倒庐舍渰没田禾并冲破沙压田地潜山等三县连旬大雨水漫蛟起渰死男妇牲畜田禾亦多冲没者芜湖等三县自初七日天雨连绵且山水泛涨冲圩岸房屋人畜多漂流者
　　○辛酉赐故宁河王幼子奇氵□丘等餋赡米一百石
　　○以旱雹灾免狭西延安等三府并靖虏等十一卫所弘治十三年夏秋税粮子粒有差
　　○罢镇守狭西恭顺侯吴鉴以巡抚都御史周季麟劾其畏懦重听科道复论其不职故也
　　○壬戌浙江按察司佥事李逊学丁忧服阕复除狭西按察司仍提调学校
　　○巡视光禄寺户科给事中王盖等奏本寺赊欠行户猪羊价银虽先常奉旨督角□羊各府州县岂能一时皆到又十三年以前原欠银仅一万六百六十两就使皆到亦未能补所欠三之一乞敕该部别议给之礼部议谓本寺二次欠行户银共四万九百三十余两计以催完逋负补之尚欠三万二百七十余两请借今年各处钞关春季分课银暂补其数且言本寺每年额办牲数不下十万而近来屡以供应不敷为言大抵天下之物产有限额外之费出无已以十万牲口而各处每年角□羊不及期则生民之穷可见又牲口已至十万而每年用多踰额则供应之繁可见如是年复一年则踰额之补将何纪极民生之穷其患将有不可胜言者伏愿皇上崇恭俭之德存朴素之风讲求今日财匮之故稽法  先朝节用之实裁近幸之宴赏使悉如元年之旧省无名之冗费使无复近日之滥则财用自然有余矣岂但将来供应可免借之行户哉  上曰节省供应朝廷自有处置○延绥游击将军张雄等分御虏寇于乔家涧等处共斩首五十级俘一人获马一百七匹镇守总兵巡抚等官刘政等以捷闻命降敕奖励升奏捷者三人官各一级仍各赐纻丝衣一袭钞一千贯
　　○初湖广武冈州苗贼累肆劫掠至是贼首李再万等僣称伪号紏众掠绥宁等县执青坡巡检刘浩妻子遂杀浩夺其印又杀硖口巡检杜良长沙卫百户李俊及官军二十余人镇巡等官请发本地兵并调广西汉土官军会剿之兵部会议以为可行  上从之敕镇巡官用心调度相机进剿以靖地方
　　○监察御史张纶以灾异上＜锍-釒＞乞将近差去苏杭等处织造内臣已行者取回未行者停止工部覆奏请不允
　　○修会同馆增房舍四十三间
　　○癸亥命武安侯郑英镇守狭西
　　○给秦府庶人公炼等妻妾月米人三石男女未出幼者月一石五斗
　　○甲子修  大祀殿昊天上帝  后土皇地祗并  祖宗配位神主
　　○乙丑晋王孙镇国将军表槏以母妃杨氏殁乞欲庐墓王为之请  上以前无事例但令表槏于本府居丧
　　○巡按狭西御史刘绅以虏情猖獗请于固原靖宁等处中路设游击将军节制五路兵马兵部言前此已调甘肃游击将军赵铉驻于固原甘凉副总兵鲁麟驻于兰州今游击之官不必添设请假巡抚狭西都御史周季麟以节制之权俾往来调度从之
　　○丙寅给代府故辅国将军成锑夫人武氏餋赡米岁五十石
　　○是日卯刻日生右珥色赤黄
　　○丁卯录用故大学士徐溥之孙中书舍人文焕为尚宝司司丞文灿为中书舍人文焕先以溥致仕特授中书舍人至是文灿以溥没乞照内阁例录荫当得尚宝司丞吏部以文焕嫡孙请为裁处故有是命
　　○进封宁府瑞昌王拱栟母夫人杨氏为瑞昌悼顺王妃从王请也
　　○戊辰管山西易州柴厂工部右侍郎陈琬卒琬字仲廉广西全州人成化十四年进士授户部主事历升通政司参议左右通政工部右侍郎管理易州山厂柴炭至是卒赐祭葬如例琬和易通敏山厂柴夫价银多赢余任者往往得厚利琬颇能自守然急于求进于贵近用事者托为姻娅用是得骤至通显
　　○命南北直隶及十三布政司各绘进地里图以备  御览
　　○免山西布政司并所属府州县正官明年朝觐以地方灾伤边境未宁从巡抚等官请也
　　○南京国子监祭酒黄珣乞便道省祭许之
　　○免狭西布按二司并所属府州县正官明年朝觐以地方灾伤北虏侵扰从巡抚等官请也
　　○革通州至德州管河指挥千户等官从工部奏也
　　○命工部郎中陈绶督建阙里孔子庙绶时修造沂州王府工完故改命之
　　○夜南京雷火焚中和桥草场
　　○己巳内官监太监李兴请建僧寺一所于大兴县东皋村以僧录司左觉义定锜住持仍乞赐寺额护敕又以寺西有官路不便于寺乞以其私地易路东苜蓿官地为之得旨仍升定锜为右讲经兼本寺住持赐寺额曰隆禧礼科都给事中甯举等劾之谓  陛下自即位以来未闻修建寺观庵院亦未闻轻赐寺额滥升僧官今兴乃恃恩陈情作俑建寺有坏成宪罪一自知私创非宜奏乞寺额又请护敕使天下后世讥议  陛下崇此异端有亏  圣德罪二兴犹恐朝廷不信乃以祝延  圣寿护国祐民为辞窃惟内官脩建寺观不过自为身后香火之供眼前福田之计其于  圣寿何预似此欺诳有负  圣恩罪三且无故乞升僧官定锜职事以致奸僧得志有滥恩典罪四又苜蓿之地乃我  祖宗用以牧马之所今以其私便輙欲易之恐自今贵戚之臣但有庄所接壤官地皆将比例兑易其变乱成法罪五伏望断自  宸衷毁所建寺停罢寺额护敕不许兑易苜蓿官地仍禠定锜职治之罪以为奸僧交通内臣坏法者戒奏入命所司看详以闻礼部覆奏请悉如举等言以彰国法  上以前既有旨置勿论既而户部又奏谓苜蓿地宜令改正还官从之
