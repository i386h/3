<!-- { "loadSidebar": true } -->
　　○兵科给事中杨一渶上＜锍-釒＞言近南京守备太监余庆弟思源义男成同日授锦衣卫职画匠吕纪子泰儒士黎珏赵垚夤缘于御用监办事中书科食粮安得以有用之财养此无用之辈哉请为罢黜  上曰余思源等业已升用其已之
　　○命都察院右副都御史徐氵□厚之子勋为国子监监生从其请也
　　○庚辰狭西按察司佥事刘道立丁忧服阕复除原职
　　○升提督誊黄通政司右通政艾璞为光禄寺卿
　　○辛巳左春坊左赞善费宏丁忧服阕复除原职○壬午上  孝肃贞顺康懿光烈辅天成圣太皇太后尊谥  上祭告  几筵遣英国公张懋祭告  天地驸马都尉游泰祭告  宗庙新宁伯谭祐祭告  社稷
　　○以  孝肃太皇太后将祔葬  裕陵山陵开土遣驸马都尉马诚黄镛公告  长陵  献陵  景陵  裕陵  茂陵
　　○遣工部左侍郎曾鉴告  天寿山后土之神
　　○吏部尚书马文升上＜锍-釒＞言南京每岁进鲜船本为  奉先殿荐新而设近年以来用夫挽运多者至千人沿途需索少不如意即加以不敬罪况今扬徐之间荒旱特甚若重以此役民必惊扰伏愿  皇上念古者凶年杀礼之意量为减省以苏民困命所司议行之
　　○先是锦衣卫带俸指挥同知画士殷偕自陈年老乞命其子宏代职兵部覆奏以旧制非军功不世袭偕夤缘图冀非望不可许  上特许其代事下兵部尚书刘大夏等又执奏以爵赏天下公器非人主所得私此等安坐而食既得美官又传之子孙边方将士闻之谁不解体且引唐德宗官献瓜果者纳陆贽言而止以为喻  上乃命为锦衣卫百户仍带俸
　　○先是大同守臣奏迤北小王子遣使臣阿黑麻等六千人赍书求贡而番文年月称号不类会官议下大同守臣勘报因遣通事往谕令归语虏主易书以来阿黑麻不可具言往年谋入贡书已成以事不果番地纸难得故仍旧书无他意守臣以闻且言和好之利用兵之害命复会官议处佥谓虏拥众在边且已有先入境者势不可已请准十一年例令二千人入贡  上从之命大同延绥偏头关三镇移兵严备
　　○癸未英国公张懋吏部尚书马文升等奉旨会议  庙享事宜谓  宗庙之礼乃天下之公义非子孙得以私之万古纲常有不可易者自古昔以来殷周七庙父昭子穆各有配座一帝一后礼之正仪盖阴阳相配之理也下至春秋以鲁隐之国而书考仲子之宫胡安国传云孟子入惠公之庙仲子无祭享之所以此观之春秋之世去先王未远鲁秉周礼先王之制犹有存者祖庙无二配故也先王之制概亦可见伏睹  宪宗皇帝成化四年敕谕群臣有曰朕心终不自安敢窃窥我  先帝之至情以重违慈意不得已而勉从群臣并配之议群臣欲权以济事亦不得已而进此议也据正礼而区处适宜仁至义尽足以上副  先帝在天之遗志端有待于今日稽之周礼有祀先妣之文＜锍-釒＞云姜嫄也是则太母得特立庙以专祀不失尊崇之礼自周然矣诗所谓閟宫是已唐宋礼制无常初正终乱固无足言但其间推尊太后不配食祖庙者则别立殿享之亦得閟宫之义至我国朝  祖宗太庙之建一遵古典损益得中迤今已溢  九庙庙皆有配配皆无二宏规远谟成宪已定又于禁庭内建  奉先殿得以朝夕供荐思孝之情委曲详尽仰惟  皇上继统动率旧章而举无不宜兹遇  大行圣慈仁寿太皇太后上仙朝夕不离丧次悲哀动乎中外传之万方孰不仰感  圣孝之无已也但孝心无穷而礼有限节祀享之礼当归于至当所有奉安  神主宜于  奉先殿之外相应处所建一新庙如诗之閟宫宋之别殿岁时荐享一依  太庙奉先殿之仪祀专而且近礼勤而且便隆名徽号仍称  太皇太后极其尊崇永受万年之享则情义两尽罔极之恩以酬严  祖之道以著而大孝之实垂诸万世无疆矣议上  上复召大学士刘健等至素幄  上袖出  奉先殿图指示其西一区曰此  奉慈殿也又指其东一区曰此神厨也欲于此地别建庙奉迁  孝穆太后神主并祭于此如何健等皆对曰最当又问位次如何皆对曰  太皇太后中一室  孝穆太后或左或右一室  上曰须在左后来有如此者却居右耳于是  上亲批会议本曰祀享重事礼当详慎卿等稽考古典及  祖宗庙制既已明白都准议特建庙奉享仍称  太皇太后以伸朕尊亲之意后世子孙遵守崇奉永为定制于是中外翕然称为得礼盖自庚申之召不奉接者已阅五年至是连奉顾问  龙颜温霁  天语周详视昔有加而明习国事洞察义理惓惓以  宗庙纲常为己任有非臣下所能涯涘矣后陵事竟不行盖钦天监以为岁杀在北方向不利内官监亦谓事干  英庙陵寝难以轻动而  圣意终不但已乃于  陵殿神坐奉移  英庙居中  孝庄居左而  孝肃居其右云
　　○直隶盐城县地震有声
　　○甲申命太监李兴保国公朱晖工部右侍郎张达董山陵祔葬之役赐之敕曰今将奉  大行圣慈仁寿太皇太后梓宫祔葬  裕陵特命尔等把总提督兴工其早夜勤慎戒谕用工军夫匠作各加敬谨不许諠哗亵渎皇堂内不许闲杂人等擅入近来做工官军负累疲敝尔等须严加禁约管工内官内使及头目作头人等毋得肆为凌虐勒取财物及扰害居民致生嗟怨违者治罪
　　○升总督南京粮储都察院右副都御史张抚为南京刑部左侍郎
　　○以旱灾免直隶安庆池州二府十六年粮草有差
　　○赐沈王幼＜土学＞五经四书集注从王请也
　　○乙酉命巡抚甘肃都察院右副都御史刘璋之子希文为国子监生从其请也
　　○代府革爵庶人奇潡先以挟制王府酷害人命革职至是又违禁滥听凶人充伴当拨置打死平人庆成王奇浈奏其事下巡抚巡按等官勘问得实刑部覆奏  上命姑从轻处置遣内官押赴凤阳居住看守  祖陵仍谕庆成王知之
　　○丁亥巡按山西监察御史卢仪乞起用致仕太保户部尚书周经不允
　　○命狭西行太仆寺卿袁宏与山西行太仆寺卿王琰两易其任而增设狭西苑马寺并行太仆寺寺丞各一员俱从督理马政都御史杨一清奏也
　　○升吏科都给事中王洧为通政使司右通政提督誊黄
　　○镇守大同总兵官都督庄鉴有罪谪辽东三万卫立功鉴在大同侵盗官军马价银七百余两信任都指挥佥事吕恺恺复倚鉴名索诸军财物百户侯俸发其事鉴乃以所侵马价送恺且以贿嘱恺使承其事恺惧而自言巡按监察御史卢仪等核实具奏命恺等论如律鉴还京逮问至是狱具拟监守自盗论准徒五年立功满日仍本府带俸
　　○戊子庆成王府仪宾李实有罪黜为民实与同府仪宾刘璠等邀截运夫兑收禄米及分外盗支者不少州县被其骚扰且将十年其后实父本道以争兑讼于官为王惠者发其事实以其父讼及已也怒弗与食者几两月父贷于人以食岁将尽以牛肉馈之父方病食之遂剧数日死狱中实遂诬奏太原知府冯清受贿虐禁瘦死其父下巡抚官覆问乃尽得其情坐实常人盗仓库钱粮得财者律绞准徒五年且劾其因争折粮陷父非命宜从重治狱上故有是命刘璠等各治罪有差
　　○升广西布政司左布政使邓庠为都察院右副都御史总督南京粮储
　　○庚寅改兵科给事中戴铣于南京户科以铣请便养故也
　　○辛卯湖广卢溪县雨冰雹伤麦苗
　　明孝宗敬皇帝实录卷之二百九终
　大明孝宗敬皇帝实录卷之二百十
　　弘治十七年四月壬辰朔孟夏享  太庙乐设而不作
　　○遣内官祭司灶之神
　　○升河南布政司右布政使庞泮为广西左布政使
　　○甲午给秦府故辅国将军诚漻夫人高氏餋赡米岁五十石靖江王府故辅国中尉规煐妻张氏米岁三十石
　　○升狭西按察司按察使张泰河南布政司右参政常麟俱为右布政使泰河南麟福建
　　○升尚宝司司丞郑宗仁为南京太仆寺少卿
　　○升监察御史余本实为福建按察司副使刑部员外郎徐守诚为湖广佥事
　　○户部主事席书上＜锍-釒＞言近以云南昼晦雷火地震之异命南京刑部左侍郎樊莹巡视云贵莹奏黜贵州参政等官三百余员意以灾异为各官所致臣窃以为灾异系朝廷而不系云南譬如人之元气内损血脉不和则疮疡瘫疽发见四肢朝廷元气也云贵四肢岂可舍致毒之源而专治四肢之末哉今光禄寺及内府诸监局供应等物数倍往年冗食官员积至数千投充校尉者积至数万斋醮之修寺观之建殆无停日苏浙织造频烦近臣赏赐踰度加以皇亲之家侵夺军民田土网罗内外市利大小内官凡内外军马钱粮衙门日渐增添大狱据招词而不敢辩刑官知冤抑而不能更大臣以直道在闲者未蒙起用各官以言事被谪者未经原复文官由传升者有之杂流僣滥名器者有之大臣不闻执奏科道官不闻论救灾异之警偶泄云南当国大臣不知自省乃奏遣大臣前去考察贤否欲以远方官属当之此何为者哉且以云南灾异而并考察贵州官员是又何耶况他省之有灾异者多矣而考察独不及何耶昔汉遣八使巡行天下表核忠污张纲独曰豺狼当道安问狐狸乃劾奏大将军梁冀等无君十五事今樊莹职兼巡察不能劾奏戚畹大臣而独考察云贵官员何为者耶如必欲综核名实感格天心乞先自两京文武大臣而下至科道等官应自陈者自陈应考退者考退然后分遣大臣前去各省考其贪酷之尤甚者一例罢黜将云贵被考官员待今冬会朝之时从公再察应黜退与存留者与各省一体而行仍乞  陛下任大臣为腹心任言官为耳目大臣不能执法者听言官劾奏言官不能极言者吏部以不称外除供应物料定例遵守取回添差太监革退冗食官匠戒谕皇亲使保富贵大狱冤抑许其声辩革传升官员止寺观营造大臣当起用者起用言官被谪者查升与凡大害当祛大政当行者悉令有司条奏行罢再乞延访大臣以询民情政务之急观涉经史以求治乱成败之要如此而灾异不消天下不治臣未之闻也伏惟  圣明鉴察命下其奏于所司
　　○以水灾免河南开封府及直隶归德卫弘治十六年秋粮子粒有差
　　○命定西侯蒋骥神机营五千下坐营管操
　　○镇守湖广都督佥事欧磐以疾乞致仕不允
　　○直隶盐城县连日地震
　　○丙申升山西按察司副使谢罃为狭西按察使吏部郎中刘约为河南布政司右参政
