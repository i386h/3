<!-- { "loadSidebar": true } -->
　　○协同镇守甘肃左副总兵右军都督府都督同知鲁鉴辛鉴西宁人袭其父失加指挥同知职以功累升至都督同知初守备红城子既而充右参将分守庄浪添守西宁复充左副总兵协守甘肃挂靖虏将军印充总兵官镇守延绥等处赐诰加荣禄大夫后以疾致仕其子麟为游击将军引兵驻永昌原所部土人官军家口仍命鉴统理为特建坊以旌劝之鉴仍其祖烈久守边陲有捍御功与虏战輙躬冒矢石身被伤者数处至是以旧创疾发卒讣闻辍朝一日赐祭葬如例赠右都督
　　○命东宁伯焦淇神机营坐营管操宣城伯卫璋领红盔将军直卫
　　○升泾王母恭妃杨氏之兄锦衣卫千户杨谨为指挥佥事弟杨谦为所镇抚从王王抱本作其请也
　　○命西安后卫指挥同知吴鋐鋐抱本作鈜分守宁夏东路以都指挥体统行事丙戌
　　○升浙江台州府知府陈相为广广西布政司右参政湖广衡州府同知蔡坤为山西按察司佥事
　　○命后军都督府带俸都督佥事卢钦之子英代原职金吾左卫指挥使
　　○丁亥  上御奉天殿策会试中式举人鲁铎等二百九十九人制曰朕膺  天命承  祖宗  列圣之统一以临天下于兹十有五年夙夜兢兢思弘化理非法诸古而不可然尝考之前代继统之君守成称贤莫盛于夏之启商之中宗高宗周之成康之数君者治绩之美具在方策果何道以致之近世儒者之论谓圣王以求任辅相为先又谓君之圣者以辨君子与小人数君之致治也其亦有藉于是耶且辅相之贤否君子小人之情状未易知也兹欲简贤为辅用君子不惑于小人将安所据耶天下之务固非一端以今日之所急者言之若礼乐教化若选才课绩征赋之法兵刑之令皆斟酌于古然行之既久不能无弊焉袪其弊而救之欲化行政举如  祖宗创制之初比隆前代何施何为而得其道邪诸生绩学明经通于古今之宜其具实以对毋隐言毋泛论朕将采而行之
　　○命少傅兼太子太傅户部尚书谨身殿大学士刘徤太子少保礼部尚书兼文渊阁大学士李东阳太子少保兵部尚书兼东阁大学士谢迁少傅兼太子太傅吏部尚书马文升户部尚书侣钟兵部左侍郎熊翀太子太保刑部尚书闵圭工部尚书鲁鉴都察院右都御史戴珊通政司通政使沈禄大理寺卿杨守随翰林院侍读学士武卫张苪充殿试读卷官
　　○升南京翰林院侍读学士马廷用为南京礼部右侍郎
　　○广东布政司左布政使周孟中自陈老疾乞休致命升孟中为都察院左副都御史致仕给驿回乡以吏部言孟中曾被奖旌推举而遽求退休为可嘉也
　　○戊子○升直隶河间府知府施盘为山东按察司副使整饬天津等处兵备△实授南京广西道试监察御史王钦为本道监察御史△狭西瞿云寺都□□□□□尼麻藏卜等庄浪大通等寺并哈者七笼膻等族郭由哈石等族番僧番人失剌藏卜卓牙圭哈等各来贡赐彩叚表里等物有差
　　○庚寅  上御奉天殿赐康海等进士及第出身有差文武群臣行庆贺礼△升云南按察使司副使王臣为广西布政司左参政以预平苗贼功也△毛怜卫女直指挥使等官忽必忽等来贡乞升职命忽必忽等五人升都指挥佥事绰乞等二人升指挥使仍赐宴并彩叚衣服等物如例
　　○辛卯  赐进士恩荣宴于礼部  命太师英国公张懋主宴
　　○壬寅
　　○兵部主事黄清奉命整点北直隶山西狭西河南等处驲站还奏添复腰站处置马价存恤马夫增添马酌定粮价复签夫役禁革收草复签库役复置车羸九事兵部复奏谓所言多可行从之先是举人余寘具陈其父太子太保兵部尚书子俊前为都御史时军功乞如例录用得旨授寘锦衣卫正千户子孙世袭百户后寘以功升指挥佥事至是复奏父功与尚书侯王□建相同其王□建官二品子孙得世袭千户而父官一品子孙世袭顾不及王□建乞改正升授兵部覆奏  上命寘子孙准世袭正千户
　　○癸巳  赐状元康海朝服冠带及诸进士钞  命故宁晋伯刘福之子岳封宁晋伯△升河南右布政使曹元湖广右布政使陆珩俱为左布政使元山东珩广东河南按察司佥事彭纲为云南副使提调学校赐都察院右副都御史叶贽之父封知府本道祭葬礼部言无例特许之△琉球国中山王尚贞遣正议大夫程琏等来贡回赐王锦叚等物赐琏等宴并彩叚等物如例
　　○甲午
　　○状元康海率诸进士上表谢恩△永康侯徐锜卒锜直隶合肥县人成化十八年袭祖安爵弘治三年管五军营右哨兼管红盔将军带刀侍卫十一年管围子手大汉将军侍卫十三年挂印充总兵镇守湖广十四年平靖州武岗等处苗贼锜与有功被玺书奖励及白金文绮之赐锜之出镇不由廷荐及至任不胜索债之扰因得疾卒讣闻赐祭葬如例子溥嗣  命四川都司都指挥佥事韩雄充副总兵分守松潘等处
　　○乙未○状元康海率诸进士诣  先师孔子庙行释菜礼广西太平府左州思同州等衙门官朝觐违限命俱宥之△尚膳监太监王安等为故太监庄旺之侄桐乞恩比例送国子监读书礼科给事中倪仪劾之谓安等妄行奏请故违成宪乞治其罪礼部议谓旧无此例近因太监孙振之侄汉得请故王安等遂引以为例请并孙汉发回原学业庶幸进之徒知所惩戒  上从其言命王安等姑宥之△时有旨命御马监左监丞孙叙镇守云南金齿腾衡地方兵部覆奏腾衡地方内臣所宜革去巡抚巡按等官相继论列未蒙  宸断今太监吉庆病故一且复有此命物论不能无款乞特赐裁革毋重贻地方之害不允铨注广州前卫带俸都指挥佥事刘勋于广东都司
　　○丙申
　　○晋府庆成王奇浈以伯父晋王薨逝奏请亲诣太原祭奠礼部言前无事例且王居汾州去太原三百余里往回不便请行令本府教授等官代往致祭从之
　　○镇守辽东总兵定西侯蒋骥巡抚都御史陈瑶各出陈修边杀贼之功乞以赎罪为兵科所驳兵部亦言骥等所陈图免启衅误事之罪请候其到京会官推问  上曰蒋骥陈瑶既以取回准以功赎罪骥令原府带俸瑶待到京之日闻奏△授第一甲进士康海为翰林院修撰孙清李廷相为编修第二甲胡煜等九十五人第三甲卞思敏等一百二人分拨各衙门办事
　　○丁酉
　　○狭西朝邑县地震有声如雷
　　○戊戌  命南宁伯毛良仍直侍卫良旧尝侍卫至是调三千营坐司自乞陈旧效劳从之△改进士胡煜鲁铎薛金温仁和李时滕霄吉时赵永李贯毕济川何瑭张禬李元吉周祯王廷相顾烨潘希曾盛端明朱襄王萱为翰林院庶吉士并修撰康海编修孙清李廷相俱本院读书  命翰林学士梁储生王教之给酒食器具如例△升福建布政司右参政庞泮广东右参政张本俱为右布政使泮河南本湖广浙江按察司佥事郝天诚为四川副使刑部员外郎查焕为河南佥事增设浙江杭州府管粮通判一员
　　○遣医士往视巡抚大同都御史刘宇之疾从其请也  命府军卫指挥同知张文渊充左参将协守松潘东路
　　○己亥
　　○先是有旨自正月初一日至十二月二十七日但遇御膳进素日期俱令光禄寺禁屠断宰者凡一百一十一日此旨惟光禄寺知之在京诸司尚未有知者乞申谕各衙门今后凡遇禁屠日期自御膳以至宴赐之类俱依斋戒事例悉用素食礼部议谓光禄寺各项供应上有  两宫之奉养下有四夷之宴赐今凡遇禁宰日期一切以素食从事揆诸事体殊为不便且进素日期在  祖宗朝无故事惟  皇上好生之德出自天性故爱惜物命至于如此但其间又有不容己于言者迩者复闻有旨令进素之日所用膳内猪羊鸡鹅时价银数各封藏寄库臣等未敢仰窥  圣意所在伏愿明诏光禄寺凡寄库银两就以补助供应缺乏今后一切供应俱令随事撙节则仁心益广而  圣德益崇矣  上纳之令光禄寺在寺丞刘宪奉命募土兵于狭西诸镇得兵凡一万三百七十六名请各赏赐银五两其召募及格署都指挥同知郑胤等三十二人分巡佥事苏泰等五人并把总指挥同知王勋等四十六人请各量赐升赏兵部覆奏从之
　　○辛丑
　　○午刻江西高安县地震有声摇动军民房屋
　　大明孝宗敬皇帝实录卷一百八十五
大明孝宗敬皇帝实录卷一百八十六
　　弘治十五年四月壬寅朔孟夏享  太庙△遣内官祭司灶之神  命顺天府赈恤都城内外民之孤寡残疾及贫难无依者从户部奏也  命大兴左卫带俸指挥佥事张安守备德州等处以都指挥体统行事
　　○癸卯
　　○泾王将之国诣  长陵  献陵  景陵  裕陵  茂陵行礼△先是有谕升致仕福建按察司佥事章懋为南京国子监祭酒懋奏言父丧未久宿疾未平乞仍以原职致仕  上曰章懋不准辞待服阕日赴任堪任南京国子监司业者推二员时南监久不设司业之职吏部疏上翰林院编修罗钦顺检讨刘瑞以请命升钦顺为南京国子监司业△实授南京试监察御史郭浃为南京贵州道监察御史△山西守臣以修筑边墙及偏头宁夏墩堡事竣闻命通政司右通政陈勖往阅之
　　○甲辰  命给周府河阴康简王宫人张氏遂平恭安王宫人许氏米岁各百石故辅国将军安瀢生母刘氏米五十石故镇国将军子界宫人米四十石△升湖广布政司参议夏昂四川右参议沙壁俱为右参政昂福建壁广东直隶兴国州知州胡瀛为浙江按察司佥事
　　○乙巳
　　○广东布政使司左布政使周孟中言宋丞相文天祥当胡元侵扰君臣播迁致仕家居独应诏勤王开督府而召英雄集乡兵以图兴复一时慕忠效义之士赵时赏等四十余人亦皆奔走助顺上下一心具载史册今天祥已秩祀典而时赏等未获表章乞下江西庐陵县为天祥建忠义庙配诸贤于左右有司岁春秋致祭庶以事君者劝礼部覆奏从之△虏入辽东清河等堡境军士死伤者四人男妇被虏者十一人命逮问守备等官指挥赵昂等三人罚分守副总兵刘祥俸三月
　　○丙午
