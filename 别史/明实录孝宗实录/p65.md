<!-- { "loadSidebar": true } -->
　　○定四夷馆翻译考选之法先是英国公张懋奏乞选四夷馆翻译子弟监生礼部议行翰林院查处于是内阁大学士刘吉等言推补教师宜听礼部及臣等访举其子弟监生宜因八馆文书繁简为名数多寡令本部选监生年二十五以下二十名官民家子弟年二十以下及有世业子弟翻译习熟不限年数通考选一百名俱送本院分拨习学仍定为事例子弟务须专习本艺精通夷语谙晓番文以备应用不许假以习举为由别图出身三年后本院同本部会官考试中者为食粮子弟月给米一石又历三年后仍前会考中优等者与冠带为译字官月米如旧又历三年会考中优等者授以序班之职其初试不中者许俟三年再试再试不中者许俟六年三试三试不中者黜为民中者食粮冠带除授如例监生初入馆准坐监食粮习学三年后考中者月与米一石家小粮如旧又三年再考中者与冠带九年考中优等者授以从八品之职习译备用其初试再试不中准如子弟例三试不中者仍送还本监拨别用其兼习举业者非精通本业亦不许入试庶使人有定志译学可精其八馆名数鞑靼馆监生五名子弟二十五名女直馆监生四名子弟十八名西番馆监生二名子弟十五名西天馆监生一名子弟二名回回馆监生二名子弟十名百夷馆监生二名子弟十四名高昌缅甸馆各监生二名子弟八名议上从之
　　○直隶武进县大雨雹
　　○己未吏科给事中宋琮等劾奏新升巡抚延绥右佥都御史白思明不协人望乞收回成命降调别用别选贤能以充斯任仍敕吏部会推在京堂上并各处巡抚官员务传询众论求名实相符允协人望者然后请旨简用河南道监察谢罃等亦以为言且言思明自文选郎中升太仆寺少卿又升今职前后俱不协人望得旨白思明既不协人望对品调外任今后吏部会推官员务要传询众论不许偏执于是调思明为山东兖州府知府
　　○庚申总督两广军务都御史秦纮言两广总府设有赏功所积储钱物数万岁委府县首领等官典守费出无经弊端百出宜悉从都御史或总镇总兵勾稽非赏功不得妄用从之
　　○  先是  上敕京畿总兵官英国公张懋等曰兹者各营官军数皆不足在者又多疲弱而鲜精壮其毙安在其为朕言之于是懋等上兵政五事一慎择统领以举戎务谓河南山东南北直隶等处领班都指挥使不得兼理军政以致属官怠玩所部士马损耗追补不给请敕兵部考选领班官下班之日令同军政佥书管事其领班三年士马各少一分者革去管军管事随班京操更于各卫选佐贰官一员轮流领军一教习武艺以待任使谓京卫幼官及应袭舍人年已长成者例当送营操练今在营之数不能什一乞遣官通查各卫幼官并应袭子弟年十六以上者送操袭替之时该卫所具呈本营取送若不经操练起送者驳罚操一年一更代操官以恤劳苦谓河南等处京操官内有父子祖孙相继三四十年者有本身在操一二年者累岁奔驰终无更替父母妻子不能养赡多致失所乞敕兵部查勘在卫空间官员与之更代自后每三年一更以均劳逸一申明旧例以储将材谓公侯伯都督及应袭替子孙已长成者例送五军营操练今到营者十无二三乞通察送营不得令其苟图安逸一蓄养锐气以实兵备谓五军营所辖殚忠效义二营舍人余丁先因边方有事简选备用约以事缓遣放今已踰七年久操失业逃亡数多乞敕兵部汰其老弱贫难退回原卫别选少壮充补有愿为正军者月给粮一石并给冬衣布花其操练之期自四月初一日停操耕种生理至九月初一日赴操如遇征调有功照依原拟升赏下兵部覆议京操士马损耗领班都指挥例同军政官比较追补他事不得干预领班官推选未久不必考察止行该营提督等官径自查访不职者参奏议处近例令军政官送军处置已严领军佐贰官不须添选其各领班官往往失期缘赴京不率军士同行以致所部多逃亡者自今南直隶者至徐州山东者至德州河南者至彰德大宁都司者至良乡悉候军士到齐方许赴京所部缺伍者各营提督官径自参奏各卫幼官舍人本部就令验委官会科道督令该卫通查除先送武学并幼弱者其余十六岁以上悉选送操凡京卫保到袭替舍人通类行营取勘未经送操者仍拘送营罚操一年方许袭替其幼官未经送操者不许考选军政虽已经选中仍送营操一年而止该卫所官吏隐匿不报者坐赃论本官隐匿儿男不报者停俸一月更代操官请下巡按御史各查所属卫所见在支俸官员除军政掌印佥书运粮并守城管操优养优给外其余不曾赴操者自弘治四年为始补班赴操久操积劳者退回休息五军三千神机营各选指挥一员其管队者依数选补若官少卫所止将操备年久贫弱者更替其余照旧轮操五年一更操备官员一体考选军政著为常格公侯伯子孙年十五以上未袭者照闲月赴教场操练之例公侯伯在闲年未三十者照五日一赴五军营操练之例违者听科道劾奏拣汰殚忠效义二营舍余宜从所请议上从之时京营官军多为势要占役使办月钱名在实亡军政大坏言者不敢指切姑陈细碎以塞责云
　　○辛酉  太祖高皇帝忌辰  上祭  奉先殿魏国公徐俌承命祭  孝陵
　　○命湖广今年以前坐派内府供用物料出布政司并各府州赃罚等银代民买纳以巡抚都御史郑时言灾伤民穷故也
　　○壬戌修筑卢沟桥成内官监太监李兴乞升文思院副使潘俊等官吏部尚书王恕言官匠营造乃其职分自成化初年以前修河筑堤并无升官事例至十九年以后修筑卢沟桥决口恭夫人坟墓大慈恩寺殿宇始滥升匠官并钦天监太医院等衙门官日增月益大坏名器比因科道之言一切罢去识者以为太平盛事今一但复滥升如旧人其谓何比者营  先帝山陵所役军匠至四万人亦未有升职者此役较之山陵不及三分之一顾欲妄滥升官甚失轻重之序况修城等役今方并兴若俱照例其为冗滥又复如前岂不为新政之累  上从其言命给赏有差
　　○升浙江布政司左参政王衡为狭西左布政使山西平阳府知府李琮为湖广左参政江西按察司佥事张淮为四川按察使云南佥事曹时中为浙江副使贵州佥事吴倬为贵州副使
　　○命巡抚湖广都察院左副都御史郑时之子如阜为国子监生从其请也
　　○命各处镇守官不得擅执军职及受理词讼从都御史秦纮奏也
　　○癸亥  仁宗昭皇帝忌辰  上祭  奉先殿遣驸马都尉杨伟祭  献陵
　　○实授南京都察院理刑知县胡海进士徐璘俱为南京监察御史海广西道璘云南道
　　○甲子  上以天气炎热命两法司锦衣卫将见监囚犯笞罪无干证者释之徒流以下减等发落重罪情可矜疑并枷号者具奏以闻于是免死充军者八人免死决杖发回养亲者十四人免枷号者二十三人
　　○乙丑太子太保吏部尚书王恕乞致仕不允
　　○丙寅命直隶天津等八卫采运秋青草暂折徵银以水灾故也每草三十束徵银一钱五分
　　○山西潞州卫并沁州守御千户所屯田被水灾不及三分例不免粮  上以其民饥困方发仓赈济不可复徵特免之
　　○丁卯命山西行都司指挥使秦恭充右参将分守大同西路
　　○是日晓望月食
　　○己巳云南按察司按察使张翥以疾乞致仕许之
　　○宣府游击将军署都指挥佥事柳春乞回京餋疾许之
　　○虏入辽东镇北威远二堡劫掠人畜兵部奏其事命逮问守堡指挥王珍等分守太监蓝莹右参将刘祥令各戴罪自效守备都指挥陈概俟贼情宁日罪之○庚午命户部发太仓银十万两于辽东以备边储
　　○撒马儿罕速鲁坛阿黑麻王及土鲁番速坛阿黑麻王各遣使贡狮子并哈剌虎剌等兽狭西镇守太监傅德总兵官周玉等先图形来上随遣人驰驿起送巡按监察御史陈瑶论其糜费骚扰请却之事下礼部议谓宜量容一二人赴京依例给赏其余使人并所贡兽一切却回量给犒劳且劾镇守等官以为  圣明在御屡却外夷贡献异物德等不能奉顺德意顾为尽图奏进请治以罪  上曰尔等所言是既贡使将至狭西不必阻回今镇巡官止起送一二人来京其余给与口粮令住城内候事完量与赏劳发遣还国狮子等每兽日止给一羊不许妄费傅德等姑贷其罪仍移文谕之
　　○命南京礼部右侍郎徐琼之子贤为京南国子监生从其请也
　　○调守备浮图峪口都指挥佥事左方守备紫荆关以紫荆关把总指挥佥事李锐代之从都御史张鼎等奏也
　　○壬申占城国王古来遣弟卜古良等贡方物并奏安南国侵占境土截掠钦赐表里乞兵守护命下所司知之命万命都司都指挥佥事张澄充宣府游击将军
　　○癸酉河南道监察御史陈纪丁忧服阕复除原职
　　○甲戌升翰林院侍讲谢铎为南京国子监祭酒
　　○乙亥擢进士周旋毛珵为南京给事中旋户科珵工科
　　○增置济宁州广运上闸设闸官一员
　　○修  社稷坛
　　○丙子刑科给事中胡金陈六事一崇恭俭谓四时游观宜用国家典故而鳌山战将断不可用诸节赏赉宜遵  祖宗成宪而施僧散斋决不可为一慎学讲谓讲官进讲惟摘取其关于身心家国天下者不拘兴废安危祯祥灾异之事因以反复思绎务在有得稍有疑难进而质之一信台谏谓可否进退断自  宸里有愚戆敢言之士量加奖励以旌直臣苟有未当亦不加罪一平法令谓宜宪上天之好恶监  祖宗之法律或故或黜必察其情宫中府中相视一体一重民利谓今后权豪势要奏讨庄田必追究拨置主谋之人仍敕所司通行藩国敢有妄将民间田地湖池技献以侵害小民者炤例处置一储将材谓朝廷之将率多膏梁宜敕所司严著程式文事武艺相半讲习如遇用人凭此推选命所司知之
　　○先是有敕责安南国王黎灏侵逼占城及争扰我云南建水州民夷之罪至是灏遣使上章自辩言占城乃彼国土酋自相割据云南则本国土人旧奠居之所非敢越境生事已而占城复遣使奏安南仍欲吞灭其国乞天兵守护时安南陪臣黄伯阳犹在馆命兵部臣召至礼部谕之曰归语尔国王勿徒为多言其各守封疆以享太平不然朝廷一旦赫然震怒天兵压境如永乐间故事得无悔乎其使恐悚而去
　　○先是工部以山东登州卫岁运布钞自海道往给辽东军士乞下福建布政司造海船二艘以助之镇守福建太监陈道言福州近年山木消乏且自此至登州海道险远恐有人船俱没之患请备银万五千两送南京龙江提举司造海船为便从之
　　○丁丑赐沈府蒲台县主并仪宾季毓晋府闽清县主并仪宾刘益之靖江王府义昌县君仪宾郑龙诰命冠服如制
　　○监察御史武清言今夷人进贡狮子驼马计其所直亦为不多而道路糜费不可胜言到京赏赉千有余两盖其心不过图利非实有尊事  朝廷之意也  陛下柰何以有用之财易无用之兽以小民所出之脂膏而啖此番夷之口乎宜明敕所司将狮子等兽阻回量加赏赐以酬其劳则于柔远人之道亦为得矣命所司知之○诏延绥把总都指挥同知郭鍧守备固原
　　○戊寅命故安顺伯薛珤之子昂袭燕山右卫指挥使初昂曾伯祖贵永乐中以军功封伯宣德初加封侯卒无子其弟可可帖木儿请袭封  英宗命世袭指挥使珤可可子天顺初奉诏例袭伯爵至是珤卒昂复据诏例以请吏部言诏书原无世袭字故有是命
