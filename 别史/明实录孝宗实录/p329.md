<!-- { "loadSidebar": true } -->
　　○兵科给事中潘铎监察御史王凯等交章劾奏巡抚两广都御史潘蕃及总兵官毛锐谓蕃叨膺重寄历任五载善誉无间凡地方报贼情之缓急人民告官吏之贪酷辄痛责告报之人不听断理往者贼据连山县治及劫高明官库蕃等皆隐不奏又南海县十三村等处盗贼纵横惟巡按御聂贤奏请除剿蕃等竟无一字上陈其欺天罔人旷官废事一至于此近蕃等奏土官岑浚结党兴兵攻陷府治请调兵致讨今师行五月未见捷报迹其素履恐不足以办此大事请将蕃放归田里锐取回闲住毋重贻地方之累兵部覆奏谓蕃锐为科道官交章论劾其人必有不称委任者但临事易将理势未宜又连山高明之事亦行勘未报请姑俟捷奏勘报至日奏处从之
　　○国子监学录陈珒奏浙东之地高阜患旱原设立湖闸随时蓄洩盖以为荫济东山等乡之用其后塘下有田之家递年撇削致湖岸善崩不能蓄水每遇岁旱民辄艰食又洪武年间官于湖侧创开小港一道以通后湖亦彼近湖人民以土石填塞利己害人乞并令水利佥事如旧修浚工部覆奏从之
　　○己卯翰林院编修吴一鹏丁忧服阕复除原职
　　○礼部主事彭缙陈五事一崇实学谓今后教职正官务选举人有学行者除授令照例会试入选果有异绩许选风宪其训导亦选举人及岁贡有学行者为之俟有成绩量加擢用及正官到任之后宜令会府州县正官将本学生员考访学行分为上中下三等俟提学官巡历至日复加考访于上中二等中取应科举其下等则量黜罚之庶实学可得一求逸才谓已仕而去有曾经交荐叠举者未仕而隐有怀材抱德者乞敕所司起用收录庶天下无遗才一谨国储谓大明律凡收夏税五月十五日开仓七月终齐足秋粮十月初一日开仓十二月终齐足乞敕有司遵行旧制及时收受毋过时逋欠一固邦本谓各处流民宜令有司清查处置俾得其所一息刁风谓军民蓦越奏诉者宜严加禁约其考察官员之际止宜据各官平日贤否以为黜陟不必以曾经奏告为歉庶刁风可息命所司看详以闻
　　○庚辰通州儒学署学正事举人洪异奏凡副榜署职教官遇会试之年请不拘三年六年俱听令住俸赴部会试其功绩有无奉职勤惰则待九年考满之日稽之以凭升降礼部覆奏谓异所言三年会试之事于例有碍请仍旧为便得旨举人教职会试事例礼部仍通行议处以闻
　　○辛巳初沈府黎城庄惠王无嗣命以清源庄简王之子诠鏴奉其祀后诠鏴两兄俱卒复命诠鏴归宗俟有别子令继奉庄惠王祀至是诠鏴袭封清源王乃命其第三子勋洺奉庄惠王祀事
　　○赐韩府高平王长子旭樽并夫人晋府辅国将军奇瀞表椌奇淖诰命冠服如制
　　○巡抚凤阳都御史张缙以淮扬凤庐四府及滁和二州灾荒民困请令印马御史止将见有马驹照例印烙其民间倒失并亏欠者俟年豊时印补从之
　　○壬午监察御史张津陈四事一谓经筵之日如有事次日补讲其日讲但遇有暇即行之一谓延访大臣而庶官不与则止诹一事而他政不闻乞于卿佐侍从及考满朝觐监牧守令等官一体询访一谓坝上等八马房牛犊浪费无用顷从给事中许天锡言查革旋以太监黎春之言中止请仍如前旨行之一参众论谓致仕尚书周经等众皆以为贤而爵赏不加科道官所劾知府王溥等众皆以为贪墨而黜辱不及乞特赐裁断命下其奏于所司
　　○癸未监察御史韩春坐侍班失仪赎杖还职
　　○甲申  上不豫暂免朝
　　○纂修玉牒成纂修官翰林院侍讲学士杨时畅奏援宋淳祐间进玉牒于垂拱殿故事谓我朝前此进玉牒于文华殿礼似未安请改进于奉天殿以致隆重之意礼部再执奏谓旧有定制难以纷更有旨令会内阁大学士议处议入  上曰进玉牒礼仪虽系旧制但事体重大其再详议以闻再议乃命于奉天殿进
　　○  上以天气炎热命两法司并锦衣卫将见监问罪囚笞罪无干证者释之徒流以下减等发落重罪情可矜疑并枷号者具奏以闻仍移文南京法司一体遵行
　　明孝宗敬皇帝实录卷之二百二十三
明孝宗敬皇帝实录卷之二百二十四
　　弘治十八年五月乙酉朔  上不视朝礼部尚书张昇等具本诣左顺门问安  上曰览奏已悉诚意朕体调理渐痊可卿等宜各安心办事  敕宁王宸濠令戒谕郡王将军以下各谨守  祖训惇尚礼教如有纵欲败度戒谕不悛者王具奏闻时王奏本府郡王等多不遵礼法故也
　　○丙戌  上不视朝
　　○南京刑部主事胡世宁上＜锍-釒＞陈六事一勤学问乞以大学衍义一书常备经筵讲读中间所载如辩人材察民情严内治教戚属四者尤乞更加详玩一广延纳乞令大小官员直日轮对馆阁近臣不时咨访仍乞少降辞色俾得从容尽言一公用人谓  祖宗时立贤无方故能得真才以成治功今所取之途既狭无怪得人之少成治之难也今后辅弼公卿有缺乞推选才望老成剔历中外能任大事者充之不必拘地望科第庶真才可得而治功可成一汰冗费今日民穷财匮而冗费愈多群臣屡言朝廷屡禁而不能止者内有沮法之人外无执法之吏故也乞敕户礼工三部通查内府各项供用之物比国初加添若干吏兵二部查内外冗食之官比国初增设若干凡无益于事者一皆裁革仍申谕左右及勋戚之家各守礼法各崇节俭又选正法司执持于下庶俭成风而国用自足一重守令今后百官升授乞略仿唐制不历郡守不得任侍郎列卿历县令不得升台部给舍庶守令重而民生自遂一慎辅导乞妙选老成之士为  东宫官其所讲读固宜称尧舜述周孔而  圣祖开创之难前代兴衰之故及边境艰危之状闾阎穷苦之情亦宜一一备述庶法戒兼存而聪明日广命下其奏于所司
　　○福余卫酋长那孩等款塞悔过请通互市如故辽东镇巡官以闻兵部议犬羊之性向背不常既不可因其来附遽忘武备亦不可贪功诱杀致启边衅请以此意谕镇巡分守守备等官使彼知畏威怀德从之
　　○致仕南京户部尚书侯王□赞奏臣子观近以户部郎中升南京太仆寺少卿行将赴任缘臣老病居京师无他子在侧乞仍照观原任品级改除京职以便侍餋吏科给事中吉时劾之谓王□赞之情虽欲留观而观之义宜乞终餋今观计不出此顾乃令父代乞盖非让太仆之高官实则薄滁州为外地而别有希觊也请加黜罚以惩欺罔命下其奏于所司
　　○丁亥  上不视朝
　　○参赞机务太子太保南京兵部尚书王轼乞致仕  上曰朕以卿清慎老成练达戎务方委以参赞重任岂可引疾固求退休所辞不允
　　○礼部奏  圣体违和乞俯从臣等下情再宽视朝之期专保摄  上是之命各衙门例该引奏请旨事件及谢恩儿辞等项人员悉具本以闻
　　○戊子  上不视朝
　　○己丑  上不视朝
　　○端午节免宴○海西渚冬河等卫女直都指挥歹察等各来贡赐宴并彩叚衣服等物有差
　　○虏入独石等处寇掠下巡按御史勘问奏上请逮问守备都指挥马经分守左参将杨英左少监唐禄等罪命姑宥之俱令载罪杀贼
　　○实授试监察御史赵秉伦王济王润甯杲陈文试沙鹏高良弼许赞郭东山林奇韩廉张彧潘镗熊卓周伦李廷光姜佐马昊吴漳李璞邵清为监察御史秉伦济润云南道杲文试浙江道鹏良弼湖广道赞东山狭西道奇廉彧广东道镗卓四川道伦廷光山东道佐昊广西道漳璞江西道清山西道
　　○先是太常寺奏铺户关领物价中有洪武等钱市不通行负累未便  上令户部查究其故户部言本朝原铸洪武等通宝民间久未行用而贮于官库者甚多今宜因公用关支时尽发内帑所积俾之流布庶钱法自通得旨既官库贮多须设法行用其议处所以禁私铸滥用之宜并查弘治通宝己未铸数目以闻户部言禁私铸发官帑罪阻坏之法前已具陈请更申明处置惟是各处所铸弘治通宝今所铸者才十之一二  上曰洪武等钱行用宜申禁约敢有阻当及私铸并知情买使者必罪之弘治通宝铸造已久何为止有此数工部仍再看详并查费过工料之数闻奏
　　○户部议覆整理大同等处军饷都御史阎仲宇所言筹边事宜一催征常赋谓山西河南等处当输大同宣府二镇民粮屯粮往往积逋数多以督徵无统纪也今宜令大同及山西行都司所属者责成于冀北道守巡官宣府所属者责成于口北道分巡佥事过期不完者守巡等官罚府州县官俸巡抚及管粮郎中罚守巡及都司管屯官俸河南等处亦如此例行一减省浪费谓旧各边按伙人马始支与草料今在城听征者亦累月支给矣旧例大同军粮月折放银六钱今通折银八钱矣王府禄粮并取给于有司今往往借支军饷矣各城马匹当无事时军自采草今乃有兑支借支之费矣又官军当支粮草时粮则不复挨次草则乱取狼籍费出又不经矣宜一切禁革以复其旧一慎择监临谓大同宣府改设通判监收粮草然皆僦屋以居使人无乐于从事之心又各城守备官因典守追陪之禁不严致有浥烂草束之弊亦请宜令巡抚等官量给官钱建立府馆以居之且严黜陟幽明之法其草束亏折者仍追陪如数从之
　　○庚寅  上大渐晓刻遣司礼监太监戴义召内阁大学士刘健李东阳谢迁甚急至  乾清宫东暖阁  御榻前  上燕服坐龙床御榻上健等入至床上榻前叩头问安  上曰热甚不可耐命左右取水以布拭舌既乃曰朕嗣  祖宗大统一十八年今年三十六岁乃得此疾殆不能起健等跪奏曰  皇上偶违和何以遽言及此臣等仰观  圣体神气充溢万寿无疆幸＜宀十见＞心调理  上自序即位始末甚详欲有所记录于是太监扶安李璋捧纸及砚义执朱笔跪于榻前陈＜宀十见＞萧敬李荣俱跪于床下  上命义书于片纸曰朕昔侍  太皇太后宫闱及长蒙  先皇厚恩选配昌国公张峦女为后于弘治四年九月二十四日诞生皇子厚照册立为  皇太子正位东宫年已长成主器婚配不可久虗礼宜择配可于今年举行皆逐句宣授间有改易粲然成章书讫  上执健手又曰先生辈辅导辛苦朕备知之又曰东宫聪明但年尚幼先生辈可常常请他出来读书辅导他做个好人健等皆饮泣对曰  东宫天性睿智今年尽勤学望  皇上＜宀十见＞心少虑以膺万福语久  王音渐清反复告谕若不忍释前后数百言不能悉记谨识其大者如此时距  升遐仅一日而  圣谕谆切神思不乱盖  圣性之涵餋有素故始终之际一得其正云
