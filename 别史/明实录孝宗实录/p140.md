<!-- { "loadSidebar": true } -->
　　○虏数寇凉州境总兵官都督刘宁率兵御之遇虏战于抹山儿墩擒三人斩首五十余级相持者一日薄暮收辎重南行虏复来袭与战擒虏酋一人斩首三十余级夜至沙嘴止营虏仍来攻官军复与战二十余合明日分守庄浪左参将颜玉率兵来援掎角夹攻复斩首六级副总兵陶祯等兵亦至虏望见尘起解去师还是役也凡生擒四人斩首八十七级俘幼男女五十人驱回被虏人口二十三人获驼马牛羊二千一百三十五器械三百三十余捷闻命赐敕奖励宁等升报捷官各一级小旗升署所镇抚舍人升冠带小旗仍各赏钞五百贯
　　○癸丑大学士丘浚以病满三月请停俸  上曰丘浚既病未痊令在任调理俸不必住
　　○命守备固原都指挥同知郭鍧充右参将协守甘州
　　○初永乐间因征北虏获羊万余令顺天府所属州县分牧岁办羊毛价银九百六十余两输司设监供用谓之长生羊毛弘治间府尹黄杰言岁久羊已无存牧餋人户坐是亦多逃绝其价皆见存户陪纳民甚苦之已得旨除豁不复追徵至是司设监复以前令为言事下所司看详工部具前旨以请  上曰羊亡毛存是无名之征也况已有前旨其悉除之
　　○甲寅怀柔伯施鉴卒其先通州人祖聚累功升怀柔伯受券世袭聚传茙茙传鉴鉴以成化二年袭爵其明年奉敕坐五军中营十二年转围子手营弘治二年转练武营四年奉敕南京守备兼掌右军都督府事至是以病卒于南京私第辍朝一日赐葬祭如例子瓒嗣
大明孝宗敬皇帝实录卷之九十七
　　弘治八年二月乙卯朔日食
　　○丁巳释奠先师孔子遣太子太保礼部尚书兼武英殿大学士刘健行礼
　　○是日晓刻木星犯进贤星
　　○戊午祀  太社  太稷
　　○遣顺天府官祭先农之神
　　○岐王将之国诣  长陵  献陵  景陵  裕陵  茂陵行辞礼
　　○少保兼太子太保户部尚书武英殿大学士丘浚卒浚字仲深广东琼山县人正统九年乡贡第一景泰五年进士改翰林院庶吉士与修寰宇通志成擢编修  宪庙初开经筵充讲官秩满升侍讲修  英庙实录成升侍讲学士修续通鉴纲目成升国子监祭酒加礼部右侍郎  上即位以所著太学衍义补进升礼部尚书掌詹事府事修  宪庙实录充副总裁笔削褒贬多其手出实录成加太子太保未几命兼文渊阁大学士入内阁参预机务三载升少保仍兼太子太保改户部尚书武英殿大学士寻特授光禄大夫柱国至是卒辍朝一日赐赙及祭葬如例赠特进左柱国太傅谥文庄遣行人归其丧官其孙＜田＞为尚宝司丞浚天资奇绝少有重名两广用兵上书大学士李贤陈方略数事贤上之朝以付总帅寇平多其策时经生为文以奇怪相高浚考南京及会试示以取舍及为祭酒尤谆谆为学者言之能鼓舞诱掖以兴士类及入阁上二十余事陈时政之弊且请访求遗书  上皆嘉纳与吏部尚书王恕不协御医刘文泰之讦恕也时议淘淘谓浚嗾之文泰下狱词果连及浚浚亦抗疏自辩  上置不问然人自是皆不直浚矣浚慱洽多闻虽僻事俚语类多谙晓为文章雄浑畅达下笔衮衮数千言若不经意而精采逸发所著有家礼仪节世史正纲行于时顾论议颇僻至以范仲淹为矫激秦桧和议为得宜识者盖不能无憾云
　　○分守独石马营左参将都指挥佥事绳律以贪虐不职为巡按御史所劾命革去参将带俸闲住以万全都司都指挥同知白玉充左参将代之
　　○己未兵部左侍郎张海都督同知缑谦既被劾下狱刑部拟赎杖还职命各降一级谦带俸闲住海调外任遂降谦为都督佥事海为山西布政司右参政初六科上疏人皆谓当极诋谦罪及疏出乃有前功可嘉之语议者谓兵科都给事中杨瑛与谦通贿阳虽劾之而阴实芘之  上烛其奸故特降调以惩不恪云○湖广布政司右参政刘聪丁忧服阕复除山东布政司
　　○实授试监察御史李鉴理刑知县邢义为监察御史鉴广东道义四川道
　　○通政使司左通政王傅丁忧服阕复除原职
　　○庚申以旱灾免直隶潼关卫蒲州守御千户所弘治七年屯田子粒一百八十七石有奇
　　○发太仓银十万两于辽东以备边储准弘治十一年岁例之数
　　○工部以廷臣修缮甘凉军器之议请遣官赍银四千两付巡抚都御史许进令及时修缮仍移文巡按御史究问军器所以敝坏之故若有司给料迟违或卫所成造不如法皆治以罪从之
　　○昏刻月犯毕宿右股星
　　○辛酉升南京监察御史金章为福建按察司佥事
　　○狭西肃州卫天鼓鸣星陨
　　○壬戌先是镇守甘肃太监傅德等奏哈密卫秃兀儿夷人癿儿的癿党土鲁番为恶其家属宜安置广西边方以离散其党兵部议行兵部侍郎张海等覆核海等奏癿儿的癿结婚土鲁番附阿木郎谋害奄克孛剌坏乱哈密人皆知其恶逆已取至甘州居住但凶恶之性终难悛悔留之不遣则官军有防范之劳徙之苦峪又恐为异日之患解送广西事体为宜从之
　　○初鲁府镇国将军当氵□再以罪降庶人至是率其子健槐赴京奏乞复职礼部议当氵□再等宜送回本府敕鲁王约束之本府辅导官及内外守把官军人等俱下所司逮问从之○甲子岐王将之国诣  奉先殿行辞礼百官诣岐王府行礼
　　○命狭西都司都指挥佥事马荣分守狭西固原
　　○乙丑遣户部右侍郎黄杰祭太仓之神
　　○遣顺天府官祭宋丞相文天祥
　　○岐王之国陛辞  上御奉天门送之如  兴王仪
　　○命礼部左侍郎兼翰林院侍读学士李东阳詹事府少詹事兼翰林院侍讲学士谢迁入内阁参预机务时内阁缺员有旨命吏部会六部都察院通政司大理寺及科道官推举行止端方学术纯正者六人以闻于是吏部尚书耿裕礼部尚书倪岳礼部左侍郎兼翰林院侍读学士李东阳吏部左侍郎周经礼部右侍郎傅瀚詹事府少詹事兼翰林院侍讲学士谢迁并在推举之列  上特命东阳迁内阁供事
　　○内阁制敕房书办太常寺卿龙暹以疾乞致仕许之命给驿归其乡
　　○升广西按察司按察使杨守随为南京都察院右佥都御史
　　○丙寅升兵部右侍郎李介为本部左侍郎巡抚狭西都察院右副都御史王宗彝为兵部右侍郎
　　○狭西庄浪卫红城子堡番僧参丹令占西番僧纲司都纲剌麻鲁班法藏等寺番僧禄竹坚锉等来贡赐宴并彩叚等物有差
　　○朵颜三卫达贼连寇密云古北口逻卒被杀伤者六人被掠者一人诏逮问把总等官指挥孙永等六人如律罚右参将王志俸三月令戴罪自效仍集三卫来贡人员于兵部宣谕诘责之
　　○丁卯升吏科都给事中王质为太仆寺少卿鸿胪寺左少卿李鐩为南京太仆寺少卿南京吏部郎中夏崇文为南南京通政使司左参议
　　○升广西按察司副使周孟中为本司按察使
　　○昏刻月犯灵台星
　　○戊辰礼部右侍郎兼翰林院侍读学士李东阳上疏辞内阁之命  上曰卿学行素著特兹简任所辞不允
　　○己巳给秦府故郃阳王诚泓之妃嵇氏餋赡米月五石
　　○命狭西都司都指挥哈振宁夏领班操备
　　○庚午  仁祖淳皇帝忌辰  上祭  奉先殿
　　○礼部左侍郎徐琼引年乞致仕不允
　　○命南京右军都督府都督佥事杨昇南京火教场管操
　　○宁夏地震
　　○昏刻南京老人星见丁位色赤黄
　　○壬申浙江永嘉县狂风暴雨雨雹大如鸡卵小如弹丸击坏公私庐舍及杀秧麦禽鸟抵晚积地尺余白雾四起○癸酉  景皇帝忌辰遣仪宾周钺祭陵寝
　　○宁夏地复震
　　○甲戌赐韩府镇国将军偕澼偕氵□頴诰命冠服如制
　　○赐韩府会川县主并仪宾李仕训平凉县主并仪宾郭凤诰命冠服如制
　　○改巡抚山西都察院右副都御史张敷华巡抚狭西
　　○升南京户部员外郎彭甫为广西按察司佥事提调学校
　　○裁革广东琼州府儋州判官及大员马驿驿丞各一员
　　○广西上思州头目黄政赍弘治七年冬至节表笺过期始至且不由本布政司类进礼部请治其罪  上曰上思州去京师道里辽远进表笺过期兼不由布政司类进不为无罪但念其远人其特宥之
　　○山东衮州府推官丁伯通上疏言三事一修河防谓黄河为中国患其来久矣今张秋之决虽已塞而当为后图臣以为塞下流为力似易而有后患塞上流为力似难而免后虞为今日计莫若舍张秋之工役而专意于黄陵冈虽曰未可责效旦夕然委任之专议论之同上下齐心财力俱备未有无成效者也一弭盗贼谓京畿近地盗贼公行蔓延至于山东山西河南在在有之此心腹之疾治之不可不急者也治之之术宜明激劝之道严督捕之法宽政不可不行武备不可不饬储蓄不可不广而委任又在得人如此庶无盗贼之患矣一制夷狄谓瓦剌精兵数万岂无窥觎中国之心特以小王子部落隔绝其间往来必假道而后得入朝廷能与小王子通和若汉之呼韩唐之突利使为外藩瓦剌虽强岂能越小王子而入哉若严绝之或与瓦剌合而为一其为中国之忧甚矣且自古匈奴犯边每自河西而入宜敕甘凉诸将使之整饬边备常若寇至不可少怠至若乡导者乃夷狄之耳目其于中国险易虚实尽知之近者被虏之中岂无桀黠为之乡导者乎宜结以恩义抚其室家使其身在异域而心在首丘庶可革其从逆者以效顺矣夷狄入贡实怀窥觇之计莫若仿前代之法就于近边之地特立互市凡赏赐宴□□劳之类预为之备若其来朝即命彼处大臣馆之不必亲至京师如此既可以省我道路之费亦可以通彼向化之心而其窥觇之萌亦可潜消矣至若诱引异类混我中华五胡之乱良可鉴也尤当处之有方其他西南诸夷间有跳梁者宜择彼中能知地势者使为乡导自相牵制不必擅调官军亦以夷制夷之一策也疏上命所部司详议以闻
　　○太常寺卿齐章等奏牺牲所百户钱坚等请给常悬牙牌以便禁门出入礼部谓本所居城外而坚等又非朝参官若遇进牲供祀临期自有供事牙牌所请宜勿许从之
　　○巡抚顺天等府都御史屠勋奏虏入密云古北口境内散掠人畜请发京营兵及马兰谷兵出境剿之兵部议谓三卫达贼近边住牧者仅百有余家剿之不难若大军出境恐杀及无辜重增边衅请令镇巡总兵官精选蓟州西路兵千骑送马兰谷参将吴钊与右参将王志会兵伏于关内俟敌来则应之庶兵出有名而无辜不至滥杀其前此误事者则按实以闻从之
　　○录广东破贼功自成化二十二年至弘治五年前后九次官军人等万八千二百余人升赏有差
　　○乙亥沅陵王府内使袁钦潜赴京奏乞仍于内府供役命送刑部问罪如律递回本府
　　○建州左右并建州等卫女直都指挥等官买哈你哈塔等各来贡赐宴并彩叚衣服等物有差
　　○狭西肃州卫天鼓鸣
　　○丙子侍班监察御史陈瑶等劾朝官数少  上命锦衣卫鸿胪寺点查其不到者豊城侯李玺而下六百二十余人有旨姑宥其罪三品以上者罚令运砖五百四品以下者三百九品以下者二百前数日瑶与李玺会饮争坐是日瑶瞰玺未来朝遂假此以中之瑶阴险多类此
　　○丁丑太子太保兵部尚书马文升乞致仕  上曰卿累朝旧臣方切委任宜尽心职务岂可引年求退所辞不允
　　○戊寅晓刻火星犯房宿
