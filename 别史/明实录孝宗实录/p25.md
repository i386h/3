<!-- { "loadSidebar": true } -->
　　○命太傅兼太子太师保国公朱永襄城侯李瑾太子太保吏部尚书王恕太子太保兵部尚书余子俊户部尚书李敏太子少保礼部尚书周洪谟太常寺掌寺事太子少保礼部尚书刘岌詹事府掌府事礼部尚书丘浚工部尚书贾俊都察院左都御史马文升通政使司掌司事工部右侍郎谢宇大理寺卿冯贯经筵侍班翰林院侍讲王鏊修撰王华李旻编修张澯杨杰刘忠于材徐鹏展书太常寺卿林章少卿何暹吏部郎中姜立纲礼部主事刘询中书舍人柳楷周文通书讲章
　　○壬戌升福建按察司副使高崧狭西副使娄谦广西副使林符江西副使张廉俱为按察使崧谦符本司廉贵州
　　○巡抚四川都察院右副都御史刘璋奉例考察请黜罢软不谨重庆府同知等官陈佐等七员吏部覆奏从之
　　○癸亥中宫千秋节免命妇朝贺赐各王府庆贺官员人等钞币有差
　　○命故充军都督佥事杨铭之子浩袭祖职指挥同知豹韬卫带俸
　　○甲子先是锦衣卫指挥使万喜等以罪夺职为民有旨原赐金银及违禁器物尽输官喜等多所隐匿缉事者发其事下法司问奏喜等当赎徒宁家  上特命释之
　　○初御用监匠人章瑾作奇巧以媚太监梁芳因鬻宝石盗内府财物不可胜纪传升至锦衣卫指挥佥事镇抚司理刑寻调南京锦衣卫至是以言官谢秉中等劾奏命械系至京鞫之狱具发狭西肃州卫永远充军
　　○湖广保靖宣慰使司宣慰使彭仕珑遣土官舍人彭清等永顺宣慰使司宣慰使彭世麟遣舍人彭程等施南宣抚司宣抚单泰遣把事田志英等来朝贡马疋赐彩叚钞锭有差
　大明孝宗敬皇帝实录卷之十二
　　弘治元年三月乙丑朔命吏兵二部各＜锍-釒＞两京五府六部都察院等衙门堂上官及在外镇守巡抚三司知府并分守守备官俱大书职名注其年籍历任略节黏于文华殿壁以便观览自是以后二部每季各具揭帖以进有升迁或事故去任者则揭去旧名以新除者补之
　　○巡抚江西都察院右副都御史李昂巡按监察御史王嵩奉例考察请黜老疾罢软等官南康府知府王理等十八员吏部覆奏从之
　　○丙寅以雨不止命视学移初九日
　　○戊辰太子太保吏部尚书王恕言近陈愚见谓  皇上视大学释奠先师孔子当奠币用乐爵当三献分献官当陪拜伏奉  圣旨分献官拜礼准行其余仍旧臣窃又以为我朝  列圣即位之后所行之礼有一行而不再举者惟耕耤田及幸太学二事然耕耤田有奠币三献斋戒省牲之礼何独于幸学释奠而乃不然乎昔  太宗文皇帝将幸大学命礼部详议礼仪尚书郑赐言宋制谒孔子服鞾袍再拜  太宗曰见先师礼不可简必服皮弁行四拜礼其事载诸五伦书人以为  太宗尊师重道之意超越前古今陛下释奠先师而礼比先农则载诸史册传之万世岂不为盛事哉命复下礼部会议于是礼部及詹事府国子监翰林院春坊等官言礼记曰凡学春官释奠于其先师注云释奠者但奠置所祭之物而已无食酬酢等事以其主于行礼非报功也又云凡始立学者必释奠于先圣先师及行事必以币注云诸侯初受封立学行释奠之事必奠币为礼也又云凡释奠者必有合也有国故则否注云凡行释奠之礼必有合乐之事若国有凶丧则否又云太学始教皮弁祭菜示敬道也注云学者入学之初有司衣皮弁之服祭先师以苹藻之菜示以尊敬道艺也盖古者见师之礼以菜为贽故始入学者必释菜以礼其先师而学官四时之祭乃皆释奠释奠释菜皆祭之略者也故以行礼而行释奠则无币差厚于释菜之意即今  天子视学所行是也以报功而行释奠则有币即今二丁所行是也三代之礼无所于考汉祭孔子未行释奠唐制天子北面跪祭周广顺二年车驾幸曲阜始拜奠祠前宋大中祥符元年幸曲阜谒文宣王庙始鞾袍再拜至我朝  太宗皇帝视学躬行一奠四拜之礼尊师重道蔑以加矣  列圣相承率循无改至成化元年始加牲用乐虽极尊崇之礼然既非释奠之正又非释奠之全卒致纷纷实由于此此则所谓有其举之莫之敢废者矣今恕言奠帛三献之礼必须读祝饮福受胙始为全备原无旧典固难以擅行其欲比依先农之祀又系大明集礼所载洪武旧制亦难以擅改宜但于视学之前致斋一日至期加币一叚乐设而不作余仍其旧庶几其可  上曰尊先师以当礼既成化初年有所举惟孔子前加币用太牢改分献为分奠其余仪物俱从永乐年例行
　　○己巳升礼科都给事中李孟旸福建布政司右参议叶萱狭西左参议刘宪广平府知府王衡保定府知府沈纯宁国府知府黎福俱为布政司左参政户部郎中方守金华府知府陈道河南右参议舒清四川左参议王宗彝保宁府知府陆镛俱右参政孟旸湖广萱本司宪广东衡浙江纯山东福守俱云南道江西清四川宗彝镛俱河南○福建按察司副使刘乔丁忧服阕复除原职
　　○升江西按察司佥事钱山湖广佥事张晓四川佥事潘章山东佥事许晟监察御史徐瑁俱为按察司副使山本司晓四川晟云南瑁广西璋狭西仍提调学校
　　○册封占城国正副使礼科都给事中李孟旸行人司行人叶应还自广东
　　○庚午初外夷贡玉给直俱有例至是西番撒马儿罕等处使臣阿剌倒剌癿等所贡玉内验有把咱石者有夹石者内府承运库奏欲却还之礼部议谓外夷效顺中国远来入贡今已贡而复却恐非怀远之道宜量给赏赐以慰其意  上从之仍令通事者谕俾谨其后
　　○先是山西夏县生员周庆当郊祀  驾出时犯跸奏其本县知县陈润及按察司佥事王璇不法事刑部及锦衣卫俱请差官勘问已得旨至是刑科左给事中陈璚及监察御史徐节等交劾刑部侍郎程宗彭韶锦衣卫指挥叶广谓庆所奏例应立案不行而宗等辄拟差官反长刁猾之风请治宗等罪停差勘问官止行巡抚等官鞫之  上从之而宥宗等
　　○升南京礼部员外郎罗璟为福建按察司副使山西霍州知州焦芳为四川按察司副使俱提调学校璟原任司经局洗马前以特旨调任芳翰林院侍讲学士前以缉访诖误降除吏部至是奉诏书所谓才识超卓举用也
　　○礼科都给事中李孟旸言五事一两广边徼重地军政废弛行伍缺乏而广州特甚然亦不独广州天下皆然各卫所军士差役百出将领不知抚恤往往变名易姓逃避他所镇守太监总兵都御史又各拣选听候跟随官军多至千余名彼此不得禁治临阵对敌此辈常后论功行赏乃独居先甚者各植私党转祸为福以致边务不协都御史为纠劾之官战伐或非所长若失机等事与总兵等官概治以罪恐有惧罪隐匿贼情之弊乞行各镇巡等官常饬兵备毋致怠玩各清军御史某年清解某处军人若干备行彼处清军御史一一查究卫所卖放者治以重罪仍行各镇除副参游击奇兵游兵外余悉听总镇等官操练调度都御史止许提督操练禁革奸弊将官有失机等事悉许纠举一琼州在大海之南旧设有兵备副使后竟革去但此地密迩交阯占城暹罗诸夷恐海谷隐匿逋逃为盗乞仍设兵备以专责任一江西赣州等处盗肆攻劫曾命抚捕而根株未拔此地与闽广湖楚接壤盗贼啸聚多各处逋逃又韶州荒田江西福建一带窘民多托此处老户垦田为业其本处老户又回而告争田土或者田土既被夺于老户往往贼杀报怨乞行勘报果在彼安业者别设县治容其编籍若愿附籍于旁近州县者亦听其便原垦田土量其科税原系军籍者查报区处一江西大藩如新淦广昌等县盗屡劫掠其咎在于城垣未立防御无策乞行抚巡等官相视郡县无城垣者量时修筑一  祖宗以来在京文武诸司奏＜锍-釒＞每日所得批答旨意既各于内府各科抄出施行又递相传写谓之通报故  王言常宣布于天下近以张璲泄漏之故禁不许传写旨意致大小政令他司若冈闻知乞仍容传写命所司议处以闻
　　○壬申以纂修  实录赐监修总裁纂修等官太傅兼太子太师英国公张懋少傅兼太子太师吏部尚书谨身殿大学士刘吉等宴于礼部命襄城侯李瑾尚书王恕周洪谟待宴
　　○升广东市舶提举司提举陈祥为江西按察司佥事
　　○云南按察司佥事马中锡丁忧服阕复除狭西按察司
　　○工部议复兵部尚书马文升所陈修造运船事谓宜每只于抽分银内添五两通前为五十两每船军士该出数宜如文升所拟于各卫空间余丁出办银二十两不敷之数仍令本船军士辏补庶军民两不相病从之
　　○夜广西融县雨雹坏城楼垣及军民屋舍男女伤死者四人○癸酉  上视学行释奠礼御彝伦堂授经于讲官祭酒司业赐之坐讲祭酒费訚讲商书说命惟天聪明一节司业刘震讲周易乾卦大人者与天地合德一节讲毕  上宣谕师生曰六经载圣人之道讲明体行务臻实效尔师生其勉之余悉如仪
　　○升刑部郎中潘祺贵州普安州判官王徽俱为布政司左参议刑部郎中梁方南京户部郎中李＜氵靓＞为右参议大名府推官张锐东莞县知县汪舜民为按察司佥事祺四川徽狭西方福建＜氵靓＞河南锐湖广舜民江西徽原任南京给事中锐舜民俱监察御史从吏部奉诏例举也
　　○甲戌国子监祭酒费訚率学官监生上表谢恩  上御奉天殿受之赐祭酒司业各织金纻彩衣一袭罗衣一袭袭封衍圣公孔弘泰纻丝衣一袭犀带一条五经博士颜公鋐纻丝衣一袭带一条纱帽一顶孔颜孟三氏族人及国子监学官各纻丝衣一套监生人等钞锭有差
　　○是日赐衍圣公孔弘泰及三代子孙十一人并祭酒费訚司业刘震宴于礼部命尚书周洪谟待宴
　　○乙亥国子监祭酒费訚率学官监生谢恩  上赐之敕曰朕惟自古帝王本纲常以致治必以学校为首务焉学校所以明人伦也孔子述经垂教莫先乎此我  祖宗奄有寰宇建学育才文教诞敷治化旁洽肆朕继统之初聿遵成宪择日视学祗谒先师孔子退即彝伦堂听讲经书因以劝励师生夫治本于道道载于经所当讲明而体行者舍纲常何以哉朕躬行图治惟古帝王是期尔师生其亦以古之贤才自励于经必究其精微之奥于纲常伦理必尽其允蹈之功蕴之为德行措之为事业大足以尊主庇民次足以修政立事罔俾济济之咏专美有周则我明治化将与唐虞于变时雍匹休矣钦哉故谕
　　○虏因冰合渡河寇兰州安会等处都指挥廖斌等击败之斩首三十七级获马四十余匹追还被虏人畜虏奔北有溺死者捷闻命下所司知之
　　○丙子初开经筵是日早朝毕  上御文华殿太傅兼太子太师英国公张懋暨六部都察院通政司大理寺正官国子监祭酒俱盛服侍班少傅兼太子太师吏部尚书谨身殿大学士刘吉讲太学经首一节礼部右侍郎兼翰林院学士刘健讲尚书尧典首一节悉如仪讲毕赐宴于左顺门并赐知经筵同知经筵侍班大臣及进讲展书书讲章执事等官白金宝钞彩叚表里有差自是每月三旬遇二日輙开讲
　　○国子监祭酒费訚复率学官监生谢恩
　　○丁丑始命儒臣日讲是日早朝毕  上御文华殿大学士刘吉等率詹事府少詹事兼翰林院侍讲学士程敏政等讲读经书敏政与太常寺少卿兼侍读陆釴周经左春坊左庶子兼侍读谢迁轮日进讲吉与大学士徐溥学士刘健侍班日为常
　　○迁湖广江州王府于宝庆府府第初建于武冈州城隘地瘠至是王音垫奏请迁宝庆工部覆奏从之
