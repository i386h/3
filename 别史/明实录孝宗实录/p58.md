<!-- { "loadSidebar": true } -->
　　○庚戌户部上会议事宜一大同平虏卫团种军士原给近城及沿边地各五十亩岁徵其粮三石至成化末年以地方有警沿边地不许耕种而徵粮如故乞免其半一拟将大同城冬操土兵选择精壮者存留操备老疾者退回州县今后土兵事故者请照  英宗圣旨免其勾补仍照例将士兵见在马匹给与官军骑操一大同军士以边城守御为急若一概屯种恐误边事今拟免令屯田仍旧支粮为便一拟裁革大同浑源州蔡家峪巡检司及蔚州平顶巡检司一拟裁革大同前等十四卫知事各一员一令山西角□羊盐岁办正课之外复采盐堆积在场未经支放者支二年之数补给各卫所官军俸粮一改太原府静乐县莎婆岭巡检司为阳曲县天门关巡检司一拟减直隶太平府弘治元年二年原坐派上供物料十之三一拟添设直隶宁国府通判一员宣城太平二县各县丞一员俱管粮兼管水利一拟裁革狭西延安府安定县管粮县丞一员一拟甘州添设兵备副使一员一拟令蓟州等处边军月粮该支银者每石暂折支银三钱五分不为例一云南向化蛮夷有名无姓及同名者甚多每遇所司追捕盗贼或拘提罪犯及土官争袭官职类多奸毙拟将各夷赐姓以凭稽考不愿者听一拟令天下行勘灾伤卫所州县承委官员务亲验有无及分数多寡不许概云灾伤致有滥免滥徵之毙一湖广地广民隋田间水道素不修治拟令按察司管屯副使兼管水利修治陂塘沟渠仍相地引水以通灌溉一量免湖广被灾之处岁办岁派物料一云南犯罪官员罚米免问  上曰云南官员犯轻罪者许罚俸罚米其余俱准议
　　○辛亥命户科左给事中孙圭监察御史滕祐往广西平乐府贺县访察  孝穆皇太后宗支的派并纪贵纪旺等事虚实以闻仍给敕与之
　　○壬子升大理寺左少卿强珍为都察院右佥都御史巡抚宣府
　　○癸丑赐石城王府连江县主并仪宾表瓒西河王府彭水郡君并仪宾金禹谟诰命冠服如制
　　○先是土官承袭多以嫡庶异姓者相乱故必先委官核实而夷人黠诈委者或徇私受贿坐是有连年争杀者至是巡抚云南都御史等官王诏等＜锍-釒＞陈其弊且请土官衙门先报应袭之人但五岁十岁以上者及其土官存日令本地守臣躬自审核其实者书之册如遇土官事故其应袭者年十五以上不必再勘即奏请袭职如年未及者亦暂令协同流官管事至年及奏请若土官别无承袭之人然后另为勘处取自  上裁兵部覆奏从之
　　○翰林院编修张天瑞丁忧服阕复除原职○甲寅调山西行都司都指挥佥事王鼎于狭西都司以鼎女乐昌王妃故也
　　○赐辽府镇国将军恩鍪第三子名曰宠涓恩鍝嫡子曰宠洛奉国将军恩镑嫡第四子曰宠激晋府阳曲王镇国将军钟金□冤第三子曰奇瀳交城王镇国将军奇滽嫡长子曰表木□□西河王辅国将军奇洋第三子曰表栏
　　大明孝宗敬皇帝实录卷之三十一
　大明孝宗敬皇帝实录卷之三十二
　　弘治二年十一月乙卯朔钦天监进弘治三年大统历  上御奉天殿受之给赐文武百官颁行天下
　　○礼部奏冬至节例赐百官宴  上命免宴赐以节钱钞
　　○狭西外夷苽咂等族番人容中锅等答矛等族番人初王癿等失占等族番人你卜秀等来朝贡盔甲马匹赐宴并彩叚钞锭有差
　　○命铨注羽林前卫带俸都指挥同知顾刚金吾右卫带俸都指挥佥事麻林金吾左卫带俸都指挥佥事贾彪于广西都司刚管军政林彪俱佥书
　　○命镇远侯顾溥挂平蛮将军印充总兵官镇守湖广
　　○给事中胡金监察御史刘翔按宣府边储得粮草浥烂之数劾巡抚右副都御史张锦左佥都御史李介及管粮郎中赵润郑炯等罪时锦以丁忧去任炯升布政司参政润亦以他事下锦衣卫狱  上命罚介俸两月记锦罪候起复以闻润革职为民炯降一级为广东廉州府知府
　　○丙辰以水灾免直隶隆庆州秋粮三千二百石草四千一百来有奇
　　○丁巳巡抚四川都御史丘鼐及巡按御史俞俊奉例考察请黜老疾等官蜀府纪善张猛等九员吏部覆奏从之
　　○以顺天所属州县水灾命支京通二仓粟米各二万石蓟州仓一万石并发户部原折粮银五万两与本府预备仓粮相兼放支以济饥民仍许军民人等得输粟若银受散官冠带如例
　　○戊午以水灾免直隶镇江府夏税麦二万九千七百八石有奇
　　○命户部发京仓米七万石通仓米三万石自明年二月至四月减价粜之以平京师米价粟石银四钱五分粳石五钱其保定等府预备仓粮减价发粜临时具数以闻从户部奏也
　　○己未恭让章皇后忌辰遣内官祭陵寝
　　○赐晋府辅国将军奇滓奇泱奇溠诰命冠服如制
　　○庚申代惠王将葬其庶长子聪氵□禾请送王至坟所葬毕而回从之
　　○命铨注金吾右卫带俸都指挥使李清都指挥佥事支林羽林前卫带俸都指挥佥事贺能于甘肃行都司金吾右卫带俸都指挥佥事季荣于宁夏行都司俱领军
　　○辛酉户部员外郎陈瑗上救荒事宜一畿内各府所产鱼虾浦苇芦柴之类请听民采捕不得禁阻一请查各处贫民等第以次放粮赈给一军民有佃种牧马草场地土者其种请照各地方勘实民田灾伤分数例免徵一民有流移他所者所在官司照口给粮抚谕复业时加存恤暂免一二年科差户部覆奏从之
　　○命故金吾右卫带俸都指挥佥事孟英之子銮袭原职指挥使
　　○升彭城卫指挥使林英为广东都司署都指挥佥事总督备倭
　　○甲子授翰林院庶吉士程秸蒋冕黄穆传圭华峦吴俨罗玘俱为本院编修李逊学石圭毛纪俱为检讨
　　○实授南京都察院理刑进士朱德为南京湖广道监察御史
　　○乙丑录狭西剿除回贼功镇守太监殴贤巡抚都御史萧祯总兵官都督佥事周玺及官军人等俱给赏有差
　　○丁卯户部尚书李敏等言近差科道官往广西体访孝穆皇太后的派宗夫诚足以慰  圣母在天之灵而隆  皇上孝思于无穷也臣惟科道官员体访固不敢不尽其心但恐前日保勘起送纪贵之人畏罪怀刑先事弥缝则是非颠倒真派终不可得乞如唐德宗访求沈太后故事宁受百欺惟求一是凡先保勘起送人等一切不加追究仍请敕总镇都御史等官榜谕贺县乡村镇市人等有能灼知  孝穆皇太后宗支源流者从实具报庶几的派可得而可以少释  皇上风木之怀矣  上乃敕总督两广军务兼理巡抚都御史秦纮曰朕奉  祖宗丕图君临天下夙夜惓惓所不敢忘者  圣母孝穆皇太后劬劳罔极之恩无能为报去岁尝命内外官员于广西贺县寻访  母后宗亲加之恩典用以上慰  圣母在天之灵下以少纾朕风木之怆不料访察非真以致今岁广东连山县民李福自陈的派而纪贵纪旺以獞人冒认事下该部覆奏令廷臣会审情辞俱有可疑朕诚不能为怀特差科道官再加体访乃闻有惧罪密遣奸细去彼打点弥缝买属里老亲邻人等欲令颠倒是非混乱真假者果若此则的派何由可得彼小人情毙安能逭其罪哉兹事至重朕以卿风宪大臣素秉公直特专委托敕至卿即差的当土人于连山贺县及湖广江华县崇化乡等处密切体访仍出榜于三处地方晓谕乡村镇市土獞人等有能灼知  圣母孝穆皇太后宗姓源流明白真正者许从实开报审究来历果有根据即为奏闻重加升赏体访之际如有似前扶同欺罔夤缘回护以真为假以假为真者必重罪之其有奸细之人即角□羊京处治使小人之计不行斯为允当夫孝有不及而推本敦亲以尽区区之心者此朕之不得已也卿其体斯至意毋怠毋忽庶无负于委托钦哉故敕
　　○戊辰升兵部右侍郎吕雯为本部左侍郎顺天府府尹张海为兵部右侍郎巡抚甘肃都察院右副都御史罗明为工部右侍郎
　　○授翰林院庶吉士屈伸袁达李汉唐希介俱为给事中伸户科达礼科汉刑科希介工科蔡杲刘丙任仪阎价潘楷俱为监察御史杲江西道丙福建道仪贵州道价浙江道楷狭西道倪阜等六员俱为主事
　　○夜月晕连环贯左右珥接北斗色仓白良久方散
　　○己巳辰刻日生左右珥色赤黄○庚午命改巡抚宣府都察院右副都御史王继巡抚甘肃
　　○升直隶徽州府知府佀钟为大理寺左少卿刑科都给事中陈璚为右寺丞
　　○辛未命铨注金吾左卫带俸署都指挥同知康渊都指挥佥事吴昇于大宁都司俱佥书管事
　　○户部员外郎陈瑗言顺天府所属州县近罹水灾民实贫困凡官马之寄餋于民者多致倒死请即俸给各营骑操而以各营朋买马价付太仆寺官库以俟支用兵部覆奏从之
　　○壬申旧例撒马儿罕入贡俱由甘肃验送至是阿黑麻王遣使从满剌加国取路进狮子鹦鹉等物至广州两广总镇等官以闻  上曰珍禽奇兽朕不受献况番使奸诈又不由正路以来其即遣官阻回广东镇巡官违例起送宜坐罪姑从宽宥礼部仍移文谕之礼部覆议夷使虽违例进贡然不可绝之已甚宜薄给赏赐并量回赐阿黑麻彩叚表里等物以答其意使知朝廷怀远之仁从之
　　○癸酉四川威茂二州同日地震有声
　　○甲戌冬至节遣驸马都尉周景蔡震分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府庆贺内外官彩叚钞锭并天下诸司人员钞锭有差
　　○乙亥文武群臣朝亲王于奉天门东廊
　　○戊寅升云南道监察御史王弁狭西按察司佥事余金刑部郎中吴钦河南佥事吴伯通俱为按察司副使弁金狭西钦湖广伯通浙江提调学校
　　○旧例京营官军马自四月下场牧放十月回京赴操牧放时草料俱不给赴操时给草束两月每月价银二钱至是保国公朱永等以灾伤草贵价少请加银一钱从之
　　○兵部奏龙门所杀贼获功官军例应给赏其督军左监丞陶亮有功在前误事在后乞裁处得旨陶亮准以功赎罪其余如例赏之
　　○顺天府蓟州地震○己卯以淮凤等处岁荒募人纳米赈济给冠带散官如成化十六年例从总督漕运都御史李昂奏也
　　○赐国子监云南贵州四川军民生冬衣如例
　　○庚辰赐韩府西德王偕瀞庶第四子名曰旭校镇国将军徵鈱第五子曰偕混楚府崇阳王均镦庶第四子曰荣泰辽府镇国将军恩金□敕嫡长子曰宠得奉国中尉恩鍮嫡子曰宠潡
　　○命左府带俸保定侯梁任于五军右液坐营管操
　　○录江西安远县剿杀流贼功官军民人等给赏有差镇守太监邓原巡抚都御史李昂及巡按御史王嵩等给赏如例
　　○巡按监察御史陈＜宀十见＞等奉旨议迁汴城以避河患上＜锍-釒＞言黄河之水自古为患所以防御之者亦惟修筑堤岸耳今幸下流冲决分为数派徐图修塞岂无善策固不必多穿漕渠分杀水势亦不宜輙议迁城摇动人心况当饥馑之余公私匮乏百尔财力于何仰给  上令所司知之迁城之议遂不果行
　　○壬午升湖广布政司右布政使唐珣为顺天府府尹
　　○是日昏刻金星犯土星
　　○  天地坛斋宫祭服库火掌太常寺事礼部左侍郎丁永中请罪宥之
　　孝宗敬皇帝实录卷之三十二
