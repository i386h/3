<!-- { "loadSidebar": true } -->
　　○礼科给事中张九功言国之大事在祀与戎祀典正则人心正今  圣明御极修明祀典然而朝廷常祭之外尚有释迦牟尼文佛三清三境九天应元雷声普化天尊之祭又有金玉关真君元君神父神母之祭诸宫观中又有水官星君诸天诸帝之祭兆所以示法于天下也乞敕礼部稽之祀典尽为厘正及一切左道感人之事通为禁止上是其言命礼部会官考详何神立于何代何神有功于国何神泽及生民今何神应祀与否明白具奏于是尚书周洪谟等会议谓我  太祖高皇帝稽古定制凡前代所加岳镇海渎封号郡县城隍神号尽行革正其忠臣烈士亦止以当时封号称之凡异端乱正之术一切有禁所以正风俗晓人心者至矣伏望  皇上以  祖宗为法敬事天地孝事  宗庙严事山川百神此外凡有斋醮祷祀之类通行罢免不惟绝异端之奸亦可省无益之费仍敕中外凡宫观祠庙非有功德于民不合祀典者俱令革去间有累朝崇建难于輙废者亦宜厘正名号减杀礼仪庶尽以礼事神之心谨按世俗所谓释迦牟尼文佛三清三境天尊者盖西方有国曰中天竺乃释迦所生之地汉明帝时其法始入中国后之宗其教者遂以释迦之本性为法身德业为报身并其真身而为三其实本一人耳唐儒韩愈有曰三代之时百姓安乐寿考中国未有佛也自有佛法以来乱忘相继宋齐梁陈以下渐谨年代尤促梁武帝舍身施佛饿死台城由此观之佛不足事明矣至于道家以老子为师宋儒朱熹有曰玉清元始天尊既非老子之法身上清太上道君又非老子之报身设有二像又非与老子为一而老子又自为上清太上老君盖仿释氏之失而又失之者也况老聃亦人鬼耳岂可僣居昊天上帝之上哉如宋徽宗躬亲祠醮倾心崇奉卒之陷身虏庭覆亡宗社可为明佛老之徒妄相称述惑世诬民莫之能废不合祀典莫此为甚伏望自今以始凡遇  万寿千秋等节不令修建吉祥斋醮或遇丧礼不令修建荐扬斋醮俱不先期遣官祭告释迦牟尼文佛于大兴隆寺及三清三境天尊于朝天宫则祀典正矣所谓北极中天星主紫微大帝者盖北极五星在紫微垣中其北第五星名曰天枢是为天文之正中又曰紫微大帝之座乃朝廷宫殿之象正统初建紫微殿于大德观东设大帝之像每节令亦遣官祭告夫幽禜祭星古礼也祖宗以来每岁南郊已有星辰坛合祭之礼今乃像之如人称之为帝以极星之正祠于异端之宫稽之祀典诚无所据其祭告乞罢免所谓九天应元雷声普化天尊者凡阴气凝聚阳气在内不得出则奋击而为雷霆今道家妄以为玉霄一府总司五雷雷部诸神皆其所主而又以六月二十四日为天尊示现之日故朝廷岁以是日遣官诣显灵宫致祭夫风云雷雨每岁南郊已有合祭之礼而山川坛复有秋报之祭况自二月发声之后无非雷霆震奋之日今乃以六月二十四日为示现日于义何取设像名称礼亦何所据哉其祭告亦乞罢免又有所谓祖师三天扶教辅玄大法师真君者传记云汉张道陵光武时人善以符治病至桓帝永寿元年百二十岁而没人传白日上升唐天宝宋熙宁大观间累号正一靖应真君子孙亦有封号国朝仍袭正一嗣教大真人之封秩视二品然宋邵伯温闻见录云汉建安二十年曹操破张鲁定汉中鲁祖陵父衡以符法相授受自号师君其众曰鬼卒曰祭酒大抵与黄巾相类朝廷不能讨就拜鲁汉宁太守镇夷中盖陵本非异人而道家祖陵为天师者特因天宝之穪而云尔今岁以正月十五日为陵生辰遣官诣显灵宫祭告夫生辰自宜使其子孙祭于家而乃遣官祭告尤非祀典亦乞罢免所谓大小青龙神者记云昔有僧名卢自江南来寓居今京师西山一日有二童子来拜于前卢纳之供奉无怠时久旱不雨二童子白于卢请限雨期即委身龙潭须更化二龙遂得雨后赐卢曰感应禅师建寺设像又别设二青龙祠于龙潭之上宣德中敕建大圆通寺加二青龙以封号今春秋祭之天妖由人兴久自衰息况今连年亢旱祈祷二龙杳无应验则怪诞不足崇奉明矣又有所谓梓潼帝君者记云神姓张讳亚子其先越嶲人因报母仇徙居梓潼之七曲山仕晋战没人为立庙唐玄宗僖宗宋咸十中屡封至英显王道家为上帝命梓潼掌文昌府事及人间禄籍故元加号为帝君而天下学校亦有立祠祀之者景泰中因京师旧庙辟而新之岁以二月三日为帝君生辰遣官致祭夫梓潼神显灵于蜀则庙食其地于礼为宜祠之京师何也况文昌六星为天之六府殊与梓潼无干今乃合而为一是诚附会不经乞并与大小青龙神之祭俱敕罢免其梓潼祠在天下学校者俱令拆毁庶足以解人心之惑又道家有所谓北极佑圣真君者盖真武乃北方玄武七宿后人乃以玄武为真圣而作龟蛇于下宋真宗避讳改玄武为真武靖康初加号曰佑圣助顺灵应真君及考图志乃云真武为净乐王太子得道术修炼武当山功成飞昇奉上帝命往镇北方被发跣足建皂纛玄旗摄玄武位此则道家附会诞妄之说再考国朝御制碑谓  太祖平定天下兵戈所向阴为多尝建庙南京载在祀典及  太宗入靖内难以神有显相功又于京城艮隅并武当山重建庙宇两京岁时刻望各遣官致祭而武当山又专官督视祀事至我  宪宗尝范金为神像屡遣内官安奉于武当山盖亦承  列圣崇奉之意以祈神休耳而内官乃援引左道邓常恩辈荧惑  圣听虐害生民奏请重修京城庙宇改号灵明显佑宫日进邪术遂使香火之地几为奸盗之区今常恩辈已伏其罪而其所遗蠹国害民之事尚未止息如频年赍送神像及多给武当道士衣布滥费香蜡之类是也请止照洪武间例每年以三月三日九月九日用素羞遣太常寺官致祭其余祭祀悉皆停免继后神像再不赍送凡府县应给办衣布并香蜡诸物之劳民者俱量为裁省庶几国用少节而于累朝崇报之礼亦未尝废也所谓崇恩真君隆恩真君者道家相传以崇恩真君姓萨名坚西蜀人宋徽宗时尝从王侍宸林灵素辈学法有验而隆恩真君则玉枢火府天将王灵官也又尝从萨真君传符法永乐中以道士周思得能传灵官法乃于禁城之西建天将庙及祖师殿宣德中改庙为大德观封二真君成化初改观曰显灵宫每年换袍服三年一小焚十年一大焚复易以新珠玉锦绮所费不訾每节候岁时皆遣官致祭夫萨真君之法因王灵官而行王灵官之法因周思得而显而其法之所自又皆林灵素辈所附会况近年祈祷杳无应验今若以累朝创建之故难于废毁其祭告之礼宜令罢免四时袍更换宜令收贮勿毁此后不必再焚亦不必再制如此则妄费可少省而邪术可贬矣所谓金阙上帝玉阙上帝者志云福建闽县旧有洪恩灵济宫即祀今之金玉阙二真人者五代时吴徐温子曰知证封江王曰知谔封饶王尝提兵平福州福人德之图像以祀宋赐今额又考国朝御制碑谓  太宗尝弗豫药罔效祷神辄应因大新闽地庙宇令春秋致祭易衣给户洒扫又立庙祀于京师加封知证金阙真君知谔玉阙真君正统成化年累加号为上帝每朔望节令俱遣官祀及时荐新食四时致皮弁冠红金云龙朝服近又加平天冠明黄锦绮服其黄服五年一换焚红服十年一换焚夫神之世系年代事迹本非有甚异也而兄弟并称上帝本处既有春秋祀而京师复一年数祀袍服在京换焚费已不訾闽之袍服又数劳人赍送其僣号既宜革正而妄费亦宜节损请仍存闽之庙祀废京师之诸祀革其帝号与服色止称真君服旧服其衣服更换俱令本官收贮不必再焚每岁亦不得再制若在闽而敝者令府县量为修补不必赍送如此则于礼庶不为渎而报功之典亦未尝不存也所谓神父圣帝神母元君及金玉阙元君者即二徐之父母及其配也宋封父齐王为忠武真人母田为仁寿仙妃配皆为仙妃我朝永乐至成化间屡加封其父为圣帝母及二配皆为元君每岁时节令俱遣官祀而金玉阙元君又有诞辰之祭僣渎一至于此载考徐温乃伍代时吴国专权弑主之贼殊无功德可录但缘二徐为子有一时祷应之功故滥恩致此伏乞削去上帝元君之号一切滥祀俱宜罢免所谓东岳泰山之神者泰山为五岳之首庙在山东泰安州山之下唐宋元皆加号曰王或曰帝若祀人鬼然哉我  太祖正祀典止称东岳泰山之神有司春秋致祭有事则遣官祭告每岁南郊并二八月山川坛俱有合祭之礼盖以山川灵气有发生之功故也今朝阳门外有前元东岳旧庙国朝因而不废其后岁以三月二十八日及  万寿圣节遣官致祭夫既专祭于封内又合祭于郊坛则此庙之祭实为烦渎亦乞罢免所谓京师都城隍庙之神者盖建国者必设高城深隍以保其民人其制自黄帝始今天下府州县各有城隍庙在京师者谓之都城隍庙旧在顺天府西南俗以五月十一日为神诞辰故是日及节令皆遣官祀夫城隍之神非人鬼也安有所谓诞辰者况南郊秋祀亦宜罢免议既上  上曰卿等言是修建斋醮遣官祭告并东岳真武城隍庙灵济宫俱仍旧二徐真君并其父母妻宜革出帝号止仍旧封号原冠袍等物换回焚毁今后福建冠袍每六年一赍送余如所议行之
　　○辛亥命豊伯曹振提督操江
　　○命山西都司都指挥佥事王昇充参将分守代州兼提督三关升营州后屯卫指挥同知赵曰□永为署都指挥佥事充右参将分守燕河营等处留守中卫署指挥使白珍为署都指挥佥事充左参将分守松潘东路
　　○命狭西故都指挥佥事马麟之子祥袭甘州左卫指挥使
　　○癸丑命分守宁夏东路参将孙鉴协守西路江西都司署都指挥佥事冯泰守备南赣等处金山卫指挥使西宁守备福建汀漳等处金吾右卫指挥使张钦守备狭西固原宁钦仍以都指挥体统行事
　　○甲寅  上以天气炎热命两法司锦衣卫将见监问罪囚笞罪无干证者释之徒流以下减等发落重罪情可矜疑并枷号者具奏以闻于是免死充军者十四人免死决杖发回养亲者十人免枷号者四十三人
　　○鸿胪寺左少卿齐佑丁忧服阕复除原职
　　○巡按真隶监察御史胡谅奉例考察请黜老疾罢软等官广德州同知余禄等十五员吏部覆奏从之
　　○乙卯  仁祖淳皇后忌辰  上祭  奉先殿
　　○命隰川恭僖王次子镇国将军成镐暂管府事先是王薨以其弟仕圹暂管府事至是仕圹病夫人霍氏以请故有是命
　　○初辽东都司都指挥同知康显及指挥佥事郭通相继守备开原虏数犯边显守备时军死者十人虏者十六人通守备时军士死者一人虏者十余人镇守等官劾之下巡按御史逮问狱上法司拟显死通等四十人俱边远军命降显官三级通等二十四人各一级李春等十二人赎杖余宥之
　　○丙辰南京光禄寺卿秦崇丁忧服阕改南京太仆寺卿
　　○复福建都转运盐使司同知郝志义为福建按察司副使从兵部尚书余子俊请也
　　○丁巳升湖广按察司按察使杨继宗为都察院左佥都御史巡抚云南
　　○通政使司右通政毛纶丁忧服阕改南京右通政
　　○以  茂陵营建工完遣驸马都尉王增杨伟游泰长宁伯周彧瑞安伯王源分祭  长陵  献陵  景陵  裕陵  茂陵泰宁侯陈桓祭天寿山之寿
　　○赐督工太监黄顺李良并太傅兼太子太师保国公朱永工部左侍郎陈政及营造官军匠作人等银币羊酒钞锭有差
　　○命南京钦监监正田蓁复职蓁九年考满吏部言蓁年虽七十八岁而钦天监官例不致仕故有是命
