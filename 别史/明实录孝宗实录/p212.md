<!-- { "loadSidebar": true } -->
　　○福建邵武县知县高迁侵渔官库银五百余两他所得赂以千数巡按监察御史尝荐之或先期准其考绩邵武人通判汤珍心不平又以迁尝慢之奏发其事并诬及都御史洪钟副使韦斌佥事王寅等命给事中熊伟等往按奏拟迁监守自盗追赃发原籍为民珍诬奏十人以上革职冠带闲住下刑部议请如所拟  上以迁侵盗官钱索取贿赂数多难处以常例并其家属发广东海南卫充军
　　○夜北方流星大如盏色青白光烛地自文昌东北行至近浊
　　○癸丑升狭西汉中府知府欧钲为江西按察司副使专理九江安庆建阳等府卫整餙兵备
　　○监察御史周进隆姚寿谢恩午门外方鸣鞭进隆即上御道时侍东班御史董钥不紏举西班御史杨璋入奏之而误指寿命锦衣卫执钥寿送镇抚司鞫之既而镇抚司奏言其非请释寿而逮进隆及璋于是二人亦下狱皆赎杖还职
　　○乙卯总督漕运都察院右副都御史徐镛卒镛字用和湖广兴国州人成化进士授行人升监察御史巡通州仓念漕卒困于掊克酌定收纳常则奏行之遂为著令时浚大通河上＜锍-釒＞论其不便已而果然巡按福建会乡试有恃势以私干场屋者不容入试代还以灾异陈四事又以星变请免庆成宴调狭西镇原县知县值岁饥请于上官移民就食全活甚众祷旱罪己请罚止县令俄以修仓得窖钱数十万緍籍之以赒贫乏代流亡偿宿逋多复业者寻调临潼镇原民千百泣送之弘治元年升淮安府知府亦有善政转广西右参政河南右布政司擢右副都御史总理漕运兼巡抚凤阳等处镛在淮安时稔知纲运之弊于是以法绳下劾不职察邪慝军民稍息以积劳内损暴卒镛为人孝友居官勤厉所至有声卒时年五十六赐祭葬如例
　　○工部覆奏监察御史张纶言乞将畿内坐派物料量派各处及罢不急工作夫畿内之民固当爱惜但在外州县出办亦不为少已派者再难更改待后凡有派办另为斟酌处置况工作不息派办不止内府各该衙门年例成造虽有常规而数目渐加近年愈甚虽本部多方经画终是不敷乞行内外衙门凡有得已工程不许奏请兴造及年例合用木植颜料大要以分数为卒畿内府分比之在外量为从轻庶畿民得遂安餋之业  上曰畿内之地百姓尤宜优恤凡百物料准如议从轻坐派
　　○丙辰礼科都给事中涂旦等劾奏刑部尚书白昂大理寺左少卿刘瓛为邪佞之尤礼部尚书徐琼南京工部侍郎沉晖太常寺卿李温南京右通政徐说太常寺少卿沈瑜皆凡庸衰迈请罢黜以回天意监察御史燕忠等所劾略同  上命仍照旧供事既而南京给事中彭诚等亦劾吏部尚书屠滽及昂琼晖三人亦置不问
　　○户科给事中赵士贤言五事一乞经筵讲学之外于内阁儒臣及廷臣德望素著者时赐宣召以顾问凡章奏有关于国体切于事宜者必断自  宸衷见之行事一近来内承运库告乏凡有支用悉于太仓银两借给有妨边计乞昭俭德为天下先凡戚畹之赏赍宫中之宴赐异端之斋醮一切减省一四方水旱相仍京畿尤甚粮税未蠲乞敕户部将各处报灾章＜锍-釒＞一一行勘果灾重地方粮草马匹量与停免一两京科道劾奏大臣等官有被劾而肆然致辩者有累劾而恬然不恤者有初劾而即上章求退者其人品不同如此乞昭日月之明于累章求退者俯赐俞允累劾不去者许其自陈一近来大同等处修理边墙止修小边每致虏寇入境抢掠不便乞敕镇巡等官并修大边不许虚应故事命所司看详以闻
　　○西宁罕东卫羌口□□等族攻劫西宁隆奔等族掠去诰敕印及人畜器械等物甘肃守臣以闻兵部请行令兵备副使潘楷守备指挥使鲁铎各戴罪杀贼仍令罕东卫管事都督宣谕其下俾尽归所掠以息争解怨不听则随机进剿仍具奏处置从之
　　○广西陆川县二十四日地震有声如雷是日又震数次
　　○丁巳升南京山东道监察御史陈崇德为广西按察司副使
　　○升工部郎中马祥为山东都转运盐使司运副
　　明孝宗敬皇帝实录卷之一百五十三终
明孝宗敬皇帝实录卷之一百五十四
　　弘治十二年九月戊午朔虏入宁夏蒋鼎等堡杀掠人畜协守西路署都指挥佥事孙鉴及操备指挥同知盛聪等下巡按御史逮问拟充军  上以情轻律重命各降一级带俸差操
　　○工部覆奏刑科右给事中周旋所言＜锍-釒＞浚南旺湖事谓管河右通政张缙留心水利亦以得人若又差官不免掣肘宜令缙自行处置修浚为便从之
　　○是日晓刻金星犯左执法星
　　○己未升监察御史刘丙为福建按察司副使提调学校
　　○户部奏凡亲王薨所遗母妃子女宫眷给养赡米岁二百石郡王者一百石镇国辅国奉国将军者俱五十石镇国辅国奉国中尉者俱三十石各候子长袭封日停止郡王而下无子者养之终身其郡王及将军母妃夫人淑人有亡故及女已受封者各减十石中尉恭人宜人安人有亡故及女已受封者各减五石宫人亡者每一人减五石请著为令从之
　　○庚申升南京兵部右侍郎张敷华为都察院右都御史总督漕运兼巡抚凤阳等处
　　○升南京工部郎中郭祥鹏为四川布政司右参议
　　○命成安伯郭宁岁禄一千石内改折色一百石为本色以宁言旧止支本色三百石不足养赡故也
　　○  上既敕都御史顾佐往按三卫夷人所愬边臣诱杀事既而谓边机重大命兵部再集廷臣议之佥谓中国之御夷狄贵分曲直而重恩威常使直在我而曲在彼恩在先而威在后则夷狄宾服而中国安辽东功罪未明虏言诱杀可疑可信如守臣奏捷得实当录其功若诚诱杀则当明正典刑以谢三卫使释讎怨不然则彼常怀报复乘隙而动兵连祸结何时可息又恐远结北虏为之乡导拥众南侵此尤大可忧者顾佐之行不宜中止从之
　　○昏刻月犯房宿北第一星
　　○辛酉  孝恭章皇后忌辰  上祭  奉先殿遣驸马都尉蔡震祭  景陵
　　○广东海南卫一星大如月自东北起至中天渐大坠西南隐隐有声如雷
　　○壬戌中都留守司及山东等都司都指挥佥事林时等奏各都司所属并南北直隶卫所领班指挥千户多有畏惧京操临时夤缘规避转委带俸并千户所百户以下代领又隐占精兵别作差使以病故逋逃捏作见在或诡名虚报徒有其数各官为弊如此而顾令臣等以军马数少代受罪罚乞严立条禁以示劝惩以实营伍兵部覆奏请移文镇巡兵备官每春秋换班之时光历所属卫所严督军政并领班官阅实军马其卫所领班官于原选军政佐贰指挥及正佐千户四员分番领班操候临期都指挥等官于途中总会处所阅领赴操镇巡官具其官员军马之数以闻官军赴京迟十日之外皆按罪罚补其军政容隐该班官员匿减京操军马皆按罪原委官照在京按问领班都指挥例径按勿请军马耗弱者戴罪停俸责补失期不完者参奏按罪革见任带俸差操调边卫从之○掌锦衣卫事都指挥同知李珍卒珍河南洛阳县人司礼监太监荣之从子也以军功累升都指挥佥事成化中管镇抚司事弘治中进掌卫事升同知至是卒赐祭葬珍虽处贵盛然谦厚不扰亦为人所称云
　　○户科给事中丛兰言顷者吏部遵诏书将公错诖误降调官员＜锍-釒＞请升擢内亦有不蒙升擢者非所以示大信于天下乞令仍遵诏旨而行凡视朝之时御史鸣赞序班等官或纠仪或复命或赞礼逼近  天威易有差失乞免下狱以彰  陛下包容之量又顺天府所属州县人民差役浩繁其间有投充别役遗下赋税负累见在人户以致劳逸不均乞清查取回仍当民差五府各卫首领官今后每月面奏不许类以俱各办事为词务具本从实开报某官办事某官不办事以凭查考下所司知之
　　○应天府上元县老人周斌奏京城中人之家凡有死亡多无葬地不免火焚其鳏寡贫难者遂至委弃沟壑道路秽气上干致生灾变切恐天下皆有此患乞行各处有司买地官为封记扁曰义冢如有无地无依之人亡者令所在邻保相助置为衣棺葬于其内庶鳏寡贫难者不至死无所归工部覆奏谓先是监察御史王相言京城之外原有漏泽园被人占种乞差官筑立墙垣明揭门额该管衙门各委吏役人等看守本部已奉旨查理欲行南京工部并各布政司及直隶府州县旧有漏泽园者重增修饰无者即于本处城外选择空地创造或名漏泽园或名义冢葬埋无地无依之人使生有所托死有所归庶免致伤和气  上曰小民贫难孤鳏死无所归朕甚悯念所议是其亟行天下各该衙门一体举行不许虚应故事
　　○癸亥升南京监察御史郭珠为山西按察司佥事
　　○追封故郑世子见滋为郑王谥曰僖嗣郑王祐枔因乞出城诣坟所奉安所赐册宝于享堂内以彰恩典许之
　　○河南永城县有星自东北流而西光如火天鼓响如雷
　　○甲子升都察院右副都御史黎福为南京兵部右侍郎
　　○河南都司都指挥佥事丁杰以廷见失仪下锦衣卫狱既而释之
　　○乙丑增设直隶迁安县三屯营仓副使一员
　　○福建右布政使李韶以前任云南右参政颇知土俗事宜上＜锍-釒＞言四事一谓澜沧卫与北胜州同一城地域广远与四川建昌西番野番相通迩年西番土舍章輗高连等恃倚山险招服野番千余家为庄户遂致各番生拗动辄杀人而州官无兵不能禁制卫官且大废军政恬不加意又姚安府大罗卫宾川州地方有贼穴六七处军民受害甚切请添设兵备副使于澜沧城以姚安大罗宾川鹤庆丽江大理洱海景东府州卫所属之于野番则用抚流民法于贼巢则用立保甲法朝夕经理不出数年章輗高连之颈可系麾下野番贼巢之恶可弭大半矣一谓孟养思陆乃麓川叛贼余孽正统开讨平麓川时怜其幼驱寘江外盟誓不许过江厥后遗种滋蔓往年过江夺据孟密所管孟木贡章蛮莫诸村寨累抚不从臣料思陆之势可以胁抚亦可以切责可以征剿胁抚之策观其所行文书俱用汉字麓川残伤言犹股栗若胁以兵威抚用间谍则彼将慑服矣切责之策闻其求贡乞地其事若抗其辞则卑若降玺书遣官切责以伐其谋则亦可不战而屈其兵也又征剿之策思陆所居仍在江外孟矿其过江者五六千人悉是头目夷兵所恃枪弩无甲胄火器之利若调发大兵列阵江岸一面问思陆之罪一面征占寨之夷则可即伏矣方今各夷新集众心未定产业未成用此三策而仍于金腾干陇广积米谷于干崖广造战舰示以必征俟瘴消时月征进夫金腾云南之藩篱干崖陇川又金腾之藩篱去蛮莫孟木甚近思楪存时尚被其蚕食今思楪已死其势渐弱木邦与相交通缅甸道路险远干崖陇川之兵不强臣恐思陆之志不在孟密木邦而在干崖陇川也若曰两夷相攻中国之利姑置度外宽假数年则彼生聚教练当有将来之祸虽劳百万之师费亿万之财亦无及矣一谓广西府旧有土官知府后改建流官所属皆僰人罗罗此类野人难化而易制本府前有乾海后有平壤一带有水利可开屯田请于会城广南卫量拨二所赴彼守御屯田以制之一谓云南曲靖卫军多路僻平夷卫当贵州安冲军少事繁请以曲靖卫屯田附近平夷者调拨二所以属之兵部覆奏请设兵备副使一员驻澜沧城内统制姚安等处其余事宜移文镇巡官会议相机区处以间从之
　　○丙寅重阳节赐百官宴于午门
