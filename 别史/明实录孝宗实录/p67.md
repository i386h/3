<!-- { "loadSidebar": true } -->
　　○遣仪宾王宪告  景皇帝陵寝
　　○遣内官告  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司庆贺官员人等钞弊有差
　　○甲寅  仁孝文皇后忌辰  上祭  奉先殿遣驸马都尉杨伟祭  长陵
　　○乙卯复除山东按察司副使刘寅于狭西整饬肃州兵备丁忧以服阕也
　　○丁巳刑部尚书何乔新乞致仕不允○升兵部郎中周季麟为布政司左参政户部郎中陈睿南京户部郎中任榖俱为左参议四川射洪县知县郭镗监察御史包裕刑部员外郎袁庆祥南京刑部员外郎古其然俱为按察司佥事季麟浙江睿四川榖福建镗裕俱云南庆祥广东其然贵州镗以佥都御史降除至是有荐之者故得擢用
　　○升山西布政司左布政使刘忠为都察院右副都御史巡抚延绥
　　○命延绥副总兵陈云回京调甘肃副总兵都指挥同知朱瑾代之以兵部言云年衰老而瑾与总兵官周玉不协宜更调故也
　　○戊午初蜀府华阳王申鍷以罪革爵至是卒其母华阳康简王妃杨氏为其子宾证请袭王爵许之
　　○己未湖广按察司副使焦芳信言罪疑惟轻实虞廷忠厚之意罚当厥罪亦古今法制之宜但情状未明者不容不辩而畏刑误服者恶得无辞故孔子知公冶之非罪至今以为圣而于公辩孝妇之至冤百代以称贤伏念臣以庸愚之资遭逢盛世备员词林荷先帝恩命侍  陛下讲读于春宫罹奸党阴谋＜扌嶲＞家口窜之于远地抱衅炎荒茹毒瘴疠历孤踪畏道之勤冀万死一生之幸近承明诏之颁再辱宪臣之宠抚寸心而誓报天地难穷举平生而论功涓埃何有但沉郁之冤未至于尽雪而请乞之＜锍-釒＞未免于上尘昨于本年二月十九日将归养冤枉事由具本令男焦端奏闻荷蒙  圣慈怜臣亲老即以本官移就近地速戾招愆事颇同于宗元之窜逐借忠为孝恩实倍于苏子量移但奸人未投于豺虎而公论未白于缙绅今万安彭华虽为死骨而朋奸比恶幸脱显诛且郎中邹袭与臣既非同乡又非同年其事全不相干指挥张旺等与臣既非同官平生略不相识柰何以无名之帖子巧诋曲成加非法之严刑茹冤诬服居幽数日抱愤五年臣近赍表到京闻指挥张旺等俱已赦回在京复还原职伏望  圣慈怜臣冤屈乞敕府部台省及科道官会同内阁大臣并与臣同时侍讲官将臣前项奏词一同参辩要见臣与安华有无讐隙及与旺等有无主谋如有虚妄臣愿甘受刑戮以谢欺罔之罪若臣言得实乞将安华削夺其官明正其罪以为人臣朋奸合党欺君罔上构陷忠良之戒如此非特微臣之幸而朝廷大公至正之道劝善惩恶之法亦藉是以兼举也  上欲下廷臣辩明复职内阁大学士刘健力沮但命所司知之
　　○庚申代府潞城王仕堜薨王僖顺王之子母妃许氏宣德十年生正统十一年封镇国将军成化九年袭封潞城王至是薨年五十六讣闻辍朝一日赐祭葬如制谥曰安简
　　○命镇守狭西后军都督府都督佥事周玺挂征西将军印充总兵官镇守宁夏右军都督府右都督马仪挂镇朔将军印充总兵官镇守宣府
　　○朝鲜国王李娎遣陪臣议政府右参赞成俊等贺  万寿圣节赐宴并袭衣彩叚绢布有差
　　○辛酉  皇太后圣旦  上率亲王上寿文武官命妇朝贺
　　○赐百官宴于午门外
　　○赐各王府庆贺官员人等钞币有差
　　○癸亥赐沈府兴平郡君并仪宾李凤宁府富川郡君并仪宾彭彩代府桂平郡君并仪宾曹思诚诰命冠服如制
　　○以虫旱灾免贵州永宁卫弘治二年分屯粮二千三百四十石有奇
　　○甲子泰宁等卫都督撒因孛罗等差头目昂克土干等并指挥猛可等各进朝贡方物赐衣服彩叚等物有差
　　○命铨注都督同知冯昇都督佥事王勇王受于南京都督府守卫管事昇左府受后府勇中府
　　○遣刑部主事沈清王琮分往南北直隶审录重囚浙江等处令所在官司会审奏报
　　○乙丑中元郎遣驸马都尉周璟蔡震分祭  长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝　　○命左军都督府都督同知陈英镇守狭西
　　○治纪贵纪旺等诈冒皇亲罪有差初  孝穆皇太后尝自谓广西贺县人家姓纪氏亲族幼弗能知也  太监郭镛闻而识之  上在东宫时太监陆恺者本姓李自称为  孝穆皇太后亲兄镛心知其伪弗发恺尝托镇守两广太监顾恒访其叔李福边与兄以来恺姊壻韦父成知其家无人乃冒承之得官田数顷府县遂以戚畹目之而增设其所居里名曰迎恩纪贵者亦本李姓名父贵及弟祖旺谋于田主邓璋曰韦乃异姓犹可冒以致富我同姓顾不可乎璋遂与伪撰宗系图上之府县且讦父成之伪府县亦莫之辩也  上即位遣太监蔡用往访求无所得里老遂妄举父贵祖旺以对用欲取悦于  上弗复究实遂与都御史宋旻太监韦眷安远侯柳景御史唐相布政使侯英按察使林符都指挥纪瑛知府李庭芝通判俞玑共成之以二人至诏改父贵为纪贵祖旺为纪旺授官赐第并金帛庄田奴婢甚众父成歆艳其贵因从至京争辩  上命镛偕恺审验镛比用力为弥缝令父成驰驿归未几  上命镛往祭纪氏先莹且焚黄继命工部郎中顾余庆修治茔墓湖广监生蒋灏周绅知父贵等诈乃挟其佃户连山县獞人李友广偕来教之争诉以徼后福时听选知县廖宾广西平乐县人计右父贵为之奏辩会以友广为诈下户部发遣而尚书李敏亦言其可疑  上命司礼监内阁及多官会审竟莫能辩乃遣户科左给事中孙圭监察御史滕祐往廉之灏与绅恐圭等去得其情又令江西分宜县人高龙往连山诈称锦衣卫百户潜来侦察虚喝县人具友广贯址供状冒为  孝穆皇太后族俟科道官至但据此上之圭等至贺县微行遍询于人悉其伪也乃还劾用等罔欺下狱命多官鞫治法司议拟以闻得旨纪父贵祖旺诈冒  母后宗支滥受官职高龙诈称私行体察事务扇惑人民俱依律处决郭镛本知其伪党比蔡用欺罔不言亦当诛姑宥之黜为小大者南京新房闲住周绅蒋灏廖宾俱为民李友广摆站陆恺致起伪端法尤难宥但尝有奉侍  陵寝劳勤发  茂陵司香既而翰林院侍读曾彦都御史屠镛等请宥李父贵李祖旺高龙之死以为其情可矜  上从其言以父贵祖旺充福建镇海卫军高龙充辽东铁岭卫军
　　○丁卯赐代府奉国将军聪浙诰命冠服如制
　　○命浙江都司都指挥使王正为中都留守司正留守○戊辰  太宗文皇帝忌辰  上祭  奉先殿遣驸马都尉周璟祭  长陵
　　○命应天府月给故齐庶人贤火□赤之子能增见存人口食米柴炭俱如例其例外岁增绢布米亦仍旧给之
　　○赐晋府襄阴王奇瀴小学四书洪武正韵等书各一部从其父晋王请也
　　○命大同等处开中两淮引盐召□纳米豆以实边储大同开成化二十二年及二十三年存积常股盐共二十六万五千三百六十引宣府十六万引辽东三十四万引
　　○旌表孝子二人节妇六人张文佐河南西平县人举进士父殁以礼殡葬庐于墓侧李扩河南唐县儒学生父卒结庐墓所手植树成林俱旌其门曰孝行李氏直隶上海县民沈璠妻楼氏直隶无锡县民华伯谆妻吴氏无锡县民姚廷瑞妻罗氏直隶永宁县监生陈荣妻干氏广东广州右卫指挥使王俊妻王氏浙江杭州右卫副千户华荣妻夫亡皆能孝养舅姑抚育幼稚守节无玷俱旌其门曰贞节
　　○己巳先是赵府汤阴王见准奏彰德府通判雷翀安阳县知县赵鉴不职请黜之吏部覆奏以为大明律所载凡诬告人及奏事不实者皆坐罪今据王所奏若实则翀等之罪难免不实则律应反坐请下所司移文本府教授启王今后毋为左右所惑妄入人罪庶事体不至紊乱从之
　　○刑科左给事中赵纮等劾奏都察院右都御史屠滽左佥都御史李介及工部郎中顾余庆之罪以为当李友广告认皇亲时李父贵等诈情已见滽时总督两广乃党比郭镛不以闻奏及韦父盈告争祖坟时李父贵等形迹败露矣余庆时承命修坟乃不奏行处置后多官会鞫时滽既引嫌自避介正当明白其事顾乃为滽及余庆容隐亦不肯显白蒋灏等造谋主使之情俱乞逮至法司明正其罪得旨此事会问已明不必复究
　　○南京吏部右侍郎王克复言臣历官三十余年年已六十八浮沉废事诚有如言官所劾者虽蒙  圣明有存留办事之旨然臣心岂能自安惟退归田里庶可杜门待尽  上以其词情颇切许令致仕
　　○詹事府掌府事礼部尚书丘浚再陈疾乞致仕  上曰卿修实录未完未可求去既称老疾可朔望朝参专职史事其奏于所司
　　○命广东都司都指挥同知欧□充右参将分守广西柳庆贵州都指挥佥事刘英守备都匀清平地方
　　○庚午升大理寺右寺丞杨澄为本寺左少卿
　　○命宽河卫带俸都指挥佥事李宽之子通代原职指挥使
　　○升南京大理寺左寺副黄中昭为江西按察司佥事提调学校仲昭原任翰林编修以言事调南京养病家居至是有荐之者故得起用
　　○命分守马兰峪左参将署都指挥佥事张怀充左副总兵协守甘肃地方
　　○南京见木星昼见于己位色赤黄
　　○辛未礼部言狭西行都司起送撒马儿罕等处贡使数多在边则亏耗军储沿途则骚扰驿递暨到京则会同馆无安歇之所光禄寺患供应之难恐因循日久滥冒愈甚请令巡按监察御史查究守边抚夷官及起送者之罪仍敕甘肃镇巡等官今后夷人进贡须审实放入若时月人数有违旧例者谕之使回从之著为例
　　○降致仕都察院右都御史宋旻为右副都御史仍致仕以总督两广时访求  孝穆皇太后宗支失实故也
　　○户部覆奏吏科给事中王质陈言事每年给各边军士月粮请以二分本色一分折银其言可行又请照有司原起运折色之数每米一石给银一两其言有碍盖边粮常患缺乏有司当给粮时常视米价贵贱为给银多少之数军士既乐于支领有司亦得以所余银两为籴米补乏之用若尽以给军则边粮告乏有司当于何取济又言监收判官应裁革请通行各抚按等官议拟覆奏从之
　　○壬申致仕都察院右佥都御史左钰卒钰字廷珍直隶阜城县人自举人选授监察御史升狭西按察司佥事理环庆等处兵备迁副使成化十四年预征岷州番贼以功升从三品俸十八年进按察使十九年召入为都察院右佥都御史给俸如故巡抚辽东改＜艹泣＞大同既而召入理院事二十二年复命巡抚山西兼提督鴈门诸关弘治改元以言官劾致仕至是卒赐祭如例钰为人通敏有权略善以言语中人意初韩王取假子自绍事败连岁不决钰为佥事承按之一讯得实时称其才又尝以事忤太监汪直辄以辩说免祸云
　　○癸酉升巡抚湖广都察院左副都御史郑时为南京兵部左侍郎
　　○命修筑蓟州等处关隘八十八处从守臣请也
　　○赐密云古北口等处官军衣鞋以三年一给例也
　　○夜火星入井宿
　　○甲戌下驸马都尉马诚于刑部狱诚不朝参者二年至是始具奏称疾命礼部验究礼部劾诚纵闲日久伪称有疾命法司逮问如律
