<!-- { "loadSidebar": true } -->
　　○丁巳湖广襄阳县冠带官张一中上用兵心法一中先名宽以进士授翰林院检讨侍王府讲读会用师讨襄阳流贼宽乞赞画军务寻升云南按察司佥事坐事为民至是北虏犯塞潜来京师上＜锍-釒＞请易旗号盔甲皆为黄色牌面环刀皆为虎形曰黄为中央之土以克北方之水虎惊胡马之目见必惧退然后以神枪药箭击射之且自谓秘机不敢详于副封奏＜锍-釒＞乞留中不出又＜锍-釒＞曰今之求将不过将材而已与其求将材之千万莫若求将材之一人必如姜子牙诸葛亮之流不礼聘不出不信任不行岂同小丈夫然哉盖以自况也且请不限旧制作戎具五端药箭三等然亦不言其制用之术下兵部议兵部言其庸妄干进请罪之诏释不问
　　○提督军务都御史史琳＜锍-釒＞上边务一谓今把总领军官虽有斩获首级不论功次盖恐其夺下之功也然不以为功谁肯效力乞准照例升赏而但严其冒功之罚一各边逻卒传报贼情或为虏去或为杀死但行查虚实无优恤之典乞如阵亡者量加升赏仍每名给银五两为棺歛之资一斩获首级卖功及买者法皆充军然村乡军民图目前之例故敢戮力岂可概坐以重法乞令有功者即行报官不愿升者赏银三十两私卖者夺其价罪以不应买者治如旧法一威远城旧有备边北勇多山西殷实之家例免其户丁粮差俾帮贴军装然当调遣从军则别觅他人代之以是临阵多逃亡者乞令查核籍册督令身自往役毋重蹈前弊一各边军马遇往来官员多拨为护送甚者至三四百人或亲识远行家人采猎俱得骑马匹致马耗损乞重为禁治一大同西路有大同左右威远平虏井坪朔州六城老家官军共一万三千八百有奇而右卫尤号勇悍然皆不经操练乞令每城选一千人右卫倍之左右威远令参将蔡瑁领之平井朔令都指挥高钺领之其阳和天城各选一千五百命参将杨彪领之俱于本城操习以听征调下兵部议谓把总等官责其督军而已若恐无以激劝可令以部下斩五级之功升一级身又能自获一级者亦升一级若部下无功而自己获一级者止升署一级其逻卒被杀虏者难与阵亡者同科如悯之可止给银五两余悉可行从之
　　○戊午清明节遣驸马都尉游泰黄镛分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○己未命后府致仕署右都督王通之弟运代为贵州新添卫指挥佥事通曾祖为正千户父观至指挥佥事通代以功历升都督老无子运其从弟也先是己奏袭曾祖职至是通复乞以己原袭职授之故有是命
　　○庚申礼科都给事中甯举监察御史石玠等各劾奏南京刑部尚书翟瑄南京侍郎郑纪金泽高铨工部侍郎李鐩太常寺卿李温太仆寺卿吴格南京右通政徐说巡抚都御史彭礼郑龄钱钺布政使李韶陈禾□彧参政马自然王传参议张谟车明理按察使罗安副使罗昕刘绅佥事茆钦沈清郑轼孟准富玹董宁刘芳等俱不职请黜罢以弭灾变吏部覆奏请如科道言  上命俱留供职
　　○南京刑部尚书翟瑄乞致仕不允
　　○暂免山西河南山东及顺天真定等八府明年岁办果品厨料及内府供用库料物有差从府部等衙门奏也
　　○辛酉复除江西道监察御史王宗锡于河南道王哲广东道宗锡以病痊哲丁忧服阕也
　　○大同守臣请赏新选军丁五千余名及新募土兵九百余名人各银二两其军丁则无事放回遇警调用杂役不许差拨事故不许勾补土兵则优免本户税粮五石俾供贴军装兵部覆奏从之
　　○壬戌升直隶大名府同知侯直为山西按察司佥事
　　○郑王祐枔再为革爵泾阳王见溢奏请复爵  上曰见溢革爵未久未必遽能悔过姑已之
　　○癸亥以水灾免山东济兖莱三府及济宁肥城等八卫所弘治十三年秋粮子粒有差
　　○南京大理寺评事夏鍭上＜锍-釒＞言今国家之可忧有甚于北虏者特  陛下不取以为忧耳然非  陛下独置是而不忧也事未至耳臣浙江天台县人臣先以本州为  陛下言本州之民逃亡者多于见在饥寒困苦者十八九邻近州府大率皆然去是则为杭天下称繁华焉然多为浮靡之物以夸诱人财苟营日给非内不足则不暇为是繁华乃所以为贫也又去是则为嘉湖苏常天下称殷富焉然一家而兼十家之产则一家富而十家贫是以贫者反倍于他州而富者亦不免于贫矣江南如此江北可知淮扬以至畿甸所过州县市集类皆人烟萧索虽临清徐济号为繁盛又皆游□土著无几臣沿途问之舟人皆曰今幸少熟不然尤甚  陛下之民凋悴如此加以强虏扇摇于外供挽骚动于内则岂独虏为可忧哉不早为之计后必有受其弊者  陛下之爱  皇太子甚厚金民有十金之产犹必为之虑以遗子孙况有四海之业万世之基者乎臣窃谓  陛下必不然也特臣等未尝言  陛下未之知耳今天下赋歛横流徭役山压加以彼乾此涝收田之入不足以缓公府之追求则有破家去产而已他如养马困于责驹煎盐困于陪课近王府则困于侵夺近戚里则困于恣睢地当孔道祗应为之害土产尤物贡献为之害如此之类臣亦不能尽数然臣屑屑为  陛下言者岂欲  陛下不役一人不歛一钱特以  陛下之心虽万万不专于自养而其事迹则若有然者耳  陛下于今宜速明养民之心于天下去其所可去减其所可减不以宫掖之虚费为民间之实害行之以实不贵虚名臣见天下之人皆曰吾君之养我也而  陛下之心白于天下矣矧生理遂而民心固民心固而内变消内变消而中国定虽有北虏亦何足畏哉久安长治之策莫过于此  陛下留意命所司知之
　　○山西蒲州地震自二月二十六日至是日凡二十九次
　　○甲子以旱灾免山西太原平阳二府汾潞二州及太原左右等卫所弘治十三年粮草子粒有差
　　○乙丑升广西庆远府知府姜绾为广西按察司副使整饬宾州兵备
　　○刑部右侍郎李士实乞致仕  上命吏部曰李士实已有旨不准休致宜趣今到任治事盖先是士实以副都御史巡抚云南尝具＜锍-釒＞乞休不允也
　　○工部左侍郎李鐩太常寺卿李温各自陈致仕不允
　　○夜月犯氐宿西南星
　　○丙寅刑科给事中杨禠言六事一谓士风国家之元气古之士夫崇尚气节近时顽钝匪人不恤清议灾异非常例宜策免特举其尤者如贵州巡抚都御史钱钺南京通政徐说太常寺卿李温太仆寺卿吴裕器识庸陋才力衰朽夤缘无耻累劾不退臣窃耻之欲将各官罢归田里使朝无幸位则元气自固人心胥悦而灾变可弭矣事下吏部覆奏命已之
　　○己巳免两广各府州县正官明年朝觐以巡抚官奏地方贼寇窃发也
　　○国师领占竹既安置四川至是奏乞来京祭扫其师坟塔礼部以其意图复用请究治之有旨不听其来亦宥不治
　　○辛未夜月犯十二诸国周星
　　○修筑安平镇显惠庙地基并频河堤岸从管河通政韩鼎奏也
　　○壬申礼科都给事中甯举监察御史王约等再劾奏南京尚书翟瑄巡抚都御史钱钺及云南布政使李韶等二十八人不职乞罢黜吏部以不职之人有差等被劾次数有多寡各开具奏请裁处  上命钺及参政马自然参议张谟车明理副使罗昕刘绅王表佥事沈清刘芳富玹董宁俱致仕按察使罗安佥事茆钦孟准俱改调别任余仍留办事吏部拟调安贵州右参政钦淮安府同知准大名府同知从之
　　○封周府曲江王安氵□叶生母张氏为周惠王夫人从王请也○南京国子监祭酒刘震卒震字道亨江西安福县人成化八年进士及第授翰林院编修升侍讲弘治元年升右春坊大谕德管国子监司业事九年升南京国子监祭酒至是卒讣闻赐祭葬震有才力文词敏赡尤邃于经学为司业祭酒能修举教事生徒咸畏之然性躁急少酝藉士少不当意者必罗织鞭扑之又喜受人馈遗以故士议沸腾卒为言官所劾云
　　○甲戌升吏科左给事中屈伸为都给事中户科右给事中蔚春方矩为左给事中给事中钟渤王缜为右给事中伸兵科春本科矩缜礼科渤吏科
　　○升江西布政司右布政使李进为河南左布政使浙江右布政使韩镐为湖广左布政使
　　○升毛怜卫都指挥使产察为都督佥事从其请也○乙亥云南缅甸宣慰司宣慰使卜剌浪遣头目思完等来贡回赐卜剌浪及其妻锦叚等物并赐思完等宴及彩叚等物如例礼部验其从人有不籍姓名于批文中者因请逮治原伴送验放等官罪从之仍命今后边关验放夷人务加研审有徇私纵容者必罪不宥
　　○监察御史莫立之奏近例以福建近海地方引盐许布按二司差官劝借每引银五分以备赈济遂有多取夹带之弊又军卫有司率以官吏户口食盐册卖之势家令于布政司给批照验遂假此得以贩卖其弊亦多请俱停之其盐斤轻重请如淮浙例称掣户部覆奏从之
　　○延绥等处守臣再以虏情警急告兵部请即敕原拟监督总兵等官速发兵应之命提督都御史史琳督参将神英先领京营官军三千节制诸路兵马会合征剿
　　○升广东总督备倭指挥使张铎为署都指挥佥事
　　○丙子升广西布政司左布政使汪奎为都察院右副都御史巡抚贵州
　　○升浙江布政司右参政林符为本司右布政使广西右参政林泮为江西右布政使
　　○命南和伯方寿祥显武营会昌侯孙铭五军营大营管操
　　○丁丑升江西按察司副使周南为本司按察使监察御史王和张缙俱为山东按察司副使户部郎中倪珏为浙江布政司左参议兵科左给事中周旋为广东右参议
　　○升大理寺左寺正王纯南京监察御史任汉南京刑部员外郎金冕兵科给事中王廷监察御史刘弼福建福州府同知张罍俱为按察司佥事纯汉江西冕四川廷山西弼狭西罍福建
　　大明孝宗敬皇帝实录卷之一百七十二终
大明孝宗敬皇帝实录卷之一百七十三
　　弘治十四年四月戊寅朔孟夏享  太庙
　　○遣内官祭司灶之神
　　○先是以天寒有旨命百官朔望暂免朝  皇太子至是始复朝
　　○先是兵部尚书马文升会同司礼监太监陈＜宀十见＞英国公张懋等阅试各营侯伯都督骑射韬略及把总等官骑射能否既而试之往往持弓不能发矢甚则有堕弓于地者继询韬略俱不能答乃＜锍-釒＞其等第以请且谓永顺伯薛勋应城伯孙继先兴安伯徐盛成安伯郭宁泰宁侯陈璇武进伯朱洁都督佥事孙贵支玉都指挥佥事李瑾等皆宜重加究治把总指挥杨振等宜逮问及宣城伯卫璋建平伯高霳皆称病不赴请黜之命一等者计中一矢赏钞一百贯二等者夺俸一月三等者夺俸两月自后阅试不能者必重治之璋霳罢坐营振等罢其把总且各官皆有统领责任如何不谙韬略兵部其议处之至是文升请刊印武经总要一书颁赐在京武职大臣及各边将领俾资其智识命各给武经七书一部令其讲习总要已之
　　○己卯监察御史王凯黄珂坐侍班失仪下狱赎杖还职
　　○庚辰升江西按察司佥事沈锐狭西按察司佥事宋礼俱为本司副使
