<!-- { "loadSidebar": true } -->
　　○己亥兵部奏凡擒获妖言者自成化十四年奏准以后止给赏不升然例前得升者至今世袭则以过于冗滥例后有功者全不得升又恐无以示劝宜量为斟酌其已升者承袭时但有人文到部并在优给曾经减革者须勘当时所获如情罪深重已正典刑者准承袭一辈以后照例减革其不曾典刑与罪不至死者止还原旧职役不得承袭继今报功者亦宜论所获情犯重轻以为升赏应袭者俱照前例  上曰擒捕妖言本以止乱但人利升官多肆媒蘖未免滥及无辜不可不禁承袭者照今拟行以后擒获妖言者止照十四年例给赏
　　○降守备南赣江西都司指挥佥事谢智为正千户兵备按察司佥事李辙巡捕赣州府同知章廷圭俱为卫经历守备千户郑铧等降官有差守御千户李端韩王免死充军以流贼劫杀不能捍御也
　　○都察院拟奏狭西庄浪官军成化二十一年永宁等堡失机之罪分守右参将都督佥事田广以下十一人例当充军  上命降广二级其余降级有差
　　○未刻黄尘四塞○庚子户部言各项辞退庄田在顺府等处者虽累有旨令人守视然未免地有遗利请差官查勘计其顷亩召人佃种亩收银三分以备用从之
　　○辛丑命兴王岐王益王衡王雍王出阁读书
　　○命内府供应黄蜡岁纳八万五千斤以近年尝增至十二万斤故特减之
　　○户部请两京各差御史及主事一员监收崇文门宣课分司并南京上新河税课司商税其河西务临清淮安扬州苏州杭州九江金沙洲钞关并张家湾临清淮安扬州苏州杭州刘家隔正阳镇税课司局各委府州佐二官一员监收凡课程除崇文门上新河张家弯及天下税课司局仍旧钱钞兼收外余钞关税课司局天下户口食盐每钞一贯折收银三厘每钱七文折收银一分类解本部其存留者准折本处官军俸粮照在京例每银一两折钞七百贯从之
　　○壬寅礼部进视学仪注一择弘治元年三月初三日  驾视太学一前期一日太常寺备祭仪设大成乐于殿上列乐舞生于阶下之东西国子监洒扫殿堂内外锦衣卫设御幄于太成门之东上南向设  御座于彝伦堂正中鸿胪寺设经案于堂内之左设讲案于堂之西南至日置经于经案锦衣卫设卤簿驾教坊司设大乐俱于午门外是日早百官免朝先诣国子监门外迎  驾分献陪祭官先诣国子监具祭服候行礼  驾从东长安门出卤簿大乐以次前导乐设而不作太常寺先陈设祭仪于各神位前设酒樽爵如常仪执事设  上拜位于先师神位前正中是日学官率诸生奉迎于大成门外  上入御幄服皮弁服礼官奏请行礼导引官导  上由中道诣大成殿陛下典仪唱执事官各司其事执事官各先斟酒于爵候导  上至拜位赞就位百官亦各就拜位四配十哲分献官各诣殿陛东西阶下两庑分献官各诣庑前俱北向立赞迎神乐作乐止奏再拜  上再拜百官行礼同奏搢圭  上搢圭执事官跪进爵乐作  上受爵献毕复授执事官奠于神位前乐止奏出圭  上出圭四配十哲两庑分献官以次诣神位前奠爵讫仍以次出殿门外东西向立典仪唱送神乐作乐止奏再拜  上再拜陪祀官行礼同导引官导  上由中道出分献官以次退  上入御幄易常服讫礼官入奏请幸彝伦堂  上升舆礼官前导由棂星门出从太学门入诸生先分列于堂下东西学官列于诸生前  驾至学官诸生跪俟  驾过然后起仍前序立百官分列堂外稍上左右侍立  上彝伦堂升御座赞学官诸生行五拜三叩头礼武官都督以上文官三品以上及翰林院学士升堂执事官各以次序立赞进讲祭酒司业以次升堂由东西小门入至堂中执事官举案于  御前礼官奏请授经于讲官祭酒跪受经受毕  上命讲官坐祭酒乃以经置讲案叩头就西南隅凡榻坐讲  上赐武官都督以上文官三品以上及翰林院学士坐皆叩头序坐于东西诸生圜立于外以听祭酒讲毕叩头退就本位司业进讲亦如之赞有制学官诸生列班俱北面跪听宣谕毕赞行五拜三叩头礼毕学官诸生以次退先从东西小门出列于成贤街之右以俟尚膳监进茶  上命光禄寺赐各官茶毕各官退列于堂门外叩头序立  驾兴升舆由大学门出升辇卤簿大乐前导乐作  驾至成贤街学官诸生跪叩头退百官常服先诣午门外候  驾还卤簿大乐止于午门外  上御奉天门鸣鞭百官常服鸿胪寺致词行庆贺礼毕鸣鞭  驾兴还宫百官退明日国子监祭酒率学官监生上表谢恩  上服皮弁服御奉天殿锦衣卫设丹陛下百官朝服侍班行礼毕  上易服御奉天门礼部引奏赐祭酒司业学官及三氏子孙衣服诸生钞锭毕驾还是日  上御奉天门赐宴武官都督以上文官三品以上及翰林院学士祭酒司业学官三氏子孙与宴又明日祭酒司业率学官监生谢恩  上赐敕勉励师生祭酒捧出师生迎导至大学开读行礼又明日祭酒司业率学官监生复谢恩奏上命免御门之宴余悉从之
　　○命南京都察院右都御史屠滽总督两广军务兼理巡抚升福建布政司左布政使秦纮为都察院左副都御史总督漕运兼巡抚凤阳等处山东左布政使徐贯河南左布政使萧祯为右副都御史广西按察司按察使许进贵州按察使钱钺为右佥都御史贯巡辽东进巡抚大同皆赞理军务祯巡抚狭西钺巡抚山东
　　○命故右军都督府都督佥事刘晟之子经袭原职指挥使锦衣卫带俸大宁都司都指挥佥事白祥之子钺代原职保定前卫指挥使
　　○都察院请敕两京法司堂上官及在外都布按三司各谕所属之司刑者讲读律令详谳刑狱巡按及分巡官行部所至考察其不通律意者黜之凡办事进士令同见任官问刑两法司官属有缺先以问刑进士铨补次乃及别部进士庶少称朝廷慎重刑罚之意从之
　　○癸卯户部尚书李敏言天下之劳苦者莫如农夫蚕妇今  皇上躬耕耤田若不亲见其事则稼穑之艰难何由而知乞敕礼部于耕耤仪注内增上中下农夫各十人服常服执农器引见行礼然后令其终亩俟终亩讫或赐食赐布以慰其劳尤见初政重农之意  上曰朕正欲观农夫艰苦其终亩庶人只常服从事仍人赐布一疋
　　○先是广西流贼前后聚众至六十余人杀掠宜山等县其备御等官下所司逮问至是都察院拟奏其罪领军指挥佥事张机千户陈瑛不依期策应致失事机应处斩参将王玺寇至闭门不出指挥使戚琬指挥同知柳绍守备不设虽有微功不能赎罪应免杖充军命机瑛各依律处决玺等免充军玺降二级琬绍各降一级
　　○甲辰晋王奏世子奇源以母薨欲乞庐墓礼部覆奏  上不许与王书曰承喻世子先因母妃患病躬侍汤药徒步祷神及后薨逝欲于安葬毕日庐墓以终丧制且又虑叔祖年高侍餋有缺不忍离侧此可见其孝心纯至宗室有此良足嘉尚但古人有云附于身附于棺必诚必信谅世子于送终之礼必已尽心而无遗悔矣古人有云事亲者左右就餋无方今叔祖春秋已高世子正当朝夕侍奉不离左右况宗藩继序所系尤重岂可轻身久处于外乎兹特令世子送葬掩圹之后即循常道回府侍餋至于三年之内居处之奉服食之制哀思之诚则在世子自尽其心如此则送死事生两得其道不惟于  祖训无违而于宗族化导风俗归厚宁不又有光乎叔祖其知之
　　○乙巳升云南鹤庆军民府知府张海为顺天府府尹广西南宁府知府杨守随为应天府府尹吏部奉诏例举用也
　　○命遂安伯陈韶领三千营南宁伯毛文南京协同守备
　　○命武靖伯赵承庆掌府军前卫事
　　○丙午遣户部右侍郎吴原祭太仓之神
　　○遣顺天府官祭宋文天祥
　　○命直隶德州左卫原派秋青草自成化二十三年以后每二束徵银三分以指挥魏经奏本处原无空场采草皆各军出钱买补故也
　　○丁未  上祭先农之神遂躬耕耤田命太保庆云侯周寿泰宁侯陈桓镇远侯顾溥瑞安伯王源少傅兼太子太师吏部尚书谨身殿大学士刘吉太子太保吏部尚书王恕太子太保兵部尚书余子俊礼部尚书兼文渊阁大学士徐溥太子少保礼部尚书周洪谟掌詹事府事礼部尚书丘浚工部尚书贾俊都察院左副都御史马文升等行五推九推礼悉如仪赐农夫三十人人布一疋
　　○鲁王阳铸成化间以罪减禄米三之二至是王奏修省已及八年援赦例乞复  上曰王既省过自修所减禄米准复三之二
　　○封哈密卫左都督罕慎为忠顺王兵部言甘肃孤悬河外  太宗皇帝以诸夷杂处难守特设赤斤罕东等卫各授头目为都督等官以领袖西戎又设哈密卫封脱脱为忠顺王以锁钥北门然后甘肃获宁其后脱脱之孙无嗣朝廷命其甥把塔木儿为都督以治之既而为锁鲁檀阿力王所杀并据其地哈密遗民逃居苦峪朝廷复命把塔木儿之子罕慎袭受都督管领遗民许以有功封王久之罕慎克复故城哈密人再＜锍-釒＞请封如脱脱故事且谓瓦剌餋罕王及阿塞太师等在彼逼胁未获宁处得假宠天朝庶可镇压远夷永为中国藩屏事下本部会多官议佥谓宜从所奏  上曰罕慎既能克复境土抚辑夷众其令袭封忠顺王给金印冠服应否遣使礼部查例行
　　○下监察御史徐瑁贺霖于锦衣卫狱  上之耕耤田也观者拥道瑁霖幼奏之有旨捕治瑁霖失于承旨具＜锍-釒＞请罪  上以所劾既无指实又不知承旨故逮问之
　　○戊申命留赣州卫漕运官军五百人守御本境以袁州等卫官军之戍赣者代领漕运以江西镇巡等官奏袁州等卫在吉安下流便于漕运而赣州卫便于自守故也
　　○庚戍清明节遣驸马都尉王增蔡震分祭  长陵  献陵  景陵  裕陵  茂陵文武衙门各分官陪祭
　　○遣驸马都尉黄镛祭  景皇帝陵寝
　　○遣内官祭  恭让章皇后陵寝
　　○镇守云南总兵官太子太傅黔国公沐琮上＜锍-釒＞辞任  上曰卿勋旧世臣宜用心镇守不允所辞
　　○辛亥升左春坊左谕德张昇为左庶子兼翰林院侍读仍加俸二级昇尝侍春宫讲读丁忧服阕故有是命
　　○南京监察御史余浚言生员纳粟纳马之例不可复开浙江镇守太监张庆广东镇守太监韦眷宜取回以除民害吏部尚书王恕堪任内阁刑部侍郎彭韶礼部侍郎张悦都御史马文升南京刑部侍郎阮勤工部侍郎黄孔昭俱堪任吏部命下其奏于所司
　　○修仪真瓜洲二处坝下河口及淮安府福兴闸
　　○壬子升浙江布政司右布政使张敷华福建右布政使戴珊河南右布政使常显四川右布政使邢表云南右布政使李芳湖广右布政使王诏俱为左布政使敷华湖广诏贵州珊显表芳俱本司
　　○癸丑  景皇帝忌辰遣驸马都尉黄镛祭陵寝
　　○赐代府镇国将军成罐辅国将军聪滪并各夫人及庆成王府辅国将军奇湋诰命冠服如制
　　○巡抚河南都御史杨理及巡按御史李纶奉例考察请黜老疾罢软不谨官州同知刘英等十员吏部覆奏从之
　　○升狭西按察司按察使张玮为狭西布政司左布政使山东布政司左参政邓廷瓒为本司左布政使
