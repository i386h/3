<!-- { "loadSidebar": true } -->
　　○赐蜀王荣昌县主并仪宾陈璟岷府湘潭县主并仪宾罗时茂沈府桐乡郡君并仪宾李绶楚府灵宝郡君并仪宾沈廷鸾信宜郡君故仪宾上聦诰命冠服如制
　　○改南京吏部尚书倪岳为南京兵部尚书参赞机务太子少保如故
　　○赐占城国来贡王孙沙不登古鲁及正副使偃善拏已地等冠带
　　○金吾右卫指挥张軏妻王氏一产三子
　　○庚子升南京太医院院判孙泰为本院院使以九年秩满也
　　○监察御史余濂以灾异劾奏礼部尚书徐琼累经弹劾厚颜不愧刑部尚书白昂纳赂嘱托奔竞尤甚巡抚两广都御史邓廷瓒宪体不严贻害地方兵部侍郎王宗彝才质凡庸难司兵政南京刑部侍郎金泽才不称位被劾不退太常寺卿崔志端营居清职污秽彰闻乞并罢黜  上命俱在留供职
　　○监察御史曹玉下锦衣卫狱赎杖还职以复命失仪也
　　○辛丑太子太保刑部尚书白昂乞致仕  上曰卿典司刑狱练达有年宜用心供职以副委任不允休致既而复申前请亦不允
　　○南京监察御史陈顺等请复前给事中林廷玉华日□永原职不允
　　○致仕南京刑部尚书郑时卒时字宗良直隶舒城县人景泰五年进士授山西道监察御史历延平福州二府知府四川左参政按察使湖广左布政使进都察院右副都御史巡抚狭西适关中大饥盗起时督属擒其渠魁而谕散其余党地方以宁成化末上＜锍-釒＞言尽诚敬以格天心明礼义以绝妖妄减进贡以苏困穷息传奉以杜侥幸重名器以待有功五事当道有恶其过直者左迁贵州参政弘治初复升左副都御史抚治郧阳再巡抚湖广召为南京兵部左侍郎进南京兵部尚书以年老乞休＜锍-釒＞三上始允之至是卒年七十有七讣闻赠太子少保赐葬祭如例时居官有廉慎名居亲丧尝庐墓三年有白兔驯扰之异云
　　○以旱灾免河南彰德等四府及弘农等六卫所弘治十二年夏税二万七百五十石有奇
　　○整饬蓟州边备都御史洪钟奏洪山口关原设于松棚谷境与营相去不远成化间关移今所而营堡仍旧今营去关三十余里且山岭道狭人马不得并行遇警卒难策应请移营于附近李家谷口从之
　　○壬寅遣户部尚书王继祭太仓之神
　　○遣顺天府官祭宋丞相文天祥
　　○夜月犯火星
　　○癸卯户科都给事中卢亨等言顷者管庄内臣张璇等奏居民殴伤佃户究问涉虗并丈量地亩已明而璇仍奏差官覆勘岐府新乞庄田欲自收子粒皆得允旨命下之日物议纷然且国之所恃以安者土地人民而已必得人心之和而后土地可保今宗蕃勋戚陈乞庄田者岁无虚月管庄之人攫取民财势如狼虎璇等诬奏情状已白其请覆勘者盖图翻异以饰己非秋收在迩民必惊扰挈家逃匿场圃尽空王府收租新定则例行之未几辄自变之使天下王府皆相效尤许之则失小民之心不许则有厚薄之嫌乞收回成命罢黜璇等别用守法内官管理岐府庄田令有司徵收如故  上曰此事业已行矣所言已之
　　○升锦衣卫百户程埙为副千户埙陈其祖南京兵部尚书信军功乞恩升秩  上念其父翰林学士敏政春宫旧劳特允之
　　○命守备永昌都指挥同知王举之子智袭原职永昌卫指挥佥事
　　○赐岷府江川王音垫药品从其请也
　　○命湖广都司都指挥佥事陶玉守备江西南赣二府
　　○巡抚甘肃都御史周季麟请以西宁兵备副使兼管庄浪古浪凉州镇番五卫肃州兵备副使兼管永昌山丹甘州高台镇夷等九卫从之○命守备狭西阶文等处署都指挥佥事蒋琛守备靖虏卫
　　○甲辰秦府郃阳王诚浍薨王惠恭王庶子母雍氏景奉七年生成化元年封镇国将军弘治十二年封郃阳王未受册薨年四十四讣闻赐祭葬如制谥曰悼安
　　○升吏部右侍郎秦民悦为南京吏部尚书
　　○虏数入辽东沈阳中卫境杀掳人畜命逮治都指挥张俊等罪其副总兵张澄左监丞刘恭待勘报前次失机事情至日并以闻奏
　　○夜月犯天囷西第二星
　　○乙巳升刑科都给事中张朝用为云南布政司右参政
　　○丁未遣官祭太岁风云雷雨岳镇海渎山川等神
　　○遣旗手卫官祭旗纛之神
　　○监察御史王献臣言大臣国家休戚所关今两京文武大臣有才德老成谋猷谙练阅历既久操守不渝者乞显加奖擢有贪污不检衰老无耻累被弹劾愈加放肆者乞通查上请择其太甚黜之又王畿四方之本今天下百姓固多穷困而北直隶尤甚其所徵赋税比之南方虽稍宽缘土地所产亦自贫薄且密迩京师路多冲要中间外夷朝贡往来络绎接递夫役及砍柴擡柴餋马京班皂隶水马二站诸徭役最为繁剧近年有无籍之徒将小民产业捏作抛荒空闲投献勋戚之家或强夺私室认为己业或奏请公朝改为庄田有司官吏明知产业已无仍旧科派且国初土广人稀我  太宗文皇帝招抚辑至今百余年生齿繁盛地土尽已开垦岂有抛荒空闲但小民愚弱或先年造册不明或里书朦胧作弊因循未及改正以致乘机投献今勋戚之家多出自齐民坐享天禄赏赉不时富贵已极岂宜过分陈乞肆行侵夺使百姓流离道路嗟怨非所以报国家而守富贵之道也乞敕所司从长计处凡杂泛不急徭役量与蠲免其田地除远年给与勋戚之家管业外若差官蹅勘未行者悉令停止田土与民耕种如故册籍未明者逐一查出造册起科以杜弊源今后勋戚之家再以抛荒名色奏请生事者俱立案不行仍追究投献引诱之人治罪至若各处运军经年在外辛苦万状我  祖宗列圣竭心处置有加耗有行粮有脚价自足为用近来管运军职旗甲人等兑粮之后百计剥削买办土宜馈送权贵运至仓所监督内官及其下人俱索取常例财物官攒年级亦有需索已不能堪先年因起仓房公馆倩近仓人民协助工力将当年运到军粮令各人或为小脚或为歇家量与工费以偿其劳乃一时权宜今袭以为常置立文簿军粮一到官为拨派此等人役以为官司设立虗张声势分外需索监督内官又抽囤基钱加之天雨况泞脚价腾贵以致用乏不免取债今各卫分负债多者至万余两若不早为之图恐岁月愈久债负愈多一旦官军不能撑持误事多矣伏望将监督内官清者量留一二余皆裁革积年伴当歇家小脚及军官剥削等弊严为禁革违者许被害之人赴总督尚书漕运都御史巡仓御史告据以参究若其脚价腾贵则大通河至张家湾一带旧设有闸坝及官夫见在工部又岁差主事提督今皆付之无用乞仍修立＜锍-釒＞浚令民造剥船以资转输实多便利下所司知之
　　○改掌国子监事礼部右侍郎林瀚为吏部右侍郎○戊申提督巡江南京都察院左佥都御史陈璚奏江阴县范港巡检司廨宇颓废港道淤塞已久而谷渎港四通江海盐徒纵横劫掠请范港巡检司于谷渎港口以便防御从之
　　○己酉  宪宗纯皇帝忌辰  上祭  奉先殿遣驸马都尉黄镛祭  茂陵
　　○户科给事中徐昂言经世大略具载典籍学于古训政乃弗逆臣愿  陛下万几之暇缉熙圣学留心日讲如有疑惑必湏辩论则令侍讲侍读等官分班直日以备顾问人君一言为天下法当理而信则人心悦诚服悖理而不信则人复诽巷议仰惟  陛下剖析章＜锍-釒＞处分乞请比来间有一二众心未厌者亦有岁月未逾而复改者臣愿  陛下于凡诏旨之出一一详慎脱有更改惟若内台添设余丁之命已行旋止者此则不害其当理而信者也  祖宗以来君臣之间议论可否相忘势分如家人父子未有似今日之隔远者臣愿  陛下体  祖宗之心延接臣下使辅弼者得尽其职疏远者得罄其愚自古谏争之臣与人君争可否今敢之臣多遭斥辱臣愿  陛下体群臣纳党论使有言责者得尽其忠方面之任最重者莫如布政使按察司使迩来升迁太骤于民无益臣愿必俟三年六年或九年政成民化然后升转不必历都御史但侍郎有缺即许选拔下所司知之
　　○监察御史王绶劾奏工部尚书徐贯不职请赐罢黜不允
　　○先是以京师多盗有旨选委团营见操千百户十五人领旗军三百人巡捕久之官多私役军多买闲甚至为坊市之害兵部仍请勒归团营操练从之
　　○兵部尚书马文升奏江西九江府当长江上流实荆南江西之襟喉南京之藩屏比来湖广江西盗起沿江亦有盐徒为患请增设江西按察司副使一员专理九江安庆池州建阳等府卫地方整饬兵备从之
　　○夜月犯井宿东扇北第一星
　　○辛亥巡按云南监察御史谢朝宣奏孟餋夷酋思陆本麓川叛贼遗孽窜居迤西金沙江外成化中尝据缅甸之听盏弘治七年徵调其兵渡江遂复据腾冲之蛮莫又率木邦起兵攻烧孟密安抚司杀掠夷民二千余人劫象马金宝有并吞孟密觊觎故土之志迤西人恭们腾冲人叚和亡命为之谋主屡抚不听指挥黄昇承委两至夷方取到缅书词多矛盾疑涉交通屡行都指挥李增副使王槐勘抚止据缅书回报别无一辞区画以致夷情狃诈未可轻处臣窃见云南会城去腾冲孟餋隔远声势难接朝廷故于金腾等处添设镇守太监为抚夷安民之计但在会城者权分于不统在金腾者事失于怀私虽尝阳却思陆之贽边方官军受害亦多矣臣闻太监吉庆到任以来贪暴无状私设牢狱酷用刑法群小为之腹心私歛所部私觌仪物锢死军职卖放金齿操军四百名使纳银具尝因抚夷渡江被惊追责潞江安抚司出银赎魂徵求峻急逼逐夷民逃窜异土尝至腾冲擅作威福絷系官舍军士惊扰众相鼓噪几致他变以此观之前日思陆所以敢于馈送者安知不因其贪以饵之也所以郤之者安知不有待于后也臣闻蛮莫等处乃水陆会通之地夷方器用咸自此出货利之盛非他方比以故陆屡抚不退况迩年以来透漏边情不止恭们叚和而已又有江西云南大理逋逃之民多赴之盖镇夷关巡检司职微势轻不能禁治故也云南官员一差抚夷即谋多赍违禁货物往彼馈送互市漏我虗实为彼腹心臣愚计之孟餋甲兵不能当中原一二大县以云南之势临之易于压卵柰何柰何一调即来屡抚不退皆镇巡等官失之于初逋逃奸人谋之于中抚夷官员坏之于后失今不制必成痈肿伏望  陛下怜悯边民困苦云镇守太监止存一员取回一员别用革除镇关巡检司专委守备都指挥或指挥一员拒守以备奸人逃亡兼盘诘抚夷官赃货捕系以闻抚夷官有能抚谕思陆退还地方照拟军功升赏若蛮莫等处归之木邦孟密犹启争端请移腾冲司于蛮莫或量分二三所以为守御如思陆仍不听抚谕然决于用兵使无噍类以为土官不法之戒事下兵部议太监吉庆先已奏留镇守如故请移文庆等及今瘴消时令金腾二司操练军马蓄积刍粮并行附近陇干等处土官衙门一体整搠夷兵以示必征其余事宜亦行庆等议拟以闻从之
　　○协守宁夏副总兵都督佥事张安以私役军士出境射雕为寇所掳下所司逮问拟狱上命降安一级
　　○是日晓刻月犯鬼宿东北星
　　○壬子升致仕南京国子监祭酒谢铎为礼部右侍郎管国子监祭酒事○升翰林院检讨毛纪为本院修撰以九年秩满也
　　○复除监察御史姚寿于广西道周进隆于山东道寿病痊进隆丁忧服阕也
