<!-- { "loadSidebar": true } -->
　　○两广总镇等官奏流贼平兵部言先报贼众数多今斩获未及其半且擒获者之罪伏听抚者之名数俱未开＜锍-釒＞请遣官核实得旨不必遣官即令总镇等官会审以闻○癸未先是镇守浙江太监张庆行事不法为巡按御史畅亨所奏庆因奏亨奉诏考察官去留不公如知府蔡敞等十二员不宜去而去县丞张励不宜留而留奏下吏部请行巡视浙江刑部侍郎彭韶覆勘至是韶奏言亨所考察官员皆会同布按二司官去留多合公论内金华府丁忧通判张玺因更派粮长不愿应役者多赴上司告免上司疑其进退有弊因考不谨今访玺年力方强颇有才志驿丞黎珙先被人告其赃私考作不谨今已问明还职知府蔡敞年虽已老筋力未衰俱宜存留县丞张励已告老疾致仕奏下吏部覆奏蔡敞自陈衰老乞致仕张玺既已移易粮长上司疑其有弊即素无清誉之人驿丞黎珙既被人告其赃私虽问明还职访知本官委不端谨俱不可留乞仍罢黜畅亨既考黎珙不谨复令还职张励既准告老乃复存留俱行事欠当各官既当考退张庆乃奏亨考察不公似有回互妄奏之情俱合有罪奏上得旨蔡敞自陈衰老令致仕张玺黎珙仍存留张庆先已回奏处置矣姑置勿论畅亨行事欠当本当逮问姑贷之仍停俸两月
　　○狭西洮州卫青石山等族番人南都等清沙坡等族劄吉等劄纳柏林七占等族陆节等来朝贡盔甲马疋等物赐宴并彩叚钞锭有差
　　○甲申赐韩府镇国将军徵鈱庶第三子名曰偕淋庶第四子曰偕涭徵鏦庶子曰偕汤辅国将军徵镜庶子曰偕渣徵鑢嫡子曰偕沮徵鎒嫡子曰偕涠徵鏀庶子曰偕泏徵锋嫡子曰偕湖徵鐬庶子曰偕浽晋府庆成王辅国将军钟鈅第四子曰奇渨钟鈌第二子曰奇湎
　　○太子太保吏部尚书王恕自言老疾愚戆有孤  圣明起用之意乞致仕  上曰卿受重托当勉图报称母以疾求退不允致仕既而恕再申前请  上复勉留之
　　○妖僧继晓伏诛晓湖广江夏县人姓黄氏成化中以星命之术因太监梁芳以进大见亲幸赏赉甚厚请给护敕旌其门曰孝行复请太监蔡忠第以居后以其隘又移居都督马俊宅请赐额于门曰辅教寺屡进邪说有人所不得闻者升国师因以创寺请遂许购民居百余家以成之所居前后多寘妇女又赏袈裟念珠等物群小多依附以求进及回湖广以黄帕裹其一臂谓尝经  御手所执也至是刑部拟晓罪死妻子流二千里以犯在赦前请发原籍为民大理寺审允有旨令科道官看详刑科都给事中陈璚浙江道监察御史魏璋等交奏晓罪大恶极刑部所拟不当并请正芳引进邪人之罪  上是之命即斩晓于市妻子为奴财产入官芳既充军姑贷其死命南京守备官重杖之八十仍充役刑部尚书何乔新等令具实以闻于是刑部大理寺官各自陈状得旨堂上官停俸一月经该司属官各两月
　　○乙酉以水旱灾免河南开封等府并汝州所属弘治元年分秋粮米三十三万三千五百二十三石有奇草四十三万五千九十五束及逃绝人户无徵米二十四万九千七百六十八石有奇草三十一万五千一百二十八束宣武等卫秋粮子粒一万七千八百二十二石
　　○丙戌先是哈密忠顺王罕慎为土鲁番速坛阿黑麻所杀并夺其城池其属阿木郎等来奔且求援甘肃守臣上闻兵部请下廷臣集议于是英国公张懋等＜锍-釒＞谓兴绝继灭姑俟徐图而救灾恤患诚不可后今土鲁番方有贡使至甘州宜敕甘肃守臣于哈密来奔之中择一人与俱往谕阿黑麻还其侵地仍敕赤斤蒙古罕东三卫谕以唇齿邻好之义以共图兴复有功重加升赏其众依住苦峪者守臣宜赡给之种粮农器以不失其求援之意从之
　明孝宗敬皇帝实录卷之二十一
　　弘治元年十二月庚寅朔  上视大祀牲于南郊
　　○兵部奏旧例不系应捕而能擒盗者冠带总旗一名以上升署一级余丁给赏盗木处决者给赏今锦衣等卫所副千户并冠带总旗舍人校尉余丁等不系应捕而所擒获盗有已处决者有瘐死及充军者方京师盗贼纵横正欲激励人心宜以为首擒捕者升一级或如旧例止升署一级其官员擒盗不及数并为从者俱给赏  上是之令盗已处决者旗舍准升一级内冠带总旗止升试百户贼不及数并瘦死者官旗军校余丁俱加赏充军者已之○守备山东德州等处署都指挥佥事薛瑛言直隶沧州事干巡捕者皆属守备节制而沧州守御千户所乃独不然今后乞听令调度庶几于行事为便兵部覆奏从之
　　○壬辰致仕兵部尚书王竑卒竑字公度狭西河州卫人正统四年进士授户科给事中十四年  英宗北狩  景皇帝以郕王监国廷臣伏阙劾王振锦衣卫指挥马顺叱众令起竑奋臂捽顺发啮其肉百官争捶顺死由是正气直声震于天下已而北虏犯顺升都察院右佥都御史督军守居庸等关事平巡抚淮阳兼总督漕运官军畏服久之升右副都御史天顺元年  英宗复辟石亨张軏论其击顺事罢为民四年复起仍原职征平凉等处虏寇七年复督漕运八年  宪宗登极用科道论荐升兵部尚书既至知无不言时两广出师上剿贼安民事宜多见采纳荐韩雍为都御史总督军务雍方补外众议不协竑力争曰此事非雍不可后果克成功荐修撰岳正给事中张宁清黄不听遂移疾  宪宗不许命医往视章三上乃许病痊复起不数月而去寻致仕后科道累章论荐竟不起至是卒年七十五赐葬祭如例竑刚毅明断临事勇于必为未尝择利害为趋舍故累见沮抑而人惟恐其不用然用之不合即去其守正不阿夷险一节一时论大臣如纮者盖无几矣
　　○升河南布政司左参政王琮为本司右布政使浙江按察司副使魏富为江西按察使
　　○工部覆奏国子监监生许鉴所言请将不系敕建观寺拆毁以其材木给与无主署卫分盖造及驱逐国子监旁近不良之家无容在彼潜住查在京卫分惟府军左金吾前二卫无公署今西安门外北新厂空地奉旨变卖可于内量拨二区及别卫有地无房者俱令逐渐自盖其国子监旁近果有不良之家本部行巡城御史及该城兵马严加禁约从之
　　○癸巳授理刑行人王槐知县郑惟桓郑达汪滢为监察御史槐山东道惟桓河南道达云南道滢福建道
　　○巡按浙江监察御史陈金以崇德县大雷电暴雨之变上＜锍-釒＞请侧身修行信号令善政务用忠言行直谏进正人崇儒道＜锍-釒＞法网雪冤狱爱民力省正歛并黜陟两京文武大臣敕内外大小臣僚各加修省暂免处州岁办银课及见造绫纱纸劄之类以苏民困得旨所言事多已行不必纷扰
　　○甲午赐代府仪宾王经诰命冠服如制
　　○抚治郧阳都御史郑时奏郧阳荆襄三府流民啸聚恐生他患乞将各府起运南京粮米留五万石及布政司官库银拨支五万两备用户部议覆从之
　　○新宁伯谭祐平江伯陈锐都察院右副都御史童轩误行王桥监察御史王绅等劾之时英国公张懋保国公朱永遂安伯陈韶亦误行王桥而劾不及有旨诘其故于是绅等及懋等各具＜锍-釒＞待罪俱宥之
　　○四川建昌越嶲宁番等卫并成都等府潼川遂宁等州同时地震并雷电雨雹阴霾自辛卯至是日乃止
　　○乙未命四川各府军民有输米于本布政司以赈饥者每石给银二两杂粮每石一两五钱谷每石八钱能径输于边境者每石增给脚价盐二引即于四川盐课司存积盐内支给其输米三十石或银五十两者给冠带荣身输至三百石者亦先给与冠带至年丰如数偿之从巡抚右副都御史童轩请也
　　○命狭西官军备御甘州者岁以四月初旬更代从守备等官奏以旧例更代于十月之交番夷出没缺人防御故也
　　○丙申升四川叙州府知府陆渊之为河南布政司左参政江西右参议李蕙为本司左参政兵部郎中陆容为浙江右参政
　　○升监察御史谢纲河南按察司佥事高铨俱为按察司副使纲山东铨浙江
　　○命故南京太仆寺卿方汉之子玉为国子监生从玉请也
　　○丁酉监察御史司马垔上＜锍-釒＞请拆毁天下寺观礼部覆奏谓两京朝天宫大报恩寺大兴隆寺及三茅山大岳太和山龙虎山各宫观俱系朝廷敕建神乐观僧道录司及各僧纲道纪等司又系武洪中设立其僧道官并僧道乐舞生亦有额数今欲一切厘正事体重大乞下廷臣会议  上曰既系  祖宗旧制不必会议
　　○礼科给事中王纶陈十事曰体天心以修实德谓今四方有水旱地震阴雨之异乞停止王府工作禁约皇庄侵占民田宽科差慎刑赏尤乞寡嗜欲节财用谨好尚任忠直庶克尽修德应天之实曰恤人言以集众善谓兼听则明偏信则蔽近有上言者以为官非谏官但陈言利害不可劾人过恶是虽开台谏当言之路而实箝天下直言之口乞颁明诏不但军民利病许诸人直言无隐而凡人之得失政之美恶亦许具实陈奏其问果有挟私妄奏摭拾不公者许科道官参驳弹劾而以其罪罪之曰广科目以崇文学谓我朝三年一开科解额有限取士之涂尚未广乞斟酌量添数名其岁贡生之为训导者三年后宜考选许其乡试曰去邪淫以敦大化者谓京师西山四月八日有香山之会正月十五日有戒坛之会男女混狎乞严禁之曰严遴选以得真材者谓各岁岁贡生员俱以食粮年深轮充取之既不精及赴礼部愿就教职者试于内廷又多传递怀挟之弊乞择之于先痛革于后庶教职渐可得人下礼部覆奏以为方今乡试举人额数比旧已多难再增加岁贡生已就教职者亦不宜与学生徒一概奔走乡试余所言多可采用其曰体天心修实德者惟  皇上尤加之意  上从其议
　　○时京师多盗  上命兵部条上御盗事宜兵部因＜锍-釒＞内外编次火夫旧例请申明处置且言京城内外军民杂操盗易潜匿宜令五城兵马司家给一小由帖揭之外门各填卫所府县军民年甲人丁邻里如有异言异服者自能觉察法司问理盗贼务令招出由帖事理以凭追究或有罢闲官吏游民僧道诸色人纵容居住坐以枉法又五城兵马司相去辽远不便巡逻宜各择地方立二分司以为夜巡官往来止息之所每夜小甲率火夫会巡亦至此暂憩仍乞命锦衣卫兵马司各卫巡捕官每夜各率旗校兵牌火夫军人十五名于所莅地方巡警从之
　　○己亥革锦衣卫指挥佥事郭良职良高祖英洪武中以功封武定侯永乐初卒妻马氏无子妾何氏生子振尚永嘉公主授驸马都尉振生珍珍生昌昌生良严氏生子铭铭生玹玹生聪俱未袭爵  仁庙时玹以妹贵妃恩累官都督同知遂越次袭爵后玹卒永嘉公主累奏乞以其子珍袭祖爵而玹子聪亦奏争袭正统中  英庙止授珍锦衣卫指挥佥事聪亦如之各不准袭爵珍卒其子昌以天顺元年诏例获袭爵昌卒良幼至成化四年以袭爵请聪复奏争  宪庙以争袭不明命良仍袭指挥佥事良累陈奏乃命锦衣卫并逮聪等鞫问复下吏礼二部同科道官议议上得旨郭良停袭既久不许再来渎奏如违并指挥革之至是良复奏吏部具上前旨故有是命
　　○庚子云南缅甸宣慰司头目打戛苏等以入贡还具奏此行路经孟养地方恐为思六发所沮乞遣官护送至境礼部请准成化十八年例止令原伴送千户及通事官送回云南转令镇巡官择人护送出境从之
　　○兵部奏凡大汉将军曾授职者其子许袭总旗无子者其弟侄止充校尉从之
　　○癸卯升礼部右侍郎倪岳为左侍郎
