<!-- { "loadSidebar": true } -->
　　○癸丑大宁都司都指挥同知康渊与保定中卫指挥同知唐英互讼下狱赎徒还职
　　○甲寅朝鲜国王李＜忄隆＞遣陪臣同知中枢府事权景佑等奉笺来贺  皇太子千秋节赐宴并彩叚衣服等物有差
　　○乙卯四川朵甘思直管招讨司土官番僧阿答儿等并新招抚朵日龙角等寨头目朵思劄叭等及杂道长官司番僧容中答等各来贡赐宴并彩叚绢钞等物有差
　　○时暹罗国进金叶表文而四夷馆未有专设暹罗国译字官表文无能译辨大学士徐溥等以为请  上曰既无晓译通事礼部其行文广东布政司访取谙通本国言语文字者一二人起送听用
　　○丁已命领班操备大同山西都司都指挥佥事马麟于本司佥书管事
　　○戊午巡按山西监察御史邓璋奉例考察请黜老疾不谨等官平阳府同知骞璇等六十三员吏部覆奏且请留历任未及二年蒲州河东驿驿丞李恭等六员从之
　　○太子太保兵部尚书马文升三年秩满加授光禄大夫柱国
　　○初正统以前光禄寺每年供用猪羊鹅鸡数止三四万后天顺间增至数倍成化初有旨每年不许过十万十六年减鹅鸡六千增猪三千羊五百准所减鹅鸡之数十九年又减鸡一万二千一百增猪八千五十鹅四千五十弘治二年减折纳猪一千至三年又令照元年例行以后增添者悉从减省既而光禄寺屡奏供用不足前后借支太仓银共三万七百余两以偿行户物价至是英国公张懋等以灾异陈言乞请将前项折纳猪羊通令照旧解纳鹅鸡其四时节令筵宴及一应传办祇应之类但系近年陆续增添者并请随宜节损冀于前十万数内再量减一二  上从其议光禄寺卿林凤等又言懋等所奏固省费爱民之深意但前项牲口十万俱系累年遇灾修省斟酌议奏折纳之数近日借支太仓银两亦俟各处所徵旧欠牲口价银至日扣数补还俱是十万数内原派之物非额外溢出者今若将折纳猪羊通令照旧解纳鹅鸡且于十万数内又更减去一二未免供应不敷将来必致重复奏添乞如旧便  上复从之
　　○礼部尚书徐琼等奏言哈密卫贡使都督写亦虎仙指挥克失帖木儿等自哈密残破之后寄住苦峪朝廷不责其败亡之罪而悯其流寓之穷所以抚绥安插之者不遗余策及其来朝廪饩宴赐如故近者薄减其衣服彩叚之数将以激其兴复之心初不为吝惜计至于马驼方物价值今次所给叚绢共五千余匹以彼不堪之物易我有用之财数愈增而价不亏朝廷怀柔之道亦已至矣夫何溪壑无厌赏赉已毕买卖已完而犹展转延住反覆奏扰前者本部尝以其贪狠诬罔等状奏闻  皇上姑令省谕乃复恣其野性诬诉提督主事本部行勘俱涉虚伪况先年因夷人出入馆驿生事害人乃设官提督职掌所系利害匪轻岂可从其自便而夷人一不利已輙肆怨诉若不量加惩治何以詟服诸番宜准先年处置日本国使臣例选差锦衣卫官一员带旗校兵马司官至馆率通事示以威福促其起程如仍黠傲不从即将各夷执送锦衣卫明正其罪其大通事杨铭等职专答应义无私交当其承旨省谕之时正宜宣扬恩威明示劝戒乃将本部覆过事由代之敷陈倡令各写番文与之封进似有交通之私况省谕夷人止于朝房内各通事受铭等钤制莫敢异同或有私言皆不能知如本年七月内朝审泰宁等卫犯边达贼有大通事王英因其子通事王永向前译审喝骂捶楚廷陛之间尚尔况于朝房哉今后凡有宣谕请令大通事同本等通事并伴送人等率领夷人到于礼部堂上望阙明白传译令其俯伏听从庶几恩威宣著奸弊可革诏从之令大通事即促各夷起程不许仍前延住
　　○己未命礼部右侍郎兼翰林院侍读学士李东阳之子兆先为国子监生从其请也
　　○庚申以旱灾免狭西延安庆阳二府弘治十年夏粮六万二百余石并延安庆阳二卫屯粮四千二百六十余石
　　○命以良乡县庄地赐大慈仁寺凡一百十二顷昌平县庄地赐大慈延福宫凡一百五十顷
　　○故礼部尚书邹干之子焕尝以荫为国子监生既而以笃疾废至是其子坤援例乞补荫从之
　　○是日晓刻月犯井宿东扇南第二星
　　○辛酉巡按广西监察御史丘天祐奉例考察请黜老疾等官南宁府税课司大使陈銮等四十六员内历任未二年南宁府知府萧惠等九员吏部请仍留办事从之
　　○命于延绥等处开中两淮弘治四年常股盐四万引六年存积盐五万引福建弘治四年五年六年见存盐二万九千五百三十二引四川弘治四年见在盐五万引长芦弘治八年常股盐三万四百六十八引以备边储
　　○给辽府故镇国将军恩鉎夫人陈氏养赡米岁四十石
　　○命山西都司都指挥同知周英充右参将协守松潘南路
　　○广西思明府况村贼黄绍侵占思明上石下石三州地方复谋杀知府黄道父子道妻赵氏等累诉于朝且谓节经委官勘问俱被赂免不结乞请兵诛之命下总督等官勘处以闻
　　○壬戌  皇太子千秋节文武百官诣文华殿行庆贺礼
　　○赐百官宴于午门
　　○天下诸司及外夷庆贺官员人等宴于阙左门
　　○南京兵部尚书张悦以老疾乞致仕  上曰卿老成端谨方切委任宜勉尽职务不允休致
　　○传旨升太常寺博士郑常容为本寺寺丞常容亦以黄冠进也
　　○镇守湖广总兵官镇远侯顾溥等言本年六月内安陆州大雨迅雷击碎城上旗竿四散委地阖城骇惧七月初旬以来霪雨不止城垣垛口并公私庐舍多塌大洪山等处山水泛涨渰死男妇四十三人冲流房屋六十余间牛马等畜一百三十余只损坏田地二十余顷至十六日迅雷击碎吉王府端礼门吻兽并后金柱头臣会同抚按及都布按三司等官议谓天变之感召也必由人事长沙往年既有草木之妖今安陆又有迅雷之变虽所以致之者莫知其由然不击他处而独击王门岂偶然哉意者土木太过役重赋繁人心嗟怨以是上干和气故耳盖吉府房屋造自成化初年今仅二十余年初议修补价银不过七八千两王少之奏遣内外官员一依崇府式样修盖于是前后宫殿两廊各门房屋墙垣展大鼎新计用过物料百数十万银米亦余数万岁拨夫匠三万余兴工四年止成急修房屋七百余间其余工程漫无纪极况雍王府第方欲兴工岐府营造未毕及各边城垣墩堡俱欲修筑此皆不可己者若吉府房屋未建者可缓亦宜减省少节民财再照旧赐兴府郢梁二府遗田三千八百三十九顷亩芦洑长河湖课三百七十余两俱有原额定数近者奏各王府并军民侵占委三司等官踏勘拨还比之原额已过数倍而本府官属又将邻近小户开垦纳粮并多余田地一概谓其侵占欲行拨还及各王府先年奏赐地亩亦欲丈量分拨以此文移纷纭告讦不止将来必致争竞杀人贻患非小伏望  陛下仰畏天变俯念小民敕该部议处通行各王府将府第原议急修者并工修完可缓者暂行停止或量给料价如郡王将军事例听其自修其原赐田地湖地勘给数目已足者即令造册奏缴其余各王府先年奏讨并小民自行开垦起科纳粮者听从执业不得分外踏勘扰人以少苏民困命下其言于所司
　　○甲子朵颜泰宁等卫都督阿儿乞蛮撒因孛罗各遣头目帖木儿等来贡赐宴并衣服彩叚等物各如例
　　○乙丑赐鲁府镇国将军当浰诰命冠服如制
　　○赐鲁府定陶县主并仪宾牛黉思明郡君并仪宾张孟王安平郡君并仪宾萧聪诰命冠服如制
　　○命给太子太保吏部尚书屠滽父母诰命旧制文官七品以上历任三年者始得请诰敕滽加太子太保未半年以父老乞先赐封诰特与之
　　○虏入宣府境杀军士十人掠男妇三十四人孳畜九百有奇分守参将杨彪守备指挥杜荣等十七人命下巡按御史逮问镇守太监孙振分守左监丞葛全俱戴罪杀贼总兵官都督阮兴巡抚都御史马中锡协守副总兵都指挥韩玉各罚俸两月○昏刻火星犯垒壁阵西第三星
　　○丙寅曲阜县人孔布以妖术惑众从之者百余人事觉逃避巢县山中定远县主簿捕之急布率其徒入县欲杀主簿复攻县门知县曾大有等御之不得入杀民兵火甲七人伤七人焚居民八十余家而去事闻兵部以中都留守司及凤阳府掌印官已知妖人惑众而不行禁捕请令戴罪擒贼其定远县官请停俸为为事官俟擒贼尽绝奏请定夺从之命即行巡抚巡按官严督所司设法擒捕不许视常怠玩
　　○命太原前卫指挥使刘芳守备宁武关以都指挥体统行事
　　○先是虏入肃州境操守都指挥刘忠等率众御之贼伏发忠被围官军死者百余人伤者八十余人马失者三百九十匹器仗千数兵备副使李旻援兵且至贼稍退忠移其军退驻屯庄堡贼以其众之半围堡半出虏掠男妇被虏者五十余人孳畜百八十兵部以忠等丧师失律请下巡按御史治之因言甘凉一镇孤悬河外南邻诸番北邻胡虏无险可守而兵威寡弱虏势猖獗不可不先为之备往年甘凉有警多藉延绥狭西兵马策应今延绥副总兵朱瑾所领游兵已调大同驻劄请下狭西三边守臣如大同无警即调回延绥防守听甘凉应援仍于宁夏城及灵州选人马一千五百暂委兴武营协同都指挥卫勇领操以备甘凉徵调及请敕狭西镇巡官选各府所属州县里长马并苑马寺马一千匹分布甘凉诸城仍请敕致仕都督鲁鉴借拨土人五百名于庄浪并红城子防守又以甘凉去京七千余里奏请待报往返动经两月仓卒之际恐致误事请暂设总制大臣以便宜从事令总制甘凉各路军马及经略土鲁番哈密事情镇巡官俱听节制庶兵权归一而地方可宁从之
　　○虏入庄浪红城子堡境杀掠人畜守备都指挥佥事张灏及致仕都指挥佥事赵珣等二十二人下巡按御史逮问俱拟边远充军  上以情轻律重命灏等二十一人各降二级带俸差操珣降二级仍旧致仕
　　○丁卯命湖广安陆卫带俸都指挥佥事高昇守备郧襄地方
　　○戊辰赐沈府吴江王诠铿为善阴隲等书从其请也
　　孝宗敬皇帝实录卷之一百二十九
明孝宗敬皇帝实录卷之一百三十
　　弘治十年十月己巳朔孟冬享  太庙
　　○遣驸马都尉游泰林岳分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○遣内官祭司井之神
　　○庚午四川成都府州县及灌县守御千户所被水灾命所司赈恤之
　　○四川青神县知县杨璲以公事死于水命给葬具并归其家属
　　○辛未以旱灾免江西九江卫弘治八年屯种万五千一百五十余石
　　○遣魏国公徐俌告  太庙  社稷南京工部尚书萧祯祭后土以南京修  太庙  社稷坛殿宇讫工也
　　○罚会昌候孙铭惠安伯张伟兴安伯徐盛俸各一月坐提督牧马不严也
　　○是日晓刻金星犯左执法星
