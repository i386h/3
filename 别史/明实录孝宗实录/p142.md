<!-- { "loadSidebar": true } -->
　　○夜月犯东咸东第一星○壬寅  太皇太后以  圣体康复诰谕  皇帝曰粤自  英皇厌代予正位长乐  宪宗皇帝克尽子道以天下餋二十四年无异一日孝心笃至天下所知足以表仪万民垂法后世予尝伏观孝顺事实诸书所载罕有其比暨  皇帝嗣位实能继述先志敦尚彝伦奉餋之礼至隆至厚乃去年七月予偶婴疡疾  皇帝夜起祝  天春郊罢宴问安视膳寝食靡遑顷者医药奏功食饮如旧老年病体竟底康宁以昔校今父子一道  天地所临  祖考攸鉴徵诸孝治必有休祥予心嘉焉是用宣之于辞以表诚孝故谕  上乃奉表称谢表文曰伏以  慈颜康豫顿回海宇之春  圣训昭宣载睹月星之象恩沾九陛欢动六宫恭惟  圣祖母太皇太后陛下化同坤育道配乾刚承  烈祖之宏休泽延嗣续毓  先皇之盛德餋极尊亲顾慈孝之相成实邦家之共戴方飨期颐之福偶违旦夕之和臣心切问安职当尝药庆成罢宴敢同臣下之娱露祷输诚冀获  神明之佑此子孙之常分何继述之可言比者  九庙降祥  重闱协庆乃归功于定省复示宠于褒嘉臣俯念＜耳少＞躬劬劳未报仰承曲谕惭惧交并敢不誓竭微诚勉图至孝占千年之龟筴预兆嘉祥捧万岁之鹤觞益隆  寿祉无任欣跃惭悚之至谨奉表称谢以  闻盖  太皇太后不豫时感  上诚孝谓天下之物皆  皇帝所有无以为报故托之文辞以彰  圣孝且命副藏内阁传之无穷而  上仰念  慈德具礼申谢  祖孙之间慈孝兼至诚可为万世法也
　　○  上谕礼部臣曰  皇太子当冠尔礼部其具仪择日以闻○升山东布政司左参政张宪为浙江右布政使河南按察司按察使高铨为河南右布政使
　　○湖广按察司佥事冯镐奏八事一各处预备仓军器库年久不修以致米榖浥烂军器损坏且新旧混置难于查盘宜行天下各将仓库修理编成字号揭扁载数与廒经簿籍文卷相同仍将字号数目各申上司以便查盘一天下卫所军数消乏皆因管军官员作弊或夺其田庄而纵之逃今后清军御史清出该解军丁即并家属给与解人径解原卫该管按察司或巡按御史交割转发补伍按察司管屯官即查原有田庄者给与住种巡按并分巡分守官仍稽考有蹈前弊者参问降级一近年守令迁升太速民不沾恩请自今天下知州知县俱照旧制历任九年任内听巡抚巡按等官访察廉能者奖劝旌异候通考到部查考最旌异者或径升佥事知府或授御史郎中再历三四年称职者即升副使参议历八九年称职者即升按察使参政等官以偿其劳一各处争田者多因官司文卷不明故尔乞令严收经断文卷一问刑条例浩繁乞令六部等衙门将见行例每件摘出要略类编成帙发顺天府及各处按察司刊布如有新例续附其后使奸吏不得弄法一近例凡军民赴京奏告中途脱逃者原词立案不行然奸人或有递至中途将消息传与被告之人买和逃躲者今后除小事照旧立案若贪污官吏监守自盗仓库钱粮并诸重情仍照律例发落以杜买和之弊一外卫所军赴边境并京营操备者下班时多因本卫所路远取便暂住原籍俟大众上班随即赴操其本卫所官吏輙将其月粮冒支乞令各处巡守官按临卫所吊查官军实支文册凡只身常年班操不缺下班不回卫所者月粮尽扣在仓积七八年可勾一二年之用有冒支者罪之一各卫经历专以典司文移检制军职乞敕吏部今后拣年壮有才力者除授上司亦宜稍加礼遇廉能者一体旌擢命下其奏于所司
　　○宁夏广武营地震有声自辛丑至是日凡六次
　　○甲辰赐沈府唐山王勋澂尚书诗传四书各一部从其请也
　　○升狭西布政司右参政李锦为河南按察司按察使湖广汉阳府知府张锐为山东布政司左参政户部郎中宗钺为河间长芦都转运盐使司运使
　　○升刑部右侍郎戴珊为本部左侍郎改工部右侍郎谢绶为刑部右侍郎
　　○通政使司右通政杜明卒明字文昭河南祥符县人成化十四年进士授礼科给事中升通政使司右参议弘治四年转左参议寻升右通政至是以疾卒赐祭如例明天顺中已中省试会监试官与御史有隙诬明为御史私人上之朝下馆阁覆议入格乃得释体貌修伟与人交贵贱无所忤人以是称之云
　　○命锦衣卫镇抚司带俸故都指挥同知王锐之子振袭原职指挥使
　　○申刻狭西肃州天鼓鸣
　　○丙午赐周府辅国将军安氵□□安氵□宅晋府镇国将军表椈辅国将军奇湘奇泠奉国将军奇灌表木□朵表檭诰命冠服如制
　　○升山西大同府知府闾钲为江西布政司右参政
　　○河南布政司右参政熊佑丁忧服阕复除狭西布政司
　　○以水灾免直隶凤阳等府县及凤阳等卫所弘治七年夏税子粒之半
　　○丁未南京都察院右都御史张悦乞致仕吏部言悦精力尚可用  上曰悦既精力未衰令用心办事不允休致
　　○命襄城伯李黼坐扬威营后府都督佥事孙贵坐练武营管操
　　○命各边巡抚都御史及巡按监察御史访察将官不职者会奏处治仍通具将官贤否实迹奏报以凭黜陟从给事中李举言也
　　○戊申礼部进  皇太子冠礼仪注一前期一日遣官具特牲告  庙行一献礼一前期二日各执事官先于本部习仪次日赴文华殿习仪一陈设前期一日锦衣徫设幕次于文华殿之东序鸿胪寺设节案于殿内之北正中设香案于节案之内设冠席于殿内东南西向设醴席于西上南向内侍张帷幄于东序内设坐椅几案裀褥于幄中又张帷于序外陈袍服皮弁服衮服圭带舄等物各以箱盛置于帷中案上具翼善冠皮弁九旒冕各用盘盛以红袱覆之置于东阶之南案上光禄寺设盥洗所于东阶冠案之南稍东设司尊所于醴席之西南司尊者实醴于尊侧加勺罩设玷于尊东置二爵于玷进馔者实馔设于尊北诸执事者皆立于其所教坊司照例设乐一遣官是日早  上位具皮弁服御华盖殿鸿胪寺奏请升殿传制遣官文武百官各具朝服侍班如常仪制词曰朕皇太子冠命卿等持节行礼一迎节至期内侍导  皇太子先于东序帷幄中坐候持节将至礼部官诣东序启  皇太子迎节乐作礼部官导  皇太子出迎于殿门外持节官捧节入置于案退立于节案之东乐止礼部等官导  皇太子诣香案前乐作行四拜礼毕乐止持节官同宾赞并宣敕戒等官序立于东南盥洗之次一初加礼部官启  皇太子就冠席乐作礼部等官导  皇太子诣冠席内侍二人夹侍  皇太子即席西南向坐乐止鸿胪寺鸣赞赞行初加冠礼乐作引礼序班引宾赞皆诣盥洗所宾赞皆搢笏以次盥手讫出笏乐止鸣赞二人稍南东西向立宾赞官升自东阶稍西向内侍揭盖袱乐作以盘捧翼善冠升宾降阶一等受之乐止宾右手执冠后左手执冠前进  皇太子席前北面立祝曰吉月令辰乃加元服懋敬是承永介景福乐作宾跪进冠兴复位赞者跪正冠兴立于宾后乐止礼部官启易服  皇太子入帷幄易新袍服出礼部官启复坐一再加鸣赞赞行再加冠礼乐作内侍揭盖袱以盘捧皮弁升宾降阶二等受之乐止宾右手执皮弁后左手执皮弁前进如前仪祝曰冠礼申举以成令德敬慎威仪维民之式乐作内侍释翼善冠宾跪进皮弁兴复位赞者跪正皮弁兴立于宾后乐止礼部官启易服  皇太子入帷幄易皮弁服舄出礼部官启复坐一三加鸣赞赞行三加冠礼乐作内侍揭盖袱以盘捧冕旒升宾降阶三等受之乐止进如前仪祝曰章服咸加饬敬有虔永固皇图于千万年乐作内侍释皮弁冠宾跪进冕旒兴复位赞者跪簪结纮兴立于宾后乐止礼部官启易服  皇太子入帷幄易衮服出礼部官启复坐一釂礼鸣赞赞行釂礼礼部官启  皇太子诣醴席乐作礼部等官引  皇太子降自东阶由西阶升即醴席南向坐乐止光禄寺官举醴卓乐作引礼序班引宾赞诣盥洗所宾赞搢笏盥手讫出笏升西阶赞者取爵诣司尊所酌醴授宾宾执爵诣席前立乐止祝曰旨酒孔馨嘉荐载芳受天之福万世其昌毕宾跪进爵鸣赞赞  皇太子搢圭受爵置于案教坊司启乐奏喜千春之曲次启进酒  皇太子举爵饮讫奠爵于案乐止光禄寺官进馔乐作馔至案乐止馔讫赞出圭彻卓宾赞复位一受敕戒鸣赞赞受敕戒礼部官启请  皇太子诣受敕戒位礼部等官引  皇太子降自西阶由东阶诣拜位乐作引礼序班引宣敕戒官诣  皇太子拜位稍东西向立乐止称有制鸣赞赞跪  皇太子跪宣敕戒曰孝事君亲友于兄弟亲贤爱民居仁由义毋怠毋骄茂隆万世乐作俯伏四拜兴平身乐止礼部官启礼毕持节官捧节出乐作礼部等官引  皇太子送节至殿门外引还东序内侍引还宫乐止一谒见当日  皇太子具冕服谒祭  奉先殿  奉慈殿并用乐行礼如常仪毕  皇太子仍具冕服诣  太皇太后  皇太后  上位  皇后前谢俱行五拜三叩头礼用乐一复命持节及宾赞宣敕戒等官复命一百官行贺礼次日早  上位具皮弁服御华盖殿鸿胪寺奏请升殿文武百官具朝服称贺词曰  皇太子冠礼既成理当庆贺行五拜三叩头礼毕诣文华殿行贺  皇太子礼锦衣卫陈设仪仗一合用内官内侍十人司幕次二人司冠服二人夹侍二人进冠二人设冠席陈服一人初冠之后进袍再冠之后脱袍进服三冠之后脱袍进服共一人
　　○以水灾免江西南昌等府县及南昌前等卫所弘治七年秋粮子粒有差
　　○己酉改右春坊右谕德王鏊为翰林院侍读学士左春坊左谕德杨守阯为侍讲学士从大学士徐溥等荐也
　　○旌表节妇四人龙氏狭西庆阳卫舍余吴旻妻曹氏云南后卫方玘妻孙氏狭西巩昌卫指挥佥事乔英妻刘氏江西万安县民萧宜宽妻俱早寡守节久无玷各旌其门曰贞节
　　○狭西肃州卫嘉峪关地震有声
　　○直隶邳泗二州及桃源清河仪真安东县暴风雨雹杀麦
　　○庚戌命管理易州山厂工部右侍郎曾鉴管部事
　　○录故大学士丘浚之孙＜田＞为尚宝司司丞
　　○狭西岷州法藏等寺剌麻番僧班剌亦失洮州著落等族番僧领占劄失并红城子堡番僧丹令占等来贡赐宴并彩叚绢钞等物如例
　　○辛亥增赐顺义郡主东安县庄地三十一顷有奇
　　○赐代府南宁郡主并仪宾惠恕归恩县主并仪宾张纲崇仁县主并仪宾张涌唐府考城县主并仪宾王佋晋府来宾县君并仪宾高宾诰命冠服如制
　　○命户部运太仓银三十万两于内承运库备用
　　明孝宗敬皇帝实录卷之九十八终
大明孝宗敬皇帝实录卷之九十九
　　弘治八年四月甲寅朔孟夏享  太庙
　　○遣内官祭司灶之神
　　○寿王出府
　　○太常寺卿齐章卒章字廷璧□安县人成化二年进士授户科给事中升礼科都给事中转鸿胪寺丞进少卿太常寺卿卒赐祭葬如例章虽家于都邑能以俭约自持不随时习靡尝再持节使藩府其赆馈悉辞不受然性度唯唯同人故虽当言责而无可纪之迹云
