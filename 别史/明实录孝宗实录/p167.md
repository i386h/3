<!-- { "loadSidebar": true } -->
　　○乙酉太子太保兵部尚书马文升以老疾乞致仕  上曰卿才望老成久谙戎务正隆委任岂可引疾求退宜勉加调摄不允所辞
　　○狭西礼县地震有声如雷
　　○丙戌升南京都察院右佥都御史杨守随为南京大理寺卿
　　○广西道监察御史胡谅丁忧服阕复除狭西道
　　○命以广盐越境鬻于衡永二府地方助修建王府之用每引纳银二分余盐纳银伍分工完仍旧从巡抚湖广都御史奏也
　　○户部会议各处巡抚都御史所奏事宜一南京运粮指挥千百户员缺请听漕运衙门于管屯管操襍差内选补一外江漂流船粮事出不虞今后官旗人等请免逮问若连年以漂流报者虽有勘实文凭仍逮问之一各处兵备副使等官请令专治其事不许别项差遣有失防守一贵州大小土官犯斩绞以上罪者请俱照军职犯死罪例先拘系在官请旨究问一请增设万全右卫膳房堡仓储粮草以便支给一弘治九年各府起运南京文武职官俸禄请照数全折收银一年以苏民困一请摘拨甘州备御河州卫官军一千人分悉备御镇番地方一各处运纳南京夏税小夌多浥烂虗费请每石折收银四钱一请给南京屯军贫乏者牛具种子一天下卫所官该支折俸钞银而造册过期者止逮问各掌印官并该吏如律其余官员俸钞宜如数关支不必扣除一裁革直隶庐州府西山口驿颍州递运所江口驿一增设江西瑞金县湖陂巡检司直隶河间县景和镇巡检司迁江西大庾县于南安府城内直隶庐州府高井驿于柘皋镇和州祁门驿于含山县唐县军城镇巡检司于曲阳县镇里店一改直隶四海冶守御千户所属永宁卫仍守御四海冶一增设河南开封府管河通判一员扶沟通许尉氏荥泽荥阳汜水考城项城商水虞城夏邑十一县管粮县丞各一员议上俱从之
　　○丁亥  太皇太后圣旦  上率皇太子及亲王上寿命妇朝贺
　　○赐百官宴于午门
　　○赐各王府庆贺官员人等钞币有差
　　○裁革广西庆远府忻城县流官知县一员止留土官知县掌印管事从总督都御史等官奏也
　　○授故少詹事兼翰林院学士柯潜之子宗文为中书舍人
　　○掌鸿胪寺事礼部左侍郎贾斌以衰老乞致仕不允
　　○夜月犯天囷星
　　○己丑赐晋府芜湖县主并仪宾张镗代府赞皇郡君并仪宾薛世蓁巴陵郡君并仪宾刘文华靖江王府程乡乡君并仪宾王寅亮诰命冠服如制
　　○辛卯  诚孝昭皇后忌辰  上祭  奉先殿遣驸马都尉蔡震祭  献陵
　　○调巡抚山西都察院左佥都御史顾佐南京都察院管事
　　○翰林院编修程楷丁忧服阕复除原职
　　○升山东按察司佥事胡富为广东副使
　　○调抚治郧阳都察院右副都御史沉晖巡抚湖广兼赞理军务
　　○壬辰赐蜀王宾瀚四川提举司食盐岁三十引从王请也
　　○癸巳给故宁阳侯陈瑛之幼孙继祖养赡米月十石
　　○云南按察司佥事邵贤丁忧服阕复除山东按察司
　　○南京太仆寺卿张贲乞致仕不允
　　○甲午升南京刑部员外郎张镇为湖广按察司佥事
　　○是日晓刻月犯轩辕犬星
　　○乙未命赈恤四川泸州及新津诸县民之被水患者
　　○戊戌户部奏河南中牟兰阳仪封考城四县以河决民田尽没今年夏税秋粮尽宜令折布每匹折麦一石二斗折米一石本色布止徵银三钱从之
　　○命户部运太仓银五十万两于内承运库
　　○兵部奏近例镇巡官封管之内被虏入境杀掠人积至二十以上孳畜二百以上者本部举奏甘肃地方自弘治八年二月至今年四月凡被虏杀掠者前后一百八十五人孳畜五百余镇巡等官不得无罪但其地内无黄河之险外无边墙之限守御为难况连遭虏患之余地方伤残已极较之他镇亦有不同者  上命姑宥之
　　○古北口境外虏杀瞭望军士二人  上命罚分守参将吴钊俸一月其提调千户钱真等逮治之
　　○己亥升广东布政司左布政使黎福为都察院右副都御史抚治郧阳
　　○庚子调巡抚大同都察院右佥都御史侯恂巡抚山西兼提督鴈门等关
　　○南京户部左侍郎李益乞致仕许之仍进阶一级令给驿以归
　　○旌表孝子一人六世同居一人节妇二人王瑁浙江桐庐县民母张氏卒庐墓三年旌其门曰孝行韩鹏直隶定边卫副千户自其始祖惟恭至鹏已六世俱同居旌其门曰六世同居义门赵氏直隶真定县民王祯妻樊氏河南安阳县民朱荣妻俱守节年久无玷各旌其门曰贞节
　　○山西行太仆寺卿陈仲舒乞致仕许之
　　○辛丑赐辽府长垣王恩钾长子宠泑镇国将军宠沄秦府辅国将军秉檄诰命冠服如制
　　○升广东布政司右布政使林同为本司左布政使
　　○壬寅升山西太原府知府徐佑为山西行太仆寺卿
　　○先是以比边有警命平江伯陈锐领团营官军万人马万匹＜马犬＞马五千操练听征后有旨令官军各回本营改命新宁伯谭佑操练鼓勇营官军以俟命祐奏本营军马数少乞仍于原选军马同选补从之命官军于三大营马匹于太仆寺如数选补○癸卯升直隶凤阳府亳县为亳州设知州同知判官吏目儒学学正各一员训导三员并添设管马判官一员军储仓大使税课局大使义门巡检司巡检及阴阳医学僧道司俱随州而改
　　○南京户部尚书秦纮巡抚大同都察院右佥都御史侯恂俱乞致仕不允
　　○守备蓟州鲇鱼石等关奉御罗紃令军士出境伐木被虏杀死者各二人镇巡官请治分守参将刘祥及守关千户等官之罪  上命罚祥俸两月紃等发巡按御史逮问之
明孝宗敬皇帝实录卷之一百十九
　　弘治九年十一月甲辰朔钦天监进弘治十年大统历  上御奉天殿受之给赐文武群臣颁行天下钦天监官复诣文华殿进历于  皇太子群臣行礼如仪
　　○升南京太常寺卿郑纪为南京户部右侍郎狭西布政司左参政刘瓛为都察院右佥都御史巡抚大同兼赞理军务
　　○兵科都给事中杨渶等言近者宣府有龙火发于刀鞘西直门有黑熊上城京营开操而中军大旗悬曳不起坠死引绳千户夫龙火起刀鞘近于龙孽黑熊上城近于毛孽似比虏窥边之兆至若军中大旗六军视为进退者今始操之日又有此异当时载路惊传而京营大臣如英国公张懋等乃隔越三日而后知又迟延两旬而后奏是又异之大者今比虏桀骜谲诈始焉上书求贡则坚以三千人为请既而佯以秋深为期又一去而不复至其入寇之谋兆矣  上天示变意或在此  陛下见于几先命将训兵已尝预备然臣等切见京营诸将未有能先国家之急而后私忿者平日既不肯协恭而和衷有事又安能同心而戮力万一虏骑入寇能为吾折冲御侮者谁欤今团营军士实自三大营摘取团操所以养威蓄锐用戒不虞者也然或苦于工作或苦于役占或饥寒不能以自存或老弱无益于任使困惫之状所不忍言万一边烽輙举能为国死敌者谁欤伏望  升下深惟天道之不谬重念人事之或违戒饬百官痛加修省凡团营军士见在工作并多余役占者即敕所司句考收回本营操练后有工作不得差拨如提督等官或仍前役占不发者一体罪之其各边将官才否乞诏巡抚巡按官奏请黜陟中间或以规避自陈及为人奏告未结者亦须从实勘报如镇守等官有私役军士者亦一体从重究治且武臣奉命征讨例有文职大臣参赞机务今将官已定请于在京四品以上文臣预举一员与之同事庶克济用又旧例将臣在病得请方许乘轿止可于暂时行之今京营将官多有久离鞍马以坐轿为常者非惟不能制御急变恐亦无以表率六军请令京营总兵官仍旧乘马以习勤苦有警庶不致于失措仍乞戒谕各官同寅协恭用图报效毋复猜嫌致伤国体政事修于下则天心应于上矣时监察御史阎价等亦以为言且欲令抚按官纠察镇守内臣及总兵等官之行事不和者事下兵部覆奏  上纳之命事例当行者即下在京武职大臣并南京守备在外镇巡等官一体遵守毋或玩忽自取罪戾其团营内外提督官张懋等姑宥之
　　○乙巳升湖广布政司右参政林号□土为广东右布政使户部郎中吴超为广西右参议
　　○丙午江西布政司右参政夏祚丁忧服阕复除湖广布政司
　　○命户部运折粮银二万两于隆庆诸仓以备军饷
　　○丁未升南京左通政吕＜常心＞为南京太常寺卿狭西布政司右参议李靓为本司左参政
　　○命蓟州卫指挥使马章守备遵化等处
　　○戊申  恭让章皇后忌辰遣内官祭陵寝
　　○礼部奏冬至节例赐百官宴  上命免宴赐以节钱钞
　　○庚戌升礼部郎中胡玉为狭西布政司右参议
　　○虏入宣府四海治堡杀掠人畜命罚分守参将孙成俸两月与分守奉御张瓒俱戴罪杀贼
　　○辛亥冬至节遣驸马都尉游泰崔元分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼群臣复朝贺  皇太子于文华殿  太皇太后  皇太后  皇后俱免文武官命妇朝贺
　　○壬子文武群臣朝亲王于奉天门东廊
　　○癸丑夜月犯外屏西第二星
　　○丙辰右军都督府都督佥事杨义卒义景泰间袭职为金吾左卫指挥使天顺初迎驾有功升都指挥使六年从征延绥以功实授十五年从太监汪直征建州以功升都督佥事注俸中府坐神机营管操弘治三年调管右府事至是卒赐祭如例
　　○夜月犯毕宿左股第一星
　　○丁巳命山西按察司管屯佥事兼提督河渠水利从巡抚都御史奏也
　　○己未升湖广布政司右参议梁方为本司左参政
　　○先是分守开原太监蓝莹遣人上＜锍-釒＞乞休遂移文镇守太监韦朗总兵官李杲具道其事朗等因荐监枪监丞都林代之既而莹遣人寝其＜锍-釒＞不上而朗等之奏已达兵部言莹阴持两端事涉欺罔朗等率易具奏请并坐以罪命蓝莹下巡按御史逮问韦朗李杲姑宥之○庚申海西兀者斡兰河等卫女直都指挥察安察忽失秃等来贡赐宴并彩叚衣服等物如例
　　○夜月犯鬼宿东南星
　　○辛酉升湖广布政司右布政使陶鲁为本司左布政使兼湖广按察司副使带广东岭西道鲁前此升官多以考满及军功而得至是自言官带湖广之衔而任事两广似为不便故有是命
　　○升肇庆府知府黄琥为广东布政司参政分守肇庆地方增设德庆州判官泷水县主簿各一员广州府所属番禺南海东莞顺德新会香山增城七县捕盗主簿各一员俱从总督都御史邓廷瓒等奏也
　　○升户科给事中王玺为湖广布政司右参议
