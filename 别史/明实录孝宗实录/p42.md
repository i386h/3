<!-- { "loadSidebar": true } -->
　　○重录致仕吏部尚书李秉之孙邦瑞为国子生以秉子睿虽尝送监读书未沾一命而卒故也
　　○丙辰复除河南按察司佥事朱汉于本司贺元忠于云南俱以丁忧服阕也
　　○乙巳升贵州左布政使王诏为都察院右副都御史巡抚云南
　　○丙午降直隶扬州府知府吴嵩为福建都转运盐使司同知以巡按御史常新论其科罚罪也
　　○复命京营把总指挥使刘全守备山东临清地方初全己被命因建议者奏准裁革至是兵部议谓临清乃南京喉襟守御不可无人遂复命之○湖广汉阳府通判李晟奏臣先为都察院经历时屡上＜锍-釒＞言兵及战车之制俱未采用窃念臣学法四十年悟得兵书奇要乞开武英殿召臣一问残虏不足平又言臣兵机主六经大法战具集千古大巧乞处臣一职两月而战具完三旬而战法定期秋冬之交必建奇功上战法一篇急务二篇内言三代以下惟诸葛亮最巧韩信李靖岳飞皆诈力与苦战非造化之巧其大言多类此  上以战车或可用命工部刻期制造试验以闻至是车成命各营文武内外臣于教场试之既而诸臣言晟战法大概主用弓弩而弓弩所发远不过二十步其车粗重难于运转以之守城不可以御敌以之出战一遇坑坎沙窝乱石如榆林河套辽东五岭大同宣府迤北崎岖之地皆不便利  上曰李晟狂妄自炫累章烦渎及试所制战具皆无益于用虚费钱粮法当重治姑宥之降四级边方叙用遂降为云南曲靖卫知事
　　○丁未赠故江西广昌县知县庄英为建昌府通判赐之敕命以死于捕盗也
　　○迁扬州白塔河巡检司于湾头镇从户部左侍郎兼都察院左佥都御史李嗣奏也
　　○辽东海西等处兀者前卫野人女直都督等官都吉里等亦迷河等卫野人女直都督等官掜克等来朝贡马貂皮赐宴并衣服彩叚等物有差
　　○戊申赐朝鲜国弘治二年大统历百本
　　○给宛平大兴二县养济院孤老六千一百七十一人各冬衣布一疋
　　○太监曹整出镇湖广奏以头目八人自随各支廪给请令旗令牌各十面兵部言近奉诏例镇守许奏带头目五名分守三名止给口粮所赐旗牌亦各止五面今整所奏皆非例乞赐裁抑  上从之惟头目官舍仍与八名令整加意钤束之
　　○己酉敕湔除在京文武官员过名仍命法司移文于在外诸司
　　○命平乡伯陈信三千营坐司惠安伯张瓒五军营右哨坐营
　　○庚戌升四川按察司按察使陈诰为贵州布政司左布政使
　　○巡按湖广监察御史姜洪言湖广连年荒旱民穷特甚而所司方督造马快船乞暂停止以苏民困从之
　　○命广东都司都指挥佥事陈皞充左参将分守广西浔梧等处
　　○辛亥户部主事唐锦舟请封其继母舒氏吏部言旧例继母封一人锦舟父仁任吏科给事中时其继母周氏已封孺人卒今又请封其再继者前无此比但周氏之封原从其夫锦舟今为舒氏请亦止是封一继母非二人也况不封其母而封其妻为子为妇者岂能自安宜允所请今后该封继母者仍止封见在一人并以锦舟所请著为令从之
　　○壬子旌表孝子二人节妇七人谢绅江西乐安县人父母继没哀毁踰礼庐墓三年王矩直隶武平卫军余母没既葬负土培冢高丈余掘冢傍地三尺结草庐以处蓬首跣足冬不絮夏不扇旦夕哀慕不已俱旌其门曰孝行黄氏福建崇安县民邓文爕妻夫亡痛哭几死竭力殡葬守志不贰于氏河南磁州千户所副千户吴铎妻万氏四川简县民陈公实妻杨氏直隶扬州卫指挥舍人李鋐妻张氏直隶衡水县民李诚妻刘氏山东东平州民袁启妻王氏狭西咸宁县民武钺妻夫亡皆能孝养舅姑勤苦守节为乡里所称俱旌其门曰贞节
　　○赐锦衣卫故带俸达官指挥使右北平等十七人棺各一具及遣祭如例
　　○是日晓刻月犯房宿南第二星
　　○夜东方流星如盏色青白自角宿东行至氐宿
　　○癸丑升狭西按察司副使王轼为四川按察使礼部郎中李魁为江西布政司右参议
　　○命管苏松等处水利浙江按察司佥事兼提督太仓等卫所屯种并监放太仓镇海二卫官军俸粮从兵部郎中陆容请也
　　○命南京户部拨余米三万石赈应天府所属饥民米乃临船兑支所余寄贮常平仓者也
　　○金吾右卫带俸指挥佥事倪端援随侍  东宫恩例乞改注锦衣卫带俸兵部言端未有军功而锦衣卫又无缺请治其违制奏扰之罪诏特允之端以画工得幸者也
　　○乙卯立春顺天府官进春  上御奉天殿受之文武群臣公服行五拜三叩头礼
　　○升江西道监察御史柯忠刑部郎中汤全为按察司副使忠狭西全贵州
　　○命天下岁报钱粮文册年终不到部者官吏提问半年以上不到者罚俸二月
　　○丙辰命南京大理寺卿宋钦之子廷佐为国子监生从其请也
　　○监察御史陈瑶言崇文门旧设宣课分司以收商税近者户部奏差御史主事往监其事率以掊克为能遂致商旅不通物价腾踊有伤国体乞取回原委官员止循旧例收税间有奸弊宜令巡城御史督察上曰御史言是但此分司曩被校尉及无籍者挟制搅扰因命御史主事监收今后止许秤盘客货其余行李车辆毋得搜检阻遏
　　○申严官员势要违例中盐之禁○国子监旧例监生自备柴米愿留坐班三年满照例归省复班查无虚旷即与收粮一月以上遇有清军清黄续黄写诰及天财库办事等项年半役满者挨次拨补后又以自备柴米愿留坐班者意图越次出身奏止之至是纳粟监生许龙等皆以自备柴米坐班三年归省复班具奏乞如旧例收粮拨历下礼部覆奏议以龙等愿坐俱系新例前其收粮拨历宜如旧例今后有愿自备柴米坐班者皆不听从之
　　○命各处乡饮酒礼监生省祭官不得与饮从彰德府知府鲍恺奏也
　　○以旱灾停徵湖广布政司弘治元年以前上供药材从巡按御史姜洪奏也
　　○丁巳给晋庶人奇泀之弟妇及使女米月各一石绢布岁各一疋
　　○兵部尚书余子俊等工防边事宜一大同宣府两镇分守守备等官每一岁终令巡抚巡按官遍行核实如兵政修举操守无失者奏请旌异其有废弛者参奏革去至于司总管队之类亦因之贤否为其惩劝一辽东各卫军册无存以致逃亡日多奸弊百出请于南京后湖稽考洪武永乐间原册依式各誊一本发各卫收掌照册查理如原籍户绝奏与开除其招募军士务充原额不得虚应故事一蓟州关营军士支粮城中动经旬日一遇有警或致疏虞请令蓟州永平所属税粮悉输之边仓以便支给一旧例大同宣府在城各立司分每司官军五百设把总一员中军设总管官一员其旗牌掌于总兵遇有调遣听其号令故事体归一成化以来因于大同在城并各卫沿边选取游兵奇兵以听延绥调用故宣府太监总兵管官亦各自为营务选精锐各领旗牌名曰太监营总兵营副总兵营游击营监枪营营兵既分各官视为私属役占无艺其有违犯互为掩匿而各路所遗非老即弱以致有警不能防御请令镇总管官以所分营并所选精锐补在城游兵奇兵各路极边游奇二兵不得擅动仍合诸营分司总理庶兵政有统而事体不分一大同一镇以镇守总兵副总兵游击将军所治者为中路阳和天城为东路东南乃宣府洪州城大同左右卫平虏威远朔州卫井砰堡为西路西南乃偏头关各有参将一员分守如常山之蛇首尾相应但从来策应未有定法今请著令如虏寇中路则以大同城中官军为主兵而调东路与洪州合兵应于东调西路与偏头关合兵应于西寇东路则以东路官军为主兵而大同副总兵游击及宣府游击洪州参将各合兵于东西策应寇西路则以西路为主兵而大同副总兵游击及编头关参将合兵亦如之其应州浑源山阴马邑怀仁五城官军则或于本城或于要害城堡分布游击如小小寇盗则大同游击与各路参将各以兵应之但洪州隶宣府节制偏头关非大同所属请令二路参将皆听大同遇警调用一各边草湖为豪右占夺者请退出归官令军士采取给马一肃州甘凉庄浪兰州相离为近如有警请令互相策应不得于宁夏延绥等卫调遣如贼势重大必用兵者乃如旧例议上从之
　　○兵部议覆礼科给事中王纶兵部郎中陆容所言请令公侯伯都督应袭子孙十五岁以上三十岁以下者俱入国子监读书皆为朝廷储养将材之意然都督以下子孙已有例作养于武学惟公侯伯驸马子孙宜如其言令国子监依监生读书作课讲书习礼成法行各家专官教之每岁间月一赴监考校文事间月一赴教场操练武艺若在间公侯伯驸马读书并欲乞  圣明每季御武英殿则请自  圣裁  上曰公侯驸马伯子孙令读书习礼将来朝廷庶几得世臣之用宜悉如所奏行在间侯伯驸马随操其仍议处以闻御殿询访朕自处置
　　○命南京都察院右佥都御史虞瑶兼提督操江
　　○戊午以岁暮祫祭  上祭告  宪宗纯皇帝几筵遣英国公张懋告  太庙驸马都尉周景告  懿祖皇帝于祧殿
　　○赐晋府襄阴王庶长子名曰表槠庆成王第二十四子曰奇氵□戏二十五子曰奇淩二十六子曰奇凌二十七子曰奇氵□妾二十八子曰奇漓二十九子曰奇沷三十子曰奇瀱沈府永年王长子诠＜釒爵＞嫡第一子曰勋后嫡第二子曰勋沤镇国将军诠罐嫡第一子曰勋溢韩府镇国将军徵□金□亚□庶第三子曰偕涡
　　○命南和伯方寿祥领红盔将军带刀宿卫
　　○降福建永宁卫金门千户所正千户张臻延平卫左千户所正千户萧泰俱本所百户臻南京守备太监本之弟泰司礼监太监敬之弟成化中皆以传升至千户世袭至是以冗员裁革例应降冠带总旗尚从恩荫款目得降授不世袭云
　　○己未祫祭  太庙请  宪宗纯皇帝神灵诣  庙享祀
　　○遣太常寺官祭五祀之神
　　○遣旗手卫官祭旗纛之神
　　○是岁天下户九百一十一万三千六百三十户口五千二十万七千九百三十四口田八百二十五万三千八百八十一顷田赋米一千九百五十六万六千八百五十六石四斗五升二合麦六百七十七万九千四百五十三石五斗二升丝三万六千七百零三斤七两五钱绵二百六十五万二千九百六十四斤五两三钱绢一十七万八千六百九十七疋三尺四寸五分布一百一十五万一千七百七十九疋三丈三寸三分绵花二十三万一千二百斤草二千四百九十八万八千六百包束户口钞八千八百四十二万六千九百八十二贯杂课钞共七千三百九十二万六百一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千四百八十一顷九亩子粒二百九十三万六千七十石金银课共八万一千二百七十两水银二百二十九斤朱砂四十六斤八两儧运粮四百万石谷处运纳米麦共一千五百五万二千七十五石四斗一合五勺四抄五撮七粟六粒减半税粮七百九十八万九千七百二十九石四斗一升草八百七十四万二千四百五十束
　　大明孝宗皇帝实录卷二十一终
　明孝宗敬皇帝实录卷之二十二
　　弘治二年正月庚申朔正旦节遣驸马都尉蔡震游泰分祭  长陵  献陵  景陵  裕陵  茂陵
　　○遣仪宾王宪祭  景皇帝陵寝
