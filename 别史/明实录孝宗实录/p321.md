<!-- { "loadSidebar": true } -->
　　○山西平阳府知府张文佐奏阳曲王府辅国将军奇浑有孝行乞表之以为宗室劝命赐书奖励之
　　○时虏犯甘凉及宁夏花马池界两镇守臣各请兵应援命兵部移文各镇守巡官戮力防御遇警互相策应毋得推托误事
　　○甲戌录用故大学士万安之孙弘琬为尚宝司司丞
　　○巡按山西监察御史谢朝宣奏臣至绛州隰川王府辅国将军仕＜土则＞挟利刃径入察院割下右耳一块出奏词逼臣代进及令系知州崔哲佥事来天球怒臣不从持所割耳置臣怀中捽臣衣裾用头抵触后布政司分守等官及本府教授劝之乃出及查仕＜土则＞先因强伐僧寺中树事觉占恡小旗连雄不发为巡按监察御史卢仪所奏  皇上宥而不问降敕戒谕而乃展转生事罔有悛心视昔所为狂悖逾甚又如山西晋沈等府河东等王挟奏有司擅入府县凌辱殴詈习以为常是岂一朝一夕之故哉伏望断自  宸衷或下多官计议将臣所奏及仕＜土则＞＜锍-釒＞内缘县差官勘问追治拨置主令之人以戒将来其王府与有司官员忿争奏讦等项事情严为约束行令遵守既而巡抚都御史何钧亦奏其事且言仕＜土则＞谋害宗子凌侮台臣其于军卫有司守土之官尚何有哉奏入俱下所司看详以闻  命守备西阳河堡都指挥李忠及提调指挥翁钺等各赎杖还职坐本堡余丁私自出境为虏贼所杀也
　　○乙亥  上御奉天殿传制遣定西侯蒋骥镇远侯顾仕隆成安伯郭宁怀柔伯施王□赞彰武伯杨质武进伯朱洁遂安伯陈鏸彭城伯张信宣城伯卫璋南和伯方寿祥持节充正使尚宝司司丞徐文焕礼科给事中葛嵩中书舍人沈锐顾守元鸿胪寺右寺丞吴泰户部员外郎高选王崇文礼部员外郎郑允宣刑部员外郎汪获麟行人司右司副陈璧充副使册封淮康王嫡长孙祐綮为淮王楚府寿昌靖和王嫡长子均鑯为寿昌王沈府辽山宣穆王长子诠钺为辽山王夫人崔氏进为辽山王妃清源庄简王嫡第四子诠鏴为清源王夫人程氏进为清源王妃代府枣强靖安王嫡长子聪滋为枣强王韩康王庶第六子旭横为长泰王庶第七子旭橝为永福王庶第八子旭＜木肴＞为建宁王典仗胡世禄女为淮府顺昌王妃兵马指挥谢佐女为崇安王妃温应奎女为韩王妃袁茂女为周王妃葛瑄女为东会王妃马澄女为晋府西河王妃刘濡女为唐府新野王妃吴定女为浙阳王继妃伴读葛景女为郾城王继妃驿丞岳重女为郑府真丘王妃
　　○丙子英国公张懋等言明年正旦节乞遵  孝肃太皇太后遗诏并先年事例惟表笺免宣奏其余礼仪悉如常举行  上曰览奏已悉卿等至意但谅阴有期哀慕方切岂忍遽从吉典礼仪仍照前旨行
　　○给代府故镇国将军仕塺夫人王氏餋赡米五十石
　　○先是哈密忠顺王狭巴既归自土鲁番而势力单弱哈密人复有谋奉土鲁番真帖木儿为主者狭巴惧复挈家出居苦峪甘肃守臣以哈密头目都督奄克孛剌及写亦虎仙为夷人所信服令自肃州回左右狭巴仍遣百户董杰护之以行杰等至哈密有阿孛剌等六人者约夜以兵劫杰等杰等知之与奄克孛剌写亦虎仙谋召阿孛剌等六人者至立斩之国人遂不敢有他志甘肃守臣以闻请敕狭巴还居哈密谕奄克孛剌及写亦虎仙同心辅之以次收复土鲁番所占剌木并哈剌帖癿等城兵部覆奏从之是役也分守肃州参将吴铉及兵备副使李端澄之力居多云○命今后各处兵备官员所辖地方与本司隔远者皆径赴职任不必到司时山东按察司副使何琛专理密云兵备经略边关工部左侍郎李鐩以边方有事请命琛径赴职任不必到司故有是命
　　○广东连山县典史何宗奏本县旧治为贼残破新徙县治窄狭且频岁贼发乞下总镇等官调兵剿捕复修旧治兵部覆奏谓宗所言镇巡等官皆匿不以闻请下所司核治  上曰彼处县治既云为贼残据镇巡等官何为久不奏报其情必有隐匿令巡按监察御史阅实以闻
　　○尚宝司少卿叶绅下刑部狱赎杖还职坐用宝颠倒也
　　○丁丑南京兵部右侍郎金泽以九年秩满乞致仕不允
　　○升监察御史袁佐为狭西按察司佥事
　　○命中军都督府致仕都督佥事杨玉改注右军都督府佥书管事
　　○初武成中卫中所军余郑旺生女名王女儿右肋有痘疮瘢脊上有汤溃痕年十二鬻之东宁伯家未几转为沈通政家婢后旺传闻驼子庄郑安家有女在内将为皇亲旺疑其女也至京师谋诸所亲锦衣卫舍余妥刚及其弟洪令访之洪教旺具帖子＜锍-釒＞来历导之入皇城玄武门外遇乾清宫内使刘山洪以情恳之后月余旺持米面馈山尚未得女处山后访之宫人郑金莲果得王女儿者于高墙里山告之故女曰吾父周姓非郑也山知旺女尝三易主出即诡云汝女自谓曾被鬻者再方将认而疑之旺信以为其女也自是累持果食缯帛之类付山令遗女山皆匿之每出衣靴布绢诸物与旺谓为女所答者山一日言于妥洪曰王女儿为上人进乾清宫矣尔辈皆皇亲也戒令勿洩洪传报郑旺旺以夸其里族众相率以货贿馈旺者凡六百余人旺因置聚宝历一册籍其姓名最后旺以酒脯付山递入庆女诞辰山又匿之随以褥鞋绢帕菜物报旺旺将诣齐驸马家驸马子见之亦信其为皇亲也出豹皮一并马鞍辔纱罗衣襦赠旺及其妻赵氏旺家人辈遂肆作声势为缉事官校所发逮捕旺等并执刘山王女儿于  上前亲鞫之山谬援王女儿以脱罪事未决下锦衣卫狱杖讯则王女儿父母姓氏及其年齿生时入宫来历悉与郑旺所称不合令旺妻赵氏辩视王女儿胁背亦无瘢痕可验于是皆词伏王女儿实周姓非郑旺女而虚喝以规货利皆出刘山之奸拟刘山造妖言律郑旺妥刚妥洪传用惑众罪皆斩其余徒杖有差狱上得旨刘山交通内外妄掜妖言诳诱扇惑情犯深重其即凌迟处死不必覆奏仍令诸内侍往视行刑余从所拟
　　○己卯立春顺天府官进春  上御奉天门受之免文武群臣行庆贺礼本府官随诣文华殿进春于  皇太子亦免贺
　　○南京户科给事中戴铣等劾奏四川左布政使熊佑广西左参政王臣河南右参政吴愈刘约四川副使陈铨佥事李岳狭西佥事曹玉两浙运使宋明梁万钟太平府知府项经河南府知府王溥凤翔府知府王轩高州府知府凌文献南雄府知府郑炤桂林府知府戴恩庆远府知府谢文著皆不谨广西按察司武清湖广左参政刘聪四川副使陈轼叙州府知府陈瑶皆贪酷四川右参政李旻江西右参议黄皞广西右参议董荣皆罢软贵州副使阴子淑山东副使李惟聪山东运使马祥莱州府知府李婺皆老疾浙江左布政使林符贵州副使毛科山东佥事王中山西佥事蔡坤狭西佥事刘道立福建运使吴泰常州府知府连盛绍兴府知府佟珍皆才力不及监察御史聂瑄等复劾奏山西副使陈震广西佥事蔡鋉登州等府知府郑杰马昇周津等五人余与铣等所奏同俱请如例罢黜吏部覆奏  上曰朝觐考察果有不公宜科道紏举今未经考察铣等輙先具奏又无指实尔等宜照前旨参详考语访察实迹务秉至公不许偏徇枉人
　　○先是四川左布政使熊佑河南右参政吴愈四川丁忧佥事姜麟为科道所劾吏部行各巡抚等官勘报既得旨令姜麟致仕熊佑吴愈俱存留供职至是巡抚四川都御史刘洪复勘劾三人不职实迹请赐裁处命佑愈皆致仕麟下巡按浙江监察御史逮问狱上命冠带闲住
　　○南京监察御史王蕃陈六事一慎择守令谓今之守令多不得人乞令吏部从公黜陟及令被黜官员闲住者不许与乡饮为民者不许私买冠带一清理粮储谓南京水兑每米十万石加耗三万石作正支销恐岁久弊滋乞差给事中监察御史各一员会同该部委官逐一查盘一申明科目谓今乡试古里选也故用教官主之近礼部建议参用京官今岁乡试浙江则南京光禄寺少卿杨廉山东则刑部主事王守仁且二人者一以省亲一以餋病省亲者背亲为不孝餋病者诈病为不忠不孝不忠大本已失考官主试乃人物之权衡奚用是不忠不孝者为哉乞复乡举里选之制仍将杨廉等明正其罪以为人臣戒一修饬武备谓南京各营军士私役数多器械不备乞令所司禁约管军官不得过数占用粮草不得和卖马匹不得借骑军器不得伪造其管军官吏克减军粮马草者参奏问罪一均平律例谓比来律例不一且如监守常人盗不满贯者悉皆剌字满贯者反问拟杂犯准徒满日为民又南京罪囚不分轻重皆发做工小过贫难者往往拘役奸盗之徒顾得卖放又运炭赎米等项军职如果贫难监追三月之上不完者在京就改做工在外先发还职准令将该支俸粮照数扣除参之内外似为有问乞令所司议拟将监守常人盗问拟杂犯死罪情真者审虽有力仍复剌字南京法司有犯监守常人盗等情重者押发扬州煎盐若贫难军职悉照在外事例一体先发还职准令扣算俸粮一＜锍-釒＞通钱法谓迩者令两京并各布政司鼓铸铜钱乞将诸问刑衙门有例应赎钞者照依时估准令一半赎铜或全赎铜其应纳纸者或准令一半纳铜或将官纸一分准折纳铜每季类角□羊在京送工部在外送各布政司转发铸造其铸过铜钱或一半存留以防凶荒一半角□羊部以备国用命所司看详以闻
　　○宁夏守臣奏近虏数万围灵州都指挥焦洪等力战却之然犹虑其深入请调京营军马六万分驻各境俟警会剿兵部议谓沿边一路已调有兵马自足破贼但狭西内地东西相去千有余里闻警调发诚有缓不及事者宜敕平凉等处督理马政都御史杨一清兼经略调度事宁仍还故镇其宁夏镇巡官员不能先事预备致虏猖獗乃设此动摇之策以为他日宥过之地请先降敕责之俟事宁日究治其罪  上从其议命杨一清不妨马政兼巡抚狭西悉心御贼巡抚都御史孙需取回别用仍降敕切责宁夏镇巡官明知虏贼在套不能设策防御以致攻破营堡废弛边备之罪并令兵部遣人驰访贼情缓急以闻
　　○庚辰朝鲜国王李＜忄隆＞遣陪臣工曹判书闵效曾等奉表笺方物来贺正旦节赐宴并彩叚衣服等物有差
　　○故太医院院使致仕黄绶之子镕赐父祭特许之
　　○录云南官军平反贼米鲁功升二级者一人一级者八百四十五人升署一级者十七人余一千九百八十八人给赏有差升提督军务南京户部尚书王轼为太子少保总兵官黔国公沐英岁加禄米一百石都御史陈金监察御史黄珂各升俸一级监察御史戴乾左布政使李韶右参议张瑸左布政使黄琏右参政罗安左参议王杲副使王臣佥事龚嵩朱仪右参政张朝用副使包裕佥事王懋中右都督王通各赏彩叚二表里白金十两李韶王臣先所罚俸皆宥之
　　○命分守锦义二城右参将都指挥佥事郭振充副总兵分守辽阳
　　○辛巳大学士李东阳复乞致仕  上曰朕以卿才复闻望众所推重方切倚毗有疾宜善加调理岂可固求休致所辞不允
　　○礼科都给事中李禄等奏近奉旨各布政司乡试录文义有乖违者礼部与翰林院参究今各处进到试录中间文字不无乖违而礼部尚书张昇等因循不行参究请寘之法  上曰昇等姑宥之其各处小录仍令会同翰林院通行看详有文义乖违者参究以闻
