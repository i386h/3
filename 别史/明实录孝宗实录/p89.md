<!-- { "loadSidebar": true } -->
　　○戊午○镇守贵州太监汪德奏苗贼七富架等僭称王号杀掠都匀清平诸处请讨之下廷议兵部尚书马文升等议先调兵一万应援如贼果猖獗则命将出师剿之户部尚书叶洪等言苗寇出没是其常态大兵未可轻动且贵州险远刍粟安能飞挽于是文升等复言征讨不服自古有之况臣等所议止是增兵防守积粮待用未尝轻许用兵若徒以借粮藉口而不增兵是不以朝廷疆土为念而以一己责任为忧非至计也  上曰苗贼恃险为恶守臣平时既不能防守有警又不能调度以致失误事机却乃请兵掩饰科道官其记之待事宁日疏间增兵防用积粮待用皆如所议行
　　○岷府南渭王长子膺金□罢性狠戾所为多不法又烝其父之宫人人有忤者輙棰之至死或缚于桎射之男女数十人与诸弟处如仇讐尝置毒于食欲杀之弟膺钞妻赵美而艳膺金□罢每淫于其弟妇王使膺钞迁居以避膺金□罢反倡言赵与他人通逼使自缢以灭口并棰死膺钞生母又率人围膺钞第膺钞踰墙得免奔永州府诉之复遣人奏其事  上命巡按监察御史及二司官会勘太监刘雅入府拘宫人鞫讯得实刑部议拟上闻  上以膺金□罢败南渭王管摄膺钞奏事亦有不实减禄米三之一被烝宫人令自尽其党恶群小处决者一人杖一百发边远充军者十五人
　　○己未
　　○昌平县黄花镇仓旧以巡检司摄其事巡按御史疏其不便请置官吏各一人典守从之
　　○庚申
　　○初晋王钟铉私留自宫者王宏等二十四人至是自伏其罪仍乞留府应用礼部执不可请并罪其长史等官  上命逮系宏等至京下刑部问罪长史等官以尝检举宥之
　　○夜月晕色苍白
○辛酉
　　○赐朝鲜国弘治五年大统历一百本
　　○癸亥  上御奉天殿制遣太师兼太子太师英国公张懋为正使少师兼太子太师吏部尚书华盖殿大学士刘吉充副使捧持节册为兴王妃行纳徵等礼
　　○河南守臣以光州商城罗山近各有星变之异引咎自责以为职业不修所致并言河南当荐饥之余民困未苏今岁虽颇收成然中间十四州县又有河决雨雹之灾去冬今秋地复屡震臣等方图省刑薄税以靖地方而催督逋负之命又下粮以石计者千一百余万皆在所徵之数其间亦多有黄故而白催者不知小民何以堪此礼部覆奏近日星变地震之事不独河南为然而两直隶并广东狭西四川广西等处亦每有此奏皆臣等不能上副委任所致懋罪又有甚于河南守臣者伏望  皇上念  祖宗重大之托体  上天仁爱之深不以既圣自处而忽臣谏之言不以四海已安而替初年之政节不经之费以惜财却异物之贡以来远省无益之斋醮惟积诚以格天谓不急之逋负惟推恩以勤民博访致灾之由务尽弭灾之实如河南积火之徵亦今日之所宜宽贷者也疏入  上嘉纳之
　　○升锦衣卫正千户万贯为指挥佥事并百户万岩等世袭不为例贯及岩俱德王母之弟从王请也
　　○西宁兵备副柯忠庄浪把总指挥使赵恂等督修边墩防御不谨逻卒为虏射死者五人守臣奏其事命罚忠恂俸各两月领军指挥陈锐等五人俱逮问
　　○甲子○庆王遽塀薨王康王之庶子母孟氏正统十三年生天顺二年封岐阳王成化十七年进封庆王至是薨年四十有四讣闻辍朝三日遣官谕祭命有司治丧葬谥曰庄
　　○授进士胡易韩智童瑞为给事中易智为礼科瑞工科  英庙妃黄氏薨赠懿妃辍朝一日命丧仪从简坟圹就宸妃等坆园而营建余礼仪悉淮安妃杨氏等例行
　　○内阁大学士丘浚言礼经有之事君必资其言拜自献其身以成其信是故君有责于其臣臣有死于其言盖大臣进用之始必有先资之言拜命即以言为资因言而以身为献言有不酬君必责以践言言有不从臣必死以成信此古昔明君督相所以交相孚契于初进之始委任责成既用之日卒能践其言以成治功也如伊尹畎亩幡然之数语传说受命对扬之三篇管仲与齐桓问答之事乐毅对燕昭命下之语韩信登坛东向之对诸葛草庐三顾之策姚崇入相十可之请是皆资言于先而成其信于后者也故或创业以垂统或继体以守成或成伯于一国或偏安于一隅皆成治效于一时也臣蠢愚岂敢上比古人但所进衍义补一书实自幼殚力竭神以成者今蒙  明主不弃进臣内阁预闻机务臣书遭逢施用之日也请即是以为先资而侑以臣一身自顶至踵以为九重之献此书凿凿乎皆古人已行之实事非若郑康成之训经义泛滥无益王安石之假经言纷更变乱其中所载虽皆前代之事而于今日惠先切要之务尤加意焉臣年踰七十钟鸣漏尽所余无几时否则将有后时之悔请择书中切要之语今日可行者芟繁会缀以为奏章酌量先后次序升续上献乞赐御札会同内阁二三儒臣斟酌处置拟为诏旨传出该部施行或有窒碍或姑留俟后时或发下再加研审臣决不敢护短求胜果于必行掠取一己虚名以误国家大计  上曰谟猷入告乃大臣职任卿究心当世之务久矣今欲有言即其具疏以闻朕将采而行之
　　○土鲁番速坛阿黑麻王遣使臣写亦满速儿等进贡驼马方物并献还金印一颗城池十一座人口五百余甘肃守臣以闻具疏言哈密初服人心未定切恐群夷摇动别启衅端瓦剌闻风或有他谋欲将取到安定王派孙狭已先送哈密管领夷众其甘肃各卫寄住哈密哈剌灰夷人除先已送三百人于彼住守今再发精锐三百余人令肃州移文右参将彭清等委付狭巴并头目阿木郎等管领各量给米粮盘费差抚夷官员通事董带军马护至出关至应止地方抚调赤斤罕东二卫头目调领番兵转送哈密并力住守其原带家口并取到狭巴家小至日俟已安定再为发遣其所还金印宜付狭西行都司暂收候阿黑麻输诚纳款遣使进贡请敕一通量加赏赉以安慰固结其心庶与狭巴等永为和安哈密得以久安矣事下兵部覆奏以甘肃守臣所言宜从仍请敕一道赉付镇守大监傅息总兵官右都督周玉奖其先能运谋成功及升任巡抚右副都御史冯续勉其协谋以图后效及各严督守分等官操练军马以备不虞从之
　　○乙丑
　　○赐周府奉国将军安汛安涂诰命冠服如制
　　○夜月犯氐宿西南星
　　○丙寅○赐晋府襄阴王奇瀴嫡第二子曰表楗辅国将军奇漂长子曰表枇第二子曰表树周府沈丘王同庶第七子曰安潢第八子曰安泳汝宁王同铚庶第八子曰安滕镇国将军子土□卤庶第十子曰同铙子塸庶第五子曰同炉同鐰庶第二子曰安涧第三子曰安沂秦府镇国将军诚浩庶第四子曰秉谷代府镇国将军仕坯庶第十子曰成錥辅国将军成铃嫡长子曰聪洵曲阳王府镇国将军钟氵□扁第九子曰奇氵□醢钟金□会第六子曰奇渥辅国将军奇浑长子曰表浐奇沼嫡长子曰表栀隰川王府镇国将军仕土□贵子曰成鉴仕＜土则＞子曰成钡
　　○旌表六世同居一人节妇五人李需山西临川县义官六世同居旌其庐曰六世同居义门丁氏河南虞城县民吴皋妻林淑贞福建莆田县民江舜居妻王贞淑亦舜同县柯澍妻林氏浙江平阳县民杜秉廉妻何氏广东顺德县民李道妻俱以守寡守节并旌其门曰贞节
　　○礼部奏明年  正旦节例赐百官及天下朝贺人等宴  上命免宴赐以节钱钞
　　○丁卯  敕湔除在京文武官过名仍命法司移文于在外诸司
　　○升狭西布政司右参议高弼为本司左参政  命开中淮浙两盐运司及四川云南盐课提举司存积盐课二十万引于贵州都匀清平诸仓召商纳粮以备征苗军饷从户部会议也
　　○达官都指挥病故者十四员赐祭及棺具如例
　　○戊辰○初云南大理寺强贼周林等五百余人先后流劫村寨守臣擒捕之兵部疏各官功过轻重以请命住俸参政刘元副使许晟等支俸如过罚指挥程珍百户王俊俸三月指挥王钰李汉知府任弘俸两月土官主簿张大伦等五人俱逮问降千户杨祯等四人各一级余有功官军人等俟巡按御史勘报处置
　　○先是有遗火于凤阳  皇陵山场延爇九十余里毁大树千株巡按监察御史劾中都王留守王正等下狱逮问赎杖还职
　　○山西行都司纳粟都指挥佥事曹英私役修边官军为分巡佥事纪振所参都察院覆奏宜提问如律从之
　　○己巳
　　○改南京户部尚书黄绂为南京都察院左都御史起致仕都察院右都御史秦纮为南京户部尚书时两京科道官交荐纮才望素著近以劾安远侯柳景致仕非其罪肇庆府同知张吉亦抗疏论之吏部覆奏遂有是命
　　○闲住安远侯柳景母孙氏奏景所犯赃法司监追急迫本家近复被火偿纳不给乞赐宽假  上命所追未足者宥之刑部尚书彭韶奏曰昔唐宗元舅郑光官租不入京兆尹韦澳械其庄吏宣宗欲宽之澳谓如此是法独行于贫户不可以为法竟徵足之今柳景无元舅之亲其赃贿又非负租之比而独得宽释是臣等守法惃于韦澳也  上曰业已许之矣竟免监追景迺外戚庆云侯之姻家也
　　○庚午
　　○立春
　　○顺天府官进春  上御奉天殿受之文武群臣行庆贺礼以斋戒免宴
　　○以岁暮祫祭遣驸马都尉周景告  太庙蔡震告  懿祖皇帝
　　○辛未
　　○祫祭  太庙○遣太常寺官祭五祀之神
　　○遣旗手卫官祭旗纛之神
　　○是岁天下户九百八十万七千一百七十三户口五千五十万三千三百五十六口田地八百二十五万五千八百八十一顷田赋米一千八百九十四万六千八百九十七石四斗七升八合二勺麦七百九十八万六千三百五十八石七斗九升丝三万六千七百零五斤七两五钱绵二百六十五万二千九百四十六斤五两三钱绢十七万八千六百九十七疋五尺四寸五分布一百一十五万一千七百七十九疋五丈二寸三分绵花二十三万一千二百斤草三千五百六十八万五千四百包束户口钞八千八百四十二万六千九百八十二贯杂课钞共九千三百九十二万六千一十九贯折米一千四百七十二石盐课二百四万九千八引折米五千七百八十七石四斗折布二万一千七百九十五疋茶课八万九千斤屯田二十八万九千四百八十一顷九亩子粒二百九十三万六千七十石金银课共七万七千三百五十两水银二百二十九斤朱砂四十六斤八两儹运粮四百万石各处运纳米麦共一千五百二万一千七十五石四斗三合四抄三撮七粟六粒减免税粮六千九百七万三千九百八十六石三斗草九百八十四万三千五百六十束
　　大明孝宗敬皇帝实录卷五十八
大明孝宗敬皇帝实录卷之五十九
　　弘治五年正月壬申朔正旦节遣驸马都尉杨伟齐世美分祭长陵  献陵  景陵  裕陵  茂陵
　　○遣仪宾杨淳祭  景皇帝陵寝
　　○  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后  皇太后  皇后俱免命妇朝贺
　　○癸酉文武群臣朝亲王于奉天门东廊
　　○甲戌  宣宗章皇帝忌辰  上祭奉先殿遣驸马都尉杨伟祭  景陵
　　○昏刻流星如盏色青白光烛地自轩辕东南行至近浊
　　○丁丑孟春享  太庙
　　○遣内官祭司户之神○己卯以大祀  天地  上御奉天殿誓戒文武群臣致斋三日
　　○庚辰昏刻月犯六诸王星
