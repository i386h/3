<!-- { "loadSidebar": true } -->
　　○修神乐观
　　○内阁大学士徐溥等奏窃闻人君之道以刚断为本盖天下之大禀命一人而一日万几其来无已事贵精详固不可不熟思审处然迟疑不决则庶务壅滞奸弊由此而生祸乱由此而作可不畏哉曩因灾异叠见亢阳不雨  皇上克谨  天戒特降纶音令群臣同加修省直言无隐中外臣民莫不欢忻鼓舞歌颂  圣德既而五府六部及六科十三道官各会本具奏条列事宜经今将及一月未蒙处分群臣所言虽不足以仰当  圣意亦须明示可否以慰众心岂宜都不省决又科道等官先因言事冒犯  天威回话认罪今亦半月有余未蒙处分各官相率待罪日怀忧惧不遑供职传闻远近莫不惊疑如此二事关系政体实非细故臣等特举所见至于诸司庶寮之章奏前后留中未报臣等不及见者又不知其几何日积月增愈难省览臣等滥叨委任而素餐终日不能仰赞大猷忧愧交拜措身无地故敢昧死上言伏望皇上念  祖宗付托之重体  天心仁爱之深廓日月之至明奋雷霆之刚断将前项奏章早赐裁决庶臣寮有所承式政务不至隳弛奏入  上嘉纳之
　　○庚辰南京吏部都察院奉例考察南京五品以下官以南京吏部等部郎中庄昶许英徐铉唐镕刘时明缙王玘王侨员外郎刘福及主事等官袁孟悌等五十六员俱年老有疾江宁县知县朱宗罢软无为户部照磨赵荣等十四员俱持身不谨户部带俸主事王琼等二员俱贪淫无耻户部员外郎范庆监察御史徐璘张弘宜等十员俱浮躁浅露工部郎中司马垚刑部员外郎黄琪等五员俱才力不及请如例各令致仕冠带闲住及降调外任吏部覆奏从之
　　○辛巳命府军前卫带俸署都指挥佥事李贵充右参将分守顺圣川并蔚川等处
　　○癸未户部尚书周经等奏比年内官何鼎因建言得罪下锦衣卫狱臣等不知鼎所言何事意必言过讦直干冒  圣聪罪之诚宜然窃思之  皇一方以灾异求言而复有此事似与前诏相戾天下之人将从此以言为讳重于国体有损且前代人臣尝有言忤权贵祸出不测者彼惟图快私忿不顾怨归人主载之史册遗恨后世伏望  皇上远鉴前代益笃畏天之诚释鼎令仍旧任使俾天下之人知  皇上言之诏不为虚文则凡有志于爱君忧国者亦将披肝沥胆为  皇上言之天下岂有不治者哉臣等备员大臣不能随事救正有愧于鼎多矣今睹国体有损又复尸素不言虽  圣恩优容未即加诛何以逭天下之责乎  上曰尔辈职居大臣所掌者钱榖民瘼重事当言者不言却将何鼎事情妄言引救甚昧大体本当重治姑宥之
　　○命狭西都司都指挥佥事李能充右参将暂分守镇番地方
　　○乙酉先是南京都察院右都御史张悦奏本院并南京刑部当杖断罪囚之时例委御史主事及南京锦衣卫千百户会同杖断缘杖所去本卫悬远千百户率不能早会以致罪囚久待校尉人等因吓取杖钱及杖毕日已晚不得发落仍复收系以待旦间遇雨雪尤所难堪请自今比照在京事例止令御史主事会同杖断不必再会千百户其行杖之人就用地方火甲不必复用校尉为便得旨俞允南京锦衣卫复以旧例执奏事下法司再议于是南京刑部都察院大理寺锦衣卫会同议奏请仍如悦议从之○丙戌故户部尚书李敏之子听选监生镠援吏部尚书姚夔等子孙例乞授中书舍人吏部言夔等为吏部尚书其子孙得授京职出自特恩不可援以为例  上命待镠考选时以京职处之
　　○以霜灾免山西太原平阳二府所属州县弘治九年夏秋税粮有差
　　○升狭西绥德卫指挥使吴江为署都指挥佥事充右参将分守宁夏东路
　　○丁亥  仁祖淳皇帝忌辰  上祭  奉先殿
　　○兵科给事中束思恭劾奏南京国子监祭酒刘震先任国子监司业行检不修今升南京祭酒不厌众望乞别选贤才以充其任  上命震具实回奏奏上  上复留仍旧供职
　　○礼科左给事中叶绅等陈修省八事一御经筵谓迩来经筵稀御日讲不举画工琴士承恩于便殿教坊杂剧呈技于左右此  圣学所以少怠也乞罢斥之而亲近儒臣一敏听断谓迩来听断少滞视朝时晏鳌山观灯或彻晓不休宫中燕享或竟日乃已此  圣政所以少倦也乞撙节之而一遵初政一禁传奉谓太监李广以千户王英选用乳保为之传升指挥以周王李恕仆隶厮役为之乞升官职以致文武官多不由所司而选名器之滥莫甚于此乞行裁革一黜异端谓太监李广荧惑  圣心召集道流以致黄白修炼之术丹药符箓之伎杂进并兴伤风坏教乞加黜罢一息工役谓行伍空于逃亡强壮困于私役万春等宫及公私第宅营造殆无虚日以致兵力凋耗威武不扬乞停其不急者一遵  祖训谓  高皇帝尝有旨土田荒芜者许民开垦永蠲其税顷有奸人将民田朦胧投献以致利归于已怨归于上乞罪其首恶一黜不职谓尚书徐琼童轩少卿孙绳皆年老尚书侯瓒侍郎郑纪太常卿崔志端李温少卿布自云沈瑜通政吴裕太仆卿张贲皆不谨通政陈琬徐说少卿赵竑皆奔竞侍郎王宗彝都御史刘瓛张诰张岫皆舆论不与遂安伯陈韶擅役官军广营私第成山伯王镛私举将材事迹败显锦衣卫指挥王伫久病家居虚縻廪禄乞罢黜之一去大奸谓太监李广有大罪八一诳  陛下以烧炼之名而进不经之药二为  皇太子立寄坛之名而有暖＜锍-釒＞之说三拨置皇亲希要恩宠四盗引玉泉经绕私第五首辟幸门大肆奸贪六太常卿崔志端真人王应＜礻奇＞皆称广为教主主人而广为传升官职求赐玉带要结邪人玷辱名器七畿甸百姓疲惫已极乃假果户为名侵夺土地几至激变良民八东南民力困竭亦甚凡有输纳巧取其利以致远方之民倾荡家产他如近而驸马贵戚事之如父外而总兵镇守呼之为公乞置之于法以为后戒时御史张缙等亦以为言上曰御经筵敏听断息工役朕已行矣余姑置之
　　○戊子实授南京都察院理刑知县等官王璟王经王启萧渊任汉罗列杜启丘经赵俊李岳为南京监察御史璟经广东道启渊四川道汉湖广道列云南道启山西道经江西道俊河南道岳浙江道
　　○昏刻南京见南方流星大如弹色青白起自轸宿行丈余发光如盏二小星随之西北行
　　○己丑命太子太保遂安伯陈韶兼管提督修造神乐观
　　○虏入大同云川卫境戍卒被掠者五人命逮问守哨百户朱玉等三人罚分守右参将都指挥秦恭俸两月与分守太监左敬仍戴罪杀贼
　　○铨注德州卫带俸都指挥佥事王锜于山东都司义勇右卫带俸署都指挥佥事董昇于河南都司荆州左卫带俸都指挥佥事官缨于湖广都司衡州卫带俸都指挥佥事常玉于湖广行都司锜佐贰军政兼管运粮把总昇以下俱军政佥书
　　○造  太庙  社稷坛中和乐器各一副
　　○辛卯山东道监察御史高崇熙丁忧服阕复除原职
　　○壬辰赐代府永川郡君并仪宾孙鹞广元郡君并仪宾王巨臣富顺郡君并仪宾罗九行楚府武陵县君并仪宾任绣诰命冠服如制
　　○升都察院经历王杲为贵州布政司左参议
　　○癸巳  仁祖淳皇后忌辰  上祭  奉先殿○以旱灾免直隶丹徒县弘治九年秋田被灾者粮草八之五
　　○戊戌雷震宣府西横岭之南山倾三十余丈
　　○己亥赐辽府辅国将军宠涷代府辅国将军成鑗成鐈楚府奉国将军荣沦荣氵□旛荣溅诰命冠服如制
　　○给秦府庶人公炼幼女月米麦一石五斗其子妇并弟妇  人各月米麦三石
　　○辛丑兵科给事中王缜言忠义之士有因直言被谗久摈不用为清议所措者乞并赐擢用吏部因言监察御史彭程中书舍人吉人山东按察司副使杨茂元皆因言事谪降乞复其职以劝将来  上命查三人所言并谪降情款以闻奏上仍已之  上以天气炎热命两法司锦衣卫将见监问罪囚笞罪及无干证者释之徒流以下减等发落重罪情可矜疑并枷号者具奏以闻于是免死充军者十五人免枷号者二十四人释放宁家者二人
　　○大同阳和卫晚刻有星红光如火流自东南至西南而殒有声如雷
　　○直隶阜平县空中有火光一道其长八九尺大如辘轴隐隐有声来自东南至西南而坠
　　大明孝宗敬皇帝实录卷之一百二十四终
明孝宗敬皇帝实录卷之一百二十五
　　弘治十年五月壬寅朔狭西都司署都指挥佥事柳涌坐按伏南山黑城堡再被贼入境掠去孳畜巡按御史问拟边远充军  上以涌情轻律重降一级带俸差操
　　○改山西静乐县闹埿驿隶崞县
　　○癸卯狭西奔右桑人等族番人头目南剌他剌麻肖等来贡赐彩叚表里有差
　　○命南京礼部右侍郎董越之子天榖为国子监生从其请也
　　○随侍泾王翰林院检讨范兆祥因灾异陈言内谓君后分主阴阳且引纪伯姬叔姬事以讽又言团营官军无益宜罢归三大营通州仓粮宜并运入京仓  上谓事涉宫闱有非所当言者下兆祥于锦衣卫狱赎杖还职
　　○甲辰南京吏科给事中郎滋等以灾异劾奏两京文武官不职者南京如礼部尚书童轩年老衰惫礼仪多缺工部尚书侯瓒年老足痹步履甚艰户部尚书秦纮晚节不逮通政司参议夏崇文赃罪多端鸿胪寺少卿左宣衰老无用太医院院判孙泰收受药材公行贿赂钦天监监正李钟私卖历日有伤国体工部司务李泰庸劣贪婪大理寺寺正毛诗贪刻粗暴后府掌府事忻城伯赵溥老耄耳聋都督王受老懦贪婪前府都督张海肆行淫暴操练无方在京如光禄寺卿林凤太仆寺卿钱钺之奔兢无耻右通政吴裕之贪声素著太常寺卿崔志端之过恶彰闻是皆职业不修清议难容者乞将童轩等罢归田里赵溥等革去管事李泰等明正其罪不然非所以回天变弭灾异也南京监察御史杨逊等亦劾奏协同守备武靖伯赵承庆侵渔市利太常寺少卿沈瑜内行不谨户部主事蓝应短于治才锦衣卫指挥黄琳淫亵贪纵余所劾与六科同俱下所司知之吏兵二部覆奏命俱留办事
　　○乙巳命河南都司都指挥佥事王瑛守备汝宁信阳等处
　　○命绥德卫指挥佥事傅钊充参将分守延绥西路
　　○丙午端阳节免宴
　　○命致仕都察院右副都御史谢曰□永之孙元为国子监生从其请也
　　○丁未安南国陪臣黎峻卒于会同馆赐祭一坛仍驿致其丧还国
　　○己酉唐府新野王弥镉薨王恭简王之子母妃李氏景泰四年生成化元年封长子十四年袭封新野王至是薨年四十五讣闻辍朝一日赐祭葬如制谥曰宣懿
　　○总理辽东粮储户部郎中王璠奏辽东自弘治二年以来增设堡站墩台既多召集新军拣选舍余俵领马匹亦复不少今军粮岁增七万六千余石马豆增五万八千余石而本部所发年例银视成化二十三年以前顾减二万两乞自今以始仍如旧例岁送十二万两俟岁丰籴贱之后别为议处户部覆奏从之
　　○命德清长公主并驸马都尉林岳禄米俱米麦兼支从其请也
　　○庚戌大学士徐溥引年乞致仕  上曰卿德望老成辅导年久正宜委任岂可引年求退所辞不允遇风雨大寒暑免朝参
　　○户部奏先赐寿王永清县庄地五百五十余顷乃牧马草场地今王已辞归于官请给以涿州等处空地五百四十余顷从之
　　○狭西西番讲堂永宁鲁班羊圈广善等五寺剌麻僧剌瓦劄巴等来贡赐宴并彩叚钞锭等物有差
