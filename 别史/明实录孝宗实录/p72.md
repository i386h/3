<!-- { "loadSidebar": true } -->
　　○丙辰楚府辅国将军均锽奏言臣祖岳阳悼惠王三子长季境袭爵薨无子次季墀臣父也与叔季坡俱封镇国将军卒佥谓臣以序以嫡以长皆当袭爵因检宁府石城乐安二王及韩府乐平王故事以请下礼部尚书耿裕等议谓均锽自天顺成化间奏乞袭封者累矣顾以辅国将军无进封王爵例故  英宗皇帝  宪宗皇帝辄寝其奏今日臣下知守法而已未敢轻议于是  上命会官再议且令备查永乐以来事例以闻裕等又议谓臣等历考旧章在永乐时各王分封未久尚未有封辅国将军者其后宗室蕃衍始有辅国将军之封然郡王薨逝亦未有自辅国将军进封者至成化十一年以来辽府豪土□＜显-页＞始以辅国将军袭封长阳王其后宁府石城王宸浮乐安王宸湔韩府乐平王徵铔亦各因以辅国将军袭封臣等伏睹  皇明祖训亲王之子皆封郡王郡王次子授镇国将军孙授辅国将军曾孙授奉国将军玄孙以下递授镇国辅国奉国中尉  圣祖之意正以亲疏近远降杀封爵诚万世不易之令典也故臣等议谓若遵  祖训则辅国将军不可以袭封郡王若援近例则长阳王以子而继父石城等王以孙而继祖其义犹为有据今均锽则实欲以侄而继伯尔亦安得援各王之例以为比哉况今宗室益蕃百尔请求事多窒碍连章累牍难以奉行伏乞  圣明特赐裁处惟上合  祖训下惬人心著为定制永可遵行万世幸甚  上曰此事体重大尔等仍会多官详体  祖训圣意议处以闻礼部复集议谓均锽奏袭之事原不载于  祖训之内其所援例又颇不同终非臣下所敢擅拟  上曰均锽以侄继伯与石城等王不同其已之今后请封类此者只从此例○己未赐鲁府辅国将军当氵□拏晋府奉国将军奇汫奇氵□闇代府辅国将军成锲诰命冠服如制
　　○升吏科都给事中宋琮为太仆寺少卿
　　○庚申升广东按察司佥事戴中为本司副使整饬雷廉等处兵备
　　○以旱灾免河南开封府弘治三年夏税麦十三万四千七百三十七石丝七万八千五百一十七两河南府麦六万六千四百九十四石丝三万八千四百六十六两南阳府麦三千九百一十五石丝二千二百六十六两彰德府麦一万八千二百一十三石丝一万三百七十二两卫辉府麦一万五千五百五十三石丝八千九百二十四两怀庆府麦六万六千一百七十五石丝三万八千五百一两汝州麦三万四千七百一十三石丝二万一百六十六两及宣武陈州睢阳彰德怀庆弘农河南洛阳归德九卫并嵩县守御等三所屯粮麦二万二千六百九十四石有奇
　　○先是迤西贡使满剌土儿的等还欲遣内官监左监丞张芾伴送至甘肃且令内阁写敕与之于是大学士刘吉等奏张芾之差旧无此例缘此等敕书有关夷情事体不敢不言何则迤西速坛阿黑麻本一蕞尔小夷往来进贡多受恩赏一旦背恩忘义将朝廷所立都督罕慎杀死其轻侮中国罪恶甚矣若命一大将统领雄兵捣其巢穴灭其种类揆之人心天理亦不为过或不即讨如古之帝王封闭玉关绝其贡使不容往来犹为不失中国大体今皆不能顾乃宠其使臣厚加优待临行又差内官伴送此何理哉仰惟  皇上凡事悉遵  祖宗成宪不意今秋无故召各番使进入大内看戏狮子遂使各夷得以面近  天颜大赉御品夸耀而出京城内外有识之人无不寒心以为自  祖宗朝以来未尝见有此事戎狄豺狼非我族类其心必异何乃屈万乘之尊为奇兽之玩至使异类之人得以亵近哉今若又差内官伴送不惟近处人心惊忧将见自京师抵甘肃一路所过需索应付人心无不嗟怨其为圣政之累岂小小哉况今差来使臣满剌土儿的系罕慎妻父马黑麻打力系哈密久住之人今皆忍心害理忘主事讐实逆天无道之人阿黑麻又聚集人马欲抢肃州见今边将奏其名虽进贡实则设诈缓兵兵部议奏整兵堤防及将今次使臣回至甘肃拘留不许放回此正事体紧关慎处之时  皇上若不止张芾之差彼使臣回国阿黑麻必谓中国帝王亦可通情希宠大臣谋国君不听信其柰我何长夷狄之志损中国之威违  祖宗之制贻军民之患莫此为甚乞令礼部炤例止差通事伴送各夷回还为当或者有以往日怕六湾回曾差内官韦洛伴送为言不知彼往广东泛海须造船只与此不同如臣等言不可信乞令多官会看定夺奏上芾遂不遣
　　○辛酉巡抚四川都察院右佥都御史丘鼐乞致仕许之命给驿还乡
　　○河南裕州知州许纶言汉廷尉张释之赭阳人赭阳今裕州地也祠墓俱在岁久荒废谨按汉史释之事文帝侃直不阿论列皆有益治体而于刑狱尤为尽心故当时称之曰天下无冤民裕州旧俗率以清明中元日祭之然礼不出于典常事反同于乡厉乞敕礼部议牲币品物及祠额有司岁春秋致祭示国家崇奖忠贤劝励刑官之意命礼部知之
　　○内阁大学士刘吉等言臣等所言命将闭关二事盖谓哈密乃我  太宗文皇帝建立卫分初封脱脱为忠顺王俾世守其地以为甘肃之藩篱以通西番之贡路后忠顺王死无嗣被逆虏速鲁坛阿力将王母并金印抢去又将王女抢占为妾哈密人民俱逐散来我边苦峪地方住种罕慎以忠顺王外甥间关辛苦二十年余方仗天威率领夷众克复哈密归向朝廷已蒙钦命封为左都督又因其夷众奏保准封忠顺王铸印给赏俾继脱脱之后差官未去又被逆虏速坛阿黑麻将罕慎哄诱杀死人民仍复逐回苦峪似此凶恶夷贼欺侮朝廷若命在边总兵官出兵往正其罪大加诛戮诚不为过缘今狭西天旱薄收人民疲困未可言兵所谓不能者盖以天时欠顺人力不能也昔汉光武时西域思汉威德咸乐内属愿请置都护官光武不许后世称帝王美事今阿黑麻名虽进贡狮子其实设诈缓我兵备边臣止知循例起送不知阿黑麻之罪在所难容礼部虽尝参其不先奏请已无及矣所谓不能者盖以人情事势有不能止也以此言之其使臣只宜从减相待不宜加厚然臣等愚意又有望于  皇上当施行者闻狮子等兽日用羊二只饲餋以十年计之计用羊七千二百只又常拨校尉五十名看守狮子房见今做工缺人以一月计之人五十名日该五十工以年计之该一万八千工此皆无益之费所当省者  皇上若将此兽绝其羊只免人饲养听其自死于以省费节工天下人心无不痛快传之千载实为美谈是即周武王珍禽奇兽不育于国之意此诚  皇上圣德之所能臣等恳切颙望乞赐施行由是比隆尧舜又何难哉臣等钦承  圣问二事无任祗惧谨具以闻
　　○壬戌  圣慈仁寿太皇太后圣旦  上率亲王上寿文武官命妇朝贺
　　○赐百官宴于午门
　　○赐各王府庆贺官员人等钞币有差
　　○广东肇庆府地震有声如雷
　　○乙丑兴王出府
　　○命以顺天府所属户口食盐钱钞给京县铺户偿市物米给之价
　　○兵部尚书马文升奏牺牲所大祀牛羊豕每牲各混同一处粪秽不除互相抵触皮毛伤损太常寺官又乏提督之严其豕多抽分所得饲养无方往往瘦小不能称  圣天子敬  天地事  祖宗之诚孝乞敕所司预买送养备用  上命太常寺堂上官严督官军加意饲养毋怠
　　○代府灵丘王仕＜土臱＞言各处城池门禁河道铺路屯堡当以时修筑工部覆奏从之
　　○丙寅  诚孝昭皇后忌辰  上祭  奉先殿遣驸马都尉马诚祭  献陵
　　○以兴王出府文武官赴府行礼
　　○巡按福建监察御史向荣奏政和县僻处深山四境多盗县人愿出私财助有司筑城以为保障工部覆奏从之
　　○山西平阳府地震有声如雷
　　○戊辰赐辽府香山县主仪宾蓝秀秦府平乐郡君仪宾吴峻沈府邵陵郡主仪宾徐旵鲁府宁海郡主仪宾梁怀诰命冠服如制
　　○户部言河南连年水旱税粮多所蠲免彰德等卫所操备京营及宣府官军俸粮尚未支给请以本布政司原贮粮价银折给自弘治元年正月至三年八月每米一石给银二钱四分从之
　　○庚午升四川布政司左布政使邢表为都察院右副都御史巡抚四川
　　○辛未己刻日晕生戟背二气色淡又生左右珥色赤黄
　　○壬申广西布政司右参议欧瑄丁忧服阕复除四川布政司
　　○狭西布政司旧有管粮参政一员按察司管屯佥事一员后又增设参议佥事各一员至是巡抚都御史萧祯请裁革增设者从之
　　○癸酉以水灾暂免顺天府州县贫民该徵马匹
　　○甲戌赐鲁王阳铸庶第七子名曰当氵□乎邹平王阳鎕嫡第六子曰当浰赵府镇国将军祐杙嫡长子曰厚火□节见湋庶第三子曰祐橹楚府辅国将军均铎庶长子曰荣涛均锱嫡长子曰荣湍韩府辅国将军徵错嫡第四子曰偕浘荆府都昌王见潭子曰祐＜木乌＞代府辅国将军成铪庶长子曰聪潣靖江王约麒庶弟约麅
　　○升狭西按察司按察使娄谦为四川布政司左布政使
　　○升刑部员外郎傅金南京湖广道监察御史张贯直隶镇江府同知周凤俱为按察司佥事金广东贯狭西凤云南
　　○乙亥改户科都给事中张九功为吏科都给事中升礼科左给事中孙圭为本科都给事中吏科右给事中王质为本科左给事中户科给事中祝俓礼科给事中胡端工科给事中庞泮俱为本科右给事中
　　○复除户科给事中叶绅于吏科南京浙江道监察御史王表于广东道俱以丁忧服阕也
　　○礼部奏冬至节例赐百官宴  上命免宴赐以节钱钞
　　○丁丑山东按察司佥事罗安理北直隶屯田以事责河间府吏知府谢文怒讦奏安安亦奏文不法事下法司鞫治俱赎杖还职
　　○命逮问府州县官之废弛马政者顺天府及北直隶州县曾有旨暂停免者原之
大明孝宗敬皇帝实录卷之四十五
　　弘治三年十一月己卯朔冬至节遣驸马都尉游泰黄镛分祭长陵  献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○庚辰文武群臣朝亲王于奉天门东廊
　　○致仕户部尚书刘昭卒昭字克明狭西邠州人景泰二年进士授兵科给事中天顺元年升通政司右参议五年丁父忧去任特命夺情起之七年升左通政成化九年升工部右侍郎十五年升尚书二十年加太子少保二十三年改户部尚书寻落太子少保致仕至是卒讣闻赐祭葬昭美姿仪善谈论在通政时敷奏甚称  英庙意尝值端午节驾幸广寒殿大臣俱从  上问刘参议安在左右以昭秩五品不得与对命特以一品服赐之其宠遇如此然其才干亦有过人者故所至皆有能官之誉在工部最久所言动中事机故往往见听阴有节省之益其致仕落职盖为时要嗾言官所论以其子锦衣千户绮之事及之云
　　○癸未  恭让章皇后忌辰遣内官祭陵寝
　　○赐周府镇国将军安氵□豫安泐辅国将军同金□御同钺同炼同澭□金并各夫人镇国将军安活辅国将军同金□八同鐭同鋑沈府稷山王长子勋氵□丘永年王长孙勋浚辅国将军勋沤奉国将军勋湀宣宁王府辅国将军成削□金楚府镇国中尉显档诰命冠服如制
