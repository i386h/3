<!-- { "loadSidebar": true } -->
　　○兵部集廷臣议都御史马文升所奏甘凉军务以为自辽东西北至延绥一带军饷不给倘目前再有边患计将安出又如辽东市马右京例差通事守臣以为不便改委亲信遂成毙政乞令兵部选差通事二员往辽东等处专理马市如有贪墨不法听巡抚巡按官劾治其各边攻守长策听守臣相度地利访察人情各就所见条陈以俟会议其边庾少积又在户部酌量常赋外加屯田盐法之类痛革宿毙以行庶克有济议入  上从之命各边太监总兵巡抚副总兵务将切实事宜会议速奏巡按御史各自具奏参将分守官在各路者的有所见亦许具奏
　　○日食
　　○甲午○遣内官祭中霤之神
　　○乙未监察御史汤鼐言经筵乃讲学第一事今侍从之官既量加禄秩经筵之官复通赐镪币仍降敕勉以启沃自每日一小讲每旬一大讲之后士民皆喜闻乐道以为圣明之事尚书王恕不能将顺乃请停止实失中外之望乞以六月初一日为始仍旧御经筵及午朝以崇圣学图治理匹休祖宗垂法子孙  上曰经筵讲学古今美事近缘天暑暂停之然朕于万机之暇固未尝少忽也既明日礼科都给事中韩重等亦以为言诏待稍凉即行于是恕待罪私第且辞掌印信  上曰君臣之间恩犹父子各陈所见以尽乃职何嫌何疑乃尔辞避印仍令王恕掌恕复上＜锍-釒＞以为臣蒙圣恩擢置重任日夜思惟期修职业但中人之资有所谋为不能一一尽善此所以不能无毁誉于其间也又有一等人见朝廷侍臣最重望臣太深欲臣尽取朝政而更张之如宋起司马光故事尽改熙豊之法方以为快顾臣何人何敢望司马光万一况圣政维新亦岂有如熙豊之弊政纵有一二六卿分职臣岂敢越而为之臣自知不满人望所以常危惧也今年正月臣两乞休致俱荷温诏慰留臣感激知遇常欲效死图报昨因侍经筵暑汗浃背因思  圣体俨然不动万一因暑致疾臣子之心何安以是请暂止经筵且望  圣心尝存圣贤之道虽停讲旬月不为废学臣非是欲  陛下罢经筵而事逸豫故为容悦而要宠幸也今进士董杰等论列臣固不能辞罪但臣深负愧赧岂可复入朝班复居重位而为朝廷进退百官哉愿罢归田里以全君臣之道  上曰众情毁誉古今不免卿以齿德方隆倚任勿以小臣之言遽尔动心所辞不允时恕欲暂止经筵意实无他杰等之言亦颇过矣
　　○左春坊左庶子兼翰林院侍读张昇因天变上言以为修省以应天变有大本心也有急务政也心在  陛下固无时而不谨畏所虑者政以人才为先人才尤重于辅导之臣辅导非人民不被泽今奸邪小人尚在枢机之地政何由而清属者  陛下大开言政言者首以大学士万安刘吉尹直为言继又文章攻之安与直以次罢遣惟言偃然独存宠信优礼尤重言乃倾身阿结料道昏暮款门蕲免纠劾欲为超迁掌科掌道之官待以不次之位柔佞取悦无所不至知有科道而不知有朝廷此何人哉由是人无复肯言奸计获遂姑举其罪一二言之贵戚万喜等依凭宫壶凶焰肆行吉与缔姻谋为泰山之倚及喜下狱犹为营救父存异居各爨市人皆诟其不孝父死甫殓亟贿左右贵戚徐获起复笑谈对客无复戚容盛取艳姬朝夕淫乐闾巷传为笑语请托公府无处无之赂入私门无物不有要职美官往往用其私人纵子宿娼同列有举其不朝参者顾中以法伏望奋发乾刚消此阴慝则人心胥悦天意可回  上曰吉耆旧大臣朝廷正宜优礼所言难凭己而礼科都给事中韩重监察御史魏璋等交章劾昇谓昇尝侍春宫讲读因从龙恩转官不惬所愿归咎于吉遂致诬诋  上曰朝廷纳言欲广闻见尔等既谓昇挟私害人固宜究治姑宥之令降调南京别任遂降南京工部员外郎昇奏讦吉十事亦有得其情者然时论多不直昇重等所劾议者以为吉乡人翰林编修徐鹏嗾之云
　　○以两浙饥暂免供用绫纱纸刘从巡按御史畅享奏也
　　○旌表孝子七人节妇十二人直隶霍丘县学生徐汝楫河南仪封县人谢钦直隶天津左卫小旗郑海山东莘县人白溥广东博罗县人何宇新并以居丧尽礼庐墓三年直隶青县人张俸丧亲三日不食负土成坟河南祥符县人陈铠父疾愿以身代贫苦守礼各旌其门曰孝行狭西澄城县民石恺妻蔡氏山西荣河县民赵立妻张氏狭西庆阳卫余丁曹钟妻刘氏四川荣县民程伯纶妻白氏浙江丽水县民刘永绅妻朱氏福建晋江县指挥佥事张盛妻朱氏民庄允祥妻曾氏直隶容城县民张志刚妻李氏清苑县学生崔景昭妻梁氏河南仪封县民傅仪妻刘氏顺天府大兴县民吴本妻任氏并以夫亡年久守节无瑕山西榆次县民郑铨妻郝氏未成婚闻铨亡哀恸不已父母问故郝泣曰其子死妇未过门翁姑无所于餋愿去夫家守节侍翁姑以终天年居丧十年志节弥厉各旌其门曰贞节
　　○丁酉命故东宁卫都指挥佥事白祥之子玺袭原职指挥使
　　○襄王奇镛薨王宪王之子母妃靖氏宣德四年生正统八年册封为世子成化十五年袭封至是薨年六十有一讣闻辍朝三日遣官谕祭命有司治丧葬谥曰定
　　○镇守宁夏总兵官署都督佥事傅泰卒泰直隶安肃人初袭金吾卫指挥使累升都指挥同知分守松潘弘治初进今职镇守宁夏未几卒讣闻赐祭葬如例
　　○兵科给事中夏祚等以北虏将入贡上＜锍-釒＞言今逆虏外称纳贡而内畜奸谋恐译字通事官拜虏中走回人等贪其贿赂以中国事情告之为害非浅乞敕兵部榜谕从之兵部尚书余子俊复奏以为虏使来京中间未必无人恐彼窥知所奏全文以为待之欠厚而伤其向化之心但乞榜示京师军民不许欺侮且听其公平贸易为便己得旨祚等遂劾子俊柔懦不振故违前旨偏执自用  上曰虏情叵测固宜防范而开市贸易亦是旧例但毋令私交漏泄事情而已即令禁约所司其知之
　　○庚子中书舍人钱镛等言近奉旨给宫人崇奉夫人申氏恭奉夫人纪氏诰命二道但夫人轴制不同王夫人云龙宝玉轴一品夫人云鸾玉轴二品夫人鸳鸯犀轴比赐佐圣夫人罗氏者已用一品玉轴今崇奉恭奉与佐圣封号不同未知当用何轴命以二品者与之
　　○直隶萧县进瑞麦十三本有一茎四穗三穗两穗者
　　○南京工科给事中章玄应言其父纶景泰间为礼部郎中＜锍-釒＞陈修德弭灾十四事曰畏天戒曰任爕理曰养圣躬曰节幸御曰务节俭曰勤论政曰惇孝义曰慎赏赉曰重名节曰革巡抚曰择重臣曰辨异端曰却贡献曰汰冗官皆切论时弊而于惇孝义条专乞孝奉  皇太后两宫朝见  太上皇帝请复储位等事词语恳切怒犯逆鳞下锦衣卫狱棰楚连日身无完肤后用烙铁之刑尤为惨酷天顺元年  英宗复辟始释还职荐升南京礼部左侍郎致仕卒于家  宪宗皇帝遣官祭葬赠尚书谥恭毅切思前所进章＜锍-釒＞留中不出诚恐修  英宗实录之时不得预史官采录谨将原稿缮写进呈乞于修  宪宗实录内钦赐赠谥之下大书备录以垂永久使天下后世知圣朝有直言骨鲠之臣而崇德报功之典不为虚行也  上命以纶题稿宣付史馆因具载于实录云
　　○命神武左卫带俸都指挥佥事章敬守备倒马关济州卫指挥同知申宁守备山海关以都指挥体统行事
　　○辛丑录甘州延绥等处杀贼有功官军二百九十三人升赏有差
　　○壬寅朝鲜国王李娎遣陪臣工曹参判蔡寿等奉表贡方物贺  万寿圣节别遣同知中枢府事成伣等谢颁诏恩赐宴拜彩叚衣服等物有差
　　○掌钦天监事太常寺卿童轩以日食上＜锍-釒＞言日食不于他时而见于宝历纪元之初不于他月而临于盛夏火旺之候虽曰天心仁爱亦岂虗其应哉以当今人事观之意君子有未尽用小人有未尽退者伏愿
　　○皇上以正心修身为取人之本以格物穷理为烛奸之要慎察君子小人而黜陟之使朝政无有缺失贤否不至混淆庶阳日盛阴日微而天变可回矣  上曰上天示戒吾君臣上下各宜洗心涤虑交相儆省务俾时政合宜庶下足以慰人望上足以消天变所司其知之
　　○赏狭西甘州左卫乾柴口地方追贼获功官军银绢各有差
　　○辽东都司都指挥佥事王琮先以勘事不实降定辽左卫指挥佥事至是以诏例复原职
　　○癸卯升兵科左给事中陈瑞为光禄寺少卿
　　○巡抚大同都御史许进等奏自古驭夷之道未尝不以怀柔为上策今小王子以  皇上嗣统感恩向化遣使入贡若不俯顺其情使之怀惭意沮则外为强肤所胁欲来不能欲往不安非大举入寇计无所出今其来贡夷人一千五百三十九马骡四千九百三十已暂验入边安置大同馆其入贡人数乞为裁定兵部覆议宜如其言令大监金辅大通事杨铭往彼译审正使副使头目从人若干及分为等第赴京其余俱留大同以礼馆待候给赏赐仍令户礼工三部各差官沿途馆伴  上是之使臣令五百人来京
　　○工部言各处岁造军器贮库日久多致朽败况今天下累被灾伤军民困赦乞自弘治二年为始其该造军器除北直隶辽东已有例减半南直隶并各边成造之数及有司出办物料宜悉依景泰间御史黄镐所奏原数减半输纳从之
　　○甲辰南京户科给事中方向等以雷震南京洪武门脊左吻兽及  孝陵道傍柏树因劾内阁大学士刘吉依阿固宠徐溥巧图升进南京守备太监陈祖生郑强阴险贪恣成国公朱仪南宁伯毛文柔懦不立尚书耿裕纪纲弗严周洪谟逢迎为悦侍郎倪岳有玷名教吕雯庸劣黩货都御史边镛太常寺卿翟瑛右通政陈琬躐取通显太仆寺卿李温少卿林凤狡猾躁竞太常寺卿掌祭酒事徐琼学识肤浅通政使张苖不识政体鸿胪寺卿周暠老懦无为少卿牛纶久病废职乞并黜之以消天变南京广西等道监察御史李鼎等亦以为言  上曰朝廷用人自有公道所言未必尽实张苗周暠牛纶可令致仕余仍旧供职
　　○铨注锦衣卫带俸都指挥佥事冯腾于河南都司金吾左卫带俸都指挥佥事杨胜太宁前卫带俸都指挥佥事杨铭于山东都司俱领京操班军
　　○乙巳改注金吾卫指挥使曹玺锦衣卫指挥佥事赵鲁武功卫指挥佥事乔仪于南京锦衣卫管事
　　○丙午命岁给晋府庶人美埝之子妇一人使婢四人米绢布各如例仍命使婢过四人外者不准给著为例
　　○丁未月食以不及一分免救护○改注大宁前卫带俸都指挥佥事郭泰蔚州左卫带俸都指挥佥事潘成大兴左卫带俸都指挥佥事何玉于狭西行都司管事
　　○命蓟州卫指挥同知庞济守备蓟州等城以都指挥体统行事
　　○宁阳侯陈辅有罪下狱黜为民辅之少也以家人女二人视寝食因与之通十五嗣父爵母邓为聘驸马都尉杨伟女未娶涞水人郝荣女被采入内庭简出辅谋诸母匿杨氏婚而娶之又买纪玉女为妾俱无宠而通家人女不绝郝氏有言辅怒从窗隙中射之不中郝氏惊而病与辅益不和辅母亦恶郝氏欲去之呼其母张氏来辅缚而笞之并郝氏斥去复以奸怒纪氏笞辱之邓氏又责其不顺纪氏惧而缢郝去而纪死辅乃娶杨氏入门杨氏始知其匿婚备奏其事下御史逮问具服刑科给事中陈璚等复劾之大理寺奏其狱有旨下廷臣会议左都御史马文升等奏辅荒淫残忍所犯非常据法而议罪在不宥  上以经赦薄责之故有是命其原爵俟有子日议之盖是时辅年始十八云
