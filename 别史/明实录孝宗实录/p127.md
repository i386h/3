<!-- { "loadSidebar": true } -->
　　○丁酉命察院右副都御史翟瑄之子鉴为国子监生从其请也礼科都给事中吕献等言每岁初夏例纵释系囚笞杖轻重多从宥免徒流以下减等发落重囚情可矜疑者具奏定夺正所以长民命而寿国脉也但此例独行两京而未及天下乞敕三法司议拟南北直隶则巡按官督同诸府县官各布政司则镇巡官会同三司官各准两京例每于四月虑囚庶刑狱无冤户科右给事中王纶亦为言谓近年在外官多有贪酷不仁图小利而故勘平人逞私忿而非法凌虐有因拷讯而死者则搜求细事诿曰因公因久禁而死者则虗补文移号为有病乞敕法司申明条例情可矜疑者即为平反不拘成案仍行天下问刑官不许仍蹈前非如有致死者虽曰因公亦必原其情之轻重脱或有病亦必究其事之大小如或任情故违即以其罪罪之  上命法司议处闻奏法司议谓旧例在外罪囚五年一差官审录今请不拘此例每年四月以后各处抚按等官会审八月以里类奏其有酷刑官请降调边远法外刑人至死者除名为民  上曰酷刑官员其令巡抚等官严加访察依法问拟奏闻处治不许轻纵会审差官仍照旧例行
　　○戊戌赐代府镇国将军成锅嫡第五子曰聪溁聪淖嫡第三子曰俊榤聪泞庶子曰俊橙辅国将军成鋠庶第二子曰聪溟聦＜氵能＞庶第二子曰俊柚第三子曰俊木□厉沈镇国将军铨金□牒子曰勋灂铨鏴嫡第一子曰勋瀳楚府镇国将军均链庶长子荣渌宁府辅国将军革□见鈭嫡子曰宸氵□罗晋府辅国将军奇液第三子曰表探韩府辅国将军徵钉嫡第三子曰偕沮  升广西庆远府知府汪溥为广西按察司副使整柳庆兵备  命户部运太仓银五万两于大同四万五千七百两于宣府四万两于宁夏三万两于榆林准弘治八年岁例之数  己亥命故惠安伯张瓒之子伟袭惠安伯
　　○旌表孝子三人节妇五人致仕序班夏琮顺天府宛平县人生员徐河山西陵川县人俱以亲丧庐墓三年沈辅嘉定县人葬母时大雨不止辅号祈晴忽开霁葬毕雨复如故俱旌其门曰孝行王氏福建侯官县举人林玠妻周氏建安县民杨仕仪妻魏氏湖广石首县人知县周镛妻钱氏山西朔州卫舍人董仪妻汪氏直隶婺源县民江灿妻俱夫亡守节无玷俱旌其门曰贞节辽东广宁等卫狂风大作昼瞑有黑壳虫堕地大如苍蝇久之俱入土又沈阳锦州垛墙为大风所仆者百余丈又野火烧唐帽山堡人马多死伤者  庚子升山东布政司右布政使熊绣为都察院右副都御史巡抚延绥  给南宁伯毛良禄米岁一千石本色折色中半兼支  以水灾免直隶怀等县秋粮三万三千八百六十三石有奇草五万七千五百九十二包安庆卫屯粮一千五百四十八石有奇
　　○壬寅赐隰川王府辅国将军成鏶并夫人云丘王府辅国将军表樟表楬诰命冠服如制
　　○赐晋府武陵郡君并仪宾张彬肥城郡君并仪宾卢杰诰命冠服如制  调河南布政司右参政李浚于山西以管粮裁革也
　　○升云南布政司右参政方守为湖广右布政使山东按察司按察使柳淳为山东右布政使
　　○先是户部郎中唐锦舟督理辽东粮储总兵官都督佥事李杲等奏其出纳无法乞徵还且言郎中系添设官宜从裁革户部议锦舟往才数月杲等交章论奏必其立法过严权要不得包揽卖窝辄生异议遂欲中伤之耳杲以城守制戎为职钱粮非所当预若从所请则辽东岁储半入权门盐利多归势要将来奸毙日滋咎将谁归宜令锦舟守职如故仍谕总镇等官须同心辑睦共成边务或有假公济私交构排陷者听科道劾治命徵还锦舟别遣官以往  建州左卫都指挥使保能之弟曰伏当加成化间尝率众犯边朝廷命将征之则远遁山谷遣官抚之则佯为面从如是者数矣至是又强取保能原领敕书冒名入贡且求升都督不得因以起衅为同类发其事  上命三法司会官译审于朝具得本末命仍下锦衣卫监候处置  甲辰命辽东义州卫带俸都指挥使白钦备御广宁乙巳升河南汝州知州彭纲为河南按察司佥事以巡抚都御史徐恪荐也升工部郎中李韶为云南布政司右参政户部郎中康绍宗为河南左参议南京刑部员外郎舒玠为广东按察司佥事升大理寺右少卿顾佐为本寺左少卿  四川布司右参议陈睿丁忧服阕复除湖广布政司  调浙江按察司佥事伍性于山西以管水利裁革也  给建平伯高霳禄米岁一千三百石本色折色中半兼之  起致仕浙江按察司按察使于大节为山东按察使以巡按御史周琰武衢荐也  司礼监太监韦宁大理寺丞王嵩锦衣卫都指挥陈云奉命往湖广勘荆庶人见潚事至是具实奏上赐之敕曰得尔宁等勘报见潚奏其弟樊山王见澋与楚府永安王等事情俱系诬捏又因得见潚诸不法事法司论其穷凶极恶国法难宥已令自尽其子女祐柄等并宫眷封号者俱从降革具见管理府事都梁王敕内敕至尔等启知都梁王召祐柄等到府依敕施行敕都梁王祐橺曰庶人见潚先以戕害骨肉败坏彝伦罪大恶极削爵降为庶人使居西内犹不知悔悟捏奏樊山王见澋不法诸事至诬以与楚府永安王等谋为不轨陷之大逆再差太监等官韦□□□等往勘俱无实迹乃因得其多置弓弩暗收器械等事邪心异谋悉皆彰露  天地所不容国法所不宥已令于西内自尽其子女等例该降革今特敕尔拘召世子祐柄虞城王祐槢洛安王祐橙广济王祐棿到府令其北跪面谕敕旨革去封爵俱降为庶人铜陵绩溪二郡主并仪宾及宫眷有封号者亦从禁革迁发武昌城内各量拨房屋居住照例给与柴米等物养瞻樊山王见澋虽勘有小过然以其能奏发见潚异谋潜消一方大害特从轻宽宥自今各宜安分守法省愆迁善毋再妄为以干宪典其钦承之故敕  丙午命故锦衣卫都指挥佥事季成之子英袭原职指挥同知  丁未赐通政使司左通政陈琬父表祭如例  故太子少保兵部尚书张鹏之心玹尝得请为国子监生未及事而已至是其孙弟复援例乞恩许之  戊申命两直隶有司官督民捕蝗每捕得一升者予米二升  己酉巡抚贵州都御史邓廷瓒以年老乞归  上曰廷瓒剿平叛夷朝廷方有敕奖谕何为遽欲乞归其令用心治事  晋庶人钟鍑之母夫人彭氏再奏乞复钟鍑冠带  上曰钟鍑以伤坏伦理降为庶人累来奏扰不许  代府枣强王成釨再奏乞复武邑王聪氵□禾之爵且欲自来京陈其事  上曰聪氵□禾有罪降革难以嗣爵枣强王何为烦词奏扰又欲违例来京不许  辛亥赐故致仕礼部右侍郎艾福继母王氏祭葬如例
　　○刑科给事中林霄成化中奉诏使暹罗殁于其国至是其子菲援例乞读书国子监自效  上曰以死勤事古人所恤林霄奉使殁于万里外情亦可悯其子菲奏欲送监读书非寻常滥乞恩泽者比特允之  巡按广西监察御史祁司员奏广西府县民猺杂居出没为盗流官巡检不谙其俗请于各巡检司增设土官副巡检一员其近贼之地原无巡检司者亦多设土官副巡检以治之又两广旧设游击将军后因事裁革贼遂纵横乞复设以便击贼兵部覆议谓宜添设副巡检有罪者一体降罚有功者子孙传袭游击将军令常在梧州听调杀贼从之  山东登州府地震有声辽东盖州卫地震有声如雷次日复震  壬子周府河清王同鐪薨王懿王第七子母余氏天顺八年生成化九年册封至是薨年三十二讣闻辍朝一日赐祭葬如制谥曰昭和  工部言顷河决张秋命副都御史刘大夏往治之今闻河防修筑未完自临清至沛县运河俱淤浅而管河郎中陈绮方在彼董役恐不能周历诸地本部欲遣属官有斡局者往会大夏计处以相其成遇淤浅之所则多方＜锍-釒＞浚事毕而还从之  癸丑浙江按察司佥事张佶丁忧服阕复其原职  都察院拟上榜禁天下十事一纵容盗贼一罚害军民一淹禁罪囚一虐害小民一科差奸科差奸弊一不遵信牌一积年民害一滥罚纸劄一凶徒害人一赌博为非仍责令有在巡按御史举行无事文具从之  甲寅命湖广武昌府月给安置庶人祐柄等及家属十五人各米麦三石子女四人各米麦一石五斗使女三十一人各米一石岁给布绢各一疋  分守通州等处署都指挥佥事王宣因公致死人命罚俸两月仍追埋葬银十两给死者之家  乙卯命河都司故都指挥佥事梅秀之子玉袭原职弘农卫指挥使  丙辰山西角□羊州空中有星大如杯俄散而为五各长数尺焰腾似火既而天明有声如鼓  河南狭州有星大如斗光芒照地自东南流于西北零散而陨有声如雷
　　○丁巳命革爵临川王之孙宸濑并妻及孙女人月支米一石五斗婿陈昱月支米六斗
　　○山镇守刘政按察司兵备副使胡汉守备署都指挥王儒刘淮修筑偏头关边墙一百二十五里补黄河边墙二千六百余丈添筑宁武墩堡十座挑浚横山壕堑长二里添筑鴈关墙及铲削壕堑共五十八处奏上得旨以政等修筑有功赐彩叚有差
　　○戊午赐永康公主顺义县地二百三十一顷有奇
　　大明孝宗敬皇帝实录卷之八十六终
明孝宗敬皇帝实录卷之八十七
　　弘治七年四月己未朔孟夏享  太庙
　　○遣内官祭司灶之神
　　○辛酉南京刑部尚书郑时复乞致仕不允
　　○命南京文武官员折色俸粮俱钱钞中半兼支
　　○礼部覆奏办事官郑善桓所陈严学校一事谓天下学校生员额外滥收者多然科贡各有定额往往淹滞衰老及登仕途遂至昏耄若不严加考选未免贤愚同滞请令各处提学等官通将各学生员考选存其年貌问学堪中者否者黜之若考官偏听徇情听巡按御史劾治仍将去留名数同明年科举册缴部以凭稽考各年岁贡生公文内亦须备开经某官选留之数若仍有衰老及鄙猥残疾并内府考试不中者即将原考选官名移文吏部不与推升任满不许加级以此薄示劝惩自后悉遵旧例三年一行凡遇廪膳有缺须于增广内选补若无可选宁缺以待不许将别学增广调补以启奔兢之风奏入  上从其议命行天下如例考选必严必公毋得视为常事
　　○壬戌升通政使司右通政毛伦为本司左通政
　　○致仕右春坊右庶子兼翰林院侍讲王臣奏往年尝效劳讲读后为御史魏璋诬陷与少詹事程敏政同致仕今敏政已起用惟臣尚负冤抑乞赐辩雪吏部覆请  上曰王臣既与程敏政事体相同准复原职
　　○琉球国中山王尚真遣正议大夫梁德等奉表来朝贡方物赐宴并彩叚衣服等物有差回赐王锦叚等物如例
　　○代府仪宾韩子纯坐诓骗财物行止有亏命纳米完日革职闲住
　　○甲子赐晋府镇国将军奇漴辅国将军奇澰奇涭奇濮奇湝奇氵□简表柌表椤表木□绵表柛代府奉国将军聪涸怀仁王府镇国将军聪氵□柏诰命冠服如制
　　○升南京通政使司经历张昺为四川按察司佥事狭西洵阳县知县蒋昺为湖广佥事昺等先以监察御史降调至是因灾异陈言举用也
　　○命故南宁伯毛文建平伯高进支过禄米俱免还官
　　○命广东都司都指挥佥事王永充广西游击将军
　　○宥韩府仪宾文显宗死显宗与乐平王宫妾私通狱具法司当以大辟秦安郡君奏显父母俱年老别无他子侍养显宗死则翁姑亦随之愿以身代显宗死  上以郡君故宥之命杖之百革职闲住其宫妾仍赐自尽
