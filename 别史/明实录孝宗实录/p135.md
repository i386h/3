<!-- { "loadSidebar": true } -->
　　○丙寅致仕户部尚书李衍卒衍字文盛直隶隆庆州人景泰二年进士授兵部主事累迁员外即郎中成化初升河南右参议丁母忧服阕复除四川提督松潘等处粮储民苦番寇不得耕乃相视要害设墩堡堑栅耕遂不扰以松溪堡之捷赐宝钞彩币寻迁河南右参政转江西右布政使未几擢都察院右副都御史巡抚河南入为户部右侍郎巡视山海边关置床子弩可射三百余步设飞石飞木各数十万削山坡成峭壁东西数百里赐钞四百贯转左侍郎时关狭大旱复总督三边军储兼赈济饥民归升尚书总督京仓以言官劾其遍酷不合人情遂致仕弘治初以立东宫恩进一品阶家居八年而卒年七十四讣闻赐祭葬如例衍性简直与人不能委曲居官敢为僚吏畏其名惟恐有犯之者故所至亦有可称者云
　　○丁卯巡抚保定等府都御史张琳言北直隶各府自永乐年间编造驿传文册凡买马驴牛车船及工食草料科徵价银谓之站钱中间有计地亩者有计人丁者有兼计地与丁者有徵粮地一顷而止纳站钱三分之一者有全纳者有全不纳者又有贫民地已卖与人而站钱犹累贫民代纳者盖由编户有消长地土多变易而原造文册承用不改故吏胥得以作弊官府难于清查谓自今每十年令管屯佥事督同各府官亲诣所属州县按册查编不分官吏军民人等及各卫官军置买庄田但有田者各照地亩粮数依旧例分派上中下第等如马牛驴及红站船各该粮若干定数辨纳其养马牛驴夫及船夫十年一易若有消乏者以粮多上户佥补庶几可少救其弊兵部覆奏从之
　　○戊辰  上谕奉天殿传制遣保定侯梁任永康侯徐锜怀宁候孙泰会昌侯孙铭驸马都尉杨伟马诚崇信伯费淮兴安伯徐盛成安伯郭宁彭城伯张信惠安伯张伟清平伯吴琮建平伯高霳武进伯朱洁南宁伯毛良刑部右侍郎戴珊都察院左佥都御史杨谧通政使司左通政毛伦各持节充正使翰林院侍读江澜尚宝司少卿杨泰户科给事中王玺礼科右给事中孙孺兵科给事中东思恭中书舍人孙琰户部郎中李文安员外郎胡倬礼部员外郎尹万化兵部郎中费瑄刑部员外郎尹嘉言屈直周东商良辅工部员外郎朱恩周浚鸿胪寺左少卿杜英李鐩充副使册封荆府都梁王祐橺为荆王庆府洛交王寘錖为庆王蜀世子宾瀚为蜀王崇府嫡长子祐木□蜜为崇世子庶第二子祐椐为庆元王韩府庶长子旭櫏为渭源王代府怀仁恭和王嫡长子聪淑为怀仁王辽府沅陵王夫人秦人为沅陵王妃沈府唐山荣康王嫡长子勋澂为唐山王北城兵马副指挥杨俊女为宜山王妃南丹卫指挥佥事杨观女为靖江王妃西城兵马副指挥王约女为章王妃南京兵马副指挥杜良女为繁昌王妃宁府庶长子镇国将军宸濠为上高王宜春安简王嫡长子奠坫为宜春王夫人苗氏为宜春王妃代府隰川恭僖王长孙聪氵□羑为隰川王宣宁和僖王长子成钴为宣宁王南城兵马副指挥李汉女为平乡王妃西城兵马副指挥翟庭莆女为方城王妃淮府永丰怀顺王嫡长子祐栶为永丰王夫人下氏为永丰王妃副千户王通女为淮世子妃百户赵福女为清江王妃更城兵马副指挥徐英女为东瓯王妃代府灵丘僖靖王庶长子镇国将军成鈠为灵丘王夫人安氏为灵丘王妃北城兵马副指挥张镇女吉阳王妃西城兵马副指挥周清女为饶阳王妃
　　○铨注金吾右卫带俸都指挥佥事孙鉴于狭西都司领备御宁夏官军
　　○湖广苗贼入靖州关硖堡杀百户一人军十人并虏掠居民孳畜兵部请逮问守备都指挥房昂等十六人及分守左参将史瑄知州何东且言镇守太监刘雅巡抚都御史韩文亦当治罪命房昂等巡按御史逮问史瑄何东各罚俸三月刘雅等姑宥之
　　○己巳  圣慈仁寿太皇太后圣旦  上率亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○辛未己刻南京地震有声○壬申虏入山丹卫境军士在阵及屯住被杀者二十四人被虏者六人守御都指挥同知史瑾指挥佥事杨和千户梅全俱下巡按御史逮问拟充军都察院覆奏瑾等情轻律重命免充军瑾和各降二级全一级俱带俸差操
　　○癸酉  诚孝昭皇后忌辰  上祭  奉先殿遣驸马都尉黄镛祭  献陵
　　○镇守江西太监邓原邓袁州卫官军往年尝调二百人守备宁县八十四人守备新昌今袁州自有寇贼乞取原调宁县者归本卫操守兵部覆奏并新昌者取回仍命守臣谕令两县各佥选民快自守有警调附近卫所官军相兼备御
　　○甲戌山东按察司副使杨茂元奏张秋之役官多而责任不专供亿甚钜日费百金臣闻各官初祭河神天气阴晦帛不能燃久之似焚不焚之处宛然人面耳目口鼻皆具万目盛见众口骇叹神示此怪岂偶然哉乞取太监李典总兵陈锐回京专任都御史刘大夏以责其成功若太监总兵官不可取回亦乞将带来匠作人等尽行取回量留一二名以备役使又言黄河之水必当浚流其上使复故道则漕运可通今欲作滚水坝徒费力工又言河南之民不欲黄河入境但见山东委官往彼增筑贾鲁堤即谋欲杀之此非细故乞令河南巡抚等官严加禁约事下工部议谓治水患恤民隐俱朝廷重事茂元所言取回差官人匠乞为裁处其欲止滚水坝请行典等会议处置河南之民阻筑河堤亦请行巡抚等官禁约  上令会官议处以闻于是工部会多官廷议以为自兴等至张秋之后始与大夏相地势水势所宜即决口西南开越河一道致粮运可以通济且今霜降水落正系修筑之时而调到官军民夫数多亦正可并工修筑请仍令兴锐大夏同心协力务底成功仍惜财恤民减省冗费严禁所部人匠不许生事害人其工役人等加意抚恤毋致失所河南之民该管有司不行禁止者一体治以重罪从之
　　○乙亥南京广西道监察御史王相病痊至京复除福建道
　　○皇亲瑞安侯王源之母阜国夫人叚氏奏以原赐高阳县田一百顷还官而乞兴府辞退武清县田六百顷为业户部言兴府辞退田他日当改给亲王出府者非勋戚家所宜请  上命高阳田不准辞别以肃宁县洋东淀田二百顷益之
　　○丙子朝鲜国王李娎遣陪臣工曹判书申浚等以谢恩至赐宴并彩叚衣服等物如例
　　○戊寅山东按察司副使杨茂先奏山东连年荒旱今岁积雨为灾兼修塞张秋决河供给不赀差科繁数请取回镇守临清右监丞李全别用兵部覆奏谓临清镇守官尝取回别用一旦复设中外骇讶宜从茂元所请凡在临清内外供给亦请悉从节省  上曰临清地方亦须用人守镇李全不必取回余如议行之
　　○己卯命直隶苏州府起用镇江扬州凤阳夏税粮麦共二万八千七百石暂存留一年以备本府支给不为例
　　○裁革直隶安庆府小塘河泊所
　　○命各王府仪宾岁支禄米俱本色四分折色六分著为令
　　○先是以在京富户逃回原籍者令每岁各徵银五两解顺天府雇役免勾扰之患至是巡抚都御史唐珣奏逃回者名虽富户其实贫难者十八九岁复一岁邻里俱被其扰乞岁止徵银三两从之
　　○庚辰升河南卫辉府知府王俨为河南布政司左参政礼科左给事中夏昂为湖广右参议
　　○湖广按察司佥事许璘丁忧服阕复除原职
　　○辛巳先是南京监察御史万祥言两广去京师万里猺獞窃发为害若守令得人则远民安近年除授两广州县正官多以年老监生愿就远方者为之守令非人重科厚歛小民无所控告间亦有逃之贼巢导使为乱者乞令今后两广府州县正官必选进士举人任之其邻近贼巢之处尤宜慎选果能安民息盗请不次擢用若不职病民则黜退之典尤不可缓吏部覆奏谓以两广州县正官欲尽除进士举人则岁贡之类置之何地宜先以邻境进士举人铨补正官之缺次则以稍近监生人等补之仍行巡抚巡按等官严加剌举以凭黜陟从之
　　○命巡抚辽东都察院右副都御史张岫之子冔为国子监生从其请也
　　○癸未刑科给事中王洧言闻卢沟河迤西开窰之家或诱略良家子女或收留迷失幼童驱之入窰日常负煤出入断其归路如堕□夕□日□井有逃出者必追获杀之细人之奸无踰于此乞敕都察院榜谕仍移文巡山给事中巡城御史锦衣卫巡捕官督五城兵马亲诣其地研审有犯者许自首隐匿及再犯者枷号充军从之○狭西西安府地震明日高陵县复震
　　○甲申令广东官盐暂越衡永地方发卖每引收银二分以助修造三处王府之用不为例从湖广守臣请也
　　○初哈密寄住夷人有三种一曰回回二曰委兀儿三曰哈剌灰至是哈密卫都督奄克孛剌言于兵部侍郎张海谓夷人以种类高者为根基非根基正大者不能管摄其族类请以回回都督佥事写亦虎仙及失伯颜答管回回委兀儿知院阿南答及指挥使苦木管委兀儿哈剌灰千户拜迭力迷失平章革失帖木儿及舍人迭力迷失虎力管哈剌灰海据以上奏谓七人者夷心信服宜稍崇名号设为酋长庶几得其效用兵部覆请  上命写亦虎仙等三人各照旧授以原职阿南答及拜迭力迷失革失帖木儿俱升指挥佥事迭力迷失虎力授世袭正千户既而海又言前奄克孛剌推举七人之时有脱脱忽者亦在举中以其尝被阿黑麻所虏故未及闻奏今脱脱忽自土鲁番来归其人在哈剌灰夷类中尤为武勇请并授之职复命为指挥同知
　　○乙酉命巡抚云南都察院右副都御史张诰之子文贵为国子监生从其请也
　　明孝宗敬皇帝实录卷之九十三
　明孝宗敬皇帝实录卷之九十四
　　弘治七年十一月丙戌朔钦天监进弘治八年大统历  上御奉天殿受之给赐文武群臣颁行天下  雍王出府以军校减少援兴王例以请兵部言亲王军校固不可少朝廷武备亦不可虚昔在  太祖封建诸王秦晋等府护卫三庆肃等府护卫一共四十余卫俱从在外卫所辏拨于时南京止有四十八卫若各府军校俱于在京拨去则洪武间京卫为之一空甚非居重驭轻之意王未之国故军校减半候之国日选外卫者补足似于事体两便  上命如兴王例给之
　　○命复唐府承休王芝埌爵仍革禄米之半以唐王累奏芝埌自革爵后能悔过自新故也
　　○革秦府奉国将军诚浔禄米之半巡抚都御史王宗彝言诚浔纵其妻淑人张氏虐害使婢复搒烙婢之母致死故有是命仍赐敕切责之
○先是有盗劫掠四川泸州江门堡及新滩河等处巡捕指挥王昇御之不胜溺水死军士多死伤者卫镇抚张卿妄指平民为盗叙南卫指挥使曾麟误信之俱执下狱后巡捕都指挥佥事周凤分守参议欧瑄分巡佥事刘杲捕获真盗至是巡按监察御史张鸾劾奏守备指挥丘林失于防御及麟卿诬执平民之罪凤与瑄杲不能先事禁防亦当治之以法然于限内捕获真盗功似可赎但凤职专巡捕其情罪稍重兵部覆奏得旨兵林等三人下巡按御史逮问周凤罚俸三月欧瑄刘杲俱宥之
　　○太仆寺少卿张九功言顺天府寄养马匹例皆挨次选表但新马有齿岁大于旧马者取用之际惟宜论齿岁以尽通融之法兵部议谓选马固当论齿然论齿之中必须挨次方为无弊请令太仆寺凡遇京营及各边取用马匹皆先尽旧马之数儿马八岁以上骟马十岁以上以次取之旧马不足然后及于新马若儿马七岁以下骟马九岁以下皆存留寄养仍禁约管马官交俵之弊及应俵不俵不应俵而俵者从之
