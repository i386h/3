<!-- { "loadSidebar": true } -->
　　○内阁大学士刘健等言延绥达贼扰边王师久驻粮饷缺乏上廑庙议屡遣廷臣而计无所出开中引盐则盐法已坏□贾不前鬻卖官吏则名器徒隳实用亦寡邻方籴买则货轻脚重运送艰难至如附近穵运民已不堪逃亡相继外患未除而内地先弊夫官军一出輙已阙乏如此设使经冬及春贼势不角□羊不知何以给之一方用兵尚且窘急如此况辽东虏势大张边患方作湖广贵州军旅继动不知何以应之臣等每思至此食不下咽窃惟天下之财其生有限若非节蓄于平日岂能骤集于一时近年以来用度太侈光禄寺支费增数十倍各处织造降出新样动千百匹显灵朝天等宫泰山武当等处修斋设醮费用累千万两太仓官银存积无几不勾给边而取入内府至四五十万宗藩贵戚求讨田土占夺盐利动亦数十万计他如土木工作物料科派传奉官员俸钱皂隶投充匠役月粮布花岁增月益无有穷期财用之匮率由于此当紧急阙乏之时犹不为儆省节缩之计将至大坏极弊莫能救药其为祸患何可胜言向来大小衙门陈言会议事有千碍内府及王亲贵戚者无问可否概令照旧臣等屡尝因事规诤虽荷优容未尽采纳伏愿  皇上念国计之艰悯民力之困躬行节俭减省供应绝异端无益之费停内府不急之工仍敕各衙门凡有救荒革弊之策画一具奏特赐准行其事关财用者尤加之意则邦本既固国用自舒内治既修外攘自举而区区夷虏之患不足虑矣＜锍-釒＞入  上嘉纳之
　　○内阁大学士刘健等言昨司礼监传出揭帖令臣等撰敕并祝文欲差内臣往武当山送像挂旛修设斋醮臣等闻命惊惕莫知所指其神之有无事之可否臣等姑未暇陈窃闻此山宫观像设富丽已极增添易换徒见劳扰实为无益况今四方灾异迭出顺天河南山东等处沿河一带雨水泛涨田禾渰没人民穷困州县驿递本等应付尚不能堪湖广地方苗贼肆乱军旅方兴粮饷供馈犹恐不给如又动此大役拨给船只必至千百差拨人夫何止千万非惟逼迫逃亡抑恐激成祸变又况狭西辽东虏贼猖獗军饷尤急外患方殷而内地先困其间生民愁苦之情地方凋敝之状君门万里恐  皇上不得而知臣等备员指导深切忧惧近因边需窘急请节财用亦尝论及此事荷蒙  圣明特赐采纳不数日间乃有是命臣等平时无格心之学上启  圣聪斥绝邪妄若又阿谀承顺为此劳民伤财之举以负委任之重罪将何逃伏乞收回成命停止无益之事务内修外攘以安宗社天下幸甚疏入  上纳之　明孝宗敬皇帝实录卷之一百七十七
　　弘治十四年闰七月丁丑朔命贵州都司都指挥使王宁都指挥同知王泰赞画监督太监苗逵等军前方略从兵部请也
　　○辽阳副总兵孙文毅有罪并分守右少监刘恭俱令差去勘事给事中等官逮问闻奏仍命兵部推有谋勇者代文毅分守
　　○修浚九门城濠水关
　　○戊寅刑科给事中徐沂以病痊至复除原职
　　○狭西木舍等大小九族番人头目柒癿管及车禄等族头目些多尔藏等各来贡赐彩叚衣服等物如例
　　○己卯命右春坊右谕德王华翰林院侍讲刘忠为应天府乡试考试官
　　○赵王见灂请出城送其妃李氏丧至坟所从之
　　○庄浪人有归自虏中者言虏酋孛罗王与其巴王选兵四万杀马祭天再请小王子调兵六万期七月初至灵州乘麦豆成熟入境杀掠仍驻营河岸候冰冻过河入宁夏甘凉杀掠而兴武营又报虏贼约八百余骑两拆墙入内地其大众在套者势甚猖獗宁夏守臣以闻请益兵防守灵州环庆固原临巩等处兵部议谓河套之套自三月后从花马池入至韦州鸣沙州杀掠凡数十次宁夏兵少不能支丧亡人畜不可胜计虽尝斩获贼级而虏不为惧近传虏已入固原而神英之兵七月尚未到韦州今天雨连绵河水泛溢虏尚敢尔秋高肥大举入寇势所必至传言当不虚窃料虏欲深入必留兵在套自护人畜别选兵入临巩剽掠若不预选精兵屯驻要害以逸待劳则胜负未可知乞敕监督太监苗逵等密探虏势先令总兵或提督一员赴固原或韦州节制各路兵马相机战守仍令大同宣府游奇兵及分延绥兵一万调环庆宁夏兵五千会于韦州待虏回至罗山西东截之须大挫其锋方肯过河而退不然则狭西用兵无时已也从之
　　○命守备安绵四川都司都指挥佥事韩雄充左参将协守松潘东路
　　○广东总督备倭署都指挥佥事王俊坐受财枉法发边方立功俟五年满日回卫带俸差操
　　○修大理寺
　　○庚辰福建福州府大风雨雷击碎教场旗竿一城楼大柱二次日复毁城楼一
　　○辛巳给秦简王妃廖氏仓米岁二百石
　　○以延绥等处急缺军饷令军民人等纳银授以军职带衔闲住生员人等纳银补王府良医典乐等官如先年例其知印承差吏典纳银免办事及考试者视旧例各递加之从总督军饷工部右侍郎李鐩奏也命协守密云副总兵刘祥分守辽阳○山东寿光县有星大如车轮红光烛天从东南陨于西北天鼓鸣
　　○壬午改提督仓场户部尚书王继为南京刑部尚书
　　○追封宁王宸濠故庶祖母胡氏为宁靖王次妃从王请也
　　○拨三大营官军三千人锦衣卫并腾骧四卫各一千人修  社稷坛并午门等处别拨团营八千人修九门城濠
　　○癸未吏部议覆南京吏部尚书林瀚等所言明黜陟事谓在外司府以下官俱三年一次考察两京及在外武职官亦五年一考选惟两京五品以下官十年始一考察法太阔略请如瀚等所奏今后例六年一考察从之
　　○工部议覆府部等衙门所陈节冗食事谓近来内府监局以人匠逃缺为名往往奏招人匠将至万余岁支粮米动以数万计请如所奏凡新收匠役量留三之一俱月给米五斗革去冬衣布花今后如有仍前奏请招匠者许科道官指实参奏其各监局官原系额设者许照钦定则例役使人匠若添设者量加减半不允
　　○甲申山西道监察御史余本实丁忧服阕复除江西道
　　○乙酉户部议覆府部等衙门所陈汰冗官事请裁革临清钞关主事而以府州佐贰官领之仍令管仓主事监督其出入之数从之
　　○命故南京刑部侍郎阮勤之孙忠为国子监生从其请也
　　○刑科给事中任良弼言八事曰勤  圣学曰足武备曰正士风曰惜人才曰恤民力曰重边臣曰抚边民曰通边饷命所司知之
　　○会昌侯孙铭等四百八十七员朝参不到监察御史张纶等请治以罪命皆宥之
　　○赐秦昭王庶长子名惟焯仍命主行丧礼管理府事○宁夏总兵官郭鍧副总兵傅钊右参将马隆左参将左方分兵御虏于盐池等处先后斩首二十级擒二十人获战马五十九追回所掠人口一十二驼马牛羊一千九百余镇守太监张僴巡抚都御史王珣以闻兵部言本镇官军不及延绥三分之一镇巡等官乃能协谋奋勇杀贼请并给羊酒彩币以劳之凡阵亡阵伤官军及前失机误事者并行巡按监察御史按验以闻都指挥王泰身先士卒死于锋镝忠勇可嘉请令镇巡等官致祭仍厚恤其家  上是之仍诏移文镇巡等官令用心防御不许怠忽误事
　　○丁亥时太常寺少卿员缺吏部两拟前提督四夷馆少卿王佐等四人以请皆不允有旨令于本寺堂上官内推两员吏科都给事中王洧等言本寺堂上官以次升少卿者惟寺丞赵继宗等二人然二人皆出身道士恐不可用  上曰太常官员旧制道士与儒出身者相兼升用王洧等不谙事体輙纷扰如此不允已而果升继宗为本寺少卿
　　○户科给事中蔚春等言五事一京营军士逃放数多请令各卫别立簿籍凡在营开逃到卫逐名填注某营某把总管队下兵部先行议拟逃军多寡日月久近量行革罢降调用凭考验其填注不以实抵罪一验军委官之设所以革私占弊在京各卫所军士余丁请照南京兵部五年一次差官勾考事例凡余丁空闲者抽补杂差正军选送操备审定杂差多寡并注由票造册备考一勋戚府部各卫所官军伴各有定额近来拨补日繁操兵益耗请令验军官以附近军士先余丁次单丁次正军依额拨付五年一更如或逃故附近易于勾补其例外杂差即以多占罪之一附近军士如腾骧等卫该顺天等府京畿之内五年间开除无虑二万余人所司不行勾补乞敕兵部将臣等勾考出各卫所逃故军士附近地方五年内者行文责限三月内听其自首归卫在外各卫造册请勾一  五陵军士所以防卫  陵寝保障地方如  长陵一卫原额七千八百余名今止二千二百人而杂差居多况  五陵路接居庸紫荆二关并黄花镇边塞军士尤宜操练请通令操练如法其巡山巡捕于见操内摘拨附近有事故者速令勾补且  神宫监买闲数多亦合照例选革如违听巡抚巡按官紏举兵部覆奏从之
　　○监察御史车梁言五事一辽东义州旧有义宁镇虏青榆林大安绥远五马营堡屯兵守御自正统中失守至今未复遇警策应乏人失机误事率由兹地请及今修完各添置马军百人步军五十人隶分巡官防守一辽东边墙连年修筑役众费钜卒无成功一遇雨旋即倾颓盖由镇巡副参管官委任非人徒为劳费乞令都指挥参将备御等官亲行督理工完标木牌列其氏名以凭赏罚务使基址深厚高踰寻尺其广宁等七卫余丁足充工役而金复二卫去边千里赴役甚艰请令量贴工价收角□羊广宁助甎石之费一辽东都司卫所军官犯罪问拟立功带俸差操三年五年果能自新仍复录用柰此辈革任之后坐糜禄俸居闲纵恶请自今有犯连坐本管以枉法赃论一辽东各城马步官军骑射冲突颇皆合度但枪刀牌铳之法全未操习请令各边镇巡等官各访所部举其精通其法者便为教师分领教习一辽东诸卫治造兵器该管官多役占卖放每遇查盘百计那补请自今逐季按阅犯者论充军降级其匠役量免一丁以供口粮兵部覆奏从之
　　○戊子升抚治郧阳等处都察院右副都御史陈清为户部右侍郎提督仓场
　　○南京刑部右侍郎金泽乞致仕不允○礼科给事中倪议奏近来虏寇猖獗国用不充乞将京师内外权豪势要田园店房不当得而得者取其数年所出为供边之需以纾民困户部覆议谓其言可从宜查近贵勋戚之家田园店房之数奏闻区处  上以窒碍难行不允
　　○守备宁远署都指挥佥事崔鉴以虏入陡岭台杀虏人畜当坐罪鉴复自陈陆州河口台有斩获首虏功命巡按监察御史勘报得实宥之
　　○己丑云南守臣请移平夷卫于多罗驿之地以便戍守并筑城以处之其本卫中千户所旧调于曲靖卫者请仍改为本卫右千户所从之
　　○兵科给事中艾洪言巡抚辽东都御史陈瑶本憸壬之士刚愎自用滥膺抚巡之责虚负赞理之名安边谋谟一无所展诱降启衅贻害地方镇守太监孙振总兵官定西侯蒋骥素昧远猷巧为欺罔虏贼连肆抢掠若关闻知专务扶同不闻敌忾此三人者罪实同科臣愚以为尚古犯边之日宜即差人晓谕其不退听当兴问罪之师计不出此反诱其来朝使一人获利而众夷梗化故猛革忒木儿辈假以为词举兵入寇推原其始罪在瑶等况尚古见在会同馆病且危笃设有不虞非惟本夷构怨传闻诸夷复起别辞边圉自此多事矣请会推有风力谋勇官往代其任逮瑶等还下狱治罪命所司知之
　　○山东长山新城二县雷电风雨交作地震
