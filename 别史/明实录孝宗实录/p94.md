<!-- { "loadSidebar": true } -->
　　○文武官命妇某官夫人妾某氏等贺  中宫笺曰伏以博厚承乾著资生之大德元良出震从垂统之远猷母仪正而风化行人心安而国本定前星有耀率土腾欢恭惟  皇后殿下性禀诚庄力行恭俭袆衣早御分万乘之勤劳珍膳毕陈助  两宫之孝餋车翟谨珩璜之步关睢播钟鼓之音弓韣亲祈高禖以祀筦簟安寝吉梦乃占  圣嗣诞生于中闱肇自长秋之正位  皇储请建于累＜锍-釒＞适当旭日之重光盛事实始于今兹多仪讵非乎古若爰颁明诏均沾角□羊泽之旁流克副舆情咸仰坤元之协济妾某氏等欣逢大庆幸被殊恩殷庙盛而承祧以时周鼎重而主器惟长闻正言而受正训尚期哲命之自贻弘至德而配  至尊载冀胤祚之永锡妾某氏等无任瞻仰激切屏营之至谨奉笺称贺以闻
　　○懋等贺  皇太子笺曰伏以震兆来亨  宗社延亿万年之庆元良定策邦家仰大一统之尊  天眷非常人心允赖敬惟  皇太子殿下文明瑞世睿秀膺期日表龙姿快睹夙成于岐嶷星辉海润争看佳气之郁葱既升西阼以称名爰关东朝而正号芑豊有仕鬯位储祥  九重弘裕后之规  六圣笃施孙之祜宸章诞布嵩祝欢腾况正言正事胎教正于思齐宜丕显丕承世德长于是嗣伏愿日之升月之恒丽正之光八表川之增岳之峙梦龄之筭千秋虽生知乃禀于神灵尚幼学不遗乎物善益迩尊亲之教永谐民物之归臣等幸观令典之庆成实切文华之仰戴无任欣抃踊跃之至谨奉笺称贺以闻
　　○以册立  皇太子贻书天下各王府书曰兹者册立皇子厚照为皇太子专书奉报兼有微仪特遣某官某赍送用展亲亲之意至可领纳沈王等二十三王俱银二百两纻丝八疋纱八疋罗八疋锦四叚生熟绢十六疋高丽布十疋白氁丝布十疋西洋布十疋靖江王银一百两锦四叚纻丝纱罗冬六疋生熟绢十二疋高丽布西洋布白氁丝布各六疋
　　○以册立  皇太子礼成赏两京文武群臣并守卫京操官军人等公侯驸马伯左右都督都督同知尚书右都御史每员纻丝二表里内大红织金胸背一表里都督佥事仪宾左右侍郎副都御史通政使大理卿都指挥使都指挥同知佥事锦衣卫指挥使指挥同知佥事太常光禄太仆卿府尹左右通政大理太常太仆少卿少詹事祭酒鸿胪卿顺天府丞各卫掌印指挥使每员大红织金纻丝一表里通政司参议大理寺丞各卫指挥使指挥同知佥事春坊谕德司经局洗马尚宝司卿少卿太医院使钦天监正光禄寺鸿胪寺少卿每员青绿织金纻丝一表里文武衙门五品六品七品官每员青绿素纻丝一表里大汉将军之为千百户者每员纻丝一表里各衙门七品首领官五城副兵马京县县丞五官灵台郎上林苑监监丞并八品九品杂职及国子监官每员青绿纱一疋皇亲都指挥每员大红织金纻丝一表里指挥千百户每员青绿织金纻丝一表里南京守备官及公侯伯都督尚书都御史以下至给事中给赏如在京例遣官赍赐之守卫京操官军及将军力士校尉勇士等每人银一两锦衣卫左所等官尚膳监办膳官每人绢一疋旗校军奴并各监局军匠太常寺牺牲所旗军并锦衣卫力士每人米一石内府民匠光禄寺厨役尚膳监军厨及太常寺厨役每人米七斗
　　○辛巳升广东布政司右布政使刘大夏为浙江左布政使广西按察司副使徐瑁为河南按察使
　　○癸未授国子监生薛丕为中书舍人丕致仕南京兵部尚书薛远之子也远自陈尝有军功今年老闲居乞授丕京秩以便侍餋故有是命
　　○管巾帽局事太监黄瑜等奏本局人匠逃亡数多而工作甚繁请于在京各卫及顺天府所属募取千人习学兵部议谓在京各卫军匠比旧额已逃亡过半其该管官旗或以已俸代偿月钱或以月粮觅人应役况近日军余已拣选送操若又募充匠役增者未必可用一旦逃去复为官旗增害矣各监局亦将比例求增何以塞其请哉宜但以逃亡之数付清军御史严督有司清补庶人匠可增而官无贻累得旨命即移文清军御史限今年十月内俱角□羊部应役毋容情隐匿
　　○乙酉调宣府龙门所守备左监丞陶亮于万全左卫都指挥佥事朱永于西阳河堡以守备万全左卫太监谢铨西阳河堡指挥使邓林各代之亮性凶戾数凭势侮同官永不能平因事忿争守臣劾之故有是命
　　○升燕山右卫指挥佥事王志为署都指挥佥事充右参将分守密云古北口
　　○丙戌太子太保吏部尚书王恕等言近奉诏查勘开国功臣子孙臣等查访得原配享功臣追封王爵者六人中山武宁王徐达开平忠武王常遇春岐阳武靖王李文忠宁河武顺王邓愈东瓯襄武王汤和黔宁昭靖王沐英俱直隶凤阳府人达玄孙俌见袭魏国公永宁又袭定国公英曾孙琮见袭黔国公其遇春子孙今在云南临安府文忠愈和子孙俱在南京并无官职与军民杂处请各下所司勘报仍移文凤阳府查勘六王子孙有无存留本府今在南京及云南者伦序应属何人承继并查先年停封之故及收贮诰券敕谕之类可为证验者悉送上本部以凭奏请从之
　　○丁亥赐沈府融县县主并仪宾程聪周府北流县主并仪宾刘銮晋府南豊郡君并仪宾韩缙诰命冠服如制
　　○升四川布政司右参政金泽为广东右布政使
　　○云南布政司左参议韩镛丁忧服阕复除贵州布政司
　　○以贵州都匀苗贼未靖免布按二司正官并府州县等官明年朝觐从巡抚都御史奏也
　　○戊子赐肃王贡錝子名曰真泓乐昌王府和川王子曰俊木□□镇国将军成敝□金嫡第二子曰聪溤成锅嫡第四子曰聪浦聪淖子曰俊＜木咢＞聪泞子曰俊楥辅国将军聪＜氵能＞嫡长子曰俊楃鲁府镇国将军阳与□金嫡第四子曰当氵□献楚府奉国将军荣泚嫡第四子曰显櫙阳曲王府镇国将军钟钵长子曰奇溇钟镀长子曰奇氵□刃
　　○初各府郡王止有额设校尉随侍永乐中晋定王自于三护卫官军内奏分一所与其子宁化懿简王后宁化王钟鈵以罪革爵本所官军亦调卫至是其母妃赵氏以嫡孙奇＜氵隐＞得旨掌府事累＜锍-釒＞乞复留所调官军  上命于正军内改一百名为校尉以赐之
　　○刑科都给事中赵竑言漕运军士沿途艰苦舟抵张家湾又雇车转般一遇霖雨即有留滞漂没之患输纳未毕而河冰已合往往卖船举债继以逃窜其苦不可胜言请从漕司往年议＜锍-釒＞浚城东故河由大通桥东抵通州修理废闸凡一闸之内令漕司或军民造小船数十彼此转输不惟运士获济而使船贾舶亦且各蒙其惠工部覆奏谓竤言可行第未及试验请俟漕运等官至日暂取剥船数只试而后用从之
　　○己丑实授都察院理刑博士张应奎为河南道监察御史
　　○移山西岢岚州永宁驿于偏头关东南静乐县闹泥驿于宁武关之东以二关皆要害从守臣请也
　　○庚寅刑部尚书彭韶以疾乞致仕  上命在任调理不允休致
　　○辛卯礼部右侍郎兼翰林院学士汪谐以久病乞致仕命住俸餋病俟病痊日起用
　　○升贵州镇远府知府周瑛为四川布政司右参政狭西按察司佥事李纪为贵州副使
　　○致仕都察院右副都御史李昂卒昂字文举浙江仁和县人景泰五年进士授工部主事改兵部出知青州府年始三十一或以少疑之至则百废具举郡中大治凡八年垦田至五千七百余顷赈饥民百二十万流亡复业者五万二千五百家将满民状其治行三十有四事诣御史乞留之升福建左参政民思之不已刻像以事列邑皆建生祠其得民如此改山东进右布政使转河南左布政使多为教条以训饬官属寻升右副都御史巡抚江西以盗不时灭立营堡练民兵进攻贼巢多所斩获又请立行都司于会昌以扼闽广之要不果行患官吏怠弛不用命痛以法绳之而无所甄别出兵部伍不戢肆为民扰以故怨声腾起改总督漕运兼巡抚凤阳为言官所劾寻命以本官致仕后论平贼功数遣官赐宝镪文缯及卒命有司治葬事赐谕祭如制昂精勤明敏有才气遇事沛然无难然其绩最著于青州至为大官声望顿减论者谓其前后若二人云
　　○两广总镇太监王敬总督都御史闵圭总兵官毛锐以广西古田县獞贼为梗调兵剿之分四哨以进副总兵马俊一哨自临桂县入贼伏林箐中射之俊及参议马铉千户王珊等俱死事闻  上以贼害总兵方面此事甚大三司守土官平日既不能抚治有警又不能赞画俱停其俸广西镇守太监王廉逗遛误事同哨领军都指挥宋宁麻林坐视不救俱革去冠带王敬闵圭毛锐指示无策并巡按御史郑惟桓各停俸三之二并戴罪杀贼事平之日奏处其用兵剿贼方略命速议行之
　　○壬辰升监察御史武清为广西按察司副使
　　○癸巳升太常寺博士俞雄为本寺寺丞
　　○乙未山西行太仆寺卿杜俨乞致仕许之○锦衣卫镇抚司理刑副千户叶广韩璟乞改授卫镇抚职衔以正名器  上以广璟俱积劳年久特升本卫署指挥佥事理刑如故
　　○总督两广都御史闵圭奏缺边储请＜锍-釒＞通南赣衡永四府盐法每引纳银五分秤出余盐纳银一钱贮之南雄梧州二府以备支用及将长沙衡永三府存留米均派一万石每石折银三钱五分通运广西按月散为官军行粮户部覆议从之
　　○巡抚永平等府都御史唐珣以永平府麻谷山所掘矿砂得银以进因言矿脉所产山谷深远难寻况密迩虏境恐致生外患请下所司严私掘之禁从之
　　○丙申赐沈府镇国将军诠鋐并夫人辅国将军勋注勋溢辽府镇国将军恩钜晋府镇国将军表棳辅国将军奇潜奇溱奇沿奇渿表柽代府镇国将军成鏒辅国将军聪漆诰命冠服如制○命漕运参将锦衣卫带俸都指挥同知郭鋐充副总兵镇守广西
　　○镇守蓟州等处署都督佥事李铭以老乞罢许之
　　○丁酉巡抚山西都御史杨澄言山西布政司军需库自永乐至今所收胖袄裤鞋无虑三万有奇惟偏头等三关岁一支给余军士三岁一给共不过一千余副计六十余年而后其数可尽若收贮一不如法久之必坏而潞州等卫所轮戌军士应给冬衣者凡十四万有余顷缘境内灾伤连年未得关支欲将前贮袄裤等如例估筭折给庶官物不至虚耗而军士得以赡用工部覆奏从之
　　○戊戌礼部奏  皇太子既正位东宫凡诸司一应奏事各具本进启  上命侍皇太子冠礼成日行之
　　○封寿宁伯张峦为寿宁侯岁加禄米二百石于京仓关支
　　○山西镇巡等官奏请开中河东运司弘治四年存积盐十万引召□上纳粮米豆草于偏头鴈门等处仓场以备军需且发太仓银一万两以助之户部覆奏从之
　　○升锦衣卫指挥同知陈玺为署都指挥佥事总督山东备倭
　　○己亥以册立  皇太子命兵部郎中艾璞充正使行人司行人高胤先充副使颁诏朝鲜国刑部郎中沈庠充正使行人董□□辰充副使颁诏安南国并赐二国王及妃彩币文锦等物璞等各赐衣一袭遣之已而璞等奏前此奉使二国开读诏书者其国王俱请留诏书于本国今预乞成命从之
　　○巡抚大同都御史侯恂以边方未宁请存留大同府所属州县正官各治事免其明年朝觐从之
　　○庚子命宁晋伯刘福镇守蓟州永平山海等处
　　明孝宗敬皇帝实录卷之六十一终
　明孝宗敬皇帝实录卷之六十二
　　弘治五年四月辛丑朔孟夏享  太庙
　　○遣内官祭司灶之神
