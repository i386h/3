<!-- { "loadSidebar": true } -->
　　○丁酉遣户部尚书李敏祭太仓之神
　　○遣顺天府官祭宋丞相文天祥
　　○命四川镇巡等官查勘成都等府卫自去岁赈恤之后命府库之余积几何收成之分数几何如犹有被灾者宜再量免税粮其流移复业者免杂役三年
　　○初广东流贼千余人攻揭阳县劫库释囚势颇张至是守臣始平之奏上兵部覆议得旨潮州府推守姚继潮州卫指挥佥事张端功过相等宥之揭阳县知县吴锵主簿田禄各降一级典史黄誉调边远用
　　○初赵王见灂奏称其第三子祐棌自封清流王后不谒祖庙与长史董亮谋继已位既下所司鞠问乃知赵王溺爱小子祐朾而恶清流王并恶董亮苦谏遂各诬以罪所司因言清流王尚幼乞赐所以保全之道  上赐赵王敕曰王光奏清流王祐棌暗通长史董亮等谋害王爵及自受封以来不拜谒祖庙事下该部奉行河南镇守巡抚巡按及三司等官会勘俱无实迹因言祐棌年方幼冲一自失爱于父兢业不安惮父威严不敢轻见而王溺于宠受偏私惑于左右谗间憎恶之甚遂诬以谋害父子之间可谓两失已命吏部铨选有学行官员往职训迪敕至王其速令祐棌出府就学俾知孝亲之道共为子职益隆敬爱王自此亦宜正心修身割宠除间以全父子之恩夫父慈则子孝理势之所必至王其审思之且王在成化间所为不法  先帝尝革去冠服禄未薄示惩戒意王省愆自艾改过迁善今所为犹如此若再执迷不复祖宗旧典  先帝成命具在朕何敢私其慎之哉故敕
　　○戊戌录弘治元年辽东岐山台杀贼功官军升赏有差镇守太监韦朗巡抚都御史刘潺各赏银十两纻丝二表里及右参将都指挥使崔胜左监丞郝林都督佥事孙贵各纻丝二表里
　　○己亥赐岷王膺鉟洪武正韵为善阴隲孝顺事实等书各一部从其请也
　　○刑部左侍郎彭韶言顷以灾变下诏求言臣于时公差在外比回始得伏睹诏旨惊惶无地窃念臣职佐司刑事垂明允致此阴沴厥咎为多  圣明不加罪谴溥令脩省改正以回天意感激何胜臣不敢越职泛言如本部先问彭城伯张信僧人宗鼎俱以奏事不实拟罪信还爵鼎还俗后信革去事任鼎乃仍旧住持二人犯同而法异恐非大公之举又如近问犯人孙泰等事连内使刘玉通同外戚谋复亲藩爵位以此贪浊之人蟠伏宫禁幸而事露正宜治以重罪以振乾纲夫何止将孙泰等付外问罪而刘王乃留中发落恐非至正之道又本部问拟囚犯多发做工运灰以备紧急修缮近闻修浚河洪以待即吉之游观粉饰馆宇以待不时之行幸诚恐侈心或因以萌声色玩好之纵将次第而生矣又本部遇有囚犯俱追收纸劄及赃罚等项以候各衙门公用虽不系经费钱粮亦皆军民膏血若以供二氏杂色之需未免信其异说则怠心或因以起而凡修身正已之术济时求治之事将不复讲矣如此而欲坐消灾异以致昇平岂不难哉伏望  皇上举动政事之间一以大公至正行之持之以俭莅之以明不移于近习不惑于异端则灾变可消和气可臻矣＜锍-釒＞入  上曰宗鼎刘玉已发落其余朕自审处
　　○庚子命狭西都司署都指挥佥事王戟充左参将分守延绥西路
　　○云南八百大甸军民宣慰司故土官宣尉使刁揽那孙刁岳整赖贡方物求袭祖职兵部言八百远离云南瘴毒之地与各处地方不同宜特免重勘许其袭职从之仍给赐冠带及表里等物
　　○是日辰刻金星昼见于已位
　　○壬寅命福建清军御史兼理盐法初盐法兼理于巡海副使至是巡抚都御史王继以海道事烦盐法废弛请改令清军御史专理户部覆奏故有是命
　　○云南守臣奏孟密安抚司夷妇曩罕弄先后占夺木邦地二十七处又阴诱其头目放卓孟等叛木邦木邦孤弱不能自立其势必尽吞木邦乃己乞请给旨意榜文一道谕孟密俾尽返木邦侵地及头目放卓孟等令听木邦钤束庶保全身家免贻后悔仍乞敕八百宣尉司俾与木邦和好敦唇齿之义互相救援亦敕木邦宣尉罕穵法收复人心亲爱骨肉勿使孟密得以乘间诱叛下人自致孤弱如孟密听谕方许曩罕弄孙思楪保勘承袭如复稔恶不悛则议别处兵部覆奏请如所拟行云南守臣如遇榜敕至日须亲诣金齿地方严督所委前赴各该衙门开读晓谕使朝廷免劳兵革斯为上策如复生拗不服则议用兵方略以闻从之
　　○卢沟河堤坏命新宁伯谭祐工部侍郎陈政同内官监太监李兴及科道官各一员督官军二万筑之
　　○甲辰晚刻西方生赤气南北横天
　　○乙巳遣官祭太岁风云雷雨岳镇海渎山川等神
　　○遣旗手卫官祭旗纛之神
　　○命停礼部堂上官俸二月下祠祭司官于锦衣卫狱太常寺以将祀太岁风云雷雨等神先期奏其事  上御奉天殿而教坊司失于奏乐礼部尚书耿裕等劾之且自引咎遂有是命并教坊司官执治之
　　○丙午命辽东都司故都指挥佥事董芳之子铎袭盖州卫指挥使
　　○录成化二十三年十二月狭西靖虏卫杀贼功官军升赏有差镇守太监欧贤巡抚都御史贾奭前总兵官都督同知白＜王巳＞各赏银十两纻丝二表里兵备副使边完督饷右参议高弼刘琼各彩币纻丝二表里守备都指挥使廖斌以病故令其子升实授一级世袭
　　○丁未  宪宗纯皇帝大祥  上祭  几筵前遣驸马都尉周景祭  茂陵文武衙门各分官陪祭
　　○戊申以将奉安  宪宗纯皇帝神主遣英国公张懋告  太庙
　　○是日免朝
　　○已酉  上诣  太庙奉安  宪宗纯皇帝神主祭毕仍祭服御辇大乐设而不作诣武英殿迎  神位奉安于  奉先殿
　　○是日免朝
　　○庚戌兵部尚书马文升等言都司旧额军政都指挥掌印一员佐贰佥书二员其余都指挥皆带俸不得干预军政若一概列衔恐缓急有误兵机请行天下都司止留军政三员及管屯管马巡海京操都指挥亦一体列衔此外以军功升职者止令本都司带俸不许列衔其纳粟升职凡不系军功者止于原卫带俸从之
　　○命金吾右卫带俸都指挥佥事宋宁之子锜代为指挥使
　　○命代府怀仁王逊烠之庶长孙辅国将军成钯代理府事以王年老有疾其子镇国将军仕＜土燎＞已卒上＜锍-釒＞为成钯陈乞故也○虏入宣府赤城等墩掠军士八人被伤者二人兵部请治守备等官都指挥宋辅等罪命辅等六人俱逮问分守左参将绳律右监丞杨聪及守备左监丞陶亮俱戴罪杀贼待有功之日议奏其镇守太监孙振总兵官李杲副总兵卢钦降敕切责之
　　○命南京左军都督府故都督佥事高俊之子端袭腾骧左卫指挥使
　　○赐辽府镇国将军恩金□乍嫡长子名曰宠氵□疌周府河阴王庶第二子曰安氵□丘镇国将军子坱庶第三子曰同金□夜子切庶第六子曰同锷子墆庶第四子曰同鉾韩府镇国将军徵銮第五子曰偕沋靖江王庶子曰约麆曰约麛
　　○壬子礼部言比土鲁番速坛阿黑麻王并其妻哈屯呵嗒各具番书遣使贡马本部已请赐马价表里此外又贡磁黄青金石非边关验放之数未敢进收阿黑麻又奏称与哈密都督罕慎结亲因乞赐蟒龙九龙浑金各色膝襕纻丝等物然自遣使之后即诱杀罕慎据有其地其不义如此今得免于诛伐足矣所乞恩赏恐不可滥施  上曰罕慎为朝廷效力阿黑麻既与结亲又忍心杀之所奏乞之物皆勿与其令通事以此意谕来使知之
　　○礼部奏迤西各处贡使该贸易之物俱有成例定数今土鲁番及哈密使者各违例收买食茶箭竹等物过多请准潼关盘检事例俱没官仍令大通事晓谕在馆诸夷各遵守禁例如违俱照此例行之其未给赏者即递减其赏并行各守边官员凡外夷来贡曾犯法者再不许起送著为令从之
　　○癸丑云南顺宁府蒲贼莽丘等聚众流劫乡落多杀虏人口官军抚谕不服至是捕获之械系至京命凌迟处死者一人斩者六人给功臣之家为奴者三人并发通事王璘等三人广西烟瘴地充军以尝受贿通情也
　　○甲寅赐代府归善那君并仪宾张宽兴宁郡君并仪宾范良弼诰命冠服如制
　　○升太常寺少卿兼翰林院侍读周经为礼部右侍郎
　　○户部以四川重庆府知府毛泰奏请铸钱因言国朝有洪武永乐宣德钱皆积不用宜＜锍-釒＞通之且请令宝源局并各布政司开局鼓铸弘治通宝钱俾与洪武等钱并历代钱兼用今宜先将各处见贮洪武等钱充官吏旗军折色俸粮其折收□税户口钱今半收历代钱半收洪武等钱如无洪武等钱者以二当一  上曰诸司职掌虽开有各处铸钱例然久已不行今若令十三布政司一概开局鼓铸未免冒滥纷扰不准宝源局铸钱工部看详以闻官吏折俸□税食盐收钱准拟既而工部言今民间洪武等钱俱不用若輙铸弘治通宝钱倘更不行徒费无益宜俟洪武等钱通行后更议从之
　　○乙卯巡抚甘肃都御史罗明等奏缴原封故哈密卫左都督罕慎忠顺王敕书印信冠服及原赐纻丝彩绢药材颜料盔甲等物盖敕印未至之前罕慎已遇害故也
　　○修紫荆倒马关城垣隘口墩台
　　明孝宗敬皇帝实录卷之二十九终
　大明孝宗敬皇帝实录卷之三十
　　弘治二年九月丙辰朔礼科给事中孙孺等奏奉旨清查畿内诸己故太监庄田中间有转卖寄托及佃户自占者凡二千七百一十八顷有奇户部请籍之于官召民佃种  上命不及二十顷者仍与管业人耕种准民田例徵粮二十顷以上者量除五顷三十顷以上者每三十顷递除五顷并留与见管业人耕种纳粮不愿耕种者听余地并收入官召人佃种
　　○京城阜财坊有盗十余人伪称夜巡縳火夫劫指挥张淳家总甲人等救之被杀盗遂缒城逸去  上怒命革巡捕官冠带军校兵牌锁项捕贼仍停提督巡捕锦衣卫指挥刘良巡城监察御史张王□连陈震俸务令捕获
　　○云南大理卫雨雹伤禾
　　○丁己初成化中因吉王见浚之请赐以湘阴县河泊所岁收课钞命三年后仍还官至是王请为永业户部言例不当与命别以湘潭县河泊税课赐之
　　○虏屡入大同玖川岭及大尖山等墩虏百户一员杀掠军民十二人兵部劾分守参将李玙太监石岩等失于防守及镇守太监覃平巡抚都御史许进总兵官神英刘宁坐视之罪诏玙岩戴罪杀贼平等姑宥之守备都指挥曹绅等下巡按御史逮问
　　○戊午升刑科给事中刘聪为兵科都给事中礼科右给事中韩鼎兵科右给事中蔺琦刑科右给事中赵竑工科右给事中王敞为本科左给事中刑科给事中吕献工科给事中夏昂俱为本科右给事中
　　○工部右侍郎孔镛卒镛字韶文直隶长洲县人本出曲阜为孔子六十九代孙登景泰五年进士授江西都昌知县改广东连山用巡抚都御史叶盛荐升知高州府再迁广东按察司副使改广西升按察使寻转左布政使食正二品俸进都察院右副都御史巡抚贵州及是赴工部之召道卒赐祭葬镛性廉介莅事精敏在都昌有善政连山猺獞掠残县治度多胁从招使来归高州流贼据茆洞众至万余镛肩舆入其营开谕逆顺贼感泣求降在贵州边夷扰清平都匀者剿之捕鸡背苗獠之恃险为乱者边徼以宁镛历官所至有声尤长于制寇云
　　○给故翰林院带俸缅甸馆译字主簿班思杰幼孙二人月米各五斗从其请也
