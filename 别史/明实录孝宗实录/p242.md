<!-- { "loadSidebar": true } -->
　　○衍圣公孔弘泰以疾乞休致并以兄子闻韶袭封  上曰弘泰不允休致有疾宜善加调理以奉祀事
　　○建州右等卫女直都督尚哈女直都指挥阿答秃并建州等卫女直都指挥卜剌答女直指挥加猪等各来贡赐宴并彩叚衣服等物有差○己亥户部请开中两淮盐一百万引于大同两浙长芦盐五十万引于宣府以备军兴之用并请严禁沮坏盐法者以复  祖宗之旧凡奏乞者一切停止非边报紧急不许开中非□人正名不许关支其公差人员及势要之家有装载私贩者并治以罪从之
　　○兵部尚书马文升以狭西地震上＜锍-釒＞曰地震之变为夷狄侵淩之兆今小王子火筛跳梁边境而海内民困财竭兵微将寡纪纲未大振法令未尽行乞侧身修省行仁政以养斯民修武备以固边塞撙节府库之金帛停免无益之斋醮止传奉无功之官禁奏讨多余之地遵  祖宗故事清晨视朝日奏事二次且今狭西用兵乞将本处织造绒褐内臣取回以苏一方之困仍乞遣官祭告西土岳镇之神并以震压死伤之家量为赈恤如此则内治修而北虏不足畏矣  上曰览奏具见忠爱之意视朝奏事朕自加省织造绒褐内官即取回其余俱准行
　　○命狭西都司故都指挥同知韩英之子达袭原职宁夏卫指挥使
　　○庚子翰林院编修陈澜丁忧服阕复除原职
　　○升都察院右副都御史熊绣为兵部右侍郎绣以巡抚延绥丁忧服阕也
　　○旧例顺天府乡试凡修理试院及礼请考官铺陈筵宴之类费俱出于本府真定等七府仅出银五百两助用至是府尹张宪请照应天府乡试事例各均其费于七府礼部议谓宜总计一年科举所费以银二千两为率令七府共出四之三顺天府出四之一从之
　　○辛丑升提督四夷馆太常寺少卿杨一清为南京太常寺卿
　　○命户部运太仓银五万两于宣府以备军储
　　○壬寅礼部覆议巡抚狭西都御史周季麟元日地震之奏谓山狭等处前有地震天鸣之异而元日地震其异尤甚况虏寇久驻河套东掠西侵人心惊疑所宜安辑伏望  皇上念  祖宗付托之重悯生灵受祸之惨特敕各镇巡等官凡被灾处躬自阅视亟为区画俾有所栖止不至冻饿知恩意出自朝廷以固其心仍各整饬器械操练士卒母或掊克挫抑以作其气凡诸所不便及有当举行者宜速奏闻务令军实强盛威武奋扬以纾  九重西顾之忧以固万年不拔之业本部仍行两京文武臣僚及山狭大小诸司痛加修省勉尽职业更乞许令各大臣及科道等官条陈所见凡利弊有当兴革者一一直言无隐以俟  宸断尤望  圣明虚心采纳曲赐施行言虽不切亦乞宽贷如此则善言日进阙政日闻天心格而灾异殄虏寇不足虑矣又名山大川礼宜祭祷宜内出祝帛付巡抚都御史往祭西岳西镇之神致为民祈祷之意从之
　　○内府针工局请比例招收幼匠一千名工部议谓往年尚衣监招匠一千名而兵仗局效之遂招二千名军器局司设监又效之各招一千名今针工局复效尤以请安知将来无再效之者弊源一开其流无已冗食日众而糜费益广不知所以善其后者乞断自  宸衷特赐停止命收五百名应役
　　○南京老人星见于丙位色赤黄
　　○癸卯以雹灾免狭西延安西安二府并宁夏卫弘治十二年税粮子粒有差
　　○命故户部尚书沈固之孙志补荫为国子监生从其请也
　　○命济川卫指挥佥事王喜守备山海关以都指挥体行事
　　○甲辰升吏部郎中孙交为太常寺少卿提督四夷馆
　　○命加赐考郎兀卫都督斡罗脱蟒衣一事从其请也
　　○乙巳命仁和长公主子济良为锦衣卫百户从其请也
　　○丙午升左春坊左谕德李旻为南京太常寺少卿
　　○先是户部奉旨以太仓银四十五万两送内承运库户科都给事中童瑞等上言边事方殷而太仓所贮银两甚少乞将各处角□羊到该送内帑银两会计公用外余皆存留以补不足或复将取进者仍发太仓收贮事下尚书佀钟等议拟今次取进银两惟折支军官俸及册封成造支用本年各处折粮银两该送内帑者计算除类送各边年例外余皆收贮太仓以备边用得旨从之承运库复乞照旧进库钟等复议欲候各处拖欠粮银并钞关折银至日送库补其不敷复得旨内库银两照旧进送各处拖欠折粮银并钞关折银角□羊到补还太仓
　　○命辽东都司都指挥佥事薛镛之子澄狭西行都司都指挥佥事郭泰之子锐各代原职指挥使澄广宁卫锐西安后卫
　　○命司礼监太监陈宽同兵部尚书马文升查选三大营及各监局卫所杂差军士之精壮者补团营不足之数其团营之老弱者退出别用
　　○命金吾右卫指挥使张铎总督广东备倭
　　○丁未虏入蓟州石匣口逻卒死者四人虏去者一人命逮问把总指挥唐臣等罪罚总兵官阮兴都御史洪钟俸各一月
　　○戊申  中宫千秋节文武官命妇朝贺
　　○赐各王府庆贺官员人等钞币有差
　　大明孝宗敬皇帝实录卷之一百七十一
大明孝宗敬皇帝实录卷之一百七十二
　　弘治十四年三月己酉朔命开中两淮弘治十年存积盐五万引两浙十二年常服盐十三万三千八百九十余引长芦十三年常股盐九万九千六百余引于环庆固原靖虏等处以备边储
　　○先是虏大入延绥神木堡乘胜掠紫陌沟等处总兵官陈瑛副总兵朱瑾镇守太监曾敏巡抚都御史王嵩奏报不实下巡按监察御史验问复不以实奏礼科都给事中甯举请遣官即讯之  上命召瑛瑾还遣兵科给事中艾洪刑部郎中黄暐往会巡按御史查勘既而六科十三道交章言虏以延绥得利故敢复窥大同使稍遭挫败岂至数举入寇使疆场骚然至此今大同王杲等已正其罪请逮瑛瑾置狱并召敏嵩还以轻重议刑得旨俟勘报至日议之至是洪等还具言瑛等退避玩寇敏嵩坐视蒙蔽之实并丧亡人畜器械数请治其罪乃逮敏嵩并瑛瑾下法司鞫之佥言瑛职居主将手握重兵分地有定不设备而戒严及贼临境不固守而弃去偏将告急不速应援属官奋勇反行沮抑以致虏势纵横生灵荼毒律宜斩瑾分领官官职在协守平居则弛于边备遇警则惟图自卫虽兼程以往援终退缩而纵寇宜发边远充军敏领兵分守先自掣回嵩巡抚边陲方略无闻会奏贼情复多隐匿俱当赎徒还职诏瑛瑾准拟敏谪  长陵司香嵩降三级致仕吏部拟授嵩狭西布政司右参议从之
　　○是日己刻日下生五色云
　　○庚戌狭西鲁班讲堂永宁等寺并宝净赞令等寺剌麻番僧劄石藏卜并殷巴尖昝藏卜尖昝等各来贡赐宴并彩叚衣服等物有差
　　○命狭西行都司都指挥同知刘杰之子钺代原职镇番卫指挥使
　　○辛亥以水旱免江西南昌等七府弘治十三年税粮有差
　　○给殚忠效义二营选征舍余口粮人月一石并布花如操军例仍赏银一两以助军装
　　○北虏常以冬入河套至春复东牧至是有传言虏今岁不东者延绥镇巡等官虑其有西掠之谋请调泰州卫指挥郭溯领土达兵一千暂守宁塞营起闲住都指挥房怀以西安官兵一千守定边营委指挥黄政领环庆兵一千守旧安边营以助备御兵部议谓延绥既调有大同宣府游奇兵万二千又拟有京营听征官兵一万有奇虏若窃发报至启行亦足御之其环庆固原靖虏乃心腹要害地虏若深入正湏益兵防守秦州环庆兵岂宜他往谓宜令溯以所领兵及都指挥杨敬领西安精锐二千首夏俱往备庆阳八月后溯仍回备固原别于西安选马步兵一千令怀领之驻保安塞以防南入之患  上从其议命镇巡官用心调度毋致玩事既而镇巡官复奏虏时出寇掠兵部言本路军马不足虽有调集之兵然分布诸地卒难会集请敕原拟监督太监苗逵总兵官朱晖提督都御史史琳帅师待报启行仍敕甘凉游击将军赵铉领兵三千同会于固原协力征剿从之仍命户部预遣官办刍粮以待之
　　○命前府都督佥事戴广领神机营右哨府军前卫都指挥同知文锦领三千营四司俱管操
　　○壬子太子少保礼部尚书兼文渊阁大学士李东阳奏臣质本孱弱生多疾病自蒙  陛下简置内阁以来感恩效用疆勉支持筋力早衰髭发变曰旧患眩晕等疾不时举发延捱担戴每日在阁办事忧劳并积渐不堪胜二月十三日朝退輙复晕倒在凳坐不能起众所共见午后徐出自觉痰涎壅吐用力过多元气受亏心血顿损较之往时病势加倍钦蒙  圣恩特遣内臣颁赐酒肉蔬米等物命医调治累服荡药尚觉沉重艰于动履缘臣病根久远难以猝除况臣学业荒疏才猷短浅任大责重实非所宜夙夜徒勤毫发无补几欲引身退避少逭罪愆又思窃禄既多岂可终无报塞因循至此病与日增年方迈而气已衰志虽存而力不逮若复玩岁恋禄不知止足之期非惟蹇钝不前必至颠蹶无措伏望  圣明鉴臣愚诚悯臣衰病容臣致仕俾得栖迟陇亩歌咏太平则凡未死之年皆  陛下所赐始终生成之恩与天覆地载同一揆矣  上曰卿等行端慎才望老成方切倚任有疾宜善加调理岂可遽求休致所辞不允
　　○狭西道试监察御史王时中丁忧服阕复除贵州道
　　○江西信丰县民李招贴与邑人李廷方福建人周程等私往海外诸番贸易至瓜哇诱其国人哽亦宿等赍番物来广东市之哽亦宿父八禘乌信者其国中头目也招贴又令其子诱之得瓜字三号勘合底簿故纸藏之以备缓急舟经乌州洋遭风飘至电白县境因伪称爪哇国贡使柰何哒亚木而以所得底簿故纸填写一行番汉人姓名凡百有九人及所货椒木沉香等物谓为入贡所司传送至广州给官廪食之守臣以闻礼部议爪哇贡使例赍哇字十二号勘合开写进贡方物名数今所赍乃先年降去底簿非号纸且又填为批差亦非例其事可疑行守臣核实始得其情奏至礼部请以招贴等付广东按察司问拟奏请其所赍番物则令布政司贮之八禘乌信盗出底簿故纸与其子宜令布政司移文国王重治以罪仍令谨收勘合底簿毋俾奸人窃出广东守臣自今遇外国进贡人至务审其赍有原降勘合方许具奏从之
　　○癸丑修国子监
　　○甲寅升湖广随州知州李充嗣为狭西按察司佥事
　　○命南京都察院右都御史陈道之孙云松为国子监生从其请也
　　○乙卯以水蝗灾免直隶彭城卫子粒十之六
　　○命国子监生病故者顺天府给殡殓银三两兵部给脚力口粮递送还乡从掌监事礼部右侍郎谢铎请也
　　○命广西都司署都指挥同知宋宁之子昂代原职桂林中卫指挥使
　　○丙辰山西按察司副使吴道宁坐家人诓骗事发为巡按监察御史谢绶所劾命冠带闲住
　　○免贵州布按二司并各府州县正官明年朝觐以地方夷人作乱从巡抚都御史钱钺请也
　　○命故修武伯沈坊之子瑞世袭锦衣卫指挥使瑞高祖清虽由军功历升指挥同知旋又降级革去世袭后以督工营造封伯非军功故也
