<!-- { "loadSidebar": true } -->
　　○以水灾免直隶苏州府崇明县弘治二年分秋粮米五千二百六十余石草六千四百三十余包
　　○四川越嶲卫地震有声
　　○癸卯赐岷府镇国将军彦沰彦氵□射晋府奉国将军表榆表木□刍表□□木诰命冠服如制
　　○命狭西行都司署都指挥佥事马瑢子锐代为甘州左卫指挥使
　　○甲辰命故狭西都司都指挥佥事朱祥之子镛袭绥德卫指挥同知
　　○乙巳太仆寺寺丞熊宗德以官马耗损下狱赎罪还职
　　○丙午升巡抚河南都察院右副都御史杨理为工部右侍郎总督粮储南京都察院右副都御史李益为南京都察院左副都御史掌院事
　　○巡抚狭西右副都御史萧祯及巡按监察御史刘凤翔奉例考察请黜肃府老疾官左长史李泰等三员吏部覆奏从之
　　○巡按狭西监察御史陈瑶言狭西地方内分八郡外列三边八郡钱谷巡抚狭西者主之三边军马巡抚各边者主之事体归一惟榆林一边先因密迩沙漠镇巡等官驻劄绥德遥制军务故延安庆阳二府亦在节制之内事体不一有司莫知适从今巡抚延绥都御史已移镇榆林宜令专治榆林军务其延庆二府有司民事不宜复有干预兵部覆议从之
　　○丁未升吏部郎中张宪工部郎中李浚俱为布政司左参政镇江府知府熊佑广西左参议林同礼科都给事中韩重雷州府知府魏瀚俱为右参政宪山东浚佑河南同浙江重狭西瀚福建
　　○礼部会试中式举人钱福等三百名
　　○夜东方流星如盏色青白光烛地自贯索东行至天市垣内而散
　　○戊申命故武进伯朱霖之子洁袭伯爵
　　○命调湖广按察司副使沈钟于山东四川按察司副使焦芳于湖广芳奏臣先任翰林院侍讲学士蒙  先帝命充经筵讲官又命臣随侍  陛下于  东宫讲读臣窃念本以菲材滥竽词苑得以尧舜周孔之道进讲于  圣主之前诚非常之际遇古今之嘉会顾臣何人敢以当此每自誓心不欺务求讲明义理少尽臣职之所当为者岂意一辩义理辙中祸机成化十九年三月十六日当臣讲御制文华大训进学篇中引程子在宋哲宗朝上太皇太后书论辅养君德一叚云古人生子自能食能言而教之是故大学之法以豫为先人之幼也知思未有所主便当以格言至论日陈于前虽未晓知且当薰聒使盈耳充腹久自安习若固有之虽以他言惑之不能入也詹事彭华却将知思二字改写智愚二字臣初作讲章只依文顺角□羊既而思之智愚未有所主一句于理未通因取伊川文集考之乃是知思二字恐印本未的乃取抄本对之又取宋文鉴及诸臣奏议考之皆是知思二字非智愚也臣先与大学士万安等说宜预先改正万安呼彭华对臣面问你从何书抄写如此差错彭华说一时忘记待回检阅与臣同到东阁怒形于色与臣说你只以智愚讲角□羊臣说若不知其差可从其说今明知有所据敢自欺自欺即欺  君欺  君即欺  天人而欺  天罪莫大焉彭华说以我论之智愚比知思似若为胜虽程子之言恐亦未是臣说知思未有所主于理为顺若强以智愚角□羊之不惟于理未通于程子上下文理亦皆有碍彭华说孔子曰唯上智于下愚不移程子之言恐本于此臣说此是孔子论人自幼至老气质之性溺于一偏有如此者这是程子论人之幼也固未有所知亦未有所思如何有所主耳及其长也若主于智固以智为美德而主之可也谁肯以愚而主之乎其曰不移是他人以彼为不移耳岂有自肯以愚为主而不移乎程子遗言外书皆门人所记固有不一此乃上太皇太后书是其手笔非苟为者况各书所载多同当以知思为是彭华因臣词正理直无言可答含羞大怒臣乃叹说汝辈欺  君我岂敢从臣于进讲之时只以知思为说愈加怀恨千机百网必欲中伤而后已后华又嘱其乡里妖人李孜省同恶大学士万安夤缘入阁后乃于安密谋捏写帖子诬臣与指挥张旺等主谋起藁保留兵部郎中邹袭串同孜省用使图书传与东厂官校将臣逮系锦衣棰拷苦甚逼臣招认臣仰天号恸与镇抚杨纲说我为  东宫讲官荷蒙恩宠极厚于此等事如何肯为况与邹袭素无相干指挥张旺等素不相识如何可架空认此罪名若真有此事虽斩于市曹甘心不悔我一身之辱固不足恤但  圣明之世不宜有此冤抑备以前事陈说纲言此是东厂所行谁敢再辩今若不认必须受刑臣思奸谋已成及当时幸臣无辜而受罪嫉臣无德而荷宠者又不止华与安一两人于此不认必致于死以此只得诬服狱成降调湖广桂阳州同知臣昼夜忧惊犹恐后祸盖以自古奸权用事力尚可以害国家况小臣之孤立者乎弘治改元恭遇  皇上嗣登大宝崇用老成流放邪佞臣备具群奸排陷之由孤臣冤抑之苦陈情上渎荷蒙  皇上知臣屈贬瘴所怜臣潜邸旧臣遂升臣霍州知州命下才数日又升今职既得以远离瘴疠为幸又得以进膺金紫为荣人轻恩重感荷难胜粉骨碎身何以云报兹于感激之余而复敢以前情陈渎者盖臣之冤抑虽蒙  陛下日月之明固已照察而天下之人恐不能以无疑指挥张旺等荷  陛下天地之仁俱已赦回在京而微臣之冤尚未至于尽白臣素感恩宠未尝少替于顷刻瞻恋阙廷未尝敢忘于斯须但忠孝二端臣子大节孝于亲者必忠于君未有不孝于亲而能忠于君者也今思臣父见年八十一岁臣母七十七岁景迫桑榆隔越万里道路险阻难为迎养虽有一弟尝患眼疾揆之于例虽若未允较之人情颇亦可矜伏望  皇上俯怜旧臣放臣回还养亲臣犬马之年五十有五若未填沟壑自当驱策驽钝罄竭愚忠以报洪恩于万一奏闻  上以焦芳既称亲老路远不便迎养命改调湖广狭西地方且命吏部查缺以闻吏部以芳系提学湖广狭西俱见有提学官拟上山东  上乃命调钟山东而调芳于湖广盖特恩也
　　○湖广按察司副使龚泽丁忧服阕复除四川按察司整饬安绵石泉兵备
　　○黜祠祭署奉祀刘景容祀丞张宗敏夏以清原籍闲住以郊坛内库房不戒于火也
　　○己酉老人星见丁位色赤黄　○庚戌先以午门楼朝鼓岁久而裂命工部改造未久复裂责令尚书贾俊等具实以闻俊等引罪宥之
　　○巡抚两广右都御史秦纮复劾总兵官安远侯柳景贪残不法事诏并鞫之
　　○辛亥赐庆府临颍郡主并仪宾毛伟连山郡主并仪宾程通洛安郡主并仪宾王宥辽府辰阳县君并仪宾张经诰命冠服如制
　　○升刑部郎中吴琼山西按察司佥事马隆四川佥事仰昇监察御史瞿俊王绅俱为按察司副使琼江西隆本司昇狭西俊广东绅四川
　　○晋府庶人奇湢潜至京奏请乞恩  上敕晋王钟铉严加约束不许擅出城郭其长史并当日守城官军命巡按监察御史逮问如律
　　○户部奏万全都司所属卫所官军岁支折色俸粮自弘治四年为始请照大同例本部岁拨山东河南并直隶大名等府折粮布一万八千一百一十八匹户口食盐钱三百九十七万六千五百五十八文钞一百九十八万八千二百七十九贯送角□羊宣府管粮官处收库支给如官军数多就于该库原贮附余钱布银两内补给从之
　　○代府镇国将军钟铹奇浥奇湡以贫窭假贷于人而冒支岁禄以偿之  上以其不遵  祖训命革常禄十之二以示惩戒别府将军仪宾有犯者皆视此令行之
　　○壬子  中宫千秋节文武百官命妇朝贺
　　○赐各王府庆贺官员人等钞币有差
大明孝宗敬皇帝实录卷之三十六
　　弘治三年三月癸丑朔
　　○甲寅太子太保吏部尚书王恕上＜锍-釒＞乞致仕曰臣年七十有五加以衰病一宜去典选日久怨恨者多怨则谤生谤则祸至二宜去保傅之官不能尽辅弼之道无补于国家失中外之望三宜去伏望放归田里别选硕德重望者俾典铨衡  上曰卿当勉图尽职不允休致
　　○乙卯命四川成都等府卭州等州县建昌等卫永宁宣府等司自成化十一年至弘治元年拖欠茶课三百一十八万六千二百五十九斤每芽茶一斤追银二分叶茶一斤追银一分输之松潘关堡以充军储从四川布政使邢表言宿逋难偿而官茶陈积故也
　　○丙辰升南京工科给事中章玄应南京刑部郎吴琳都察院经历萧谦南京工部郎中吴昭俱为布政司左参议礼科左给事中韩镐户部郎中耿文睿刑部郎中黄文琰俱为左参议玄应湖广琳贵州谦山东昭广西镐浙江文睿狭西文琰四川
　　○给故彰武伯杨瑾子质优餋禄米岁一百石
　　○命天下州县预备仓积粮以里分多寡为差十里以下积粮至万五千石者为及数二千里以下者二万石三十里以下二万五千石五十里以下三万石百里以下五万石二百里以下七万石三百里以下九万石四百里以下十一万石五百里以下十三万六百里以下十五万石七百里以下十七万石八百里以下十九万石及数者斯为称职过额者奏请旌擢不及者罚之各府州正官亦视其所属粮数足否以为黜陟其军卫亦略仿此数以量示劝惩从南京给事中罗鉴奏也○发顺天府蓟州仓粟米四万石减直粜之以济饥民
　　○免四川思曩日等安抚长官司一十六处明年朝觐以守臣言地方灾伤故也
　　○命以山东嘉祥县田十六顷四亩有奇给沂国宗圣公庙祀仍令同姓一人为庙主给地九十亩赡之并给佃户五洒扫户十俱免杂泛差役从兖州府知府赵兰奏也
　　○撒马儿罕马黑麻王天方国速坛阿黑麻王土鲁番速坛阿黑麻王哈密卫左都督罕慎及把丹沙等地面失保丁等各遣使贡马驼玉石等物时罕慎自遣使后寻为速坛阿黑麻所杀礼部谓阿黑麻及其使臣宜量减赏赐其应赐罕慎者则请给付罕慎弟袭本卫都督奄克孛剌收领从之
　　○命掌通政司事工部右侍郎谢宇之子汝昌为国子监生从其请也
　　○丁巳命驸马都尉齐世美国子监读书
　　○户科给事中屈伸言古昔帝王无日非讲学之时无往非讲学之地贾谊所谓帝入五学者今已无其制矣所赖以助成  圣学涵养  圣心者不过月有经筵日有直讲而已奈何一岁之中以大寒大暑而辍讲者凡四五月一月之中能举行其礼亦仅十之二三儒臣接见之时少而官闱退处之时多儒臣开导之言寡而左右引诱之言众是不免孟轲氏一暴十寒之喻矣伏望  皇上时御经筵日临直讲闻于耳而思之心得于心而见之行体贴扩充以成  圣学以断大政天下幸甚  上曰帝王之学以养心为要经筵日讲所以涵养此心诚不可以寒暑辍所言良是日讲近已有定期矣所司其知之
　　○录山西代州等处擒获妖贼王良等功军士升二级者二人加赏者四十七人给赏者百五十九人镇守太监刘政岁加禄米十二石巡抚都御史翟瑄巡按监察御史吴裕参将王昇各加俸一级分巡副使熊翀分守参议徐庄都指挥于瑢各赐彩叚有差
　　○戊午都察院右副都御史吴槚丁忧服阕改南京都察院总督粮储
　　○升广西布政司左布政使侯英为都察院右副都御史巡抚河南河南按察司按察使张文昭为右佥都御史巡抚贵州
　　○升刑部员外郎马璠湖广夷陵州判官王敕河南光山县知县周洪湖广郴州判官张鼐大理寺寺副张軏福建光泽县知县刘俊俱为按察司佥事璠狭西敕洪俱四川敕提督学校鼐軏俊俱河南敕尝任编修洪鼐俊御史吏部奉诏旨以才堪举用荐故与璠等并命
