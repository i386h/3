<!-- { "loadSidebar": true } -->
　　○礼部尚书进  宪宗纯皇帝实录仪注前一日设表案于奉天殿丹陛之东设  实录案于丹墀中教坊司设中和韶乐及大乐如常仪设宝舆香亭于史馆前是日早锦衣卫设卤簿驾史官具服至馆捧实录置宝舆中  上御华盖殿具衮冕鸿胪寺官导迎  实录宝舆用鼓乐伞盖从东廊北行由左顺门外由桥南中道行史官后随从二桥行至奉天门阶下由左门入至丹墀案前捧  实录置于案乐止俟香亭宝舆退鸿胪寺奏执事官行礼赞五拜奏请升殿导驾官前导乐作  上御奉天殿乐止鸣鞭史官入班文武官各具服诣丹墀分左右侍班鸿胪寺官奏进  实录乐作序班举  实录案以次由中道升班首由左阶升至殿门外  上兴序班以  实录案置于殿中乐止班首跪于案前赞史官皆跪乐作内侍官举  实录案入内殿置于中  上复坐乐止赞俯伏班首及内史官皆俯伏乐作兴平身乐止班首复位赞鞠躬乐作赞四拜兴平身乐止赞进表乐作序班举表案置于殿中乐止赞宣表赞众官皆跪鸿胪寺官展表宣讫赞俯伏乐作赞四拜兴平身乐止之进  实录官退于东班侍立赞排班文武百官入班赞班齐鸿胪寺致词云文武百官太傅兼太子太师保国公臣朱永等恭惟  宪宗纯皇帝神功圣德纂述成书光华万世群臣欢忭礼当庆贺赞鞠躬乐作赞四拜兴平身乐止赞有制史官仍入班赞跪宣制云  宪宗纯皇帝功德配天纪述评实朕心欢庆与卿等同之宣讫赞俯伏乐作兴平身乐止赞搢笏鞠躬三舞蹈赞跪山呼万岁三赞出笏俯伏乐作四拜兴平身乐止礼毕
　　○先是陕西按察司奏卫镇抚谢祯等八人失机罪状都察院吏抄奏词误以卫为所监察御史张祯亦不之觉御史刘翔輙为覆奏得旨降谢祯等各一级至是陕西按察司知其误也复为谢祯请都御史白昂谕抄呈吏检举其事御史欧阳复赵瑛因移文兵部改正兵部具奏下张祯等狱法司皆坐赎杖  上以抄呈差错事发自当认罪却朦胧检举以致诖误人众今赎罪毕张祯仍罚俸三月吏人等各决五十还役
　　○癸丑
　　○驸马都尉马诚请赐其父母敕命许之
　　○吏部言近例第三甲进士前七八分多选外任后二三分俱选京职所以进士该外选者或告病或求公差迁延规避今后除丁忧起复外其养病公差还者依其上下名次选外任亦选外任选京职亦选京职庶人心平而选法不坏从之
　　○甘肃镇巡等官以土鲁番速擅阿黑麻王遣使至肃州求入贡因献还哈密城池金印请赐处分兵部议谓哈密为甘肃藩篱自都督罕慎被杀之后驯至多事朝廷恶阿黑麻不道因减其使臣赏赐或却其贡方物两赐敕谕令悔罪近又取哈密忠顺王脱脱近属子孙陕巴权掌国事听继王爵凡所处置皆合机宜故能不费财力坐取十九年已失城池并金印  皇上之威德远被至于如此彼今所贡狮子等物盖假此以为请罪之地与向来入贡之意不同谓宜特赐容纳原拘留在边使人亦宜资给遣归而徐图所以劳来哈密安集陕巴之道似为柔远长策从之
　　○是日晓刻南京见老人星见丙位色赤黄
　　○甲寅  孝慈高皇后忌辰  上祭  奉先殿魏国公徐俌承命祭  孝陵
　　○乙卯
　　○赐郑王祐枔庶第十二子名曰见渚辽府奉国将军恩銴子曰宠＜氵亟＞晋府镇国将军奇濒长子曰表杵奇濧长子曰表木□忝辅国将军奇洇第二子曰表栫镇国将军表涌庶第二子曰表欋
　　○南京地震动摇屋宇继而风雨晦冥雷电大作直隶扬州淮安二府同日地震
　　○丁巳
　　○遣官祭太岁风云雷雨岳镇海渎山川等神遣旗手卫官祭旗纛之神
　　○戊午
　　○旌表节妇十四人烈妇一人杨氏直隶武进县监生张洽妻吴氏江西鄱阳县民刘瓒妻辛氏瓒同县民刘＜王冈＞妻朱氏直隶无锡县民薛纲妻关氏纲同县民茹惟贤妻皇甫氏直隶长州县民杜洪妻王氏直隶婺源县民进士程永妻徐氏江西浮县民方进忠妻武氏山西寿阳县义民岳昙妻周氏广东顺德县民何福余妻杨氏陕西蓝田县民李俊妻姜氏应天府上元县民周济妻李氏云南通海县民张暐妻许氏辽东定远后卫军钱海妻皆孀居苦操老而不变旌其名曰贞节张氏山西太原前卫大理寺寺副魏政妻政亡哀毁数日勺水不入口啮臂挝面已而自缢旌其门曰贞烈
　　○两广镇守总兵官安远侯柳景既为都御史秦纮所劾又为科道官所劾下狱刑部拟其罪斩景屡奏称冤命法司复勘报至从公辩问给事中屈伸等还勘景侵欺枉法强索银万八千四百五十余两苏木三百担铜钱万三千四百文及沮坏盐法交通土官撇栖番货杖杀军职诸事谓纮所奏亦有一事不实及不避私嫌于任所款留亲旧皆不得无罪刑部覆如所拟景不输服刑部请谓官廷鞫之命锦衣卫逮纮至京对簿比至府部等官具实以闻诏以景贪残不法侵索赃物数多又挟私杖死二人原情拟罪宜置重典但念其祖有劳王家姑宥死令带头巾闲住赃物系赦前者免追赦后者查数以闻秦纮令致仕其为景通贿者百户陈谦等二人降小旗吴兴福等二人及为景通买番货二人俱发陕西凉州卫充军家属随住
　　○四川播州宣慰使司土官宣慰使杨爱贵州金筑安抚司及上马桥长官司土官舍人金福庆云南孟琏长官司护印舍人刁派沾等各遣头目朝贺贡马并银器等物赐彩叚衣服钞锭有差
　　○己未  上御  奉天殿传制遣太傅兼太子太师英国公张懋太傅兼太子太师保国公朱永太保兼太子太傅新宁伯谭祐遂安伯陈韶平江伯陈锐充册封正使少傅兼太子太师吏部尚书谨身殿大学士刘吉太子太保吏部尚书王恕礼部尚书兼文渊阁大学士徐溥礼部尚书耿裕礼部右侍郎兼翰林院学士刘健为副使持节册封皇第九弟祐榰为寿王第十弟祐梈为汝王第十一弟祐木□舞为泾王第十二弟祐枢为荣王第十三弟祐楷为申王
　　○辛酉
　　○遣户部侍郎吴原祭太仓之神
　　○遣顺天府官祭宋丞相文天祥  命广东都司都指挥佥事刘晧之子绶代为清远卫指挥使
　　○丙寅  宪宗纯皇帝忌辰  上祭  奉先殿遣驸马都尉齐世美祭  茂陵  命浙江按察司巡矿佥事陈嘉谟兼整饬温处二府兵备
　　○丁卯上御  奉天殿监修官太傅兼太子太师英国公张懋总裁官少傅兼太子太师吏部尚书谨身殿大学士刘吉等率纂修等官上表进  宪宗纯皇帝实录  上起立受之表
　　○伏以  皇图有永  天开六叶之君文化聿成世守二纪之治功德之敷遗者记大典册之纪述者宜详上广先猷下垂后训钦惟  宪宗继天凝道诚明仁敬崇文肃武宏德圣孝  纯皇帝茂膺  天眷蚤握乾符德广运而文武圣神道纯粹而刚健中正承百年之大统扩  五圣之洪规首遵  治命而狥葬之不行继降恩纶而成宪之是首遵  母后荐徽号孝无问于  两宫勤圣学御经筵礼每隆于四辅祭神而神如在诚敬之心至焉奉  天而天不违感孚之妙多矣法谨循夫三尺政分理于六卿重科目以求贤蠲租赋而裕下治化所被民或干纪旋即革心威武所加虏或犯边俄闻捷报矧夫崇儒重道稽古好文新阙理之庙庭增大成之礼乐  慈懿安厝据理合经  康定追崇因亲广爱教元良而制文华大训明正统而修纲目续编用底一代之丕平式彰  九庙之耿烈不缘信使曷表鸿休纂辑苟完名言莫罄恭惟  皇帝陛下孝兼继述心切显扬亟谟烈于就编俨羹墙之在目乃于弘治元年闰六月敕臣懋监修臣吉臣溥臣健总裁臣浚臣谐副总裁臣瀚臣訚臣杰臣东阳臣迁臣宽臣简臣越臣彦臣守阯臣戬臣鏊臣杰臣储臣元祯臣机臣廷和臣卫臣苪臣忠臣焲臣火□旬臣天瑞臣澜臣春臣瑞臣时由□阳纂修臣懋暨臣吉等弘开馆局序列文儒发内府精微之秘藏采外庭远迩之陈奏风化攸系虽微必书治体所关有闻必录详制度则究其因革原事功则备其始终贤否决于众论之同是非公于天定之后传其信不傅其疑过于文宁于质兹以四年八月恭成  宪宗纯皇帝实录二百九十有三卷  宝训十卷合目录凡例总三百五册谨缮写进呈允为不朽之传大著无前之绩臣等才轻袜线见小醯鸡稽五志而不遗念三长之何有惟恐孤于任使幸获睹其告成计日课功阅岁深惭于尸素载言纪事异时或补于汗青尚愿特尘一夜之观益衍万年之祚臣等无任瞻天仰圣激切屏营之至谨奉表随进以闻礼毕是日赐兼修官太傅兼太子太师英国公张懋总裁少傅兼太子太师吏部尚书谨身殿大学士刘吉礼部尚书兼文渊阁大学士徐溥礼部右侍郎兼翰林院学士刘健各白金八十两文绮四表里罗衣一袭鞍马一副总裁礼部尚书丘浚詹事府少詹事兼翰林院侍讲学士汪谐各白金八十两文绮四表里罗衣一袭纂修官太常寺少卿兼翰林院侍读傅瀚詹事府少詹事兼翰林院侍读费訚左春坊左庶子兼翰林院侍读谢迁右春坊右庶子兼翰林院侍读陆简翰林院侍读曾彦杨守祉侍读刘戬王鏊杨杰梁储左春坊左赞善张元祯翰林院修撰刘机武卫张苪编修刘忠邓焲黄珣张天瑞刘春余瑞检讨杨时畼纂修兼校正官南京国子监祭酒李杰左春坊左庶子兼翰林院侍读学士李东阳左春坊左庶子兼翰林院侍读吴宽右春坊右庶子兼翰林院侍讲董越纂修兼参对官翰林院修撰杨廷和编修张澜各白金三十两文绮三表里罗衣一袭催纂修官吏部员外郎李通中书舍人胡清各白金二十两文绮二表里罗衣一袭誊录官太常寺卿林章等二十五人各白金十五两文绮二表里罗衣一袭收掌文籍官鸿胪寺主簿靳塘等二员各白金十两文绮一表里誊录监生许鉴等九人各白金五两文绮一表里其纂修太常寺少卿兼侍读周经左谕德翰林侍讲张澯修撰王华李旻费宏各白金十两文绮二表里催纂侍副于渊中书舍人柳楷各白金十两文绮一表里誊录监生孙霄文绮一表里以升等各升擢忧制去任久近不一故赐赉有差纂修编修白钺誊录主簿李埕以去任二年之上不与赏  命暂停广东未解纸劄一百五十六万张以地方灾伤巡抚都御史谢绶请也
　　○戊辰  敕吏部  皇考实录修完念各官勤劳监修张懋升太师仍兼太子太师总裁刘吉升少师华盖殿大学士余兼如故徐溥升太子太傅户部尚书兼武英殿大学士刘健升礼部尚书兼文渊阁大学士副总裁丘浚升太子太保仍兼礼部尚书汪谐升礼部右侍郎兼翰林院学士如敕奉行  命户部运太仓银十二万于辽东以备边储
　　○己巳
　　○增设四川成都府通判官一员专驻松藩监收粮料
　　○庚午
　　○复午朝  命顺天府宛大二县民纳存留草束于本县仓场每束折银二分二厘愿输米麦五升者听
　　○暹罗国王国隆勃略剌坤利息尤利亚遣陪臣正副使坤贴谢提等赍金叶表文贡方物赐宴并彩叚绢钞等物有差仍回赐国王及妃文锦彩叚副使臣领回给与  命前军都督府都督同知李进挂征西将军印充总兵官镇守宁夏松藩东路小河千户所地方番贼入境军士被杀者七人掠者十四人命逮问提督指挥陈琦等停协守左参将白珍副总兵李镐俸三月兵备副使袭泽俸两月其土官佥事王翰宣抚薛绍勋宥之
　　○辛未
　　○赐宁府镇国将军宸氵□与晋府辅国将军奇浵代府辅国将军成鏇诰命冠服如制
