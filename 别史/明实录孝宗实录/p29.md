<!-- { "loadSidebar": true } -->
　　○命山东都司都指佥事袁纲之子英代为平山卫指挥使
　　○己未赐韩府平乐县主并仪宾曾魁庆成王府保昌县主并仪宾盛德诰命官服如制
　　○命富峪卫指挥佥事赵福协守宁夏兴武营潞州卫指挥佥事王儒守备山西偏头关成都后卫指挥佥事宋文守备四川叙泸大坝茂山卫指挥同知王中正守备狭西河洲河间卫指挥佥事朱＜王已＞守备山东沂州
　　○庚申初河内人李恕以符箓经咒惑人因得出入内府尝因内侍王聪请托验封司郎中曾鉴于朝鉴不许又尝假太监韦钊书以物遗武选司郎中范絪陈洵絪及洵家人受之以事记宛平县知县狄宗文宗文许之恕因而诈取人财物前后以百数又尝以应禁书寄锦衣卫百户王龙缉事者发其奸词所连及四十人狱具  上命杖恕百并王龙发边远充军鉴坐与内臣相见赎杖还职洵絪适当考察降外任宗文冠带间住余赎罪决杖有差
　　○天寿山雨雹□英国公张懋驸马王增杨伟游泰瑞安伯王源祭  长陵等陵庆云侯周寿祭  天寿山
　　○辛酉刑部覆奏工部主事林沂所陈乞追复广东布政使陈选官并抵镇守太监韦眷诬奏及刑部员外郎李行巡按御史徐同爱阿附勘报之罪议以行等原勘奏词本拟选奏事不实例应还职似未有阿附之意然选居官勤慎死未昭雪情有可悯乞追复其官并敕有司以礼安葬亦清朝劝善之义也  上是其言谓陈选既原勘还职林沂何乃妄奏欲抵勘官罪宜治以罪姑宥之
　　○壬戌赐周府上洛王庶第五子名曰安泶庶第六子曰安淴庶第七子曰安瀴鲁阳王庶第三子曰安海秦府镇安王镇国将军公镤庶第四子曰诚濠奉国将军诚浔嫡第六子曰秉椵诚洁庶长子曰秉柯韩府通渭王子曰偕浪蜀府汶川王嫡第二子曰宾沙岷府岷世子庶第二子曰彦泥灵丘王镇国将军成锴嫡子曰聪氵□葛沈府沁水王嫡第三子曰勋漺辅国将军诠铸嫡长子曰勋冯□水嫡第二子曰勋淲诠鍸嫡第四子曰勋泰嫡第五子曰勋沐庆府真宁王嫡长子寘铙子曰台涍辽府枝江王子曰宠润镇国将军恩鈠嫡长子曰宠洸恩鍪嫡第二子曰宠洤奉国将军恩镑嫡第三子曰宠□氵门□□奉国中尉恩鋿嫡第三子曰宠洵晋府镇国将军钟金□念第二子曰奇茫代府镇国将军仕土□贵庶第三子曰成镒怀仁王镇国将军仕塉嫡长子曰成铭庶长子曰成鐄庶第二子曰成錝
　　○调四川酉阳宣抚司经历王勉为四川按察司知事勉先任行人因言事降外任吏部奉诏例奉调也复除山西道监察御史祁司员于广西道南京山西道御史杨琎于南京山东道俱以丁忧服阕也
　　○礼部尚书周洪谟等言  天寿山雷电风雹各  陵楼殿厨亭并各监厅屋瓦兽角击碎甚多臣等以为灾不于他所而于  祖宗陵寝之地不于他时而于  茂陵工完之初伏望  陛下延访名德讲求治理诘致灾之由究弭灾之道仍敕两京文武群臣同加修省  上曰天示灾异朕自循省修德尔文武群臣当奉法修职使政平人和冤抑得伸用回天意毋或怠玩自罹宪典有负委任
　　○右春坊右庶子兼翰林院侍讲王臣奏自古帝王负高世之资者未尝不急于天下之治急于天下之治者未尝不勤于帝王之学盖四海之广万几之繁莫不仰治于一人而取决于一心必养之以义理资之于讲论学问之功无少间断使此心虚明洞彻则于是非邪正之辨了然不惑而事至来随所应而无不当矣然学矣而不专不勤所谓一日暴之十日寒之断不可也窃见  祖宗朝当御经筵虽隆寒盛暑未尝轻辍其讲读之臣执经据史绝无避忌正统景泰间经筵起止日期并所撰讲章具在内阁历历可考迨至成化年间自始至终未尝肯废所惜者一遇寒暑即令停止动经数月讲读之臣无由进见且于进讲之词劝戒少而颂美多此岂古人辅导养德之意耶昔宋儒程颐进讲以天时炎热迩英狭欲就崇政朱熹在讲筵亦言不宜以寒暑罢讲赵抃在谏垣言经筵侍讲者讲吉不讲凶讲治不讲乱侍读者读得不读失读存不读亡甚非所以广聪明之义盖君德成就经筵之责三臣之言实忠爱之所发也今  皇上天纵聪明春秋鼎盛欲为超越百王之事功不可不留意于典学且在初政尤所当急加以数年之后虽欲勤于问学恐不得如今日之专矣伏望远稽在古近法  祖宗经筵大讲每月三次务照正统景泰年间旧规虽遇寒暑不辍讲官敷陈仍使无所顾忌如此则  圣学无间于终始  圣德益进于高明而唐虞三代之治不足言矣  上曰经筵常行事体当然所司其知之
　　○癸亥监察御史杜忠言真定府木植旧惟该府委官督同税课司抽分成化年来添差内臣一员监督带领人众未免骚扰乞取回京仍旧委官抽分印解事下工部覆奏不允
　　明孝宗敬皇帝实录卷之十三终
大明孝宗敬皇帝实录卷之十四
　　弘治元年五月甲子朔都察院左都御史马文升言狭西甘凉乃古左贤王之地汉武始取之立酒泉张掖等郡以断匈奴右臂然汉唐之末皆不能守宋则全失之至是我朝立行都司  太皇文皇帝命官镇守正统初虏酋朵儿只伯为患赖靖远伯王骥定西侯蒋贵克平之天顺间孛来毛里孩为患锈败宁夏副总兵仇廉丧师数万自是虏入河套寇抄不已成化二十年以后甘凉又时被侵扰每入必获厚利而去我军未尝一挫其锋且狭西之路可通甘宁者止兰州浮桥一道贼若以数千人据河桥则粮运难通援兵难进而甘凉难守关中亦难保无虞矣今甘凉兵疲粮少乞预为处分以免后患
　　上以所言关边方大计命兵部郎计议行之○乙丑升户科左给事中陈寿礼科左给事中韩重兵科左给事中夏祚工科左给事中王珩俱为本科都给事中
　　○命保定府岁运涿州良乡草四万束每束折米麦五升贮常盈等仓从户部主事崔岩奏也
　　○丙寅赐晋府辅国将军奇洍诰命冠服如制
　　○命刑部右侍郎彭韶巡视浙江先是嘉兴伯户陈辅作乱劫库放囚杀吏民将出海为盗镇守太监张庆等以闻兵部议以浙江租税甲于天下有银矿盐场易以生盗而所司匿不以闻致有此变请差巡抚官一员或敕京堂官一员往彼缉捕并巡视浙江各府遂以命韶赐之敕曰浙江阻山濒海赋税繁重又有银坑盐场之利人所必趋近年累有贼发百十成群劫掠居民良善受害兹又嘉兴府城内为事百户陈辅同男陈文紏集强徒白昼入府劫库放囚杀死民夫掳抢守御千户所掌印千户其一府两县一所官员俱各坐视莫展一筹似此凶党纵横官吏怠玩武备废弛几何不贻地方大患以城守辏集之地尚且如此其各州县山溪险远之处奸宄潜伏乘机窃发者又安可保其必无今以尔有风力谋为特命星驰前去彼处巡视尔至彼即会同浙江南直隶镇守巡抚巡按等官督同两处备倭并三司府卫分巡分守掌印巡捕等官各于平日惯藏盐徒湖泊山林处所上紧设法缉捕仍将陈辅亲邻族属及彼为事不行收禁是何衙门一体比并根要务在旦夕擒获以靖地方两处官军民快人等俱听调用官员该住俸戴罪者令各住俸戴罪拏贼至于兴贩盐徒窃矿逋逃尤要防禁尔湏遍历各府卫宣布朝廷德意询民疾苦禁革奸弊督令所在军卫有司操练军马修理城池整饬军器措置预备仓粮申理久冤刑狱遇有饥荒随即设法赈济盗贼生发盐徒恣肆矿夫偷窃即与镇守等官计议选委官员缉访捉拏或势重大相机剿捕有司官有廉干公勤者量加奖劝贪酷不才及军职科歛害民者照例革退犯罪除方面府正及军职奏请拏问其余五品以下并豪强刁泼把持官官兴灭词讼之徒尔即拏问务除民害一应军民词讼即与受理轻则量情发落重则送巡按御史及按察司并所在问刑衙门问理凡事有便于军民有可以防奸弭盗敕内不该载者听尔便宜处置具实来闻事宁之日具奏待报回京故谕
　　颁诏正使右春坊右庶子兼翰林院侍讲董越副使工科给事中王敞归自朝鲜
　　○虏犯宣府永宁城杀掠人畜兵部请治防御指挥使黄伦守备都指挥佥事王祥分守右参将盛忠守备奉御张胜等不能御备之罪命俟事宁后鞫之
　　○命三万卫达官都指挥佥事北京奴之子保住袭原职指挥使
　　○四川嘉泸邛南溪内江洪雅等州县地震并泸州及长宁县雨氂
　　○丁卯南京刑科给事中周纮等言伏见南京今年闰正月雷电交作大雪连朝谨按春秋传曰正月雷未可以出电未可以见而大雷电此阳失节也雷已出电已见则雪不当复降而大雨雪此阴气纵也臣等私忧过计敢昧死为  陛下陈之
　　皇明祖训乃  太祖高皇帝贻谋家法诚国家万世之成规伏望  陛下于  祖训一书常在心目若首章之要曰人之奸良固为难失知其良而不能用知其奸而不能去则误国自此始持守之要曰朝堂决政众论称善即当施行一官之语未可以为必然或燕闲之际一人之言尤加审察故朝无偏听之弊权谋与决皆出于己  陛下试思所以察奸良谨持守者果有合于  祖训欤若慎国政之要曰广耳目不偏听所以防壅蔽而通下情内官之要曰各监官职各有职掌不过内府饮食常用之物并不干预他事
　　陛下试思所以慎国政御内官者果不违于
　　祖训欤不特此耳宫中府中裁处万几一以  祖训而省察焉则  陛下之心即  高皇帝之心  陛下之法即  高皇帝之法而天下无难处之事矣且君臣上下分虽相悬而元首股肱一体无间若轩墀之间邈若秦越朝对之顷曾不踰时常参看旧例之朝仪面奏者有司之细事其得奉清闲侍左右委托腹心运筹帷幄不过近习便佞而已伏闻我  祖宗列圣延见臣寮无间朝夕或于大诰首著君臣同游之篇或于燕饮命赋醉学士之歌或召对便殿从容赐坐或同游内苑相与赋诗真有都俞吁咈气象所以百二十年来天下治安民享其福伏望  陛下万几之下命内阁府部大臣及文学近侍等官以时请对更番上直凡政治之得失军民之利病从容咨访面与裁决则不惟君臣上下情意交孚而无偏听壅蔽之患抑群臣心术邪正才识短长举不能逃睿鉴之下矣  上纳之
　　○戊辰吏部郎中周木言苏州常熟县故有学道书院祀孔门高弟言偃后废为公廨乞仍旧修建礼部覆奏谓孔门弟子惟偃生于南方而北学于中国南方学者得其英华盖自偃始宜如木所奏行之或得并免偃后裔徭役以慰其乡人景仰先哲之心亦清朝之盛事也  上以本朝无书院之制且偃已通祀于学校不宜重劳民创建姑置之
　　○是日卯刻木星见于巳位○己巳降江西都司都指挥佥事张泰建昌府知府胡赞各一级守备千户刘政巡捕百户陈秉节各二级坐流贼劫狱囚并官库杀掠为患不能防御故也
　　○戊辰端阳节赐百户宴于午门
　　○庚午先是南京户部员外郎周从时言  陛下即位以来进退人材各得其道比因科道之言凡在外巡抚方面等官不职者已降调有差然而在内太监等官亦有甚不职者如汪直钱能蔡用辈各宜置之于法追其赃货以充给边救荒之用仍将南北各监管事并各处镇守内臣察其善恶以为去留天下幸甚  宗社幸甚  上曰从时所言朝廷自有处置但奏内  宗社等字失于提写礼部仍看详以闻礼部言从时事属不谨  上命刑部逮治其罪已而释之
