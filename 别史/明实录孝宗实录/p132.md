<!-- { "loadSidebar": true } -->
　　○是日巳刻西方流星大如盏色赤黄光烛地自中天西行至近浊尾迹炸散
　　○大同府空中有火块大如斗自东北流至西南坠地有声顷之化白气一道良久散
　　○壬戌裁革顺天府宛平县清澄高梁二闸官各一员
　　○户部请以太仓银折给在京卫所监局官军人等九月俸粮每石折银五钱其冬三月俸粮请各先一月预给以平米价从之
　　○命西宁侯宋恺神机五千坐营管操
　　○癸亥升江西布政司右参政魏瀚为本司右布政使湖广按察司佥事戚昂为贵州副使○甲子兵部覆奏监察御史田奫所陈省扰驿传事谓驰驿之扰惟各王府所差人员特甚请照成化十六年例今后王府除进表谢恩外每岁春秋止许奏事二次常事必积至五六起以上乃许类奏如王府在省城者必经布政司在府州者必经府州皆稽考无碍然后许起关文如长史冒奏各驿滥应者并坐以罪从之
　　○增设花马池守御千户所正副千户各一员百户十员所镇抚一员吏目一员从宁夏守臣奏也
　　○整饬蓟州等处边备都御史屠勋奏故猪圈头关平漫难守关之北三里曰北水谷南八里曰南水谷成化中各因山增设二关险要可守但区画未备请于二关内加修城垛增墩堡摘守关官军分守其中因耕其隙地以足军食兵部覆奏从之
　　○裁革直隶昆山县宁海驿○乙丑内阁大学士徐溥丘浚刘健三年秩满  上降手敕溥加少傅兼太子太傅吏部尚书谨身殿大学士浚加少保兼太子太保户部尚书武英殿大学士健升太子太保兼礼部尚书武英殿大学士溥等同具＜锍-釒＞辞  上曰卿等辅导有年特加升秩宜尽心供职所辞不允
　　○命秦府庶人公钓妻张氏公鐆妻潘氏公鉥妻杨氏公鎜妻张氏诚洭妻陈氏故庶人志坛妾薛氏各月支口粮三石公钳次子诚洭公金□□公鈭公铫公鐕各幼女一人人月支口粮米麦一石五斗
　　○初直隶河间府岁徵绢八百八十九疋以备各卫官军折俸每疋民费银一两有余至官军支出卖银每疋不过五六钱至是本府请每疋折徵银八钱而以六钱给官军其余二钱蓄之以备赈济户部议民以蚕桑为业若永从折徵例是导民以惰第今灾伤之余姑暂行一年以后仍徵本色从之
　　○是日晓刻南京老人星见丙位色赤黄
　　○丙寅孝慈高皇后忌辰  上祭  奉先殿魏国公徐俌承命祭  孝陵
　　○广东按察司佥事傅金丁忧服阕复除湖广按察司
　　○昏刻月犯键星
　　○丁卯升贵州按察司副使俞俊为江西布政司右参政以预平苗寇功也
　　○裁革狭西临洮巩昌二府管水利通判各一员
　　○戊辰遣户部右侍郎佀钟祭太仓之神
　　○遣顺天府官祭宋丞相文天祥
　　○以兴王将之国命工部右侍郎谢绶并兵部郎中一人于通州整视舟车夫役
　　○巡按监察御史田奫奏吉王近为故妃守墓者乞田奉旨令湖广守臣拨近坟无粮地五顷近坟田未有无粮者无从拨给  上复命已之
　　○升云南按察司佥事周凤为贵州副使
　　○命四川都司都指挥佥事张宁守备叙泸等处
　　○中都留守司都指挥佥事董昂河南都司都指挥佥事刘軏大宁都司都指挥佥事庞通山东都司都指挥佥事杨胜俱以所部京操官军数少下刑部狱各赎杖还职
　　○己巳兵科给事中周旋奏比年以来书绘杂流技艺工作纷然并进  陛下即位之初罢黜传奉中间虽留数人皆降级而不任以事所以重惜名器甄别流品也六七年来传奉复行中外咸谓  陛下图治之心少替于昔臣知  陛下非变其初心也意者悯其供事之久而欲加之恩耳然此辈贪得之心何有厌足如往日黄忠杜裕夤缘不过数人而张＜王巳＞李纶辈遂至三十余人＜王已＞纶辈传升方踰一日而李璈朱俊德又求加级恐自今以往前日投间之人皆引类而起矣乞今后有供事年久必欲赏劳之者亦当立为成法文职付吏部武职付兵部籍其姓名量其资序拘以六年九年文职则升官一级而不加俸使不治民事者不得以耗财用武职则加俸一级而不升官使无军功者不得以冒爵秩章上不听
　　○授进士柯拱北为翰林院检讨侍亲王讲读
　　○内阁大学士徐溥等奏文职诰敕原系内阁掌行近年以来内外各衙门官员渐多名职条例人各不同臣等参预机务事体繁重不暇致详别无专官管理前后委积动至数百道每撰写进呈后类送中书舍人书写吏部奏请颁给一年仅得一二次各官应给诰敕者多因父母年老日夜悬望欲沾一命不能猝得或朝不保暮遗恨终身按正统年间王直系侍郎兼学士职事专管内阁诰敕今惟太常寺少卿兼翰林院侍讲学士李东阳文学优赡兼且历任年深乞量升一职令在内阁专管诰敕庶委任专一事不稽误得旨李东阳升礼部右侍郎兼翰林院侍读学士专管诰敕日讲官少詹事陆简升詹事府詹事兼侍读学士程敏政太常寺卿左庶子张昇少詹事俱兼侍讲学士照旧办事
　　○庚午升刑部员外郎胡荣为云南按察司佥事
　　○南京太仆寺少卿吕＜常心＞言三事一曰重王辅谓近日宗属亲王多有失德固缘生长贵富未知忧惧亦其辅导等官失职所致国初王府官寮初则遴选而往后亦陆续升用是以志向自高辅导不苟今长史教授类皆一任终身是以豪杰之士皆不愿往既勉强就任鲜不阿逢以求宠赉欲其有所匡正难矣乞敕吏部今后王府长史非进士有名望者不除教授非教官有学行者不选待历任六年九年其辅导王无过举者一体擢用庶人知激劝而有匡辅之益二曰戒贪残谓官之贪残在激劝之失其道激劝之失大略有三立格太拘限年太速论赃太宽今府州县官有政绩得显用者惟进士为然举人次之至岁贡吏员则虽有异政亦少见显用礼谓七十致仕今惟京官六十以上有在任者若外官虽有长材洁操亦以年老罢归至于贪残官情状已露问刑者悯之往往减从轻论此辈得志初无愧耻人皆以为为善无荣为恶无辱所以贪残日甚乞今后考其政绩卓异者虽岁贡吏员一体擢用年过六十亦仍存留至于贪污事发虽进士举人亦依律重治庶贪残可以少止三曰久委任谓国家内外之储多仰东南而巡抚苏松等府都御史之任最重臣闻前尚书周忱为江南巡抚之冠然忱之始至亦有周白地之谤至末年始有米铺地之谣可见久于任而政始成也今巡抚屡迁往往有未知地方利弊而去者乞今后巡抚都御史务推举得人俾之久任如当奖异止加爵秩如汉增秩故事则民瘼可苏章下吏部言王府官旧不他转此例不可纷更资格限年及贪残之弊宜申明戒谕两京大臣员缺类于各处巡抚推升如江南巡抚独缘此不与推列似于物论不平宜于推举之际明＜锍-釒＞历年深浅奏请从之
　　○辛未礼部进  兴王之国礼仪一沿途合祭神祗近者王皆亲祭远者望祭仍先遣奉祀官洒扫社稷山川坛及旗纛庙预备祭物王将到国前三日致斋及至城外本处文武官率耆老出城迎接引王诣社稷山川坛祭祀各官及耆老随班陪祭礼毕送王至宫升殿行庆贺礼一是日设仪仗于露台上下之东西设大乐于露台上东西北向陈金鼓旗于承运门外军职官员各守殿及王城门仍设文武官员拜位于丹墀文东武西设赞礼官二员于文武官员拜位之北东西相向护从执事等官先诣圆殿后候典服官启请王具冕服讫典仪赞执事者先行四拜礼毕各就位典仪启请王升殿导引官前导大乐作升座讫乐止赞排班引礼引文武官就拜赞班齐鞠躬乐作平身乐止引礼引班首升自东阶由殿东门入至殿中赞跪外赞同赞跪班首众官皆跪班首致词云某官某等敬惟殿下钦承  上命至国之初礼当庆贺如系王府官则称臣某等后同内外同赞俯伏兴班首众官皆俯伏兴引礼引班首复位赞鞠躬乐作四拜平身乐止典仪诣殿中跪启礼毕乐作导引王还宫乐止各官以次出凡遇大庆贺礼仪俱同惟致词随换
　　○南京户部员外郎牛通贪鄙无状先承委管内府九库钱币复求兼管皇城四门仓粮尚书秦纮恶其所为别委员外郎余完代之通移怒于完日夜诟骂不已完与通居邻素畏其暴乃诉纮求代纮不从又欲诉于总督粮储都御史通乃率二子持梃至完家欲挞之兼造闺门丑语以污其妻女完不胜忿懑遂自刎死南京科道交劾之事下南京法司杂考治狱上谓通罪律止赎杖还职然行止有亏不可以污仕籍因并劾纮驭属不严之罪  上以通凶恶威逼同僚至死情重律轻命不必纳赎并妻子发四川建昌卫充军纮罚俸两月
　　○乙亥周府聊城王安氵□胁薨王周王庶第十五子母妃高氏成化十二年生先封镇国将军弘治二年册封聊城王至是薨年二十讣闻辍朝一日赐祭葬如制谥曰怀和
　　○丙子礼部言弘治九年当会试天下举人而百尔供给止取办于京畿诸府请行浙江江西湖广四川福建各取乡试所用余银一百两山东山西河南狭西及应天府各八十两以助其费且请增执事官三员誊录生员二百名从之
　　○酉刻日生右珥色赤黄○丁丑遣官祭太岁风云雷雨岳镇海渎山川等神
　　○遣旗手卫官祭旗纛之神
　　○戊寅  宪宗纯皇帝忌辰  上祭  奉先殿遣驸马都尉游泰祭  茂陵
　　○命闲住锦衣卫百户卲安卲喜各复职不为例二人皆兴王母贵妃卲氏弟从王请也
　　○夜南京地震
　　○己卯四川叙州府自春以来民间大疫死者三千余人至是巡抚都御史梁璟奏至下所司知之
　　○庚辰广东布政司左参政姜英丁忧服阕复除原职
　　○修南京  太庙  社稷坛  孝陵殿宇廊庑厨库及明楼碑亭等处以近为风雨所坏也
　　○辛巳升山西按察司佥事王存礼为四川副使
　　○云南蒙化府土官知府左铭奏称祖母张氏自其祖父刚死后守节无玷乞赐旌表以励夷俗下云南布政司覆勘如所奏礼部仍议行风宪官核实  上曰夷方节妇诚所难得张氏守节实迹所司既已勘实即与旌表以励其俗不必再核
　　○是日晓刻月犯轩辕右角星夜金星犯轩辕左角星
　　○壬午兴王请拨赐工匠十五色  上命湖广守臣照例于京班工匠内每色各岁拨三名赴府供役
　　○癸未复除故大学士刘珝之子鈗为中书舍人鈗成化二十年蒙恩授职以时方幼穉未能供事后珝致仕随侍以归至是赴部乃命复职
　　○命故狭西都司都指挥使丘凤之子钺袭西安前卫指挥使
