<!-- { "loadSidebar": true } -->
　　○己亥南京锦衣卫指挥使王锐言东南番夷进贡所余之物许市人收买令所在官司买储在库或差人解京以备缓急之用下两广守臣议以为番物拣退例该给还番人今王锐奏止听所在官司收买别无所用差人解京又有舟车转运之费宜准旧例严私通番货之禁拣退之物仍给还番人令自变易从之
　　○庚子升鸿胪寺右少卿李鐩为本寺左少卿左寺丞岳镇为右少卿
　　○兵科都给事中杨瑛言比以江南水患遣工部侍郎徐贯奉敕往治之窃闻东南水患近年特甚高田下地均为一壑早禾晚稼率成一空男妇号呼饿莩枕藉加之风雨坏屋居民压死今所差大臣若专事＜锍-釒＞浚而不以赈贷为急恐待哺之民救死不赡纵或迫于刑威勉强趋赴然孱馁之躯亦难效力乞申命徐贯会同巡抚都御史何鉴会计苏松等府县仓库储积差官赈济若所积不足或量留上年粮价或暂免今年田租然后斟酌事宜兴起大众则民敏于赴工事易于就绪矣下户部覆奏备荒事宜先已有处分宜更行徐贯何鉴协心共事从之
　　○辛丑夜月犯天高星
　　○壬寅兴王将之国诣  奉先殿行礼
　　○百官诣兴王府行礼
　　○兵部奏自弘治五年十月以后虏入甘肃庄浪及古浪地方杀官军二十五人伤六十人掠男妇十人官布二千四百余疋银六百四十余两牛马八百有奇入永昌杀官军六十余人掠男妇六十七人马牛驼七万余入凉州杀伤军士四十人掠牛马三十七入镇番杀伤军士十人掠牛马十六入山丹杀军士二十七人伤官军六十九人掠牛马驴羊三千一百八十巡按御史勘报得实今不深治之不足以警其后自镇巡等官以下俱请逮至京治其罪得旨巡抚都御史冯续及协副都指挥赵承文罚俸各半年并镇守太监傅德分守少监纪能俱戴罪杀贼前总兵官周玉分守左参将文锦罚俸各三月兵备副使柯忠罚俸两月分守副总兵陶祯及守备指挥陈铠功可赎罪宥之守备都指挥王智已故候其子承袭时降二级余守备指挥等官李杲等二十八人俱逮问如律
　　○是日晓刻金星犯亢宿
　　○工部奏自永乐以来本部所用竹木率于卢沟桥客商所贩木筏抽分今兵部奏请禁伐边山材木固保障边方远虑但有司奉行失其初意于非应禁之处一切禁止以致卢沟水次尽无木筏恐误供应乞移文山西大同宣府延绥宁夏辽东蓟州紫荆密云等处镇巡等官各下所属相度山川形势若非通贼紧要道路仍许采取鬻贩庶几不误应用又近年以来四方水旱相仍人民饥窘河决地震雷电风雨之变频频奏报当此时輙兴大役动大众徵办不赀之需恐民不堪命以启意外之虞乞敕内官监相度缓急修造其可稍缓者暂乞停止以俟丰年从之
　　○癸卯兴王之国  上御奉天门受朝毕退坐宝座后王冕服内引二人导至御前行五拜礼  上赐王果酒王饮讫叩头辞至门东阶上及丹陛下及午门外皆叩头  上目送出午门还宫
　　○夜月犯井宿东扇南第一星○甲辰朝鲜国王李娎遣陪臣许琛等奉笺文礼物来贺  皇太子千秋节赐宴并彩叚衣服等物有差
　　○命以河南山东北直隶起运大同宣府粮改拨京仓者每石省扣银一钱总五万二千两有奇及临清州商税钱钞并本年秋冬二季者约万五千两俱听修筑张秋工所支用从都御史刘大夏等请也
　　○命户部运太仓银六万两并运两淮运司盐价银十八万两于甘肃以备边储从兵部侍郎张海请也
　　○乙巳实授南京都察院理刑知县汪宣进士何歆为南京监察御史宣江西道歆山东道
　　○命户部运太仓银十二万两于辽东以备边储
　　○丁未狭西按察司佥事谢显下都察院狱赎罪还职以给由赴京枉道回家也
　　○丁酉  皇太子千秋节赐百官宴于午门其天下诸司及外夷庆贺官员人等宴于阙左门
　　○手敕加遂安伯陈韶平江伯陈锐成山伯王镛俱太子太保兵部尚书马文升吏部尚书耿裕俱升太子太保户部尚书叶淇刑部尚书白昂俱加太子少保并尚书如故都察院右都御史屠滽升左都御史加太子少保文升等俱＜锍-釒＞辞  上曰卿等历任年深特兹加升所辞不允
　　○南京刑部尚书致仕张瑄卒瑄字廷玺应天府江浦县人正统七年进士授刑部四川司主事转员外郎郎中擢吉安府知府赐敕遣之被荐升广东右布政使踰九年始转左布政使寻进都察院右副都御史巡抚福建后自南京刑部左侍郎进本部尚书瑄美髭髯善词章居官务循故事在吉安能断狱讼禁刁俗巡抚都御史韩雍威望烜赫郡县皆望尘罗拜瑄事之以礼雍亦重之在广东十二年时地方多盗瑄等皆坐戴罪杀贼而雍复受命来提督军务瑄事之甚恭人以为不如吉安时然廉静守法有足多者在福建亦能弭盗赈饥导化风俗尝议事至京因上安插流民等十八事所司多议行之在南京九年断狱多平允至是卒年七十八赐祭葬如例论者谓瑄居官可取晚年性度颇失之宽云
　　○辛亥四川东川军民府署府事土官舍人阿佐等遣头目沙沮等来贡赐彩叚钞锭等物有差
　　○壬子朝鲜国海南夷十一人以捕鱼为飓风漂其舟至福建漳州府时无译者莫知其所自来福建守臣送至京大通事译审乃得其实  上命给之衣食候其国进贡陪臣还日归之○命狭西都司故署都指挥佥事甘泽之孙瑞袭为平凉卫指挥佥事
　　○癸丑命山西行都司都指挥佥事邵谦之子平代原职玉林卫指挥使
　　○甲寅礼部覆奏礼科右给事中孙孺所言肃朝仪事今后朝参官员有不遵旧制者许御史序班劾奏闲杂之人有仍前出入长安等门贸易者许兵部并守门官军参究从之
　　○是日晓刻火星犯木星
　　明孝宗敬皇帝实录卷九十二终
　明孝宗敬皇帝实录卷之九十三
　　弘治七年十月丙辰朔孟冬享  太庙
　　○遣驸马都尉游泰林岳分祭  长陵  献陵  景陵  裕陵  茂陵
　　○遣仪宾周钺祭  景皇帝陵寝
　　○遣内官祭  恭让章皇后陵寝
　　○遣内官祭司井之神
　　○丁巳南京刑部尚书郑时乞致仕许之赐以诰命
　　○滁州地震有声
　　○戊午贵州守臣奏本布政司生员旧于云南布政司乡试其试录止名云南乡试录所取举人名数通四十五名今请于本处开科以免合试增解额以激士心礼部议谓旧制不可改止拟改试录为云贵乡试录及稍增解额名数  上从之命云南增举人二名贵州三名
　　○先是  兴王之国兵部遣员外郎莫骢治车船行者倍索车骢请如例给付王因奏骢迟误且不朝见乞罪之有旨候治行毕所司以闻至是兵部奏凡在京文武官非奉奏准事例不敢私见亲王且骢亦未尝误事  上命锦衣卫逮治赎杖还职
　　○己未以旱灾免狭西西安等七府并西安等八卫粮二十七万四千八百八十石有奇
　　○兵部覆奏礼科给事中孙孺所陈民壮事请令州县至七八百里以上者每里佥民壮二名五百里者三名三百里以上者四名百里以下者五名若原额数多者仍因旧俱于丁粮相应之家选年力精壮者以充籍其年貌在官有军卫地方则抚民等官率领于教场内与军士一体操练无军卫处则别置教场如邻封有警许更调应援给以行粮每名免户下二名杂役以助之若老死及全户消乏者另为佥补巡按及分巡等官各以时简阅仍禁有司役占卖放之弊从之
　　○英国公张懋以殚忠效义二营舍人余丁数皆不足请如外卫京操例以十分为率内一分不到者该卫所官吏各送问治罪仍住其俸粮候补足原数乃许复支从之
　　○法司会官审录罪囚情真无词者七十四人情可矜疑及奏请裁处者各二十二人有词者二十人得旨情真者处决有词者再问其可矜及奏请数内令处决者六人免死并家属发边远充军者二十七人监候再问者五人杖一百释之者三人
　　○壬戌崇王闻  太皇太后违豫乞诣阙问安  上命礼部看详以闻礼部言前此崇王以  皇上嗣登宝位及  太皇太后圣寿六十之期两次奏乞赴京庆贺  皇上皆从廷臣集议谕王勿来今各处灾伤人民穷困正上下交修慎守封疆之时王之举措未宜轻易况  太皇太后圣躬近已康复王若驱驰跋涉致有风露之疾反不免上廑  太皇太后及  皇上之忧乞谕止之  上复命礼部会官再议英国公张懋等会议与礼部之奏合  上乃从之
　　○兵部言比以雍王出府奉旨于京卫拨仪卫司并群牧所随侍臣共二十七员校尉六百名军士一千一百名但近年所拨军效多由召募以充虑之国时多中道亡去先拨校尉三百名暂令在京随侍待之国时再行奏请于本府附近卫分拨军士五百名补充群牧所之数三百名改充仪卫司校尉之数从之
　　○命锦衣卫带俸都指挥佥事何顺之子勇袭原职指挥使本卫带俸
　　○命遂安伯陈韶领官军万人修内府万春寿安等宫及各处殿宇房屋墙垣桥梁从内官监太监李广言也时钦天钦以年岁不利请侯弘治十年兴工而兵部尚书马文升英国公张懋等亦合词奏云武备盛衰国家安危所系近来各处兴造已拨军士一万四千有奇况京操者春往秋来无有休期加以月粮减去四斗或有经年不曾支给中间亦有余丁抵充正身比及到营差役无穷劳苦万状故每岁到京之数十仅三四虽有严法莫能禁止其团营军士居重驭轻所系甚大比来亦多逃亡若更差拨必至误事今钦天监既称年岁不利计去兴工之日止是二年乞俟预备物料临期修盖庶于人情事体为便  上仍命给之
　　○癸亥赐晋府镇国将军表杭代府辅国将军成錤成金□付成钀奉国将军聪洬聪灂聪汐交城王府镇国将军奇洢辅国将军奇渝奉国将军表栫诰命冠服如制
　　○赐代府理定郡君并仪宾赵善遵化郡主并仪宾陈彪晋府青田县君并仪宾张礼怀仁王府金乡县君并仪宾袁珤新泰郡君并仪宾阎纲诰命冠服如制
　　○命  兴王辞还原赐武清县田六百八十七顷有奇召民佃种亩徵银三分以备内府之用
　　○免四川太平长官司旧逋茶课因命补种茶树至弘治十一年以后始如额徵之
　　○命巡抚保定等府都察院右副都御史张琳之孙伯敏通政使司通政使元守直之子思永俱为国子监生各从其请也
　　○乙丑兵部尚书马文升等言今年七月中福建福州府地震有声及雷火焚毁城楼又天时久旱米价腾贵及浙江布政司并南北直隶亦各有地震水旱之灾山东河南起夫修河动十数万加以所在仓廪空虚武备不足恐民穷盗起宜预为之防请敕各镇巡官员严督所司操习武备并行南京内外守备官亦加严禁从之
