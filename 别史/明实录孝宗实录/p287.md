<!-- { "loadSidebar": true } -->
　　○旗手卫带俸都指挥同知章佐奏原以锦衣卫带俸同指挥同知改除四川都司近于神机营左哨管操旗手卫带俸乞仍改注锦衣卫兵部执不可  上特许之  上以天气炎热命两法司及锦衣卫将见监问罪囚笞罪无干证者释之徒流以下咸等发落重罪情可矜疑并枷号具奏以闻于是免死充军者六十杖而释者二人免枷号者四十八人释放者五百七十五人○先是十三年冬北虏小王子率众入河套住牧明年春侵入榆林波罗堡等处放兵四掠巡抚都御史周季麟同镇守太监刘云总兵官恭顺侯吴鉴议留西安等卫原在还庆固原等处备冬官军分守要害以都指挥佥事杨琳统之人支庆阳官库银一两使备衣装委整饬环庆兵备按察司副使于茂分给茂遂欲通堂庆阳境内官军季麟不许茂輙行之人给一两而所留西安等卫客兵顾止得六钱季麟怒下所司钩考凡茂所滥赏悉拘入官并罪其主者又尝以勘报边事稽留劾茂茂用是街之是时北虏深入西安州杀伤官军一百二十余人掠去衣甲弓矣等物数百事季麟具报以闻而所报犹有遗者及孔坝沟之败将士死者几七百人季麟发兵救之无及茂缘是遂奏季麟隐匿西安被杀官军二百四十余人孔坝沟之役又不行策应以致于败及擅掣庆阳防守官军畏怯虏人不许会兵截杀及庆贺  万寿圣节不敬纵下人索取财物等事请命法司逮问而荐地方河南按察司文贵山东按察使陈璧布政司刘听代其任词多丑诋至污季麟为淫妇之子而季麟亦奏茂阴险狡诈傲上刻下利己害人并条拆其所奏事宜悉有旨命巡按监察御史严问来报茂又奏宁夏都御史王珣开浚贺简山渠妄费工力侵刻军装并搜发其所寄家书刻以私役军人骚扰驿传太监刘云违例中盐与季麟朋比专功季麟盗支官银虚报功次及布政使林元辅副使马龙佥事李端登等违法事又以兵部覆奏增损文词诋职方司郎中陈大忠与问发举人陶成交结为非而云亦奏茂贪酷怀奸隐匿边情激变土达及专权恣肆抗挟上官等事法司以茂等所奏事连内外重臣方面部属等官名分体统关系不细请特遣法司官亲鞫问于是命大理寺少卿何钧锦衣卫指挥周贤往会巡按御史逮茂等参鞫以闻狱上茂所奏季麟珣事多涉虗而茂之擅赏官军不听节制陷倪杰于死罪诬廖珣以充军发人私书污蔑命妇其有实迹孔坝沟等处失机都指挥杨琳等词所连及者狭西总兵官郑英镇守宁夏太监张涧总兵官郭鍧及太监苗达保国公朱晖都御史史琳等又数十人得旨于茂诋讦讪上难照常例处断降二级别用周季麟及郑英刘云郭鍧王珣张僴等俱宥之季麟仍罚俸五月郑英郭鍧两月张僴令戴罪杀贼苗达等释不问其尖机将士等杨琳处斩崔鉴等充军余治罪有差茂性刻深喜伺察其在边专以攻讦为事自两镇巡抚及诸司所行事有失误纤悉必知知必籍记遇事輙发人畏而鄙人亦终以取败焉  山东营州地震高唐州并博平县及直隶赵州俱雨雹杀麦
　　大明孝宗敬皇帝实录卷一百九十八
　大明孝宗敬皇帝实录卷一百九十九
　　弘治十六年五月丙寅朔万全都司都指挥佥事慕勋初以宣府前卫指挥使入粟升今官都御史刘聦越次委勋署司事因受所属贺礼及求索赃物百户张玉等具列其事诈为公文上之巡按监察御史胡希颜不知其诈也据所告劾之聦亦上章自辩命给事中周玺核实还奏玉等移文虽诈而所告多实于是革勋管军管事带俸差操聦坐委官失当罚俸一月希颜受词不审俟还京日治之
　　○掌南京右军都督府事武靖伯赵承庆以公廨失火上章待罪命宥之仍罚俸一月
　　○戊辰命义勇前卫带俸都指挥佥事焦元之子伦代原职指挥同知
　　○己巳○翰林院编修王王□赞丁忧服阕复除原职
　　○户部覆奏吏部主事杨子器所言一事谓天下军需岁粮等项拖欠遇赦获免者令所司阅实果系小民逋负方与除豁若无文案即系已徵在官之数俱宜追徵母为豪猾所罔从之
　　○四川松潘参将都指挥周英致仕其子凤袭职乞回山西原卫
　　○兵部覆奏因言今后京卫官惟为事降调在外都指挥子孙请仍遵旧例注袭外卫其由推选而出者子孙当袭□元□日时或愿回原卫或愿留彼处俱听其便惟锦衣卫系近侍衙门不许滥入若原系锦衣卫愿袭回京者请改注旗手等卫从之遂命凤袭原职太原左卫指挥使
　　○镇守甘肃总兵官都督刘胜奏备边四事一甘肃东西延袤二千余里中通一线之路防守最难乞将永昌各卫游兵并原调庄浪红城子西宁官军掣回各城防御仍于狭西属卫选有马官军二千人充游兵委都指挥及把总指挥二员管领每岁八月初旬径赴永昌驻劄听游击将军调度往来应援其延宁镇巡等官将游奇兵官军亦选三千人每岁交秋即令游击将官预领分布庄浪红城子沙井儿三处如延宁官军至期有碍或将先年策应甘凉狭西官军数内简选如数委骁勇将官领之以往至春暖河开各回原(籍)[卫]一甘肃所属官军马匹每年倒死不下三四千而地亩朋合马价岁(正)[止]八千九百余两加以军士自备桩头每马一匹大约用银十两所买亦不过八九百匹余皆逼军丁贴助乞今后倒死马匹除有力之家照旧给官价凑买其贫无力者免其追补止令出(价)[银]一两与朋合地亩死马桩头总收在官每年一次委官赍价往河南狭西收买茶斤送巡抚并管粮衙门收贮如遇番人入关买卖则以茶易马给死马贫军领餋骑操一甘肃一带孤悬河外前镇巡官议自庄浪接宁夏冈子墩起至肃州嘉峪关讨来河止修筑边墙总二千六百七十八里连增移墩台首末须三年告完该用人夫九万今狭西行都司所属卫所除马队外见在步队并杂差旗军止一万六千余人乞量于腹里起倩人夫三五万各委州县佐贰官管领布按二司委堂上官同本边分守守备等官提督修筑一甘肃各卫原额旗军共七万三千九百四十余人今见在止四万一千六十余人余皆逃亡凡腹里清角□羊到者多随到随逃其本处军丁亦惧倒死马匹或逋负粮刍为官司考较逃躲不归臣常令自首者暂免追徵逋负以候丰年陪补不一月间自首者数百且募兵之法一人给银五两今招回军丁免其逋负比之以银募兵所费相远乞敕各边镇巡等官亦如本边事例出榜招诱其腹里府卫州县令该管官员逐户挨查但有窝住各边逃军即差人管押赴该边交割窝主邻(佑)[右]依律重罪如所司不行角□羊发者俱问拟极边充军兵部覆奏宜行总制尚书秦纮移文各镇巡等官计议可否具奏命各镇巡等官从长计议以闻
　　○庚午端阳节赐百官宴于午门
　　○宣府怀来卫及保安右卫大雨雹杀田苗
　　○癸酉礼科给事中李禄等言频年以来灾异数见  陛下下诏修省而廷臣益恣肆不省两京堂上官多不职宜令自陈其在外不职者如浙江布政司右参政吴纪滥罚纸米绍兴府知府佟珍巧取粮银湖广按[察]司副使张琏贪淫大著衡州府知府金祺贪酷病废四川左布政熊祐持己疏略副使谈俊年力衰迈丁忧佥事姜麟公取夫银河南右参政吴愈巧取材板广东右布政使章玄应科罚吏役副使刘玮侵欺盐价高州知府凌文献抵换官银南雄知府郑炤抽税私已广西佥事程顼管闸索钱佥事蔡炼久著贪声桂林知府戴恩谋占官地云南右布政使梁芳贪婪旷职副使曹玉剖词求贿福建副使吕璋昏懦无为山东右参议喻纲貌已衰老青州知府杜源素著贪婪乞皆罢归以回天意监察御史颜颐寿等亦以为言得旨两京堂上官不必自陈熊祐等令各巡抚巡按官查勘有无实迹明白以闻
　　○甲戌升南京兵部员外郎潘府为广东按察司副使提调学校
　　○少师兼太子太师吏部尚书华盖殿大学士刘健以从一品九年秩满乞致仕  上曰卿耆德重望弼亮忠勤九载考绩方当加隆恩礼岂可遽求退休所辞不允既而命加健特进令兼支大学士俸仍赐奖谕健再具＜锍-釒＞辞  上曰朕以卿德望素隆勋积茂著特加禄秩用示褒崇宜勉承恩命益勤辅道不必固辞
　　○先是镇守辽东太监朱秀言广宁乃辽东中路见设参将一员统官军三千与东路辽阳策应相距四百里每遇惊动调援不及事乞于东路沈阳增设游击一员分兵为奇正偕副总兵协守下镇巡等官会议至是秀偕总兵官杨玉巡抚都御史张鼐以协守广宁参将崔鉴于副总兵部内简拨精兵二千及召募土军一千往彼驻劄分为两班一班分布沿边城堡按伏一班在城操练候调追击策应兵部覆奏谓秀等言宜从但东路残破若鉴所统军马俱选于副将部下则兵分力弱事势愈难[宜]令镇巡官再行斟酌或以崔鉴原[领]广宁官军及副将部下各(拨)[遴]选一千并土兵一千驻彼防御候贼情稍定具奏区处从之
　　○乙亥  太祖高皇帝忌辰  上祭  奉先殿驸马都尉杨伟承命祭  孝陵
　　○山东登莱二府雨雹杀麦禾
　　○丙子  太子太保户部尚书兼谨身殿大学士李东阳奏臣母刘氏以景泰七年卒祔葬于宛平县香山(香)[乡]畏吾村之祖茔臣父淳卒于成化二十二年因旧茔狭窄别葬于小西门外相隔数里未得合葬后臣仰荷  皇上擢用累迁官职臣父赠至太子少保礼部尚书兼文渊阁大学士臣母赠夫人例得陈列仪物树立牌表非惟事不归一抑且无地可容乃于今年二月内买得旧茔傍地一段于五月十九日迁臣父柩开臣母圹依礼合葬窃念臣十岁丧母中年丧父终既不慎远犹可追迁祔之图诚非得已顾惟举动之宜安厝之节封筑之功必湏躬亲看视庶不再贻后悔况臣止有一子不幸早丧别无有力可托之人而职居禁密预闻机务不敢经旬累日违远  天颜伏乞  圣慈察臣哀悃容臣给假安葬事毕之日即当回还办事从之命有司谕祭仍造坟安葬
　　○修都察院
　　○丁丑  仁宗昭皇帝忌辰  上祭  奉先殿遣驸马都尉林岳祭  献陵
　　○湖广应山县民张本华妻崔氏生须长三寸
　　○戊寅　○降监察御史王献臣为福建上杭县县丞献臣为监察御史遇事敢言无所避巡按辽东尝驳勘张天祥等掩袭虏营事未报擅委军政官及令军士导从出城游山赋诗为缉事者所发逮下锦衣卫狱法司拟赎杖还职特命杖三十降调外任
　　○己卯
　　○复设户部主事一员监督临清钞关
　　○庚辰  宣圣六十一代孙袭封衍圣公孔弘泰卒弘泰字以和山东曲阜县人宣圣六十一代孙父承庆未袭封而卒弘泰兄弘绪嗣封衍圣公后坐事革爵成化六年弘泰以嫡弟从廷议借袭衍圣公侯弘绪有子仍归其爵其母夫人王氏病属之曰官爵事湏交付明白至是卒遣行人赐祭
　　○工部治棺具葬祭如例弘泰为人美丰仪善谈论处事多中礼节与兄弘绪友爱交至孔庙灾弘太方来朝亟归斋哭如居丧引咎自责视兄子闻韶如己子尝上章乞休致归封闻韶不允至病革执闻韶手示若有所属者今闻韶实嗣其封云
　　○增设狭西巩昌府通判二员专管肃州东西二路粮草
　　○太常寺卿崔志端奏宣德间赐长生观废址八十七亩为乐舞生葬埋之处成化初有司派徵马草六十一束今地尽为葬所草无所以纳办乞赐除豁
　　○户部覆奏从之
　　○辛巳
