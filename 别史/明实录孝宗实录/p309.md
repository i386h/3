<!-- { "loadSidebar": true } -->
　　○尚宝司历事监生魏浚奏宋儒刘子翚生于建宁讲道屏山我  太宗文皇帝御制为善阴隲书称其道德文章为大儒朱熹师其所著述具载性理大全等书建宁故有屏山书院国初改建安县学祀子翚于学宫之旁天顺间改书院于府治南祀子翚于中左以朱熹右以从子枢密珙配缘未有秩祀乞下有司春秋致祭以示崇儒重道之意礼部覆奏从之
　　○兵部言近本部奉旨具奏弭灾事宜凡传升乞升官请暂停月俸幼匠厨役请加沙□各项管事内官请不再增添四卫勇士军人请不许冒滥是皆弊政之大者然事属外廷者俱蒙准行而稍涉禁近者仍令查奏臣等至愚莫知所以乞俯赐鉴纳断然行之命传升乞升文武官＜锍-釒＞名以闻幼匠厨役月米减三斗各门并仓库等处内官司礼监查奏定夺勇士并四卫军人御马监具名数以闻
　　○命取回南京并苏浙等处织造内臣止行镇巡等官督理织造从兵部尚书刘大夏等奏也
　　○癸巳  英庙成妃张氏薨命丧葬礼仪视昭静恭妃刘氏例行
　　○正阳门内西廊房火燔武功坊
　　○镇守淮安漕运总兵官郭鋐奏徐州小浮桥一带河道乾涸有妨粮运盖由曹县河决上流淤浅所致乞行＜锍-釒＞浚工部覆奏下河南及直隶巡抚漕运等官查勘处置从之
　　○甲午大学士刘健谢迁各以灾变引咎乞避位  上曰卿职司辅导匡政有年朕方倚毗岂可引咎退休不允所辞
　　○户部尚书侣钟乞致仕  上曰卿自陈衰老情词恳切特兹俞允给驿还乡
　　○辽府镇国将军恩金□奄以罪革禄米三之二至是已踰十年辽王宠涭为请全给从之
　　○户部奏上革弊弭灾事宜一清盐法近准商人朱达等买两淮长芦残盐指称皇亲名目强买灶丁煎办是以工课缺少灶丁困窭宜将未纳银者悉罢之已纳银者待后添补仍申明沮坏盐法之禁一革冗员近年各仓库门房添设内臣太多贪贿之状难以名言宜照旧每处量留一二员余俱取回一清库弊甲字十库收受各省布绢诸物永乐时止有五库库设内官一员后增库为十官亦如之库有铺户不过六十人季终则换库夫不过一百二十人年终则换近来父出子入更历五六十年遇有钱粮百计吓取如纳布绢丝绵每斤匹索银五分银朱靛花每百斤索银三十两换补者倍之臣闻松江一府岁使用银七八千两余可知矣添设内官多者八九员势家贵戚亦来分用今日之弊无大于此者宜照旧每库量留一二员同科道官验收库夫铺户依旧佥换违者罪之一各马房马数不许人知  祖宗一时用兵之权耳近司其事者以是藉口以为侵克草料之谋任其虚报坐派粮草乞敕各官季终以见在马数开进御览下之本部臣等凭此会计草料每月同委官点马支放如有沮废者劾奏治罪  上曰各处管事内官查永乐正统年原额并今见在员数以闻余准议后户部奏原额不过三十余员近添至三百三十一员命司礼监查奏定夺
　　○丙申改命巡抚狭西都察院右副都御史周季麟巡抚顺天等府
　　○吏部尚书马文升以灾变乞致仕  上曰卿职长百僚方切委任灾异示戒正宜同加修省岂可以衰老求退所辞不允
　　○英国公张懋以被劾上章自辩且乞解营务  上曰卿勋旧重臣方切委任宜尽心职务不允所辞辩理事情令所司覆视以闻
　　○丁酉礼部尚书张昇以畿内及山东等处久旱请各遣大臣祈祷  上命礼部左侍郎李杰祭告  天寿山之神分命各巡抚官祭告北岳北镇东岳东镇东海之神
　　○升江西布政司右布政使柳应辰为狭西左布政使○升监察御史黄珂邢义俱为按察司副使珂山东义狭西
　　○四川道监察御史邵蕃丁忧服阕复除广东道
　　○前军都督府左都督刘宁卒宁字世安其先直隶山阳县人成化初袭永宁卫指挥使以功累升都指挥同知都指挥使充左参将左副总兵擢右都督寻转左挂平羌将军印镇大同甘肃宁居边三十年大小四十余战皆多取胜为参将守大同时遇贼鹁鸽峪霸王村四战皆捷斩获甚多威名自是大震赐敕奖劳为副总兵时有虏酋挟数万人入贡阴蓄异志宁知之率二十骑躬诣贼营虏惊疑不知所为有勒马引弓以待者宁以马棰指画宣布朝廷恩威咸复下马与群酋坐一酋语不逊宁掌其面奋臂而起酋首叱其酋退且留坐宁乃霁色呼酒与饮反覆开谕群酋咸悟卒如约后复移镇甘肃尝绎右番上之法以五十人为队队五重为阵建五色帜又各建五巨帜于中军中帜出则同帜应之循环无端每战皆用是取胜至是卒赐祭葬如例赠广昌伯宁躯干颀伟勇略过人亦一时名将尝帅师袭哈密冒险而进功以幸成其再出大同已老病犹议欲出营御虏而陈锐不能用宁亦以此自诿云
　　○兵部奏江北并直隶山东地方灾伤其各卫所京操军士艰苦乞令所在官司周恤其家各营官撙节其力又每年常例至九月放班今岁有闰月宜将有灾卫所预放一月所少日月免其罚补  上曰各处地方灾伤京操军士艰苦为甚其令原籍官司并各营提督等官加意抚恤毋致失所凡诸修理工程俱不许奏请差拨
　　○戊戌大学士刘健谢迁复以灾异恳乞避位  上曰灾异示戒上下交修卿等正宜尽心辅政共回天意勿再固辞
　　○命故遂安伯陈韶之孙鏸袭遂安伯
　　○保国公朱晖武定侯郭良丰城侯李玺新宁伯谭祐襄城伯李鄌各以灾异辞解戎务  上各批答曰卿职掌戎务委任方切灾异示戒正宜同加修省不允所辞
　　○初云南景东卫指挥吴勇侵盗官银千余两图所以自脱者因其时有云雾昏晦遂张大其事称是日天黑昼晦居民瞑目冻饿镇守太监刘昶等皆信而奏之遂遣南京刑部左侍郎樊莹往巡视有发其伪者莹具以闻命逮治之布政使李韶按察使王弁等以勘报稽违各罚俸一月昶等贷之
　　○己亥  太祖高皇帝忌辰  上祭  奉先殿驸马都尉杨伟承命祭  孝陵
　　○礼部尚书张昇兵部尚书刘大夏刑部尚书闵圭工部尚书曾鉴都察院左都御史戴珊右都御史史琳各以灾变求退  上曰卿等各有职司委任方切灾异示戒正宜同加修省岂可引咎求退所辞不允
　　○升广东按察司按察使周南为江西布政司右布政使
　　○礼科都给事中李禄等劾奏英国公张懋武定侯郭良武靖伯赵承庆协守漕运都指挥张洪礼部右侍郎王华南京户部左侍郎郑纪巡抚狭西右副都御史周季麟掌太常寺事礼部尚书崔志端及前此被劾待报未退四川右布政使等官熊佑等二十人各不职乞通行罢黜监察御史饶榶等亦尝以为言吏部兵部各覆奏谓尚书侣钟已准致仕其余请自  上裁命俱存留供职
　　○是日晓刻金星犯六诸王星
　　○辛丑  仁宗昭皇帝忌辰  上祭  奉先殿遣驸马都尉游泰祭  献陵
　　○吏部议覆巡视云贵南京刑部左侍郎樊莹考察云南文职官员之奏老疾者九十三员才力不及者三员不谨者四十八员罢软者二十七员请俱照例罢黜参政陈赵宽为广东按察使
　　○狭西哈笼等族番人节忽等车冈等族番人安家等鹞于平等族番人秋秋等骆驼巷等族番人郭萧等各来贡赐彩叚钞锭如例
　　○掌通政使司事礼部右侍郎沈禄条陈杜私投实封及节公差浪费二事  上命通行晓谕违者治以罪
　　○复以太仆寺马八百匹及价银五千两给宣府官军备征操之用
　　○吏部尚书马文升复以灾异乞致仕  上曰卿以衰老求退已有旨不允宜尽心职务毋再固辞
　　○壬寅掌鸿胪寺事礼部尚书贾斌以灾异乞致仕不允
　　○兵科给事中杨一渶条陈严法制亲大臣求直言速听断四事命下其奏于所司
　　○命狭西都司都指挥佥事李恺守备镇番
　　○命湖广行都司署都指挥同知黄焘充右参将分守靖州等处
　　○召总制狭西军务太子少保户部尚书秦纮回京管本部事
　　○礼部覆奏监察御史何天衢所言革冗食禁滥用一事谓各处儒学生员多虚糜廪禄其起送岁贡者或虚应故事请令巡按监察御史会同提学官三年一次通考在学生员列为上中下三等廪膳不谙文理者追粮为民其每岁应贡生员不许以衰老残疾者起送违者治罪  上曰今后各处提学官敢有仍徇情姑息将衰老残疾并不堪教养之人滥容在学及起送充贡者一体参究黜罢
　　○兵部覆奏礼科都给事中李禄及监察御史饶榶所言三事一将官有缺多以纳赂而得及至镇所则大肆掊克以偿前费请痛加禁革今后有缺务令所司从公推举＜锍-釒＞名以请一各处镇守内外官私带人役数多生事扰民请令巡按官查勘各官例外者俱发回原役一镇守河南太监刘琅奏乞柴薪皂隶近已有旨于五十名内减二十名但镇守官旧无此例请尽行停免  上曰刘琅奏乞皂隶仍照前旨行余从所议○命守备靖州湖广都指挥佥事王震充右参将分守广西柳庆等处
　　○命贵州都司故都指挥佥事郭仁之子瓒袭原职普定卫指挥使
　　○升监察御史陈玉为浙江按察司副使提调学校
　　○南京户部尚书王轼复以老疾乞致仕  上曰卿引疾乞休已有旨勉留宜善加调理以副委任毋再固辞
　　○命故定国公徐永宁之孙光祚袭定国公
　　○镇守狭西太监刘云前镇守大同时尝以失机为科道官所劾云奏西边有警冀逭其狱至是事宁法司请逮问如律  上曰云罪当追究第先已迁他镇矣其姑宥之
　　○命今后有年七十以上十五以下及废疾人真犯死罪者奏发充军徒流以下合充军者本身自犯听收赎有壮丁主使者罪坐主使之人从三法司议也○南京工科给事中徐沂以应天淮扬等府及浙江等布政司旱灾乞简廷臣出帑藏赈贷并陈谨交修等三事谓欲大戒僣差之举恒持钦肃之心日御讲筵访问治理昧爽临朝裁决政事检左右之亲眤抑贵戚之赏赉革传奉以杜侥幸之门审连逮以塞中伤之路大发明诏以交修之道下责臣僚及行天下巡抚总镇司府州县卫所等官各务尽心以勉尽职业又乞照云贵考察事例敕令三处赈济大臣从公考察官员仍查灾重之处免其正官朝觐又南京水兑军粮每石量加脚耗米贮之常平仓以备赈济在京亦请照此例每年令军士于通州水次运船兑支两月扣其车脚等费每石量加米三斗或二斗起送到京另贮以为救荒永图仍责成有司以积榖多寡为赏擢次第命下其奏于所司
　　○是日己刻南京有星昼流
