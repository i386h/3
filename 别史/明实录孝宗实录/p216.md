<!-- { "loadSidebar": true } -->
　　○戊申时清宁宫新成有旨命大能仁等寺灌顶国师那卜坚参等设坛作庆赞事三日大学士刘健等上＜锍-釒＞言佛老异端圣王所禁中世人主崇尚尊奉者未必得福反以得祸载在史册其迹甚明我朝之制虽设僧道录司而出入有清规斋醮有定数未闻于宫闱之内建立坛场聚集僧道有如此者盖  祖宗宫禁之制至严至密虽文武大臣勋戚贵人不得辄入岂可使胡羯邪妄之徒群行喧杂连朝累日以腥膻掖庭惊动  寝庙  祖宗法度一旦荡然其为圣德之累不小矣若谓  圣祖母太皇太后在上必欲曲为承顺以祈福寿则  皇上修建宫殿不日而成问安视膳无间朝夕纯诚至孝通于神明自  天降祥有愿必遂岂必假异端之术干宫禁之制然后为孝哉伏望速颁严诏将所建番坛即时撤去各寺胡僧尽行斥出使宫闱清肃政教休明臣等日直禁垣职专辅导平居无格正之功临事乏＜矢见＞谏之益此等诏旨不得与闻尸素之罪万死莫赎今事出仓猝不暇从容论列不胜待罪俟命之至时府部科道等衙门亦各以为言  上曰卿等言是但宫殿新成庆赞亦  先朝永乐以来旧典其置之既而府部科道又各极言其不可  上复曰庆赞之事乃因旧典举行此后事朝廷自有处置
　　○吏部覆奏户科给事中丛兰所言请调用前副使等官杨茂元盛应期范璋三人并复给事中华日□永林廷玉御史胡献原职  上谓处断已定不必奏扰○己酉升内阁制敕房书办序班黄元为试中书舍人仍旧供事
　　○庚戌  恭让章皇后忌辰遣内官祭  陵寝
　　○礼部进  太皇太后还居清宁宫仪注一钦天监选择弘治十二年十一月初九日奉  圣慈仁寿太皇太后四宫一是日早文武百官盛服于奉天门致词行五拜三叩头礼一次日早命妇朝贺一前期一日女官陈设  圣慈仁寿太皇太后御座于宫中设香案于丹墀之南其日清晨内官陈设仪杖于丹陛之东西及丹墀东西女官擎执者立于御座之左右陈女乐于丹陛东西北向设班首拜位于中道之东西设众命妇拜位于丹墀北向设司赞位于丹墀东西设司宾位于命妇班之北东西相向设司赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请升座圣慈仁寿太皇太后具礼服出导从如常仪乐作升座乐止司赞唱班齐乐作赞四拜乐止司宾引班首由东阶升乐作自东门入至殿中乐止内赞唱跪班首跪众命妇皆跪司言女官代班首致词称贺毕内赞司赞同唱兴班首及殿外命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  圣慈仁寿太皇太后兴乐作还宫乐止引礼引命妇以次出
　　○罚寿宁侯张鹤龄等五百六员禄俸各一月以失误朝参为纠仪御史所劾也
　　○南京山西道监察御史杜启廷见失仪下锦部属千户役还职
　　○辛亥先是科道建言欲将诸司传奉官员通查革罢掌太医院事右通政施钦奏谓本院官员多因用药有效特恩升官与其他传奉者不同今欲概行革职恐与诸司职掌所载黜陟取自  上裁之旨不合乞免纷更查扰吏部覆奏职掌所载太医院额设自院使以下至首领属官共十一员近年有传旨升职者有乞恩比例保升惟升者比原额多三十四员其传升之时不曾明开曾否用药有效本部无从查照乞令本院通查开奏仍下本部存照俟后有建言者凭此分豁  上曰太医院官系用药有效传旨升职者不必查
　　○命楚府故镇国将军季坩夫人姚氏过支养赡米免还官
　　○初兵部会议请以锦衣及腾骧等四卫军旗勇士校尉六万八千余人选补团营之缺有旨命给事中蔚春等清查后御马监太监甯瑾等奏宿卫禁兵乞免清查得旨从之且令今后各衙门查理戎务不许以五卫混同开奏于是春等及兵部皆上＜锍-釒＞论其不可诏不允
　　○巡按四川监察御史姚祥奏都指挥佥事徐继纵军士劫夺布政分司罪人命逮治之
　　○壬子福建延平府学教授徐彰奏宋儒豫章罗从彦延平李侗上接杨时之传下开朱熹之学有功圣门宜令从祀孔子庙廷礼部会议从彦著述不多熹所引侗说于集注者亦不过一二从祀庙廷未可轻议请各行本县立祠春秋致祭从之
　　○命五军营把总指挥使刘雄守备环庆以都指挥体统行事
　　○命锦衣卫都指挥同知李珍之子旻世袭指挥使珍太监李荣从子也
　　○刑部主事郑岳下狱赎杖还职先是主事董天锡同锦衣卫千户张福决囚争坐次锦衣卫以为言有旨如旧＜矢见＞岳因上＜锍-釒＞谓锦衣卫本兵部所辖主事部属千户卫属也未可列于主事之上且凡勘事复命列衔御史主事在前千百户在后愿下廷议以复旧制且言近岁以来事渐纷更如纠劾方面非镇守之职而董让行之太常所司本礼部之属而崔志端专之虽赖  圣明正其诬妄然犹不寘于理遂使臣下效尤无所忌惮乞赐裁处＜锍-釒＞入  上以岳言事偏僻命锦衣卫执送镇抚司鞫之于是户部尚书周经侍郎许进言岳之所陈臣等不知其是非得失但前奉诏旨许诸人直言无隐今岳以言事得罪使天下以为疑无乃损  圣政乎请宥岳罪仍以所言下所司议其可否以俟  圣裁臣等备员大臣若小臣以言获罪而不言则得罪于朝廷得罪于天下矣  上不允既而都察院拟岳违制例赎杖还职从之
　　○巡按直隶监察御史史载德奏修筑泰州运河堤岸三千二百一十三丈请令所司给役夫工雇之直从之
　　○是日晓刻水星犯房宿北第一星
　　○癸丑以水旱灾免福建福兴泉延四府及兴化福州左等八卫秋粮子粒有差内被水渰溺人口漂流房屋者如例赈给从之
　　○甲寅命广西都司都指挥佥事张麒充右参将分守柳庆等处
　　○乙卯命都察院右副都御史高铨之孙本为国子监生从其请也
　　○丙辰少保兼太子太傅兵部尚书马文升复乞致仕  上曰卿累引疾求退已有旨固留宜勉起供职以副眷怀不必再辞
　　○文华殿书办山东布政司右参议张骏乞升京职致仕吏科参其假以乞休为名既得京职必复夤缘奔竞为不准休致之谋吏部覆奏谓骏未经九年考称难以加升止宜令照原职致仕  上曰张骏不准致仕升太常寺卿仍旧办事
　　○户部会议巡抚等官所陈事宜一南京各卫运军有中途逃回及营求改差者请听把总管运官呈南京兵部治罪一凤阳淮庐等府有逃户遗产请听贫民垦种五年之后如例徵粮一河南起运延绥粮旧例每一石二斗折布一匹道远费多布恶粮亏请令每匹徵银三钱运狭西布政司转输至边一南京各卫所事故官军多冒支俸粮者请令南京户部专委属官一员每月磨算以杜其弊一南京巡视屯田衙门原贮有赃罚等银请以籴谷分贮于六合滁和等州县预备仓以备赈济横海等卫屯军及贷给谷种一江西湖广输南京粮徵收之时加耗不一少者民陪多者官克请令各布政司管粮官择官部运而令徵收官亲视装载具数白总督衙门入仓所余易银贮官候年终通查该管粮官所属州县有亏折者以此补之否则带回本布政司以备赈济一大同边军月粮其该支本色月分请准给小麦两月余月则米麦半支以备出哨一苏松等府该兑运军正耗粮请如上年例俱徵兑本色一浙江江西山东河南并南北直隶每岁徵解山东等处各驿递马头工食料价等银请自今令有司徵完差官类解属布政司者解布政司属直隶者解各府转给驿递毋径差人骚扰一天津及蓟州兵备副使旧注衔山东俸粮皂隶支应不便请令天津兵备于河间蓟州兵备于永平拨给所乘马则于附近驿近驿分给之山东都司添注都指挥在北直隶把总运粮者俸则于原卫支军伴于天津三卫佥拨一顺天永平府各属往岁军需徭役皆取于丁乃有富连阡陌而绝无差徭者自今请计亩徵租银腴地每亩岁徵银一分瘠地半之以备供用若勋戚大臣京官方面锦衣卫官家免地百亩各卫并将军校尉勇士及府官以下听选官监生生员吏典之家各免地五十亩一涿鹿等卫旗军岁支冬衣布花于京库往返不便请令山东河南当输布花之处径输涿州一蓟州遵化铁厂岁运京铁请止令有司自运工部不必差官以免勒取车脚之费一宁夏诸边请各开中两淮两浙云南四川运司盐二十万引以实军饷一狭西灵州土达积逋粮草请暂蠲免一宁夏在城驿递并高桥儿等五马驿递原设甲军口粮不充请照甘肃等处驿递站军例量添口粮一山西各王府婚丧等费民困供办请以布政司原贮积年衣鞋折银借用至弘治十四年终止一各边守备都指挥等官请三年一次听抚按官考察具奏黜陟此外别有乞哀怜制方田裁冗员均事例并查处谪戍保重边方等事顾其中有窒碍难行者请姑置之  上曰乞哀怜等六事所司再议处闻奏余从所议
　　○增置狭西榆林城税课司隶延安府
　　○增置河南磁州车骑铺巡检司更行山西选指挥一人至磁州屯营兼管催粮捕盗
　　○迁河南归德州税课局于丁家道口
　　○以狭西镇安县仍隶商州湖广房县千户所径隶行都司
　　○增设河南汝宁府新蔡确山二县管粮县丞各一员南阳府淅川新野桐柏南召四县主簿各一员湖广竹山仓大使一员
　　○裁革扬州府通江留潮新开大同四闸官
　　○命山东按察司轮委官一员专领曹州兵备取回临清守备都指挥于山东都司管事
　　○爪哇国王遣使来贡渡海遇风船坏惟通事一船仅得达广东所存者惟原承礼部半印勘合及方物数千斤礼部请行令镇巡等官审验量给赏赐遣回其方物仍遣人解京从之○兵部奏请今后两京管马寺丞听本部访察政绩移文吏部推举仍行令南北直隶河南山东巡抚巡按官遍察所属府州县掌印管马官具以能否＜锍-釒＞报吏部参酌黜陟以示劝戒从之
　　明孝宗敬皇帝实录卷之一百五十五终
　大明孝宗敬皇帝实录卷之一百五十六
　　弘治十二年十一月丁巳朔钦天监进弘治十三年大统历  上御奉天殿受之给赐文武群臣颁行天下本监官复诣文华殿进历于  皇太子群臣行礼如仪
　　○戊午给湖广清浪等四卫站堡甲军日各口粮一升仍月粮三斗本色折色兼支从巡抚都御史阎仲宇奏也
　　○己未餋病礼部右侍郎兼翰林院学士汪谐卒谐字伯谐浙江仁和县人少时冒顺天香河县籍举京闱乡试寻被革归复举浙江乡试登天顺四年进士改翰林院庶吉士授编修纂修  英庙实录成化三年升修撰九年秩满升右春坊右谕德修续资治通鉴纲目十三年升右庶子侍上于东宫讲读  上登极升詹事府少詹事兼侍讲学士充经筵讲官修  宪庙实录充副总裁后以疾在告久请停俸弗许弘治四年升礼部右侍郎兼学士遂请老许之至是卒年六十八赠礼部尚书赐祭葬给驿归其丧谐仪度整洁深中简言笑虑事周悉晚益慎密方向进而困于疾疢弗究于用其父澄举进士为监察御史坐法遣戒诸子勿读书谐既贵弟箎亦举进士及卒子登荫中书舍人举赐皆继举进士
　　○安南国世子黎晖遣陪臣阮观贤等来贡回赐晖锦叚等物及赐观贤等宴并彩叚衣服等物如例
