<!-- { "loadSidebar": true } -->
　　○升兵部员外郎沙立为河南按察司佥事○丙午命各王府宗庙乐礼悉遵国初颁降定制先是宁王宸濠奏本国  社稷山川坛礼乐俱有旧制惟庙祀礼乐未有定式岁时享献心窃不安且自臣高祖献王受封以来至臣考康王已更四世生存之时俱蒙朝廷宠光常闻七奏之乐身殁之后焄蒿凄怆略无一佾之舞乞敕该部查国初曾赐王国宗庙礼乐则申明施行倘当时未遑则创制颁赐永为遵守得旨所司看详以闻礼部以洪武元年学士宋濂等奏准诸王国祭祀乐章用清字迎神用太清之曲初献寿清之曲亚献豫清之曲终献熙清之曲彻馔雍清之曲送神安清之曲今但有曲名无其曲辞请各王府查考至是靖江王府长史司具上迎神之曲曰仰祖考兮德容陈时祀兮奉迎思眷顾兮一气感通神其格兮鉴此微衷初献之曲曰胙土于兹兮宗祀是承庙奕奕兮安神灵荐常祀兮以享以宁礼初献兮心屏营亚献之曲曰祖有德兮垂至今深厚封兮皇恩深仰神眷兮酒重斟岁烝尝兮具来歆终献之曲曰礼三献兮酒在樽思形容兮想音声频瞻听兮若见闻神其享兮佑兹后人饮福并彻馔之曲曰祀礼兮既终乐奏兮雍容笾豆兮斯彻仪物兮匪豊详光兮照焕神心兮感通送神并望燎之曲曰惟祖考兮有灵植厚德兮深仁惠子孙兮世相承再拜送神兮鉴此衷情其四时祭期则于四孟月上旬择日并除夕共五次所用品物俎豆佾舞礼节悉遵国初定制礼部因覆奏请颁行于各王府俾一体遵守从之
　　○录大同破虏功延绥游击将军都指挥佥事李祥升一级其余官军一千四十九人升赏有差
　　○敕延绥宁夏甘凉狭西镇巡等官各整饬军马分布要害以防虏寇从兵部请也
　　○降辽东都司都指挥佥事张俊为指挥同知东宁卫指挥使萧云为指挥佥事指挥佥事边安萧滓为副千户广宁中卫指挥佥事郭廉为百户以虏寇入境失于防御故也
　　○升南京鸿胪寺卿陈寿为都察院右佥都御史巡抚延绥
　　○丁未升湖广布政司右参议陈睿为贵州左参政
　　○戊申楚府江夏王均鋷薨王悼顺王嫡子天顺六年生成化九年封长子二十一年袭封江夏王至是薨年三十九讣闻辍朝一日赐祭葬如制谥曰安惠
　　○户部会议巡抚都御史及漕运官所奏事宜一浙江等处有司兑军粮每岁迟至四月不兑者请照军职例降级一请禁芜湖抽分厂浒墅等钞关勿妄抽运船所带备用竹木及徵船钞德州至杨州关隘勿盘诘回船军带盐五十斤以下者一运粮指挥等官私役漕军者依多役军伴例治罪一南京各卫漕船旧用杉木十年一造泊仪真瓜州坝上别雇船兑粮转漕费多军困请令改作杂木船七年一造听下坝就水次兑粮一直隶山阳县额辅徐州淮安仓小麦近例欲折粟米然非土产请令输麦如故一请行各巡抚官查禁各镇守太监总兵等官滥收投充役伴及势豪子弟并来历不明之人假以报效为名者悉令驱还违者纵有擒斩功次不录一云南土官袭职旧拟纳谷有差未尽宜于人情请自今知县以上纳谷如例贫者抚按议处长官副而下不拘贫富皆免之一云南宜良县带办税课局课程米岁计三百七十石有奇以不通商累民陪输请自弘治十二年为始并折钞贯一江北南京飞熊广武英武三卫旧仓散而无纪请别建仓廒于要便之处一请脩长淮卫土城内五仓一请行河南山东山西两直隶湖狭等地方有强贼聚众邀劫不分人众寡曾否杀伤即奏请处决枭首一请令宁夏调用人马出城追寇按兵虽百里之内量给粮草一请以宁夏各卫河坍沙压及低洼抛荒屯粮每石折银一钱草一束折银三厘一请以河东运司常股存积盐六万引易马二千余匹补鴈门等关耗损之数并拨给宁武关新募土兵一请令甘肃巡抚官待边情宁日议修壕墙及关城楼又于隙城盖房以处夷使一甘肃各城马毙者例该军陪椿头银买补而贫者苦之请暂为三等旗军上户四两中户三两下户二两官则陪之余以官贮地亩银凑给一请上命凡问刑衙门问发狭西镇番肃州甘凉等卫充军者备载招拟年貌于文移以防逃避之弊一军职私役纪录幼军者请依役占卖放正军余丁罪之一处料价请以凤阳等卫修造漕船岁支荆州抽分厂银八千三百两角□羊京而以杭州芜湖二厂当角□羊京数补之其造船每只银五十两漕运官请加银二十两议以为宜增五两一免重役顺天永平二府所属州县额佥遵化铁厂人夫官给口粮复改令办纳柴炭旋增至人给银十二两官民两病巡抚官请免泒人丁止计夫数人给均徭银十两差官角□羊厂买纳议以为不必更张此外又有处置清理禁止滥差弛禁例而并仓廒通变宜民处置便益粮税数事议者以为多难行者
　　上曰处料价免重役俱准如原奏行处置清理禁止滥差弛禁例并仓廒通变宜民处置便益粮税所司更看详以闻其余准议
　　○裁革凤阳府广济钞关
　　○增设宁夏阴阳学医学
　　○改山东东昌府所属临清仓递运所税课局隶临清州
　　○
　　命贵州都司都指挥同知丁辉守备迤西永宁等处
　　○金星重见于辰位
　　○夜京师及南京并凤阳府俱地震有声
　　○己酉湖广长沙卫经历司刘巽角□羊
　　上供纸劄赴京中途舟坏纸漂没者十四万八千余张工部言事本出于不测以舟坏而纸漂没请宥其罪纸之漂没者仍令所司补角□羊从之
　　○升南京刑部郎中华山为湖广布政使司右参议及提督太岳太和山兼管抚民之事
　　○命湖广都司都指挥佥事蔡绅守备永道等处地方衡州卫署指挥使王震守备靖州等处以都指挥体统行事
　　○辰刻金星见于巳位
　明孝宗敬皇帝实录卷之一百六十八
　　弘治十三年十一月辛亥朔钦天监进弘治十四年大统历  上御奉天殿受之给赐文武群臣颁行天下本监官复诣文华殿进历于  皇太子群臣行礼如仪
　　○升光禄寺少卿王璟为南京鸿胪寺卿
　　○癸丑监察御史王宪言四事一曰择出使谓出使王国宜择公侯伯之守法者一曰谨监收谓各边监收宜择郎中佥事之谨练者一曰督马政谓分管太仆寺丞宜勤巡所属一曰清刑狱谓审录官员宜遍历地方命所司看详以闻
　　○命给延绥游兵三千人各银一两五钱准衣鞋之数
　　○甲寅升光禄寺寺丞杨潭为本寺少卿
　　○命韩府安定县主仪宾叚文昱革职为民坐诈称使臣乘驿也
　　○乙卯  恭让章皇后忌辰遣内官祭陵寝
　　○赐周府富川县主并仪宾席海诰命冠服如制
　　○提督军务都御史史琳陈备边八事一大同军民居址疏广请每二十里筑一堡以备防守如有警令入堡避寇一大同宣府官军操演未有定法请择将领申定号令时加教阅以备征讨一各边分守守备等官请令镇巡官严加访察内有谋勇出众者量加奖劳候有副参员缺选用不职者黜之一大同山势坦夷墩台疎阔虏寇出入若罔闻之或出境然后传报请每五里添筑一墩令炮火相接以便瞭望一万全守备指挥刘淮大同守备都指挥叶椿俱才能堪任参副之寄乞加擢用一大同东有聚落堡驿西有高山堡俱为虏寇出没要害之地宜安伏士马以便截杀但堡城狭隘不能容众请因旧开拓以大同往年招募土兵千人或八九百人总设指挥一员千户二员百户四员领之仍别设守备官二员各统领山西河南轮操官军五百在彼操守并添设管理刍糗仓场官各一员其土兵就给以近堡空地各四五十亩令且耕且守以为保障一大同城周围止十三里有奇内有王府宫室并司府卫县公署军民稠密刍粟浩穰无地可容请于城东南西南各展筑新城为地方久远之计一大同宣府地方小大边墙岁久倾圯空缺数多请会计物料工价逐年修葺以待不虞兵部覆奏从之
　　○夜北方流星大如盏赤色照地至北河东行至北斗杓尾迹炸散
　　○丙辰调江西按察司佥事苏葵为四川佥事仍提调学校蔡在江西忤镇守太监董让被诬奏后事雪复职因奏乞放归田里或更调他方故有是命○丁巳命故太子少保礼部尚书兼翰林院学士彭华之子勉敬吏部左侍郎叶盛之孙梦淇俱为国子监生各从其请也
　　○吏科给事中许天锡奉敕查勘大同威远等处失机事状还奏监枪监丞韦忠分守监丞侯能守备监丞蔡恩都指挥许鉴叶椿按伏都指挥黄泰尉景宣府副总兵白玉无备御进剿功有旨逮问提督军务都御史史琳言边事方亟正用人之际请＜宀十见＞玉等罪待事宁日究治从之
　　○己未裁革南京羽林右卫餋虎仓
　　○晓刻金星犯罚星
　　○壬戌巡抚云南都御史李士实奏云南银场有九近年矿脉甚微各卫俱以矿夫口粮陪纳岁折银三万四百三十四两名曰矿夫口粮余丁或三五人朋当一名岁办银二万一千九百四十五两名曰夫丁乾认令判山窝村广运宝泉四场矿脉久绝陪纳无已乞自十二年为始将四场银课暂免军丁退还各卫操备口粮移文有司收责以备军饷则减者少而增者多矣户部覆奏从之
　　○命鲁府栖霞郡主原革禄米岁给一半
　　○给晋府庶人奇＜氵休＞妻妾米麦如例
　　○辛酉命防守密云等处都督佥事李澄回京
　　○昏刻月犯六诸王星
　　○夜月犯天困西南星
　　○癸亥辽府湘阴王豪壧薨王安僖王嫡子母妃王氏正统二年生先封长子成化六年袭封湘阴王至是薨年六十四讣闻辍朝一日赐祭葬如制谥曰康懿
　　○命郧阳府致仕知府袁清赴大同赞画军务清邳州人举进士为工部主事历知府弘治初为科道所劾致仕家居巡按监察御史曹玉荐其尝习戎务会虏寇大同清陈兵务七事要皆兵家常谈兵部以时方有事故举用之
　　○甲子升工部郎中张勋为狭西布政司右参议
　　○夜月犯六诸王星
　　○乙丑鸿胪寺左少卿孙绳九年秩满升南京鸿胪寺卿上疏乞辞新命以旧职供事科道交劾之吏部请如所奏治以罪  上命姑宥之
　　○礼部覆奏监察御史王宪所陈择出使事今后公侯伯出差所司先择其人能否兼论次序疏上请承命后所至动遵成宪如有违慝听巡抚巡按官紏举从之
　　○虏入马兰谷境杀掠军士命逮治守备左监丞郭顺及把总指挥刘翰等四人以参将白琮至任未久宥之
　　○命永寿侯徐锜挂平蛮将军印充总兵官镇守湖广
　　○狭西镇夷卫天鼓鸣
　　○丙寅锦衣卫掌镇抚司事指挥佥事杨昇卒昇涿州人先以本卫正千户镇抚司理刑后升指挥佥事仍理司事卒赐祭如例昇慎密愿悫持法颇平故能以善终
　　○升守备涿州金吾右卫指挥使宋振为署都指挥佥事录其御虏功也
　　○丁卯夜月犯五诸侯星
　　○戊辰赐秦府辅国将军秉橘诰命冠服如制
