<!-- { "loadSidebar": true } -->
　　○巡抚贵州都察院右副都御史孔镛言贵州所设仓廒十九处在极边卫分俱籍四川湖广及宣慰司等衙门运纳粮米并折支银布以给军饷各处官司送纳不时拖欠数多乞专命贵州布政司右参政林迪往来提督从之赐之敕曰近闻贵州仓廒无官管理连年拖欠今特命尔专一提督尔须设法催徵所属税粮并往来湖广四川会同各该管粮官员催督该纳贵州仓库粮米银布务在依期完足毋得似前拖欠所在府县宣慰司等衙门管粮官员并提调正官敢有怠玩不即完纳及纵容粮里人等将钱粮侵欺借贷各仓官缵斗级有与卫所官旗人等串同虚出通关挟制包揽作毙等项事发干碍军职并文职五品以上指实具奏拏问其余官员人等有犯就便拏问依律照例发落尔须夙夜尽心廉谨自持催徵以时出纳惟公俾粮储足用民不告劳斯称委任如或因循怠忽以致迟误罪不轻宥
　　○巡抚河南都察院右副都御史杨理奉例考察请黜老疾罢软等官府同知马利等十八员吏部覆奏从之
　　○都察院右副都御史边镛奏臣尝进言欲  陛下察大臣以便简任蒙已俞允今既数月未闻所召者何人所议者何事岂  圣意有所向而在廷诸臣不足以奉行欤昔  太宗文皇帝设内阁命文学之士处其中日商几务备顾问  仁宗淳皇帝因惜薪司奏赋北京山东枣八十万充宫禁香炭之用大学士杨士奇入奏准减其半此皆
　　○祖宗延接大臣之明验也伏望体天地交感之几察古今兴亡之迹法  祖宗延接大臣之意凡大政事大议论大征伐务召内阁大臣面议可否无遣左右近习宣谕区处以致泄漏之毙其部院省寺大臣果有志虑忠纯者凡议大事亦使与闻至于事体重大非一二人所能面决者则下多官会议所见异同各令署状  陛下择而行之若夫礼文狱讼钱谷甲兵之务各有司存其中庶僚亦有胜任不胜任者或时召一二人面试所长则人人感励务勤厥职矣  上曰朕有大政事当召府部大臣面议镛误书  皇高祖谥号何也下所司知之
　　○丁卯罢分守开原右参将都指挥同知佟昱不得管军管事以巡抚辽东右副都御史徐贯言昱赃犯显著故也
　　○兵部奏都督同知王英致仕其孙文宜代然瑛以舍人冒袭正千户重职由军功升四级保升二级今文代职宜止从舍人上加四级为副千户从之
　　○戊辰宁府瑞昌王觐鐊薨王恭僖王长子母妃严氏正统八年生成化十四年袭封至是薨年四十六讣闻辍朝一日赐祭葬如制谥曰荣安
　　○巡按直隶监察御史许锐奉例考察请黜老疾等官知州王永等二十三员吏部覆奏从之
　　○以异物见景宁山中命减浙江银课汰坑冶官责镇守官罪状先是二月二十六日浙江景宁县屏风山有异物成群其状如马大如羊其色白数以万计首尾相衔从西南石牛山浮空而去自午至申乃灭居民老幼男女无弗见者耆老梁秉高言正统间亦有此异地方不宁本县频年旱灾民力耗竭复见此异莫不震惧巡按浙江御史畅亨言弭灾三事一曰减税利谓温处二府银坑岁额课银二万二千二百四十余两近来矿脉衰耗比之初年什不及一而太监张庆岁取耗银又三千两皆百姓卖子鬻产以充其数官司逼迫有因而自尽及散为盗贼者乞量为裁损止因所得多寡徵之二曰裁冗员谓浙江布按二司温处二府松阳等县俱有添设专管银场参议佥事通判县丞等官近来矿脉既微课额减旧而各官具在请量加裁减三曰除奸毙谓太监张庆以进贡为名歛百姓财物岁计数万而所贡之物仍出民间卖钞鬻盐岁时馈献商税之利锱铢不遗金玉珍玩奇禽异卉充满第宅土木人功无时休暇而又擅作威福滥受词讼私立行事惊疑人心官吏受其辱挫军民被其荼毒乞下庆于理籍其所积以助经费奏下礼部议令所司行之于是吏户二部请以银课及坑冶官行巡视浙江侍郎彭韶并续差御史同三司官公议裁省都察院以庆尝遇赦请徵还京师以释民怨诏银课冗员如奏勘处张庆姑令自陈罪状以凭处治仍行浙江大小官员各加省省以消天变有不加意者罪之
　　○己巳故南京都察院右佥都御史高明子鹏累章陈其父有讨贼功乞赐葬并求录用兵部覆明居官始终操存不意清议久归江上捕盐徒并福建扑灭强贼皆著实功其余效忠尤不止此宜赐葬或以其子送监读书以为忠勤之劝命赐葬其子送监已之
　　○岷府南渭王音戠□土言湖广零陵县儒学产灵芝欲自诣阙称贺礼部尚书周洪谟等谓灵芝未足为瑞且产于零陵与王府无预奏止之
　　○江西流贼攻破信豊龙南二县至是事平降赣州府知府李琎赣州卫副千户斯玺等官有差以不能防御玩寇贻患故也左参政张琳功可赎过及布按二司掌印官俱释不问
　　○命刑部署员外郎主事尚缙主事张铨分往南北直隶会巡按御史审决罪囚各布政司分委三司官会巡按御史审决如例
　　○庚午以灾伤免湖广布政司弘治元年分起运应天安庆庐州夏税二十九万五千三百石有奇
　　○辛未吉王聪注奏故妃张氏守坟官校无以给衣食者命以近坟无粮地五顷给之
　　○壬申  皇太后圣旦免命妇朝贺
　　○赐各王府庆贺官员人等钞币有差
　　○癸酉太傅兼太子太师保国公朱永言迩者北虏入寇在边日久忽称入贡无事请和恐有异意乞先事选择将官简阅兵众候有边报即命率之以往仍敕户部预整边储以为之备臣老且疾不可复用乞解兵柄得旨边方多事卿病若愈当早出朝参办事所言下所司看详以闻
　　○南京兵部郎中陈谦言扬子江盗贼多渔人乘机为之乞编渔船为甲乙责令自相捕缉凡有盗作即坐以罪  上曰江上渔船乘机为盗固有之难属以捕盗事今后渔船令有司点视戒约有能报官捕盗及自能捕盗者给赏如例
　　○甲戌增设狭西按察司副使一员专在西宁卫地方抚治番夷时四川按察司副使王轼丁忧服阕吏部谓其才力可任遂奏用之赐之敕曰狭西西宁卫设在万山之中道路偏僻上司少到守备抚夷官不无掊克渔猎兼且番族数多反侧难制今特命尔专一抚治番夷整饬兵备提督该卫操练军马保固城池经理粮储禁革奸毙遇有番贼出没量调卫所官军相机抚捕军职有卖放军士不行守把关隘及纵容军民人等通同番贼交易惹祸等项许尔径自参奏拏问守备把总抚夷等官敢有似前掊克苦害军士骚扰番夷者听尔指实呈巡抚官参提问罪尔为宪职受兹委任尤须正己律人以安边境不许徇私妄为乖方误事致有激变如违罪不轻宥
　　○巡抚南直隶都察院右副都御史王克复奉例考察请黜不谨等官通判甯汝愚等二十二员巡按直隶监察御史陈璧奉例考察请黜老疾等官州判官宋鉴等四十二员俱下吏部覆奏从之
　　○监察御史曹璘言近日以来星陨地震太白岁星昼见禁门有雷击之异  皇陵有雨雹颓瓦之异南京有内园失火狂夫叫阍之异景宁有白气冲天之异臣愿  陛下避殿服素减膳彻乐讲学不倦孝思不忘察奸权求直言简辅臣择近习防夷狄之患急兵食之谋不然臣恐上天之意未易回也其言察权奸者谓  陛下身居大戚而少监郭镛乃劝选妃嫔以广继嗣幸遇  圣明以礼部之言而寝今镛未斥逐且见宠用乞罢之以解臣民之惑其言求直言者谓近日言官请复御经筵未蒙俞允前给事中贺钦劝学辞职虽蒙拔擢辄准休退乞允执初志不为邪佞所蔽其言简辅臣者谓今灾异叠见  圣心焦劳而大臣未闻有策免之人如大学士刘吉徐溥尚书周洪谟侍郎李嗣何琮吕雯谢宇皆年老无为乞罢去以消灾异其言择近习者谓私自净身自  祖宗朝以来累有禁令今自宫求进者尤多乞严断以绝之且内官内使近又特设书馆命翰林词臣教之词臣多缘此而显擢内官亦假儒术以文奸乞罢内官之倚任革内馆之教书一遵成宪出宸断亲近儒臣以求治道其曰防夷狄急兵食者谓近日甘凉大同宣府诸边虏情叵测宜拣募边兵厚其赏劳精其训练选良将以御之旧时诸边惊急毋为之动调京军然京军类畏缩徒费粮赏劳还送无益于用倘能以出师之费赏边军何所不厚以送迎之力运粮储何所不给况迩来储蓄耗竭内承运库及户部太仓之储甚少倘边警不息何以为守固战胜之具乞早为之所今总兵如王玺刘宁神英等已蒙委任亦号得人而骁勇如许宁者乃弃之闲散乞假以署职令独当一面以功赎罪  上曰讲学持孝听言与郭镛用事朕自有处置大臣进退前此有成旨内馆教书设立已久如何废之许宁败军之将何又谬举况奏内言多轻率字复讹别宜治以不谨之罪姑置不问下所司知之
　　○刑科给事中胡金言我  祖宗成宪或会举官员或会问刑狱或会议政事此固良法美意然而所会举之人所会问之刑容有未能悉当者姑以会议一事言之  陛下即位以来用贤纳善出于天性故凡内外臣工交章累＜锍-釒＞莫不欲罄一得之愚图报万一言虽未当亦蒙优纳中间或有敕多官会议者然章下该部必缓至数旬积至数章累至数事然后报于该议者至临议之际诵者不过概论大略听者或不能周知其详＜锍-釒＞条浩繁坐起疲倦类多迁就莫可致诘或云此见行条例或云此泛言难准甚至以人微而弃其言以势重而附其说谓之会议而乃至于如此岂不有孤  陛下采纳之盛心哉乞敕该部此后凡会议章＜锍-釒＞须预令会议衙门俱得遍阅事由无拘章＜锍-釒＞多寡俱在五日内会议从容论辩各尽所长何者为可行何者为未当不以人废言不以言徇势庶所采者公论而所行者良法下礼部覆奏以为会议旧有成规有半年一议者有半月一议者亦有五日内即议者大要酌事势缓急而为次第也有会一二衙门议者有会部院省寺大臣并掌科给事中议者有兼会公侯伯都督并翰林院詹事府国子监十三道御史议者亦因事势轻重而欲各伸所见也况今天下之广建言者无日无之而诸司政务日不暇给若不拘章＜锍-釒＞多寡事理巨细俱于五日内议得无讲说大烦有妨政务乎  上曰今后有要务关民情者半月内议之若利弊诸事果应急议者限五日内议闻
　　○乙亥升刑部主事杨文卿为山西按察司佥事提督学校
　　○礼部覆奏吏科给事中林廷玉所言乞将  先帝时诸司章＜锍-釒＞留中不下者令司礼监发出史馆今其副亦藏之通政使司请拜查取以备参考又言亲王及巡抚等官习仪拜牌有骑马不下及设拜席者宜行天下禁约犯者许巡抚官参问从之
　　○太子太保吏部尚书王恕言臣近以疾在告闻朝廷升用内官颇多又闻有蟒衣庄田之赐不知果由  圣意否望裁革之  上曰比所升内官以昔时侍春官年久兹遇节日量加升赏耳非有他也姑置之
　　○先是宁王奠培坐事于岁禄万石内削十之五至是命照原数复与三之二
