<!-- { "loadSidebar": true } -->
　　○戊子升河南布政司左布政使王珣山东左布政使李士实巡抚山东都察院左佥都御史钱钺俱为右副都御史珣巡抚宁夏士实巡抚云南钺巡抚贵州兼理军务
　　○以旱灾免顺天广平顺德河间保定五府弘治十一年夏税麦四万七千八百七十石縜八百六十疋各有奇
　　○湖广布政司右布政使王沂丁忧阕复除江西布政司
　　○少保兼太子太傅兵部尚书马文升以灾异乞休致  上曰卿老成大臣正宜勉修职务以弭灾异岂可遽自求退所辞不允
　　○己丑监察御史王约奏内官监太监李广欺君罔上引用奸邪纳贿招权排斥忠鲠其存日文武大臣及方面镇巡等官与广有尺帛之交者即奔竞小人也乞查广私记簿籍则其人可知矣迩来传奉冗官及降谪外任者多由广蔽惑  圣聪私意进退乞为查究且广虽死类广者尚多伏望  陛下防微杜渐凡左右近侍之人必亲察其贤否使奸邪谗佞不得以售其术则阳明用事阴邪退听应天之实宜无过于此者命下其奏于所司
　　○命铨注带俸都督佥事白＜王已＞于南京前军都督府张海于南京后军都督府俱管事
　　○庚寅升浙江布政司右布政使雍泰为山东左布政使河南右布政使徐镛为本司左布政使
　　○辛卯以清宁宫灾遣英国公张懋祭告  天地新宁伯谭祐告  太庙遂安伯陈韶告  社稷  成山伯王镛告  山川
　　○户科左给事中卢亨以清宁宫灾言法  祖修政四事一杜乞升之官一省工作之费一敏听断而无留滞一恤困穷以重邦本且言清宁宫修造宜检故太监李广遗财以充其用又南京太监梁芳韦兴陈喜江直蠹政檀权罪不容逭近者夤缘李广复得取回是又将以坏  先帝者坏  陛下矣宜赐屏斥以快人心此实弭灾之尤者也＜锍-釒＞入命所司知之
　　○升狭西按察司按察使仰昇为河南布政司右布政使
　　○户科给事中丛兰言六事一欲将近年言事及公过去官者量加录用一欲抚按等官考核庶官贤否一欲光禄寺各项钱粮折罚银两除己用者其余作正支销本寺内外官员有所修造止许奏请令工部委官无得分外折罚一京师妇女出入寺观有乖风化欲行禁约一詹事府额设左右司直郎清纪郎左右司谏欲行铨补以尽紏举之职一太监梁芳等夤缘来京为害不细乞仍行摈斥命所司首详以闻
　　○翰林院编修罗＜王已＞奏管子之言曰礼义廉耻是谓四维近科道官劾奏内外文武臣僚贿结故太监李广以求荣进极其丑恶信有之其于廉耻礼义盖已扫地矣何以表正百僚风示天下不意  圣明在上而有是事臣实耻之是宜悉置之法痛断根株为将来戒然臣以管见窃譬之今有人于此颈项忽生瘤瘿借集二医治之其一曰必割去之便其一曰是必饮以内消之药便然割之其去甚速而其身则危内消其去甚迟而其身固无恙也然则  陛下将听割之之说乎将听内消之说乎今日之事是皆大瘤瘿也是不可置而不治而又不可求其速效而竣治之何也其间有居部寺之尊有专将帅之寄自天下四夷而望之必皆以为丙魏姚宋方召卫霍凛然恒有畏惧之心而不敢慢易窃发者以此而已今一旦指其名而暴其恶则将谓堂堂天朝且然则虽实有丙魏姚宋之徒方召卫霍之辈彼亦不复信矣此大可忧也又凡人之情窘迫穷急苟可以免一时之祸于凡贵戚之家近习之门钻剌乞哀何所不至将有甚于前日求李广者是闭一门又开一门塞一穴又穿一穴灭一李广又生数李广此亦可虑也况科道官所劾奏者得于风闻其所谓簿籍者亦不知实有实无某名某姓盖其为朝廷耳目之官苟有所闻不敢不言今  陛下既使其指名言之万一捕风捉影以张作李书曰火炎昆岗玉石俱焚亦可哀也此臣所谓割瘤之说也古者刑不上大夫为其近于君也尊其近于君者所以尊君也今日之所劾者皆高爵大官具瞻重位于  陛下可谓近矣谚曰投鼠忌器器犹忌之况此辈近  陛下之日已久岂可不加之意哉然不可遂已也已之则廉耻之风愈丧奔兢之门愈开法何以行治日以替其患有不可胜言者矣臣愚伏望  陛下曲全言官免其指名惟降旨密谕之凡尝贿结于李广者使之各自称疾引退而限以二三月之内或因考察两京大臣而以他事黜其尤甚者数十人阳若不知阴实加谴如其顽然不动随以正典行焉此臣所谓内消之说也  陛下神谟庙筭已有定画岂待草茅之言以为进止哉臣言遭此荡无耻之徒而为此
　　暧昧难易之事欲臆度言之恐与簿籍所记或相矛盾欲据其素行以决其有无又恐邪人厚貌深情而或类正士正士或不矜细行而反类邪人百尔揣摸莫之适从因此沮丧恐其自今以后凡遇大利害宁匿而不言彼自为计得矣其如天下何臣是以越职冒死为言焉惟  陛下俯垂采纳潜消已成之党永绝未起之祸安反侧子之心作敢言者之气不胜幸甚奏入命所司知之
　　○壬辰都察院右副都御史陈纪乞还乡餋疾许之仍命给驿以行
　　○南京后军都督府都督佥事王受被劾行取回京命铨注前军都督府带俸朝参
　　○升户科右给事中寗举兵科右给事中李应和刑科右给事中王洧工科右给事中童瑞俱为左给事中吏科给事中胡易为右给事中举吏科余俱本科○户科给事中徐昂言织造太多宜停止诈伪太多宜禁约任将太疏宜简择工役太盛宜止兴济县修庙之役谏诤太疏宜复大班弹劾之典命所司知之
　　○下锦衣卫指挥佥事周玉乐工刘实等四人于锦衣卫狱玉以厨役为太监李广所昵因冒袭同姓千户寻乞升指挥佥事实以乐工媚事广亦见信用一时奔竞无耻者多假二人赂广以求进至是因科道官追劾广并疏玉等罪状上请故有是命
明孝宗敬皇帝实录卷之一百四十三
　　弘治十一年十一月癸巳朔钦天监进弘治十二年大统历  上御奉天殿受之给赐文武群臣颁行天下本监官复诣文华殿进历于  皇太子群臣行礼如仪
　　○礼科给事中屈伸言两京通政司通政参议大理寺少卿寺丞太常太仆光禄寺少卿及顺天应天府丞员缺例推科道部属等官升补既升宜令具＜锍-釒＞陈谢因推让二三人明言其才行何如待后有缺吏部择所让最多者推用不称者连坐又直隶保定等府及山东布政司差役频繁请照赋役旧册逐次分派或照今定均徭则例凡遇差科银两如数分派周而复始不许过取及豫歛在官那移借贷又兵戎大事宁有备而不用至无用而无备请敕内阁大臣一人会同内外文武主兵大臣通将各营兵马拣选付都督堪任副将者教习遇有征调主将临时奏遣副将即委都督教习者以行＜锍-釒＞入命所司看详以闻
　　○户科给事中李禄言近来各寺观斋醮所费甚大光禄寺令铺户预先出息办纳延至数月不得关支钱钞以致负债贫苦乞为罢免外卫京操官军有因地方灾伤来迟者有因工作频繁逼累在逃者乞限两月以里许其自首在京内外衙门凡遇各处角□羊到钱粮往往需求以致累民乞加禁革下所司知之
　　○礼科左给事中刘孟言六事一欲将浙江江西等处腹里无事地方镇守内臣取回一乞敕兵部会同部院堂上并科道官通将在京各营将官从公考察凡有贪懦不职者即为罢黜一乞差科道官前去大同宣府并延绥等边方通将官军精加考选但有不堪操用之人尽行退去  查近年罢职为民及降调之人果系过误别无欺公违法重情者仍复原职一江西南昌等府地方无大盗贼民壮之设实为累民乞为停止一乞差郎中等官数员分往南北直隶及浙江等处将军民轻重罪囚从公审录有可矜疑者即与辨理下所司知之
　　○刑科右给事中王洧言太监汪直梁芳韦兴陈喜向者近侍殿廷窃弄威权紊乱朝政获罪先朝已经摈黜今又取而付之以  皇陵香火之寄使其密迩京师夤缘进用为患非细乞仍降谪以绝其觊觎之心下所司知之
　　○命左军都督府都督佥事庄鉴镇守宣府福建都指挥佥事房骥升署都督佥事镇守延绥狭西都指挥同知郭鍧升署都督佥事镇守宁夏
　　○甲午升云南按察司副使李孟胵为狭西按察使
　　○命以宛平县地七顷有奇给太康公主坟所管业并给坟户十户守视旗军四十名
　　○兵科给事中熊伟劾清平伯吴琮都督佥事孙贵率指挥傅佐等就各草场牧马而官军窃之以逃千二百余匹请治之罪命逮问傅佐等三十四人琮贵姑宥之
　　○乙未礼科给事中吴仕伟言六事曰接臣下欲于万几之暇或召内阁大臣并讲读等官以时延对遇有大政即召部院堂上并科道官□议曰教太子欲择识博行端之士从容燕语凡天下之大纲大法与军民休戚之事皆得讲究曰除冗官欲将腹里地方镇守内臣俱取回京曰公选法欲将两广云南等除授远方官员于相邻去处量为推移曰清国赋欲将浙江等处关隘验税客船及江西等处分司抽分竹木者该部处置令其互相稽考无使官吏侵欺曰恤逃军欲将狭西辽东等处见清该角□羊军丁量地远近更相拨补曰肃军政欲将在京各营提督把总等官私役官军查摘差操命所司知之
　　○兵科给事中蔚春言六事一欲在外官员到任五载者巡抚巡按官察其政绩超卓方许旌异一欲专差给事中御史各一员分往保定府河南等处被灾地方赈济一欲将狭西织造  上用彩妆绒毷责令完造其未完可缓者行令减免一欲将京师老稚乞丐之人在官收餋一欲两京内外问刑衙门凡办明冤枉无拘成案务加详审不许推避命所司看详以闻
　　○翰林院检讨刘瑞言上天示变人主当深自戒惧庶几灾异可回迩者清宁宫灾  皇上既竭诚祭告而斋醮祈禳复纷然而举此岂应天之道愿罢去斋醮一意内修近年以来经筵日讲势分悬殊愿正讲之余或召大学士或留讲官许令侍坐从容□论治道故太监李广门下所收内臣宜寘之法以为近习之戒前太监汪直都御史王钺开边衅排正直今兹之来觊觎复旧乞并罢黜以纾天下之愤山东按察司副使杨茂元礼部郎中王云凤俱以言事获罪乞矜其住直或召复原官或超升品秩以作天下敢谏之气比年土木大兴在京师者如万春等宫寿宁侯第宅毓秀亭兴济真武庙在外省者兴岐衡雍汝泾等府累岁经年骚扰不息即今毓秀亭已闻拆毁愿扩此心以及其余凡可停止者速行停止如不可者亦宜减约都匀之捷都御史邓廷瓒等冒其功贺兰山之征都御史王钺开其衅乞敕兵部会同科道法司官明查蜜访其实奏闻以彰欺罔之罪＜锍-釒＞入命所司知之
