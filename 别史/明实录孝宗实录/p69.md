<!-- { "loadSidebar": true } -->
　　○辛卯遣户部右侍郎吴原祭太仓之神  遣顺天府官祭宋丞相文天祥  命两浙运司灶丁近盐场者办盐在三十里外者纳盐价浙西每引银六钱浙东四钱从巡盐御史张文奏也  右军都督府致仕都督同知袁彬奏臣尝侍  先帝于北颇有微劳得旨命子孙世袭都指挥佥事近长子勋袭职已故乞令次子中书舍人熹袭职下兵部议以为国朝旧制都指挥例不承袭勋所袭出  先帝一时特恩非旧制  上曰彬随侍  皇祖有功其准熹再袭都指挥佥事一辈后已之  四川播州宣慰司湖广容美忠峒二安抚司水尽源通椒山玛瑙蛮夷三长官司各遣头目把事人等贡马赐彩叚钞锭有差  夜月犯牛宿下星  壬辰先是云南监察御史刘洪言二事一请便保袭以省烦琐谓近例土官舍人应袭者俱由三司堂上官会同保勘明白方得承袭但边方瘴励险远三司多不亲诣往往转委属官行勘或以贪赂或以避嫌彼此展转有十余年承袭者乞预取土官舍人应袭替者姓名三年一造册收贮仍照黔国公沭琮所奏依军职袭替例各该衙门保送布政司查勘荫叙文册相同别无他弊转呈抚按官核实行令具奏定夺若有争袭不明者许抚按推委三司堂上官一员亲诣保勘结报布政司即为具奏若徇私阻滞听巡按纠奏一便纳谷以省借贷谓近例土官袭五品以上者纳谷三百石六品以下者纳谷一百五十石是固储蓄良法缘土官职有大小家有贫富如知府等职亦有借贷完纳者冠带之后即便科取派还其驿丞巡□□间等职人不肯借以此经年不得袭任诚为可悯乞不拘事例许巡抚巡按官会同三司掌印官访察各官贫富斟酌处置量为减免奏下吏部议谓土官袭替宜令云南巡抚巡按官依拟施行土官纳谷专为备荒设宜令抚按三司掌印官从公斟酌不必拘定数目不许全免从之  南京前军都督府都督佥事柯忠自陈老疾不任府事愿还京随朝兵科驳谓忠既称老疾则当请代乃乞还京随朝其贪位希进可罪兵部因请令忠致仕从之  甲午致仕通政使司左通政徐世英卒世英字国用常之江阴人祖晞兵部尚书世英幼好学攻书正统末以荐授中书舍人督写武臣黄诰积劳升通政司左参议进南京通政司右通政九年转左弘治初言者论其险邪冒进贪不知耻以本官致仕至是卒赐谕祭如例世英生贵家历官久积赀颇厚以此致讥然薄于自奉谨祠祀睦姻族赒人之急有足称者云  命锦衣卫都指挥同知郎英之子贵代原职指挥使  命哈密卫故都指挥佥事米例乞之子昆马哈麻袭父原职  乙未升云南布政司左布政使谢绶为都察院右副都御史巡抚湖广兼赞理军务  分守密云古北口等处内官监左少监田亮奏援杨友例乞免听蓟州镇巡等官节制兵部议谓密云古北口分守内外官先年径隶京师不受节制者以便于警报近奉成命俱属蓟州镇巡等官节制者则以便于并力捍御亮所请宜勿许  上特许之  丙申淮府永丰王见静薨王恭和王长子母妃王氏景泰四年生成化十三年袭封至是薨年三十八讣闻辍朝一日赐祭葬如制谥曰怀顺  命南和伯方寿祥坐五军营左哨应承伯孙继先五军营团子手阳武侯薛伦神机营右哨兴安伯徐盛神机左掖并管操寿祥仍不妨侍卫  丁酉遣官祭太岁风云雷两岳镇海渎山川等神
　　○遣旗手卫官祭旗纛之神  戊戌升尚宝司少卿吴恭为本司卿
　　○太仆寺少卿彭礼言近奉敕凡州县寄餋马匹瘦损倒失者命立限责偿遇赦不免臣窃思之欲惇不赦之信莫若先赐宽假请自今年四月以后责偿如例其弘治元年正月至今年四月每马一匹止令偿银三两则人户乐于输纳官吏易于徵求十分之中朝廷亦可得三分之利犹愈于初欲尽取而卒无所得也臣又访之人情纳银易纳马难若每孳生马一匹止令纳银七两解贮本寺听候买马给军则催徵之中常寓宽恤之意马亦不致大耗矣下兵部覆议以其策可行但偿还三两者宜增为五两七两增为十两从之  命河南开封等府及宣武等卫所去年停徵税粮内加徵起运者仍旧免徵其明年折色银该解边仓者每石减一钱以水灾故也  己亥调巡抚宣府都察院右佥都御史强珍为南京通政使司右通政先是珍与镇守太监孙振等奏留前总兵官缑谦谓其才力尚可效用兵科参谦等到任甫半年失机已四次珍雷同奏保其罪尤甚兵部以闻故有是命  庚子太子太保吏部尚书王恕等言前此两京三品以上文职大臣各奉旨举堪为布政使及按察使者一人今简用将尽本部欲自行推举与各官举而未用者兼用  上曰既所举者简用将尽仍令各官不拘资格推举备用其资格相应如参政可升布政副使可升按察使者则听本部循资推举与各官所荐者并＜锍-釒＞以闻  巡抚云南都御史王诏等奏故镇守太监王举不遵诏例造作奇玩器物额外进贡请以其物之重大难致如屏风石床之类发本处库藏收贮金银器皿镕化之与宝石珍珠象牙漆器等物解送户工二部备用其寄餋象只堪充仪卫者解京不堪者付与近边土官令出马以给驿递得旨并解送来京  辛丑吏部误选革退监生为知县尚书王恕等具＜锍-釒＞伏罪命罚郎中吴裕等俸二月堂上官宥之
　　○令致仕户部左侍郎李嗣之子辰为国子监生从其请也壬寅  宪宗纯皇帝忌辰  上祭奉先殿遣驸马都尉游泰祭  茂陵  癸卯命济州卫带俸都指挥佥事柴林侄彪代为指挥使仍于济卫右所支俸差操  甲辰赐韩府西德王偕瀞庶第五子名曰旭棈辅国将军徵钻嫡子曰偕溻周王睦＜木审＞庶第十八子曰安滓封丘王子封□土庶第三子曰同金□唇镇国将军子切庶第五子曰同鈚子堨庶第五子曰同鍭子锁庶第七子曰同钋庶第八子曰同鋜辅国将军同釚嫡第三子曰安漧庶第四子曰安浦□巾同銎庶第三子曰安浆同镏长子曰安泇灵丘王府镇国将军仕□□土殳□第九子曰成鑆阳曲王府辅国将军奇第＜氵通＞三子曰表柱  巡抚大同都御史许进言往岁山西坐派大同粮俱运折色给放之余可以备籴近从知县杨本之奏改徵本色遂令边廪无策以充而宣府则又俱是折银彼此不均请将河南山东北直隶原拟折银及山西原拟本色均派二镇自明年为始从之
　　○命狭西郿县春秋祭宋儒张载祠墓从巡抚左副都御史郑时请也
　　○乙巳赐代府东莞县主并仪宾吴贯宁府同安县主仪宾李琳晋府感恩县仪宾郝公旺阳江郡君仪宾周铭诰命冠服如制
　　○礼科左给事中韩鼎言王者承宗庙奉社稷莫先于立大本以系人心大本者何储副是也  陛下嗣豋大宝三年于兹而前星未耀嗣续未广乞遵古者天子一娶十二女之义慎择幽闲以充六宫则樛木之风行螽斯之应协大本以立人心有系天下之事未有大于此者然臣又恐奸人乘此巧惑  圣听有以修寺饭僧建斋设醮之说进者惟断自  圣心毋为所惑  上曰章内所言事朕自有处分赍醮之事已灼知之决不为所惑矣所司其知之  命山东都司署都指挥佥事廉政之子盛代为鳌山卫指挥使  是日昏刻西方流星大如盏色青白尾有光自正西中天西南行近浊后二小星随之
　　○丙午命金吾左卫带俸都指挥佥事萧英之子镇代原职指挥使  是日晓刻南京见老人星见丙位色赤黄  丁未升尚宝司司丞沈瑜为本司少卿支正五品俸以九年秩满也
　　○升福建布政司刘瑀为山西左布政使山东左参政韩文为云南左布政使  狭西外夷答石郭由博峪他笼等族番人劄石革等各贡刀盔赐彩叚表里钞锭有差  戊申代府怀仁王逊烠薨王简王庶第八子母徐氏永乐二十二年生正统二年册封至是薨年六十六讣闻辍朝一日赐祭葬如制谥荣定  复除保定府知府赵英于原任英尝任保定以丧去至是服阕适本府缺知府府民相率上奏称英居官有善政乞令复任吏部覆奏故有是命  先是大兴隆寺修斋理刑知县王岳骑而过寺监斋长随李彪辱之使跽于寺前内使袁安言于太监韦鲜得解监察御史任仪劾奏安并及岳下镇抚司鞫治乃知事本于彪仪劾安误也又误以大兴隆寺为庆寿寺并逮仪下刑部狱御史武清等＜锍-釒＞救之  上曰仪举劾乖谬不得无罪清等不待处分輙为申解亦当坐以回护之罪姑宥之已而部狱上任仪调狭西中部县知县王岳冠带闲住李彪问拟如律袁安等释之
　　○己酉巡抚保定等府都察院右佥都御史张鼎乞致仕不允
　大明孝宗敬帝实录卷之四十二
　　弘治三年九月庚戌朔升广东布政司右参政蒋云汉为福建布政使
　　○命狭西甘州左卫指挥使等官张镛等三员各降一级差操坐虏贼出没失于防御也  兵部尚书马文升奏比岁各处水旱相仍昼晦地震正  皇上节俭爱民仰答天变之日如河南山东南北直隶府州县每年例徵备用马二万匹共计银三十万两惜薪司夫役亦徵三十万两京班柴薪皂隶八万余两买办采办秋夏税粮水马驿站及各王府修造府第坟园之类又无虑数百万两财之所出有限而官之所徵无穷况内府供应物料比前增派数倍贫民既无所于办官吏又不加存恤灾异之来实由此切恐别致意外之虞乞敕内府今后不许多派物料重困贫民各巡抚都御史凡被灾处所科差合停止者与之停止合具奏者为之具奏所属官有贪酷害民者亟为罢黜勤劳抚字者量加旌异二司分巡分守官以时巡历所部访求民隐不职者巡按御史劾奏仍行在京诸司各敦尚节俭以率先天下以消弭灾变从之仍命巡抚巡按官有狥情怠玩者并访察以闻  升四川按察司副使顾佐为大理寺右少卿监察御史魏璋为大理寺左寺丞  致仕都察右佥都御史崔让卒让字克恭山西石州人景泰元年举人初授监察御史天顺中迁南京大理丞成化中升佥都御史巡抚宁夏弘治初以疾乞归至是卒遣官谕祭让御史时因巡按辽东有斩捕达贼功其在宁夏亦败贼于贺兰山俱被旌赏多称其能自效云
　　○癸丑  孝恭章皇后忌辰  上祭  奉先殿遣驸马都尉马诚祭  景陵
