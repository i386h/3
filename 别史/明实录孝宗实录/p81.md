<!-- { "loadSidebar": true } -->
　　○巡抚云南都御史王诏奏昔者元运既终惟云南遗孽梁王弗庭  高皇帝不欲动兵远征洪武五年遣翰林侍制王祎往谕之不听明年竟被害至八年复遣刑部尚书吴云往谕以天命大义俾图归顺无贻百姓害时梁王使其徒铁知院等二十余人使漠北为我军所获械至京  上释之命与偕至云南沙塘口铁知院等谋曰吾属奉使不达中道被执罪必不免乃百官说云欲令胡服辫发诈为元使又逼令易制书贻梁王云誓死不从鉄知院等知不可夺杀之梁王闻其事遣人具棺收云骸殡给孤寺臣惟云仗节死义与侍制王祎后先相望正统间祎以子孙请于朝获赐赠谥秋祭显名天下云在永乐间虽曾蒙恩归葬于江夏之金口且录用其子黻为交阯知县后子孙湮微复无人为举乞依唐张巡许远双节故事请加云赠谥与祎同享一祠庶于风化所关人心知励礼部议以为宜  上曰吴云死节既同王祎准复赠资政大夫刑部尚书谥忠节改祠额为二忠祠
　　○先是辽东开原等处卒被虏者七人镇守官劾备御都指挥陈概指挥文杰等罪命概杰俱候边事宁日逮问守分太监蓝莹参将崔胜副总兵罗雄俱戴罪杀贼指挥马玺等八人下巡按御史鞫之
　　○乙酉  太祖高皇帝忌辰  上祭  奉先殿魏国公徐俌承命祭  孝陵  命直隶定边等八卫秋青草束折收银贮之通州库以备官军支给草凡二十九万余束折银一千四百两有奇
　　○丙戌  命掌广西都司事故右军都督府带俸都督佥事邢斌之子胜袭原职桂林右卫指挥使
　　○丁亥  仁宗昭皇帝忌辰  上祭  奉先殿遣驸马都尉杨伟祭  献陵
　　○戊子  命给益王府随侍翰林院检讨丘文瀚中书舍人胡钦敕命二人授官未三年考满从其请也
　　○升福建布政司左参议程廷珙为广西左参政南京工部郎中毛科为云南左参政刑部郎中吴雄为河南按察司副使
　　○升云南按察司佥事贺元忠为本司副使整饬腾冲地方兵备赐之敕曰近该巡抚云南都御史王诏等奏腾冲地方远在西南极边接连芒市南甸陇川千崖木邦孟密等处诚要害之地往昔因彼处人与麓川贼交通遂致边患数年不息今虽有参将管辖但本官常居金齿巡行疎阔故官军纵肆不知法度往往与夷人交通其官豪之家又多在夷方置立庄所役使夷民倚势剥削甚至透漏事情无所钤束乞添设兵备副使一员以控制之今特升尔前职专在腾冲驻劄往来金齿地方紏察奸私整饬兵备操练军马修理城池一应军民词讼悉与听理务多方设法蓄积粮储仍禁约官豪军民人等不许擅往夷方置庄搅扰及私与夷人交通透漏事情贩卖军器火药等项如有犯者尔即执问轻则量情发落重则奏闻区处凡事有应与参将计议者公同计议停当而行仍听镇巡官节制不许偏执违拗乖方误事故敕  命致仕南京礼部尚书黎淳之子民为国子监生从其请也
　　○工部以直隶苏州浙江衢州灾伤乞免织造各色绢疋不允
　　○庚寅
　　○翰林院编修马廷用丁忧服阕复除原职  命忠义右卫带俸故都指挥佥事王胜之侄寿袭狭西榆林卫指挥使
　　○辛卯
　　○内阁制敕房办事太常寺少卿龙暹九年考满升本寺卿仍旧任
　　○御药方太监覃文传旨升御医徐生为大医院院判时院判员缺本院举上一人吏部不可内批遂以徐生补之御医许观言前此本院会考御医医士人等有一等二等之分名在二等不当越次补官吏部请于考中一等御医内举用生夤缘求升宜治其罪  上曰既有前例吏部仍会礼部太医院同御药房太监推选吏部言旧例太医院员缺先呈本部具奏乃下本院推举送部除授无同内臣推举事例得旨既不必会选徐生曾用药有效升院判由是科道交劾生违例求生太监覃文又开传奉之路乞罪生以为传升之戒  上曰御医专以用药有效为功生用药曾效因此升职尔等何乃有此言不允
　　○授仪宾王宪之子道为锦衣卫百户仪宾故无荫子例宪尚  景皇帝女固安郡主主卒宪上疏乞恩特允之仍令世袭
　　○壬辰  宪庙安妃姚氏薨辍朝三日命祭葬诸礼仪祀昭妃王氏例
　　○升大理寺左少卿杨澄为都察院左佥都御史提督雁门等关兼巡抚山西
　　○掌南京左军都督府事魏国公徐俌奏南京五府六部各衙门官凡朔望守备厅议事臣每坐于外守备官之下臣为守备与臣爵等者固当列于臣左其协同守备或侯或伯及都督皆居臣之上似非朝廷序爵之意乞下所司裁定兵部覆奏谓守备与五府官若爵秩相等则先守备否则以爵为序凡庆贺议事皆然从之
　　○癸巳○升兵部郎中熊禄为福建布政司左参议监察御史刘让为云南按察司佥事南京监察御史陈烓为广西佥事  命辽东定边中卫都指挥佥事胡瑛之子钦定辽右卫都指挥佥事范瑛之子锴各代原职指挥使
　　○甲午
　　○南京国子监祭酒谢铎以疾乞致仕许之
　　○旌表孝子三人五世同居一人节妇十八人南杰直隶徐州箫县人徐行狭西甘州后卫学军生王宁直隶深州人其父祖死各庐墓三年俱表其门曰行孝朱勇狭西安东群牧所副千户五世同居表其庐曰义门吴贞善福建蒲田县人彭恒著妻赵氏直隶武邑县民郭良辅妻陆氏直隶上海县民茅琼妻戴氏狭西西安左卫军余马昇妻冯氏河南洛阳县民杨璟妻贾氏亦洛阳县民刘杰妻赵氏直隶灵璧县生员张宽妻孙氏江西丰城县民任夔妻吴氏直隶丹徒县民陈鉴妻盛氏直隶丹阳县民储禄妻余氏浙江建德县民柴文显妻林玉英福建惠安县民何伯瑾妻于氏山东堂邑县民高晟妻赵氏狭西同州民王深妻聂氏江西丰城县民杨源淳妻焦氏南京江阴县举人任忱妻钟氏广东南海县民吴贯妻陈氏江西宁县民王廷富妻有守节踰四十年或近六十年俱表其门曰贞节
　　○致仕南京工部尚书程宗赎杖还职仍致仕先是本邦宣慰司头目思柄劫占本司地方宗以右副都御史奉朝命率房班苏铨抚谕之铨受思柄金绍宗为之奏设孟密安抚司即以思柄为安抚铨复嗾思柄焚所占木邦分地孟邦等十八寨伪为状归之本邦寔未归也思柄由是益横至是本邦宣慰罕穵法发其事时宗以尚书致仕巡按御史请追治其罪狱具  上以宗处事不审宜寘重罪但事在革前姑依拟赎杖云
　　○先是番贼再入河州境杀虏人畜所获者寻追获巡按监察御史奏其事下所司逮问以守备指挥王中正等守备不设俱拟充军但中正等所失不多且复追获情轻律重命纳米赎罪
　　○乙未
　　○修  恭让皇后陵寝
　　○赐周府河清王庶长子名曰安沈庶第二子曰安洇镇国将军同錪庶第二子曰安凄同鑮庶第二子曰安泡同锉庶第三子曰安沟庶第四子曰安瀑同鏚庶第五子曰安澐庶第六子曰安沘辅国将军同鏸庶长子曰安迪同销庶第二子曰安冲同钥嫡长子曰安灂同金□□嫡第三子曰安浔赵府浴川王庶长子曰祐架镇国将军见浛嫡第三子曰祐椔炅丘王府辅国将军成钹长子曰聪渡阳曲王府镇国将军钟金□冤第五子曰奇氵□疌沈府辅国将军铨鍸第七子曰勋氵□正庆成王长子第六子曰表杜伊府方城王第二子曰訏洌嫡第三弟曰訏温韩府镇国将军徵钤子曰偕洺辅国将军徵铁子曰偕渶徵金□处庶第五子曰偕＜氵联＞辽府松滋王第四子曰息錍嫡第二子曰宠洄
　　○丙申
　　○实授南京都察院理刑进士刘绅匡翼之为南京监察御史绅湖广道翼之贵州道
　　○丁酉
　　○升南京大理寺右寺丞屠勋为大理寺左少卿
　　○戊戌
　　○赐代府高苑县主并仪宾柴均周府凭祥县主并仪宾贺增政和县主并仪宾姜朝宗庆府頴土□□郡主仪宾毛伟连山郡主仪宾程通洛安郡主仪宾王宾诰命冠服如制○升云南按察司副使林俊为本司按察使湖广布政司右参议王鼎为广东左参政
　　○己亥
　　○调大理寺左寺丞魏璋为九江府同知璋托乡人河西驿驿丞王瑀买女奴瑀以侵盗官钱为东厂缉事者所发并得璋事逮下狱刑部拟赎杖还职  上特命调之外任璋前为御史奸险附势害善既升前职俄有是谪闻者快之  命户部右侍郎吴原之子梦麟为国子监生从其请也
　　○庚子  诏逮问山西行都司署都指挥佥事陈志坐受军人赂为巡按直隶御史所奏也
　　○辛丑
　　○升通政司左参议田景贤为太常寺少卿大理寺右寺丞陈璚为本寺左寺丞监察御史王嵩为大理寺右寺丞刑部郎中魏绅为南京大理寺右寺丞
　　○壬寅○故致仕户部尚书刘昭之子绮为父奏乞赠谥礼部覆奏  上曰刘昭前被劾革太子少保致仕何可复与赠谥此后有乞恩赠谥者须酌其可否奏闻务协公论不许一概滥请仍令礼科记之
　　○癸卯
　　○裁革山西大同左右云川玉林天城镇虏阳和高山八卫学校授训导各一员
　　○先是文华殿书办中书舍人杜昌等奏国初沈度沈粲程南云张弘等皆文华殿书办任至学士卿少卿等官员无定数非各衙门额设须由吏部铨选可比臣等于成化年间蒙取书办升授寺丞等官  皇上即位用科道等官陈言裁革冗官臣等同事中书舍人朱宏蒙照旧供职惟臣等降今职乞照先年沈度等及近年朱宏例复臣原职供事命吏部着详以闻监察御史滕祐劾昌曰臣闻弊之害人国也作于始发者其害浅作于再发者其害深人君之革弊也禁于已发者其力难禁于方萌者其力易成化末年群小用事闾阎贩夫夤缘其请率以传奉得官一时名器大为亏坏  皇上即位之初亟图作新故首革冗官或降职改调外官或照原职闲住或降职供事阙廷其太医院官则敕令科道等官会同考察不才者降黜可用者第为二等以次录用盖别贤否杜奔兢而为长久之道也奈何徐生敢开幸端夤缘祈请以用药有效欺罔  陛下越次升用弊端一开奸宄相庆以致旬日之间中书等官杜昌等遽起觊觎妄引沈度等事例连名具奏乞复原职按杜昌等乃传奉冗员降职供事者也此等官员出自幸途降级存留已为踰分今乃得陇望蜀又求复职夫岂其宜且沈度程南云等皆以绝艺见知  先朝其诗文可以华国其书法可以名世地望贤劳非此辈比而欲与之一例转迁盖由徐生一开端于前是以杜昌等复效尤于后此天下冗员复起之渐也冗员既起则群小满朝成化末年之弊政将复见于今矣伏望将徐生杜昌等执送法司重加发遣今后但有祈请不由吏部推选者及代为祈请之人俱照此例施行其太医院官员缺俱照等第以次升用则王言隆重奸宄屏息可以高拱而治矣  上曰徐生以升用矣其置勿论杜昌等吏部再议处其宜
　　○吏部尚书王恕复疏乞致仕  上曰卿朝廷老臣克副倚任年数虽高精力未衰不允休致恕再疏以请谓前此为吏部尚书者多不能保有终吉况臣驽下衰老岂无干物议拂圣情之事乞及今得容令以礼致仕为幸  上曰览奏俱悉卿意卿但持正辅朝廷朕心自知勿为过虑
　　○甲辰修  社稷坛墙及井亭于案
　　○赐辽府辅国将军宠潓周府镇国将军同鋻辅国将军安瀙安氵□闷安洃安漯辅国将军同鉠安＜氵买＞安沵安浞晋府奉国将军表＜木朔＞表棴表椓表榏镇国中尉表木□还沈府奉国将军勋氵□妾勋淈勋渎勋滑诰命冠服如制
　　大明孝宗敬皇帝寔录卷五十一
