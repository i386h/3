<!-- { "loadSidebar": true } -->
　　○都察院拟奏辽东抚安等堡官军成化二十年五月以后失机之罪备御都指挥同知周琳等欺隐边机指挥高英等守备不设于通等失于飞报俱应发边卫充军内百户陈宏已致仕取自  上裁得旨琳等情轻律重免充军俱降一级陈宏兵部查例闻奏
　　○是日晓刻金星犯垒壁阵东第六星
　　○甲寅增设贵州重安守御千户所命四川播州宣慰司岁调土兵一千以助戍守
　　○乙卯升管中书舍人事礼部主事杨泰中书舍人倪黻俱为尚宝司司丞
　　○丙辰太监覃昌传旨谕在京诸司朝廷政事  祖宗俱有成宪今后五府六部都察院通政司大理寺等衙门务湏遵守毋得互相嘱托有亏公道如内外官敢有写帖子嘱托者内官连人送与东厂杨鹏外官送与锦衣卫朱骥奏来处治若容隐不奏者事发俱治以重罪
　　○升浙江布政司左参政吴绎思江西右参政秦民悦河南右参政徐恪福建左参政陈宾广东左参政谢瑀云南右参政熊祥湖广左参政王道山西左参政刘忠福建按察司按察使谢绶俱为布政司右布政使绎思等俱本司道山东忠四川绶广西
　　○命故金吾右卫带俸都指挥同知王敬之叔钦袭原职指挥使
　　○都察院左都御史马文升言臣尝承乏总督漕运及参赞南京守备机务颇知运军之苦盖湖广江西浙江运船本布政司造南京南直隶运船淮安清江提举司造河南山东北直隶运船临青卫河提举司造价皆给于工部或有损坏亦为缮治近漕运总兵以工部价不时给请领价自造工部又虑军士不加意爱护议令本部出料四分军卫出三分旧船准作三分然军卫无从措办皆军士卖资产鬻男女以供之此运军造船之苦也正军逃亡数多而额数不减俱以余丁充之一户至有三四人应役者每年春初兑粮至八九月以后始回卫劳苦万状船至张家湾又顾车船剥多称贷以济用来春复然此运军往来之苦也况所称贷把总等官有因而侵渔责偿倍息者军士或自载土产之物以易薪米人制于禁例多被检夺此运军科害之苦也乞命所司每船一艘加银二十两禁约运官及有司科害搜检之弊庶用惫少苏而转漕无滞得旨造船银两令工部查处加添余皆从之
　　○命恭顺侯吴鉴保定侯梁任镇远侯顾溥阳武侯薛伦武安侯郑英驸马都尉周景杨伟豊润伯曹振兴安伯徐盛成安伯郭鐄成山伯王镛平乡伯陈信都督佥事张海郕府仪宾王宪户部右侍郎叶淇礼部右侍郎倪岳通政使司左通政张璞右通政陈琬左参议田景贤大理寺右少卿李价鸿胪寺卿齐章光禄寺少卿李绅尚宝司卿李璋吏科给事中郑＜穴隽＞户科给事中王珦礼科右给事中张九功兵科右给事中陈瑞刑科给事中蔡坤工科给事中夏昂中书舍人欧阳棔黄琳孙琰等赍香帛分祀  祖陵等陵徐杨等王岳镇海渎历代帝王先师孔子大岳太和山真武等神及各府先王
　　○先是柳庆参将王玺以失机系广西按察司狱其弟昭就视之尝有利其官职及家资语玺衔之密令昭为脱其械昭又不从玺遂以刀斫昭死并击伤狱官狱卒数人至是玺已抵罪降级巡按者奏其杀弟事得旨覆治按察使闵圭副使李延佥事李德美俱以失于防闲当逮问时圭已迁右佥都御史都察院请止逮延与德美圭纪录其罪从之
　　○丁巳先是御马监左少监郭镛请预选女子于宫中或诸王馆读书习礼以待服阕之日册封二妃广衍储嗣既而左春坊左庶子兼翰林院侍读谢迁上＜锍-釒＞曰伏闻  陛下因内侍进言欲选妃嫔以充后宫臣愚闻之且骇且惧以为  陛下聪明神圣岂宜有此举动夫六宫之制固所当备而三年之忧岂容顷忘今山陵之工未毕谅阴之痛犹新曩  陛下以神器之重万几之繁勉遵遗诏俯从吉典盖亦出于甚不得已臣知  陛下食旨不甘闻乐不乐居处不安之心未尝顷刻少衰柰何遽有此事此必进言者巧为谀词以动  陛下而一时误听之耳非  陛下之本心也臣意进此言者必以广嗣续绵本支为说臣窃以为过矣  陛下春秋向盛如日初升血气未定如泉始达况至孝格天深仁覆物众所祝愿天必降休维熊维罴之祥螽斯麟趾之庆将有不期然而然者何必汲汲为此虑哉惟  后秉坤仪职主内治配德乾纲共承  宗社如日月阴阳相须而成礼所至重位不可虚今则  中宫正位内主得人矣自余妃嫔宜可稍缓又况祥禫之期岁月几何俟山陵既毕礼制既终徐议其事亦未晚也朝廷举事风行甚速  圣明全德白璧无瑕岂可不自慎重轻致玷亏也哉臣又闻中庸九经以去谗远色为劝贤之通今  陛下建极之始正亲贤修德之时中庸之义尤不可不深省也伏望  陛下涣发宸断亟寝前命勿遂一时之失以贻后世之讥庶几不远而复凡为谀佞容悦者亦不得以诱惑  圣心矣  上命礼部会议于是礼部等衙门尚书周洪谟等言此事在帝王之世未尝有我  祖宗之朝亦未尝行况  先帝宾天未久  陛下虽勉从易月之制而几筵尚未撤虽已行祔庙之礼而山陵尚未完遽然为此殆非所以示天下也伏望  皇上当此春秋鼎盛之日益笃义理餋心之功必如成汤之远声色以保和  圣体必如武王之矜细行以培餋圣德姑如臣迁之言行之于祥禫之后庶为得礼从之初郭镛请预选女子于宫中或诸王馆读书习礼以待服阕之日册封二妃广衍储嗣不为无见而谢迁乃进此谀词献谄以误  孝庙继嗣之不广皆此邪谋启之也比观正德改元即立三宫时迁适当国柄略无一言论及其奸鄙之迹甚明盖以今日之立为是迁寔不能复肆昔之邪谋矣且古者诸侯尚一娶三姓而备九女以广继嗣况  孝庙以万秉天子独不得立三宫可乎小人图势利而不为国谋如此识者恨之
　　○朝鲜国王李娎遣陪臣安处良等以上  太皇太后  皇太后尊号及册封  中宫奉表庆贺贡方物赐宴并衣服彩叚有差
　　○赐沈府稷山王诠鋈诗传代府镇国将军仕土□伐四书大全劝善书列女传从其请也
　　○己未先是以纂脩  先帝实录起复翰林院侍讲学士李东阳充纂修官至是东阳上＜锍-釒＞言父服未阕且有疾乞俟服阕疾愈然后供职从之
　　○守备河州狭西都司都指挥佥事康永乞致仕许之
　　○庚申赐代府石城郡君并仪宾周瑢诰冠服如制
　　○锦衣卫奏近礼部进视学仪注谓用卤簿驾本卫检得成化初视学用卤簿大驾玉辂等辇今未知何所据依得旨如成化初例行之
　　○太子太保吏部尚书王恕言臣窃观  皇上视学释奠仪注分献官始终不拜恐非礼也臣愚以为分献拜位当在殿陛之下列于陪祭官之前  上在殿陛上拜分献官陪祭官俱在殿陛下拜  上献爵毕分献官以次诣神位前奠爵讫复退于殿陛下原拜位立定赞送神  上拜分献官陪祭官俱拜似为近礼臣读礼记文王世子篇有曰凡始立学者必释奠于先圣先师及行事必以币今  皇上嗣登大宝初幸大学即所谓始立学也臣以为释奠当用币爵亦三献今仪注无献□□行春官释奠之礼非始立学释奠之礼也似为未安或以为旧仪如此臣以为旧仪是当从之或有差误亦当更之以求乎宜不可以讹承讹也礼部覆奏自永乐以来  列圣视学祭先师孔子仪注爵止一献无奠帛之礼每年春秋二丁朝廷遣官释奠有奠帛三献爵之仪今恕所奏虽与永乐以来仪注不同然与见行丁祭礼仪无异合增入奠帛三献爵其分献官各就殿陛下与陪祭官俱拜则礼仪全备  上曰分献官拜礼准行余惟循旧制
　　○命故山西行都司都指挥同知张瑛之子钺袭原职指挥同知
　　○先是虏寇广宁协守右参将都指挥使崔胜等连败之斩首十九级并追获被虏人蓄镇守太监韦郎巡抚都御史刘潺总兵官缑谦至是以捷闻命降敕奖励奏捷人各赏钞一千贯
　　○赐晋府庆成王镇国将军钟鎒第四子名曰奇潶第五子名曰奇□□□皿火□第六子名曰奇灙钟鏾第四子曰奇澥辅国将军奇湍第三子曰表榆第四子曰表搊第五子曰表□□木第六子曰表颖奇淠第二子曰表楰秦府镇国安王庶人志坛庶第二子曰公鐎韩府辅国将军徵鐻嫡子曰偕渚周府胙城王安浏庶第三子曰安湑庶第四子曰安涏辅国将军同錣庶第九子曰安潠同鐹嫡第三子曰安洎韩府镇国将军徵銮子曰偕＜氵鎞-釒＞○辛酉礼部进经筵仪注一择弘治元年三月十二日  上御经筵一前期一日直殿内官于文华殿内设御座又设御案于殿之东稍北设讲案于殿之东稍南至期司礼监官先设所讲四书经书各一本于御案各一本于讲案是日早  上御奉天门早朝毕还宫进膳毕常服出御文华殿将军侍卫殿内如常仪鸿胪寺官引知经筵同知经筵侍班讲读展书书讲章侍仪等官于丹陛上行五拜三叩头礼毕以次入殿东西序立侍仪御史给事中各二员于殿门内左右北向立序班二员举御案置御座前二员举讲案置御座南正中鸿胪寺官赞进讲讲官二员出班诣讲案前稍南北向并立展书官二员亦出班东西相向立鸿胪寺官赞讲官鞠躬拜叩头兴平身东展书官诣御案前跪展四书讲四书官进至讲案前亦展所讲书展书退立讲官讲毕东展书官诣御案前跪掩所展书讲官亦掩所讲书展书官退立讲官亦退就原所西展书官并讲经官展讲进退并如之既毕鸿胪寺官赞讲官鞠躬拜叩头兴平身各退就班展书官亦退就班序班举御案及讲案各置殿东原所鸿胪寺官赞礼毕  上还宫一每月初二日十二二十二日经筵一每日进讲不用侍卫侍仪执事等官惟内阁大臣及讲读官四员行叩头礼先直讲四书次经书或史书讲毕叩头退
　　○命太傅兼太子太师英国公张懋少傅兼太子太师吏部尚书谨身殿大学士刘吉知经筵事礼部尚书兼文渊阁大学士徐溥礼部右侍郎兼翰林院学士刘健同知经筵事赐之敕曰朕嗣守鸿业君主万民夙夜惓惓思所以答  上天之眷副  祖宗之托务广听纳以跻世隆平然非讲学则何所资以成其功况经筵盛典累朝举行朕何敢缓兹将以三月十二日御经筵命尔懋与少傅兼太子太师吏部尚书谨身殿大学士刘吉知经筵事礼部尚书兼文渊阁大学士徐溥礼部右侍郎兼翰林院学士刘健同知经筵事礼部右侍郎倪岳詹事府少詹事兼翰林院侍读学士汪谐程敏政太常寺少卿兼翰林院侍读传瀚陆釴周经国子监祭酒费訚左春坊左庶子兼翰林院侍读学士李杰左春坊左庶子兼翰林院侍读张昇谢迁吴宽右春坊右庶子兼翰林院侍讲董越王臣兼经筵官吉溥健敏政釴经迁日侍讲读翰林院等衙门儒臣分直侍讲夫明众理所以立致治之本学古训所以为明理之要卿等其尚笃于辅导善于启沃毋曲说以徇好毋隐词以昧义必使言究乎理理契乎心朕当举而措之行事俾治功底成民被休泽岂惟遂朕仰承  上天  祖宗眷托之愿而卿等引君而当道之责亦无愧焉钦哉故谕
