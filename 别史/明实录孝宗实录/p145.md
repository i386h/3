<!-- { "loadSidebar": true } -->
　　○巡抚甘肃都御史许进等奏凉州西通甘肃东抵庄浪绵亘三百余里原野夷旷无山川之险镇番一卫去凉州二百五十余里逼临虏境四面受敌防御尤难比来虏众不时入寇杀掠无筭武备废弛宜得人经理分守肃州左副总兵彭清协守甘州右参将郭鍧狭西都司都指挥马荣绥德卫指挥吴江俱熟知边事谋勇可取欲将各官量才更调彭清宜调凉州分守以便东西策应协副员缺不必添补郭鍧宜调肃州分守官不必再设马荣吴江宜简命一人充右参将分守镇番勿令分守内外官节制事下兵部覆奏肃州乃甘凉屏蔽西陲锁钥今土鲁番未见纳款野乜克力临边住牧西番又肆剽掠值此多事不可轻易将官彭清著名西域宜仍旧任游击将军原拟永昌驻劄东援凉庄西援甘州若移驻凉州恐永昌有警应援不及甘州虽有镇守总兵不可无协守以备领兵凉州虽有副总兵不可无协副以备调遣改拟裁革俱未为便议上从之命郭鍧仍充右参将分守凉州彭清如故马荣充右参将暂分守镇番凉州协副别推官以往
　　○乙未命巡抚贵州都察院右都御史邓廷瓒掌南京都察院事
　　○升中书舍人孙琰为尚宝司少卿
　　○升直隶常州府知府华仲贤为广东布政司右参政
　　○复除湖广按察司佥事冯镐于山东以丁忧服阕也
　　○命湖广行都司都指挥佥事王寿之子伟代原职安陆卫指挥使
　　○丙申整饬肃州兵备狭西副使李旻奏肃州为频年灾伤粮无素蓄往时腹里供亿皆赍折色恐一旦有警无以给用今宜令各处坐派肃州税粮俱输本色兰州迤西诸问刑衙门凡罪应赎者俱令上纳粮料以助边用户部覆奏从之
　　○虏数入宣府龙门所等处杀虏人畜事闻命右参将孙成罚俸三月并右监丞杨聪徐玉奉御张瓒俱仍戴罪杀贼前左参将绳律以去任贷之
　　○命大宁都司都指挥佥事左方分守凉州
　　○戊戌虏入辽东镇北堡等处逻卒被伤者四人掠者五人事闻命备御都指挥李继祖等六人下巡按御史逮问分守太监蓝莹右参将焦元俱令戴罪杀贼
　　○己亥巡抚山西都御史顾佐言山西分封宗室独繁于他省亲王郡王将军至郡县等主毋虑千余岁禄七十七万有奇递年修治第宅工价亦至数万况地临各边州县供亿刍粮动以百万计频年被灾军民疲敝已极乞照周唐二府事例第宅令其自造庶几民困少苏下所司知之
　　○庚子夜月犯牛宿
　　○辛丑总督遭运都御史李蕙言漕规废弛率由把总官之不职乞自今会同总兵等官访察及行各处抚按官推报以俟奏用其各领运指挥千百户则听把总官推举又领运官多贷势家私债卖正粮以偿其息为弊百端请暂借太仓官银以偿前息来年补还勿令出息以利军士以杜诸毙是后仍有私贷者请俱罢黜从之
　　○命金吾左卫指挥使焦洪守备灵州以都指挥体统行事○癸卯代府镇国将军仕土□伐奏臣于居第建书室一所奉庋  御赐经籍燕处其中讲求义理乞赐名额以为箴儆  上曰自古贤人君子未有不学而能成者仕土□伐生长富贵舍耳目娱玩而留意经籍志向可嘉特赐名曰务学以勖其成
　　○升总督南京粮储都察院右副都御史王轼为左副都御史巡抚贵州地方兼理军务
　　○甲辰国子监祭酒林瀚奏天顺以前监生多在监读书十余年方得拨历后因积滞人多频减拨历岁月以＜锍-釒＞通之至是监生在监者益少吏部听选积至万余人有十余年不得选者请量开科贡且照旧例拨历下礼部覆奏科举名数已有定额不可再增各处岁贡生员自明年以后请如永乐三年例府学一年二贡州学二年三贡卫学县学一年一贡其顺天应天二府学一年三贡俱至弘治十二年止四年之间岁贡人数增三千五百余名分送南北两监庶足坐班拨历之用其两监拨历等项亦请自明年为始正历监生三月考勤之后仍历一年其余写本者一年清黄写诰清军清匠者三年以至随从御史出巡之类俱照旧制月日满后方与更代俟监生如前积至一万以上再行查处如此庶诸生坐监稍久各司差拨不缺不惟监学旧制可复而仕途亦不至壅滞矣从之
　　○改大宁都司都指挥佥事张溥为中都留守司副留守
　　○致仕南京吏部尚书王＜亻与＞卒＜亻与＞字廷贵直隶武进县人景泰二年进士及第授翰林院编修升侍讲侍  宪庙春宫讲读以登极恩升左春坊左庶子兼侍讲寻升南京翰林院学士丁母忧服阕命即其家起为南京国子监祭酒时教法久弛＜亻与＞严立程制核勤惰为惩劝诸司差遣一按名籍不为私假颇有怨声不恤也升南京吏部右侍郎召入为户部左侍郎升南京户部尚书寻改吏部考诸司官属去取务合舆论年七十再上＜锍-釒＞乞致仕优诏不许适以考绩去还乡卧病复上＜锍-釒＞恳请乃得允进阶荣禄大夫报至二日卒赠太子太保谥文肃＜亻与＞风采凝峻素善奕及为祭酒遂绝不复为兼精吏事敏而能勤虽居大位人以为未尽其用文章亦整洁为时所称子沂亦举进士官至都察院右副都御史世其家　○丙午初狭西凉州镇番二处原调洮岷等卫汉土官军分班备御后巡抚狭西都御史具奏掣回别调秦平二卫官军以补备御之数至是甘肃镇巡等官言前项地方最当贼冲须得洮岷官军戍守其秦平官军素称疲弱各宜退回本卫兵部覆奏从之
　　○丁未升广西布政司左布政使李孟旸为都察院右副都御史总督南京粮储
　　○巡按广西监察御史林廷选以獞贼剽掠乡县射死官军劾奏哨守指挥马胤等不能备御及分守右布政使黎福分巡佥事王本俭副总兵都指挥郭鋐桂林府知府梁铎等罪时鋐已迁漕运总兵官福已迁广东左布政铎已调镇远府知府奏上得旨鋐等既去任宥之仍各罚俸三月马胤等俱逮问如律○戊申赐太师兼太子太师英国公张懋生母太夫人吴氏祭葬并斋粮麻布仍于常例外加祭五坛
　　○己酉钦天监监副张绅九年考满命复职管事绅时年已八十四矣
　　○升四川布政司右布政使舒清为广西左布政使
　　○命太仆寺卿彭礼之子勉恺为国子监生从其请也
　　○赐南京刑部右侍郎熊怀母恭人周氏祭葬如例
　　○西番著落族番僧领占劄石来贡奏乞如诸番番人例给赏  上以番人番僧朝贡先年各定有赏例不可改命大通事杨铭谕之不许再奏扰
　　○甘肃镇巡等官太监陆訚等奏甘凉地方无险可恃虏易出没原拟调来客兵各自为统号令不专且临警徵调兵来贼退缓不及事请令延绥副总兵朱瑾并都指挥尹玉等所领兵万三千人各还本镇操守止于榆林宣府大同三镇各选精兵一千五百并固原等处精选五百共五千人令谋勇经战官管领限秋至边以听调度及拣选驮正马匹给与银两仍请差给事中御史各一人奉敕纪功并同守巡官拣选督发前项官军以图实效下兵部覆奏仍请选原拟甘凉策应官军三千并朱瑾所领游兵三千都指挥乌铭所领固原靖虏环庆近选精兵三千尹玉所领见在兵一千专防守河桥三路俱限七月赴固原兰州操候其遇虏所获首级不必再差纪功官止送巡按监察御史并巡守官处验实纪功议上从之命赏策应官军银人一两○庚戌复除礼科给事中胡易于吏科山东道监察御史涂畴于云南道南京贵州道监察御史王和于四川道俱以丁忧服阕也
　　○升四川布政司右参政周瑛为本司右布政使
　　○狭西庆阳府环县并庆阳卫雨雹大者如盘小者如盌人畜有击死者
　　○辛亥赐荆府长子祐构冠服并镇国将军祐杯祐楔晋府辅国将军表枱奇灦蜀府辅国将军宾滥韩府奉国将军偕澋偕漮诰命冠服如制
　　○代府枣强王成釨以生母张夫人有疾请赐药饵命量给之
　　○致仕都察院右副都御史何经卒经字宗易广东顺德县人景泰五年进士历官工部郎中累升广西左布政使迁右副都御史抚治郧阳凡辑流民御苗酋黜贪残号能举其职成化二十三年以疾乞解任不许既而恳以为请允之仍命病愈日起用至是卒赐祭葬如例经为人宽厚不自表见历中外三十余年始终如一云
　　○赐兵部左侍郎李介之妻孺人杜氏祭时其子昆陈请礼部覆奏三品官妻无赐祭例命特与之
　　○故锦衣卫指挥使孙珑之子镗请袭父职兵部以珑及其父显宗原以外戚恩泽受职不由军功例不得袭  上特许之
大明孝宗敬皇帝实录卷之一百一
　　弘治八年六月壬子朔南京阴雨自五月二日至是日始暗坏朝阳门北城墙
　　○癸丑升狭西延安府知府崔升为四川布政司右参政
　　○巡按狭西监察御史张泰奏甘州屯田肥饶者多为太监总兵等官占据而官军则含怨陪粮衣食不足何以责其御敌又有甘州城北湖可以牧马亦为各官所据请遣官会镇巡等官清出给军庶可以养其锐气其宁夏榆林等边请一体清查户部覆奏得旨令巡按监察御史会同查勘拨给不许仍前占据
　　○甲寅命工部右侍郎曾鉴之子洪为国子监生从其请也
　　○北虏野乜克力之地其酋长曰亦剌思王曰满哥王曰亦不剌因王各遣其头目川哥儿等三十四人款肃州塞言为迤北大达子劫杀欲避之近边住牧恐中国不信乞容入贡及互市甘肃镇巡等官太监陆訚都督刘宁都御史许进会奏谓彼以善意来而拒之恐生别患请许之令有难之时暂就境外威远城藏避无事时仍在亦集乃等地方往来住牧并如哈密例许限年入贡如赤斤罕东例每季许近肃州城互市一次有警使掎角杀贼且彼既以互市入贡相与习熟他日亦可如往年收捕喃哥及伪祁王锁南奔事例起送其头目至京縻以职事分处其部落于甘州俾随征调庶边方可以无患兵部覆奏谓住牧互市可许入贡及擒捕之事不可许  上以夷情重大命廷臣会议以为北虏比哈密诸夷不同若许令自肃州入贡往返万里道途骚扰不可胜言恐此源一开末流难塞且到京之日待之薄或启边衅厚之又生彼利心入贡之请诚宜郤之若欲循擒捕喃哥锁南奔故事此固安边一策然终非中国以诚驭夷狄之道彼若恳求入贡宜谕以远途跋涉服食不同虑生疾病谕之不止仍拟奏议处其西域各夷除土鲁番外余有愿入贡者请仍旧许之为便从之
　　○乙卯铨注蔚州左卫带俸都指挥同知袁忠于大宁都司佥书管事锦衣卫带俸都指挥佥事把琮王鉴于狭西都司领固原安会班军备御
　　○申刻京师雨雹
　　○丙辰昏刻月犯灵台星
　　○丁巳命守备独石都指挥佥事陈广守备马营
　　○戊午乌斯藏番僧桑节巴丹岷州卫红觉寺番僧剌麻撒节劄及千官阿著等族番人豁木秀节陆等各来贡赐宴及彩叚等物有差
　　○增钦天监天文生及阴阳人月粮天文生原支六斗者月加一斗在监阴阳人原不关粮者月支四斗谯楼阴阳人月支三斗仍命本监堂上官时加考较令精习本业以备任使从钦天监监正吴昊等奏也
　　○四川威州灌县汶水县地震有声
　　○己未秦府汧阳王公鏳薨王康王庶第四子母潘氏正统元年生十一年册封至是薨年六十讣闻辍朝一日赐祭葬如制谥曰端懿
　　○命云南都司故都指挥同知陆卿之子儒袭安庄卫指挥使
　　○庚申顺天府霸州雨雹伤禾苗禽鸟多死者
