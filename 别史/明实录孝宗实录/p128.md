<!-- { "loadSidebar": true } -->
　　○乙丑赐楚府通山王庶第七子名曰显椽辅国将军荣沁嫡长子曰显棨奉国将军荣涟庶第六子曰显樏韩府西德王庶第八子曰旭条荆府樊山王嫡长子曰祐木□□庶第二子曰祐杯第三子曰祐楔第五子曰祐柞第六子曰祐杓晋府镇国将军钟针嫡第五子曰奇汾奇氵□往庶子曰表枸庶人美埝庶第二子曰钟扣钟鏀子曰奇浮奇洴庶长子曰表杠奇湢嫡长子曰表枕奇浟嫡第二子曰表梜沈府镇国将军诠鉼嫡第一子曰勋溥诠铰嫡第二子曰勋滂代府镇国将军仕在庶第六子曰成钟第七子曰成鍒辅国将军成金□弗长子曰聪洒韩府奉国将军偕淞庶子曰旭木□盐
　　○丙寅调福建布政司右参政魏瀚于江西以裁革故也
　　○给惠安伯张伟禄米岁一千石本色折色中半兼支
　　○礼部尚书倪岳等以灾异陈言时政一谓司苑局种菜军一千名皆五府属卫差拨应役管局内官多令出免役钱逃亡者责卫官代出甚至破荡家产成化间设嘉蔬千户一所专理其事上下称便内官寻奏革之请复设为宜一谓内府军匠多为内官办纳月钱逃亡者不听注销清补惟令本卫官代纳虽屡有严禁而其弊如故乞令该卫有逃故者即移文各监局注销为宜兵部覆奏以为可行皆不允
　　○己巳狭西庄浪卫地震有声
　　○庚午抚治郧阳都察院右副都御史王道乞还原藉养疾许之仍令待疾愈日所司具奏起用
　　○壬申致仕南京太常寺少卿牛纶自陈尝侍  宪庙于青宫讲读乞比少詹事柯潜及司马恂事例录其子让于中书舍人习字出身许之
　　○甲戌  仁祖淳皇帝忌辰  上祭  奏先殿
　　○先是内府供用库奏乞移文广东买办马牙香数万斤户部执奏无例至是查有成化间两次买办例检举请罪得旨命买香五万斤陆续送用户部既检举堂上官停俸一月该司官两月
　　○乙亥增设云南陆凉州流官知州元谋县流官知县各一员改设马龙州流官知州一员以巡抚都御史张诰等言陆凉元谋土官知州知县俱有故未袭马龙州土官知州故绝也
　　○丙子吏部尚书耿裕等言致仕南京通政司右通政强珍狭西布政司左参议王徽昔任谏垣俱忠鲠可尚今年力未衰乞并起用  上以珍徽既自陈致仕已之
　　○升狭西布政司左布政使沉晖为都察院右副都御史抚治郧阳
　　○戊寅四川长河西古墩地面尊胜等寺寨清修翊善大国师怕思巴领占巴藏卜遣禅师领占星吉等西番大崇教等寺番僧剌麻失劳等来朝贡方物赐宴并衣服彩叚等物有差
　　○己卯巡抚大同都御史侯恂言大同城中旧设大有并西南三仓设大使一员副使三员今重修大同后卫旧仓请更名大有东仓合大有南仓增置大使一员副使二员其大有并大有西仓令旧官领之而裁一副使户部议覆从之
　　○初广西守臣前后捕斩右田獞贼之杀前副总兵马俊等者已垂尽惟首贼黄鉴成一人久不获至是分守柳庆右参将欧磐以计擒之总镇等官上其功并言分守参政程廷珙分巡佥事陈烓亦与有劳请各量赏之以示劝兵部覆奏从之
　　○庚辰  仁祖淳皇后忌辰  上祭  奉先殿
　　○南京守备魏国公徐俌等言军政管屯各有司存今天下都司卫所屯粮年终不完者都司管屯及卫所掌印管屯并有屯种官家停俸经一岁不完者都司掌印卫所佥事及首领官按察司管屯官并停俸是因屯粮罚及军政似为未平户部覆议谓掌印官亦难辞责请自今年终不完者先将管屯及有屯种官家停俸经一岁不完者乃及掌印并按察司管屯官其佥书军政首领官勿论从之
　　○辛巳赐庆成王府安湘县君并仪宾郭誉临洵郡君并仪宾王仲宁南里县君并仪宾张达番禺县君并仪宾田洁灵丘王府仪真郡君并仪宾高尚仁罗白县主并仪宾王良臣赵府恩县县主并仪宾薛振山阴王府宁乡县主并仪宾孟继儒庆府英德县君并仪宾夏琳韩府澄城郡君并仪宾徐尚质合江郡君并仪宾张友沈府岳阳郡君并仪宾刘环秦府融县县君并仪宾吴崇礼宜山郡君并仪宾祝赞诰命冠服如制
　　○升锦衣卫百户樊瑶为本卫副千户并其兄正千户琦俱世袭琦瑶皆广德大长公主子也
　　○内府织染局以匠役逃亡者多乞于京卫军余拣选壮丁一千名习学工作兵部执不可请就本局人匠中选幼丁三百名  上从之仍令原逃亡者所司速为清解补役
　　○壬午掌太常寺事礼部左侍郎致仕丁永中卒永中大兴县人由神乐观乐舞生选授太常寺赞礼郎历升协律郎本寺丞少卿卿至礼部左侍郎仍掌寺事弘治三年言者劾令致仕至是卒赐祭葬如例永中以黄冠厕荐绅列五十余年生既获封赠其父祖如已官卒仍获沾三品宠恤之典视士夫著勋烈者无以异亦异事也○癸未命山西行都司都指挥佥事陈怀之子纪代原职云川卫指挥使
　　○乙酉升福建布政司右布政使叶萱为江西左布政使
　　○内阁制敕房书办太常寺卿林章为其妻淑人董氏乞祭葬礼部覆奏三品官妻无祭葬例  上以章历任年久且见支正二品俸特允之
　　○贵州守臣械送都匀长官司苖贼长脚等至京  上命法司会官廷鞫之凌迟处死者十一人斩者二人俱不必覆奏贵州前卫指挥李淮千户刘澄以押囚不谨致长脚在道自尽赎杖还职
　　○丙戌初广西按察司罪囚越狱遂越城而逃抚巡等官劾奏按察使傅希说及守城指挥王黼裴纲等罪下巡抚官鞫问俱坐赎杖还职得旨希说职掌刑狱黼纲职守城池乃纵容重囚与狱卒内外通谋越狱越城官守安在是不可以常法论希说降二级别用黼纲各降一级带俸差操其巡城守铺等官指挥范琛等六人仍逮问如律
　　○丁亥衡王奏以前赐丰涧县庄田有不堪耕种者命于余田内再拨一百五十顷给之
　　○命总督两广都察院右都御史闵圭之孙宜勤为南京国子监生从其请也
　　○浚南京天潮二河以备水军左等卫屯田水利从南京户部尚书秦纮奏也
　　○丁亥  上以天气炎热命两法司锦衣卫将见监罪囚笞罪徒流以下无干证者释之减等发落重罪情可矜疑并枷号者具奏以闻于是免枷
　明孝宗敬皇帝实录卷之八十八
　　弘治七年五月戊子朔
　　○辛卯命定西侯蒋骥岁禄一千五百石本色折色中半兼支
　　○壬辰端午节免百官宴
　　○癸巳赐沈府沁水王嫡第四子名曰勋湝鲁府辅国将军当氵□简嫡长子曰健桨辽世子宠涭嫡第二子曰致格沈王长子勋溱嫡第二子曰胤樔镇国将军勋淑嫡第一子曰胤木□萌宁化王府奉国将军奇洲嫡第二子曰表檞代府镇国将军仕垩嫡第四子曰成鐩辅国将军成鏳长子曰聪莅庆府镇国将军台溍嫡第三子曰鼒杌辅国将军寘錓子曰台漳台源
　　○夜北方流星如盏色青白光烛地自紫微垣东藩外行至文昌尾迹炸散○甲午代府灵丘王教授谢谦以王长子成鈠儒雅笃孝王存日日再问安无间风雨寒暑王有疾亲尝汤药衣不解带每吁天愿以身代及王薨哀毁顿绝良久方苏水桨不入口者四日寝苫枕块未尝少离丧次徒跣送葬行四十余里毕结庐墓侧有野兽如虎旋绕墓域后以母命不得已乃归请赐褒嘉或表以坊牌俾宗室知劝  上赐敕奖谕之敕曰尔以朝廷懿亲克敦孝行比教授谢谦等具述其事来奏朕览之良用嘉悦惟国家以孝治天下凡臣民有孝行者必命有司旌异况宗室乎是用致书褒奖且以风厉诸藩同修美德尔尚移孝为忠益尽夹辅之功均享承平之福岂不美乎故谕
　　○乙未升福建按察司按察使张玉为福建布政司右布政使广西右参政杨守随为广西按察使
　　○户部言凡公侯伯袭爵之初其禄米多寡本色折色之数具有成命不可改易今后有滥乞加给改给者请许科道官劾其罪  上从之命今后有乞恩加禄者本部仍备查原数以闻
　　○丙申兵部左侍郎吕雯卒雯字天章直隶安州人举乡试选授狭西道监察御史时东夷弗靖左都御史李秉出师雯奉旨纪功还擢南京通政司右参议丁内艰服阕改南京光禄寺少卿出纳有度以事简故名益彰未几升太仆少卿不避劳剧马政克举以荐擢都察右佥都御史巡抚延绥有防御功寻擢兵部右侍郎迁左侍郎练达边务至是卒讣闻赐祭葬如例雯性夷旷不为矫激遇事善裁决待物多从厚博涉群艺论象纬有验禄命亦多奇中云
　　○升山东按察司副使朱瓒为福建按察使直隶淮安府知府徐镛为广西布政司右参政南京吏部郎中孙珩为广东左参议
　　○丁酉  太祖高皇帝忌辰  上祭  奉先殿魏国公徐俌承命祭  孝陵
　　○戊戌给晋王钟铉河东运盐司食盐岁五十引
　　○钦天监天文生闻显言五事一谨斋戒京官凡遇斋戒惟大臣在衙门宿歇而属官不至至者又或饮酒不谨宜行禁约一遵制书近在外布政司等官到京每年各以历馈送或货卖京民至以易食物轻亵国制乞行禁治一观天文六年十月庚辰二鼓东有星如鸡弹大青白色光起柳宿东行至近浊四鼓南有星亦如鸡弹大光起南河东南行至近浊尾迹炸散十一月甲辰夜三鼓太阴与司怪星相犯本监官将二鸡弹大星改作弹丸大太阴凌犯隐匿不奏且本台官例与天文生上台协同观候多懒惰不行乞许天文生呈究一明事例京官军民势豪之家奢靡相尚婚姻醵会率用大样饼锭糖缠高顶狮人浑金衣服宝石首饰越礼僣分无所不至先年累有禁约未闻问发何人乞敕该部严加申明一公考试两京应试生儒人等旧例止许二千三百有余司小试者拘此一县或所取多不过七八人少不过一二人乞不拘以名数但文理平通者取之入试则人才无所遗下礼部议以为旧例京官大小俱斋宿者惟大祀  天地为然如  太庙  社稷等祭惟陪祭执事等官斋宿余无所预今显欲大小官凡祭皆一体斋宿纷扰难从其所言斋宿不谨听科道并点闸官劾治钦天监进历颁行之后即分布内外各衙门盖欲小民知耕作早晚之宜识吉凶趋避之道所宜远近通传京城官吏军民何止数千百万家监历安能遍及以故每年各布政司历流传到京资助分布显不谙大体辄欲禁革遂使公用之制书下同违禁之私物宜行天下凡监历传布出外及各布政司历传布来京者俱勿禁中有货卖及易物者许巡按巡城御史并五城兵马捕治之内灵台天象小者俱不该占奏其言台官上台观候宜行本监查例遵守但灵台郎李英擅圈注二鸡字及本监参显假陈言以泄私忿俱当究问其言奢靡事宜申明旧禁如有仍前僣用违式者许科道官指名紏劾及该巡城御史锦衣卫五城兵马司缉拏治罪各处乡试因先年入场人众难于供给俱有奏准定数遵行已久若不拘额数恐一时任意增添侥幸愈多徒为纷扰  上是其议令只照奏准及见例行显挟私奏扰并李英刑部俱逮治二次流星例不占奏仍令吴昊张绅具实以闻既而昊等伏罪  上曰尔辈职专占候天象失于占奏法当究治既伏罪姑宥之
