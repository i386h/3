<!-- { "loadSidebar": true } -->
　　○致仕少师兼太子太师吏部尚书华盖殿大学士万安卒安字循吉眉州人正统十三年进士选为翰林院庶吉士授编修升左春坊司直郎兼编修寻升右春坊右中允改尚宝司丞俱兼编修转侍讲升学士詹事府少詹事仍兼学士升礼部左侍郎成化五年命兼学士入内阁参几务升本部尚书加太子少保改户部兼文渊阁大学士  孝庙出合改吏部兼谨身殿大学士加太子太保光禄大夫柱国历少传兼太子太傅太子太师华盖殿大学士进少师二十三年致仕至是卒讣闻辍朝一日赠太师加特进左柱国谥文康赐祭葬如例安状貌魁岸仪观甚伟自未苐时人皆知为伟器及官翰林受知  宪朝在内阁者几二十年恩礼隆厚而又当海内熙洽之余其遭际可谓盛矣顾其为人外＜宀十见＞内深恶人异巳若礼部侍郎邢让国子监祭酒陈鉴司业张业皆以无罪诬罢官盖安与学士彭华谋居多而吏部尚书尹旻之淂祸则尤华所媒檗而安阴主之也是时指挥万通为昭德内妃兄弟有宠安以同姓结通为族已而通妻王氏母来自博兴王谓其母曰尝记家贫时以妹与人为娣今何在也母曰第记为四川万编修者也遂历访之则知编修固安早年官也于是妹呼娣小字曰翠儿娣亦呼妹曰翠莲悲喜交集而安与通真为姻娅矣乃复为通为久固计而江西人李孜省邓常恩时以左道获宠因使华通孜省常恩为助而安益阴厚之以是安势益盘据凡才贤胜巳者持正不趋附者皆妒嫉之如王恕马文升耿裕秦纮焦芳辈皆相继斥逐者甚多也而旻之事特为尤著云先是云南曩罕弄据宝井以叛木邦木邦时告急上下方拟讨之以地远不即决至是曩罕弄乃遣使以重赂啖安求自立时大学士刘珝刘吉皆谓不可安利其赂乃力主以安抚司授之由是边患迨于今不息盖安柄用既久所建白唯狭西人饥相食尝请以四川山东山西等处生员人粟而当时言者又谓轻赍则买米无从载运则道路多虑缓不及事用是末年亦往往益斥逐名士以箝人口时虽侧目然未敢有攻之者会  孝庙即位有诏不许言官风闻紏劾众遂哗然谓诏草乃安所为以自为己地者适御史汤鼐诣内阁安语以故曰此里面意也鼐因奏古之大臣善则归君过则归己今安过则归君无大臣体奸邪不可用不报而庶吉士邹智又劾之智亦蜀人安雅所爱者由是御史文贵姜洪等列安十罪极论之至有面似千层铁甲心如九曲黄河之语老瓢老象之谣即日中官至内阁摘去牙牌勒令致仕中外称快盖安之辅政惟黩货好内以利其身家为事而于人才治体漠不概意又虑人以是议已遂益结势力威以制之故得致仕人犹以为幸而子孙皆衰替甚矣
　　○改注金吾左卫带俸都指挥佥事徐贤于中都留守司领京操军
　　○开设广东从化县及从化守御千户所总镇两广等官太监韦眷等奏广州番南二县杨武已由等都大朗郭塘等堡山势凶恶人性强梗贼徒流劫不时官司遥远难于抚治横潭村在诸堡之间山川秀丽水路并通四五里程袤广周围约欲于其地添设从化县治儒学阴阳医学以治教之仍设从化守御千户所即调广州左右等卫千百户童英等十二员领军屯守事下户兵二部覆议从之
　　○兵部奏先以广西地方有警奏调湖广官军万余人分为两班赴浔州柳州断藤峡等处哨守类多死于瘴疠幸而生者往往逃窜人情畏惧如就死地本部曾移文两广总镇等官欲量减上班官军到班之日俱留广西城操而广西在城并邻近官军发边防御总镇等官会奏以为广西贼寇冣为猖獗军士冣为凋敝况湖广苗蛮广西猺獞互相侵扰故湖广官军虽戍广西亦所以自为难从量减但地方瘴气有无轻重不同宜将湖广轮班官军原在瘴轻地方者仍旧其宝庆等七卫之在梧州九溪等三卫之在柳州者通行掣出内拨宝庆宁远永州三卫官军守柳州又拨九溪永定常德三卫官军兑全州灌阳等处土住官军守梧州其长沙衡州岳州夷陵四卫所官军俱留广西城以时更替巡哨府江一带若声息有缓急官军有多寡止许于前项地方相机增减仍各造营房拨医士使居处淂所疾病有托庶几人情相安边守不废其言可行从之
　　○庚午升钦天监监副吴昊为本监监正
　　○巡抚湖广都御史梁璟奏免徵湖广岁运两京安庆庐州贵州等处本色折色粮六十四万石并兑军漕运粮二十五万石以纾民困令运军如所免兑运之数支运淮安等处水次仓米于京通二仓以足岁漕之数下户部覆议从之
　　○初南京锦衣卫指挥佥事徐伯＜宀十见＞以传升例降百户至是自陈先世为  仁孝皇后之亲中山武宁王之后乞复原职许之
　　○辛未  命巡抚江西都察院右副都御史李昂总督漕运兼巡抚凤阳等处巡抚福建右副都御史王继巡抚宣府
　　○宣府镇巡官奏请关给圆牌以便军中之用工部言内库所贮牌不多宜如原奏数半给之继此则依甘肃各边例令万全所属卫所于岁造军器内每季兼造圆牌十副贮库备用从之
　　○壬申以久旱  命十六日为始致斋三日至十九日遣英国公张＜棥心＞告  天地新宁伯谭祐告  社稷平江伯陈锐告  山川是日遂雨一昼夜至十八日又大雨远近沾足○癸酉巡按直隶监察御史宋鉴言隆庆卫官军俸粮每岁春夏秋三季俱于京仓支给不便下户部议自八月至十月俱于本处给银十一月至正月给米余月仍旧从之
　　○升锦衣卫百户杨玺为副千户玺驸马都尉伟之子也
　　○甲戌巡抚四川右副都御史谢士元移文兵部言亲历松茂一带边方右参将韩雄住茂州去土地岭茅香小关神溪土门桃坪等六关堡甚近左参将白珍住小河千户所去六关堡千余里猝然有警应于应援乞以六关堡地方令韩雄协守提督令白珍协守小河安绵等处至坝应堡为止兵部覆奏从之○命成山伯王镛神机营管操
　　○丙子海西建州等卫野人女直都督完者秃等建州毛怜等卫野人女直都督等官康泥等来朝贡马貂皮赐宴并衣服彩叚等物有差
　　○丁丑  命所司给江夏王均鋷修盖府第价银八百两以年久敝损故也
　　○戊寅  命实授南京都察院理刑博士吴玉荣知县陈崇为南京监察御史玉荣湖广道崇山东道
　　○调浙江按察司佥事汪山为云南曲靖军民府同知以分巡嘉兴府被强贼劫库狱也
　　○刘概等既就狱具服其往来私交妄议朝政缺失及臣僚贤否而概又与汤鼐书假梦誉言数遗金币事皆实刑部因拟概比造妖言律斩鼐风宪受财当流而吉人李文祥邹智皆浮躁浅露送吏部查处韩福东思诚曹璘俱无罪狱上  上曰刘概捏造妖言如拟处决汤鼐风宪犯赃发狭西肃州卫充军吉人肆奸欺罔发原藉为民李文祥邹智私交妄议各降三级调边任于是文祥降贵州兴隆卫经历智降广东石城千户所吏目时更化之初言路骤开新进之士争欲以功名自炫互相标榜过为讦激而汤鼐尤甚又多出不逊语当道有恶之者因刘概事并欲寘之死地台谏皆被风旨争为弹劾以希恩泽蔓引甚众法司迟疑不敢决久之外议汹汹乃从末减云
　　○开设湖广竹山县吉阳关巡检司○命封闭四川会川卫密勒山银场以镇巡等官言矿脉细微故也
　　○监察御史司马垔言今年正月以来阴霾昼晦地震山崩灾异频仍人心警骇臣切惟  陛下  天地之宗子也天心仁爱如此倘不加警畏何以尽事父母之
　　道乎臣近闻于道路有曰传奉之途又将开矣中外奏＜锍-釒＞颇不亲览矣前所斥内臣将取用矣蟒衣玉带又滥与矣耳目之好又将举矣言事忤旨者又将罪责矣  陛下天性聪明必无此事然防微杜渐不可不严臣又闻有旨令南京织造阔副画绢若果有之伏望  陛下留心于天下之大计绝意于耳目之玩好则敬德日隆  天眷日笃  宗社灵长之福端在此矣
　　命下其奏于所司
　　○太仆寺少卿彭礼奏自成化二十二年以来畿内州县寄餋马死者二万有奇责令一并买补恐人不堪请限在弘治元年二年者责成所司追买不及五分以上者掌印及管马官停俸兵部以为宜因请弘治三年以后买补不及数者削管马官二级调边任分管官拟罪奏请先期足者奖励之其有盗卖买者各治以罪从之
　　○广西滨州雨雹大如鸡子击毙牧竖三人并坏公私庐舍禾稼
　　○己卯  命下锦衣卫百户甄刚于狱以恃  太皇太后戚属累违例奏乞民地为庄田也
　　○减定河间长芦运司开卖陈积盐课则例以场分高下为四等成化十三年至十六年见在盐课每引价银二钱至八分成化元年至十二年系远年追补盐课每引银一钱至五分各以年岁久近为差其亏折盐课灶民愿如数纳银者听以监察御史葛萱言旧则太重积课不售故也
　　○刑部尚书何乔新乞致仕不允
　　○罢江西福建巡抚官以盗贼颇息也
　　○夜月犯罗堰下星
　　○庚辰贵州安庄卫大雷雨雪雹坏麦苗并屋瓦
　　○壬午抚治郧阳右副都御史郑时奉例考察不谨等官荆州府同知沈璧等四十二员巡抚贵州右副都御史孔镛巡按御史包裕会考老疾等官普定卫经历袁信等八员当黜吏部覆奏从之
　　○修京城九门内外墙垣堤岸
　　○癸未升监察御史陈孜刑部郎中洪钟河南按察司佥事朱汉狭西佥事李经俱为按察司副使孜湖广钟江西汉经狭西
　　○调监察御史姜洪为山西夏县知县洪巡按湖广与总督漕运都御史秦纮因公事文移相激纮批词云劄付湖广经历司转呈巡按监察御史姜洪照详施行洪亦批云布政司星驰差人咨禀淮安总督漕运官早行处置毋致临期有误国用于是纮奏洪越礼不逊事下都察院刑科参纮纷扰自伤大体都察院亦言巡按御史令经历司转达巡抚都御史于事体无碍  上以事干名分  命礼部会官议之于是吏部尚书王恕等言洪词失大体刑科都察院词涉偏向  上曰洪批词不逊有失大体难居风宪调外任刑科都察院佥都官偏向不公各罚俸一月
　　○赐辽府松滋王四书集注大明官制为孝阴隲孝顺事实劝善书各一部从其请也
　　○甲申赐蜀府荣县县主并仪宾周冠代府阳山郡君并仪宾张克恭程乡郡君并仪宾靳宗哲辽府榖城郡君并仪宾吴伸靖江王府南河乡君并仪宾王宗祐诰命冠服如制
　　○调监察御史畅亨为狭西泾阳县知县亨巡按浙江考察官员尝奏按察司佥事邹霶因公科罚霶亦讦亨用廪米多买肉面既而刑部奉旨逮问拟亨赎徒还职  上特命调外任
　　○以旱灾免直隶镇江府弘治元年秋粮八万一千二百二十五石有奇草七万三千七百九十八包有奇
　　○命淮扬二府钞关自弘治二年三月以后每钞一贯折收米一升给淮扬滁和等府官吏俸粮至三年三月终如旧
　　○保国公朱永奏侯家营皇庄与三千营牧马草场接壤先已遣官勘立封界而管庄内臣今犹阻挠其间淂旨除皇庄五十四顷外余皆拨回三千营牧马○丁亥赐晋府镇国将军钟镫嫡长子名曰奇湝楚府通山王第四子曰显檈奉国将军荣淐嫡第三子曰显柚徽王见沛庶子曰祐灌沈府镇国将军诠金□牒第二子曰勋涣辽府松滋王长子恩钶庶子曰宠氵□□镇国将军恩錍嫡第二子曰宠氵□皛秦府镇国将军诚渌嫡第二子曰秉桸辅国将军诚洺庶子曰秉榩赵府襄邑王见沂庶第二子曰祐柢
　　明孝宗敬皇帝实录卷之二十四终
