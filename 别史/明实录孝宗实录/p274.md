<!-- { "loadSidebar": true } -->
　　○遣户部左侍郎陈清祭太仓之神△遣顺天府官祭丞相文天祥△升湖广按察司副使顾源为河南按察司△致仕兵部尚书项忠卒忠字荩臣浙江嘉兴县人正统七年进士授刑部主事迁员外郎十四年扈从北征陷虏中能以智自拔而归进郎中景泰七年擢广东按察司副使征龙水贼有功加从三品俸丁外艰改山东天顺三年擢狭西按察使尝发廪赈济不待报所活以万计以母忧去军民诣阙借留者几千人诏起复之七年召为大理寺卿借留者再至乃改都察院右副都御史巡抚其地洮岷诸番作乱抚降之西安水多□□□□□而宋渠久废忠为开一渠济之又开泾阳郑白故渠溉田七万顷民生祠之成化三年召还管院事四年固原土故满四据石城叛忠承命总督军务与都督刘王讨之时伏羌伯毛忠战死我军遽退忠即斩一千户以狥众乃定廷议请益兵诏问忠忠谓兵不湏益但坐困可毙相持百余日忠单骑抵贼寨谕以祸福胁从者稍出降其逸出者皆纵使去以孤其党贼窘突团薄我大小三百余战皆却之擒其腹心一人角□羊所服金钩赐而遣之约为内应卒擒满四五年迁右都御史六年荆襄贼李胡子者倡流民为乱忠复总督军务讨平之命暂留抚治进左都御史寻召还十年升刑部尚书寻改兵部十三年锦衣卫百户韦瑛用事西厂屡与大狱忠奋笔倡公卿奏之瑛坐谪戍边其党仇忠不置又有千户吴绶者先在军中挠法为忠所黜亦用事极力构忠欲置之死乃落职以去久之构陷者皆败诏复忠兵部尚书致仕  上登极以诏例进阶光禄大夫巡视侍郎彭诏荐其尚可用不果至是卒年八十二讣闻赐祭葬赠太子太保谥襄毅录其孙镛为嘉兴所千户忠刚果沉毅遇事敢为故能临敌制胜惟在荆襄驱逐流民以械系死道路者不可胜计人以是怨之△遣南京守备成国公朱辅祭告  天地  社稷  山川等坛驸马都尉杨伟祭告  孝陵  太庙先是南京太常寺卿杨一清等奏南京自本年六月一日以来霪雨沃旬平地皆水至七月三日猛风急雨震荡掀播自  天地  山川等坛乐观及历代帝王等十三庙  太庙  社稷  孝陵禁山所拔桢树木无筭皇城各门内府监局京城内外城门关隘处所并诸司衙门墙垣屋宇多被飘淋震撼损塌加以江潮汹涌江东诸门之外浩如波湖水浸入城五尺有余军民屋房倒塌者千百余间男妇有压溺死者新江口中下二新河等处官民船飘没入多溺死及闻各处屯种军民田土冲漫渰没秋成难望询之父老皆以风雨之变未有甚于此者近又闻镇江杨州诸府沿江风潮之恶亦复如是民之被灾不言可知臣窃恐陵庙神灵不无震惊山川百神恐难安妥昔宋臣欧阳修尝言未有不召而自至之灾亦未有已出而无应之变其变既大则其忧益深臣等早夜思维方今之势政事多缺纪纲寝坏赋繁民困虏横兵疲其所由来已非一日夫灾变见于所前者既非一端祸患应于后者必非一言而可测伏愿  皇上念帝业之艰难思  天命之可畏益严修德不事虚文加意恤民务求实惠请准先年故事特遣大臣祭告  天地  社稷山川等坛及  孝陵  太庙以妥神灵以安众志其各庙殿庑墙垣风雨侵损树木摧压者宜行南京工部酌量缓急次第修理被灾军民所司宜量加赈恤灾伤地方税粮科派宜量与蠲免仍乞敕两京文武群臣天心修省极陈得失共图修政则化灾为祥转祸为福之机实在此矣礼部议谓一清等所言宜从  上是之故有是命△户科给事中王盖奏迩年以来灾变叠见  陛下非不祗惧修省容有未至如近日求言之诏甫下言官旋有下狱者矣准行之旨甫出后命复有照旧者矣其所以祗惧修省者似为虚文宜乎  天威益彰而灾异愈甚也乃者南京太常寺奏猛风急雨之变夫南京为开创旧都  天地坛神明降格之所  祖宗对越之地七月初三日又  圣躬降诞之神变作于是地而以是日所以警戒者可谓切矣伏惟  皇上深自儆惕大开言路及大臣大臣宜毋以为惭而阴怀阻抑之私言及中官中官宜毋以为怨而敢挟倾挤之术至于椒房之亲属豪横边将之贪残不法藩臬之旬宣无状与夫民穷盗起之故用广射殚之由凡所以致灾者无不指陈凡可弭灾者无不举备果断必行大更毙政则天意庶其可回命下其奏于所司
　　○辛亥○遣驸马都尉马诚诣凤阳祭告  皇陵及山川之神先是守备凤阳内官监太监倪文奏自本年七月初二日暴风猛雨交作于是  皇陵皇城万岁山独山龙兴寺等一山圆丘方丘南山及一应坛壝树木拔折者无虞万余株官民屋舍吹倒者一千五百余间槐柳等木不可胜计于是礼部尚书张昇等引咎请罪因请行两京文武官员及凤阳守土大小官员各加修省毋或怠忽仍请照例遣大臣一员祭告  皇陵及  山川之神以慰  圣祖在天之灵上纳之故有是命△初御用太监金辅杨雄樊清奉命送泾王之国长史张显范兆祥承奉韦瑢张贤等沿途多有征索驿官不胜搒抬至有自溺死者行及天津减曳黄船夫百名责令纳银而瑢及显等皆自增夫数散各船者竞系掠索钱二人被杖而死其家各诉于辅辅集讯舟人得内使李顺家人行者杖执之仪卫正张播即以擅执王府从人称令旨差校尉擒捕三卫官指挥贺勇等惧而闭城遂二日不朝黄船留六日而发殿后者复群掠柴市民民居货物时辅鼓吹先行瑢等以辅受赂专制拨夫谮于王王与辅由是遂有言辅奏显瑢等贪暴王惑其言不可禁王亦奏辅始至府即由中门入读诏踞慢在途专擅欺侮前后各数＜锍-釒＞而东厂缉事者亦发李顺等系死役夫之事有旨捕顺等至京拷治遣工科右给事中周玺刑部郎中毛实往按之得辅取鱼不献鼓吹先行二事及瑢贤显兆祥等罪状以闻又言天津散夫时王止令如例盖上体  圣明节用爱人之心下防左右生事扰民之弊奏有不实终非本心必承奉长史掩饰蒙蔽之过且尝阻辅启请于王前称呼尔我其纵肆可知请重治其罪命锦衣卫逮系瑢等至京鞫治之辅等俟至京日令司礼监奏请处治指挥贺勇等二十八人仓州吏目韩天爵等三一及军余十八人俱连逮罪坐有差△给岐惠王守坟者五户从户部奏也△泰宁侯陈璇等一千一百六十人朝参不至锦衣卫鸿胪寺具名以请命罚俸各一月徽王见沛奏各王府仪宾选既不精教义无法至有邪淫放僻靡所不为者今后乞将年三十以下者送本处儒学读书习礼以成厥德礼部覆奏宜从王所请凡仪宾年二十五下者不分新旧悉送本府州儒学读书本学教官同长史司逐月考验提调学校官按季考较勤惰量加赏罚候年三十岁以上考其学业有进行止无亏方令停免从之
　　○壬子○山东按察司副使张琏丁忧服阕复除湖广按察司整饬靖州等处兵备△巡按直隶监察御史整饬颜请将宣府陈亡已夜不收侯辛已等三人各量升其子孙职役并给葬银每人兵两仍令请长哨夜不收月支折粮银两比其他军士名每石增一钱五分从之△初各王府亲王薨逝其子孙有俟终服制乃奏请袭封者亦有服制未终奏请袭封者至是赵王见灂薨礼科给事中徐仁上＜锍-釒＞论之以为不可礼部覆奏亦请如仁所言今清流王待服制将终始奏请袭封仍行各王府自后亲王郡王请封者俱准此例行有旨彩祐即袭封赵王
　　○癸丑
　　○巡抚保定等府都察院右副都御史王沂复乞致仕不允△升礼部郎中黎民表为云南布政司右参议△初广西思恩县群盗劫掠民居至杀伤官军右参将都指挥佥事张麒分巡副使陈崇德分守参议林璇督军败之巡按监察御史陈策以麒等始虽失于防御而卒能擒贼似可赎罪守备都指挥金堂千户张熊等有罪无功请量功罪以示罚命麒等既功可赎罪贷之堂等仍罚俸两月
　　○是日晓刻南京老人星见于丙位
　　○甲寅
　　○楚府寿昌王季＜土予＞薨王安僖王庶第二子母冷氏  正统三年生十四年袭封至是薨年六十五讣闻辍朝一日  赐葬祭如制谥曰靖和△四川布政司右布政使周瑛乞致仕许之仍进阶资善大夫△以雪霜灾免狭西靖宁虏施等州县绥德等卫所萌城小盐池等驿递粮草有差
　　○乙卯
　　○南京吏部尚书林瀚乞致仕  上曰卿学行老成才望素著正宜尽心职务以副委任不允所辞△升翰林院带俸大通事光禄寺大官署正海滨为鸿胪寺右少卿仍旧供事以九年秩满也
　　○丙辰
　　○工部尚书曾鉴乞致仕  上曰卿才望老成练达政务宜尽心供职以副委任不允所辞
　　○戊午
　　○吏部覆奏南京科道所奏黜不职事谓所劾户部尚书吕钟工部尚书曾鉴南京通政使毛伦右通政姜清顺天府府尹兰奇应天府府丞李堂巡抚江西都御史韩邦问太常寺卿李温其去留惟  上所命得旨俱存留供职
　　○己未
　　○遣官祭太岁风云雷雨山川等神△遣旗守卫官祭旗纛之神广东高州府空中有火如流星风大作海啸坏城廓
　　○庚申  命巡抚湖广都察院右副都御史阎仲宇之子○辛酉  宪宗纯皇帝忌辰  上祭  奉先殿遣驸马都尉林岳祭  茂陵
　　○壬戌  赐故詹事府少詹事兼翰林院学士柯灒之妻愈氏葬祭从其子中书舍人宗文请也△吏部尚书马文升奏遇灾修省自古  帝王所重近者南京凤阳有风雨之变伏愿  陛下仰思  天命眷佑之隆  祖宗付托之重减膳撤乐省躬修德节才用以固邦本御经筵以讲治道绝宴游之乐罢不急之务兢业危惧忧勤惕励外庭深宫心恒如一凡臣工所上章＜锍-釒＞有益治道者采择施行各处织造有不合  祖宗制度者暂且停止庶可以回  上天之怒慰  祖宗之心乞敕南京内外守备大臣痛加修省各营军马时加操练京城门禁严为防守凡城池坍塌战船损坏皆早为措备与夫防奸御侮思患预防之事悉用心经画并令增设江西按察司副使一员常住九江整饬兵备上界湖广下至建阳一带卫所俱听提调凡地方防守便宜悉从计处以为南京保障及敕湖广江西镇巡等官各督捕盗贼赈恤困苦  上曰览奏具见忠爱所司其即看详以闻△户部尚书吕钟乞致仕  上曰卿练达邦计才望老成正宜尽心供职以副委任不允休致△鸿胪寺左少卿岳镇卒△增甘肃宁夏年例银二万两榆林三万两以备军饷从户部奏也△山东都司署都指挥佥事杨胜大宁都司都指挥佥事刘曰□永中都留守司都指挥佥事王荣河南都指挥佥事马振各以所都京操官军不到一千人以上下狱赎杖还职
　　○甲子
　　○太常寺卿李温乞致仕不允△南京太常寺卿杨一清等奏南京每年四孟并岁暮例遣勋戚大臣致祭鹳鸣山功臣庙是日并祭晋成阳卞忠贞公等陆庙应天府官行礼近年以来本府卒委县丞训导等官代之恐礼意太轻乞定为著令礼部议谓所言宜从请此后分遣堂上官行礼如堂上官有事故即委京县掌印正官必不得已乃委府学教授等官从之仍令本府官如无事不许故推托转委
　　○乙丑
　　○罕东左卫都督只克等遣指挥阿黑纳等来贡赐宴并彩段衣服等物有差△命太子少保礼部尚书兼文渊阁大学士李东阳之继子兆蕃补荫为国子生从其请也
　　○丙寅
