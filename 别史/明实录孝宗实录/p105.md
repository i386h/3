<!-- { "loadSidebar": true } -->
　　○命南京兵部右侍郎王继之子凤仪为国子监生从其请也
　　○甲申大慈恩寺番僧国师乳奴班丹死其侄都纲完卜沙加坚参奏乞袭职并建塔祭葬  上特赠乳奴班丹为法王余不允
　　○乙酉文武百官赴衡王府行礼
　　○丙戌命在外军卫有司同在一城者遇岁时令节俱止于有司衙门一处行祝庆礼违者治之从鸿胪寺序班郭理奏也
　　○命辽东都司都指挥使陈概之子筹袭原职辽海卫指挥使
　　○丁亥加赐罕东左卫都督赤克纻丝纱罗各二疋以其使臣诸母额谓有婚礼故也
　　○降监察御史唐相为河南永城县县丞坐巡按广西时访求  孝穆皇太后宗支失实也
　　○戊子夜北方流星大如盏色赤光烛地自紫微东蕃外西北行至近浊后二小星随之○庚寅冬至节遣驸马都尉马诚游泰分祭  长陵  献陵  景陵  裕陵  茂陵文武衙门各分官陪祭
　　○遣仪宾周钺祭  景皇帝陵寝
　　○遣内官祭  恭让章皇后陵寝  上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼  太皇太后皇太后  皇后俱免命妇朝贺
　　○辛卯左军都督府带俸安乡伯张宁卒宁顺天府人景泰三年袭爵初掌南京后军都督府事寻召还管五军右哨未几复调南京成化七年领神机营五千下营事后以老疾带俸至是卒辍朝一日赐祭葬如例
　　○命纳粟赈济授武职者止许授千户以下职名并止终身不许关支月粮前授指挥例停止以兵部言其太滥故也
　　○丙申升吏科左给事中王质为本科都给事中户科右给事中祝俓礼科右给事中夏昂兵科右给事中杨瑛工科右给事中庞泮俱为本科左给事中吏科给事中林廷玉兵科给事中鲁昂刑科给事中季源为本科右给事中
　　○户部请奉诏例暂填塞浙江温处二府银坑从之
　　○是日晓刻火星犯上相星
　大明孝宗敬皇帝实录卷之七十
　　弘治五年十二月丁酉朔  上视牲于南郊
　　○命福建行都司都指挥同知张福都指挥佥事王皞闲住以巡按御史吴一贯言福等年老旷职也
　　○戊戌实授南京都察院理刑进士王中为南京河南道监察御史
　　○己亥命瑞安侯王源禄米岁支本色一千石于南京一百石于中府仓折色二百石于京库从其请也
　　○庚子命太原闲住代府革爵武邑王聪氵□禾回本府闲住从其请也
　　○辛丑礼部覆奏户科给事中王玺所陈褒忠节事谓宋季四川合州守王坚张珏当北虏猖獗时先后保障有功坚后迁宁远节度使益励臣节珏迁制置使城陷竟不屈而死乞建祠秩祀以彰忠节请下所司核实于本州乡贤祠附祭从之
　　○甲辰腊节赐百官宴于午门
　　○赵王见灂乞封其宫人罗氏为夫人礼部覆奏于例不合不允
　　○户部覆奏户科给事中王玺所陈边储事谓松潘地方在四川极边之处成都马叙等府去彼稍近所纳粮宜输本色重庆保顺等府去彼益远宜徵折色每粮一石折银二两二钱以备军士间月支给请下镇巡等官勘报施行从之
　　○乙巳命运户部银十万两于辽东以备边储准弘治八年岁例之数
　　○丁未南京都察院左都御史黄绂乞致仕不允○己酉以畿甸无雪遣英国公张懋祭告  天地平江伯陈锐告  社稷新宁伯谭祐告  山川
　　○时刑部及皇亲文武大臣同劾奏荆王见潚罪恶  上曰会官劾奏亲王当以皇亲为首汝刑部仍循审录常例列衔在前有乖事体姑宥罪其改正复奏既而刑部首列皇亲次列众衔其中亦有混列无序者且不明开皇亲某某字样  上复以为不谙事体再命改正之
　　○庚戌实授南京都察院理刑知县谢绶为南京四川道监察御史
　　○海西忽石门亦儿古里等卫野人女直都指挥等官兀笼哈斡来等来朝贡貂皮马匹赐宴并衣服彩叚等物有差
　　○虏入狭西兰州军士被杀者一人被掠者二人命停守备都指挥梁瑄俸令戴罪杀贼镇巡等官简颙等姑贷之
　　○辛亥夜东方有白气南北亘天长十余丈去地五尺○壬子调监察御史窦祥为四川万县知县先是狭西汉中府茶课岁角□羊六七万斤多不过十一二万斤祥奉命巡茶责府县令多报藏贩私茶者各问拟徒杖等罪令折茶纳赎又坐派巡捉积茶至二十八万八千余斤视旧课不啻加倍为知府袁宏所奏下巡抚都御史王宗彝勘实言祥违例折罚宏奏祥他事亦有不实俱犯在革前请两宥之  上谓祥折罚违例难居风宪命贷宏调祥外任
　　○命刑部左侍郎张锦之子澜为国子监生从其请也
　　○癸丑荆王见潚词连监察御史梁廷宾廷宾奏曰臣过蕲州王遗以鸡酒是日主事寿儒来言瓮中皆白金也乃王赂御史汪宗器者烦公致之臣惧儒曰我当致之今荆王犯法词连及臣冤也因奏宗器违法数事刑部尚书彭韶议行巡抚等官审实时廷宾自湖广托疾还京未至都御史白昂劾廷宾擅离职任命官伺于途执之
　　○是日晓刻月犯轩辕右角星
　　○甲寅吏部奏请两京各衙门司务两考无过果有才行者推升员外郎从之
　　○增设应天府高淳县县丞主簿及管马主簿各一员其儒学教谕训导及税课局阴阳医学僧道会司官各如原拟全设例除补原隶溧水县巡检司一坝二河泊所二俱改属高淳县从本府奏也
　　○广西思恩军民府土官知府岑浚泗城州土官弟岑接各遣官族头目朝贺赐彩叚钞锭有差
　　○升锦衣卫带俸都指挥佥事梁宏为署都督佥事仍坐勇士营宏先附太监李良保升府职以言官劾罢至是复夤缘以进御史周琰等极论其奔竞之罪  上不听且诘责琰等○乙卯旌表五世同居一人节妇十六人徐梁山西陵川县义官自曾祖玑至梁同居凡五世旌其门曰五世同居义门尹氏直隶井陉县民梁万妻杨氏江西进贤县民舒矜式妻曾氏江西永豊县民罗厚妻王氏厚同县民罗津妻潘氏浙江余姚县民毛暕妻叚氏山西汾州民刘宣妻张氏江西豊城县民胡祥玉妻戴氏江西浮梁县举人邓谦妻曾氏江西乐安县民元洪纲妻丘氏王遂训妻董氏张弘璧妻洪氏邹则常妻武氏詹景昌妻俱洪纲同县徐氏江西临川县民周继声妻马氏狭西秦州卫指挥陈辉妻赵氏辉本卫副千户高鹏妻俱以早寡守节各旌其门曰贞节
　　○丙辰命故寿宁侯张峦之子鹤龄袭封寿宁侯并升通政使司经历高禄为本司右参议禄峦妹壻也
　　○丁巳赐朝鲜国大统历一百本
　　○复升故寿宁侯张峦次子延龄为都督同知中军都督府带俸并升张嶙为正千户张岳张麒俱为副千户张伦张纯张恪俱为百户锦衣卫带俸嶙峦义兄岳从弟伦从侄纯餋子恪义侄麒之妻则峦妻夫人金氏之妹也
　　○上御文华门召廷臣会鞫荆王见潚罪状见潚具伏于是皇亲文武大臣曰法莫严于  祖训而乱法悖训者自绝于天潢道莫大于人伦而反道败伦者难容于圣世□赏至公亲疏无间兹荆王罔遵宪典大肆凶残败度败礼之非日加维藩维翰之功何在拒先帝遗诏而匿哀主婚不忠于上憾母妃偏爱而非礼事葬不孝于亲手刃同气而乱其妃戕害骨肉而夺其禄信术士妄谈而窃怀觊觎之心僭子午改府而略无避忌之意收亡命之人为爪牙保冒籍之人为心腹盗卖系官钱粮不赀强夺受聘子女甚众因私恨而棰杀叔妾惑风水而暴露父棺肆意妄为无所不至纲常为之败坏伦理几于绝灭天理不容奸情败露荷蒙  皇上不忍遽诛爰命廷臣按其所为之状遍敕亲王议其所处之宜群臣集议于朝佥曰当刑诸王论列于国皆云不赦伏望  皇上奋乾刚之断鉴物议之公施天讨有罪之刑显王法无亲之义示法天下垂戒将来六科十三道亦交劾之  上曰见潚悖违  祖训灭绝天理戕害骨肉渎乱人伦得罪于  天地  祖宗诸王议其罪大恶极当置于法今亲王文武大臣及科道官又交章劾奏法当处死但念亲亲不忍加刑从轻曲宥削王爵降为庶人锢之西内其辅导官员阿顺逢迎致王犯罪俱罢黜之
　　○戊午夜月犯角宿南星火星犯进贤星
　　○己未锦衣卫带俸正千户周贤先以乡试举人授职至是复援例奏乞会试礼部议不可  上特许之贤重庆大长公主子也
　　○铨注燕山前卫带俸都指挥佥事李胤于福建都司锦衣卫带俸都指挥佥事岳泰金吾右卫带俸都指挥佥事许清于福建行都司俱佥书管事
　　○礼部奏明年正旦例赐百官及天下朝贺人员宴  上命免宴赐以节钱钞○庚申朝鲜国王李娎遣陪臣吏曹参判金克俭等来朝正旦赐宴并彩叚衣服等物如例
　　○给代府故辅国将军成金□乍夫人张氏食米岁三十石
　　○以水灾免浙江杭嘉湖绍金五府弘治五年岁办香蕈莲肉等料三之二
　　○太子太保吏部尚书王恕以老疾乞休致且曰今朝觐伊迩臣职当考察庶官其老疾者例该黜退以臣之衰老不自引避而乃考黜他人之老疾者人将谓何  上曰卿老成重望委任方隆岂可以年老求退所辞不允恕再上＜锍-釒＞复勉留之
　　○敕湔除在京文武官员过名仍命法司移文于在外诸司
　　○辛酉初迤西使臣写亦满速儿奏速坛阿黑麻王另进方物诏令违禁者进收给价其余听其自便而满速儿坚以俱进为言礼部谓宜俯顺其情通将方物进入数内旧有赏例者照例给价无例者宜从内府估价给与仍谕甘肃守边官员今后如遇西夷进贡起送之时湏将上进物件尽数辩验开批内细软者见数印封粗重者开数通行造册付夷使赍来以凭题进给赏庶事体归一且免夷人奏扰从之
　　○命云南都司故都指挥佥事李祥之子增袭云南后卫指挥使
　　○壬戌赐韩王偕灊庶第六子名曰旭横晋府奉国将军奇渻庶长子曰表极代府镇国将军仕圹第四子曰成铈宁化王府奉国将军奇涀嫡长子曰表棶晋府庶人奇涐长子曰表楀次子曰表＜木旃＞
　　○礼部奉旨查奏先年自宫发遣充军宁家者内于刚等二千二百四十六名年籍相同周英等八百三十八名无从查核又杜刚等二百一十二名不系先年发遣之数命于刚等发充南海子净军种菜周英并杜刚等送户部编充海户常令筑墙种菜当差逃者杀之仍命礼部榜谕今后敢有私自净身者本身并下手人处斩全家发边远充军两邻及歇家不举首者同罪有司里老人等时加访察有即执送于官如有容隐亦治罪不贷
　　○初湖广蕲州有税课局及赤东湖河泊所正统中因荆王请给与管业后见潚有罪有司请复归蕲州管理从之
　　○癸亥命故刑部右侍郎林鹗之子薇为国子监生从其请也
　　○甲子赐宁府辅国将军宸泙楚府奉国将军荣冲诰命冠服如制○赐楚府中牟郡主并仪宾沈宝安吉县君并仪宾严时肃赵府汝南郡君并仪宾张隆代府平阴郡君并仪宾张继恩昌乐郡君并仪宾洪钟周府晋江县主并仪宾张海安泽郡君并仪宾张谌诰命冠服如制
　　○裁革浙江管理银矿官布政司右参议按察司佥事及处州府同知遂昌庆元龙泉景宁四县丞各一员以银坑填塞故也
　　○河间长芦都转运盐使司各场盐自成化元年至二十三年止有召□开中无人报纳者亦有改拨存下亏折不堪者共五十一万六千九百余引官吏多沿袭作弊灶丁亦乘此私煎户部议谓须尽数鬻之庶盐法可清从之
