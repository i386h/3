<!-- { "loadSidebar": true } -->
　　○纪功监察御史边宪奏大同自威远失利之后守臣虑力不能支乃议请京兵以雪既往之耻弭将来之患今京兵屯驻既久而丑虏之声益张旬日之内人畜被杀虏者殆不可以千万计非惟不能雪耻且以贻患无穷平江伯陈锐都督刘宁叨为主副将官职专军旅而锐生长膏梁不谙戎务惟以坚壁清野为词闭门自守莫展一筹宁素闻骁勇今渐已孱羸虽曾领兵出城按伏而托云行事掣肘竟致无功参将杨玉监枪太监姚举及两镇听调大小将官俱托以节制在人互相观望虚声应援今乡野居民节有报到斩获贼级而锐等独无尺寸之功可纪锐诚有欺天辱命损威纳侮之罪自宁以下亦岂得不任其责伏望  皇上召集多官计议别求名将速将锐等代取回京其两镇听调大小将官无功者通乞降敕切责仍别遣官阅实大同等处自五月十一日锐等统兵屯驻之后官军人畜被杀虏者几何粮料草束支费者几何所统官军斩获贼级者几何据其情罪重则明正典刑轻则递加削夺庶几将来将官怀奸误事者知所警畏矣巡按监察御史赵鉴亦奏锐宁二人示弱餋寇启戎丧威请加罢黜且言大同中路西至偏头关相距六百余里所赖为藩篱者边墙耳大边日益颓废使内地俱为贼牧边境日益多事请及今虏退命官修筑而严守之则我据其险彼无所乘大边内野皆可耕之地矣山西按察司副使陈宽等亦列锐等罪状且乞免大同军卫有司今年税粮马草以苏其困兵部并覆奏谓锐已奉有取回之命宁亦宜取回俟勘报至日各正其罪其余大小将官请降敕切责俾图后功仍行大同镇巡官待声息稍宁即修复大边以固保障其欲蠲免粮草请下户部议奏  上从之命宁举玉领原随京营官军头目并调去达官达舍及纪功御史俱回京
　　○乙卯  万寿圣节遣驸马都尉游泰黄镛分告  长陵  献陵  景陵  裕陵  茂陵
　　○遣仪宾周钺告  景皇帝陵寝
　　○遣内官告  恭让章皇后陵寝
　　○上诣  奉先殿  奉慈殿  太皇太后  皇太后宫行礼毕出御奉天殿文武群臣及四夷朝使行庆贺礼
　　○赐各王府及天下诸司庆贺官员人等钞币有差
　　○丙辰  仁孝文皇后忌辰  上祭  奉先殿遣驸马都尉游泰祭长陵
　　○丁巳户部覆议府部等衙门及六科所陈四事其曰节财用者谓近年光禄寺借太仓银以供应承运库传旨取入者共一百五十万两盖因斋醮赏赉太多之故乞敕本寺会同巡视科道官一切供应但系新增者俱当裁减承运库岁以支用之数移文本部知之其曰处田庄者谓各处军民开垦空闲田地近来俱赐王府及勋戚之家自收子粒毒害殊甚故每亩徵银三分有司收之以宽民力宜行之毋变如灾伤勘实宜从递减家人军校有害民者听所司治之其曰省差遣者谓各仓库各门各马牛羊房增添内官三百七员各处已有本部委官监督收放禁奸防弊乞每处止留一二员仍著为令其曰清盐法者谓王府陈乞食盐每府岁千引将来分封无穷何所取给其织造叚疋用盐价则增银发卖则越境况夹带私盐求利无餍势要报中侵夺□利盐法大坏乞罢食盐之例杜织造之请治势要之罪  上曰节用财朕自处分省差遣司礼监查奏定夺各王府食盐仍旧织造盐引惟于两淮支价应用
　　○命发山西布政司银五千九百余两于偏头关等马市从巡抚都御史魏绅奏也
　　○改大理寺左少卿王鉴之为都察院左佥都御史经略紫荆关等处
　　○分守通州等处都指挥佥事王宣以州城无角楼敌台请增置悬楼十座以代之仍借用通州左右神武定边四卫军器以资守御并修换新旧城门以备不虞工部覆奏从之
　　○戊午升山东按察司副使陈璧河南副使柳应辰俱为按察使璧本司应辰山西
　　○兵部覆奏府部等衙门所言壮军威事谓各边募兵应募者既少且未必可用请敕宣大二镇守臣选出团种正军之可用者游奇官军户下丁多之家五丁选一复于山西河南操备官军内各选一二千以增战守从之
　　○命辽东都指挥佥事刘祥充副总兵协守密云等处守备龙门都指挥同知王杰充右参将分守顺圣并蔚州广昌等处
　　○巡抚狭西都御史熊翀言顷蒙遣官织造各色织金彩妆羊绒共五百余疋近织成才二十疋工程已阅十月费用已逾万两而织造物料工役悉取给于四方今天象示戒胡虏猖獗狭西榆林宁夏烟火连接仓庾刍饷在在空虚夫以服御而比之边民孰为重轻以织造而较之修攘孰为缓急伏望断自  宸衷取回内臣罢其织造此亦回天意消边患之一事也事下工部覆奏不允
　　○己未加太子少保刑部尚书闵圭为太子太保尚书如故以九年秩满也圭具＜锍-釒＞辞  上曰卿老成练达效劳年久特兹加升所辞不允
　　○顺天府霸州等处民田有为草场苇场封占不堪耕佃者而赋役如故敕工科右给事中李禄勘处至是禄具图以上特命免之
　　○兵科给事中熊伟奏臣生长边方颇知边事凡土人非不乐于应募但处之无道不能得其心耳请令愿应募者听就附近卫所编为什伍随军操练给之月粮器仗有功一体升赏事宁之日仍令各就生理其旧管人员毋得擅自勾扰有事则聚而为兵无事则散而为农亦成周寓兵于农之意也兵部覆奏谓伟言良是请移文边臣悉如所拟行之  上曰各边招募土兵事宁之日即各令自便不许擅自勾扰
　　○庚申赐驸马都尉蔡震母王氏祭葬不为例从其请也
　　○兵科都给事中柴昇等奏近以辽东镇守太监任良总兵官李杲巡抚都御史张玉诱杀致寇阅实明白命杲玉致仕良取回别用臣等切详致仕体例与见任同盖人臣以礼去官而假以优待之名也今杲等怀奸欺罔坐废君命因循阘茸致坏军机论罪原情宜膺显戮乃止令致仕别用是为恩礼之遇非所以处有罪之人不惟使三卫夷人闻之积愤不平而益怀反恻抑恐朝廷威命自此不严边臣坏事愈无忌惮矣并乞明正其罪以为边臣之戒监察御史邢义等亦奏杲等罪大罚薄不足以惩恶且杲等当事败之时有户部郎中王卺辽东行太仆寺少卿张逵互相朋比竞进蛊言反谓杲等有功当赏不必勘明今杲等既属欺冈则宜罢黜卺逵以为欺冈朋比之戒兵部覆奏谓宜从所请  上曰杲等已有前旨卺逵法当究问姑宥之
　　○辛酉升监察御史史瑛曾昂湖广按察司佥事李善河南佥事包裕俱为按察司副使瑛河南昂福建善山东裕云南
　　○升吏部右侍郎韩文工部右侍郎熊翀俱为左侍郎詹事府少詹事兼翰林院侍读学士王鏊巡抚延绥都察院右副都御史熊绣光禄寺卿李鐩俱为右侍郎文翀俱本部鏊吏部绣兵部鐩工部
　　○升南京兵科给事中杨廉为南京光禄寺少卿
　　○壬戌赐韩府西德王庶第九子名曰旭栟庶第十一子曰旭榗沈府镇国将军诠蓥嫡第四子曰勋漎诠鋐庶长子曰勋氵□犀襄府枣阳王嫡第一子曰祐楒辽府益阳王嫡第四子曰宠涯长子宠淄嫡长子曰致橏辅国将军恩钑庶长子曰宠淏唐府卫辉王嫡长子曰宇氵□邯嫡第二子曰宇氵□博蜀府汶川王庶第三子曰宾浦晋府镇国将军钟鑫嫡第一子曰奇潼辅国将军奇洍嫡第一子曰表槎奇淝庶第二子曰表梯奇＜氵通＞嫡第五子曰表楱代府镇国将军仕墥庶第五子曰成锵嫡第六子曰成铙庶第七子曰成钱辅国将军成钹嫡第二子曰聪沨成铪庶第三子曰聪涂第四子曰聪泚第五子曰聪沆鲁府庶人当氵□再嫡第二子曰健樟临潼王府镇国将军诚润庶第七子曰秉槆辅国将军诚浧嫡第六子曰秉栻诚濙嫡长子曰秉櫍周府颍川王庶长子曰安潪第二子曰安凑第三子曰安淜沈丘王庶第九子曰安澂鄢陵王庶第八子曰安湔庶第九子曰安漂长子安沅嫡长子曰睦枸庶第二子曰睦榑嫡第三子曰睦樱河阴王庶第五子曰安洪内乡王庶第七子曰安洵第八子曰安湃第九子曰安湡第十子曰安浦永宁王嫡长子安法庶第六弟曰安汗七弟曰安渰庶长子曰睦橪第二子曰睦棶第三子曰睦柃镇国将军子土□卤庶第十一子曰冏鈵第十二子曰同銆第十三子曰同锚子土□壹庶第七子曰同釨子塸庶第六子曰同錂子坱庶第四子曰同链同金□签庶第七子曰安淕第八子曰安氵□阎第九子曰安汰第十子曰安漱同金□卓庶第三子曰安潆同钗庶第八子曰安氵□犀第九子曰安寖安汻庶长子曰睦棳同钮庶第九子曰安泆第十子曰安淖同锉庶第五子曰安浓第六子曰安漉第七子曰安涵嫡第十二子曰安漆辅国将军同金□孱庶第四子曰安添同金□犮庶第四子曰安庄第五子曰安氵□宿同鎎嫡长子曰安淏庶第二子曰安滵同钺庶长子曰安漎第二子曰安涓同录嫡长子曰安泓同鐩庶第三子曰安澳同鏇嫡长子曰安泺安氵□凫庶长子曰睦檍安濩嫡长子曰睦＜木霍＞安浇嫡第三子曰睦榗安泏嫡第四子曰睦棫安潐嫡长子曰睦橞庶第二子曰睦杶
　　○赐周府镇国将军安淄安蒗楚府镇国将军荣泰奉国将军荣渠荣濢荣涛荣湍荣氵□思镇国中尉显木□费显榴显樵诰命冠服如制
　　○癸亥  皇太后圣旦  上率皇太子及亲王上寿免命妇朝贺
　　○赐百官宴于午门
　　○赐各王府庆贺官员人等钞币有差
　　○升餋病户部左侍郎刘大夏为都察院右都御史总督两广军务兼理巡抚
　　○甲子阳武侯薛伦等三百四十二员朝参不至锦衣卫鸿胪寺＜锍-釒＞名以闻  上曰各官懒惰失误朝参本当究问姑宥之
　　○先是晋府镇国将军钟錥以有罪岁禄止支三之一至是晋王为之请许止三之二
　　○乙丑提督军务户部左侍郎兼都察院左佥都御史许进行取回京辞免兼职从之
　　○赐蜀玉宾瀚大明一统志五经四书从王请也
　　○丙寅升刑部员外郎方仁南京刑部员外郎韩鼐俱为湖广按察司佥事
　　○狭西道监察御史陈策丁忧服阅复除河南道
　　○湖广按察司佥事王钦长芦都转运盐使司运使陈伦俱丁忧服阕钦复除河南按察司伦复除原任
　　○升太仆寺少卿王珩为光禄寺卿
　　○丁卯中元节遣驸马都尉齐世羙崔元分祭  长陵献陵  景陵  裕陵  茂陵文武衙门各分官陪祭
　　○遣仪宾杨淳祭  景皇帝陵寝
　　○遣内官祭  恭让章皇后陵寝
　　○南京守备魏国公徐俌以灾异辞任  上曰卿职司留务效劳有年方隆委任而自陈恳切特允所辞
　　○命金吾左卫署都指挥佥事白琮充右参将分守马兰谷等处
　　○虏入辽东义州境杀掠人畜备御都指挥同知李鉴按伏都指挥佥事田俊俱下巡按御史逮问鉴坐私用军人刈田俊私以官军借人别用以致守备不设拟充军都察院覆议  上命鉴俊并家属发边远充军
　　○虏入辽东松山境劫虏人畜都指挥同知王玺下巡按监察御史逮问坐守备不设拟充军都察院覆议  上以其情轻律重命降一级
