<!-- { "loadSidebar": true } -->
　　○戊午礼科左给事中夏昂等劾奏四川国师领占竹先因献顶骨数珠骷髅法盌叨冒升赏  皇上御极之初已革职遣回原寺远近称快今又行取来京礼部以为惊骇耳目骚扰驿递虑乘机干进幸门复开而  圣旨许其自备脚力以来夫礼部岂为区区应付惜哉特以邪正向背之机寔治忽兴废之原世教所关不可不严为之防恐累  圣德而损初政耳伏望  皇上俯从群议亟止其来使左道害政者无觊觎之心又钦天监李正华本以庸流夤缘转升幸蒙恩宥许令致仕今者又取入内灵台教习占验其老不知耻如此纵使术业精通亦不当复用伏望收回成命永绝传奉之端庶小人不得售其奸又苑马寺卿李温原任南京太仆营求北任屡被弹劾过蒙宽宥外调今考满到京复自乞复前任诚奔兢无耻之人伏望放归田里庶幸进者知戒又光禄寺厨役刘轩等受南京工部作头徐谦等银百余两隐下所解红罗销金袱等物数多不以纳官虚出实收近为缉事校尉所获不知本寺卿胡恭所司何事而漫不察觉如此恭不无学术窃禄日久屡被弹劾老不知休伏望明正其罪罢归田里以为欺罔不职者之戒时监察御史张祯等亦以为言  上命领占竹仍自备脚力来京途次不许扰人华仍旧致仕温姑留供职恭俟刘轩等问结后处之
　　○戊午先是勋臣庄田子粒命有司代收至是安昌伯钱承宗祖母王氏奏乞自收乃命通行司府州县遇业主愿自收者听仍申禁管庄人等毋得暴横为非
　　○己未法司会官审录重囚三十八人命情真者处决诉冤者重鞫情可矜疑者发边远充军不孝有父母息词者即其门枷项一月杖一百释令餋亲○庚申带管广东岭西道湖广按察使陶鲁奏凡征剿猺獞山巢多用狼兵而土官多推避不肯效力请立赏罚之法以励之兵部谓凡起调土兵其土官能躬率兵向敌擒斩首级功多者如知县请升流官知州知州升知府知府升参政俱仍旧管事其应袭舍人有功者先与冠带候袭时即许管事若土官不亲督兵止令族目代领或兵不及数或征剿未毕先自潜回者革去冠带俟有功方许复职土舍不亲督兵者勿与冠带或总镇量加惩治庶劝惩并举而得其实用从之
　　明孝宗敬皇帝实录卷之八十终
　明孝宗敬皇帝实录卷之八十一
　　弘治六年十月壬戌朔孟冬享  太庙
　　○遣内官祭司井之神
　　○甲子铨注武功中卫都指挥佥事黄宗于福建行都司佥书管事
　　○乙丑湖广都指挥佥事冯缙守备永道州等处苗贼入境失于防御下巡按御史逮问当发边远充军  上宥之命降缙及指挥使梁玉翟宣丁鉴各三级
　　○修仓军余京卫原拨一千九百十五人每岁以二月至九月兴工十月至正月办纳物料既而兵部奏取回九百十五人送营操练至是并欲以见留修仓一千人取回工部覆奏见留军余已减旧数之半若复概免则修仓物料何从措办乞仍旧便从之
　　○丙寅命巡抚延绥都察院右副都御史刘忠之子明为国子监生从其请也
　　○命免造明年上元灯火工部奏各处灾伤故也　○安南国王黎灏遣陪臣黎俞等以例来贡赐宴并彩叚衣服等物有差仍回赐王锦叚等物如例
　　○丁卯夜东方流星如盏色青白尾迹有光自狼星旁东南行至近浊
　　○戊辰户部会议漕运及巡抚官所奏事宜一漕运遮洋船旧运水次仓粮二十四万石每石折解银七钱明年请减一钱一山东近年增改充粮米九万石明年以后请听民自运至临清德州二仓令官军支运上京一前此以江西灾伤暂改起运粮十万石作存留之数而以山东存留粮十四万石借为改兑请明年以后各复其旧一江北凤阳颍川等三十一卫所漕运官军行粮请如旧于淮安关支徐邳临德四卫行粮于徐州关支如淮徐二处粮乏则仍于临德二仓支给一江南镇太安池宁五府岁运小麦于凤阳二府者每石折银四钱一延绥二卫马军虽有原额屯田一顷而不徵屯粮惟步军岁徵屯粮六石后步军亦领马骑操而徵粮如故请令前领马者分纳一河间府等处沿河浅铺其原设浅夫存留应役添拨者请并其岁出桩木等项革去以宽民力一贵州官员俸粮折色多而本色甚少自今凡以公事停止俸者请止停折色仍存本色米以赡之得旨俱从所议
　　○裁革宣府新沙口堡仓副使一员改为草场副使
　　○增设直隶庐州府舒城县庐镇关巡检司
　　○裁革山西大同府应州安银子递运所
　　○裁革四川夔州府瞿关巡检司改大昌巡检司○巡抚河南都御史徐恪奏河南府有伊洛二渠彰德府有高平万金二渠怀庆府有广济渠及方口堰许州有枣祗河渠南阳府有召公等渠汝宁府有桃陂等堰其他故渠废堰在在有之浚治之功灌溉之利故老相传旧志所载不可诬也虽行分守等官＜锍-釒＞导然事非专难以责成请敕布政司抚民参政朱瑄专领其事从之赐瑄敕曰迩者官奏河南郡县踰时不两輙赤地相望流移载道水利一事所当预图其河南等府伊洛等渠岁久湮芜多被王府屯营侵塞及势要之家占作碾磨虽已行令分守分巡官提督修举然百责攸归未免顾此失彼且更代不一难以责成以尔素有才谋不避难险可委专理尔其亲诣前项渠堰再行酌量时宜以次兴举合用木石等料于各该田多有力之家从公劝谕或别为措置量起所在附近军民人夫相兼整理选委的当官员人等提调务臻实效无事虚文原置闸处仍旧置立以时启闭仍将得利之家地土顷亩逐一勘明籍记在官遇旱则官为斟酌验亩分水以杜分争以后堙塞就令得利军民并工开浚有溃决之处亦就培筑堤防务图经久其豪强军民敢有仍前截水安置碾磨占作稻田者依律究问故敕
　　○庚午建平伯高进卒进高士文之玄孙本狭西咸阳县人弘治二年袭爵至是卒讣闻辍朝一日赐葬祭如例
　　○命整饬天津兵备山东按察司副使刘福兼理河间府沧州民事
　　○辛未先是行取番僧领占竹等来京礼部及科道官交章劾之不允工科给事中柴昇复上＜锍-釒＞极论其蠹政惑世之害乞正其罪以雪众愤既而科道等官论列不已  上曰领占竹妄诞欺罔夤缘来京其罢行取之命
　　○壬申升南京太仆寺少卿吕＜常心＞为南京通政使司右通政
　　○升湖广布政司左参政李琮为山西按察司按察使四川成都府知府汪奎为狭西右参政
　　○癸酉赐赵府镇国将军祐柢辅国将军祐＜木审＞晋府辅国将军奇泊奉国将军表梠诰命冠服如制
　　○吏部尚书耿裕等以选官差错检举伏罪得旨尔等职掌铨选不行详审重复选官本当究问既检举伏罪姑贷之堂上官仍罚俸两月该司官各四月
　　○甲戌命直隶河间府以官库收贮及所属州县今岁该存留并解京银两折给河间沈阳大同三卫官军俸粮每石银四钱五分
　　○乙亥  太皇太后圣旦  上率亲王上寿命妇朝贺
　　○赐百官宴于午门　○赐各王府庆贺官员人等钞币有差
　　○夜月犯毕宿右股星
　　○丙子兵部尚书马文升言西山自偏头关至山海延袤数千里往年林木茂密虏骑不能长驱比来京师贵各以第宅相高采伐殆尽万一虏寇深入何以御之是自撤其藩篱也请严加禁约从之
　　○丁丑以水灾免南京留守等三十四卫弘治五年屯粮五千三百石有奇
　　○先是以进士王钺路麟李师儒何洛杨铎刘溥翟敬徐浤谭溥王序十人为翰林院检讨分侍诸王讲读麟就职而浤等九人以府潦沉滞请别为叙迁之格吏部尚书耿裕寝其奏浤等复诣部争之裕不听遂群诟而出事闻下镇抚鞫问谭溥等复奏吏部郎中贡钦铨选不公冀以自解又窜路麟名于＜锍-釒＞中并麟亦逮问浤等具服而麟初不预具奏乃释麟而送浤等于法司拟赎徒杖送吏部查例发遣且引成化初进士周鉴选崇府教书称疾不出及教官夏瓒酗酒为民事具狱以间  上以浤等诋毁大臣免赎罪照前例俱发为民
　　○戊寅命大宁中卫带俸都指挥同知张山之子钦代原职指挥使故济阳卫带俸都指挥佥事杨政之子钦袭为指挥佥事
　　○己卯  诚孝昭皇后忌辰  上祭  奉先殿遣驸马都尉游泰祭  献陵
　　○庚辰吏部覆奏巡按直隶监察御史周琰奏请起用致仕南京刑部侍郎阮勤浙江按察使于大节  上以勤年过七十且先已升授官阶已之大节俟有按察使员缺起用○裁革云南金齿分守参将以镇巡等官言地方宁谧故也
　　○狭西西安府知府严永浚以狭西甘肃织造彩妆衤□戎毼上＜锍-釒＞曰灾变之来必以类应时两愆者泽未流也  陛下请近取禁幄服御之物远取工作司局之费合而验之则德泽流滞皎然可见臣顷尝再至狭西杂造局见前二次降来图样令本处织造彩妆绒毼四十九疋其先次坐派二十五疋行布政司支银买办物料及顾倩匠作织造已费用银二千余两尚未完结今又以复坐二十四疋未可停缓欲依原降织造以进臣不知  升下珍爱此物之多必欲供上用欤则可一袭再袭而止欲备赏赉欤则其色其象又非群下所敢当陛下必谓财取之官工取之局数虽累十亦不为过然不知财者天地间有限之物不在于民则在于官顾所取使司二千余两皆扣除州县皂隶斋夫之所出办孰非民之财乎又使司比来积欠各边军士冬衣布花无虑百十余万向使移所取以益所欠则十分之一未必无补传曰一夫向隅满座为之叹息今以百余家男不暇耕女不暇蚕穷年营办以供七十人之织民之不堪亦已甚矣昔唐太宗令京师及益州诸处供奉御器及诸王服饰因马周历陈民怨而止明皇诏造银盝子妆具二十事织绫二千疋因李德裕上＜锍-釒＞极论而罢使  陛下发令之始进言有马周则此事必潜消于内团局之际抗论有李德裕则此事必立罢于外然二者既皆不复救矣及今正恤人言之时犹未可以止邪事下工部覆奏谓边方供亿钜繁旱荒民困请如永浚奏加意优恤  上命已织完者遣人解送供用未织完者暂止之
　　○是日亥刻东有星如鸡子大色青白起柳宿至近浊
　　○辛巳升直隶凤阳府知府章锐为湖广布政司左参政
　　○云南按察司佥事谈俊丁忧服阕复除狭西按察司
　　○狭西外夷榆树劄纳纳郎膻哈哈者四族番人劄节玉巴等来朝贡方物赐彩叚钞绢有差
　　○是日丑刻南方有星如鸡子大色青白起南河东南行至近浊尾迹炸散
　　○是日申刻日生左右珥色赤黄良久散
　　○壬午增设长芦都转运盐使司利民场副使一员
　　○癸未南京国子监祭酒罗璟以坐班监生数少不足差拨乞行取各处依亲服满监生并留今岁新贡及举人之入监者俱免故依亲礼部覆奏如其请且以国子监南方纳粟监生量改南监以备差用从之
　　○给故修武伯沈坊之子瑞优餋米月十石○甲申赐岷府安仁郡主并仪宾林凤翀代府南里郡君并仪宾董章常林郡君并仪宾杨通崇信郡君并仪宾张翼辽府陵水县主并仪宾戢澂周府临邑县主并仪宾杨仲良文登县主并仪宾孟溥诰命冠服如制
　　○升户部郎中宋明为两浙都转运盐使司运使
　　○命兵部会提督京营文武大臣选诸营把总官
