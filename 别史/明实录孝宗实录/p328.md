<!-- { "loadSidebar": true } -->
　　○乙丑工科给事中张文监察御史袁仕奏顷岁松潘强贼之变  陛下忧勤特甚臣等因公干到蜀往还询访见彼处人情事故大可骇愕请举一二言之松潘南路国初以来固已有之其后沿途增置墩堡开设仓廒遂为天险自牛尾巴失利之后每岁饷夫戍卒须南行者多具银货买路方行稍不满欲擂石一下立为虀粉故蜀人号南路为死亡城是则此路之得失系松潘之利害如此其不可不复也明矣此路既复其间麻答答棰觜险要之处据高设堡添拨防军以遏贼冲此亦现恢全蜀之遗策虽费不得已焉者也又松潘兵备副使张翼等近以西披列柯等寨献出元恶首级并俘获甲马奏闻臣尝疑之其称此首级是杀王□□□者今擒斩来献祈免征剿事亦难信盖彼既能败我师徒杀我将士则其勇悍智力乃彼中所以为强者岂忍自相屠戮以示削弱故道路沸腾咸谓此非死囚降虏必斗争剽劫者就使生擒犹当辩诘今函首而献何所据依况王□□□等同日死者无虑数十人岂止二贼首可献余皆不必问邪原其情一以款我王师一以要我厚利欺诈昭然祗宜不受顾乃奏上其奏动色相庆翼不必道也彼镇等官从而张之欺蔽甚矣且王□□□等之死固由副总兵韩雄轻敌所致雄之罪恶又谁致之都御史林元甫不得辞其责矣彼元甫者既知韩雄奸贪众心不附必致败事何不表其罪请于朝而黜之心不得已亲临松潘抚循士卒开谕蛮民戒敕韩雄使图自新亦可也而端坐会城及至事败乃归罪于雄尚何及耶臣谓元甫之罪去雄无几今雄下狱致辟有日而元甫调任云南巡抚如故况云南重边方亦有事岂容此辈复坏之哉宜将林元甫韩雄等均逮来京大示厥罚又松潘两路粮运每为蛮贼阻索其所费率三十钟而致一石臣闻由松潘而运至西宁金瓶等九仓者止运至松潘城仓由茂州而运至新桥镇夷等七仓者止运至茂州城仓定与脚价递雇熟番土民转运各仓如此庶几事体稍便民力稍宽又南路官军在堡一年为蛮虐苦而每月银米又太半克减为赏蛮买路之数是食尚不足而欲望其竭力御敌难矣乞令每岁银米许其中半兼支每石各照州县徵解价数支发若有蛮贼听其秉便遏杀所获首馘均视边功升赏则士皆轻生而捍边有人矣又臣闻外卫轮戍南路官军不习地势请令于松茂操备而于松茂等卫所官军内选取如数戍守以近相就俾宫室田宅若常居然庶几气习相近而赴敌不畏又有谓南路之蒲江关地势稍平介乎松叠之间极为要害今若聚兵屯粮筑城固守三路联络什伍相保卒然有警松叠声援可立应也命所司看详以闻
　　○丁卯以灾伤免直隶安庆池州太平三府及安庆建阳二卫弘治十七年粮草子粒有差
　　○礼部尚书张昇等言五事一禁侈靡谓服舍婚丧国有定制近年织异色花样造违式房屋而京师尤甚今后请悉遵诸司职掌及洪武礼制制度违者依律重治一重名器谓金蟒等衣非人臣常用之服今后内外官不许一概奏请违者许科道官指名纠劾治以重罪一省供应谓光禄寺寄库进素价银乞发出补该寺之急以省民财一并解纳谓内府香料并太医院药材惟松苏四川辽东总解余皆陆续起解为害多端请自明年为始各该地方将额办香料等物徵完在官差人总解一裁冗滥谓近年添设通事过多贪冒之徒得以滥补补后三年月有食米之资实授序班岁有皂隶俸银之给及差送夷人复唆使沿途生事作弊为甚今后除一国全缺该补外余缺必总类十名以上方许奏行各边起取及行大通事访保庶侥幸之徒不至滥进得旨卿等所言切中时弊省公应朝廷自有处置余皆准行
　　○镇守甘肃太监杨定巡抚都御史毕亨等奏哈密忠顺王狭巴臣等已遣人自苦峪护送还国又谕令赤斤罕东二卫及哈密都督奄克孛剌写亦虎仙等辅翼之仍拘土鲁番之幼子真帖木儿于甘州夷馆餋给徐议处置事闻兵部议今次镇巡官所处哈密事宜比之曩昔用力少而成功多宜降敕奖谕从之其有功官员人等令通行查勘以闻
　　○命逮问宣府前卫都指挥张经等罪坐防闲不严致所部官军私用贴患操备马匹也
　　○戊辰狭西暂守苦峪哈密卫都督奄克孛剌及哈剌灰头目指挥拜迭力迷失等各遣人来贡赐宴并彩叚衣服等物有差
　　○己巳工部右侍郎张达乞致仕不允
　　○翰林院检讨石＜王卸-卩＞丁忧服阕复除原职○庚午南京礼部尚书王宗彝乞致仕  上曰卿老成练达精力未衰宜尽心职务以副委任岂可引年乞休所辞不允
　　○户部左侍郎王俨乞致仕不允
　　○命河南南阳卫指挥同知臧拱辰守备南阳以都指挥体统行事
　　○辛未  仁祖淳皇帝忌辰  上祭  奉先殿
　　○  上召大学士刘健等至暖合谕曰户部覆处置流民事推起复侍郎何鉴何以不会吏部健等对曰凡系本部承行事从前亦间有径推者  上曰此前人不是吏部铨衡之职推举人才乃其职掌若使会推他日不称亦无后词皆奏曰然则通令会议否  上曰处置流民是户部事不须再会惟所推官员须会吏部耳  上在位久益明习国事亹亹数百言动中节会有不能悉记者议事之召讫于是日不阅月而  大渐之命至矣呜呼痛哉　　○监察御史曾大有言六事一严考察谓同知知州知县等官朝觐考察贪鄙著闻侥幸苟全者请亦许科道官指实纠举一重守令谓今后部属等官有缺请如六年九年考满到部进士举人出身推官知县教官曾经旌保政绩可验者与进士相兼铨补一择巡抚谓两广巡抚都御史潘蕃无统驭才以致南海等县盗贼纵横乞选素有才望如守制都御史林陖者付之一恤灾伤谓各处申报灾伤查勘迟缓民不受惠及水冲沙压之田又不为开除请今后凡水沙之田勘实者即与除豁一慎科目谓会试场卷帙浩繁校阅难精乞计每人日阅三十卷分房文卷多者请量增同考官若各处乡试请展限九月初旬揭榜命下其奏于所司○正一嗣教真人张彦頨以龙虎山上清宫火奏乞照例重建  上已允之令遣内官监官会镇巡等官盖造既而工部覆奏江西近年以来旱潦相仍盗贼纵横而宁益二府且方修理所费实多兼以两京役繁财匮不宜兴此以重困军民乞暂停止工科等科给事中王缜等亦极言其不可  上复命已之待二府修完后再闻奏
　　○壬申命造  皇太后卤簿
　　○吏部左侍郎焦芳乞致仕  上曰焦芳春宫旧臣学行素著方切委任岂可遽求休致所辞不允
　　○户部郎中史学奏运粮官军虽有到京期限而无违限参问之例往往迟误无忌请照罚运例每违十日罚米一石折纳银三钱送贮太仓月日虽多罚止十石如果风水不便有文可证者免之其中有舟尚未至而先诈投文者亦廉治其罪户部覆奏从之
　　○先是南京刑部丁忧郎中高台以考察不谨冠带闲住上＜锍-釒＞自辩谓出于都御史张敷华挟忿中伤所致吏部言台不省己罪摭拾妄奏请如例逮问发为民有旨免问仍令冠带闲住于是南京监察御史王昊等劾之都察院覆奏命仍依前旨行
　　○癸酉刑科给事中汤礼敬言四事一勤讲学谓经筵非极寒暑雨雪之日请勿传免其日讲虽寒暑亦勿暂废一遵旧制谓今日待贵戚过厚用中贵太盛冗食员多滥予费广请皆如  祖训所载逐一裁正一频延访谓内阁大臣请日见咨访九卿正佐请更番召问一乐听受谓往年户部尚书佀钟以财用耗竭推原害财之弊数事以闻而大学士李东阳奉使阙里亲见民生凋敝盗贼纵横仓廪空竭指实陈奏俱付所司议行未赐俞允腹心大臣如此况其他乎伏望于凡以言获谴者召还擢用及大小臣僚论列汰冗员节滥费重盐课公黜陟之类宜皆措之实事而不为左右所夺幸甚礼部覆奏从之
　　○福建福州延平等府盗起巡捕官率兵追之为所败死者五十余人镇巡官以闻命镇守巡按等官用心设策相机抚剿毋或视常玩忽贻患地方
　　○丙子光禄寺卿艾璞言四事一谓  皇上初政甚美愿益久益精用保终始一谓虏情叵测愿足兵食预为之备仍通互市禁袭杀以结其心一谓民间徵粮地土不许无赖之人指作空闲投献勋戚之家违者从重处治一谓在京并畿内安置达官舍余生育日繁今后遇江南卫所员缺请令与汉官相兼选补或江南有盗则选舍余骁勇者随征有功即升授彼处卫所并起送其家口完聚以后投降者照例悉发两广安置庶不贻他日之患命所司看详以闻
　　○造  太庙社稷坛及神乐观诸乐器
　　○是日晓刻月掩叠壁阵西第六星
　　○丁丑  仁祖淳皇后忌辰  上祭  奉先殿
　　○戊寅通政使司左通政王敞丁忧服阕复除原职
　　○户部奉旨会吏部推大臣一人处置荆襄等处流民并议上合行事宜谓流民安土重迁若一概发遣人情不堪宜令移文原籍查各军匠见有人应当而户丁不缺者仍寓彼而以军匠为籍依例帮贴倘原籍丁尽无人应役者即将附籍应继之人顶补若军系远方及烟瘴卫分以水土不服为辞者编发附近卫所且谓起复刑部侍郎何鉴可用  上从之命鉴兼都察院左佥都御史以行赐之敕曰湖广荆襄郧阳德安黄州及河南南阳开封河南汝宁狭西汉中西安□洛等府州县地土空旷各处逃亡流移脱漏埋没等项人民多往彼处潜住先年因无名籍管束致生事端尝专差官处置安集方得宁妥经今年久陆续流移潜住比昔尤多惟恐又成将来之患今特命尔前去会同各该抚治巡抚都御史督同抚民守巡等官查照先年都御史原杰等节次准奏及今户部议准事理从长计处设法清查先出榜晓谕令未经附籍情愿还乡及系军匠等役在逃者发回复业着伍着役若住成家业不愿还及虽系军匠等籍自愿仍当祖遗户役不失者俱给与户由编出里甲量宽户役以示优恤仍行移原籍官司查考贯址的实若不肯附籍又不还乡仍前躲避潜住者照例编发充军先年附籍人户或有朋比影射者一体清查改正其地里广远去处或添设官司管束或该增置里社及一应可兴可革事宜敕内该载未尽者悉听尔便宜处置专设抚民参议副事等官有阘茸不胜任者具奏罢黜或起送别用并其余司府州县官员俱听选择差委若有推奸避事欺公玩法及巡捕等项人员乘机挟诈惊扰地方势豪顽猾之徒隐蔽流民阻挠公法者俱从究治应奏请者指实参奏尔受兹重托务在计虑周密处置得宜使民有定居籍无漏报毋或循常袭故徒具虗文有孤委任故敕
　　○户部主事刘乾以河南山东岁解纳米麦黑于涿州良乡等处仓场民既以远输为难至官军支给又或不蒙实惠请照保定府广盈仓事例米麦每石折收银六钱豆每石银五钱贮之官随时价支与官军户部覆奏从之
　　○秦府汧阳安裕王庶长子秉楱乞袭封父爵礼部会议谓  皇明祖训无郡王庶子袭封之制请止授以镇国将军俾奉祀事从之
　　○以久不两遣英国王张懋告  天地新宁伯谭祐告  社稷惠安伯张伟告  山川
　　○命故工部右侍郎陈琬之子邦杰为国子监生从其请也
　　○有盗于镇江孟渎等河劫漕运粮米一千三百石有奇总督漕运都御史张缙以闻命降敕切责巡抚巡江等官令严限督捕如不获令兵部再具以闻
