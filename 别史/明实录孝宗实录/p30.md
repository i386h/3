<!-- { "loadSidebar": true } -->
　　○是日卯刻金星见于辰位○辛未吏科给事中林廷玉言天地不交则阴阳之气两相捍格上下不交则君臣之情两相间阻欲万物之生德业之成不可得矣自古君臣之间有朝见礼有燕见礼朝见则分不得不严燕见则情不得不通至我朝明良相遇具有故事若宋濂牛谅辈之受知于  太祖杨士奇杨溥杨荣王翱李贤辈之受知于  太宗  仁宗  宣宗  英宗皆朝夕左右时备顾问一应章＜锍-釒＞皆与谋议裁处迩年以来此礼遂废凡遇宣召但使内官传奉诏旨台部大臣一朝而退频年不得面奉清论遂使天下之人往往疑紧要章＜锍-釒＞有不得上彻  睿览旨意亦多蒙蔽传奉冗官多夹带伪出者臣愿  陛下顺天地之理通君臣之情凡遇有事宣召大臣必御文华殿授以手批使其奉行此外或以十日半月为度许令内阁学士及五府六部都察院大理寺通政司詹事府翰林院堂上掌印官并经筵官入侍文华殿  陛下假以词色虚心延访自古帝王传心之要方今政治得失之状天下军民利病之实一遇灾异即便讲求所以致之之由与夫弭之之道徐与内阁大臣断而行之各衙门事有不便者许具本面陈是非利害而退其本留中俟与内阁大臣详处批答仍设给事中御史各二员侍班以防阿顺欺罔之弊方今之事深谋远虑拔本塞源最大且急无有出于此者  陛下之所以弭灾修德亦无以要于此者乞刚断而力行之非但臣之福也命所司知之
　　○致仕南京吏部尚书钱溥卒溥字原溥直隶华亭县人正统四年进士太监王振访可教内侍书者或荐溥试蔷薇露诗大见称赏特授翰林院检讨景泰三年升左赞善兼检讨七年修寰宇通志升左谕德兼编修天顺元年改尚宝司少卿兼官如故俄升侍读学士修大明一统志充副总裁六年颁诏安南充正使贻书与其王论郊迎礼甚悉八年坐累降广东顺德知县成化二年诏复旧官闲住俄起掌南京翰林院事十二年升南京吏部左侍郎后进尚书致仕至是卒赐祭葬如例谥文通溥和易通敏词翰有声但性既嗜进所行亦轻脱有太监王伦者尝受业于溥当  英庙大渐时伦出就溥舍妄改政事人物被缉访下狱罪且不测有左右之者乃得从轻典其出为知县以此其后累被弹劾尚得迁尚书而去
　　○直隶无锡县民陈公懋奏上所著书大要谓尚书周易大学中庸注失经迷臣有一得颇能折衷言涉缪诞通政使司言公懋奏内不称军民籍自称庶人凡五经四书集传皆经我  太宗命儒臣纂缉者公懋多穿鉴更改悖理害道乞正其罪  上命焚所著书押遣还乡
　　○癸酉  太祖高皇帝忌辰  上祭  奉先殿魏国公徐俌承命祭  孝陵
　　○礼部郎中张祥言伏睹五月五日午门外赐宴群臣臣切惟  宪宗纯皇帝宾天未久  山陵工作方毕寻有雷雹之灾  陛下克谨天戒痛自修省且诏群臣各秉心修职用回天意群臣可不惕然加惧以副  圣心况臣之事君犹子之事父故居丧之时居处不安食旨不甘闻乐不乐孔子谓食稻衣锦于女安乎此言虽责宰我实万世臣子之通戒也今公卿大臣皆  先帝旧臣当岁序迁易攀号无地讵忍锦绣具衣饮酒食肉恬不为怪臣闻  陛下自  先帝升遐居谅阴之中已临半载每退朝燕居犹服布素不御音乐曩者近臣请选妃嫔阁而不行天下臣民皆知  陛下之心有所不忍此天理人伦之至也秉以心以往何忧天下之不治天变之不弭天命之不固哉臣请自今以始三年之内凡遇节令赐宴群臣乞照庆成宴例暂皆停免至如每岁四月八日之宴特佛氏余风尤为不经所当先革者  陛下即位以来祛邪卫正益崇圣道凡佛老之悖谬百家之淫邪悉已屏斥何独于此不可革耶方今四夷来王万方朝会辐辏京师皆得与宴中间岂无一二稍知礼义之人万一播传其失非小惟  陛下留意  上曰节令之宴职自礼部既当停免何不先事奏闻而致失若此咎将谁归尔堂上并属官其具实以闻已而尚书周洪谟等言  宪宗皇帝上仙  皇上孝心纯笃凡廷仪节悉从简素而庆成大宴俱准奏停免今  山陵安葬已久光禄寺但遵旧例于四月八日五月五日请宴百官盖与每日见辞官员及经筵酒饭相类非若庆成大宴应免者可比祥奏乞停免止知礼欲从厚而未知事体不伦且未与臣等议臣  失于约束罪不容辞  上曰朝廷大小礼仪俱归礼部职掌其当行当止尔等何不预为斟酌奏定致祥于事后肆言无忌本当究治既服罪俱宥之自后礼节仍稽考已行之例奏请
　　○乙亥  仁宗昭皇帝忌辰  上祭
　　奉先殿遣驸马都尉黄镛祭  献陵
　　○赐神宫监太监陆恺保定府定兴县等处地二百顷从其请也
　　○南京兵部＜锍-釒＞上武职冗员由皇亲传升乞升者南京锦衣卫千户宋祯百户尹辅尹忠府军后卫指挥佥事赵钟由功臣恩荫乞世袭者锦衣卫指挥徐伯宽由太监乞升者锦衣卫指挥同知黄琳副千户黄灏殷瓒唐善陈庆百户黄渌黄润靳珊靳瑛靳福罗忠夏昭李昱张斌张俊袁刚保钦陈安陈智覃振卢玉所镇抚黄淇黄泽黄涎靳瓒靳源靳庆靳和卢清卢刚黄忠洪玉李智由军民保升者锦衣卫百户许达水军左卫副千户麦富由功升乞调者锦衣锦署指挥同知赵承文聂端指挥佥事林源正千户郑禧韩銧百户邓玉署正千户汪湖汪瑄百户刘泰锁住广受陈禄黄瑛共五十三人以请事下兵部以为宜如在京例降革诏宋祯郑禧赵钟尹辅尹忠靳珊袁刚保钦覃振陈安陈智陈禄黄瑛殷瓒俱仍旧徐伯＜宀十见＞仍授百户黄琳指挥佥事唐善百户洪玉不许世袭汪瑚汪瑄刘泰锁住广受俱由冒功升者革职充军余黄灏等三十人俱如例递降夺其见任所降职不由军功者不得世袭
　　○丙子南京翰林院侍读杨守阯曾彦俱以纂修实录召至京改翰林院侍读
　　○命左军都督府带俸都督佥事庄鉴本府管事仍坐营管操
　　○是日辰刻南京雷电霹雳大作坏洪武门吻兽已刻复作坏  孝陵御道树
　　○丁丑升尚宝司司丞胡恭为本司少卿
　　○贵州布政司左参政蒋云漠丁忧服阕复除广东布政司
　　○内阁大学士刘吉等言天人感应之际其理甚微其几甚著盖灾异之未有因人事差失而感召者亦有人事未形而其几先见天出灾异以为之兆朕者惟在人君察识而审图之修德以禳除之语云天心仁爱人君又云妖不胜德此之谓也洪惟  皇上即位未及一年  圣心纯正天理浑然  圣政日新人欲罔间且孝养  两宫抚爱诸弟和睦  皇后肃清宫禁宜乎和气致祥而无异也夫何近日  天寿山雨雹损坏各  陵明楼香殿兽角海马飞仙等件清宁宫后夜间有火块起落二次皆非常之变也考之载籍雨雹者阴胁阳之象又曰人君恶闻其过抑贤用邪则雹与雨俱信谗则雹下毁瓦又曰火者南方扬光辉为明者也王者南面向明而治若贤侫分别官人有序率由旧章敬重功勋殊别嫡庶则火得其性矣若乃信通不笃或耀虗伪谗夫昌邪胜正刚火失其性矣火失其性而妖见亦势所必致然以今日人事验之谗邪屏迹异端斥逐冗官沙汰贡献停止赏罚不滥用度节省在廷文武群臣亦皆知畏法度无敢放肆者于前灾异皆无其应若以
　　陛下今日之心行今日之政长久而不变二三年间天道不感应阴阳不和顺者未之有也臣等所深虑者只恐人事未见先有其几天出灾异以告  陛下欲  陛下察识而审图之修德以禳除之耳伏愿  陛下继今以后常加修省深思远虑防微杜渐如于决断政事必问  宗祖成宪何如合乎成宪者行之不合成宪者不行何也不合成宪者恐有附下罔上之私故不可行也于左右及用人必先论其心行何如忠实纯良者任之矫伪作聪明者勿任何也矫伪作聪明者恐启后日辩言乱政之渐故不可任也于听言纳谏之际必详究其言之所自何如果出于为公而无他故者从之或不出于公而颠倒是非者勿从何也颠倒是非者即系谗言或以贤为不肖以不肖为贤足以惑乱圣听故不可从也凡此皆防微杜渐之实以至于凡有以书画玩器犬马声色投间抵隙阿谀顺从取悦  圣心者一切屏逐勿令亲近则  圣心日益高明天心日益顺和而未然之灾患异常之妖孽岂有不消弭者哉伏乞  圣明留意则  宗社幸甚天下幸甚  上曰灾异之来必有感召朕之不德布政不均谪见于  天惟冀君臣同心各修厥职庶灾异可弭卿等所言法  宗祖慎用人远谗侫诚切时弊当即体而行之卿等亦宜同加敬慎庶几天意可回也
　　○昏刻月犯南斗魁第三星
　　○戊寅升福建按察司副使刘乔为湖广按察使广东佥事英瑛为本司副使河南道监察御史荆茂为云南副使南京刑部郎中欧瑄为广西布政司右参议
　　○升太常寺右少卿李介为左少卿太仆寺少卿杨谧为大理寺右少卿
　　○南京太仆寺少卿唐章丁忧服阕改太仆寺少卿
　　○先是兵部尚书余子俊等以清理军职贴黄事竣会同原清黄官都察院右副都御史边镛左春坊左庶子兼翰林院侍读学士李杰及尚宝司少卿胡恭司丞杨泰兵科给事中鲁昂等用宝于奉天门时尚宝监内官赵聪等就门傍便舍具酒食邀之聪继以他事下锦衣卫狱有并发其会食事者  上怒令各具实以闻子俊等请罪俱宥之
　　○己卯前监察御史吴秀先以考察被黜冠带闲住疑吏部侍郎杨守陈中伤之再上章自愬下科道官议谓所愬不实命准考察摭拾例发原籍为民
　　○命河南山西并北直隶府县起运大同夏秋税粮以三分为率止一分折银二分仍徵本色以近例俱折银而大同方有警报恐不便和籴也
　　○给贵州龙里威清永宁赤水关索岭等站所甲军行粮每日人一升本色与折色间月关支从巡抚都御史孔镛等请也
　　○云南顺宁府蒲贼频年为患杀掠军民兵部请申命镇守等官加意抚捕从之仍命审度夷情慎重行事务以地方为念毋贻后虑
　　○庚辰修  社稷坛
　　○是日晓刻金星犯六诸王星
　　○辛巳赐故南京左军都督府经历张黻父诘□□丙黻先任后军都督府经历成化中因申救刑部员外郎林俊调云南师宗州知州寻改前职前后历任逾三年卒至是其子琳奏乞赐应得诰命吏部覆奏言俊劾太监梁芳自分必死黻亦死救之皆可谓忠直之臣今俊已擢用黻未用而死而其父尚存宜特赐诰命使其父受封于生前而黻亦瞑目于地下抑可谓忠义之劝从之
　　○命前军都督府带俸都督佥事王玺后军管事
　　○命故南京光禄寺卿秦崇之子隆为国子监生从其请也
　　○赐迤西地面锁鲁檀马哈木阿民斡子伯王琵琶银壶金盌各一事迤西阿黑麻曲儿干王迤西日落国亦思刊答儿鲁密帖里牙王纻丝磁器夏布等物从其请也
　　○壬午升山西按察司佥事萧谦为福建按察司副使大理寺右寺副王经为广东佥事
　　○升右春坊右谕德陆简为右庶子兼翰林院侍读简尝侍  东宫讲读丁忧服阕故有是命
　　○癸未降分守庄浪左参将都指挥使田广为都指挥佥事永昌卫指挥佥事王钺等十人降秩有差坐北虏入寇守备不设也
