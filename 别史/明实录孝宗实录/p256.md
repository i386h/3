<!-- { "loadSidebar": true } -->
　　○丁巳免河南开封府所属州县正官明年朝觐以地方灾伤从巡抚官奏也  升提督抚治郧阳等处地方都察院右副都御史陈清为户部右侍郎提督仓场  以旱灾免山西大同府所属并大同前后等十六卫所夏税子粒有差  宣府四治守御千户所地震有声
　　○乙未兵部尚书马文升以近年地震之异在在有之而云南狭西尤甚因言自古帝王每遇灾变多下明诏求直言使陈缺失以资脩省用能变灾为祥转祸为福伏望  陛下益怀忧畏仰答天戒许两京文武官员各陈时政之缺凡可以裕财用而固邦本攘夷狄而强中国脩德教而振纲纪者俱明白条陈毋虚饰繁文漫应故事其言之可采有裨治道者  陛下则断自宸衷期于必行毋为群议所惑以消弭灾异于无形  上嘉纳之
　　○沈府永年王幼塨原授册印衮冕冠服及所居寝宫房屋俱毁于火请更给改造从之
　　○南方流星如盏色青白光烛地自东南行至近浊辛酉复除南京山东道监察御史马昆于广西道广西道监察御史郭纴于河南道昆丁忧服阕纴养病初愈也
　　○工部覆奏南京吏部尚书林瀚等所言停不急一事谓南京千步廊及黄册金鞍库房并杨王坟等工役请仍依拟修理其小教场骡马房靛园厂并各监局诸不急之工并乞停止从之
　　○壬戌革云南弥沙井盐课局副使一员
　　○癸亥晓刻日犯昂宿
　　○甲子礼部请再借户部银三万六百余两偿光禄寺牲价从之
　　○遣官祭太岁风云雷雨岳镇海渎山川等神
　　○遣旗手卫官祭旗纛之神○命通政使司通政使沈禄之子铋为国子监生从其请也
　　○六科十三道劾奏都御史洪钟修凿潮河川无功妄引前尝修筑长城冀以掩罪而侍郎张达承命阅视回护欺妄请俱逮治以为人臣不忠者之戒兵部尚书马文升亦以为言且云凿河之妄费不赀人心之嗟怨已极虽有他功难于论赎请逮钟还治以罪诏罚钟俸三月达姑宥之
　　○乙丑南京吏部右侍郎杨守阯乞假展祭许之
　　○翰林院检讨薛格乞归养疾许之
　　○升南京礼部郎中丁玑为广东按察司副使提调学校
　　○长河西刺思岗地方番僧桑呆禄来贡请袭其故师清修翊善大国师怕思巴领占巴藏卜之职从之赐宴并彩叚等物如例
　　○改注前军都督府带俸都督佥事戴广于后府佥书管事○刑科给事中徐忱言六事一惜战马谓各处卫所官军不惜马匹或用以耕种围猎或用以驾车重载致马多瘦死不足以备征战之用请给榜示谕有敢袭前弊者枷号示警一恤边民谓辽阳自都御史陈瑶等招致尚古等入贡之后边民大被虏患乞正其罪一杜奸贪谓在外布按二司并府州县各有钦给官马每马一匹岁徵餧养鞍辔银四十两给之于民甚便后各官率以银入已有占骑驿马者有仍令马夫餧养买办者有占上户为马夫以图供给者至有富豪之民投充菜果等户影射徭役乞通行禁约违者罪之其马价仍减其半以惠其民兵部覆奏谓所言宜从  上曰陈瑶等事状仍令前所差官并勘明白具奏余从所议
　　○丙寅录弘治十年六月宣府张家口堡获功官军升一级者一人给赏者一人其守备都指挥佥事李珍量赏之
　　○吏部主事杨子器言三事一激励主将谓河套虏势视昔愈炽官军与战輙败迩闻虏薄榆林城捕取军民二十余人支解而去主将闭城自守而已乞敕保国公朱晖等至榆林先按闭城纵贼将官以法然后号令三边并京军部曲分哨追战务使尽出河套免遗后艰二调遣军众谓各镇守臣既不能率兵拒战亦不能徼召邻近策应顾乃歛兵自卫一城之外视如秦越人心忿怨殆未可言然军旅之中岂无智勇能敢斗者惟此无所召故彼无所应致使束手离心甘受虏困请令边将遇虏未退不许輙请京军就于邻近徵调来援敢有拒违者以军法从事其自备弓马报效之人须使自结队五各图进取不许溷入诸营攘夺功次庶士卒用命而群勇作气三逆料敌势谓故虏生聚不当中国一州县近因虏中荒旱举众南来迫于饥饿为此剽窃非有长驾远驭之谋使边将得奋勇谋捍御虏亦安敢肆哉今中国馈饷转济不穷军马应不乏兵甲庠利智勇群集此皆胡虏所无者彼若入寇我可以计击之况久居河套岂无怠弱可乘之机乞敕边将深知此意如虏在延绥则守延绥而甘凉之兵出虏在宁夏则守宁夏而大同之兵出出其所不趋趋其所不出或邀其前或断其后劫其老营捣其巢穴庶几军威振扬而虏势穷蹇兵部复奏谓所言可采请行各镇巡等官参相相机行事从之
　　○丁卯  宪宗纯皇帝忌辰  上祭  奉先殿遣驸马都尉黄镛祭  茂陵  刑科给事中任良弼奏大同延绥等处边民近多逃窜恐边患遂及南郡其害有不胜言者乞敕抚臣招抚归业量免差徭以纾其急户部议其言可取  上然之且令移文巡抚等官用心处置赈恤毋致失所  河南光州及狭西高陵渭南等县俱地震有声
　　○戊辰狭西显教寺番僧远丹坚挫殊胜寺番僧舍刺先吉各请袭其师国师禅师之职从之  汝王请赐冠冒等人匠凡十五色以便供应命照兴王例给之
　　○己巳巡抚山东都察院都御史徐源上疏言自古帝王莫不敦行养老之礼近奉诏旨令有司优礼高年方得致仕吏部尚书尹旻年今八十太子太保吏部尚书王恕八十有六皆功著  屡朝实为  圣世之瑞伏乞复旻太子太保赐以月米人夫而于恕月未人夫之数请更益之以示优崇吏部覆奏不允  礼部议复户科都给事中童瑞等所言崇俭约之奏谓光禄寺所供斋醮茶食果卓攒盘之类自弘治元年以后增加太多致氏劳财匮请如瑞等及给事中倪议所奏量所樽节定为中制以裕财用  上是之命今后光禄寺供应仍照弘治元年例屡年增加者悉从减省  虏二万骑入掠宁夏东路万骑入韦州兵部请申敕总兵等官保国公朱晖都御史史琳等用心筹画防御并令侍郎李鐩设法儹运军储从之  命狭西兰州卫指挥使杨义守备红城子堡等处以都指挥体统行事  兵部复奏府部及科道官所言览群策汰冗官省门官三事谓今虏寇猖獗人心惊疑凡有建白必先及于兵政然一疏之中有数条一条之内有数事若待一一查明源委方与议复未免日积月累愈见迟延若后凡有言及兵政积至二十款以上者本部请如各官所奏会官评议一次止照户部会议民情事例略书数字于各条下以断其可否庶几便于复奏又国朝设官分职旧有成法历岁额外添设倍于原额俸给之费皆出于民请自景泰以后添注内外镇守守备协守分守兵备等官一体裁革其曹州等处带管兵备佥事一员乃本司额设官兼领其事非其他添设者之比请仍留之又京城九官内官旧止二三员续添至七八员各役占军士有防备御请量减免  上是之命建言事件仍如前陆续覆奏其有例见行及曾经议奏者不许重覆烦扰曹州兵备官仍旧  录狭西永昌及神木等处斩虏功官军升一级者九十一人升署一级者三人给赏者五十一人游击将军赵铉赏彩縀二表里
　　○庚午免贵州宣慰使宋龙朝觐以自陈保守夷民也巡按狭西监察御史燕忠奏狭西环固及宁夏花马池等处虏寇充斥道路阻塞有数月被围者有全堡被掠者地方伤残生民受害所不忍言而各镇巡副参等官方习为欺罔不以实报乞各治以罪命革右参将马隆为事官官并总兵官郭鞫都御史周季麟王珣太监刘云张僴俱戴罪杀贼今后若再失误隐匿者重治
　　○辛未赐沈府沾益郡君并仪实王楫诰命冠服如制  初文华殿办事中书舍人袁佩与其子鸿胪寺序班赞乞归祭埽妇娶诏皆许之仍给驿以行于是吏科都给事中王洧等劾佩以私情而滥公器此风不可长也乞赐收回成命以绝幸源  上曰佩等业已许之矣其已之  司礼监太监陈宽传旨今后凡建言事件但系各衙门已经议拟覆奏有例见行别无处置者俱立案不许再行覆奏  兵部奏南直隶各府州解到备用马多不堪给军征操今收之则他日累顺天府寄养之民退之则解马人户往来艰苦请将验中者仍发顺天府寄养其不堪者退回变卖并各年拖欠未解者俱每匹徵银十五两解部付太仆寺市马发府寄养以备征操从之
　　○壬申巡抚大同都御史刘宇奏备边四事一议建实功大同虏寇猖獗连年为患自威远失利时主将王玺畏缩不出副将马昇参将秦恭逗遛不援游击王杲轻举失利今虽论斩然则曰与其进而必死不若退而自保或幸死者也臣又闻虏薄城下大肆杀掠提督等官及按伏将领皆不  御有蔚州广灵县民王景林等发愤聚众持白挺拒虏遂斩五级获马五民并盔甲诸物已而卖级事觉乃问充军又虏杀掠时都指挥蔚景指挥徐俊统兵五百按伏截杀至白狐庄遇贼三百骑景俊先徒五十骑驰至坡下搏战余骑悉驻坡顶熟视不进救致贼杀伤军景俊身中十余矢走免俊坐景俊失机罪而余骑止笞三十由此下习为畏懦将以王杲为调民以杀贼为戒军以自保为心虽日操练竟亦何益且臣等尝调参将姚信陈广等兵二万分布西路用御虏贼而皆闭门不出迎贼大掠而去本镇游击精兵策应延绥半年之上略无寸功及各边有警调兵策应輙避不敢战窥伺其去佯为追逐徒劳士马虚费粮刍臣切忿恨思欲痛去积习之毙而建安攘之策必将近时姑息之政一切屏除甄别马昇秦恭王杲之罪使勇于赴斗者有所劝详处姚信陈广之罪使习为退缩者有所戒革除卖功充军之例更立敢勇杀贼之条而又重将权严军法凡官军临阵先退者必斩不尊军令者必斩则将士用命战无不克二广布军威近例不许边将出边逐贼柔懦者得以籍口智勇者不得自遂所以虏志日肆敢数犯边盖彼知我禁例可无他虞及得出境輙伴马稳卧或驻营不去益有轻视中国之心请自今除前禁命各边总兵以下遇虏入境杀掠即出边迎敌率兵追剿或遣黠卒夜砍其营以警扰之使不得久驻庶几虏知畏惧而将士作气三处置操民大同西路威远卫天顺间以山西民壮三千人两班赴操防冬人免户粮七石丁一人供贴月支行粮四斗五升至是岁久逃亡过半而官吏冒支其粮如故计其岁免田粮丁力并行粮之费无虑数高且威远本城并附近平虏诸卫有屯种军丁岁纳杂粮六石草十束及有办纳舍余每丁岁纳银壹两中九钱下六钱免其差操夫其人生长边陲闲习战阵顾弃置在闲而民壮越境远来防东非计也请行山西布政司悉民壮仍佥其家丁役其所免粮石徵银八钱类解大同行都司补前所纳粮草杂辨而以屯种军丁杂辨舍余用补民壮防冬四除禁便民大同十一州县军民铁器耕具皆仰商人从潞州贩至迩因禁铁出边所司关隘不分内外一切禁阻商贩皆绝军器不备乞止禁不以与虏外自余军民日用不可缺者不得并禁兵部覆奏谓所言可从命有例见行者俱照旧贩卖缺器内有违禁者仍严加禁约但不许一概阻截需索财物余准议  命钦天监署漏刻博士每员月米一石从博士傅荣等奏也
　　○癸酉贵州地震三次俱有声如雷
