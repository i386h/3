<!-- { "loadSidebar": true } -->
　　○庚戌晋府襄阴王奇瀴薨王晋王庶第四子母夫人王氏天顺三年生成化五年册封至是薨年三十八讣闻辍朝一日赐祭葬如制谥曰安惠
　　○升狭西布政司左布政使张淮为都察院右副都御史整饬蓟州等处边备兼巡抚顺天等府
　　○升山东按察司副使刘福为浙江按察使
　　○辛亥端阳节赐百官宴于午门
　　○升翰林院编修白钺为本院侍读以九年秩满也
　　○工科都给事中柴昇言臣于今岁二月以来切见四方僧道妄议今年例该给度俱会聚京师时有一二言官奏行驱遣未得明旨施行且  祖宗朝僧道各有额数迩年增至三十七万有余今之僧道几与军民相半此类非天地别生一种人不过出于军民匠籍之家即今天下军多缺伍匠多缺役里甲日耗田土日荒皆由此辈避重投闲近年各处获妖言谋逆之党中间多此辈为倡今日之势正当以计消除俾渐复  祖宗之额岂可滋之转蔓而为将来不可救之患哉臣又窃睹诏旨谓自弘治以来未尝给度若以不度僧为今日之阙典也惟  陛下临御九年于兹统察百官综理庶政咸正罔阙然推文王望道未见之心将谓陛下于  祖宗列圣良法美意未尽绍述为今日之阙可也于二帝三王大道至治未尽吻合为今日之阙可也群工百司有一不得其职四海万姓有一不获其所为今日之阙亦可也若不度僧愈见  陛下圣知夐出千古乃所以为明主之高致而不足以为  圣朝之阙典也伏愿查照礼部先次拟奏事理仍将十年一度事例停止待后僧道原额不足另行具奏定夺通行禁约各处寺观僧道不许来京夤缘搅扰仍将觉义发直等逮问以正其妄请滥度之罪则  陛下中正文明之治足以增光  列圣垂休万代矣命下其奏于所司
　　○癸丑升山东按察司佥事陈嘉谟为本司副使整饬天津兵备
　　○甲寅升贵州按察司按察使汪进为狭西布政司左布政使
　　○丙辰  太祖高皇帝忌辰  上祭  奉先殿魏国公徐俌承命祭  孝陵
　　○升直隶冀州知州钱承德为山东按察司佥事管理北直隶屯田
　　○申刻京师雨雹
　　○戊午  仁宗昭皇帝忌辰  上祭  奉先殿遣驸马都尉黄镛祭  献陵
　　○命太子少保南京兵部尚书张蓥之孙岦为国子监生从其请也
　　○昏刻月犯东咸星○己未赐代府镇国将军聪洌聪氵□复成镐嫡长子聪澯镇国将军仕圹第三子成＜釒爵＞辅国将军成镒岷府辅国将军彦滨彦湝彦渤晋府辅国将军奇氵□魁奇灢诰命冠服如制
　　○旌表烈妇一人节妇十人孙氏山东恩县承差李资妻夫亡时自触墙死旌其门曰贞烈钱氏浙江嵊县民应源妻赵氏山西岚县民温铎妻张氏伊府仪卫司典仗黎忠妻杨氏狭西长安县人翰林院庶吉士张钝妻王氏河南汜水县民张伦妻司氏生员张绅妻王氏狭西咸宁县民张嵩妻陈氏吴义妻梁氏胡广妻张氏清涧县民王纲妻俱守节年久无玷各旌其门曰贞节
　　○北虏遣使请入贡引例欲偕三千人入京大同守臣以闻下廷臣议止许纳其一千人未几虏复言瓦剌兄弟相攻欲回兵袭之至秋乃来贡守臣复奏其事  上谕兵部就团营听征官军内选万三千人马万五千匹命平江伯陈锐及都督马昇杨玉李澄操练以备之
　　○庚申南京监察御史张弘宜等奏今天下农夫蚕妇劳瘁万状公私交征靡有宁时遇灾蠲税徵歛如故其军民转输终岁勤动或值风涛尽为鱼鳖及至京通各仓多差内官监收每石勒要分例银因而借贷出息陪偿岁复一岁军则扣除月粮民则累及身家他若起角□羊军需该送两京内府上纳多差内官监收每物俱要分例银角□羊户无由自通必托人馈送展转欺诈费倍本物□买货贩节经关市监收课税俱委部属前后务以相胜天下之民益困而供办日加宗亲国戚益蕃而求请不已伏望  皇上特敕户部查内府自洪武永乐以来一切供办定为中制各处灾伤从实蠲免京通各仓免差内官监收角□羊送物料该部验中差官送库不用角□羊户交纳多取课税者有禁至若宗亲国戚常禄已赡其用凡关市之征山泽之利不许奏请上侵国赋下夺民利著之于令以为定式下户部议此皆节用爱民之急务惟  皇上昭俭于上示朴为先使内外臣民晓然知圣意则财足而民安矣  上曰禁约多收课税及违例求讨者俱如御史言行其余姑已之
　　○辛酉升山西按察司副使陈金为贵州按察使
　　○山西武乡县雨冰雹击人畜有死者
　　○壬戌南京兵部尚书侯瓒以老疾乞致仕不允
　　○癸亥命楚府故镇国将军季垺支过禄米免还官
　　○赐辽府故镇国将军恩銈夫人米岁三十石
　　○甲子户部覆议巡抚甘肃都御史许进所奏甘肃官军俸粮俱于户部送到岁例银折支每粮一石折银二钱五分见今年饥米贵每石时直六钱有余必如定例恐下情不堪乞先以狭西布政司折粮及盐粮银依时值折放待岁熟方以岁例银或放或籴随时变通从之
　　○升狭西按察司佥事谢显为山西副使
　　○乙丑辽东东川堡地震
　　○戊辰致仕都察院右副都御史马驯卒驯字德良福建长汀县人中正统十年进士授户部主事迁郎中升四川布政司左参政进布政使擢右副都御史巡抚湖广致仕卒于家讣闻赐祭葬如例当驯为参政时分守地方适有寇乱尝督理饷馈不缺事平受文绮之赐继为布政又值时有事于播州而能给赡军需复被玺书褒奖至巡抚湖广则关中饥民流食荆襄者甚众驯以便宜即赈之地方遂赖以无虞后归老于家凡十有二年而卒
　　○狭西宁夏地震
　　○升刑部员外郎孟逵户部员外郎胡倬俱为狭西按察司佥事
　　○工部尚书刘璋以老疾乞致仕  上曰卿老成端谨方切委任岂可遽以疾求退不允
　　○庚午故南京兵部尚书原杰之子宗敏先以荫为国子监生未仕而殁其孙应韶援例复请入监从之
　　○虏入宣府马营堡等处杀掠人畜守臣请治分守参将白玉等罪命俟边情宁日逮问右少监康禄以到边未久宥之
　　○辛未赐赵府上蔡郡主并仪宾李瑜荆府宁远县主并仪宾徐昆代府峄县县主并仪宾王义济阳县主并仪宾郭琳晋府泾原郡君并仪宾吴涌靖江王府东安乡君并仪宾魏鼎诰命冠服如制
　　○虏入辽东三山营境军士死者二人命守堡指挥杨镇等三人下巡按御史逮问罚备御都指挥李雄高钦俸各三月
　　○壬申寿宁侯张鹤龄等四百七十员朝参不到鸿胪寺锦衣卫奏上  上曰各官怠惰朝参及注门籍而公座者俱宜究治姑贷之
　　○夜月犯毕宿
　　○乙亥赐国子监云南贵州四川军民生夏衣如制
大明孝宗敬皇帝实录卷之一百十四
　　弘治九年六月丙子朔遣内官祭中霤之神
　　○升太仆寺少卿宋琮为本寺卿
　　○吏科给事中胡易言近因灾变迭见奉旨令文武群臣痛加修省群臣职务臣未暇悉论姑举不职之甚者言之如户部侍郎黄杰南京户部侍郎李益南京大理寺卿章格南京太仆寺卿张贲工部尚书刘璋南京礼部尚书童轩宣府总兵官马仪大同总兵官神英或旷官废事或损民剥军谓宜罢归田里或投置闲散别选贤能以充委任不然非所以修人事格天心之道也章下吏部具杰等履历覆奏  上曰刘章已有旨不允致仕矣余皆置之
　　○戊寅南京工部尚书冯贯以疾乞致仕许之令驰驿还乡
　　○己卯赐秦府庶人公炼妾口粮月三石
　　○赐太仆寺卿钱钺父震祭葬从其请也
　　○录狭西凉州庄浪等处累年斩捕首虏功官军升者六人赏者八百二十九人
　　○监察御史李澄照刷南京各衙门文卷奏魏国公徐俌户部尚书秦纮以下官二千三百四十八员各有稽迟失错差错迟错未明违错埋没之弊请俱逮问如律都察院覆奏命应议及堂上官宥之其余稽迟失错者取招差错迟错未明者各罚俸一月违错者二月埋没者逮问如律
　　○
　　○庚辰工部尚书刘璋复乞致仕  上曰朕以卿老成端谨已有旨勉留宜尽心职务用副委任不必固辞
　　○宣府镇南口墩骤雨火发龙起于刀鞘内十二日复阴雾雷雨大作震倾墩台三面军士有被伤者
　　○辛未户部右侍郎黄杰乞致仕不允
　　○升翰林院修撰李旻为左春坊左谕德以九年秩满也
　　○升兵部郎中艾仆为通政司右通政提督誊黄
　　○命江西豊城等六县弘治七年起运南京各仓粮每石折银四钱以旱灾故也
　　○虏入大同石门儿墩等处杀墩卒二人命守墩官下巡按御史逮问罚守备都指挥阎福俸两月分守右参将秦恭俸一月与分守太监左敬守备监丞邹玉俱戴罪杀贼
　　○广宁前屯卫指挥佥事张礼率众修边墙于陆州河忽有虏骑百余起苇泊间官军与战为所杀伤者二十一人马死者八匹驱而去者如之镇巡官以闻下巡按御史逮问奏礼与守备都指挥盛铭刘宗武俱应充军但礼等猝遇强虏敢与之敌与其他失误机事者不同  上以铭等情轻律重免充军各降二级带俸差操
　　○先是内官监以工役繁兴请暂停增修仓廒之役有旨令不必停止至是工部覆奏请先造五十间余俟各处工役告完以渐修盖从之
　　○壬午给武平伯陈勋禄米岁一千石本色四分折色六分
　　○癸未朝鲜国王李＜忄隆＞遣陪臣郑敬祖等奉表贡方物来贺  万寿圣节赐王锦叚等物并赐敬祖等宴及彩叚等物如例
　　○甲申西番赞善王遣番僧劄挂星吉灵藏赞善王遣番僧端竹等来贡赐宴并彩叚衣服等物如例
　　○巡抚宁夏都察院右副都御史孙仁以疾乞致仕许之命驰驿以归
　　○命大同中屯卫指挥佥事温和守备浮图峪口以都指挥体统行事
　　○工科都给事中柴昇等奏近命真保定二府佥惜薪司台柴夫与顺天府共当一年二府前无此役百姓闻命不胜惊骇至相率诉免然成命已定不可改已臣等查得旧例每夫一月出价银一两四钱诚恐太重民不堪命乞将二府台柴夫照依在京直堂看监及柴薪皂隶事例每夫一年出银十两或十二两庶二府之民少宽其力事下工部覆奏谓宜如昇等言每夫一年出银十二两既不损民亦不缺用  上从其议然竟不果行
　　○乙酉代府枣强王成釨薨王隐王仕土□荣庶第七子天顺四年生成化九年册封至是薨年三十七讣闻辍朝一日赐祭葬如制谧曰安靖
　　○命故掌南京锦衣卫事都指挥佥事丁固宗之子福袭原职指挥使
　　○癸未月犯建星
　　○己丑升监察御史冯＜王已＞为福建按察司副使
　　○升太仆寺少卿张祯叔为都察院右佥都御史巡抚宁夏地方
　　○故南京刑部尚书周瑄之子纶尝以荫为国子监生未授任而殁其孙伊援例请入监从之
　　○庚寅浙江山阴萧山二县同日大雨山崩水涌漂庐舍二千间死者三百余人事闻  上命量免被灾人户徭役其渰没人口者给之米二石漂损庐舍者给一石
　　○命涿州守备都指挥佥事周鉴之子宗袭原职金吾左卫指挥使
　　○辛卯升监察御史刘缨为太仆寺少卿
　　○升河南怀庆府知府梁泽为辽东苑马寺卿
　　○命加给唐王弥鍗河东食盐岁二十引
