<!-- { "loadSidebar": true } -->
　　据此，该臣会同巡按浙江监察御史今住俸郭必昌看得：海上自有香孽以来，八、九年于兹，若粤、若闽、若浙，会不得一日安枕。当凶荒憔悴之余，而服膺兵革战斗之事，公私交匮，朝廷旰食，而贼徒犹得赊死于曩时者，则以彼乘涛出没，来如疾风，去如流电，三省又各自为战为守，卒未能灭此朝食。说者咸谓东南海氛之炽，与西北之虏、中原之寇，称方今三大患焉。盖自奉三省合剿之明旨，而贼计始蹙；再奉胁从罔治之恩诏，而鸮音渐革。则剿抚之形，早以受成于庙堂之成算矣。臣等敢不鞠躬尽瘁，奖帅三军，仰承睿谟，克襄鸿烈？此当刘香甫灭，其父弟皆枭雄，其羽赵镜亦黠贼，乘风鼓棹于闽浙之间，其气倍张也。臣谓不亟于此扑灭，而令贼中有主，根蒂复固，图之实难。乃严檄将士进兵。臣复亲临行阵，中制三区，先后十余战，掩擒不少。赵镜窜闽而刘祯势益孤，乞降心乃益坚。臣等初不之许。迨温之士民方苦数年锋镝，冀得一旦息肩，而合词为请，臣等犹共难之。臣等岂欲穷武？亦所以慑其邪心而归恩德于皇上耳。盖于是收其船器，羁其妻孥，愿解散归乡者千余人，愿投效军前者百余人，一一安置有法。受降之日，内外陈兵，军容肃然。抚民束身待命，百姓欢声如雷，或祝圣天子万岁，猗欤休哉。方赵镜走闽时，臣测闽省抚臣沈犹龙具饶远略，必能制其死命。已而亦降。吹波鼓鬣之长鲸，一时尽受戎索。即今商渔无梗，南北道通，颇复升平之旧。兹实仰赖圣明天威，阁部诸臣指授，而文武戮力之功不少也。彼时闽省抚臣沈犹龙、闽将郑芝龙，曾令陈鹏统舟北来会剿。而浙中抚局已就，一段同舟之谊，固有难泯。彼中功烈方懋，圣明自有鉴裁，臣不敢赘。谨按是役副总兵管参将事赵应科，智深谋沉，令肃风清，联众人之心为一心，以能剿之局为抚局，相应首叙，照例加级，以备登坛之选。其次如备倭把总孙维翰，沉细有谋，担当善断，然非王锦穷追侦探，无自输降，抚慰不切，降亦不安，其功有足多者，已经实授三盘游总，仍应加级。孙维翰应加升。辕门中军今升任彭天翔，火器精坚，威略素裕，应加级。听用三盘总哨姜少，深入贼船，察伺情伪，应授把总职衔。候补用南洋游击今升任吴宣猷，驰驱冲海，拮据前筹；把总李开，能得士心，屡出奇策；陈邦傅冲锋建绩，勇气无前；韦古生奋志请缨，倾囊筑堡，功绩最多。以上各弁，俱应优升。把总陈于升，扼防多赖；总哨林炳，破浪身先；应授实职。哨官王维向，渔舟诱贼，应优赏拔补。该臣标下巡视指挥加衔守备朱光渥、许昌祚，传宣树绩，应升授。督造军器听用守备彭以功，跋涉宣勤，应实授。至于道臣赞画一官何良焘、把总金重庆、冯士元、罗万卷、陆维圣、哨总侯思侠，均效勤劳，相应题赏纪录。其余会剿效劳员役，疏难概及，汇册量赏。若文臣功之最著者，莫如温处巡道副使薛邦瑞，胆识过人，操纵自我。方其初莅瓯江，即密陈方略，虏已在目中。及抚局未就，以身担之，而终归胜算，效若合符，肤功第一，显擢宜先。其次则原署温处巡道今升山东副使诸葛羲，决策最先，绸缪夙预，恩方深于投醪，智更玅于画沙。再若筹兵措饷，则有左布政使姚永济、右布政使王象晋、原任按察使今升山东右布政使王敬锡、见任按察使闵谨、原任杭严道今升山西右布政使刘余佑、金衢道右参政兼佥事谢玄珧、绍台道右参政兼佥事林铭鼎、海道佥事许豸、原任温处巡道佥事许成章，或整饬兵实，或协力声援，或坐镇惶惑之人心，或立排群疑之众议，文武兼资，智勇各出，一时伟绩，实藉赞襄，所当不次大任，以备节钺之选。又有海防着劳，如温州同知今丁忧罗之梅、推官贺久邵、侯缺经历危近斗，例得并叙纪录。而贺久邵一腔皆赤，百瘁不辞，兵民咸戴，征缮兼劳，清华之选，即当首拔者也。至于按臣郭必昌，洞烛海上情形，熟尝局中肯綮，甫入境而多方综核，既临事而委曲周防，在在关心，时时授略，因会剿而檄催闽粤，备极焦劳，围巨寇而谕禁米蔬，首严接济，惩怯奖勇，神鼓励于风雷，画秘出奇，玅折冲于樽俎，千群面缚，共寒白简之霜，两案虏功，立靖沧溟之浪，宜加特擢，用称殊勋。若臣智识昏庸，才能谫劣，先事鲜攻心方略，临戎无应手机宜，虽得按臣提挈匡扶，定算合围，勒兵分布，呕尽一腔心血，酿成七尺膏育，原属一得之愚，无当万全之计。一旦数年小丑改襟解辫，纳器输船，永为奉朔之民，毋作弄兵之众，即是群策群力，总仗圣明赫濯声灵。臣何人斯，安敢徼幸贪天，自重不职之辜也？维今刘凤等八名，见在海区立功自赎。杨华等一百二十三名，派拨充伍，加意抚恤。然臣犹惓惓于善后，日与道将诸臣，多方商酌。自兹以始，防海必用惯海之人，无事尝为有事之备。仰知圣明赏功不靳，因愿诸将士有功勿矜，安不忘危，逸不忘劳，则社稷无疆之福，亦庶几将士功名之会耳。伏乞敕下该部勘议叙录等因。崇祯九年七月二十二日奉圣旨：该部核议具奏，钦此。

　　又该浙江巡按郭必昌题同前事内称：至于抚臣喻思恂，赤心贯日，玄机入渊，自以文武之资，力任封疆之重，知贤不疑，见可能断，蒙皇上简授节钺。时刘香正炽，莅任未逾月，即周巡汛防，一切布置战守，身心俱到，几于以海为家。昨年督师海上，顾谓左右曰：吾奉诏剿贼，贼不克服，吾不得复还。众感其言，而锐气一振，卒能成功。忧劳交集，疽发于背，滨死复生。夫岂非尽瘁之明征，宜膺晋锡之异数。如臣书生，未娴军旅。当初入浙时，省会讹言方兴，海上鲸吹正恶。方旦夕陨越是惧，既徼幸因人成事，得免罪戾，实踰望外，而况敢贪天之功哉！今刘凤等八名，见在海区立功自赎，其余一百二十三名，亦分拨充伍，谕令该管加意抚恤。其发回原籍一千余人，俱安插妥当，以溥皇上浩荡之恩。而臣犹惓惓于善后，巡历所至，日进海壖之氓而探讨之，则以防海当用惯海之人，犹水之不可以御而陆之不可以樯也。又谓无事当为有事之防，不恃其不来，而恃吾有以制之也。臣仰知圣明赏功不靳，因愿诸将士有功勿矜，安不忘危，逸不忘劳，此则社稷无疆之福，亦将士功名之会也。伏乞敕下该部勘议叙录施行等因。崇祯九年七月二十三日奉圣旨：已有旨了，该部知道。钦此。

