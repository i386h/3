<!-- { "loadSidebar": true } -->
　　窃臣遵旨督同道衔知府熊一本，同知仝卜年及众委员复提夷俘颠林等逐层隔别究诘，据供：该国王城地名兰邻，在大地极西北隅海中。其国本甚大，王城东西南北周六十里；后枕大山，名哀邻。近兰邻之西海中一地，名埃伦。自王城东南陆行半日许，即海；登舟南行十五昼夜，至弼爹喇。更南五十昼夜，至急卜碌。转东北行五十昼夜，至望迈。再自望迈东行二十五昼夜，至新地波；其地东北，即安南。更东行七昼夜，即至广东；复三昼夜，而至浙江：凡一百五十余日。极顺风，一百二、三十日夜亦可至；不顺风，有迟至半年以上者。兰邻外自西北而西南、更转东北而至广东、海中所属岛二十六处，皆其埠头；多他国地，据为贸易聚集之所。一曰埃伦、二曰弼爹喇、三曰急时烟土、四曰那古士哥沙、五曰间拏咑、六曰的赊士、七曰散打嗹、八曰金山、九曰士娇也、十曰急卜碌、十一曰骂利加时架、十二曰骂哩询、十三曰息赊厘、十四曰士葛打喇、十五曰烟、十六曰望迈、十七曰士啷、十八曰袜打喇沙、十九曰孟呀喇（即孟加刺）、二十曰磨面、二十一曰槟榔屿、二十二曰骂叻格、二十三曰新地波、二十四曰路士伦、二十五曰班地文、二十六曰揸士爹厘耶：以诸岛皆■〈口英〉咭唎埠头，设官主之。海中相去或一、二千里不等，遥相连络。诸岛左右复有别岛，或自为国、或为贺兰利国埠头，非其所属；亦有不能详者。前供■〈口实〉叻（即息辣）同望结系二处，皆贺兰埠头；因贺兰亦有红毛之称，同一贸易，故并雇用。其黑夷，非■〈口英〉属也；吽朥油者，黑夷之通称，即华言「无来由」也。海中诸国，最强大而为■〈口英〉咭唎所畏者，一曰咪唎■〈口坚〉（华人称为花旗），在的赊士之西；二曰咈囒哂。皆地土大于■〈口英〉咭唎，而船炮如之；亦好贸易，与贺兰、黄郝、大西洋俱在广东通市，颇恭顺。咈囒哂船少，近年未至：此其海路之情形也。其陆路，自兰邻外，并无土地。东北、东南隔海之国甚多，颠林所知者曰士袜国、罗委国、叨伦国、颠麦（一名黄郝）国、什卑厘国、挞地厘国，皆在其东北，土壤相接。北即北海，冰厚二、三丈，极寒；人不敢往。又有贺兰国、拏打伦国、米莉毡国、咈囒哂国（又称勃兰西国）、大西洋国、鸦沙尔国、布路沙国、记利时国、埃地利国、大吕宋国、的记国，皆在其东南，国亦相接。问以俄罗斯及回部，皆茫然不知。惟隔贺兰、黄郝之东有罗沙国，又东南有北叨思国，似即俄罗斯地而字有别音也。贺兰、黄郝二国最近■〈口英〉咭唎，隔海相距一千二百里。诸国皆不相统属。贺兰颇为■〈口英〉咭唎欺凌，每倚咈囒哂为援；则与■〈口英〉咭唎固外好而阴忌之，未必听■〈口英〉咭唎越其国而与俄罗斯贸易：此■〈口英〉咭唎以东隔海诸国之情形也。其王既为女王，议国之大臣曰马伦侍。其在浙江之统师人，名沙连弥■〈口仆〉■〈口鼎〉喳；其官为比利呢布颠剃衣弥，一切兵船听其调派。其次主兵官为赞你蹓，其人名沙有哥哈（即吧噶）；又主船政官为押米喽，其人名沙外帘巴加（即思哑敕力巴敦时）。■〈口仆〉■〈口鼎〉喳系一等官，年得俸银一万圆；以下分等递减。其在厦门者，官为善用勒弥沙，人名时蔑（又称士勿），乃主船政之官。其在广东之香港者，又为马厘士列（即马礼逊），其人名赞臣；武官为善用哈沙，其人名礼也时：皆授自国王而听命于■〈口仆〉■〈口鼎〉喳。又有呷哔■〈口丹〉，亦主船政（又称急敢），亦授自国王；或有自以官授之，而报命于王者。凡三桅大船，黑夷以六头目管之，一正五副；二桅中船，黑夷头目三人，一正二副；小船黑夷头目二人，一正一副。正头目夷言沙冷，副头目夷言炖低。此次大小夷船百余只，实在兵船连火轮船七、八十只；内多即贸易之舟，配以夷官，改作兵船。其兵皆黑夷，雇自各岛，共约四、五万人；每月工资番银二、三圆至十圆不等。至同来兵船，见颠林被获，是否逃回浙江抑往广东？无从追问。

　　臣伏思逆夷兵船半即商舟，人众数万，月费工资数十万金，夷酋俸银、夷众口粮、军装火药月费亦数万，船本、货本亦数百万；计犯顺已逾二年，费亦不下二千万。夷以货财为命，今既闭关，其货不行，所在私售无多，价亦大减。主客异形，逆夷虽富，何能久支！■〈口仆〉■〈口鼎〉喳始冀为义律故智，思得所欲；既不可得，且人船丧失，所耗益多。其情势必绌，饥而求食，乃更扬言兴师大举；窃恐其众将离，未必复能久持也。然贼穷必有变计，臣等防守不可不益加严。其余各条，皆如前供。地名、人名翻译殊难，汉人或通其语而不通其文。颠林能作画，乃令图其国所属及各国形势；惟东北旱路伊所未至，又回部绝远，故不得其详。汉奸五人中，郑阿二最通夷语、黄舟能汉字，乃使郑阿二传颠林之言，以广东土音翻译出之；间有误者，颠林似亦觉之，而每指正其误。更使律比等观所绘图，点首。察其情形，言似可信。谨遵旨将红夷头目颠林及伙长一律比、二吧底时、三科因谏坭、副头目怒文、白夷头目伊些骆、黑夷头目丑满、翻译供词之汉奸黄舟、郑阿二、又前次所获之黑夷头目■〈口目〉唎啌及哈吻叨■〈口尔〉共十一名，严行禁锢，候旨办理。设有大帮来台，仍照前奉谕旨准予相机酌办，以免内变。其后获之红夷肐哩等三名、白夷旧锡莫哩等十名、黑夷病毙二名外现存吴■〈火内〉油等二十七名同前获病毙外，现有之黑夷沙呣等九十九名共一百三十九名，恭请王命在郡正法，以振国威而快人心；并将所绘■〈口英〉夷各国地图考证诸书，进呈御览。

　　■〈口英〉咭唎国，又称英机黎，或作膺吃黎氏；通称红毛。在大海极西北隅，四面皆海。其国都名兰邻；北枕大山，名哀邻。隔海而南，与贺兰、咈囒哂、大吕宋邻近，相去皆千余里。又有咪唎■〈口坚〉，在其西南海中，相距约万余里：国皆强大，不相统属。惟大吕宋稍弱，近中国之属岛名小吕宋者久为■〈口英〉咭唎所据，不能争；近七十年■〈口英〉咭唎谓其地少利，吕宋始以金赎回。贺兰亦常为■〈口英〉咭唎侵凌，倚咈囒哂为援；咈囒哂又大于■〈口英〉咭唎也，然咈囒哂人不善经商。今广东贸易之夷自大西洋外，有■〈口英〉咭唎、咪唎■〈口坚〉、贺兰、黄郝、咈囒哂诸国，惟■〈口英〉咭唎船多，年常六、七十艘。诸国无公司，独■〈口英〉咭唎有之；公司者，其国王自以本钱贸易，故名。诸国至广东，十三行商公建楼屋居之，如客寓；诸夷商去来无定，非如大西洋之常住澳门也。■〈口英〉咭唎通商广东，自云二百余年矣。

　　■〈口英〉咭唎王城，东西南北周六十里；东南城外，车行半日即海。本国虽不甚大，其人精巧，善制器械；以其强黠，胁制海中小国皆为属岛。自王城稍西，海中一岛名埃伦；又南为弼爹喇；王城至此，舟行十五昼夜。弼爹喇之西北一岛，名急时烟土；又西北，为耶古士哥沙；又西南，为间拏咑：皆其所辖。弼爹喇之西南，隔海一大国名咪唎■〈口坚〉，即华言花旗国之北境也。其北至南，境地大于■〈口英〉咭唎数倍；船炮如之。■〈口英〉咭唎入中国，必由其海面，故畏之。而于咪唎■〈口坚〉之东据一小岛名的赊士，设埠头；又于的赊士隔海相对一高山名散打嗹，亦设一埠头；又于散打嗹之东名金山，设一埠头：三处相望。其用心之密如此。义律，即的赊士人也。自散打嗹而南，为士娇也；自金山而南，为急卜碌（即「海国闻见录」所云呷也），盖海中大地西南一角之尽处。由弼爹喇至急卜碌舟行转向东北，初为骂利加时架，更东北为骂哩询，又东北为息赊厘，又北为士葛打喇，又北为烟、其东为望迈；自急卜碌至望迈舟行五十日夜。更自望迈而南为士啷，又东北为袜打喇沙，北为孟呀喇（即孟加剌），又东南为磨面，又南为槟榔屿（一名新埠），又东名为骂叻格（即「明史」所云马六甲也。前明本满剌加国为佛郎机所灭，后归贺兰；■〈口英〉咭唎有一地在其南名孟姑伦，与贺兰互易而有之，乃于其地之西新开槟榔屿为大埠头）、又东为新地波（自急卜碌至此本皆黑鬼地，而■〈口英〉咭唎据之，总称吽朥油；（华言「无来由」是也）。自望迈至新地波，舟行二十五日夜。其东北即近安南，更舟行向东七日夜即广东。「明史」西洋利玛窦言其国至中国九万里，■〈口英〉咭唎又在其北；海道可知矣。骂哩询之极南，又有路士伦；又东北，有班地文；又东北，有■〈忄菐〉士爹厘耶：皆■〈口英〉咭唎属岛，占自他国以为聚积贸易之所，谓之埠头，盖华言也。自埃伦至新地波凡二十六岛，皆设官主之。诸岛在海中，相去或千里、或二三千里，势相连络；其左右复有别岛，或自为国、或为贺兰及他国所属者尚数十，而以■〈口英〉咭唎为最：此其海路之形势也。

　　其陆路自本国外，并无土地。国之东北，隔海而地相连者，为士袜国、罗委国、叻伦国、颠麦国（一名黄郝国）；更东，为什卑厘国；又东，为挞地厘国；其北即北海，极寒，冰厚二、三丈，盛夏不解，人无敢往者。其国之东南，隔海而地相连者，最近之东，为贺兰国；自此而南，为拏打伦国、米莉毡国、咈囒哂国、捷罗那国、布度基国（布度基，即华言大西洋国也；广东澳门，即大西洋所居。纳税设文官，名加文咑，华谓之番差；武官名■〈口知〉你蒟，华谓之兵头）；贺兰之东迤南，为雅沙尔国、布路沙国、记利时国、埃地利国、大吕宋国；又东，为的记国。自西洋以东如大吕宋、埃地利、记利时、布路沙至的记诸国，皆沿中海：此其国以东陆路之情形也。

