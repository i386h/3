<!-- { "loadSidebar": true } -->
　　窃为夷情之强悍，萌于嘉庆年间；迨江宁换约，鸱张弥甚。至本年，直入京城要挟狂悖，夷祸之烈极矣。论者引历代夷患为前车之鉴，专意用剿。自古御夷之策，固未有外于此者。然臣等揆时度势，各夷以■〈口英〉国为强悍、俄国为叵测，而■〈口佛〉、咪从而阴附之。窃谓大沽未败以前，其时可剿而亦可抚；大沽既败而后，其时能抚而不能剿。至夷兵入城，战守一无足恃；则剿亦害、抚亦害。就两者轻重论之，不得不权宜办理，以救目前之急。自换约以后，该夷退回天津、纷纷南驶，而所请尚执条约为据，是该夷并不利我土地、人民；犹可以信义笼络、驯服其性，自图振兴，似与前代之事稍异。臣等综计天下大局，是今日之御夷，譬如蜀之待吴；蜀与吴仇敌也，而诸葛亮秉政，仍遣使通好，约共讨魏。彼其心岂一日而忘吞吴哉，诚以势有顺逆、事有缓急，不忍其忿忿之心而轻于一试；必其祸尚甚于此。今该夷虽非吴、蜀与国之比，而为仇敌则事势相同。此次夷情猖獗，凡有血气者无不同声忿恨。臣等粗知义理，岂忘国家之大计。惟捻炽于北、发炽于南，饷竭兵疲，夷人乘我虚弱而为其所制；如不胜其忿而与之为仇，则有旦夕之变；若忘其为害而全不设备，则贻子孙之忧。古人有言：以和好为权宜、战守为实事，洵不易之论也。臣等就今日之势论之，发、捻交乘，心腹之害也；俄国壤地相接，有蚕食上国之志，肘腋之忧也；■〈口英〉国志在通商、暴虐无人理，不为限制则无以自立，肢体之患也。故灭发、捻为先，治俄次之，治■〈口英〉又次之；惟有隐消其鸷疾之气，而未遽张以挞伐之威。倘天心悔祸，贼匪渐平，则以皇上圣明、臣等竭其颛蒙之力，必能有所补救。若就目前之计，按照条约不使稍有侵越，外敦信睦而隐示羁縻，数年间即系偶有要求，尚不遽为大害。谨悉心参度，统计全局；酌拟章程六条，恭呈御览，恳请饬下行营王大臣公同商议。如蒙俞允，臣等即遵照办理。其余琐屑事务并间有损益之处，随时再行奏闻。

　　朱批：『惠亲王、总理行营王大臣、御前大臣、军机大臣妥速议奏。单并发』。

　　一、京师，请设立总理各国事务衙门，以专责成也。查各国事件，向由外省督、抚奏报，汇总于军机处。近年各路军报络绎，外国事务头绪纷繁；驻京之后，若不悉心经理、专一其事，必致办理延缓，未能悉协机宜。请设总理各国事务衙门，以王大臣领之。军机大臣承书谕旨，非兼领其事，恐有岐误；请一并兼管。并请另给公所，以便办公，兼备与各国接见。其应设司员，拟于内阁、部院、军机处各司员章京内，满、汉各挑取八员，轮班入直；一切均仿照军机处办理，以专责成。俟军务肃清、外国事务较简，即行裁撤，仍归军机处办理，以符旧制。

　　一、南北口岸请分设大臣，以期易顾也。查道光年间通商之初，祗有广州、福州、厦门、宁波、上海五口设立钦差大臣一员。现在新定条约，北则奉天之牛庄、直隶之天津、山东之登州，南则广东之粤海、潮州、琼州、福建之福州、厦门、台湾、淡水并长江之镇江、九江、汉口，地方辽阔，南北相去七、八千里；仍令其归五口钦差大臣办理，不独呼应不灵，各国亦不愿从。且天津一口距京甚近，各国在京通商若无大员驻京商办，尤恐诸多窒碍；拟请于牛庄、天津、登州三口设立办理通商大臣驻扎天津，专管三口事务。直隶为畿辅重镇，督臣控制地方，不能专驻天津；而藩、臬两司各有专职，亦未便兼理其事。拟仿照两淮等处之例，将长芦盐政裁撤，归直隶总督管理；其盐政衙署养廉，即拨给通商大臣，不必另议添设以节经费。旧管关税一并归通商大臣兼管，分晰造报。并请颁给办理三口通商大臣关防一颗，无庸加「钦差」字样；仍准酌带司员数员，以资襄办。遇有要事，准其会同三省督、抚、府尹商同办理，庶于呼应较灵。其旧有五口钦差大臣一员，以两广总督领之；咸丰九年，改隶两江总督。查现在新增内江三口并广东之潮州、琼州、福建之台湾、淡水，口岸较多，事务更繁，诚恐该督曾国藩兼司其事，非特鞭长莫及，并虑未能谙悉夷情；应仍责令署理钦差大臣巡抚薛焕妥为办理。至天津、上海两处所办一切事件，应仿照各省分别奏咨之例，由该大臣随时知照总理处，以免歧异。至吉林、黑龙江，俄人从前越界侵占，历任将军隐匿不报，以致日久无从禁阻，应请饬令该将军等于中外边界据宝奏报，不准稍有粉饰；其中外交涉事件，一并按月咨照总理处察核。再，现在天津一口，将来办理通商祗有进口货物、并无出口大宗，如果日久贸易不旺，彼必废然思返；拟仍临时酌量情形，或将通商大臣裁撤，以省冗员。

　　一、新添各口关税请分饬各省就近拣派公正廉明之地方官管理，以期裕课也。查洋税一项向系尽征尽解，该关税吏视为利薮，侵蚀偷漏百弊丛生，于关税大有妨碍；现在洋税既有二成扣价，尤宜及早清结，免生枝节。天津关税，臣等现拟归新设之办理三口通商大臣管理。其牛庄一口，向归山海关监督管理。该口税货以豆饼为大宗，八年所定税则章程，议定不准外国装载出口，如此则进口、出口货物无多，外国船只日久无利可图，未必踊跃乐趋；似不必另行设官办理，仍归山海关监督经管。查该监督所管关税，其大宗在牛庄。而山海关所收税项，须在封河以后；牛庄所收，乃在开河以后，封河以前。嗣后应饬令该监督于二月后即驻牛庄、封河后再回山海关，以便稽查弹压。惟事关通商有中外交涉事件，该监督应听办理三口通商大臣统辖，以免歧误；并将所仿照福州、上海各关章程分晰内地、外国税饷专款报部，不得以中国船货税项牵混计算。至登州向系私设口岸，隐匿多年，现既新立口岸，自应派员专理；应由天津通商大臣会同山东巡抚妥商具奏。其粤海、福州、厦门、宁波、上海五口旧有管理税务之将军、监督、道员，无庸另议更张外，至新立之琼州、潮州、台湾、淡水、长江通商之镇江、九江、汉口等于何省附近均由本省督、抚会同上海钦差大臣奏明派员经理；除各省中外交涉事件应由本省地方官按照条约随时办理外，其各新旧口岸税银并进口、出口船只数目各情形，按月呈报管辖之通商大臣、钦差大臣稽察，并由该大臣按月咨报总理处及户部以凭查核。至俄国新议营销货物之库伦、喀什噶尔，张家口并旧有通商之恰克图、塔尔巴哈台等处，并请饬下伊犁将军、库伦喀什噶尔塔尔巴哈台各大臣，张家口监督，除俄国条约内第一条所载乌苏哩、绥芬河等处不纳税外，其余各贸易处所如旧有税课应令悉心经理，据实奏报；不得稍有侵蚀，以备拨用。惟洋税旧定百两另交倾镕银一两二钱，八年间筹办税则议明裁撤倾镕之费；现在和约既换，自应按照办理。其议定按税扣归二成，立有会单，以扣项之盈绌、核税课之多寡；是每年洋税征收若干，皆已澈底澄清。经手官吏即不能侵蚀肥己，不独餬口无资，暗生弊窦；且恐奸猾吏胥无利可图，挑衅生事，于大局尤有关系。若不明定章程予以办公经费，殊恐弊生意外所有各口起解部饷、川资运脚以及稽查关税书吏辛工、纸张一切费用，拟请饬令天津通商大臣、上海钦差大臣会同各该地方督、抚酌议章程，奏请遵行；庶可速清扣项，剔除税弊。

　　一、各省办理外国事件，请饬该将军、督、抚互相知照，以免歧误也。查办理外国折报以及恭奉寄信谕旨，向以事涉外国，军机处既不发钞，各督、抚亦不互相关会，原以昭慎密而防泄漏。惟现既令各该省及通商大臣、钦差大臣随时咨报京城总理处，而各省将军、府尹、督、抚随时应办事件亦应彼此声息相通，方不致稍有歧异，且有此省办理妥协而彼省可以仿照者、有彼省办理未宜而此省亦先豫防者。查咸丰九年二月间，前两江总督何桂清奏：『向来凡事俱系密奏，并不互相关会、亦无卷据可考甚有同官一处而不知其详者；以致歧途百出，枝节横生，实为一大弊端。请饬互相知照，以归画一』各等语。臣等核其所奏，系属实在情形。嗣后天津通商大臣、上海钦差大臣以及各省一切奏牍及钦奉上谕事件除咨报总理处外，均应饬令随时互相咨会。遇有交卸，项目移交后任，庶原委可以稽考，而情形不至隔膜。惟事宜慎密，仍令各该省派亲信可靠之人钞录知照，不涉胥吏之手；以期格外防范，而杜漏泄之弊。

　　一、认识外国文字、通解外国言语之人，请饬广东、上海各派二人来京差委，以备询问也。查与外国交涉事件，必先识其性情；今语言不通、文字难辨，一切隔膜，安望其能妥协。从前俄罗斯馆文字，曾例定设立文馆学习，具有深意。今日久视为具文，未能通晓；似宜量为鼓舞，以资观感。闻广东、上海商人，有专习■〈口英〉、■〈口佛〉、咪三国文字语言之人；请饬各该省督、抚挑选诚实可靠者，每省各派二人，共派四人，携带各国书籍来京。并于八旗中挑选天资聪慧、年在十三、四以下者各四、五人，俾资学习。其派来之人，仿照俄啰斯馆教习之例，厚其薪水；两年后分别勤惰，其有成效者给以奖叙。俟八旗学习之人于文字，言语悉能通晓，即行停止。俄啰斯语言、文字，仍请饬令该馆妥议章程，认真督课。所有学习各国文字之人，如能纯熟，即奏请给以优奖，庶不致日久废弛。

　　一、各海口内外商情并各国新闻纸，请饬按月咨报总理处，以凭核办也。查新定各国报纸，以通商为大宗；是商情之安否，关系地方最为紧要。嗣后新旧各口中外商情是否和协？如为钦差大臣耳目所不及者，即饬令各该将军、府尹、督、抚按月据实奏报，一面咨报钦差大臣及通商大臣，不得视为具文，稍涉虚假。至办理外国事务，尤应备知其底细，方能动中窾要。近来年临事侦探，往往得自传闻，未能详确，办理难期妥协。各国新闻纸虽未必尽属可信，因此推测，亦可得其大概。广州、福州、宁波、上海旧有刊布，名目不同；其新开各口，亦当续有刊本。应请一并饬下钦差大臣及通商大臣并各该省将军、府尹、督、抚，无论汉字及外国字，按月咨送总理处；庶于中外情形了如指掌，于补弊救偏之道益臻详审。

　　－－见咸丰朝「筹办夷务始末」卷七十一。

　　初十日

　　初十日（己巳），谕内阁：

