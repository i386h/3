<!-- { "loadSidebar": true } -->
　　一、议请觐。自古两国修好，使臣入觐，加载史册、具有典章；迨至宋时，仪节无不变易，未可为训。我朝圣祖仁皇帝、高宗纯皇帝、召见外国使臣，震慑天威，罔不詟栗。嘉庆年间，英使来朝，未克成礼而罢。咸丰十年，与各国换约，英、法皆请呈递国书，照会数次；竟以仪节未定，事不果行。令以皇上冲龄、两宫皇太后垂帘听政，因之停罢。彼即以阻其入觐为不以客礼相待，时来饶舌，言多愤激。虽曾以如欲请觐，必须行跪拜礼为说；彼即坚称并非属国，不能改从中华仪节，而终不肯谓觐可不行。昔韩昌黎「原道」曰：『孔子之作「春秋」也，诸候用夷礼则夷之、夷而进于中国则中国之』。今夷并未自进中国而必以中国之礼绳之，其势有所不能；若权其适中者而用之，未卜彼之能否听从，而本卫门亦不敢主持独创此议。第不许入觐，我实无辞。究应如何？惟希公同商酌！

　　一、议遣使。西洋诸国自立约后，遣使互驻，交相往来；各处皆然，而中国则并无此举。迭据各使臣来请派前往，本衙门以各国至中华通商、传教，有事可办，故当遣使；我中国并无赴外国应办之事，无须遣使驳之。第十余年来彼于我之虚实，无不洞悉；我于彼之情伪，一概茫然。兵家「知彼知己」之谓何？而顾不一虑及！且遇有该国使臣倔强任性、不合情理之处，惟有正言拆之，而不能向其本国一加诘责；此尤隔阂之大者。顾中国出使外国，其难有二：一则远涉重洋，人多畏阻；水陆跋涉、寓馆用度，费尤不赀，且分驻既多，筹款亦属不易。一则语言、文字尚未通晓，仍须倚翻译，未免为难；况为守廉优、才堪专对者，本难其选。若不得其人，贸然前往，或致狎而见侮，转足贻羞域外，误我事机；甚或勉强派遣，至如中行说之为患于汉，尤不可以不虑。上年本衙门奏准，令斌椿带同学生凤仪等附船赴泰西各处游历，略访其风俗人情，与出使不同；未可再为仿照。此后遣使一节亦关紧要，未可视为缓图。究应如何？亦希公商酌定！

　　一、议铜线、铁路。此二事，俄使创论于前，英、法、美接踵于后；哓哓再四，不办不休。彼但知往来迅疾，于贸易大有裨益；是以同心一意，求之甚切、持之甚坚。本衙门先以失我险阻，害我田庐、妨碍我风水为词辩驳；彼悍然不顾。本衙门又以占我民间生计，势必群起攘臂相抗、众愤难当，设或勉强造成，被民间拆毁，官不能治其罪、亦不能责令赔偿；彼则以自能派人看守防御为词抵制。现因条约未载此事，如罗星塔、吴淞口等处英人私设电线，民因不便而毁之；洋商欲于上海租地界内修造铁路，苏松太道应宝时举「七不可」以折之，尚未激成衅端。若明岁更议条约，彼必互相要结，强欲增入约内；断非空言所能禁阻。应若何先事规画、临事折冲，俾其不便请行以杜后患之处？有地方之责者，请共商之！

　　一、议内地设行栈、内河驶轮船。凡通商口岸，条约载有一定地方；历年如祁门县、安宁州以及通州、海口峡石镇、张家口向不通商之处，私开行栈，层见迭出，历经禁阻。至轮船欲进内河、垄断居奇，必致华船生计日蹙；且内河窄狭，华船易遭磕碰，尤属显而易见。上年法国欲令小轮船驶入内河，经本处按约照会禁止，曾累向各国反复辩驳，并告以必欲设行内地、驶船内河，凡有华民鲜不从此失业，中国官员理应保护；且失业之后铤而走险，商贾岂能复通！彼则以内地若有此项行栈、船只，民间趋利，无患其不允从；即如现行海上轮船所用华人多于洋人，即其明证。本衙门又以洋人遍行内地，难于约束；必须一切抽厘、输税无异华商，遇有洋人不法之事亦按华民一律办理。彼更坚执不允；相持日久，迄未定议。来岁换约各国得尺则尺、得寸则寸，必来争论；彼时更难情导理喻。应如何设法似伐其谋？请共商之！

　　一、议贩盐、穵煤。查通商章程善后条约第三款：「内地食盐，系在禁例」。近来各国拖带盐船之案，不一而足；英则有郑士贞、法则有弥乐纳、美则有本立以及兆丰行、士吉行、华记行皆曾犯禁。虽经被获议罚，漏网尚多，各国公使无不包庇商人。此时限以条约，尚且迭次私贩；将来换约，势必竭力争添。至开穵煤窖，欲将自然之利供彼贪婪。上年湖广大军山，有洋商在彼开石寻煤；经本衙门照会英公使饬令禁止。又福建税务司美理登欲租台湾鸡笼山开采煤石，亦经彼处绅民禀请严禁。两事虽已照辩论内地行栈、轮船之言斥驳，而利在必争，根株依然未断；来年换约，定为首先饶舌之一端。如何制令不行？亦希分商！

　　一、议开拓传教。自议款以来，传教以奉明文；欲于此时禁止，势万难行。按照法国条约第十三款及上年通行谕单行事，一则曰循规蹈矩、一则曰不得丝毫干预地方公事；果能谨守，尚属无妨。乃各省恃为护符，而教士一味袒庇，甚且从旁扛帮插讼，与地方官为难；听之不可，治之不能。地方官申详上司，咨达本衙门照会伊国公使冀令慑服，殊不知该公使与传教士并非统属，不能径行其令，且亦多迥护；并藉外省未结案件、未还教堂等事，与本衙门争论，几于唇焦舌敝，未克逐渐挽回。复思天主教之入中国与佛、道二家相等，若照僧、道设官以治之，未始非权变之策，而究竟不无流弊；且令天下以引人入天主教为口实，更属非宜。抱人心风俗之忧而存补偏救弊之念者，惟有平日联络绅民，阳为抚循而阴为化导；或启其误、或破其奸，是亦不禁之禁也。有何良策？并祈公商！

　　--以上见同治朝「筹办夷务始末」卷五十。

　　十一月二十五日

　　十一月二十五日（甲戌），福州将军英桂奏：

　　窃臣承准军机大臣字寄，同治六年九月十五日奉上谕：『总理各国事务衙门奏「豫筹修约事宜」等因，钦此；并承准总理衙门密寄条说前来。臣查泰西各国惟英、法、俄三国势均力敌，初亦各不相能；而既入中国，遂为一气。他国又群相附和，互济阴谋；始不过贻海滨之忧，今则成腹裹之患。即如闽省通商各口，先时尚能遵守条约；近于条约之外，每肆要求』。虽设法羁縻，而觊觎之心未尝稍息。前准两江总督臣曾国藩咨：『准总理衙门密函：明岁戊辰年又届各国换约之期，令将历年办过事件应沿、应革逐条登答』。当经臣饬据通商总局司道暨各口通商税务委员博访舆情、参稽成案，将通商条约应行酌量增删者，胪列十二条；又，福州、厦门、台湾三处通商税务向经办过，而此次必须载明及嗣后必须杜绝者，分列三十条：造具清册，分咨曾国藩汇核暨总理衙门察照在案。

　　兹总理衙门豫料各国换约时必来争执者六条，钦奉谕饬详细覆奏。臣维洋人请觐一条，外夷进于中国，自应示以怀柔。第彼既以列国自居，势难绳以中国之礼；若准行夷礼，瞻觐必致失仪，举止之间傲慢生焉。且各国公使近住都城，此端一开，犹恐入觐之请将不以时；待其屡请而后屡拒，则更无辞责阻。为今计出权宜，英如告以我皇上冲龄践位，内外大小政事悉秉承两宫皇太后主之。惟亲贵枢臣，得蒙召见；然尚垂帘听政，承旨传宣。此外，例准引见人员，仅蒙钦差大臣验放，亦未能瞻仰天颜。此我朝体制昭然，非为洋人而设；申以名正言顺之辞，或可杜其强辩狡争之口。倘再坚辞固请，亦惟有允俟我皇上亲政后，再当请旨遵行。

　　又议遣使诸国一条，历考史册，原事所有；惟西洋各国相距在数万里外，臣工衔命遄往，远隔重洋，不通语言，未谙文字，仅凭翻译寄为耳目，难免亢则交争、卑则见侮；且以中国之人初入其地，纵能稍通语言、文字，而彼中底蕴，我一时讵能深悉。然各国于中华虚实靡不周知，而中国于外国情形茫无闻见，岂虑其难通，遂不加谘访；是就时论事，遣使之举，亦所应行。惟各国住京公使一切事宜皆其专主；中国非外国可比。今议遣使，不过修好，余事不能擅专；须先约明，庶免哓渎。至往返舟车之费，在彼寓馆之资，既与通好，自不能惜。应请饬各省督、抚臣留心延揽通晓外国语言文字、为守兼优者，保送总理衙门考察，以备任使；酌定正、副员数，不必假以事权，亦毋须令其专驻。如遣用得人，自不致贻他患，彼亦无所挟持也。

　　又议铜线、铁路一条，各国但以速传递、便贸迁为词，自图快捷方式；而于中国疆域之险阻、民间之庐墓田地，概置不顾。不知中国情形与各国迥异，各国地旷人稀，可以开设；中国人稠地密，势有难行。且民间之田地、庐舍，尚可价买；而独至坟墓，则虽重价亦难相强。然彼蓄意已久，似难理喻势禁；并恐其明年别启衅端，巧借名目，即取我中国之财以逞其阴险之计。现在上海洋场，彼已设立铜线；既未能先事拒绝，则惟有约以限制。如畿辅重地以及通都大邑，皆人烟稠密，万难准行。即彼欲强为，亦喻以中国之事必顺民情；民所不欲者，朝廷未尝强也。此事易滋事端，彼国既通和好，而必与中国人民群构怨嫌，恐亦非彼国之利；使知众怒难犯，或可稍缓其谋。其在通商海口百里以内，或准行用铜线、铁路等事。然仍须民间愿卖基地，会同地方官审度办理，不得有所强占；庶于笼络之中，不致有妨大局。

　　又议内地设行栈、内河轮船一条，查通商口岸，条约载有一定地方；洋人始踞之于沿海，继进之于江汉等处，已属得尺则尺，得寸则寸矣。恃彼轮船揽载中国货物，使我江海船户失业者，不可胜数。今复变计愈进，欲就内地开设行栈；若再准其占尽内地生理，立见民生困敝。而包揽商货、抗纳税厘，更不待言。当此各省用兵全赖抽厘济饷，军需贻误，其害顿在目前；此不能不以全力拒之。至其内河驾驶轮船，洋人用意与开设行栈相为表里；行栈既不可设，轮船自不能行。但利之所在，彼必起而力争，即难坚拒所请；亦必须令其按照内地完纳税厘，华商、洋商均无异致。盖各口洋行货物本系遵例完税进口，岂有入于内地而转不照验输完！若谓所设系属洋行、所运系属洋人而不完厘税，则将进口之洋货亦曰贩自洋人、不纳关税出口之土货亦曰贩往外国，不纳关税可乎？此理之明著者；似尚可折服之也。

