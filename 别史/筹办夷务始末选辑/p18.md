<!-- { "loadSidebar": true } -->
　　正据该镇、道所禀，拟先将大概附陈，余由该镇、道自将办理情形具奏。适接厦门同知禀报，夷酋■〈口仆〉■〈口鼎〉喳于十月十四日从浙江定海开行、十六日早即到福州洋面，因北风狂猛不能进口，守候两日不能久待，即于十八日开行、十九日至厦，遣人至该同知处，述知有话欲与臣面说。续据禀报：台湾夷俘九名，已于二十日解到交还。因思夷性多疑，此番就抚实因耆英、伊里布二人一片血诚，因得帖然驯服；臣当加意抚绥，使之渐消反侧。一面即谕饬该同知，告知即为前往；一面略为布置，先令水师提臣窦振彪至彼探其所商何事？并属留意船炮制度。臣仍带同署兴泉永道刘耀椿、知县史密、胡国荣，轻骑减从于二十二日起身、二十四日行抵厦门；接见窦振彪，知于二十二日先至彼舟与该夷酋相见，彼此均以礼相接，绝不言及何事，但与该提督观看兵船、火输炮位。而于二十五日，臣于未刻带同委员等至彼船上，■〈口仆〉■〈口鼎〉喳不通言语，经吗■〈口礼〉■〈口逊〉、啰■〈口伯〉■〈口聃〉传述；亦请看其船式制度、火轮炮位，极言其所造之难、行走之速。臣虽不知兵，而其长大、坚厚之状与师船迥不相同，则了然可睹。其两旁所列之炮，长皆不及四、五尺而有三千斤之重，围圆皆有七、八尺；盖在船施放，总以能旋转装药为主也。至火输之轮，高有二丈余；两边各有机轴转运，与车之同为一轴者不同。其舱中惟有两大柜，机输悉在其中，无从开看；但见横列六大灶，各深八、九尺。据说每日用煤四十担，用水五万数千余斤；但如何激动火轮，则无从测其端倪也。臣于周览之顷，即问请见之意；吗■〈口礼〉■〈口逊〉答言：明日上岸再说。臣归至公馆。二十六日未刻，■〈口仆〉酋上岸，于沿海公所再晤，带有十余人。坐二刻许，诸人先退；■〈口仆〉■〈口鼎〉喳及吗■〈口礼〉■〈口逊〉、啰■〈口伯〉■〈口聃〉三人，又佩刀二人留存。始说台湾所戮之俘均系难夷，伊等欲求伸冤。臣与窦振彪、刘耀椿等告以未和之前，人人得而甘心；岂能比照寻常法律！此时既已议抚，即将存俘送回并救护难夷二十五名交还，尚何饶舌之有！惟早早议定章程通商贸易，以讫此事；如何反复置议？彼乃说抚务系两江督臣耆英督办，兹有照会一件、又浙江巡抚臣刘韵珂文一件、宁绍台道鹿泽长文一件，求为分递。先出文底请臣阅看，所言极诋达洪阿等办理此事之伪。且谓臣如不为咨递，则伊自遣火轮船送至江宁等语。窃思江、浙两省为其蹂躏，无不惊心破胆；仰蒙我皇上俯念民生，准予通商，夷船悉行退出，俾东南得更生之乐。兹复见夷人驶入，则沿海滨江一带无不震恐。是以偕窦振彪、刘耀椿等于二十七日在臣寓候吗■〈口礼〉■〈口逊〉、啰■〈口伯〉■〈口聃〉来见，复又反复开导，仍前百折不回。至二十八日申刻，将各文并照会臣处一件、附示稿三件与该夷口述之语大概相同送至臣处，并称码头如何建立及通商情形须与伊里布议定再办等语；即于二十九日，径自开驶赴粤矣。臣不得已，当将请为代递之文细述情形，由驿迅速驰寄耆英接收核办。

　　臣即于是日起身回泉，即顺览厦门形势并去年抵御处所，豫备极为严整；而四面通海，不必认定一处登岸，此固万无可守者也。所谓大担、小担、青屿、峿屿，皆远在七、八十里内外，断无互为声援之理。且内地水师，从未经涉夷洋；水师提督窦振彪从船上兵丁出身，故船之制作名目一一皆能指名，风云沙线亦复事事熟悉，水师中无能过者。臣密询内地能否仿作？窦振彪说：『内地无此木料，亦无从得此大桅；即不惜帑金成造，非一、二年不可。内地之兵，亦不能驾驶；非在外洋操练、逐一拣选，不能得其人。即有其人，尚须看临时之风水，内河可以趋避。外海之战，无不乘潮乘风；一有不利，祗能尽力往前，断不能逆风潮而退回。若平时追捕盗匪，即现在营船亦可应用』。臣不知海上情形，而其言均切事理，甚有可采。

　　现在鼓浪屿海面及默林澳外洋，共泊有夷船二十只。合并声明。

　　怡良又奏：

　　再，台湾正法夷俘一事，经遵旨明白开导；该夷忿忿不平，见于词色。台湾委员知县卢继祖、署守备梁鸿宝送至厦门后，该守备带领兵丁上岸投文，即有夷人带领二、三十人执持刀械，至船搜寻兵弁，欲行杀害泄忿；未经寻获，各以刀斫船板，搏膺切齿。经卢继祖婉为劝慰，大骂台湾文武各官而去；尚令人四出侦探，总欲得兵弁甘心焉。该夷之善于报复，久在圣明洞鉴之中；臣虽开谕万端，终牢不可破。现经赴粤，转移全在此时。

　　盖台湾虽称天险，实亦不足深恃；且远隔重洋与内地遥遥相隔，设有缓急，商酌殊难。由于内地之船行走全无把握，即如解送存俘自九月二十八日开行、至十月二十二日方到；夷船领取难夷，则一日即至：其难易已可想见。且闻台湾委员言郡城向来不通大船，今岁七月初五至初七风霾狂雨，将三鲲身之小河冲刷至深有六丈余、宽有十余丈，距西门不过二里；臣闻此言，为之目不交睫。是地孤悬海外，民气不驯；数载之中，即有乱民不逞之事。虽经随时扑灭，其浮动之俗总不能革面革心；万一该夷凶心未死，辄集多船散布水港之外，则台湾断难固守。设令勾结难民，更致变生肘腋。且大号师船尚小于夷船之三号，在厦门者又悉焚于去年七月；所余均系小号哨船，更非其敌。商船震于夷船之名，不肯受雇；即以官势行之，亦无安炮之地。寻常御盗所用，不过一、二百斤；若一、二千斤重炮，不特商船无可施放，即师船用之亦往往震散。且经由必与夷船相遇，更无他途可通；其人狡狯非常，岂不知于各口外安船拦截。是兵、饷二者，俱不能以次接济。辗转熟筹，束手无策。臣于用兵之道全未经历，而形势利害理有可推测而知者，与水路提臣密商，均以所虑为是。即密函抚臣将现在情形及豫为布置之处，详细寄知该镇、道加紧豫防；选择妥人，星夜密持赴台，以期无误。此间遗失折件，未必尽出无因也。

　　至于福州、厦门两处应行建立夷馆马头之所，该夷自当顺道相度；乃绝不一言，其意亦甚为叵测。

　　谕军机大臣等：

　　怡良奏：『■〈口仆〉酋已至厦门与该督等相见，声言台湾所戮之俘均系难夷，欲求伸冤』各等语。此事无论虚实，总在未经就抚以前，该夷不当援为口实；已降旨令耆英再向剀切晓谕矣。惟是犬羊之性反复靡常，难保不藉端生事，别有要求；该督既查勘厦门地势甚属险要，尤宜会同该提督等督饬文武员弁严加防守，毋稍疏虞。

　　又谕：

　　本日据怡良奏：『台湾正法夷俘一事，该夷忿忿不平，见于词色』等语。现在伊里布赴粤办理通商事宜，着即向该夷明白晓谕：夷俘正法，乃议抚以前之事。一经和好，即将所存夷俘九人全行释放；且台湾于九月间救护遭风白夷二十五人，经该道姚莹给还，该夷自必知之。是我朝之恩待该夷，实为诚信，尚复何所猜疑！现已准令通商，务当尽释前嫌，永相和好，以期善定章程。似此婉转开导，谅可释然。伊里布熟谙夷情、深明事势，自必能从长计较、筹划万全，以副朕委任之意也。

　　－－以上见道光朝「筹办夷务始末」卷六十三。

　　二十二日

　　二十二日（丙寅），钦差大臣广州将军伊里布奏：

　　窃奴才前在杭州接据两江督臣耆英派弁赍送御宝到省，奴才遵即敬谨收存。旋于十月十九日拜折后，起程赴粤。十一月十四日，行至江西安仁县途次，接奉军机大臣字寄，十月二十八日奉上谕：『据伊里布等奏「夷酋开船赴闽」各等语，所有一切事宜，伊里布详细筹划』等因，钦此。查夷酋■〈口仆〉■〈口鼎〉喳开船赴闽，奴才亦以为该夷必在福州相度马头及建盖夷馆处所，以备将来通商之地。而现在接据闽浙总督怡良咨称：该夷于到闽之日，即请督臣与之相见；该督臣当即驰往厦门与其会晤，乃该夷并未议及马头，祗以台湾正法夷人一事语涉不平。经该督臣再三开导，而该夷始终均未允服；并呈出告示一纸，求为转咨两江总督耆英查照等情，已据该督臣据实入告。且闻该夷已赴粤省，奴才惟有趱程遄行。俟到粤后，所有一切通商事宜，会同祁■〈土贡〉、梁宝常妥为筹办；诚如圣谕，总当于俯顺夷情之中仍不失大体，方为尽善。

　　至条约内所需银两，前经会同两江督臣耆英奏明癸卯年夏季，先尽洋商积欠催交；其腊月应给之款，再由关税凑拨。究竟能否足数抑有不敷，容俟奴才到粤后会同祁■〈土贡〉、梁宝常将条约内分年所许银两悉心核计、通盘筹划，应如何按期交付，不致临时措办不及，再行详议具奏。

　　谕军机大臣等：

　　伊里布奏「接据闽省知会遄行赴粤」一折，昨因怡良奏：台湾正法夷俘一事，该夷忿忿不平；降旨令伊里布婉转开导，由五百里寄知，自必先期接奉。该酋所称「台湾被获夷俘系属遭风至台，宜加抚恤，不应杀戮」等情，天朝统驭外夷，叛则诛之、服则抚之，一定之理；各国遭风难夷，例得邀恩抚恤，示以柔远之仁。若正当铁争之际，突有夷船驶入境内，即使真有遭风情形，安保非用计装捏、伺隙滋扰！台湾两次办理夷俘，均在未经议抚以前，系属正办。至九月间该镇等因知抚议已成，即将该国遭风船只照例抚恤，并将救护夷人多名点明交还，所办亦属得体。试思该总兵等前次如有妄杀邀功情事，尽可将存俘九人一并诛戮，希图灭口；此理甚明。该酋不应听信释回夷俘一面之词，自生枝节！该酋自谓能重信义，断无不明情法之理；现有接奉御宝，当告以大皇帝优待该夷恩信备至。哋伊里布于到粤后接晤■〈口仆〉■〈口鼎〉喳，按照前后情势剀切晓谕，务令释然无疑，俾抚议不至掣肘为要。

　　所奏条约内许给银两按期交付之处，即哋会同祁■〈土贡〉、梁宝常通盘筹划，妥为办理。

　　二十六日

　　二十六日（庚午），两江总督耆英奏：

