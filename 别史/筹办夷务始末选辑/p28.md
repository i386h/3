<!-- { "loadSidebar": true } -->
　　俄夷遣人复来投文，当即译出。内称：分界一事未蒙照准，业已行文伊国办理；至进京系从前和约载明，未便更改等语。臣等伏查该夷欲以黑龙江乌苏哩河、绥芬河为界，不以兴安岭为界，意在占我江左地方；昨已言之凿凿。今文内不复提及，仅言行文伊国办理，难保非因此处坚却、即在彼处滋扰，以图逐其所求。应请密饬黑龙江将军确查防备。至进京之说，臣等初次接见，即经据理驳斥；该酋无词可答。嗣后来文，不复再请。兹因分界未能餍其所欲，哓哓置辩，是明知断不能允，坚执要求；词气之间，渐露倔强，盖谓更改和约是我理短，藉为胁制之端；原不难再向申明，以破其固执。第该夷意不在进京，而在分界与通商两事。今通商一事，臣等告以已豪恩准，令其前来商议；尚未将全给五口之处遽行宣露，该夷即不再说。缘■〈口英〉、■〈口佛〉、咪皆欲增加口岸，伊可因利乘便，故独立争分界；尺寸皆我疆宇，安可迁就。惟从前本有未分旧界，有无以河为限尚可酌量之处？臣等未能悬揣；伏乞训示遵行。

　　咪夷仅止通商与赔补两事，未曾全行议定。其人较俄夷忠厚，言颇近理；而多疑多执，仍须接见，再行开导。至■〈口英〉、■〈口佛〉二夷，昨经给与照会，尚未见覆。近日续到火轮船八只，连前共计二十六只；又有艇船三只。内除大火轮船不能驶进拦江沙内，其余吃水不重，皆可直抵炮台迤前。臣等揣度该夷等必将各船排列，恃强恐吓；然后行文约日回复以肆要约，未必来见。昨已嘱令咪夷转圜，尚无消息。大约咪夷之事一定，则■〈口英〉、■〈口佛〉亦必可商。惟咪夷所求琼州、潮州、台湾、温州等处未经全允，而赔补一款更为狡执；■〈口英〉、■〈口佛〉所望尤奢。事处两难，实属万分棘手。俟接见咪夷，相机驾驭。

　　谕军机大臣等：

　　昨据谭廷襄奏：『俄夷不遵兴安岭分界旧约，欲另以乌苏哩河、绥芬河为界』等语；当经谕知谭廷襄告以『兴安岭分界，载在「会典」；其乌苏哩河、绥芬河，此间无从知其界址，难以悬断。黑龙江现有钦派大臣，仍应到彼查勘』。谅谭廷襄等接奉此旨，当已妥为晓谕。该夷既称已行文伊国办理，其所称木拉幅叶幅，自即系木哩斐岳幅。览奕山等前奏，似分界一事已归木酋经理；本日已谕知奕山：『如其真心查办，即与秉公会勘。倘肆意侵占，亦祗能随时防范。普提雅廷之意既以分界为重，务当晓以此事断不能在津议定；实缘道远无可悬揣，并非推诿。至未分界址之地，止有乌特河一处；上年给该夷文内，亦经允其查办。其现在所称各河，必在黑龙江方能查知。如果该酋所言有理，奕山亦必不强驳；若不论情理，则天朝疆土岂容尺寸与人！即如该夷地界，肯令他人占乎？至进京之说，亦未必是其本心；不过因从前曾有进京之人，欲借此诬我废弃和约。不知雍正九年议定章程，皆为该国贸易人来京而设，并无使臣进京之例。况由张家口陆路而来，亦无由天津前来之事；何得谓我废弃和约！该国通商向止恰克图一处，道光三十年已增伊犁、塔尔巴哈台两处。今因该夷前来说合一番好意，复许其海口通商，此皆从前条约所无。今反责中国废弃条约，其优待于条约之外者岂不知耶！我中国以仁义待人，从无失信之事；谅该夷亦无可置喙也。■〈口英〉、■〈口佛〉船只虽多，天津地势、民力皆有可恃，不必虑其恫喝。咪夷言既近理，着接见后察其情形，妥为驾驭。若俄夷能就范，则可用俄以制■〈口英〉、■〈口佛〉；如咪胜于俄，又不妨舍俄而用咪。此中操纵，该督等谅能洞晓机宜、经权互用，妥为筹办也。

　　－－以上见咸丰朝「筹办夷务始末」卷二十二。

　　十六日

　　十六日（辛酉），怡亲王载垣等奏：臣等现将准驳各夷条款，开单进呈。

　　一、俄夷请准报事人由旱路行走恰克图并代备器械等语，已饬仍由海道行走；枪炮等件，毋须代为豫备。

　　一、俄夷请添增口岸，已允照各国一体在五口通商。其黑龙江查勘地界，仍由该处办理。

　　一、俄夷请进京驻扎等语，道光年间各夷和约内并无进京一条，此次俄夷创议，与体制不合。

　　一、咪夷请添设港口等语，已准于闽、粤两省通商海口之地酌加小口各一处；各国均同。

　　一、咪夷请计吨纳钞等语，已许其照各国一律办理。

　　一、咪夷请建立塔表，查无成例，毋庸议。

　　一、咪夷请驻京师及文移直达礼部、内阁，与俄夷相同，无此体制。

　　一、咪夷请赔偿银两等语，该国被劫、被焚船货等物，均应于失事时遵照和约办理；事已年久，不应代为赔偿。

　　一、咪夷请倾融银饼，中国向用纹银，不必另铸。

　　一、咪夷请禁鸦片烟及骗诱民人出口，此皆中国例所当禁，应仍由地方官办理。

　　一、■〈口英〉夷请进广东省城，应顺民情，不能官为定议。

　　一、■〈口英〉夷请不得毒害习教夷人，如有在内地犯法者，照旧约办理。

　　一、■〈口英〉夷请酌减货税，已允其请。惟税则定于广东，应由该省督、抚核办。

　　一、■〈口英〉夷请驻京师并■〈口英〉民游历各省，与俄夷同，应毋庸议。

　　一、■〈口佛〉夷请查办马神父一案，已许其再由该省查办。

　　一、■〈口佛〉夷请赔补货物军需，与■〈口英〉夷同，毋庸议。

　　一、■〈口佛〉夷请传教、游学、贸易给与执照，事所难行，仍照旧约办理。

　　一、■〈口佛〉夷请寓京师，与俄、■〈口英〉同，毋庸议。

　　一、■〈口佛〉夷请免重迭科税，已许其由广东核办。

　　一、■〈口佛〉夷请添口通商，允与■〈口英〉、咪等一律办理。

　　一、咪夷已许其船钞核减一层，其所请贴补十余年来折损银约五、六十万，未曾允准；惟咪夷不助■〈口英〉夷犯顺，尚属恭顺，自应酌量优待以服其心。如其再请前项，可允其照上次上海之例，酌量免其税银三、四个月。其十余年折价一项，历年久远，无从查知；仍毋庸议。

　　一、■〈口英〉夷所请已许其减税一层，此系永远得利，已不为薄；因■〈口英〉夷之请而各国均沾，在伊亦甚体面。至用兵两国损伤，理难赔补。如请添海口，已因咪国之请而允其二小口；今若嫌不足，即咪国所请广东各口内酌加一口，亦尚可行。应在何处地方，仍须本省督、抚察看情形，方能指定。

　　一、■〈口佛〉夷传天主教一节，旧约原止准在通商各海口。若入内地，查明送还本国；历经照办有年。今■〈口佛〉夷请给与照票，不拘何处听其游行；恐日后如西林县疑案更多，徒增口舌。是以未允，应仍照旧约办理。此外，减税、添口，与各国相同，其利亦属不少。赔补一层，伊既用兵，亦无此理。

　　一、俄夷已准在五口通商，新加之口，事同一律；此外亦无可加。其黑龙江查勘分界，已与言明归黑龙江将军查办，与海口通商无涉。

　　一、闻广东自■〈口英〉、■〈口佛〉二公使北来之后，在省兵目陵虐民人，广东人齐心报复，经将军、署督禁止。今新总督到后，亦加禁约。但百姓众多，官兵力难弹压；设有变动，以致■〈口英〉、■〈口佛〉兵目受伤，我等远在数千里外无从知悉，并无不是。既归和好，亦须言明在前（此层须俟诸事议定后，再与说）。

　　一、旧时和约行之已久，此次增改，皆与各国有益，于中国未有益处。中国原不争利，惟旧约既已改动，其中有不便于中国者亦须改动几条，以归公允。俟到广东时，查明酌议。

　　一、■〈口英〉、■〈口佛〉二夷惟赔偿兵费一层，最为棘手。允之则无名，又开俄夷借口；不允则彼在贪利，恐难厌其求。如果非此不可，只好告以两国相争，各有兵费，理不当赔。广东通商各国，中国应赔若干？■〈口英〉国应赔若干？■〈口佛〉国应赔若干？自应分别多少，自有公论。俟到广查问，如各国皆云中国应赔，亦或酌量赔补，在税银内分年坐扣；其数难豫定。

　　－－见咸丰朝「筹办夷务始末」卷二十三。

　　五月十八日

　　五月十八日（壬辰），钦差大学士桂良、吏部尚书花沙纳奏：

