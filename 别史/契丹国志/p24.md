<!-- { "loadSidebar": true } -->
　　晋室皇太后新妇李氏妾言：张彦泽、傅住儿等至，伏蒙皇帝阿翁降书安抚者。妾伏念先皇帝顷在并、汾，适逢屯难，危同累卵，急若倒悬，智勇俱穷，朝夕不保。皇帝阿翁发自冀北，亲抵河东，跋履山川，踰越险阻。立平巨孽，遂定中原，救石氏之覆亡，立晋朝之社稷。不幸先帝厌代，嗣子承祧，不能继好息民，而反亏恩辜义。兵戈屡动，驷马难追，戚实自贻，咎将谁执!今穹昊震怒，中外携离，上将牵羊，六师解甲。妾举宗负衅，视景偷生，惶惑之中，抚问斯至。明宣恩旨，曲示含容，慰谕丁宁，神爽飞越。岂谓已垂之命，忽蒙更生之恩，省罪责躬，九死未报。今遣孙男延煦、延宝奉表，请罪陈谢以闻。
　　澶渊誓书
　　　宋真宗誓书
　　维景德元年，岁次甲辰，十二月庚辰朔，七日丙戌，大宋皇帝谨致誓书于契丹皇帝阙下[二]：共遵诚信，虔守欢盟[三]，以风土之宜，助军旅之费[四]，每岁以绢二十万匹，银一十万两，更不差使臣专往北朝，只令三司差人搬送至雄州交割。沿边州、军，各守疆界，两地人户，不得交侵。或有盗贼逋逃，彼此无令停匿。至于垄亩稼穑，南北勿纵搔扰[五]。所有两朝城池，并可依旧存守[六]，淘濠完葺，一切如常，即不得创筑城隍，开掘河道[七]。誓书之外，各无所求[八]。必务协同，庶存悠久[九]。自此保安黎献，谨守封陲，质于天地神祇，告于宗庙社稷，子孙共守，传之无穷，有渝此盟，不克享国。昭昭天鉴，当共殛之[一○]远具披陈，专俟报复，不宣。
　　　契丹圣宗誓书
　　维统和二十二年，岁次甲辰，十二月庚辰朔，十二日辛卯，大契丹皇帝谨致书于大宋皇帝阙下[一一]：共议戢兵，复论通好，兼承惠顾，特示誓书：「以风土之宜[一二]，助军旅之费，每岁以绢二十万匹、银一十万两，更不差使臣专往北朝，只令三司差人搬送至雄州交割。沿边州、军，各守疆界，两地人户，不得交侵。或有盗贼逋逃，彼此无令停匿。至于垄亩稼穑，南北勿纵搔扰。所有两朝城池，并可依旧存守，淘濠完葺，一切如常，即不得创筑城隍，开掘河道。誓书之外，各无所求，必务协同，庶存悠久。自此保安黎献，谨守封陲，质于天地神祇，告于宗庙社稷，子孙共守，传之无穷，有渝此盟，不克享国。昭昭天鉴，当共殛之。」某虽不才，敢遵此约，谨告于天地[一三]，誓之子孙，苟渝此盟，神明是殛。专具谘述，不宣。
　　关南誓书
　　　契丹兴宗致书
　　维契丹重熙十年，岁次壬午，二月，弟大契丹皇帝谨致书于兄大宋皇帝阙下：粤自世修欢契，时遣使轺，封圻殊两国之名，方册纪一家之美。盖欲洽于绵远[一四]，固将有以披陈。切缘瓦桥关南，是石晋所割，迄至柴氏，以代郭周，兴一时之狂谋[一五]，掠十县之故壤，人神共怒，庙社不延。至于贵国祖先，肇创基业，寻与敝境，继为善邻。暨乎太宗绍登宝位，于有征之地，才定并、汾；以无名之师，直抵燕、蓟。羽石精锐，御而获退，遂致移镇，国强兵富。南、北王府并内外诸军，弥年有戍境之劳，继日备渝盟之事，始终反复，前后谙详。尝切审专命将臣，往平河右，炎凉屡易，胜负未闻。兼李元昊于北朝久已称藩，累曾尚主，克保君臣之道，实为甥舅之亲，设罪合致讨[一六]，亦宜垂报。迩者郭稹待至，杜防又回，虽具音题，而但虞诈谍，已举残民之伐，曾无忌器之嫌。营筑长堤，填塞隘路，开决塘水，添置边军，既潜稔于猜嫌，虑难敦于信睦。倘或思久好，共遣疑怀，曷若以晋阳旧附之区，关南元割之县，俱归当国，用康黎人。如此，则益深兄弟之怀，长守子孙之计。缅维英晤，深达悃悰，适届春阳[一七]，善绥冲裕。
　　　宋朝回契丹书
　　维庆历二年，岁次壬午，四月，大宋皇帝谨致书于契丹皇帝阙下：昔我烈考章圣皇帝保有基图，惠养黎庶，与大契丹昭圣皇帝弭兵讲好[一八]，通聘着盟。肆余纂承，共遵谟训，边民安堵垂四十年[一九]。兹者专致使臣，特贻缄问，且以瓦桥旧地，晋阳故封，援石氏之割城[二○]，述周朝之复境，系于异代，安及本朝？粤自景德之初，始敦邻宝之信[二一]，凡诸细故，咸不寘怀。况太宗皇帝亲驾并郊，匪图燕壤，当时贵国亟发援兵，既交石岭之锋，遂举蓟门之役，义非反复，理有因缘。元昊赐姓称藩，禀朔受禄，忽谋狂僭，俶扰边陲，向议讨除，已尝闻达。杜防、郭稹传导备详，及此西征，岂云无报？聘轺旁午，屡闻嫉恶之谈；庆问交驰，未谕联亲之故。忽窥异论，良用惘然，谓将轸于在原，反致讥于忌器。复云营筑堤埭，开决陂塘，昨缘霖潦之余，失为愆溢之患[二二]，既非疏导，当稍缮防[二三]，岂蕴猜嫌，以亏信睦。至于备塞隘路，阅集兵夫[二四]，盖边臣谨职之常，乃乡兵充籍之旧[二五]，在于贵境，宁撤戍兵？一皆示以坦夷，两何形于疑阻？顾惟欢契，方保悠长，遽兴请地之言，殊匪载书之约，信辞至悉，灵鉴孔昭。两地不得相侵，缘边各守疆界，誓书之外[二六]，一无所求，期在久要，弗违先志。谅惟聪达，应切感思，甫属清和，妙臻戬榖。
　　　契丹回宋誓书
　　维重熙十一年，岁次壬午[二七]，八月壬申朔，二十九日庚子，弟大契丹皇帝谨致书于兄大宋皇帝阙下[二八]：来书云，谨按景德元年十二月七日章圣皇帝与昭圣皇帝誓曰：「共遵诚信[二九]，虔守欢盟，以风土之仪物，备军旅之费用，每岁以绢二十万匹，银一十万两，更不差使臣专往北朝，只令三司差人搬送至雄州交割。沿边州、军，各守疆界；两地人户，不得交侵。或有盗贼逃逋，彼此勿令停匿，至于垄亩稼穑，南北勿纵搔扰。所有两朝城池，并各依旧存守，修壕葺塞[三○]，一切如常，即不得创筑城隍，开决河道。誓书之外，一无所求，各务协心，庶同悠久。自此保安黎庶，谨守封疆，质于天地神祗，告于宗庙社稷，子孙共守，传之无穷，有渝此盟，不克享祀，昭昭天鉴，共当殛之。」昭圣皇帝复答云：「孤虽不才，敢遵此约，谨当告于天地，誓之子孙。神明具知。」呜呼，此盟可改，后嗣何述!切以两朝修睦，三纪于此，边鄙用宁，干戈载偃，追怀先约，炳若日月[三一]。今绵已深，敦好如故，关南县邑，本朝传守，惧难依从，别纳金币之仪，用代赋税之物，每年增绢一十万匹，银一十万两，搬至雄州白沟交割[三二]。两界溏淀，已前开畎者，并依旧例[三三]，自今已后，不得添展，其见堤堰水口[三四]，逐时决泄壅塞，量差兵夫，取便修迭疏导，非时霖潦，别至大段涨溢，并不在关报之限。南朝河北沿边州、军[三五]，北朝自古北口以南沿边军民，除见管数目，依常教阅，无故不得大段添屯兵马[三六]。如有事故添屯，即令逐州、军移牒关报，两界所属之处，其自来乘例更替，及本路移易，并不在关报之限[三七]。两界逃走作过诸色人，并依先朝誓书外，更不得似目前停留容纵[三八]。恭惟二圣威灵在天，顾兹纂承，各当遵奉，共循大体，无介小嫌。且夫守约为信，善邻为义，二者缺一，罔以守国。皇天厚地，实闻此盟，文藏宗庙，副在有司，余并依景德、统和两朝誓书。顾惟不德，必敦大信，苟有食言，必如前誓。
　　议割地界书
　　契丹道宗遣泛使林牙兴复军节度使萧禧如宋，言代北对境有侵地，请遣使同分画[三九]。其后宋割弃地五百里，以分水岭为界，时宋神宗熙宁七年也。
　　　大辽求地界书
　　维咸雍十年，岁次甲寅，三月，大辽皇帝谨致书于大宋皇帝阙下：切以累朝而下，讲好以来，互守成规，务敦夙契。虽境分二国，克保于驩和[四○]；而义若一家，共思于悠永。事如间于违越[四一]，理须至于敷陈。其蔚、应、朔三州土田，一带疆土[四二]，祗自早岁曾遣使人止于旧封，俾安铺舍，庶南北永标于定限，往来悉绝于奸徒。洎览举申，辄有侵扰于全属，当朝地分，或营修戍垒，或存止居舍[四三]，皆是守边之冗员，不顾睦邻之大体，妄图功赏，深越封陲。今属省巡，遂令按视，备究端实，谅难寝停。至缕细之缘由，分白之事理，已具闻达，尽令折移[四四]，既未见从，故宜伸报。据侵入当界事理[四五]，所起铺堠之处，各差官员，同共检照，早令毁撤。却于久来元定地界再安置外[四六]，其余边境更有生创事端，委差去使臣到日，一就理会。如此则岂惟疆场之内，不见侵踰；兼于信誓之间，且无违爽。兹实稳便[四七]，颛俟准依。
　　　宋朝回书
　　维熙宁七年，岁次甲寅，三月[四八]，大宋皇帝谨致书于大辽皇帝阙下：辱迂使指，来贶函封，历陈二国之和，有若一家之义，固知邻宝[四九]，深执信符。独论边鄙之臣，尝越封陲之守，欲令移徙[五○]，以复旧常。切惟两朝抚有万宇，岂重尺土之利，而轻累世之欢。况经界之间，势形可指；方州之内，图籍俱存。当遣官司，各加覆视。倘事由夙昔，固难狥从；或诚有侵踰，何吝改正？而又每戒疆吏，令遵誓言，所谕创生之事端，亦皆境堠之细故，已令还使，具达本因。细料英聪[五一]，洞垂照悉。
　　校勘记
　[一]臣与太后妻冯氏于郊野面缚俟命　「面缚俟命」，旧五代史卷八十五作「面缚俟罪次」。
　[二]大宋皇帝谨致誓书于契丹皇帝阙下　长编卷五十八载此誓书「契丹」上有「大」字。
　[三]虔守欢盟　「守」，长编卷五十八载此誓书作「奉」。
　[四]以风土之宜助军旅之费　此句下文辽圣宗澶渊誓书同，而重熙十一年契丹回宋誓书则作「以风土之仪物，备军旅之费用」，「仪」字是。
　[五]南北勿纵搔扰　「搔扰」，长编卷五十八作「惊骚」。下同。
　[六]所有两朝城池并可依旧存守　此句下文辽圣宗澶渊誓书同，而重熙十一年契丹回宋誓书则作「所有两朝城池，并各依旧存守」。「各」字义长。
　[七]开掘河道　下文辽圣宗澶渊誓书同，而重熙十一年契丹回宋誓书作「开决河道」，「掘」字义长。
　[八]各无所求　下文辽圣宗澶渊誓书同，而重熙十一年契丹回宋誓书作「一无所求」。
　[九]必务协同庶存悠久　下文辽圣宗澶渊誓书同，而重熙十一年契丹回宋誓书作「各务协心，庶同悠久」。
　[一○]当共殛之　「共」原作「其」，据席本及长编卷五十八改。「其」字误，下同。
　[一一]大契丹皇帝谨致书于大宋皇帝阙下　长编卷五十八「书」上有「誓」字，此脱。
