<!-- { "loadSidebar": true } -->
　　嘉锡案：隆礼之别号、籍贯、科目，契丹国志皆不载。厉鹗宋诗纪事卷六十六从至元嘉禾志采取隆礼烟雨楼诗一首，其小传云：「叶隆礼号渔林，嘉兴人，淳佑七年进士，官建康府西厅通判，改国子监簿。」提要所叙，全本于此。隆礼进书表云：「臣奉敕命，谨采摭遗闻，删剔繁宂，缉为契丹国志以进。」末题「淳熙七年三月日秘书丞臣叶隆礼上表」。淳熙者，孝宗年号，故提要云：「历官秘书丞，书为奉孝宗敕所撰也。」阁本提要亦云隆礼于孝宗时奉诏撰次辽君臣事迹为此书。不思淳佑乃理宗年号，由淳佑七年上数至淳熙七年，凡六十八年。使此书果为淳佑进士叶隆礼者所撰，安有释褐登朝，回翔馆阁，又历六十余载，年将大耋，方登进士第之理乎？厉鹗尝撰辽史拾遗，引用契丹国志至伙，于隆礼表末署衔，不容不见，而小传中竟不言官秘书丞，盖因时代先后不合，疑其非一人耳。案至元嘉禾志卷十五宋登科题名，淳佑七年张渊微榜有叶隆礼。又卷十六碑碣类有进士题名序一篇，此嘉兴府之题名。自称前进士叶隆礼，末题咸淳改元九月吉日书。又卷三十一题咏类此卷皆属嘉兴县。烟雨楼诗，有叶隆礼渔林一首。景定建康志卷二十四西厅通判题名云：「叶隆礼，承奉郎，淳佑十年十月到任，至十二年二月改除国子监簿离任。」以上皆厉氏小传所本，可见其无一字无来历也。考周密浩然斋雅谈卷上曰：「叶隆礼士则，谪居袁州，袁之士友醵酒以招之。蜀士张汴朝宗作乐语一联云：『扫地焚香，有苏州之雅淡；仰天拊缶，无杨氏之怨伤。』士则大称之。」万姓统谱卷三十九云：「张汴，字朝宗，度宗时文天祥起兵，辟为参谋，空坑兵败，为乱兵所杀。」明朱存理珊瑚木难卷四赵子固梅竹诗后有跋一篇，末题「咸淳丁卯五月晦日隆礼书于春咏堂」，其下有小字注曰「叶士则」。知士则为隆礼之字，可补厉氏所未及。丁卯为咸淳三年，上溯淳熙七年，凡八十八年，隆礼必不能为淳熙时秘书丞亦明矣。千顷堂书目卷三著录此书，注为元人，则隆礼盖已入元，必非孝宗时人也。若谓孝宗时别有一叶隆礼，则除进书表年月一行外，毫无显据。考之中兴馆阁正续录，上起建炎初元，下终淳熙五年，不独秘书丞中无叶隆礼姓名，即遍检馆阁羣官，亦未尝有是人也。续录起于淳熙五年，其目录后有跋云：「中兴馆阁录淳熙四年成书，其后附录者，多讹舛缺略。嘉定三年十月重行编次，是正讹舛，其缺略者增补之，名曰馆阁续录。逐卷之末，不题卷数，贵在他日可以旋入，继今每于岁杪分委省官，取岁中合载事，略加删润，刊于卷末。」据旧钞本。嘉定三年，上距淳熙五年，纔三十有二年，时代既近，考订自易，既经重行增补，不当犹有缺略，以后则每届岁终，随时增入，尤不当遗漏姓名。是进书表末所署年月官职，皆可疑也。或谓今本馆阁录为四库馆臣从永乐大典内辑出，安保其无所脱误，则又不然。余尝假得友人于思泊省吾所藏旧钞本，其先历为章寿康、叶德辉所藏，有杨守敬及叶氏手跋。其续录中，有钱大昕手钞数卷，黄丕烈逐卷以宋刻本校过，正录未校。点画小异，纤悉必具。宋本亦颇有阙叶，然官联中秘书丞题名，实完好无阙，亦无叶隆礼姓名，是隆礼固未尝为是官也。或者秘书丞题名，止于咸淳三年，隆礼之拜官，尚在其后，表末淳熙七年乃咸淳七年之误，则不可知耳。夫隆礼之书，既系奉敕撰集，且尝表奏进御，则立言之间，当倍极恭慎，乃其书法，竟或内辽而外宋，宜非当时臣子之所敢为，疑是后人所伪撰，假隆礼之名以行，犹之大金国志托名宇文懋昭耳。懋昭始末虽不可考，亦必实有其人。其书陈氏书录解题及宋史艺文志皆不著录。元袁桷清容集卷四十一有修辽金宋史搜访遗书条例状一篇，所列遗书，凡一百四十余种，尚无此书。可见元初未行于世，至苏天爵滋溪文稿卷二十五三史质疑始云：「叶隆礼、宇文懋昭为辽金国志，皆不及见国史，其说多得之传闻。」知其书当出于中叶以后矣。黄丕烈有元刻本，见士礼居藏书题跋记卷二。纵属伪作，亦出自元人之手，未尝不可备参考也。又考咸淳临安志卷四十九郡守表云，理宗开庆元年己未，叶隆礼，台州人，十一月一日「以朝散郎直秘阁、两浙运判除军器少监，兼知。谓兼知临安府事。闰十一月二日磨勘，转朝奉大夫，景定元年庚申正月一日，除军器监，兼职仍旧。二月六日，隆礼除直宝文阁，知绍兴府。」又卷五十两浙转运题名云：「叶隆礼，开庆元年十月为运判，十一月知临安府。」宝庆会稽续志卷二安抚题名即知府题名，以南宋知绍兴府者，例兼安抚使也。云：「叶隆礼，景定元年二月，以朝奉大夫除直文阁知，十六日到任，四月二十六日交割，以次官离任。」以次官，谓下文所载后任官。此与撰契丹国志者同时同姓名，似即一人，惟一作秀州嘉兴人，一作台州人，为不同。疑临安志本作秀州人，以点画残缺，误写为「台」耳。姑附于此，容俟再考。四库提要辨证卷五。
　　三史质疑　节录　　　　　　　　　　　　　　　　　　　　
苏　天　爵
　　叶隆礼、宇文懋昭为辽、金国志，皆不及见国史，其说多得于传闻。盖辽末金初，稗官小说中间，失实甚多，至如建元、改号、传次、征伐及将相名字往往杜撰，绝不可信。如张师颜南迁录尤为纰缪。滋溪文稿卷二十五。
　　焚椒录　　　　　　　　　　　　　　　　　　　　　　　　　　
王　士　祯
　　契丹国志后妃传道宗萧皇后本传云「性恬寡欲。鲁王宗元之乱，道宗同猎，未知音耗，后勒兵镇帖中外，甚有声称。崩，葬祖州」云云而已。焚椒录所纪耶律乙辛、张孝杰辈谗构赐死之事，纪无一字及之。又录称「后为南院枢密使惠之少女」，而志云「赠同平章事显烈「烈」原作「然」，据契丹国志改。之女」。志言「勒兵」，似娴武略者，而录言「幼能诵诗，旁及经子」。录中所载射虎、应制诸诗及回心院词皆极工，而无一语及武事。且本纪道宗在位四十七年，改元者三：清宁、咸雍、寿昌，初无太康之号，而录载乙辛密奏太康元年十月据宫婢单登及教坊朱顶鹤陈首云云，已上皆抵牾不合，不可解也。按：辽史宣懿皇后虽略，而与焚椒录所纪同，盖契丹志之疏耳。志虽载天祚文妃善歌诗，其咏史云「丞相朝来剑佩鸣，千官侧目寂无声」云，案史亦载此诗，是骚体，非律也。重辑渔洋书跋。
　　读契丹国志表记　　　　　　　　　　　　　　　　　　　　　　
钱　曾
　　叶隆礼契丹国志二十七卷。案：诸家藏本仅十七卷，「二」字疑衍文。题词本有。述古目作二十卷，注「钞」字。钰案：瞿目有元刊本，海丰吴氏有艺芸精舍影钞元本，皆二十七卷。士礼居藏十七卷，乃残元本。述古目二十卷，系脱「七」字。阮本未误。[[补]]黄录采遗云：「宋秘书丞嘉兴叶隆礼撰，述契丹自阿保机初兴，迄于天祚，凡二百余载之事，略仿纪传体，前有辽国始兴本末、九主年谱，末附宋臣纪录、诸蕃国杂记、岁时杂记等类，于淳熙七年表上。」隆礼书法谨严，笔力详赡，洵有良史之风。钰案：四库提要云：「隆礼生南渡后，距辽亡已久，北土载籍，江左亦罕流传，仅据宋人所修史传及诸说部钞撮而成，故本末不能悉具。苏天爵三史质疑所论，深中其失，钱曾盖未详核也。」具载两国誓书及南北通使礼物，盖深有慨于「海上之盟」，使读者寻其意于言外耳。弃祖宗之宿好，结虎狼之新欢，孰当捍刊本、阮本作「扞」，[[补]]题词本作「捍」。蔽？青城之祸，详其流毒，实有隐痛焉。存辽以障金，此则隆礼之志也。至降阮本作「夷」，[[补]]刊本亦作「夷」。契丹为国，不史而志之，其尊本朝也至矣。[[补]]题词本「至矣」下有「数百年来罕有知其心事者」十一字，朱笔抹去。予特表而出之。渔洋书跋云：「契丹国志二十七卷，宋淳熙七年秘书丞叶隆礼奉诏撰进，其书帝纪十二卷，后妃、诸王、外戚传三卷，列传四卷，石晋降表、宋澶渊盟书、关南誓书、议割地界书共一卷，南北朝馈献礼物、外国贡献一卷，四京、州县沿革一卷，风俗、官制、科举等一卷，王沂公、富郑公行程录一卷，张舜民使北记等一卷，诸番杂记、岁时杂记一卷，简净可观。」章钰钱遵王读书敏求记校证卷二之上。
　　契丹国志跋　　　　　　　　　　　　　　　　　　　　　　　　
杭　世　骏
　　契丹国志二十七卷，淳熙七年秘书丞叶隆礼表进。其刘六符、耶律余覩诸传及诸番杂记全袭洪氏松漠纪闻，晋出帝降表暨东丹王传又割五代史以成文。其与他书异者，惟王沂公、富郑公行程录，文献通考虽载其目，而其书已亡，得此为不坠于地。至胡峤陷北记，五代史、辽史间一称引之，此独载其全，为可宝也。道古堂文集卷二十六。
　　契丹国志跋　　　　　　　　　　　　　　　　　　　　　　　　
程　晋　芳
　　右契丹国志二十七卷，宋淳熙七年秘书丞叶隆礼表进。前有世系图、晋献契丹全燕图、契丹地理图、帝纪十二卷、传七卷，自二十卷至二十七卷皆杂记晋宋往来仪事及本国诸国风土岁时。辽别史今存者少，此最足供考校，如欧公五代史附录自注谓「契丹年号，诸家所记，舛谬不一」，唯据辽太宗立晋高祖册文称「天显九年」为证。考志实在天显十年十一月，足以正欧史之讹也。卷二附载记异录辽主德光得异梦，占之云：「当为中国立天王」，司马氏考异亦未之及。辽史有大同元年即会同十一年，此书无大同元年，而有会同十一年，其十一年下有注甚详，校对各史皆合，是又足证辽史之误，不知当时何故有「大同」二字，岂命名之未用耶？辛楣学士曾作文辨之，尚未引及此书也。建官制度门中所载，如敞史、木古思努(古)、都努古、徒努(古)，皆辽史百官志所不载。衣服如义襕紫鞢，亦仪卫志所遗。钱氏敏求记但举其用意之大端，而其可采者未之及，赵志忠之阴山杂录今不可得，则此书宜可贵矣。至元嘉禾志云「隆礼号渔林，嘉兴人」，盖失其字矣。又谓是「淳佑七年进士，官建康府西厅通判，改国子监簿」。按淳熙乃孝宗之十二年甲午第三改元年号，七年则为庚子，孝宗之十八年也。淳佑乃理宗之十七年辛丑第五改元号，七年则为丁未，理宗之二十三年，上距淳熙七年且六十七年，乌有淳佑七年进士转于七十年前献书者乎？或淳熙误作淳佑，然亦无是年成进士即官秘书丞之理。凡此皆有可疑，古书于今往往有难解处，惜不得多本以证之也。勉行堂文集卷五。
