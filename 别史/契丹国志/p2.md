<!-- { "loadSidebar": true } -->
　　四月，晋王命李嗣源、李存审、阎宝来援德威。契丹围幽州且二百日，城中危困。晋李嗣源等步骑七万，会于易州。自易州北行，踰大房岭，循涧而东。距幽州六十里，与太祖遇。太祖行山上，晋师行涧下，每至谷口，太祖以万余骑遮其前，晋师失色。嗣源以百余骑先进，免冑扬鞭，胡语谓曰：「汝无故犯我疆埸，晋王命我将百万众直抵西楼，灭汝族类。」因跃马奋檛，三入阵中，斩酋长一人，后军齐进，太祖兵却，晋师始得出。李存审命步兵伐木为鹿角，人持一枝，止则成寨[九]。太祖骑环寨而过，寨中发万弩射之，流矢蔽日，人马死伤塞路。将至幽州，太祖兵列阵待之。存审命步兵阵于后，先令羸兵曳柴燃草而进，烟尘涨天，鼓噪合战，乃趣后阵起乘之。太祖大败，席卷其众自北山归，委弃车帐、铠仗、羊马满野。晋师入于幽州。太祖以卢文进为卢龙节度使，居平州，岁入北边，杀掠吏民，卢龙巡属，为之残弊。
　　先是，幽州北七百里有渝关[一○]，下有渝水通海。自关东北循海有道，道狭处纔数尺，旁皆乱山，高峻不可越。北至进牛口，中国尝置八防御军，募土兵守之，田租皆供军食，岁致缯纩以供衣。每岁早获，清野以待，契丹兵至，则坚壁不战，俟其去，则选骁勇据隘邀之，契丹常失利，不能轻入。及周德威镇卢龙，恃勇不修边备，遂失渝关之险，契丹始刍牧于营、平之闲。卢文进来归，常居平州，帅奚骑岁入北边，杀掠吏民，卢龙巡属，为之残弊。
　　戊寅神册三年。梁贞明四年。太祖弟撒剌阿泼，号北大王，谋乱。事觉，太祖数之曰：「汝为吾手足，而汝兴此心，吾若杀汝，则与汝何异？」乃囚之，期年而释之。撒剌阿泼帅其众奔晋，晋王厚遇之，养为假子，任为刺史。
　　己卯神册四年。梁贞明五年。
　　庚辰神册五年。梁贞明六年。
　　辛巳天赞元年。神册六年改元[一一]，时梁均王龙德元年也。夏六月朔，日食。
　　十二月，晋王围镇州，讨张文礼。时义武节度使王处直在定州，以镇、定为唇齿，恐镇亡而定孤，乃潜遣人语其子王郁，使赂契丹，令犯塞以解镇州之围。乃说太祖曰：「镇州美女如云，金帛如山，天皇王速往，则皆为己物也，不然，为晋王所有矣!」太祖以为然，悉众而南。述律后曰：「吾有西楼羊马之富，其乐不可胜穷也，何必劳师远出，以乘危徼利乎[一二]？吾闻晋王用兵，天下莫敌，设有危败，悔之何及!」太祖不听。遂长驱而南，围涿州，旬日拔之，擒刺史李嗣弼，进攻定州。王处直之子王都告急于晋王。
　　壬午天赞二年。梁龙德二年。春正月，晋王亲率铁骑五千来攻，先进新城北，半出桑林，太祖见之稍却。晋王之军来，遂获太祖之子。契丹兵遂退保望都。晋王至定州，王都迎谒马前，请以爱女妻王之子继岌。晋王趋望都，遇奚酋秃馁契丹将名。五千骑，为其所困，力战，出入数四，不解。李嗣昭引三百骑横击之，乃退，晋王始得出。因纵兵奋击，太祖兵败，遂北至易州[一三]。会大雪弥旬，平地数尺，人马死者相属，太祖乃归。晋王引兵蹑之，随其行止，见其野宿之所，布藁于地，回环方正，皆如编翦，虽去，无一枝乱者，叹曰：「契丹法严，乃能如是，中国所不及也。」晋王至幽州，使二百骑蹑契丹之后，曰：「如出境即还。」晋骑恃勇追击之，悉为所擒。太祖责王郁，絷之以归，自是不听其谋。
　　癸未天赞三年。梁龙德三年，唐庄宗李存勖同光元年。夏四月己巳，晋王李存勖称皇帝于魏州牙城之南，国号大唐。是为庄宗。以魏州为兴唐府，建东京，又于太原府建西京，又以镇州为真定府，建北都。时唐国所有，凡十三节度、五十州。
　　冬十月朔，日食。彗星见，出舆鬼，长丈余。
　　是月，梁主均王自杀死。
　　契丹日益强盛，遣使就唐求幽州以处卢文进。时东北诸夷皆服属，惟渤海未服。太祖谋南征，恐渤海掎其后，乃先举兵击渤海之辽东，遣其将秃馁及卢文进据平、营等州，以扰燕地。师攻渤海，无功而退。
　　甲申天赞四年。后唐同光二年。春正月，契丹攻幽州。
　　十二月，攻蔚州，唐遣李嗣源御之。
　　乙酉天赞五年。后唐同光三年。夏四月朔，日食。
　　丙戌天赞六年。后唐同光四年四月，明宗立，改元天成。夏四月朔，唐庄宗如汜水，严办将发，从马直指挥使郭从谦叛，帅所部兵攻兴教门，缘城而入，近臣宿将皆释甲潜遁，庄宗为流矢所中而崩，年四十三。左右皆散，善友敛乐器覆尸而焚之。是月，李嗣源自罂子谷而入洛阳，拾庄宗骨于灰烬而葬之河南新县。百官劝请嗣源监国，嗣源，乃太祖李克用之养子也。既而即位，是为明宗。
　　七月，唐遣姚坤如契丹告哀。太祖闻之恸哭曰：「我朝定儿也。朝定犹华言朋友也。吾方欲救之，以渤海未下，不果往，致吾儿及此。」哭不已。又曰：「今天子闻洛阳有急，何不救？」坤对曰：「地远不能及。」曰：「何故自立？」坤曰：「新天子将兵二十年，所领精兵三十万，天时人事，其可得违？」其子突欲在侧，曰：「使者毋多言。蹊田夺牛，岂不为过？」坤曰：「应天顺人，岂比匹夫之事。」太祖即慰劳坤曰：「理正当如是。」又曰：「闻吾儿专好声色游畋，不恤军民，宜其及此。我自闻之，举家不饮酒，散遣伶人，解纵鹰犬。若亦效吾儿所为，行自亡矣!」又曰：「我于今天子无怨，足以修好。若与我大河之北，吾不复南侵矣!」坤曰：「此非使臣所得专也。」太祖怒，囚之。旬余复召之，曰：「河北恐难得，得镇、定、幽州亦可也。」[一四]给纸札笔趣为状，坤不可，欲杀之，用韩延徽之谏，乃复囚之。
　　太祖攻渤海，拔其夫余城，更命曰东丹国，命长子突欲镇之，号人皇王。一曰东丹王。以其次子德光元名耀屈之。守西楼自随，号「元帅太子」。
　　先是，渤海国王大諲譔本与奚、契丹为唇齿国。太祖初兴，并吞八部，继而用师，并吞奚国。大諲譔深惮之，阴与新罗诸国结援，太祖知之，集议未决。后因游猎，弥旬不止，有黄龙在其毡屋上，连发二矢，殪之，龙坠其前。后太子德光于其地建州，黄龙府即其地也。太祖曰：「吾欲伐渤海国，众计未定而龙见吾前，吾能杀之，是灭渤海之胜兆也。」遂平其国，掳其主。
　　纪异录曰：阿保机居西楼毡帐中，晨起，见黑龙长十余丈，蜿蜒其上，引弓射之，即腾空夭矫而逝，坠于黄龙府之西，相去已千五百里，纔长数尺。其后女真灭辽，尚藏其骸于内库，金酋悟室长子源尝见之，尾鬣肢体皆全，双角已为人所截，与水龙画绝相似。盖其背上鬣不作鱼鬣也。正文谓「射黄龙」，此谓「射黑龙」。黄黑色虽不可知，而符兆所先，抑何彰彰若是欤!
　　渤海既平，乃制契丹文字三千余言。因于所居大部落置寺，名曰天雄寺。今寺内有契丹太祖遗像。又于木叶山置楼，谓之南楼；大部落东一千里，谓之东楼；大部落北三百里置楼[一五]，谓之北楼，后立唐州，今废为村；大部落之内置楼，谓之西楼，今上京是。其城与宫殿之正门，皆向东辟之。四季游猎，往来四楼之闲。
　　是月，太祖于夫余城崩。
　　述律后召诸酋长妻，谓曰：「我今寡居，汝不可不效我。」又集其夫泣问曰：「汝思先帝乎？」对曰：「受先帝恩，岂得不思？」后曰：「果思之，宜往见之。」遂杀之。
　　八月朔，日食。
　　九月，葬太祖于木叶山。置州坟侧，名曰祖州。今有庙，其靴尚在，长四五尺许。谥曰大圣皇帝，庙号太祖。
　　述律后左右有桀黠者，后辄谓曰：「为我达语于先帝。」至墓所，则杀之。前后所杀者以百数。最后，平州人赵思温当往，不肯行，后曰：「汝事先帝常亲近，何故不行？」对曰：「亲近莫如后，后行，臣则继之。」后曰：「吾非不欲从先帝于地下，顾嗣子幼弱，国家无主，不得往耳。」乃断其一腕，令置墓中。思温亦得免。
　　是月，述律后中子德光立。
　　论曰：契丹之兴，本自东胡。然人外而兽内，窥衅中原，未若有太祖其盛者也。唐末诸藩雾暗，五岳尘雰，赤县成墟，紫宸迁宅。太祖奋自荒陬，驰驱中夏，涨幽、燕而胡尘，吞八部以高啸，雄亦盛矣。岂天未厌乱，而淫名越号，亦可帖服诸人欤？不然，何以若斯其锋也。五胡云扰，圣鼎终移；拓拔鲸吞，南宇分割。虽曰人事，亦有运数存焉。
　　校勘记
　　[一]乃斡里小子也父斡里　资治通鉴卷一百六十六梁太祖开平元年(九○七)五月纪事胡三省注引赵志忠虏廷杂记：太祖讳亿，番名阿保谨，又讳斡里。辽史太祖纪上：德祖皇帝长子。按德祖皇帝名撒剌的。此言太祖皇帝乃斡里小子也，父斡里云云，与杂记、辽史等有异。
　　[二]雄健勇武有胆略　「勇」字从席世臣本补。
　　[三]及阿保机称王　「及」原作「乃」，据席本及通鉴卷二百六十六改。
　　[四]传旗鼓　「传」原作「专」，据席本及通鉴卷二百六十六改。
　　[五]为小校宫彦璋谋杀　「宫」原作「宦」，据通鉴卷二百六十九改。
　　[六]卢文进引契丹兵马攻晋新州　「引」原作「分」，据通鉴卷二百六十九改。
　　[七]晋王使周德威合河东镇定之兵攻之　「合」原作「令」，据席本及通鉴卷二百六十九改。
　　[八]昼夜四面俱进　「进」原作「起」，据通鉴卷二百六十九改。
　　[九]止则成寨　「止」字从通鉴卷二百七十补。
　　[一○]幽州北七百里有渝关　「北」字从通鉴卷二百六十九补。
　　[一一]天赞元年神册六年改元　辽史太祖纪下载神册六年无改元事，而于天赞元年二月下称「诏改元」。故自天赞元年始，国志与辽史干支相错一年。
　　[一二]以乘危徼利乎　原作「以乘徼危利乎」，据通鉴卷二百七十一改。
　　[一三]遂北至易州　「遂」原作「逐」，据席本改。
　　[一四]得镇定幽州亦可也　原作「镇、定、幽州亦得也」，据通鉴卷二百七十五改。
　　[一五]大部落北三百里置楼　「北」原作「西」，据通鉴卷二百七十五胡注改。
契丹国志卷之二
　　太宗嗣圣皇帝上
