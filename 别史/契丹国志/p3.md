<!-- { "loadSidebar": true } -->
　　太宗讳德光，太祖第二子也。母曰述律氏。帝诞于大部落东一千里之牙帐。生时黑云覆帐，火光照耀，有声如雷。及长，美姿貌，雄杰有大志，精于骑射。平奚、渤海二国，太祖爱之，立为元帅太子。尝从太祖至西楼，有赤光紫气盖其上，左右异之。述律后尤所钟爱。太祖崩于夫余，后欲立之，至西楼，命帝与突欲太祖长子。俱乘马立帐前，谓诸酋长曰：「二子吾皆爱之，莫知所立，汝曹择可立者执其辔。」酋长知其意，争执帝辔。后曰：「众之所欲，吾安敢违？」遂立为天皇王，称帝，即位。明年，改元天显。突欲愠，欲奔于唐，后乃遣归东丹。帝立，尊后为太后，国事皆决焉。太后复纳其侄为帝后。帝性孝谨，母病不食亦不食，尝侍于母前，应对或不称旨，母扬眉而视之，辄惧而趋避，非复召不敢见也。以韩延徽为政事令。听唐告哀使姚坤归国复命，阿思、没骨馁往唐告哀，时唐明宗之初年也。
　　丙戌天赞六年。后唐明宗天成元年。九月，帝即位，犹称天赞六年。
　　冬十月，卢龙节度使卢文进守平州，唐遣人说之，以易代之后，无复嫌怨，而文进所部华人皆思归，乃帅其众十万归唐。
　　丁亥天显元年。后唐天成二年。春正月，唐主嗣源更名亶。
　　八月朔，日食。契丹遣使如唐修好。
　　戊子天显二年。后唐天成三年。春二月朔，日食。
　　夏四月，唐义武节度使王都在镇州谋反，诏招讨使王晏球等，发诸道兵会讨定州。晏球攻拔其北关城，王都以重赂求救于奚酋秃馁。将名。
　　五月，秃馁以万骑突入定州，晏球退保曲阳，王都与秃馁就攻之。晏球与战，破之。契丹亦发兵救定州，王都悉众与契丹五千骑合万余人邀战。晏球集诸将校，誓以报国：「悉去弓矢，以短兵击之，回顾者斩!」于是骑兵先进，奋檛挥剑，直冲其阵，大破之，僵尸蔽野。契丹兵死者过半，余众北走。王都与秃馁得数骑，仅免。契丹退师，又为卢龙节度使赵德钧邀击，殆无孑遗。
　　七月，契丹复遣其酋长惕隐救定州，为王晏球逆战，破之；追至易州，俘斩溺死者，不可胜数。赵德钧遣牙将武从谏邀击，擒惕隐等数百人，余众散投村落，村人以白挺击之，其得脱者不过数十人。自是契丹为之沮气，更不犯塞。
　　八月，契丹遣使如唐。
　　己丑天显三年。后唐天成四年。春二月，唐王晏球克定州。王都、秃馁欲突围走[一]，不能出。定州都指挥使马让能开门纳官军，王都举族自焚，擒秃馁，送大梁斩之。
　　庚寅天显四年。后唐明宗长兴改元。夏六月朔，日食。
　　十一月，契丹东丹王突欲失职怨望，帅其部曲四十人越海奔唐。唐赐姓东丹，名慕华，明年，改赐姓李，名赞华。以为怀化节度使。
　　辛卯天显五年。后唐长兴二年。十一月朔，日食。
　　壬辰天显六年。后唐长兴三年。春三月，契丹遣使如唐，请归擒去舍利萴剌与惕隐。唐乃遣萴骨舍利与契丹使者俱归[二]。契丹以不得萴剌，自是数攻云州及振武。
　　冬十一月，唐以石敬瑭敬瑭娶明宗女永宁公主。为河东节度使。蔚州刺史张彦超与敬瑭有隙，闻其为节度使，遂叛降契丹。
　　癸巳天显七年。后唐长兴四年。冬十一月，唐主明宗崩，年六十七。明宗性不猜忌，与物无竞，登极以来，每夕于宫中焚香祝天曰：「某胡人，因乱为众所推；愿天早生圣人，为生民主。」在位年谷屡丰，兵革罕用，较之五代，粗为小康。
　　胡文定公曰：明宗美善，颇多过举，亦不至甚求于汉、唐之间，盖亦贤主也。其尤足称者，内无声色，外无游畋；不任宦者，废内藏库，赏廉吏，治赃蠹。若辅相得贤，则其过举当又损矣。其焚香祝天之言，发于诚心。天既厌乱，遂生圣人。由是观之，天人交感之理，不可诬矣。
　　十二月，唐主从厚立。是为愍帝。葬明帝于河南洛阳县[三]。
　　甲午天显八年。后唐愍帝从厚应顺元年四月，以后唐主潞王从珂立，改清泰元年。春正月，唐潞王从珂叛，至长安。唐遣康义诚为招讨使，将兵拒之。潞王所至，唐诸将及康义诚等皆降。愍帝忧骇不知所为，领五十骑自随，出奔。至卫州东数里，遇石敬瑭，问以大计。敬瑭闻康义诚等叛降，俛首长叹。未几，敬瑭命牙内指挥使刘知远引兵，尽杀愍帝从兵，独置愍帝于驿，遂趣洛阳。
　　夏四月，唐潞王从珂入洛阳，至蒋桥，冯道率百官班迎，传教以未拜梓宫，未可相见。入谒太后、太妃，诣西宫，伏梓宫恸哭，自陈诣阙之由。冯道帅百官班见，拜，潞王答拜。道等上笺劝进，潞王曰：「予之此行，事非获已。俟皇帝归阙，园寝礼终，当还守藩服。」明日，太后下令废少帝为鄂王，以潞王知军国事。又明日，太后令潞王即位于柩前。遣王弘贽迁愍帝于卫州廨内，随遣弘贽之子王峦往鸩之。愍帝不饮，峦缢杀之。帝之在卫州，惟磁州刺史宋令询遣使问起居，闻其遇害，恸哭半日，自缢死。
　　胡文定公曰：欧阳公五代史取死节者三人，死事者十人，而不及宋令询，岂以其君微，其事略，故遗之欤？夫潞王非明宗之子也，愍帝真其国矣。所以不终者，身乏股肱，朝无祯干，非其罪也。令询不以其微而废君臣之义，虽王彦章、裴约何以加焉，是以表而出之。
　　十一月，唐葬鄂王于徽陵城南，徽陵，明宗墓也。封纔数尺，观者悲之。
　　乙未天显九年。后唐清泰二年。夏六月，契丹屡攻北边。时石敬瑭将大兵屯忻州，潞王遣使赐军士夏衣，传诏抚谕，军士呼万岁者数四。敬瑭惧，幕僚段希尧请诛其倡者，敬瑭命刘知远斩三十六人以徇。潞王闻，益疑之。
　　丙申天显十年。后唐清泰三年。十一月以后晋高祖石敬瑭天福元年。夏五月，唐以石敬瑭为天平节度使。敬瑭拒命谋叛，唐发兵讨之。
　　秋七月，唐杀石敬瑭子弟四人。敬瑭令掌书记桑维翰草表称臣于契丹帝，且请以父礼事之，约事捷之日，割卢龙一道及雁门关以北诸州为献。表至，契丹大喜。复书许俟仲秋，倾国赴援。
　　九月，契丹帝将兵五万骑，自扬武谷而南。至晋阳，阵于汾北之虎北口。先遣人谓石敬瑭曰：「吾欲今日即战，可乎？」敬瑭遣人驰告曰：「南军甚厚，请俟明日。」使者未至，契丹已与唐骑将高行周、符彦卿合战，敬瑭遣刘知远将兵助之。唐张敬达、杨光远、安审琦以步兵阵于城西北山下，契丹遣轻骑三千，不被甲，直犯其阵。唐兵逐之，至汾曲[四]，契丹伏兵起，冲唐兵断而为二，纵兵乘之，唐兵大败，死者数万人。敬达等收余众保晋安，契丹亦引兵归虎北口。敬瑭得唐降兵千余人，刘知远劝敬瑭尽杀之。是夕，敬瑭出见契丹帝，问曰：「皇帝远来，士马疲倦，遽与唐战而大胜，何也？」帝曰：「始吾谓唐必断雁门诸路，伏兵险要，不可得进。使人侦视，皆无之，是以长驱而深入。我气方锐，乘此击之，是以胜也。」敬瑭叹伏。引兵会围晋安寨，置营于晋安之南，长百余里，厚五十里，多设铃索吠犬，人跬步不能过。敬达等士卒犹五万人，马万匹，四顾无所之，遣使告败。唐潞王大惧，下诏亲征。潞王至怀州，以晋安为忧，问策于臣。吏部侍郎龙敏请立李赞华为契丹主，令天雄、卢龙二镇分兵送之，自幽州趣西楼，朝廷露檄言之，契丹必有内顾之忧，然后选募精锐以击之，此亦解围之一策也。潞王深以为然，而执政恐其无成，议竟不决。潞王忧沮，日夕酣饮悲歌。羣臣或劝其北行，则曰：「卿勿言，石郎使我心胆堕地。」
　　胡文定公曰：龙敏之策必可解晋安之围，而唐之君臣不能用，岂天固亡之，先褫其魄乎？
　　冬十月，唐诏大括天下将吏及民间马，又发民为兵，每七户出征夫一人，自备铠仗，谓之「义军」。凡得马二千余匹，征夫五千人，民间大扰。
　　十一月，契丹帝谓石敬瑭曰：「吾三千里来赴难，必有成功。观汝器貌识量，真中原之主，吾欲立汝为天子。」敬瑭辞让数四，将吏复劝进，乃许之。契丹帝作策书，命敬瑭为大晋皇帝[五]，是为高祖。自解衣冠授之，筑坛即位。割幽、蓟、瀛、莫、涿、檀、顺、新、妫、儒、武、云、应、寰、朔、蔚十六州以献契丹，仍许岁输帛三十万匹。制改长兴七年为天福元年。勅命法制，皆遵明宗之旧。以赵莹为翰林学士承旨，桑维翰为翰林学士、权知枢密使事，刘知远为侍卫马军都指挥使，客将景延广为步军都指挥使。立晋国长公主为皇后。
胡文定公曰：石敬瑭之罪在不助愍帝。苟以愍帝失国，则当尊奉许王，不为卫州之事，而归夺国弒君之恶于从珂，兵以义举，名实皆正，则其德美矣。乃急于近利，称臣契丹，割弃土壤，以父事之，其利不能以再世，其害乃及于无穷。故以功利谋国而不本于礼义，未有不旋中其祸也。
　　契丹围晋安数月，粮竭马死，援兵不至。
　　唐将杨光远、安审琦劝招讨使张敬达降，敬达曰：「吾受明宗及今上厚恩，为元帅而败军，其罪已大，况降敌乎？今援兵早晚至，且当候之。若力尽势穷，诸军斩我，出降未晚也。」后诸将毕集，光远杀敬达，以其首帅诸将出降。契丹主嘉敬达之忠，命收葬而祭之，谓其下及晋诸将曰：「汝曹为人臣，当效敬达也。」契丹帝与晋高祖将引兵而南，高祖以齐王重贵重贵，乃高祖兄敬儒之子，以为养子。为北京留守，以契丹将高谟翰为先锋，与降卒偕进。至团柏，与唐兵战，唐兵大溃，死者万计。
　　晋高祖将发潞州，契丹帝举酒相属之，曰：「我若南向，河南之人必大惊骇。汝宜自引汉兵南下，我令大相温将五千骑卫送汝至河梁。畲且留此，俟汝音问，有急，则下山救汝。若洛阳既定，吾即北返矣。」因执手而泣别，解白貂裘以衣晋高祖，并赠良马二十匹[六]，战马一千二百匹，曰：「世世子孙勿相忘。」又曰：「刘知远、桑维翰、赵莹皆创业功臣，无大故，勿相弃也。」
　　晋高祖自太原入洛阳，帝亲送至潞州。唐枢密使赵德钧及子赵延寿延寿尚明宗女。出降。先是德钧阴遣人聘契丹，求立为帝，帝乃指穹庐前巨石谓德钧使者曰：「吾已许石郎矣，石烂，可改也。」帝至潞州，锁德钧父子而去。述律太后见之，问曰：「汝父子自求为天子，何耶？」德钧惭不能对，悉以田宅之籍为献，后问何在？曰：「幽州。」后笑曰：「幽州属我也，何献之为？」德钧益惭。自是郁郁不多食，踰年而死。德钧既卒，国主释延寿而用之。
