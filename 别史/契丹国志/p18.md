<!-- { "loadSidebar": true } -->
　　五月，金主阿骨打归燕山，北追天祚，以疾崩于军中，谥为大圣武元皇帝，庙号太祖。弟吴乞买立，改天辅六年为天会元年，遣燕相左企弓等文武百官并被掳燕民由平州归国。燕民入平州境，有私诉于瑴者曰：「左企弓不谋守燕而使吾民迁徙流离，不胜其苦。今明公临巨镇，握强兵，尽忠大辽，必能使我复归故土，而人心亦有望于公也。」瑴召诸将议，皆曰：「近闻天祚复振，出没于松漠之南[七]，金人所以全军急趋山西者，恐辽议其后也。若明公仗义，奉迎天祚，以图兴复，先责左企弓叛降之罪而戮之，尽放燕人归业，南宋必无不纳燕人，则平州藩镇矣。假如金人复来加兵，内用平州之兵，外借宋朝之援，又何惧焉？」瑴曰：「此大事，不可草草。翰林学士李石智而多谋，可邀之密议。」石至，与之谋而合。次日，阴遣将官张谦领五百骑[八]，传留守令，召燕相左企弓、曹勇义、枢密使虞仲文、参知政事康公弼至于滦州西岸听候。差议事官赵能[九]就往，疏其十罪，曰：「天祚播迁夹山，不即奉迎，一也；劝皇叔燕王僭号，二也；诋讦君父而降封湘阴王者，三也；天祚尝遣知阁王有庆前来计议而杀之者，四也；檄书始至而有迎秦拒湘之议者，五也；不谋守燕而拜降者，六也；臣事金国而不顾大义者，七也；根括燕中财物而取悦金人者，八也；致燕人流徙而失业者，九也；教金主发兵先下平州者，十也。」皆无辞以对，遂缢杀之。
　　六月，榜示燕人，除留守外尽许复业[一○]。所有逃户抛下田宅为常胜军占佃者[一一]，悉还之。燕人方患远徙，得归复业，皆大悦。宋徽宗闻燕民之归，降诏付帅臣詹度多方存恤，有官者津遣赴阙，换授差遣；余各令安业，与免三年常赋。张瑴闻之，喜为得计，遂以平、营、滦三州降宋。其地乃后唐末契丹太祖所陷，非石晋所割。滦州乃太祖建立也。詹度得张瑴纳土书，不敢受，密奏于朝，仍语瑴毋遽，恐为金人所知。金主闻之，遣阇母国王将骑三千来问罪[一二]，瑴帅兵拒于营州。阇母以兵少，不交锋而归，大书州城门曰「夏热且去，今冬再来。」瑴即妄以捷闻于宋，邀求银绢数万疋，并诰勅数道犒赏。
　　张瑴之拒金人也，外则纳款于大宋，通好于萧干，而缓急求救；内则奉安天祚画像，凡举事，先白而后行，仍用辽国官秩，称保大三年，遣人奉迎天祚，以图兴复。
　　是时，有燕人李汝弼者，乃翰林学士李石也。高党者，三司使高履也。二人先尝被掳，后缘张瑴放归，往见宣抚王安中，劝朝廷密纳之。燕山路转运赵良嗣力争以为不可[一三]，恐开金人祸端，乞斩汝弼以狥，宋朝不从。授瑴泰宁军节度使，世袭平州，其属张敦固等皆擢待制。瑴得宋诏喜，率官属郊迎。金人知之，以千骑袭破平州，瑴挺身走，欲间道如京师，为郭药师所获。由是金人乃归曲于宋，移檄索取，宋朝不得已，命王安中缢杀之，以水银渍其首，函送平州。
　　八月朔，日食，阴云蔽之不见。
　　甲辰保大四年。宋宣和六年，金太宗天会二年。秋七月，金人陷应、蔚等州。
　　是秋，天祚得耶律大石林牙兵归，又得阴山室韦毛割石兵[一四]，自谓天助中兴，再谋出兵收复燕、云。大石林牙力谏曰：「自金人初陷长春、辽阳东京也。两路，则车驾不幸广平甸[一五]，常岁受礼处。而都中京；及陷上京，则都燕山；及陷中京，则幸云中；及破云中[一六]，则都夹山。向以全师不谋战备，以至举国汉地皆为金人所有。今国势微弱至此而力求战[一七]，非得计也。当养兵待时而动，不可轻举。」天祚斥而不从。大石林牙托疾不行，天祚遂强率诸军出夹山，下渔阳岭，取天德军、辽国改丰州也。东胜、宁边、云内等州[一八]，南下武州，遇金人兀室，战于奄曷下水。兀室帅山西汉儿乡兵为前驱，以女真千余骑伏山间，出室韦毛割石兵后，毛割石兵顾之大惊，皆溃。天祚奔窜入阴夹山。金人以力不能入，恨其不出，谓出必得之；天祚亦畏粘罕兵在云中，故不敢出。至是闻粘罕归国，以兀室代戍云中，乃率鞑靼诸军五万，并携其后妃二子秦王、赵王及宗属南来。大石林牙谏之，不听，遂越渔阳岭，而粘罕已回云中，复奔山金司，与小胡鲁谋归南宋，又恐不可仗，乃谋奔夏国。计未决，小胡鲁密遣人递报粘罕，粘罕先遣近贵谕降，未复，而金使娄宿驰骑而至，跪于天祚前曰：「奴婢不佞，乃以介冑犯皇帝天威，死有余罪。」因捧觞而进，遂俘以还。削封海滨王，送长白山东，筑室居之。踰年乙巳金天会三年，宋宣和七年。而殂，辽国遂灭。
　　先是，宋徽宗大观年间，林摅来使，辽国命其习仪，摅恶其繁琐，以「蕃狗」诋伴使。天祚曰：「大宋，兄弟之邦[一九]；臣，吾臣也。今辱吾左右，与辱吾同。」欲杀之，在廷泣谏乃止。时天祚在山金司，技穷欲将来归，因思往事，恐南宋未必加礼，乃走小勃律[二○]，复不纳，至夜而回。复欲之云中，天未明，遇谍者，言娄宿军且至。天祚大惊，时从骑尚千余，有精金铸佛长丈有六尺者，他宝货称是，皆委之而遁。值天雪，车马皆有辙迹，遂为金兵所及。
　　初，女真入攻时，灾异屡见，曾有人狂歌于市曰：「辽国且亡。」急使人追之，则人首兽身，连道「且亡」二字，迸入山中不见，变异如此，兴亡之数，岂偶然哉!
　　论曰：前史称一秦既亡，一秦复生。天祚之阿骨打，即唐季之阿保机也。大势既去，则泾波浊流；适丁斯时，则人事冥合。方契丹之初，起自阿保机，同光酒色之祸，每每鉴为覆辙。数世后，游畋射猎，虽或有之，而四时迁徙，迄未尝有定制。内耗郡邑，外扰邻封，以至捕海东青于女真之域，取细犬于萌骨子之疆，内外骚然，祸乱斯至。重以天祚不道，禽色俱荒，嬖幸用事，委任非人，节制孱庸，部曲纷扰。强盗在门，宁舍婴儿之金；虎狼出柙，谁负孟贲之勇。观夫孱主，可谓痛心!然存亡迭代，亦冥符不偶欤？
　　校勘记
　[一]改元天兴　「天兴」，会编卷十八作「天嗣」。
　[二]又败常胜军张令徽刘舜仁军马于石门镇　「刘舜仁」原误「刘庆仁」，据会编卷二十二引茆斋自叙等文改。参卷十一校勘记[七]。「石门镇」原作「雁门镇」，亦据会编卷二十二引茆斋自叙改。案：辽有石门统领司。蓟州有石门关。
　[三]生擒伪阿骨鲁太师　「阿骨鲁太师」，会编卷十八引宣和录等均作「阿鲁太师」。
　[四]因乡兵经过　会编卷十七作「偶有兵作过」，「经」乃「作」之讹字。
　[五]进加瑴为临海军节度使　「临」字原误「修」，据会编卷十七并参考辽史天祚帝纪三改。
　[六]我欲遣精兵二千余骑先下平州　「二千」，会编卷十七及辽史天祚帝纪三均作「三千」。
　[七]出没于松漠之南　「松漠」，原作「松亭」，据会编卷十七改。辽史天祚帝纪三作「漠南」。
　[八]与之谋而合次日阴遣将官张谦领五百骑　「阴」字原在「合」字上，依会编卷十七乙转。
　[九]差议事官赵能　「赵能」，会编卷十七及辽史天祚帝纪三均作「赵秘校」。
　[一○]除留守外尽许复业　会编卷十七作「留余战马外尽放复业」，卷十八引北征纪实作「但留马外尽放令复业」，「守」当为「马」之误。
　[一一]所有逃户抛下田宅为常胜军占佃者　「逃户」，原作「逐户」，据会编卷十七改。
　[一二]遣阇母国王将骑三千来问罪　「三千」，会编卷十八及辽史天祚帝纪三均作「二千」。
　[一三]燕山路转运赵良嗣力争以为不可　「赵良嗣」原作「赵良弼」，据席本及会编卷十八引亡辽录改。
　[一四]又得阴山室韦毛割石兵　「毛」原误「乞」，据会编卷二十一引亡辽录改。案：东都事略附录卷二鞑靼室韦毛割石作鞑靼毛褐室韦。辽史天祚帝纪三称北部谟葛失或阴山室韦谟葛失，会编卷三十一引史愿亡辽录作鞑靼毛割石。金史太祖纪、太宗纪均只称作「谋葛失」。
　[一五]则车驾不幸广平甸　「车」字原阙，据会编卷二十一引亡辽录并参考辽史天祚帝纪三补。
　[一六]及破云中　原作「及幸云中」，从席本改。会编卷二十一引亡辽录「破」作「陷」。
　[一七]今国势微弱至此而力求战　辽史天祚帝纪三「力」作「方」，义长。
　[一八]云内等州　「云」下原衍「中」字，据席本、会编卷二十一引亡辽录并参考辽史天祚帝纪三删。
　[一九]大宋兄弟之邦　「大宋」原作「太宗」，据席本、会编卷二十一引洪皓松漠纪闻及今本松漠纪闻改。
　[二○]乃走小勃律　此「小勃律」，乃本松漠纪闻为说，即上文之「山金司小胡鲁」。会编卷二十一引亡辽录称「山金司小胡鲁」，同卷引蔡绦北征纪实作「小骨禄」，引童贯贺表作「小斛禄」，卷九十九引范仲熊北记作「小葫芦」。辽史天祚帝纪四作「党项小斛禄」。「胡鲁」，当即金史百官志所谓「统数户者曰忽鲁」的「忽鲁」，源自突厥语，又作「火力」。此山金司小胡鲁或党项小斛禄，乃指汪古人而言。小勃律远在今巴基斯坦之yasin流域，相去何缔万里。
契丹国志卷之十三
　　后妃传
　　　太祖述律皇后
　　太祖皇帝后述律氏，本国契丹人也。勇决多权变，太祖行兵御在众，后尝预其谋。太祖尝度碛击党项，留后守其帐。黄头、臭泊二室韦乘虚合兵掠之，后知之，勒兵以待其至，奋击，大破之。由是名震诸夷。
　　后有母有姑，皆踞榻受其拜，曰：「吾惟拜天，不拜人也。」
　　晋王方经营河北，欲结契丹为援，常以叔父事太祖，以叔母事后。
　　刘守光末年衰困，遣参军韩延徽求援，太祖怒其不拜，留之，使牧马于野。后言于太祖曰：「延徽能守节不屈，此今之贤者，奈何辱以牧圉？宜礼用之。」太祖召延徽语，悦之，用为谋主，后为名相。
　　吴王遣使遗太祖以猛火油，曰：「攻城以油然火，焚楼橹，敌以水沃之，火愈炽。」太祖大喜，即选骑三万[一]，欲攻幽州。后哂之曰：「岂有试油而攻一国乎？」因指帐前树，谓太祖曰：「此树无皮可以生乎？」太祖曰：「不可」。后曰：「幽州城亦犹是耳。吾但以三千骑伏其傍，掠其四野，使城中无食，不过数年，城自困矣，何必如此躁动轻举？万一不胜，为中国笑，吾部落亦解体矣。」太祖乃止。
　　太祖之崩也，后屡欲以身为殉，诸子泣告，惟截其右腕，置太祖柩中，朝野因号为「断腕太后」[二]，上京置义节寺，立断腕楼，且为树碑。
