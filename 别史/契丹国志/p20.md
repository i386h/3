<!-- { "loadSidebar": true } -->
　　论曰：孽吕专朝，则人彘丧妖媚之质；艳武称制，则罗网碎王侯之躯。天下有猜忍阴毒之性，武夫悍卒所无，而于妇人女子乎见之，初兴之述律，继轨之二萧是已。然能忍于诸酋之屠戮，而不能忍于长陵之抆泪；能勇于南侵之涂炭，而不能勇于辟阳之割恩。齐天可杀也，不大横欤；武辙可寻也，不伊戚欤。若乃海滨降号，不见泣竹之妃；贾祸诗謌，空余忧国之涕。斯亦遭家不造，末如之何矣!
　　校勘记
　[一]即选骑三万　「三万」，原作「二万」，据席本及通鉴卷二百六十九，并参考辽史本传改。
　[二]朝野因号为断腕太后　「野」字原阙，据席本及文意补。
　[三]其后晋复来请和卑辞谢过疑其语忿谓无和意乃止　事见通鉴卷二百八十四。「疑其语忿，谓无和意，乃止」者，谓晋朝廷也，非指契丹。此处撮抄史文，大失原意。
　[四]崩于栾城　「栾城」，原作「镇城」，下太宗萧皇后传同误，并据席本、通鉴卷二百八十七并王偁东都事略卷一百二十三附录一改。
　[五]景宗皇后萧氏名燕燕侍中守尚书令萧守兴之女也或以燕燕为北宰相萧思温女　长编卷十云契丹主景宗「纳守兴女燕燕为皇后」，注引仁宗实录曰「燕燕为北宰相萧思温女」。又东都事略卷二百二十三附录一载圣宗母「燕燕姓萧氏，宰相思温之女」，则与实录同。
　[六]次名隆裕番名高七　「番」原作「次」，从席本改。
　[七]因召侍宫中　长编卷五十五「宫」作「帐」。
　[八]使西捍鞑靼　「捍」原误作「得」，从长编卷五十五改；席本作「伐」，亦误。
　[九]问劳设馆　「设馆」原作「馆设」，据席本意转。
　[一○]平州人　「人」字原脱，据席本及文意补。
　[一一]选取好人　席本及辽史天祚文妃传均作「选取贤臣」。
　[一二]丞相朝来剑佩鸣　「朝来」，辽史天祚文妃传作「来朝」。
　[一三]亲戚并居藩翰位　原作「亲戚并连藩屏翰」，据席本改。辽史天祚文妃传作「亲戚并居兮藩屏位」。
契丹国志卷之十四
　　诸王传
　　　东丹王
　　东丹王名突欲，太祖长子，母曰述律氏。太祖攻渤海，拔其夫余城，更名曰东丹国，命其长子突欲镇东丹，号人皇王，时唐明宗初年也。太祖崩于渤海，述律后使少子安端少君守东丹，与长子突欲奉太祖之丧，发渤海。
　　先是，突欲镇东丹时乃渤海国亦有宫殿，被十二旒冕，服皆画龙像，称制行令。凡渤海左右平章事、大内相已下百官，皆其国自除授，岁贡契丹国细布五万疋、麄布十万疋、马一千匹。太祖崩，述律后爱中子德光，欲立之，至西楼，命与突欲俱乘马立帐前，谓诸将曰：「二子吾皆爱之，莫知所立，汝曹择可立者执其辔。」诸将知其意，争讙跃曰：「愿事元帅太子。」后曰：「众之所欲，吾安敢违？」遂立之，为天皇王，称皇帝。突欲愠，帅数百骑，欲奔唐，为逻者所遏。后不罪，遣归东丹。唐明宗长兴元年，突欲自以失职，帅部曲四十人，越海自登州奔唐。明宗赐姓东丹，名慕华，以为怀化节度使、瑞慎等州观察使[一]，其部曲及先所俘将惕隐等，皆赐姓名。惕隐姓狄，名怀惠[二]。
　　次年，明宗更赐东丹慕华姓名曰李赞华。
　　明宗长兴三年，以赞华为义成节度使，选朝士为僚属辅之。赞华但优游自奉，不豫政事，明宗嘉之；虽时有不法，亦不问，以庄宗后宫夏氏妻之。赞华好饮人血，姬妾多刺臂以吮之。婢仆小过，或抉目，或刀刲、火灼。夏氏不忍其残，奏离婚为尼。
　　赞华之归唐，乘船踰海，因于海岸立木为碑，惟书二十汉字诗云：「小山压大山，大山全无力。羞见故乡人，从此投外国。」
　　赞华性好读书，不喜射猎。初在东丹时，令人赉金宝私入幽州市书，载以自随，凡数万卷，置书堂于医巫闾山上，扁曰望海堂。以南至海可二十里有望海寺也[三]。
　　潞王末年，石晋内叛，求援契丹。潞王已危，乃遣宦者秦继旻、皇城使李彦绅杀之，赞华遇害于其第。石晋诏赠赞华燕王，遣使送其丧归国。其后太宗破石晋，入中原，求得李彦绅、秦继旻杀之，以其家族财物赐东丹王子兀欲。兀欲后即位为世宗，葬之医巫闾山，谥让国皇帝。
　　　恭顺皇帝
　　自在太子名阮[四]，太祖第三子，母曰述律氏。少豪侠，有智略，善弹工射，太祖奇之，曰：「吾家铁儿也。」征渤海时，山坂高峻，士马惮劳苦，太子径于东谷缘崖而进，屡战有功。后渤海平，封为自在太子。寻薨，葬于祖州，追谥曰恭顺皇帝。一子拽剌，封赵王，为景宗所害。
　　　孝文皇太弟
　　孝文皇太弟隆庆，番名菩萨奴，母曰萧氏，景宗第二子。生而岐嶷，俨若成人。幼时与羣儿戏，为行伍战阵法，指挥意气，无敢违者。景宗奇之，曰：「此吾家生马驹也。」长善骑射，骁捷如风。定州之战，隆庆封为梁王，加兵马大元帅，从其母萧后以行，力战深入，与擒王继忠有功，拜西京留守，封秦晋国王，又拜尚书令。寻薨，葬祖州，谥曰孝文皇太弟。
　　　齐国王隆裕
　　齐国王隆裕，番名高七，母曰萧氏，景宗第三子。性沉毅，美姿容。始封郑王，遥授西南面招讨使，拜吴国王。自少时慕道，见道士则喜。后为东京留守，崇建宫观，备极辉丽，东西两廊，中建正殿，接连数百间。又别置道院，延接道流，诵经宣醮，用素馔荐献，中京往往化之。后萧太后一年而薨，追封齐国王。
　　　鲁王宗元
　　鲁王宗元，兴宗同母弟也。少而雄耿，狠愎过人。始封郑王，又加兵马大元帅，封晋国王。性极残忍，每出一囚犯死罪者，命众集射，斩而脔之，流血满前，饮啖自若。意志不臣，每伺时衅。洪基嗣立，奉长乐之命，以为皇叔。后因游猎伺间弒帝，左右遮救得免，宗元并其子洪孝受诛。
　　　晋王宗懿
　　晋王宗懿，番名查个只，圣宗弟孝文皇太弟隆庆之子也。少有气局，干略过人。圣宗雅爱诸侄，每诫之曰：「汝勿以材能陵物，勿以富贵骄人。惟忠惟孝，保家保身。」始封中山王，历龙化州、饶、建、宜、平州节度使，改封晋王，薨。
　　　燕王洪道
　　燕王洪道，番名叱地好，道宗同母弟也。颇有武略，库莫奚侵扰，诏洪道讨之。洪道伏兵林中，佯败而走，奚掠辎重，洪道与伏兵合击之，尽殪。后渤海高颓乐反，又命洪道讨之。终于燕京留守，封燕王。
　　　梁王信宁
　　梁王信宁，番名解里，北大王乌斡之子。始以祗候郎君授林牙，云州、奉圣州、蔚州节度使、同平章事。与帝同谋，逐太后出宫，拜南大王、北大王、惕隐、南宰相，封梁王，加尚父，致仕。
　　论曰：后不可并，并后则倾；嫡不可匹，匹嫡则危。契丹起自朔荒，吞噬上国，嫡庶之分，亦安知之？元帅太子之称，不以属之突欲，而以属之德光，则其立国之初，已可议矣。既而述轧生问鼎之谋，宗元受皓首之戮，亦何怪其然哉!
　　校勘记
　[一]以为怀化节度使瑞慎等州观察使　「慎」原作「镇」，据通鉴卷二百七十七并参考辽史皇子表、义宗倍传改。
　[二]惕隐姓狄名怀惠　通鉴卷二百七十七「怀惠」作「怀忠」。
　[三]以南至海可二十里有望海寺也　「可」原作「自」，据席本改。
　[四]自在太子名阮　按李胡二子：宋王喜隐，卫王宛。宛疑即阮，误以子名当父名耳。
契丹国志卷之十五
　　外戚传
　　　述律鲁速
　　述律鲁速，太祖皇后兄也，蕃部人[一]，世为酋长。少壮武有胆略，部人惮之。从太祖平奚有功，授统军使。卢文进自新州来奔，太祖岁入燕塞，鲁速以兵从。又从围周德威于幽州，机巧善智，城几克，会救至，退师。改授奚王府监军、东路兵马都统军。子屈列，尚奥哥公主。
　　　萧延思
　　萧延思，涿州人，太宗皇后父也。少习武艺，有材力，能左右持射。自太祖时从平诸番，常率骑数十深入敌阵[二]，屡战有功。太宗南援石晋，时少扫古撒已死矣[三]，太宗每叹曰：「斯人尚在，中原不足平也。」终北面都部署、辽兴节度使。
　　　刘珂
　　刘珂，平章事晞之次子也。尚世宗妹燕国公主。少善射，以材能称。赋性谨重，未尝有过，为太宗所知。太宗忿石晋负恩，连年南牧，战定州，时深入，帝马陷泥泞中，珂下马奉帝出，身被数十疮，流血满体，太宗壮之。迁林牙、行宫都部署、西北路兵马招讨使。从入大梁，授同知京府事，寻授汉人枢密使，封吴王。
　　　萧守兴
　　萧守兴，番名喂呱，侍中解里钵长子也。始为祗候郎君、林牙、左宣徽使。景宗居藩，燕燕为妃；即位，册立为后。守兴以后父为侍中，共当国政。是时，景宗婴疾，北汉见僭叛悉平，南宋忧逼，屡遣蜡丸求援，而守兴柱石非材，兵势少弱，石岭关南之败，丧万余人。后又迁尚书令、封魏王，任遇弥坚。年既昏耄[四]，事多狥私，吏有言韵微讹者，抉摘示明，朝廷以此患之，畏后不敢言。
　　　萧孝穆
　　萧孝穆，番名陈六，法天皇后兄也。初，后选入宫为圣宗夫人，授大将军。后封元妃，迁北宰相，封燕王。孝穆机悟有才艺，驰马立射五的，时人莫能及。圣宗在位，喜其忠谨，与参军国大谋。时渤海反于东京，有众数万，命孝穆为行营兵马都统讨之。大酋宿石真栅于金闾山上，险峻不可攻，孝穆为宣扬恩意，开其自新，凡所招降七万余户而还，以功授东辽王[五]。圣宗疾亟，急召赴阙。圣宗崩，以辅立功封晋王。又纳女为兴宗后，授枢密使、楚国王。
　　　萧奥只
　　萧奥只，番名扫古，燕京统军使挞里么之子[六]。挞里么于统和中攻南宋澶州，为流矢所中，死城下。奥只以父战功为祗候郎君，迁林牙、契丹诸行宫都部署，又迁彰国节度使。奥只虽家门贵盛而虚己接物，汲引诸名士，时论贤之。宋张昪来使，奥只以侍中为馆伴，从容言：「两朝盟好，誓若山河，毋以小嫌，遽伤大信。」与昪论谈移日，曲尽其欢。昪亦云：「侍中，北朝仪表也。」深敬异之。后授北宰相、宣徽使，封郑王。
　　论曰：汉王诸吕，炎光几曚；唐柄三思，皇运斯厄。古今外戚之家，未有不骄奢恃权，驯至于蹙且败也。述律诸人，起兜鍪[七]，连辉赫奕，有累累金印之封，无彰彰鸱吻之迹，难矣!然考契丹之所以亡，竟不出于外戚之家，岂乱之至匪降自天？时君终当以后族为永鉴欤!如萧奉先诸人是已，别有传。
　　校勘记
　[一]蕃部人　「蕃部」，原作「部蕃」，从席本意转。
　[二]常率骑数十深入敌阵　「率」原作「单」，明抄本同，据席本改。
