<!-- { "loadSidebar": true } -->
　　[二]请归擒去舍利萴剌与惕隐唐乃遣萴骨舍利与契丹使者俱归　「舍利萴剌」，席本误「骨舍利萴剌」。「萴骨舍利」，席本误「前骨舍利」。按旧五代史卷四十二、四十三「萴剌」作「则剌」，「萴骨舍利」作「则骨舍利」。通鉴卷二百七十七不误。
　　[三]葬明帝于河南洛阳县　「明帝」当作「明宗」。
　　[四]至汾曲　「汾曲」原作「汾西」，从通鉴卷二百八十改。胡注：汾曲，汾水之曲也。
　　[五]大晋皇帝　「晋」原作「圣」，从通鉴卷二百八十改。
　　[六]良马二十匹　「十」原作「千」，据通鉴卷二百八十改。
　　[七]唐燕国长公主　「燕」字原脱，据通鉴卷二百八十一补。
　　[八]通事高彦英至笞彦英而谢之　两「彦英」原均作「唐英」，据通鉴卷二百八十一改。
　　[九]与晋共击辽　「击」下原衍一「于」字，依席本及通鉴卷二百八十二删。
　　[一○]冯道依违其间　「其」原作「之」，据通鉴卷二百八十三改。
　　[一一]辽帝兵自鸦鸣谷归　「鸦鸣谷」原阙「鸣」字，据通鉴卷二百八十三补。「鸦」原作「雅」，亦据通鉴卷二百八十三改。
　　[一二]博州刺史周儒叛降　「博」原作「傅」，据通鉴卷二百八十三改。
　　[一三]以病死闻　「闻」字原脱，今据席本及通鉴卷二百八十四补。
契丹国志卷之三
　　太宗嗣圣皇帝下
　　乙巳会同九年。晋开运二年。春正月，辽师至邢、洺、磁三州，至于安阳河[一]。千里之内，焚剽迨尽。辽主见大桑木，骂曰：「吾知紫披袄出自汝身，吾岂容汝活耶？」束薪于木而焚之。
　　时晋出帝病不能征，遣张从恩、马全节、安审琦、皇甫遇，悉兵阵于相州安阳水之南。皇甫遇与濮州刺史慕容彦超将数千骑前觇，至邺都，遇辽师数万，遇等且战且却，至榆林店，辽师大至，二将死战，自午至未，百余合，杀伤甚众。日暮，安阳诸将怪觇兵不还，安审琦即引骑兵出。辽师自相惊曰：「晋军悉至矣。」遂引兵退。时辽帝在邯郸，闻之实时北去。
　　二月，辽发羸兵驱牛羊，过祁州城下，晋刺史沈斌出兵击之，辽以精兵夺其门，州兵不得还。赵延寿引兵急攻之。斌在城上，延寿语之曰：「使君何不早降？」斌曰：「侍中父子失计，陷身虏廷，忍帅犬羊以残父母之邦，不自愧耻，更有骄色，何哉？沈斌弓折矢尽，宁为国家死耳，终不效公所为!」明日城陷，斌自杀。
　　三月，辽师还军，南下晋都，排阵使符彦卿等来击，辽师败走。
　　夏四月，晋杜威等诸军会于定州。攻辽泰州，降之。取满城[二]，获辽二千人。取遂城。赵延寿部曲有降者言：「辽帝还至虎北口，闻晋取泰州，复拥八万余骑南向，计来夕当至。」威等惧，退至阳城。辽师大至，晋师与战，逐北十余里，辽师踰白沟而去。晋师结阵而南，胡骑四合如山，诸军力战拒之，人马饥渴。至白团村，埋鹿角为行寨。辽师围之数重，奇兵出寨后，断粮道。是夕，东北风大起。营中人马俱渴，掘井辄崩。至曙，风甚。辽帝坐奚车中，命铁鹞四面下马，拔鹿角而入，奋短兵以击晋兵，又顺风纵火扬尘以助其势。诸将愤怒，皆愿出一战。符彦卿等引精兵出西门，诸将继至。辽师却数百步。风势益甚，昏晦如夜。彦卿等拥万余骑横击辽师，号呼声动天地，大败而走，势如崩山。至幽州，散兵稍集。帝以军失利，杖其酋长各数百。诸军引归。出帝亦还大梁。
　　六月，晋遣使如辽。
　　辽连岁入侵，中国疲于奔命，边民涂地；人畜多死，国人厌苦之。述律太后谓帝曰：「使汉人为胡主，可乎？」曰：「不可。」太后曰：「然则汝何故欲为汉帝？」曰：「石氏负恩，不可容。」后曰：「汝今虽得汉地，不能居也；万一蹉跌，悔所不及。」又谓羣下曰：「汉儿何得一饷眠？自古但闻汉和番，不闻番和汉。汉儿果能回意，我亦何惜与和。」
　　晋桑维翰屡劝出帝复请和，以纾国患。遣供奉官张晖奉表称臣[三]，诣辽谢过。帝曰：「使景延广、桑维翰自来，仍割镇、定两道隶我，则可和。」出帝以辽语忿，谓其无和意，乃止。及帝入大梁，谓李崧等曰：「向使晋使再来，则南北不战矣。」
　　八月朔，日食。
　　丙午会同十年。晋开运三年。春二月朔，日食。
　　夏四月，晋定州指挥使孙方简叛降。
　　六月，辽攻定州，晋遣李守贞为都部署，将兵御之。
　　八月，晋张彦泽败辽师于定州北。
　　冬十月，晋遣杜威、李守贞将兵攻辽。
　　十一月，晋帅杜威、李守贞会兵至嬴州，城门洞启，寂若无人，威等不敢进。闻辽将高谟翰先已引兵潜出，威遣梁汉璋将二千骑追之[四]，汉璋败死，威等遂引兵而南。
　　十二月，辽师大举入攻，趋恒州。杜威等闻之，将自冀、贝而南。张彦泽时在恒州，引兵会之，言辽兵可破之状，威等乃复趋恒州，以彦泽为前锋，与辽兵夹滹沱而军。辽兵恐晋军渡河与恒州合势，议引兵还；及闻晋军筑垒为持久计，遂不去。
　　磁州刺史李谷说杜威及李守贞曰：「今大军去恒州咫尺，烟火相望。若多以三股木置水中，积薪布土其上，桥可立成；密约城中举火相应，夜募壮士斫虏营而入，表里合势，逃遁必矣。」诸将皆以为然，独杜威以为不可，遣李谷出督怀、孟军粮。辽以大兵当晋军之前，潜遣萧翰将百骑出晋军之后，断晋粮道及归路。樵采者遇之，悉为所掠，有逸归者，皆称辽师之盛。又获晋民，皆黥其面，曰「奉勅不杀」，纵之南走，运夫在道遇之，皆弃车惊溃。
　　李谷密奏出帝，具言辽兵危急之势，请幸滑州及发兵守澶州、河阳，以备奔冲。杜威亦奏请益兵，晋诏悉发守宫禁者数百人赴之。威又遣使告急，还为辽兵所获，自是出帝与军前声问两不相通。开封府尹桑维翰以国家危在旦夕，求见言事，出帝方在苑中调鹰，辞不见；又诣执政言之，执政不以为然，退谓所亲曰：「晋氏不血食矣。」
　　胡文定公曰：史载维翰请见言事而不知其所欲言，读之者皆有遗恨。以愚度之，维翰非有他策，不过劝帝称臣谢过、割关南以增赂耳。此可以救目前之危，终不足以弥异日之祸。盖与夷狄共事，势均力敌，犹且见图，况为之下乎？
　　晋出帝欲自将北征，李彦韬谏而止。
　　晋奉国都指挥使王清战死。
　　杜威与李守贞、宋彦筠等谋降，威潜遣腹心诣辽，邀求重赏。辽帝绐云：「许以中国，与之为帝。」威喜，遂定降计。召诸将，出降表使署名。乃命军士出陈于外，军士皆踊跃，决为一战，及告以出降，令其释甲，军士大哭，声振原野。
　　辽帝遣赵延寿衣赭袍至晋营，慰抚士卒；亦以赭袍衣杜威，其实皆戏之耳。
　　威引辽帝至恒州城下，顺国节度使王周降。
　　帝引兵南向，自易、定趣恒州，威将降兵以从。遣张彦泽将二千骑先取大梁，以通事傅住儿为都监。杜威之降也，皇甫遇初不预谋，帝欲遣遇先入大梁，遇辞，退谓所亲曰：「吾位为将相，败不能死，何面目复南行。」至平棘，遂扼吭而死。
　　胡文定公曰：五代史称杜重威召诸将示以降表，皇甫遇等愕然不能对，遂以次署名，摩其下解甲，与张彦泽先入京师。遇行至平棘，绝吭而死。欧阳子讥之曰：「使遇奋然攘袂而起，杀杜威于坐上，虽不幸而不免，犹为得其死矣，其义烈岂不凛然哉!既俛首听命，相与亡人之国，虽死不能赎也，岂足贵哉？」遇一人尔，如晋史则鄙夫也，如通鉴则节士也，其相去远矣，尚论取予，可不慎哉!
　　是月，张彦泽倍道疾驱，夜渡白马津。晋出帝召李崧、冯玉、李彦韬入禁计事，欲诏刘知远发兵入援。明日，彦泽自封丘门斩关而入，城中大扰。出帝于宫中起火，自携剑驱后宫十余人将赴火，为嬖臣薛超所持。俄而彦泽自宽仁门传辽帝与太后书慰抚之，乃命灭火，与后妃聚泣，召范质草降表，自称「孙男臣重贵祸至神惑，运尽天亡。今与太后及妻冯氏，举族面缚待罪。遣男延煦、延宝奉国宝出迎」。太后亦上表称「晋室皇太后李氏妾」。傅住儿入宣辽帝遣解里命，出帝脱黄袍，衣素袍，再拜受宣，曰：「孙无忧，管取一吃饭处。」[五]又诘以所献传国宝非真。出帝奏：「顷唐潞王从珂自焚，旧传国宝不知所在。此先帝所为，羣臣备知。」乃止。有司欲使衔璧牵羊，大臣舆衬，迎于郊外。辽帝曰：「吾遣奇兵取大梁，非受降也。」不许。又诏晋文武羣僚，一切如故；朝廷制度，用汉礼。出帝使人召彦泽，彦泽笑而不答。且召桑维翰、景延广。或劝维翰逃去，维翰曰：「吾大臣，逃将安之？」坐而俟命。彦泽以出帝命召之，维翰至天街遇李崧，驻马语未毕，有军吏于马前揖维翰赴侍卫司。维翰知不免，顾谓李崧曰：「侍中当国，今日国亡，反令维翰死之，何也？」崧有愧色。彦泽倨坐见维翰，维翰切责之曰：「去年拔公于罪人之中，复领大镇，授以兵权，何乃负恩至此？」彦泽无以应，遣兵守之。
　　彦泽纵兵大掠二日，都城为之一空。彦泽自谓有功于辽，旗帜皆题「赤心为主」，见者笑之。彦泽迫迁出帝于开封府，顷刻不得留，见者流涕。帝与太后、皇后肩舆，宫嫔、宦者十余人皆步从，以内库金珠自随。彦泽曰：「此物不可匿也。」帝悉归之，彦泽悉辇以归私第。彦泽遣控鹤指挥使李筠以兵守出帝，内外不通。所上辽表章，皆先示彦泽乃敢上。遣使取内库帛，主者不与，曰：「非帝之物也。」求酒于李崧，崧曰：「臣家有酒，非敢惜，虑陛下忧躁，饮之有不测之虞，所以不敢进。」欲见李彦韬，彦韬亦不往。出帝姑乌氏公主私赂守门者，得入与帝诀，归第，自经死。
　　帝初渡河，出帝欲郊迎，彦泽不听，遣白辽帝，报曰：「天无二日，岂有两天子相见于道路耶？」乃止。
　　晋皇子延煦母楚国夫人丁氏，有美色，彦泽使人刧取之。
　　彦泽杀桑维翰，以带加颈，白帝，云其自经。帝命厚抚其家。
　　高行周、符彦卿皆诣降，帝以阳城之败责之。彦卿曰：「臣当时惟知为晋主竭力，今日死生惟命。」帝笑而释之。
　　帝又遣兵趣河阳捕景延广。延广见帝于封丘。帝责之曰：「致两主失欢，皆汝所为也，十万横磨剑安在？」召乔荣，使相辩证，荣出衣襟所藏书，乃以十事责延广，每服一事，授一牙筹，授至八筹，帝叱锁之。后命押送归本国。宿陈桥，夜分扼吭而死。
