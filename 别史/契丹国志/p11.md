<!-- { "loadSidebar": true } -->
　　夏四月，宋遣知制诰富弼往契丹为回谢使，西上合门使张茂实副之[一六]，报书略曰：「元昊急谋狂僭，响议讨除，已尝闻达。复云筑堤埭，开陂泽，盖霖潦愆溢，当致缮防；阅集兵夫，盖边臣常职，彼此何疑？遽兴请地之言，殊匪载书之约。」富弼至契丹，与帝往反难论，力拒其割地之意。富弼又对曰：「两朝人主继好垂四十年，一旦忽求割地，何也？」帝曰：「南朝违约，塞鴈门，增塘水，治城隍，籍民兵，意将何为？羣臣竞请举兵而南，寡人以为不若遣使取关南故地，求而不获，举兵未晚。」弼曰：「北朝忘章圣皇帝之大德乎!澶渊之役，若从诸将言，北兵无得脱者。且北朝与中国通好，不绝岁币，则人主专其利，而臣下无所获；若用兵则利归臣下，而人主任其祸。故北朝羣臣争劝用兵者，皆为身谋，非国计也。帝曰：「何谓也？」弼曰：「晋高祖欺天叛君，而求助于北。末帝昏乱，神人弃之。是时中国小，上下离叛，故北朝全师独克，所获金币充仞诸臣之家，而壮士健马物故大半，此谁任其祸？今中国提封万里，所在精兵以百万计。法令修明，上下一心。北朝欲用兵，能保其必胜乎？」帝曰：「不能。」弼曰：「胜负既未可知，设使其不胜，所亡士马羣臣当之欤？人主当之欤？若通好不绝，岁币尽归人主。臣下所得者，奉使一二人而已，羣臣何利焉？」帝大悟，首肯者久之。弼曰：「塞鴈门，以备元昊也。塘水始于何承矩，事在通好前，地平水聚，势不得不增。城隍皆修旧，民兵亦旧籍，特补其阙耳，非违约也。晋高祖以卢龙一道赂契丹，周世宗复伐取关南，皆异代事。宋兴已九十年，若欲各求异代故地，岂北朝之利也哉？本朝皇帝之命使臣则有辞矣，曰：『朕为宗祖守国，必不敢以其地与人。北朝所欲，不过利其租赋尔。朕不欲因争地而杀两朝赤子，故屈己增币，以代赋入。若北朝必欲得地，是志在败盟，假为此事，朕亦安得独避用兵乎？澶渊之役，天地鬼神实临之。今北朝首发兵端，过不在朕，天地鬼神岂能欺哉？』」辽帝感悟，遂欲求昏。弼曰：「婚姻易于生隙，人命修短不可知，岂若岁帛之为坚久。本朝长公主出降，赍送不过十万缗，岂若岁币无穷之利。」帝曰：「卿且归矣，再来当择一事为报，并以誓书来。」弼归复命。
　　八月，宋再命富弼同张茂实赍书至契丹。书曰：「来书云章圣皇帝与绍圣皇帝誓书，每岁以绢二十万疋、银十万两以助军旅之费。今以两朝修好三纪于兹，关南县邑本朝传守已久，愧难依从，每年更增绢十万疋、银十万两。恭惟二圣威灵在天，顾兹纂承，各当遵奉，共循大体，无介小嫌。余依景德、统和两朝誓书。」帝不复求婚而意在增币，乃曰：「南朝遗我书当曰『献』，否则曰『纳』。」弼固争不可[一七]。帝曰：「南朝既惧我矣，何惜此一字。我若拥兵而南，得无悔乎？」弼曰：「本朝皇帝爱南北之民，不忍使蹈锋镝，故屈己增币，何名为惧？若不得已而至于称兵，则南北敌国，当以曲直为胜负，非使人之所忧也。」帝曰：「卿勿固执，古亦有之。」弼曰：「自古惟唐高祖借兵于突厥，故臣事之。当时所遗，或称『献』、『纳』，则不可知。其后颉利为太宗所擒，岂复有此礼哉[一八]？」弼声色俱厉，帝知不可夺，曰：「吾当遣人议之。」于是留所许增币誓书，复使耶律仁先、刘六符以誓书诣宋，求为「献」、「纳」。弼奏曰：「臣以死拒之，可勿许，其无能为也。」宋帝从之。时契丹固惜盟好，特为虚声以动宋朝。宋方困西夏，许予过厚。契丹既岁得金帛五十万，因勒碑纪功，擢刘六符为显官，子孙贵于国中。
　　法天专制不满四年，帝幽而废之。既亲政，后始自恣，拓落高旷，放荡不覊。尝与教坊使王税轻等数十人约为兄弟，出入其家，至拜其父母。变服微行，数入酒肆，亵言狎语，尽欢而返。尤重浮屠法，僧有正拜三公、三师兼政事令者，凡二十人。贵戚望族化之，多舍男女为僧尼。如王纲、姚景熙、冯立辈皆道流中人，曾遇帝于微行，后皆任显官。每有除授，凡所亲信不依常格，径与躐升，如刺曷昌等数十人。左右隶役，皆自微贱入亲宫闱，曾无勋力，拔居将相，位至公卿。爵赏滥行，除授无法。枢密使马保忠本汉人，尝从容进谏，言于帝曰：「罚当罪，赏当功，有国之令典也。积薪之言，汲黯叹之；斜封之滥，至唐而极。国家起自朔北，奄有幽、燕，量才授官，人始称职。今臣下豢养承平，无勋可陟，宜且序进之。」帝怫然怒曰：「若尔，则是君不得自行其权，岂社稷之福耶？」保忠惶恐。自是欲有迁除，必先厚赐贵臣，以绝其言。
　　癸未重熙十一年。宋庆历三年。夏五月朔，日食。
　　甲申重熙十二年。宋庆历四年。秋七月，契丹遣使往宋，告伐西夏元昊。宋遣余靖充报使，止之。
　　乙酉重熙十三年。宋庆历五年。夏四月朔，日食。
　　是岁，帝以弟郑王宗元加兵马大元帅，封晋国王；乐郡王宗德进封豳王；中山王宗正进封鲁王；豫章王宗熙进封齐王；节度使宗哲进封长沙王。
　　丙戌重熙十四年。宋庆历六年。春三月朔，日食。
　　夏六月，有流星出营室南，大如杯，其光烛地，隐然有声。
　　丁亥重熙十五年。宋庆历七年。东京留守耶律忽札叛入高丽，命将军萧廸诛之。
　　帝常夜宴，与刘四端兄弟、王纲入伶人乐队，命后妃易衣为女道士。后父萧磨只曰：「番汉百官皆在，后妃入戏，恐非所宜。」帝击磨只，败面，曰：「我尚为之，若女何人耶？」帝工画，善丹青，尝以所画鹅、鴈送诸宋朝，点缀精妙，宛乎逼真，仁宗作飞白书以答之。盖当是时南北无事，岁受南宋馈遗百四五十年，内府之储珍异，固山积也。
　　戊子重熙十六年。宋庆历八年。
　　己丑重熙十七年。宋仁宗皇佑改元。春正月朔，日食。
　　二月，彗出虚，晨见东方，指西南，历紫微垣至娄，凡一百二十四日而没[一九]。
　　庚寅重熙十八年。宋皇佑二年。
　　辛卯重熙十九年。宋皇佑三年。
　　壬辰重熙二十年。宋皇佑四年。
　　癸巳重熙二十一年。宋皇佑五年。冬十月朔，日食。
　　甲午重熙二十二年。宋仁宗至和改元。夏四月朔，日食。
　　乙未重熙二十三年。宋至和二年。夏，契丹主遣使，以其画像献宋，求易仁宗御容以代相见，笃兄弟之情。
　　八月，国主崩，在位二十五年，年四十一，庙号兴宗，谥曰文成皇帝。子洪基立，改元清宁。
　　先是，日食正阳，客星出于昴。宋著作佐郎刘羲叟曰：「兴宗其死乎[二○]？」至是果验。
　　论曰：契丹自阿保机以来，凡五、六世至于兴宗。是时承平日久，而宋朝岁币山增而阜积矣。四时游猎，曰「避暑」、曰「钓鱼」，各各定制，而狼心虺性，茫无堤岸之所。僧固虚无也，而政事缠之；道固清净也，而贵仕萦之；伶人乐工固优杂也，而帷薄荡情，循同光故辙而覆之。二十余年间，亦幸其无事，不尔殆哉!
　　校勘记
　　[一]番名木不孤　「木」当作「朮」。辽史兴宗纪小字只骨，即此朮不孤。卷十三圣宗萧皇后传同。
　　[二]军国事皆生母法天皇后主之　「生母」原作「嫡母」，「法天皇后」原作「齐天皇后」，皆据长编卷一百十及席本改。
　　[三]齐天后　原作「法天后」，据长编卷一百十及文义改。
　　[四]曰睦州号长庆军　「睦」原作「陆」，从长编卷一百十改。案：辽史圣宗纪七载「驸马都尉萧绍业建私城，赐名睦州，军曰长庆」。上文萧徒姑撒即萧绍业。
　　[五]李睦文　原作「李文福」，据长编卷一百十改。
　　[六]又为番书投圣宗寝帐中　「番书」原作「卷书」，据长编卷一百十改。
　　[七]分监南北番汉事　「事」原作「使」，据长编卷一百十五改。
　　[八]光芒长一尺　「一」原作「二」，据长编卷一百十二改。
　　[九]帝与耶律喜孙谋率兵逐母法天太后以黄布车载送庆州　「喜」字原阙，「以」原作「登」，均据长编卷一百十五补改。
　　[一○]遂诛永兴宫都总管高常哥及内侍数十族　「宫」原作「军」，据长编卷一百十五改。案：辽无永兴军而有永兴宫，永兴宫即太宗国阿辇斡鲁朵。
　　[一一]命内库都提点王继恩　「恩」字原阙，从席本校语引某本补。
　　[一二]每岁遣使贺帝生辰及元旦　「每岁」二字原在「宋朝自圣宗太平四年」句上，今从席本乙正。
　　[一三]从西南而流至东壁　「东壁」原作「壁东」，据长编卷一百二十改。
　　[一四]春三月　「三」原作「二」，据长编卷一百三十五改。
　　[一五]见归敝国　「敝」原作「弊」，据席本改。
　　[一六]夏四月宋遣知制诰富弼往契丹为回谢使西上合门使张茂实副之　「合门使」原作「合门」，「使」字据席本补。长编卷一百三十五载，同月「以右正言知制诰富弼为回谢契丹国信使，西上合门使符惟忠副之。」盖因「惟忠行至武强病卒，富弼请以茂实代之，诏从其请」。(事见长编卷一百三十六仁宗庆历二年五月癸丑条。)故国志作「张茂实」。
　　[一七]弼固争不可　原作「弼争而不可」，据席本及长编卷一百三十七文义改。
　　[一八]岂复有此礼哉　「礼」，长编卷一百三十七作「理」。
　　[一九]凡一百二十四日而没　「二十四」，长编卷一百六十六作「一十四」。
　　[二○]宋著作佐郎刘羲叟曰兴宗其死乎　「羲」原作「义」，据长编卷一百九十二改。案：此事亦见宋史刘羲叟传。
契丹国志卷之九
　　道宗天福皇帝
　　道宗讳洪基，兴宗之子也。兴宗于重熙二十三年八月崩，洪基即位，改重熙二十三年为清宁元年。
　　乙未清宁元年。重熙二十三年改元清宁。
　　丙申清宁二年。宋仁宗嘉佑改元。秋七月，彗出紫微垣，历七星，其色白，长丈余。
　　八月朔，日食。
　　丁酉清宁三年。宋嘉佑二年。是岁，祖母法天皇太后萧氏卒，帝遣怀德节度使萧福延诣宋告哀。宋仁宗发哀于内东门幄殿，百官进名奉慰，辍视朝七日。
　　戊戌清宁四年。宋嘉佑三年。秋八月朔，日食。
　　己亥清宁五年。宋嘉佑四年。春正月朔，日食。
　　夏四月，宋以周恭帝子为崇义公，给田十顷[一]，令奉周祀。
　　庚子清宁六年。宋嘉佑五年。春正月，大星陨东南，有声如雷[二]。
　　辛丑清宁七年。宋嘉佑六年。夏六月朔，日食四分。
　　壬寅清宁八年。宋嘉佑七年。
