<!-- { "loadSidebar": true } -->
　[三]时少扫古撒已死矣　席校曰：一本「多无『少』字」，与明抄本同。
　[四]任遇弥坚年既昏耄　「坚」原作「望」，「耄」原作「毛」，均从席本及文义改。
　[五]以功授东辽王　「东辽王」应改「东平王」，辽史圣宗纪八太平十年十一月，以萧孝穆「为东平王、东京留守」。
　[六]燕京统军使挞里么之子　「燕京」前原衍「父」字，据文义删。
　[七]起兜鍪　「鍪」，原作「蝥」，据席本及文义改。
契丹国志卷之十六
　　列传
　　　韩延徽
　　韩延徽，幽州人也。仕刘守光为幕府参军，守光与六镇构怨，自称燕帝，延徽谏之不从，守光置斧质于庭，曰：「敢谏者斩。」孙鹤力谏，守光杀之。延徽以幕府之旧，且素重之，得全。
　　守光末年衰困，卢龙巡属皆入于晋，遣延徽求援于契丹。太祖怒其不拜，留之，使牧马于野。延徽有智略，颇知属文，述律太后言于太祖，曰：「延徽能守节不屈，此今之贤者，奈何辱以牧圉，宜礼用之」。太祖召延徽语，悦之，遂以为谋主，举动访焉。
　　延徽始教太祖建牙开府，筑城郭，立市里，以处汉人，使各有配偶，垦蓻荒田。由是汉人各安生业，逃亡者益少。契丹威服诸国，延徽有助焉。
　　顷之，延徽逃奔晋王[一]，晋王欲置之幕府，掌书记王缄疾之，延徽不自安，求东归省母。过真定，止于乡人王德明家。德明问所之，延徽曰：「今河北皆为晋有，当复诣契丹耳」。德明曰：「叛而复往，得无取死乎？」延徽曰：「彼自吾归，如丧手目。今往诣之，彼手目复完，安肯害我？」既省母，遂复入契丹。太祖闻其至，大喜，如自天而下，拊其背曰：「向者何往？」延徽曰：「思母，欲告归，恐不听，故私归耳。」太祖待之益厚。及称帝，以延徽为相，累迁至中书令。
　　晋王遣使至契丹，延徽寓书于晋王，叙所以北去之意，且曰：「非不恋英主，非不思故乡，所以不留，正惧王缄之谗耳。因以老母为托。」且曰：「延徽在此，契丹必不南牧。」故终同光之世，契丹不深入南牧，延徽之力也。
　　后，太宗援石晋，得幽、燕，会同称制，以延徽兼枢密使、同平章事。后数年，延徽卒于契丹。
　　　张砺
　　张砺，磁州滏阳人也。唐魏王继岌征蜀，时为掌书记。继岌死，砺诣王府恸哭久之。潞王时，为翰林学士。
　　石敬瑭叛，潞王以赵德钧为行营招讨，砺以翰林学士为行营判官。砺随德钧入契丹，太宗复以为翰林学士。砺事太宗甚忠直，遇事辄言，无所隐避，太宗甚重之。后自契丹逃归中国，为追骑所获，太宗责之曰：「何故舍我去？」对曰：「臣华人，饮食衣服皆不与此同，生不如死，愿早就戮。」太宗顾通事高彦英[二]曰：「吾尝戒汝善遇此人，何故使之失所而亡，若失之，安可再得耶？」遂笞彦英而谢砺。
　　是年，太宗会同改元，参用中国人为公卿百官，以砺为翰林承旨，兼吏部尚书。
　　太宗既入大梁，一时番将恣横，肆行杀戮，如萧翰、麻荅、耶律郎五之类，纵兵杀掠尤甚。砺言于太宗曰：「今大辽已得天下，中国将相宜用中国人为之，不宜用北人及左右近习。苟政令乖失，则人心不服，虽得之，犹将失之。」太宗不从。后改除为右仆射兼门下侍郎、同平章事。
　　大兵北归，回居恒州，萧翰、麻荅以铁骑围其第，砺方卧病，出见之。翰数之曰：「汝何言于先帝，云胡人不可为节度使[三]？又吾为宣武节度使，且国舅也，汝在中书，乃帖我；又先帝留我守汴州，令我处宫中，汝以为不可，又谮我及解里于先帝，云解里好掠人财，我好掠人子女。我必杀汝!」命锁之，砺抗声曰：「此皆国家大体，吾实言之。欲杀即杀，奚以锁为？」麻荅以大臣不可专杀，力救止之，翰乃释之。是夕，砺愤恚而卒。
　　　赵延寿
　　赵延寿，相州人也。父德钧，唐为卢龙节度使。
　　石敬瑭叛，与契丹会击张敬达，潞王令德钧将幽州兵由飞狐出契丹军后。德钧密与契丹通，许以厚赂，云：「若立己为帝，即请以见兵南平洛阳，与契丹为兄弟国」。契丹以晋安未下，欲许德钧之请。晋高祖亟使桑维翰入说太宗，太宗从之，指帐前石谓德钧使者曰：「我已许石郎，此石烂，方可改也。」会太宗至潞州，德钧父子迎谒于高河。太宗问德钧曰：「汝在幽州所置银鞍契丹直何在？」德钧指示之，太宗命尽杀之于西郊，凡三千人。遂锁德钧、延寿，送归其国。德钧见述律太后，悉以所赍宝货并籍其田宅献之，太后问曰：「汝近者何为往太原？」德钧曰：「奉唐主之命。」太后指天曰：「汝从吾儿求为天子，何妄语耶？」又自指其心曰：「此不可欺也。」又曰：「吾儿将行，吾戒之云：『赵大王若引兵北向渝关，亟须引兵归，太原不可救也。』汝欲为天子，何不先击退吾儿，徐图亦未晚。汝为人臣，既负其主，不能击敌，又欲乘乱邀利，所为如此，何面目复求生乎？」德钧俛首不能对。又问：「器玩在此，田宅何在？」德钧曰：「在幽州。」问：「今属谁[四]？」德钧曰：「属太后。」太后曰：「然则又何献焉？」德钧益惭，自是郁郁不多食，踰年而死。
　　德钧既卒，太宗释延寿而用之。其后会同改元，参用番汉，以延寿为枢密使，寻兼政事令。
　　太宗遣使如洛阳，取延寿妻唐国长公主以归。
　　会同六年，以延寿为卢龙节度使。
　　是时，晋少帝初立，构怨契丹。延寿欲代晋帝中国，屡说太宗击晋，太宗颇然之，乃集山后及卢龙兵，合五万人，使将之，委之经略中国，曰：「得之，当立汝为帝。」又尝指延寿谓晋人曰：「此汝主也。」延寿信之，由是为契丹尽力。
　　会同八年，延寿与其弟延照将兵五万南征[五]，逼贝州，陷之，吴峦死，所杀且万人。太宗逼澶州，屯元城，延寿屯南乐。以延寿为魏博节度使，封燕王[六]。
　　会同十一年，延寿进言于太宗，陈桥降卒得免死者二三十万人。
　　先是，晋军降契丹，太宗悉收其铠仗数百万，贮恒州，驱马数万归其国，遣杜重威将其众从，已而南，及河，太宗以晋兵之众，恐其为变，欲悉以胡骑拥而纳之河流，或谏曰：「晋兵在他所者尚多，彼闻降者尽死，必皆拒命为患，不若且抚之，徐思其策。」太宗乃使重威以其众屯陈桥。会久雪，官无所给[七]，士卒冻馁，咸怨重威，相聚而泣。重威每出，道旁人皆骂之。太宗犹欲诛晋兵，延寿言于太宗曰：「皇帝亲冒矢石，以取晋国，欲自有之乎，将为它人取乎？」太宗变色曰：「朕举国南征，五年不解甲，仅能得之，岂为它人乎？」延寿曰：「晋国南有唐，西有蜀，常为仇敌，皇帝亦知之乎？」曰：「知之。」延寿曰：「晋国东自沂、密，西及秦、凤，延袤数千里，边于吴、蜀，常以兵戍之。南方暑湿，上国之人不能居也。它日车驾北归，以晋国如此之大，无兵守之，吴、蜀必相与乘虚入寇，如此，岂非为它人取之乎？」太宗曰：「朕不知也，然则奈何？」延寿曰：「陈桥降卒可分以戍南边，则吴、蜀不能为患矣!」太宗曰：「朕昔在上党，失于断割，悉以唐兵授晋，既而返为仇雠，北向与吾战，辛勤累年，仅能胜之。今幸入吾手，不因此时悉除之，岂可复留以为后患乎？」延寿曰：「向留晋兵于河南，不质其妻子，故有此忧；今若悉徙其家于恒、定、云、朔之间，每岁分番使戍南边，何忧其为变哉？此上策也。」太宗悦曰：「善，惟大王所以处之。」由是陈桥兵始得免，分遣还营。
　　天禄元年，太宗初许延寿代晋，后负约，恨之，谓人曰：「我不复入龙沙矣。」
　　太宗崩，延寿伪称受太宗遗诏，权知南朝军国事，永康王兀欲锁之。后二年，延寿卒于契丹。
　　论曰：契丹之兴，当朝柄国，率其种人，名曰番汉杂用，然汉人无几矣，而名之彰彰尤著者，莫如延徽诸人。方延徽屈身牧圉，微述律后一言，终其身夕阳牛背间耳。城郭宫室，谁其画之？威服诸番，谁其翼之？太祖之兴，延徽有力焉。砺与延寿自南归北，委质太宗朝，痛番臣之横肆，救陈桥之降卒，谓非忠诚天性不可；而一困于麻荅之强，一失于睥睨之误[八]，岂不重可嗟欤!
　　校勘记
　[一]延徽逃奔晋王　「晋王」，通鉴卷二百六十九作「晋阳」。
　[二]太宗顾通事高彦英　通鉴卷二百八十一书此事作「契丹主顾通事高彦英」。高彦英，同上引通鉴卷二百八十六、二百八十七、旧五代史高祖纪、张砺传、新五代史四夷附录契丹传均作高唐英，而辽史张砺传同作高彦英。国志卷十九「番将除授职名」之「彰德节度使高唐英」，疑即其人焉。
　[三]云胡人不可为节度使　通鉴卷二百八十七此句作「胡人不可以为节度使」，元本脱「可」字，席本删「以」字，今从后者。
　[四]问今属谁　「问」字原脱，据席本补。
　[五]延寿与其弟延照将兵五万南征　通鉴卷二百八十一、二百八十三均见延照之名，又皆以为思温之子。辽史赵延寿传称延寿「本姓刘，恒山人」。国志言延寿弟延照，恐误。
　[六]封燕王　通鉴卷二百八十三作「封魏王」。
　[七]官无所给　「所」字据通鉴卷二百八十六补。
　[八]一失于睥睨之误　「睨」原作「睍」，据席本及文义改。
契丹国志卷之十七
　　列传
　　　萧翰
　　萧翰，本国人，述律太后之兄子也，其妹复为太宗后[一]。翰始以萧为姓，自尔契丹后族皆称萧氏。翰最残忍，工骑射。太宗与张敬达交锋，翰等自东北起，冲唐兵为二，唐兵大败，步兵死者万人。
　　太宗南入大梁，以天时向暑，难久留，欲留亲信一人为节度使。百官请迎太后，太宗曰：「太后族大如古柏根，不可移也。」又欲尽以晋百官自随，恐摇人心，乃诏有职事者从行，余留大梁。复以汴州为宣武军，翰为节度使。
　　滋德宫有宫人五十余人，翰欲取之，宦者张环不与，翰破锁夺宫人，执环烧铁灼之，腹烂而死。
　　初，翰闻北汉高祖拥兵而南，欲北归，恐中国无主，必大乱，己不得从容而去。时唐明宗子许王从益与王淑妃在洛阳，翰遣高谟翰迎之，矫称太宗命，以从益知南朝军国事，召己赴恒州。从益、淑妃匿于徽陵下宫，不得已而出，至大梁，翰立以为帝，帅诸酋长拜之。立百官，留燕兵千人为从益宿卫，翰乃辞行。
　　翰至恒州，以兵围张砺之第[二]。麻荅以大臣不可专杀，乃止。
　　　麻荅
　　麻荅，太宗之从弟也。会同九年，契丹攻黎阳，麻荅先驱，晋博州刺史周儒以城降。未几，周儒引麻荅自马家口济河，营于东岸，攻郓州北津。
