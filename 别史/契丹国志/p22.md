<!-- { "loadSidebar": true } -->
　　又陷德州，擒刺史尹居璠。
　　太宗南入大梁，以麻荅为安国节度使，又以为中京留守。
　　至恒州，崔廷勋见麻荅，趋走拜，起，跪而献酒，麻荅踞而受之。
　　麻荅贪残猾忍[三]，民间有珍货美女，必夺而取之。又捕村民，诬以为盗，披面抉目断腕，焚灸而杀之，欲以威众。常以其具自随，左右前后悬人肝胆手足，饮食起居于其间，语笑自若。出入或被黄衣，用乘舆，服御物，曰：「兹事汉人以为不可，吾国无忌也。」又以宰相员不足，乃牒冯道判史馆，李崧判弘文馆[四]，和凝判集贤，刘煦判中书，其僭妄如此。然契丹或犯法，无所容贷，故市肆不扰。常恐汉人亡去[五]，谓门者曰：「汉有窥门者，即断其首来[六]。」
　　麻荅遣使督运于洺州，洺州防御使薛怀让闻汉高祖入大梁，杀其使者，举州降。高祖遣兵万人会怀让，攻刘铎于邢州，不克。铎请兵于麻荅，遣其将杨安及前义武节度使李殷将千骑攻怀让于洺州[七]。怀让婴城自守，安等纵兵大掠于邢、洺之境。契丹所留守不满一千[八]，麻荅令所司给万四千人食，收其余以自入。麻荅常疑汉兵，且以为无用，稍稍废省，又损其食以饲胡兵，众心怨愤。汉兵谋攻麻荅，然畏契丹尚强，犹豫未决；会杨衮、杨安等军出，契丹留恒州者仅八百人，何福进等遂决计。未几，召冯道、李崧会葬太宗，汉兵突入府中，焚衙门，与契丹战。会日暮，有村民数千，噪于城外，欲夺北兵宝货妇女，北兵惧而北遁。麻荅、刘晞、崔廷勋皆奔定州，与义武节度使耶律忠合[九]。汉有白再荣者，拘人取财，恒州谓之白麻荅，虐可知矣。麻荅归，世宗酖杀之。
　　　耶律郎五
　　耶律郎五，即耶律忠，国主族人也。
　　太宗南攻石晋，郎五扈从，累有战功。太宗入大梁，以郎五为镇宁节度使。
　　郎五性残虐，澶州人苦之。贼帅王琼率其徒千余人，袭据南城，北渡浮航，纵兵大掠，围郎五于牙城。郎五闻汉平邺都杜重威，常惧华人为变。未几，郎五与麻荅等焚掠定州，悉驱其人弃城北去。方广千里，剽掠殆尽。
　　论曰：阴山异气，杀伐锺焉，运数所乘，山河改色。太宗德光，铁马中原；翰等诸人，分麾长骛。而溪壑难满，剽掠穷凶，而使忠臣郁愤恚之胸，生灵涂肝脑之血，不亦重可悲欤!
　　校勘记
　[一]其妹复为太宗后　「太宗」原作「世宗」，据席本、通鉴卷二百八十六及欧阳修新五代史四夷附录一改。
　[二]翰至恒州以兵围张砺之第　「至」字原阙，「第」原作「弟」，均据席本及通鉴卷二百八十七补改。
　[三]麻荅贪残猾忍　「贪残猾忍」，当依通鉴卷二百八十七作「贪猾残忍」。
　[四]乃牒冯道判史馆李崧判弘文馆　通鉴卷二百八十七作「乃牒冯道判弘文馆，李崧判史馆」。通鉴是。
　[五]常恐汉人亡去　「亡」，通鉴卷二百八十七作「妄」。
　[六]即断其首来　通鉴卷二百八十七「来」上有「以」字。
　[七]遣其将杨安及前义武节度使李殷将千骑攻怀让于洺州　通鉴卷二百八十七「遣」上重麻荅之名，语义明。
　[八]契丹所留守不满一千　据通鉴卷二百八十七「守」当作「兵」，「一千」当作「二千」。
　[九]与义武节度使耶律忠　「武」原作「成」，据通鉴卷二百八十七改。
契丹国志卷之十八
　　列传
　　　卢文进
　　卢文进，字大用，幽州范阳人也。文进身长七尺，伟仪容。守光与晋王构怨，时晋王遣周德威攻幽州，文进以骑先降，拜蔚州刺史。
　　是时，李存矩统山后八军，为新州团练使。晋王时在河上，与刘鄩血战，会新州兵。存矩募山后劲兵数千人，骁勇难制，又课民出马，民以十牛易一马[一]，怨之入骨，山后兵又惮远行，至祁沟关，聚谋作乱。文进有女少而艳，存矩求为侧室，文进不敢违，而心常内愧，因与乱军杀存矩。攻新州不克，遂帅众其奔于契丹。后引契丹军攻新州，刺史安金全不能守，弃城去。周德威援之，进攻新州，契丹众数万，德威不胜，大败奔归。文进与契丹进攻幽州，围城且二百日，城中危困，晋王亲将兵救之，方始解去。契丹以文进为幽州节度使，又以为卢龙节度使。
　　文进在新州[二]，岁岁以轻骑出入塞上，攻掠剽夺，无有宁岁，幽、瀛、涿、莫间常被其患。又教契丹以中国织纴工作无不备，契丹由此益强。南兵屯涿州，时馈运自瓦桥关至幽州，严界堠，常苦钞夺，为边患者十余年，皆文进所为也。后奔南唐。
　　初，文进攻新州不克[三]，夜走坠堑，一跃而出，明日视之，乃郡之黑龙潭也，绝岸数丈，深不可测。又尝有大蛇，径至座间，引首及膝，文进取食饲之而去。由是自负往来南北，无挫衄焉。
　　论曰：皇运将倾，则大盗移国；狂谋未败，则桀猾不亡。求之五代，卢文进其人欤？方其自负龙蛇之异，叛乱南北之间，见其不败者，谓之智，考其成败，则谓之天。馈运可掠也，惠彼戎车之膏；燕地可取也，痛哉肝脑之血。此感今怀古之士，覩此未有不为之慨然者。
　　　耶律隆运
　　耶律隆运，本汉人，姓韩名德让。祖知古，加右仆射、中书令。父匡嗣，追封秦王。隆运性忠愿谨悫，智略过人。景宗婴疾，后燕燕与决国事，雅重隆运，擢授东头供奉官，充密院通事，寻转上京皇城使，超授辽州节度使，改授同知燕京留守，又迁平州节度使，改枢密使，兼行营都部署[四]。
　　隆运自在景宗朝翼决庶政，帝后少年，有辟阳之幸。
　　景宗疾亟，隆运不俟诏，密召其亲属等十余人并赴行帐。时诸王宗室二百余人拥兵握政，盈布朝廷。后当朝虽久，然少姻媛助，诸皇子幼穉，内外震恐。隆运请于后，易置大臣，敕诸王各归第，不得私相燕会，随机应变，夺其兵权。时赵王等俱在上京，隆运奏召其妻子赴阙。景宗崩，事出仓卒，布置已定，乃集番汉臣僚，立梁王隆绪为皇帝，时年十二，后为圣宗[五]，仍尊后曰仁慈翊圣应天皇太后。寻以辅立功守司徒、同政事，进封楚王，赐姓耶律氏及改赐今名。未几，拜大丞相，充契丹、汉儿枢密使，南北面诸行宫都部署，改封齐王。
　　隆运孜孜奉国，知无不为，忠孝至诚，出于天性。帝以隆运辅翼功前后少比，乃赐铁券誓文，躬自亲书，斋戒焚香，于北斗星下读之，宣示番汉诸臣。又以隆运一族附籍横帐，列于景宗庙位。契丹横帐，犹宋朝玉牒所也。
　　隆运自为相以来，结欢宋朝，岁时修睦，无少间隙，帖服中外，靡有邪谋。
　　未几，改封晋王，授尚书令，赐以几杖，入朝不拜，上殿不趋，左右护卫特置百人[六]。北法，护卫惟国主有之。帝以隆运勋大，恩数优渥，见则尽敬，至父事之，秦国王每日一问起居[七]，至隆运所居帐二里外，已去盖下车，徒步而进；暨其回也，列揖于帐外，隆运坐而受之。帝或至其帐，亦五十余步下车，隆运出迎尽礼，帝亦先为之揖；及入，内同家人礼，饮膳服食，尽一时水陆珍品。诸国争为奇怪入贡，动骇耳目。隆运疾，帝与太后祷告山川，召番汉名医胗视，朝夕不离左右。
　　及薨，帝与后、诸王、公主已下并内外臣僚制服行丧，葬礼一依承天太后故事。灵柩将发，帝自挽轜车哭送，羣臣泣谏，百余步乃止。葬干陵侧，诏影堂制度一同干陵。又诏诸处应有景宗御容殿，皆以隆运真容置之殿内。其眷遇始终，无与比伦有如此者。
　　隆运兄弟九人，缘翼戴恩，超授官爵，皆封王。诸侄三十余人，封王者五人，余皆任节度使、部署等官。隆运薨，无子，帝特以皇侄周王宗业绍其后。宗业，本齐国王隆裕之子。始封广王，未几徙封周王，历中京留守，平州、锦州节度使。宗业薨，葬干陵侧。宗业无子，帝复以周王同母弟宗范继隆运后，历龙化州节度使、燕京留守，封韩王。
　　论曰：古今天下有权臣，有重臣。权臣之权，其君危如缀旒；重臣之重，其国安如泰山。耶律隆运因缘中宫，策立明睿，镇服内外，无有邪谋，不可谓之非权臣，亦不可谓之非重臣也。遂乃释肺腑之戚，玉谱联名；席茅土之封，金枝入继。斯不谓之千载之逢而非常之遇欤!
　　　刘六符
　　刘六符，平州人也。年十五，究通经史，兼综百家之言。长而喜功名，慷慨有大志。历事圣宗朝，为著作郎、中允，又为詹事、国子祭酒。兴宗时，为翰林学士、右谏议大夫、知制诰、同修国史。
　　契丹聚兵幽、蓟[八]，来求关南，时宋庆历二年也。
　　先是，西兵久不决，六符以宋朝为怯。又李士彬、刘平之兵屡败，宋朝旰食，积苦兵间。因说其主聚兵幽、涿，声言南征，而六符及萧英先以书来求关南十县。其书，皆六符所撰也。书至宋朝，富弼为回谢使。弼至没打河，六符馆之，谓弼曰：「北朝皇帝坚欲割地，如何？」弼曰：「北朝若欲割地，必志在败盟，南朝决不从，有横戈相待耳。」六符曰：「南朝若坚执，则事安得济？」弼曰：「南朝不发兵，而遣使好辞，更议嫁女益币，岂坚执乎？」六符引弼入见，往复辨议，兴宗大感悟，乃从弼所请。
　　是年八月，宋朝再遣富弼赉国书、誓书至契丹清泉淀金毡馆，许增以岁币二十万。时契丹固惜盟好，惟六符画策扬声聚兵幽、涿，以动宋朝。宋方困西夏之扰，名臣猛将，相继败衄，吕夷简畏之。
　　契丹既得岁币五十万，勒碑纪功，擢六符枢密使、礼部侍郎、同修国史。后迁至中书政事令。子孙显贵不绝，为节度、观察者十数人。
　　论曰：臣于庆历年间刘六符求关南一事，每为之三叹焉。契丹之祸，始于石晋割幽、燕，而石晋卒有少帝之辱；蔓延于我朝，而我朝澶渊之好、庆历之盟，极而至于宣和之战，祸犹未歇也。何则？天下视燕为北门，失幽、蓟则天下常不安[九]。幽、燕视五关为喉襟，无五关则幽、蓟不可守。晋割幽、蓟，并五关而弃之，此石晋不得不败，澶渊不得不盟，庆历之邀胁亦不得不为庆历也，至于宣和则极矣。六符之来，世以智计归之，而孰知产祸之由，已有所自来哉!
　　校勘记
　[一]民以十牛易一马　「易」原作「展」，据席本、通鉴卷二百六十九及薛、欧两五代史卢文进传改。
　[二]文进在新州　「新州」，通鉴卷二百七十、两五代史卢文进传俱作「平州」。
　[三]文进攻新州不克　文进名下原重「进」字，据旧五代史卢文进传辑录者引马令南唐书删。
　[四]改枢密使兼行营都部署　「行营都部署」，东都事略卷一百二十三附录一作「行营都统」。
