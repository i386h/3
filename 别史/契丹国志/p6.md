<!-- { "loadSidebar": true } -->
　　丁未会同十一年。晋开运四年。是岁晋亡。二月，刘知远立，六月，改号汉，称高祖。春正月朔，晋文武百官遥辞出帝于都城北，素服纱帽迎降，俯伏路侧请罪。帝命起，改服，抚谕之。出帝、太后迎于封丘门外，帝辞不见，馆于封禅寺，遣其将崔廷勋以兵守之。是时雨雪连旬，外无供亿，上下冻馁，太后使人谓寺僧曰：「吾尝于此饭僧数万，今日岂不相悯邪？」僧辞以辽帝之意难测，不敢献食。出帝阴祈守者，乃稍得食。
　　帝初入门，民皆惊走，遣通事谕之曰：「我亦人也，汝曹勿惧，会当使汝曹苏息。我无心南来，汉兵引我至此耳。」至明德门，下马拜而后入晋宫中，嫔妃迎谒，皆不顾。日暮，复出，屯于赤岗。执杨承勋，责其刦父杨光远叛，脔而食之。
　　先是，张彦泽与阁门使高勋有隙，乘醉入其家，杀其叔父及弟而去。后帝至京师，闻彦泽刦掠，怒而锁之。高勋与百姓亦争投牒疏其恶，乃命高勋监刑。彦泽前所杀士大夫子孙，皆绖杖哭随诟骂，以杖扑之，彦泽俛首无一言。行至北市，断腕出锁，然后用刑。勋命剖其心祭死者[六]，市人争破其脑取髓，脔其肉而食之。
　　胡文定公曰：兴晋者桑维翰也，亡晋者景延广也，二人用心异而受祸同，何也？欧阳子曰：「本末不顺而与夷狄共事者，常见其祸，未见其福也。」
帝初入宫，诸门皆用兵守卫。磔犬于门，以竿悬羊皮于庭，为厌胜法。谓晋羣臣曰：「自今不修甲兵，不市战马，轻赋省役，天下太平矣。」改服中国，百官皆如旧制。以李崧为太子太师，充枢密使；冯道守太傅，于枢密院祗候。及分遣使，诏赐晋之藩镇，藩镇大臣争上表称臣，惟彰义节度使史匡威据泾州拒辽，而雄武节度使何重建以秦、阶、成州降蜀。
　　帝悉收晋降卒铠仗贮恒州，驱马归北国。以胡骑拥降卒而纳之河流，赵延寿劝分以戍边，由是得免，散遣还营。
　　辽降出帝为光禄大夫、检校太尉，封负义侯，迁于黄龙府。即慕容氏和龙城也。帝使人谓太后曰：「吾闻尔子重贵不从母教而至于此，可求自便，勿与俱行。」太后答曰：「重贵事妾甚谨。所失者，违先君之志，绝两国之欢，然重贵此去，幸蒙大惠，全生保家，母不随子，欲何所归？」于是太后与冯后、皇弟重睿，子延煦、延宝举族从晋侯而北。以宫女五十，宦者三十，东西班五十，医官一，控鹤官四，御厨七，茶酒司三，仪鸾司三，六军士二十人从，卫以骑兵三百。又遣赵莹、冯玉、李彦韬与之俱。所经州县，皆故晋将吏，有所供馈，不得通。路傍父老争持羊酒为献，卫兵拥隔，不使得见，皆涕泣而去。旧臣亦无敢进谒者，独磁州刺史李谷迎谒于路，倾赀以献。晋侯至中度桥见杜威寨，叹曰：「天乎!我家何负于汝，为此贼所破。」恸哭而去。
　　帝广受四方贡献，大纵酒作乐。赵延寿请给上国兵食。帝曰：「吾国无此法。」乃纵胡骑四出剽掠，谓之「打草谷」。丁壮毙于锋刃，老弱委于沟壑，自东、西两畿及郑、滑、曹、濮数百里间，财畜殆尽。
　　晋北面行营都统刘知远遣客将王峻奉表称臣。帝赐诏褒美，亲加「儿」字于知远姓名之上，仍赐以木拐。胡法以优礼大臣，如汉赐几杖之比。
　　荆南节度使高从诲遣使入贡。
　　唐主遣使贺帝灭晋，且请诣长安修复诸陵，帝不从。
　　二月朔，帝冠通天冠、绛纱袍，执大圭视朝。华人皆法服，北人仍胡服，立于文武班，百官朝贺。帝问百官曰：「中国之俗异于吾国，吾欲择一人君之，何如？」皆曰：「夷夏之心，皆愿推戴皇帝。」于是下制，以晋国称大辽，大赦天下[七]。
　　燕王赵延寿以辽帝负约，心常怏怏，乞为皇太子。帝曰：「吾于燕王无所爱惜，虽我皮肉可为燕王用者，吾亦割也。吾闻皇太子当以天子儿为之，燕王岂得为之？」因令延寿迁官。张砺奏拟为中京留守、大丞相、录尚书事、都督中外诸军事。帝涂去「录尚书事都督中外诸军事」而行之。
　　晋刘知远称帝于晋阳，自言未忍改晋国，又恶开运之名，乃更称天福十二年[八]。诏诸道为辽国括率钱帛者，皆罢之。
　　刘知远自将东迎晋侯，至寿阳，闻已经数日，乃留兵戍承天军而还。
　　晋侯自幽州十余里，过平州，沿途无供给，饥不得食，遣宫女、从官采木实、野蔬而食。又行七八日，至锦州，卫兵迫拜太祖画像，不胜屈辱而呼曰：「薛超悞我，不令我死。」冯后求毒药，欲与晋侯俱自死，不果。又行五六日，过海北州，至东丹王墓，遣延煦拜之。又行十余日，渡辽水，至渤海国铁州。又行七八日，过南海府，遂至黄龙府。
　　帝闻刘知远即位，遣耿崇美守泽、潞，高唐英守相州，崔廷勋守河阳，以控扼要害。滏阳贼帅梁晖夜遣壮士踰相州城，启关纳众，杀辽兵数百，据州自称留后。
　　镇宁节度使耶律郎五性残虐，澶州人苦之。贼帅王琼率其徒千余人，围郎五于牙城。帝闻之惧，遣兵救之，琼败死。帝自是无久留河南之意矣。
　　述律太后遣使，以其国中酒馔脯菓赐帝，贺平晋国。帝与羣臣宴于永福殿，每举酒，立而饮之，曰：「太后所赐，不敢坐饮。」
　　三月朔，帝服赭袍，坐崇元殿，百官行入合礼。
　　胡文定公曰：卫宣公淫乱，遂为狄所灭。晋室三纲绝，遂召五胡之乱。唐世家法不正，又好结戎狄，非独当其世数，因于猾夏，流及五代，更其传其甚，则至此而天下之乱极矣。尧、舜修德而建士师，三王自治而立司寇，谨华、夷之辨，禁侵乱之阶，所以深抉人理，虑末流之若此，使斯人与禽兽杂处而罹其凶害也。
　　帝谓晋百官曰：「天时向暑，吾难久留，欲暂至上国省太后。」乃以汴州为宣武军，以萧翰为节度使。翰，述律太后之兄子，其妹复为帝后。始以萧为姓，自是辽之后族，皆称萧氏。
　　帝发大梁，晋文武诸司、诸军吏卒从者皆数千人，宫女、宦官数百人，尽载府库之实以行。谓宣徽使高勋曰：「吾在上国，以射猎为乐，至此令人悒悒。今得归，死无恨矣。」
　　夏四月，辽帝攻相州，克之，悉杀城中男子，驱其妇人而北，留高唐英守，城中遗民仅七百人，而髑髅十余万。
　　帝自大梁北归，行至栾城，得疾，崩于杀狐林。国人剖其腹，实以盐数斗，载之北去，晋人谓之「帝羓」。丧车至国，述律太后不哭，曰：「待诸部宁一如故，则葬汝矣。」明年八月，葬于木叶山。
　　辽帝在位凡二十余年，谥曰嗣圣皇帝，庙号太宗。
　　纪异录曰：辽帝太宗在栾城病时，上京西八十里山，有猎人见太宗容貌如故，乘白马追奔一白狐，因射杀之。猎人惊国主南征未回，何忽至此？因获其死狐并箭，失国主所在。不浃旬而凶问至，验其日，乃得疾之日；验其箭，则国主南征所带之箭失其一矣。国人于其地置堂，塑白狐形，并箭在焉，名曰白狐堂。今其陵之侧，创置怀州是也。茫茫中原，红尘暗之。杀狐谶应，白狐祟之。斯岂天道好还，而运数亦为之冥合欤？
　　论曰：太祖之兴，燎灰灼原矣!太宗继之，承祖父遗基，擅遐陬英气，遂登大宝，诞受鸿名。然石郎之消息，乃中原之大祸。幽、燕诸州，盖天造地设以分番、汉之限，诚一夫当关，万夫莫前也。石晋轻以畀之，则关内之地，彼扼其吭，是犹饱虎狼之吻，而欲其不搏且噬，难矣。遂乃控弦鸣镝，径入中原，斩馘华人，肆其穷黩。卷京、洛而无敌，空四海以成墟。谋夫虓将，卒莫敢睨，而神州分裂，强诸侯代起为帝，亦莫之究矣。
　　五月，永康王兀欲立。
　　校勘记
　　[一]至于安阳河　「阳」原作「洛」，据席本及通鉴卷二百八十四改。
　　[二]取满城　「满」原作「蒲」，据通鉴卷二百八十四改。
　　[三]供奉官张晖奉表称臣　「晖」原作「徽」，据通鉴卷二百八十四改。
　　[四]威遣梁汉璋将二千骑追之　「之」原作「至」，据席本及通鉴卷二百八十五改。
　　[五]傅住儿入宣辽帝遣解里命出帝脱黄袍衣素袍再拜受宣曰孙无忧管取一吃饭处　通鉴卷二百八十五「傅住儿入宣契丹主命，帝脱黄袍，服素衫，再拜受宣」系于此年十二月甲子(初八日)下，而「契丹主赐帝手诏，且遣解里谓帝曰：『孙勿忧，必使汝有噉饭之所。』」及索传国宝与受降诸事则系之己卯(二十二日)。此则联接书写。
　　[六]勋命剖其心祭死者　「剖」原作「割」，据通鉴卷二百八十六改。
　　[七]于是下制以晋国称大辽大赦天下　通鉴卷二百八十六此二语作「下制称大辽会同十年，大赦。」语显义明。
　　[八]自言未忍改晋国又恶开运之名乃更称天福十二年　原作「自言未忍忘晋乃改开运之名更称天福十二年」，据通鉴卷二百八十六改。
契丹国志卷之四
　　世宗天授皇帝
　　世宗讳阮，番名兀欲，太祖孙，东丹王突欲之子也。东丹王归唐，卒于滑州。太宗南入大梁，兀欲随驾[一]，于后求父遗骸骨。会太宗会同十一年四月归，崩于栾城，燕王赵延寿恨太宗负许代中国之约[二]，即日引兵入恒州。帝以领兵继入，辽诸将密议，奉帝为主，登鼓角楼，受叔兄拜。而延寿不之知，自称受太宗遗诏，权知南朝军国事，下教布告诸道，所以供馈帝与诸将同，帝恨之。镇州诸门管钥与夫仓库出纳，皆帝亲掌之。或说延寿曰：「辽诸大人数日聚谋，此必有变。今汉兵不下万人，不若先事图之。」延寿不决，下令以来月朔日于待贤馆上事受贺。大臣李崧等以辽帝之意难测，乃止。
　　丁未会同十一年。时北汉高祖称天福十二年。夏五月，帝召赵延寿、张砺、李崧、冯道于所馆饮酒。帝妻素以兄事延寿，酒数行，帝从容谓延寿曰：「妹自上国来，宁欲见之乎？」延寿与俱入。食顷，帝出坐，笑谓张砺等曰：「燕王谋反，已锁之矣，诸君可无虑矣。」又曰：「先帝在汴州与我筭子一茎，许我知南朝军国事。昨日临崩，别无遗诏，燕王安得擅立邪？」一日，帝至待贤馆，受蕃汉官谒贺，笑谓张砺等曰：「燕王果于此即位，吾以铁骑围之，诸公亦不免矣。」后数日，集蕃汉诸臣于府署，宣太宗遗制，曰：「永康王，大圣皇帝之嫡孙，人皇王之长子，太后钟爱，羣情允归，可于中京即皇帝位。中京，契丹为镇州也。」于是举哀成服。既而易吉服见臣受贺，更不复行丧礼，歌吹之声不绝于内。是年犹称会同。帝以太宗有子在国，已以兄子袭位，又无述律太后之命，内不自安。
