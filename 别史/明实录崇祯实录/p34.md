<!-- { "loadSidebar": true } -->
　　崇祯三年春正月辛巳朔京师大风霾昼晦  命恤故都督满桂孙祖寿赵率教彭守印李标及故副总兵申甫  清兵东趋永平  甲申召户兵工诸给事中于会极门令注销案牍各委给事中一人查理六曹勒期奏报  谕兵部传梁廷栋遣侦骑远探如尚留昌平即当合  如果绝迹当督各将截于蓟东约枢辅孙承宗督同祖大寿于三屯营豊润间联给犄角四面蹴之毋令间道绕掣我后  清兵入永平府先有人伏文庙承尘上晨登城守将杨春导之兵备道副使郑国昌知府张凤奇推官卢成功等死之国昌先令诸生击杨春死中书舍人廖汝钦故副总兵焦延庆守备赵国忠诸生韩原洞等俱力战没中军程应琦被杀命瘗城外战士遗骸  戊子滦州陷知州杨濂迫于兵自刎  总兵官陈洪范入援以洪范东人止之  清兵攻抚宁不克转攻昌黎还永平  己丑刘之纶报  兵分往永平遵化屯遵化三千余骑自东门连营至汗儿庄臣驻蓟州俟兵到移三河求催通州粮以济总理马世龙亦至  庚寅逮蓟辽总督刘策总兵张士显  辛卯陕西边盗王子顺苖羙连逃兵掠绥德败参将石在廊众至三四千南下围韩城总督杨鹤会刘广生调兵讨之丙申鹤至郃阳角□羊韩城围斩三千级贼遁复犯清涧官兵追逐数十里王子顺以百十二人降总兵杜文焕受之苖羙分二部走西川安定官兵斩七十级更降三百十二人余大奔苖羙叔苖登雾复杀差官褚国恩等啸聚于安定仍掠鄜州中部宜君分巡河西道蒋士忠并文焕击贼败之副总兵李卑都司艾穆等兵大集贼党黄虎复乞降  清兵东向遣二骑持帜致书祖大寿通和孙承宗杀之兵遂西承宗令游击刘天禄设覆以待  广东西洋澳人陆若汉进大铳  刘之纶屯遵化娘娘庙山忽飞矢中之死总兵马世龙在蓟门不援全军俱没初巡按直隶御史董羽宸言之纶不任战上责之而子纶领新兵初募四万出彰义门已佚其半乌合无纪律以及于败  清兵攻昌黎三日知县左应选守备甚至石柱国力拒乃退  大学士韩爌致仕赐金币  巡抚河南右佥都御史范景文入援命守涿州  己酉议中外七品以上官捐俸助饷上不许时廷臣俱进独顺天尹刘宗周谓餋廉不可废独无所进  命顺天抚按令各属课农其残破处仍劝相给种  巡抚梅之焕刘广生及杨鹤遣五路总兵吴自勉尤世禄杨麒王承恩杨嘉谟等先后率兵万七千人入卫  延绥总兵吴自勉沿途徵马又逗留纵兵掠巡抚张鲸遂忿死  边盗王嘉胤陷府谷县  插汉虎墩兔憨以十万骑抵宣府胁旧赏四十万金止括十大寿太子太保  丙辰制皇太子宝册庚申册立皇太子慈烺颁诏中外  癸亥进李标少保户部尚书武英殿大学士进孙承宗太子太保荫子中书舍人已驰谕承宗曰朕念卿与诸将吏折冲劳苦日廑于怀卿湏间道遣人飞报情形以便彼此策应又遣鸿胪寺寺丞董用极渡海敕劳祖大寿等并发甲纻之属千余赏功  司礼太监宋晋王永祚李凤祥曹化淳各荫锦衣卫指挥佥事内官太监李承芳荫正千户  清兵又至建昌  皇次子殇  礼部上言请定官吏士庶内外宫室器用衣饰之制一从莭俭诏从之  三月辛巳朔大学士李标罢  工部主事陆澄源密劾左都御史曹于汴于汴免以闵洪学为左都御史  壬午清兵抵房山令二人呼城下乃则良乡万户子及千户弟持檄招降已又一骑大呼曰房山是金大定年设县以护祖陵尔官吏宜出迎知县杨斋芳力拒之李元勋曹耿源下城入请曰既近祖陵人民不宜加害遂引去命辛卯祭陵及期诣城北令诸生陪祭九龙冈盖金章宗陵也申刻兵退  礼部请正文体从之  孙承宗言皇上命臣督各镇援兵然此一官不过于武臣掣肘之上又加掣肘于文臣观望之中又增观望无禆大计不如罢推专责将领为得上是之  癸未叙甘肃累捷功文武升赏有差  国子祭酒顾锡畴以庚午秋闱皇上首科请广制额从之  复故大学士张居正二荫  刑部尚书韩继思罢以耿如祀狱上轻拟之也  清兵攻建昌都督朱梅遣刘邦成都督祖大寿遣刘应选拒战  梁廷栋议调东江兵于宁远锦州兮关外兵于蓟门孙承宗言东江原为牵制之用但据非其地若移于要害足成牵制且为边防计在辽镇不宜全用辽兵事久变生宜防于始上从之  丙申兵科给事中陶宗道奏言安定门之扰梁廷栋指民居可宿于是争入民舍几以致乱前固原总兵杨麒忧援兵乏饷廷栋曰民自有粮何得全仰户部发言召变乞赐处分上不问  令有司雇民舡转运并给值戒关津需索  户部奏插汉脩贡旧赏新赏春秋分发王象乾所定赏额与今有异乞命定额著为永例  御史祁彪佳言司道之升转甚艰任事之志念易灰似湏以平常者严加考核表著者设法升迁有司之参罚必一一不爽然后参罚行而功令信臣请立法先论时日压征见征带征皆以开征日始总计一年每月应若干而以一年殿最之抚按覆核而参罚之户部摠计分别惩处挈领提纲法莫善焉报闻  京师火药局灾  清兵济师万余入永平会官军败于大安口马世龙不之救乃更畨复围豊润不克移屯榛子岭  前礼部侍郎蔡毅中上六经注疏  议开泾水灌泾阳三原醴泉高陵临潼之田  戊申户部给事中许世荩言三事省诏狱停驾帖免廷枤  是春秦盗入山西犯襄陵吉州太平曲沃  是月威鼎自鸣荧惑入井分退而复留又入鬼宿  夏四月辛亥朝鲜国王李倧奏辨报闻  乙卯上斋居文华殿禳旱谕百官脩省  东江舟师集南海口抵觉华岛适刘兴治称兵皮岛兴治故将兴祚弟也居开原卫迎降清见亲重名曰爱塔及辽阳平谋还乡癸亥春守金复令幕客金某通登莱总兵沈有容渡海内应中军王丙洩其谋收讯兴祚兄弟不承乃戮丙诛复州人十余万兴祚等幸免图归益急先求出外越数夕择貌类己者醉之衣以己衣纵火刘氏兄弟哭曰爱塔自焚矣验之信不知其走皮岛也  戊辰春袁崇焕以闻授副总兵谒孙承宗于山海关西宁前道兵备副使孙元化委兵八百人俾西援或疑之兴祚不敢前承宗令郑一亨同兴祚合四千人专护永平建昌道臣不可遂令一亨守豊润兴祚同台头营将王维新等袭清兵于青山营兴祚先登素谙边形故急莫能辨遂大胜还太平各归镇庚午元日兴祚至灰口俄值清兵数千骑马不及甲步门□斗杀伤过当突中流矢死弟兴贤被执先兴治留皮岛挕西协事素武健忿兄死未恤又怨署岛副总兵陈继盛佯祭兴祚诸将来唁杀继盛及调官王远督粮经历刘应鹤等十一人引众迎兄兴沛于长山岛大杀掠孙承宗以闻命承宗戢之兵部言刘兴治兴沛踞皮岛拘兵舡□舶此不南走登莱西叩榆关则纵横诸岛间据为扶余是又生一敌国矣今当令总兵张可大回登州严兵以待龙武三营驻防觉华岛檄副总兵周文郁刘应龙前往相机招戢如定乱即佩大将印上并从之周文郁入皮岛谕兴治又督饷户部郎中宋献驻旅顺岛谕各将安输承宗又遣诸生吴廷忠谕之兴治等稍戢  陕西边盗苖羙西奔官兵追至白家岭多斩获角□羊散  壬戌赐故都督戚继光表忠祠  祖大寿拒清兵于永平设三覆以待诱败之遂薄城下时遵化滦永等城已为清所下众议先攻遵化后滦永孙承宗谓屯豊润玉田以牵遵化当先滦州至是捷上有旨当乘机用力滦永勿专待遵城声援致生迁延诸将因办饷治攻具  乌思藏僧来贡  甲戌孙承宗令参将黄龙汪子净携攻具持十日粮赴乐亭昌黎游击傅以昭屯抚宁副总兵刘应选钟宇等屯乐亭参将张存仁游击孙定辽蔡可贤合兵围遵化  贼王子顺苖羙陷蒲县盖山西自河曲保兴以至蒲津千五百余里与秦中邻河最狭贼自神木过河陷蒲已分二部东扰赵城洪洞汾霍西掠石楼永和吉隰贼号横天一字王  是月凤阳大雨水太白昼见荧惑复入鬼宿  光禄寺卿何乔远荐华亭布衣陈继儒慱综典故谙通时务亦当加以一秩如先朝文徵明故事章下所司  五月乙酉各镇兵向滦州先是开平监纪主事丘禾嘉及豊润总兵尤世禄以清书至通款白孙承宗奏上上切责之趣承宗曰关宁兵将付卿朕眷焉东顾炎蒸洊至弓弛骑汗不即旧忾待秋高马肥始图岂兵事堪兹留处卿其灼观机位朕眷倚特此驰谕承宗因檄总兵马世龙屯豊润待合击檄总兵朱梅以游击靳国臣取迁安檄协将王维城路将马明英张国振同参将孙承宗刘卯域等候大兵趋滦州合攻以牵迁安之南援檄中军何可纲参将申其祐游击岳惟忠等分双望各山牵永平之师游击刘法守备刘启职合三万人屯滦州之莲泊各持白棓为声援兼乡导焉承宗驻抚宁祖大寿来开平会之己丑祖大寿抵滦州攻之辛卯入滦州各镇兵分攻梯而上清兵出战东门遇大寿伏发不利还永平壬辰各镇兵入迁安癸巳入永平清兵屡却稍稍引还何可纲等居永平诸将俱至承宗檄禾嘉等曰向西北遵化城必虗大兵蹑击橐重而迟易及也仍率轻骑追于塞下大寿如其言甲午入遵化总兵宋伟同关外副总兵谢尚政川湖副总兵邓玘等先登清兵自北门整旅而归承宗入永平抚慰士民回驻山海关以收复四路上露布报捷  甲辰神庙皇贵妃郑氏薨  六月辛酉进礼部尚书温体仁吴宗达兼东阁大学士直文渊阁  禳旱谕百官脩省  工部左侍郎沈演上言  许插汉虎墩兔憨款贡  上斋居脩省遣大臣祭南北郊山川坛祷雨  流寇破金锁关杀都司王廉  壬子贼王嘉胤攻陷黄甫川清水二营次日陷府谷县复围孤山堡榆林道白贻清遣兵败之遁入府谷洪承畴等围之斩获甚众  是月脩三屯大安喜峰冷口建昌等处城堡  都司艾穆蹙盗于延川清涧盗始求抚蒋士忠遣故降人李光煃入其营招谕王子顺张述圣姬三儿俱降时神一元一魁王嘉胤等掠延安庆阳城堡多陷杨鹤主抚不以闻鹤及刘广生各遣材官持牌四出招盗黄虎小红狼一丈青龙江水掠地虎郝小泉等俱先后给免死牌安置延绥河西然不焚杀其淫掠如百姓吞声有司莫敢告而寇患成矣  御史张餋言陈盐政五事曰重边□以准祖制禁浮课以绝占窝＜锍-釒＞存积以应积需革割没以清宿弊躬交代以防欺侵章下所司  兵科左给事中刘＜棥心＞上言秦之流贼非流自他省即延庆之兵丁土贼也边贼倚土贼为乡导土贼倚边贼为羽翼六七年来韩蒲衼掠其数不多至近年荒旱频仍愚民影附流劫于泾原富耀之间贼势始大当事以不习战之卒剿之不克又议抚之其剿也所斩获皆饥民也而真贼饱掠以去其抚也非不称降群聚无食仍出劫掠名降而实非降也且今年麦苖尽枯斗粟三钱营卒乏饷三十余月即慈母不能保其赤子彼官且柰兵民何哉且迩来贪酷成风民有三金纳赋不能淂一金至于捕一盗而破十数人之家完一赎而倾人百金之产柰何民不驱为盗乎若营兵旷伍半役于司道半折于武弁所余老弱既不堪战又不练习当责督抚清汰掺练以备实用也  削工部尚书南居益职以军需不办也以刘遵宪为工部尚书  是月山西流盗犯石楼永和破蒲州潞安官兵败没  秋七月辛巳大雨竟日  甲申上御午门受俘诛贾继钥等  乙酉进孙承宗太传张凤翼太子太保并荫锦衣卫指挥佥事进祖太寿少传荫指挥同知宋伟马世龙并太子太保尤世禄杨肇基太子太师吴自勉左都督余文武升赏有差  御史王道直言盗起于饥请发兵饷银买本色一从保德州河路一从洛宜陆路庶收拾人心角□羊散党附不报  辛丑海豊县有石围数丈高丈余忽移五十余步  是月国子祭酒顾鍚畴言文庙先贤自四配十哲外两庑共六十二人会典所载东自澹台灭明至颜浍三十六人西宓不发至步叔乘二十九人位次多紊且有汉儒次宋儒之下非所以妥先儒也宋罗从彦李侗虽万历时从祀实朱熹父执所从受学既皆从祀不可不论其世乞行详定章下所司  八月甲寅提督总兵马世龙罢  癸亥杀督师兵部尚书袁崇焕处以殊死上御暖阁辅臣成基命等入对久之出御平台文武诸臣俱入谕曰袁崇焕付讫不效专事欺隐市粟谋款不战散遣援兵潜移喇嘛僧入城卿等已知之自当依律正法今特流其妻子兄弟余不问辅臣顿首谢崇焕藤县人万历己未进士素以韬略自诩迨督师出镇辽东其入援时三日五赐金币宣劳亲为饮至而迁延不战至□□玄杀毛文龙朝议纷纷以致杀身甲子谕旧辅钱龙锡背公逞私密谋主款袁崇焕＜锍-釒＞语已露终不奏闻并不重罚何以惩后命法司拟罪逮至论死  癸酉插汉虎墩兔憨拥兵偪大同巡抚张宗衡议战总督魏云中议款御史白士遴言藉款以脩守固守以待战报闻  丙子以曹珍为工部尚书  九月己卯黄甫川贼仍勾西边入掠洪承畴杜文焕从孤山进击大破之擒斩三百八十余级贼始奔溃  宥水西降人安位先是龙场坝本水西地水蔺相仇杀争地其后结盟奢崇明败水西假之居其地去永宁且六百里山箐峻险不产谷蜀人欲设官屯兵以自广总督朱爕元奏御蛮之法治以不治既来则安不专在攻取也今水西既以纳款残蔺安敢□固惟当明定疆界使诸蛮自耕牧遵往制职贡赋数世之利也若设屯兵臣愚以为不便上未之许后推勘地界卒如其议又欲用兵郡县土司者爕元奏不可遂传檄诸蛮布朝廷威德谕以出降诸蛮感服争纳土献重器爕元分以地俾世守凡蛮俗虐政苛歛一切除之使参用汉法可为长久计奏闻制曰可西南悉宁  辛丑京师大雷雨电  特擢陕西参政洪承畴为都察院右佥都御史巡抚延绥  皮岛刘兴治袭清兵于青山凤凰堡屡有杀伤孙承宗奏言兴治小胜未足赎罪而决意树功其志可录上褒答之  冬十月乙丑巡抚登莱右佥都御史孙元化请改朝鲜由登州礼部议暂从觉华岛兵部以贡道改陆从海已七年矣忽改觉华岛非便从之  先是延绥大盗张献忠等以五六千人掠靖边安定绥德米脂间攻清涧延绥巡抚洪承畴同杜文焕击斩八百余级招抚十八寨凡千九百余人  是月王嘉胤陷清水营杀游击李显宗已又陷府谷  大盗李老柴于鄜雒中部间紏三千余人攻合水县杨鹤徵宁夏总兵贺虎臣己卯虎臣于盘谷击贼擒斩六百六十级又于宁州斩贼八十八级  十一月丙子朔祖大寿率兵出塞至骆驼山袭败清兵  丁亥神宗皇帝实录成  逮前经略辽东兵部尚书高第第家滦州以前闻边警举家遁滦人立溃也  山西总兵官王国梁追贼于河曲发红衣炮炮炸兵乱贼乘之兵大溃参将李春芳先遁  丙申关内官兵击斩中部贼八十三级  十二月乙巳朔大盗神一元等三千余人破新安县丁巳破宁塞县据其城杀参将陈三槐己巳勾西人四千骑益围靖边三日夜遂陷柳树涧保安等城  时关中大旱延安四郊皆盗米脂贼张献忠所据十八寨甫川贼王嘉胤齐三据东山寨府谷县其余扫地王上天虎据清涧保攻寨横天王隔沟飞点灯子等据清涧县三里虎倒生虎等贼据安乐寺避贼坞后嘉＜彳胤-丿＞败死献忠伪降而嘉胤遗党王大用等后入山西河曲县饥军神一元等在柳树涧诸处勾西边出没为盗洪承畴与杜文焕等次第讨之贼稍稍知惧寻杨鹤力主抚而文焕罪去贼势遂蔓延矣
