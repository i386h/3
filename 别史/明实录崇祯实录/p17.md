<!-- { "loadSidebar": true } -->
　　崇祯实录卷之十  怀宗端皇帝十
　　崇祯十年春正月辛丑朔日食免朝贺  以程国祥为户部尚书  甲辰常熟张从儒讦奏前礼部右侍郎钱谦益盖怨家嗾之也＜锍-釒＞上温体仁脩恡命逮下刑部狱几殆谦益尝作故太监王安祠记曹化淳出王安门愤其冤发从儒等阴谋立枷死  以御马太监李名臣提督京城巡捕王之俊副之  二月甲戌以司礼太监曹化淳提督东厂  遣朝臣趣各省逋赋  庚辰逮巡按山西御史张孙振孙振贪秽不职先诬学臣袁继咸山西丙子贡士卫周祚等讼其冤命并逮孙振讯之继咸守官奉功令廉介自持自书卷外无长物近之推督学政者必称焉  壬午吏部尚书谢升罢以田惟嘉代之  总理淮扬盐课太监杨显名参前巡盐御史张餋高钦舜共侵税额诏逮餋舜钦餋先卒下抚按录其家  三月庚子朔时太仓庶吉士张溥前临川知县张采皆家居淐复社以敦古学海内靡然趋之奸人陆文声奏陈风俗之弊由于士子士子皆以复社乱天下上乃命南直提学御史倪元珙核奏元珙因极言文声欺妄上责元珙蒙饰降光禄寺录事  辛亥叙边功进温体仁太保荫中书舍人张至发孔贞运贺逢圣黄士俊并太子太傅文渊阁大学士荫子入国子监  清兵破朝鲜国王李倧走泽村山城于是平壤王京次第皆下李倧力诎降寻又走红华岛执其世子更立李恂为朝鲜国王乃命总兵沈冬魁陈洪范相机进援朝鲜  甲寅赐进士刘同升等三百人及第出身有差  夏四月庚午朔命南京守备太监孙象贤张云汉同兵部尚书范景文清核兵马械杖  壬申清兵自云从岛入皮岛副总兵白登庸提督陈洪范俱遁癸酉清兵五万至鉄山招皮岛总兵沈冬魁不听  抚宁侯朱国弼劾温体仁私唐世济逐宋学显张盛美上不听又劾体仁受霍维华之赂令唐世济转荐上慰谕体仁命廷臣议处国弼夺抚宁侯爵  蓟州雷火焚东山二十余里  戊寅清兵陷皮岛先同孔有德耿仲明尚可喜水陆夹攻再昼夜守兵战败副总兵金日观死之沈冬魁即焚仓粟携家登舟走石城岛陈洪范亦自广鹿岛至  以旱霾谕清狱发帑金八千赈滦州昌黎  是月总监太监高起潜行部永平道刘景耀关南道杨于国耻行属礼上＜锍-釒＞求免上谓总监原以总督体统行事罢于国降景耀二级以后监司皆莫敢争  闰月壬寅以熊文灿为兵部尚书兼右副都御史总理直隶湖广河南四川山西陕西军务督剿流寇  乙巳河南道御史许自表劾温体仁大奸似忠大侫似信其肆螫同官脩怨营私未尝为朝廷用人以致众止绝迹上怒降上林苑典簿  戊申谕百官求直言兵科给事中李化龙言甚切至谪外  新安所千户杨光先劾吏科给事中陈启新及元辅温体仁舁棺自随上怒下刑部狱廷杖戍辽西武卿沁源大雨雹  以郑三俊为刑部尚书  庚戌命司礼太监曹化淳同法司录囚  甲子刑科给事中李如灿上言今日之旱殆非寻常灾异也天下财赋之地已空其半又遇骄阳亢旱吴越楚豫燕齐之间不知几千万里是所未尽空者殆将并空矣而所以歛怒干和者皆理财为之害也财用别无足法恃有政事国朝酌定经制千古称善今者不念下民卒瘅但云急当治标自增兵而民始不淂安其身更加饷而农始得不有其食有兵不练兵愈增而饷愈难措有饷不核饷日加而兵愈得冒即今核寔之使四出而抽克屡闻清派之令日严而占冒未减可谓有政事乎若夫辅成君德安攘中外尤在相臣赖其决策今俱泯默未有闻也此瞻彼顾狥私结党盖自八九年间拂戾干和之事始未政本积于四海又何怪天旱地折日食风变之屡见哉上怒下汝灿于狱  丙寅许宁远伯李成梁世袭  五月戊辰朔蠲南阳逋租  壬午岛兵杀监军副使黄孙茂副总兵白登庸走降于清兵时已封孔有德恭顺王耿仲明怀顺王尚可喜忠顺王  兵部尚书杨嗣昌荐前总督蓟辽傅宗龙巡抚宣府陈新甲俱可佐枢上是之  己丑前刑科都给事中傅朝祐请行＜宀十见＞恤之仁劾温体仁六罪上怒下之狱  丙申以黄道周为左春坊兼翰林院侍读黄道周上言安邦致治为之有道簿书刀笔非所以绳削天下之具也臣观陛下每值天戒辍殿避省躬率先群下而股肱心膂竟未有淂当以报皇上凡天下风化转移阴阳若否皆视当宁之心气心敬则天下敬心静则天下静气和则天下和气平则天下平当宁之心气既敬静和平而天下犹有不敬静和平者则二三元老当刻责自厉奈何使草土臣庶市其怒色乎积渐以来国无是非郡邑长官苟且塞责然其视听一系于上上急催科则下急贿赂上乐锲核则下乐巉险上喜告讦下喜诬谤今天下巉险诬谤之徒群聚京师孤危之臣重足而立幸陛下下诏求言省刑清狱然方求言而建言者輙斥方清狱而下狱者旋闻臣思自古致治之道惟此二端清狱之端出于恻隐恻隐为仁充仁一人之仁即仁天下小民虽有纳沟之痛缙绅犹多雉罹之嗟求言之端出于是非是非为智充知一事之知即知万事君子犹有畸偏之谈小人岂有虗公之论今陛下知智之端感发甚宏而大臣引伸扩充不力虽曰清强何益理乱之数当今时势所最急者唯有训练军士以固边围选举贤能以任州县起批鳞强项之臣旌应诏直言之士使天下凄风苦雨尽为皎日祥云则朝廷之刑威可以渐措臣虽长往没齿无怨五月朔夕荧惑与日同在鹑火参火之分三辰皆火也又朔夕合火宜脩平火政损抑威光明春荧惑在于大火徘徊氐房心尾汉臣盖勋曰在外而内陈兵黯则不武陛下握要以御四方求仁而苏百族樽俎之内胜筭自饶何必使举朝精神敝于兵饷刑狱之下哉上不怿切责之  戊申大学士温体仁引疾免赐金币遣行人吴本泰护归体仁在事诸臣攻者后先相继故不淂已求去体仁掺守自厉未尝纳赂其庇党排异亦因事图之深机密械使若发自上者而主柄阴为所假上亦不之疑  山东河南飞蝗蔽野青民大饥  秋七月己巳以陈睿谟为都察院右副都御史提督偏沅军务巡抚湖南湖北以史可法为右佥都御史协理剿寇军务巡抚安庐池太兼辖光蕲固始广济黄梅德化湖口等县  丁亥寇陷六合围天长  八月戊申寇入凤阳掠器械而去渡河分往河南泗州  以吏部左侍郎刘宇亮为礼部尚书左佥都御史薛国观为礼部左侍郎俱兼东阁大学士直文渊阁  工部员外郎骆方玺谪外方玺奏皇上以廷臣不足用中官而内臣邀此旷典必能捐躯报主惟皇上善用中官故中官为皇上用刑科给事中何楷驳其通内呈身吏部以削籍请上手敕降谪外职  癸丑礼部请皇太子出阁就学许之  庚申上登正阳门阅城遍视雉堞楼橹总督成国公朱纯臣协理京营戎政陆完学以营兵屯宣武门外上善之召登西南城楼赐之酒三爵并以金卮酬之辛酉阅外城以南城薄诏加筑命内官监太监丁绍吕马光忻总理分任浚大濠于五里外坏冢墓亡筭工未竟而止甲子脩天津通州城  九月丁卯张献忠东掠仪真扬州告急命督理太监刘元斌卢九德选勇卫营万人往援  己巳关宁太监高起潜言侦谍四五十人服饰如汉专探内地命严缉之  辛未兵科给事中钱增上言清兵渐驻沈阳内地防边之局不止防秋己巳之入非隆冬乎防海之局不止防登莱今已朝鲜保母乘风以海为虗声而或懈我各边之城守以边为实着而或乘我沿海之疏虞所谓必防其隙也  癸酉叙宁夏功洪承畴荫锦衣卫千户故总督杨鹤赠太子少傅  辛卯户科给事中葛枢以熹庙实录十年未成因劾副总裁礼部右侍郎朱继祚前预脩三朝要典公论不容由去辅温体仁引入上不问  是月中旬每晨暮天色赤黄占曰日空主兵识者忧之  冬十月丙申李自成自七盘关入西川丁酉陷宁羗州壬寅陷昭化垫江癸卯犯剑门关甲辰陷剑州乙巳陷梓潼戊申寇入趋绵州江油薄成都  甲寅定东宫官属礼部尚书姜逢元詹事姚明恭少詹事王铎国子祭酒屈可伸侍班礼部右侍郎方逢年右谕德项煜翰林脩撰刘理顺编修吴伟业杨廷麟林增志直讲读越数日项煜杨廷麟各先后让左谕德黄道周阁臣以道周意见多偏近日＜锍-釒＞三罪四耻七不如至云不如郑鄤夫蔑伦杖母鄤何如人而自谓不如岂可为元良辅导刑科给事中冯元飈荐道周忠足以动圣鉴而不能得执政之心恐天下后世有以议阁臣之淂失也  十一月己巳夜太白在析木宫如宿初度七十三分  以司礼署印太监曹化淳提督京营太监李明哲提督五军营郑良辅总理京城巡捕  庚寅杨嗣昌请限剿寇之期令陕西巡抚断□南雒南郧阳巡抚断郢西湖广巡抚断常德黄州安庆巡抚断英东巡抚截徐宿山西巡抚截陕州灵宝保定巡抚扼渡延津一带总理熊文灿提边兵太监刘元斌提禁旅河南巡抚率左良玉陈永福等兵合剿中原从之  癸巳寇陷灵壁  十二月乙未朔日食  辛丑户科给事中丁允元劾大学士贺逢圣凡有＜锍-釒＞揭輙骄人谓我为之如汪  龙宵人也逢圣力为推举高攀龙左光斗业蒙圣鉴又加废斥是非邪正颠倒如此上不怿谪福建按察司照磨  命洪承畴合孙传庭并剿河南寇  吏科给事中刘含辉言秦中开采非便不听  辛酉进外戚田弘遇太子太保左都督  罢礼部尚书姜逢元兵部尚书王业浩  戊辰吏科给事中陈启新奏去年顺天角□羊元马之骊文体荒谬主考黄景昉劾吏科无衡文之权启新非知文之士□□玄肆讥评殊属厚颜上竟停马之骊会试  总督卢象升上言剿贼需兵用兵需饷此恒理也乃今日兵少而寇多兵饥而寇饱兵劳而寇佚日复一日愈剿愈繁生灵涂炭已甚事至此不淂不用权宜矣臣有阻寇疑寇乱寇之法一立寨团筑濠堑以阻寇一挑乡勇设游兵以疑寇一收资粮歛头畜以饥寇上是之  安庆生蒋臣奏阁臣孔贞运会试录文沮抑荐举因著皇明荐举考皆采集宝训诸书通政使张绍先因言荐举考事系陈言并取以闻阁臣恶之构于上言称以祖训为陈言大不敬命议绍先等罪  甲戌召林欲楫为礼部尚书
　崇祯实录卷之十一  怀宗端皇帝十一
