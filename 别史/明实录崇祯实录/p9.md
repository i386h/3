<!-- { "loadSidebar": true } -->
　崇祯实录卷之五  怀宗端皇帝五
　　崇祯五年春正月己亥朔大风霾  庚子张可大令副总兵张焘与邵国祚川兵共三千六百人战城东焘兵忽戴红巾反击我兵歼焉游击陈良谟等死之辛丑登州城陷时孔有德上书孙元化元化信其言午刻开门纳张焘兵三百人盖伪降也各官力阻不听置于太平营夜漏十刻内应合开东门杀官吏绅民几尽执元化及兵备道宋光兰知府吴维城同知贾杰知县秦世英及乡绅梁之垣拘于游击耿仲明宅胁元化移余大成书求奏赦有德更造舟募兵居七日得航舡海遂纵元化等归张焘不肯降贼自缢死壬寅张可大知水城不可守杀妾婢自经于太平楼初有德攻城登人告急宋光兰曰事在防院元化曰已别有计及城破欲杀光兰光兰因自叙清掺释之杀故河州判官张瑶  癸卯贼陷保安县又陷合水县  流贼陷山西蒲州永宁且大掠巡抚宋统殷提兵援剿巡按御史罗世锦归咎于秦谓以邻为壑给事中裴君旸晋人也上言请责成秦镇抚驱之回秦后再议剿抚识者笑之  洪承畴请留陕西饷银二十万资剿费并以劝农从之先是宁塞逸贼合环庆诸寇屯镇原县之蒲河欲犯平凉走凤翔汉中练国事自泾州驰赴固原檄固原道王振奇同副总兵王性善等截守各隘口檄平凉道徐如翰同副总兵董志义守泾州各要害又檄总兵杨嘉谟游击赵光远共缉奸杀贼塘马断其耳目贼遂不敢出又食乏互相猜疑洪承畴从鄜州间道驰至庆阳曹文诏以临洮兵二千至宁夏总兵贺虎臣兵亦至会于西澳各夹击贼大小十余战追奔数十里伤坠亡筭而宁塞之寇尽矣惟浑天猴等尚据襄乐国事遂移镇宁州时以西隩之捷为用兵来苐一戊午承畴等击贼槐安堡又败之贼虽奔窜尚破华亭扰庄浪而官兵追捕亟贼皆破胆争潜匿先是陇西韩城安塞安定诸寇承畴偕文诏先后清荡鉄角城为边盗薮贼魁郝临庵可天飞以援中部亦为王师所败独行狼窜入其伍耕牧鉄角城为持久计闻他盗尽平则亦震惧虎儿凹锥子山之贼大败可夭飞已斩其二贼皆生淂就诛自是西人稍休息焉  辛亥孔有德破黄县乙卯以山东武德道徐从治为右都御史巡抚山东谢琏为右副都御史巡抚登莱己未有德薄莱州  壬子以山海关监军参政杨嗣昌为右佥都御史提督军务巡抚山永  庚申以传淑训为通政使逮故巡抚孙元化余大成秋七月元化伏诛明年戍大成  甲子通政使马鸣世等奏言三秦为海内上游延安庆阳为关中籓屏榆林又为延庆籓篱无榆林必无延庆无延庆必无关中矣乃自盗发以来破城屠野四年于兹良以盗众我寡盗饱我饥内鲜经时之饷外乏应手之援揆厥所由缘庙堂之上以延庆视延庆未尝以全秦视延庆以秦视秦未尝以天下安危视秦而且误视此流盗为饥民为降丁势焰燎原莫可扑灭若非庙堂亟增大兵措大饷为一劳永逸之计恐军骛于东贼驰于西师老财匮揭竿谁御天下事尚忍言哉乞敕所司亟措饷二十万给民牛种为兵士犒赏急图安戢庶全秦安而各镇安矣  吴执御奏荐黄克缵刘宗周姜曰广文震孟陈仁锡黄道周曹于汴惠世扬易应昌罗喻义上责其狥滥辛未四川道试御史吴彦芳亦奏荐李瑾李邦华毕＜棥心＞康倪思辉程绍上恶二人朋比下彦芳执御刑部狱坐奏事上书诈不以实律杖为城旦报可  丙寅河套着力免以三百骑近塞称插汉虎墩兔憨求款曹文诏在暗门同定边副总兵张应昌同知赵之庠议未决丁卯前总兵孙显祖有逃丁诱定边降丁内应借守东西二门招着力免入之千总张射奎王希武等出城拒截文诏等各击斩百四十一级千总李世科阵没文诏奉檄还靖边初哈台吉故辽东海西部落因避敌来归分置各镇哈台吉等百余人居定边文诏剿山西盗颇得其力自宁塞告变文诏回奏窥定边空虗潜购河套以畔赖文诏力战逐之城外  二月庚午德陵成进周延儒少傅兼太子太傅温体仁吴宗达少保并太子太保何如宠太子太保各赐金币余文武内臣赏赉有差  丙子西人二十骑犯宣府黄土梁保安盗购西人八百余骑夹攻宁镇贺虎臣溃走前总兵杜文焕御之始退而盗为西人所诱强半西走保定遂空  甲申巡抚山东御史王道纯言三事曰分移镇新抚臣徐从治防臣谢琏不宜并城一当移驻莱阳共相特角曰湏精兵孔有德所畏惟降丁川兵耳合山东兵万人保安天津兵四千人若再淂边兵或川兵庶可防御曰慎招安彼既叛亡毋论其不来即来而收之保无奸人内应必过莱入登在彼招安为便  丁亥海宁捍海塘成  庚寅盗夜入鄜州兵备佥事郭应响出御死之  三月辛丑工部右侍郎高弘图上言臣部例有公座中则尚书旁列侍郎礼也内臣张彝宪奉  理两部之命竟与臣部迭分宾主俨然临其上不亦辱朝廷而亵国礼乎且臣今日之为侍郎也副尚书非副内臣国家体统臣固不容不慎故仅延之川堂而公座毋宁已之虽大拂彝宪之意臣不顾也况总理公座署命另置宜即设一公座以见朝廷之尊在臣部者仍还之部岂不名正言顺内外得平哉上以粮务事重自应到部验核升堂公座事如旧例弘图遂引疾求去不允＜锍-釒＞七上削籍  癸卯上幸太学行释奠礼先期徵衍圣公孔＜彳胤-丿＞植五经慱士颜光鲁曾承业孟弘誉陪祀  兵部赞画主事张国臣出抚海兵巡抚徐从治奏其非计以抚使一出攻城益急国臣曰我不当缒城出击以怒之果尔必使有德任意攻围拱手以莱授之如孙元化之于登城而后可今元化入京国臣又从外助之盈庭集议自以为一纸贤于十万援兵绝迹职此故矣臣唯死守必不敢以抚之一言面谩至尊败封强而戕民命也奏入不报盖登莱之抚周延儒实主之  孔有德以舟三十艘招皮岛将陈有德随诱杀岛将以三千人入登州  丙午太监张彝宪奏省直料价积逋百万命工部开数立限完纳又命户部严核兵数额饷浮饷增于何自始于何年逐一详具以凭奏闻  申军机泄漏之禁  以胡应台为刑部尚书  壬戌贼自武安监陷华亭甲子遁  夏四月癸未孔有德攻莱城西南隅徐从治伤炮卒从治海盐人奉诏驻青州以莱城危急特入居守且力言抚叛非计不幸遇害变闻予祭葬赠兵部尚书立忠烈祠  丁酉夜江宁地震  是月红彝千余人筑城彭湖  湖广流盗自兴国直入江西泰和县  六月壬申河决孟津口横浸数百里  甲申兵部职方员外郎华尤诚上言三大可惜四大可忧剌温体仁闵洪学上诘责之允诚又极言其失上怒夺允诚俸  是月江西流盗自□安攻抚州乐安掠崇仁  秋七月壬寅司礼太监曹化淳提督京营戎政  逮巡抚宣府右佥都御史沈棨时插汉虎墩兔憨犯张家口求款市棨不以闻即答书设誓宴赉太监王坤以闻逮讯之  癸卯孔有德杀莱州府知府朱万年先是推官屈宜扬入莱城云有德必降但欲见防院谢涟琏遂主款遣莱州知府朱万年出谕有德等下马迎拜万年复入甲辰琏偕万年同出宣诏被执万年亟呼闭门即杀之推官屈宜扬得入寻自经  乙卯以马士英为右佥都御史巡抚宣府丙寅逮士英以擅笞张家口守备又取都司库六千金太监王坤密以闻  登州辽妇生子人身猴面二角鸡足生即能言  罢兵部尚书熊明遇  八月丙寅朔天寿山大雨水冲损庆陵宝顶削前曹文诏等击贼甘泉县大败之洪承畴令胁从者免杀降四千余人散者亦数千人官兵疾进诛其渠帅余俱散匿山谷  丁丑河套千余骑窥甘肃凉州副总兵都督佥事柳绍宗相希尹击却之  庚辰皇三子慈炯生  逮山东总督刘宇烈以科臣道臣并劾其丧师辱国也  以朱大典代之  辛巳孔有德精锐入登州北城将入海总兵吴襄等遂拥众先登乙酉有德引兵去官军尽抵城下复招远再复黄县始角□羊围  九月戊戌右春坊右中允兼翰林院编脩倪元璐引疾放归  以韩日缵为礼部尚书张凤翼为户部尚书  丁酉孔有德趋山海壬申复入登州城官军围之  以太监郑良翰谢文举扶进朝魏典卢文德提督京营戎政西安县雨谷其粒长于常稻差黑□完黑  山西流盗破临县贼魁豹五等据其城又掠怀济焚清化镇破脩武县杀知县刘凤翔河南巡抚樊尚燝以晋人之争左良玉也奏言贼在山西垣曲山渐近济源请良玉近驻泽州北可以援高平长子东可以救陵川潞安西可以应阳城沁水为晋保境兼顾济源是豫患未甚剧也  冬十月庚午命前御史金声中书舍人王应龙脩历法  登州叛兵屡出战游击程仲文守备祖邦楼先后战死已而叛兵入胶州海州  己卯定海兵击海寇败之  庚辰海盗刘香老犯福建小埕游击郑芝龙击走之  癸未安塞遗贼掠西川胡坌延绥巡抚陈奇瑜委总兵王承恩击败之贼目乔六自斩其党魁以降余遁延绥稍宁  丁亥以周士朴为工部尚书  十一月乙巳孔有德李九成出战败弃登州九成中弹死  十二月丙寅有德航海半至黄县  戊辰御史吴甡言河决浸及祖陵命责河道尚书朱光祚勘闻即督守臣脩筑明年以运河浅阻削一级寻罢  流盗自河南息县破光州  停开纳事例  总督张宗衡巡抚山西许鼎臣同逐临县贼贼转入磨盘山山方六百里阎正虎盘据交城文水以窥太原邢满川上天龙盘据吴城向阳以窥汾州紫金梁等以秦兵豫兵毛兵尽集泽潞东南遂乘虗掠东北从沁州武乡辽州榆社入榆次又入寿阳距太原不五十里许鼎臣遂撤临县之师以归  戊寅严皇城守卫  庚辰南京礼部主事周镳请撤太监张彝宪略曰内臣用易而去难此从来之通患然不能遽去犹冀有以裁抑之今皆不然但见因内臣而疑廷臣者多矣用廷臣而疑内臣无一焉如彝宪用而高弘图之鲠介终不可容矣以至金铉孙肇兴魏呈润赵良曦曹文衡王弘祖及李曰辅之激直熊开元之慷慨无不罢斥尤可叹者每读邸报半属内侍之温纶从此以往鍜炼臣子委亵天言祗狥中贵之心将不知所极矣上怒其切直削籍礼部员外郎袁继咸＜锍-釒＞救不听  乙酉赵和尚等贼斩其魁郝惟端以降诸将分领入营还宜君  己丑命司礼监右少监刘芳誉提督九门  是冬令百官进马三品以上各贡一匹余或合进俱纳御马监不过赍金贸之本监也自外入者虽骏骥亦却之  是年命鬻祠庙仓铺
崇祯实录卷之六  怀宗端皇帝六
