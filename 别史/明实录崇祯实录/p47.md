<!-- { "loadSidebar": true } -->
崇祯实录卷之十二  怀宗端皇帝十二
　　崇祯十二年春正月庚申清兵入济南先是巡抚颜继祖奉命移德州清兵猝城至梯城而上吏卒骇遁巡按按御史宋学士朱方肩舆出院闻  登西城役隶奔散学朱因遇害同时左布政使张秉文督粮道副使散学邓谦济南道副使周之训都转盐运使唐世熊济南知府苟好善及历城临池武城博平荏平诸县令俱死之副总兵祖＜宀十见＞以三百骑援济南败没德王被执诸郡王并见杀  壬戌清兵入青县  乙丑叙缉奸功东厂太监王之心及曹化淳荫锦衣卫百户  丙寅享太庙  吏科都给事中郭九鼎请行营设监军专纪功罪从之  戊辰督察大学士刘宇亮总督孙传庭会兵十八万自晋州援济南祖大寿亦自青州至  命云南道御史郭景昌巡按山东兼核城陷之故景昌至瘗济南城中积尸十三万余悉发仓粟赈贫民  甲戌清兵自济南取东平乙亥入莘县复至济宁临清固城丙子取营丘馆陶  清兵取庆云东光海豊遂东行庚辰入冠县  甲申清兵至张秋东平入汶上焚康庄驿攻兖州距徐州百余里居人南渡安庆巡抚史可法驻徐州刘宇亮孙传庭会师于大城  壬申以甄淑为刑部尚书丁亥以庄钦邻为吏部尚书钦邻五阅月不至罢之  杨嗣昌请移登莱总兵于临清护南北仓又郡县乡兵或改府佐为将领兵佐为守备县佐为守备县佐为把总否则裁儒学训导一员代补武秩文武相兼古制也至于市马西宁道远近池马弱宜委官买山东河南牝马如镇将给百匹守备把总给五十匹放牧孳生十年内自见蕃息矣上是之  二月己丑朔以司礼太监崔琳清理两浙盐课各项赋税  丙申督察大学士刘宇亮削籍清兵退官兵复屯沧州盐山宇亮奏劾诸将不战因及总兵刘光祚而杨嗣昌谋逐宇亮请诛光祚适武清战捷宇亮下光祚武清县狱以请且告捷上以劾叙臣舛互切责之削籍说者谓宇亮入光祚厚赂云宇亮素善击剑好谈兵及在行间迄无寸功杨嗣昌南征不复周延儒北讨殒身李建泰西出辱及简书一时谈兵诸相皆无实效云  戊戌诸  奏斩三千余级祖大寿张进忠伏兵宝坻之杨家庄邀斩亦奏千余级大抵逃回难民也清兵迂道此还西至青山口总兵陈国威于喜峰口却之  庚子晨刻日旁有白丸色微红申刻又黑气掩日日光磨荡久之黑气始散乙巳保定天鸣  癸卯脩撰刘理顺上言六事作士气矜民穷简良吏定师期信赏罚招胁从上是之  先是贵州道御史王聚奎劾刑科谪聚奎山西按察司照磨并罢先春先春前河南布政使以翰林院编修林增志荐入遂责增志增志亦引罪  三月壬戌清兵趋豊润副总兵杨德政虎大威御却之京营各镇兵战于太平塞北报捷丙寅清兵至冷口闻有备引去复出青山口戊辰清兵尽出塞计深入二千里历五阅月破七十余城杀亲王隳省会中国援兵环合未尝少挫也  庚午逮都督佥事河南总兵官张任学任学觊任开府竟淂右阶大沮悔一筹莫展遂被逮  甲午以德王变告慰太庙遣谕各籓  丁丑夺大学士杨士昌秩仍令视事  戊寅上孝纯渊穆慈顺肃恭毗天钟圣皇后尊谥颁招天下太后上生母也  总兵陈洪范击贼南阳之李公店不胜左良玉战内乡大败之  皇子慈薨追封悼王谥曰右给事中陈启新缄末溺职上怒命议聚奎罪左佥都御史李先春议当夺俸上不怿怀  乙酉召参议郑二阳于平台问练兵措饷计对曰臣初到扬州各营设有官兵向多虗冒臣刻意简练故历年防寇不请一兵一饷上曰此一方事也谓天下何对曰大抵额设之兵原有额饷但求实练则兵不虗冒饷是足用是核兵即足饷也若兵不实练虽措饷何益上曰近者各处灾伤乏饷柰何对曰裁不急之官亦可省费如扬州有督饷主事不如以巡按趣之上曰督饷主事非定例也二阳又曰臣见残破州县庆都栾城亟宜下＜宀十见＞大之诏收拾人心上称善  夏四月戊子朔谕兵部汇集崇祯七年后条奏脩练储备之法刊布天下  免高淳去年旱蝗田租  壬辰命驸马都尉巩永固往济南告慰先德王园  吏科给事中吴麟徵请复故大学士文震孟官并求恩恤上从之命复其爵  癸卯礼科给事中姜埰上言近月以来皆传皇上于内廷建设斋醮臣窃疑之正德初年从事内典遣太监刘允驰驱西域糜费大官讹传道路皇上惩前毖后聪明绝世岂真见不及此固曰聊复尔尔然唐虞之＜宀十见＞仁必非佛氏之慈悲也宗社之安危必非佛氏之祸福也顾役役焉以九重之尊严从西竺之繁文臣必不敢以为可也山西道御史廖惟义亦言之不听  谕释轻系  河南贡士牛金星有罪戍边  戊申大学士程国祥致仕丙辰巡按山东御史郭景昌上言济南失事劾杨嗣昌略曰济南籓封之变谁司中枢而被祸至此岂非嗣昌拱手送耶若不先正其辜混辱朝班仍议人之功罪功罪愈为不明何以惩前毖后乎上怒其党同伐异借事攻诋逮下狱景昌又从狱中复劾嗣昌谓忠侫分涂止论臣言之当否何论臣迹之同异上切责之戍代州  是月京城浚濠广五丈深三丈给事中夏尚絅上言连年率皆籓篱失守门庭无恙若使堑水足拒则通德沧济其为广川巨浸何限而扬鞭飞渡如入无人控扼险要在人不在险明矣今掷此百万于水滨孰若移而用之于岩疆防御要害使不敢躏入之为得哉  五月丁巳朔大学士杨嗣昌奏失事五案曰失机曰陷城曰通款曰籓变曰损将上从之  戊午脩奉先殿成  庚申杨嗣昌荐宣大总督傅宗龙自代召为兵部尚书  甲子以兵部右侍郎魏照乘礼部侍郎张四知姚明恭为兵部尚书兼东阁大学士直文渊阁  乙丑降盗张献忠叛于谷城杀知县阮之钿劫监军佥事张大经因走房县攻陷之余盗罗汝才李自成等五部并州均州  丙寅陇西大雨雹  己巳工部尚书蔡思充致仕  出帑金三十万济饷仍命后偿之  山西按察副使魏士章请禁有司收赋耗羡遣京官搜括天下钱粮充饷从之  六月己丑以蔡国用范复粹为户部尚书兼文渊阁大学士  叙守御功复以杨嗣昌为兵部尚书其姚明恭张四知魏照乘各赐金币荫子入国子监前大学士张至发孔贞运刘宇亮傅冠程国祥方逢年各赐金币有差有差太监曹化淳荫锦衣卫指挥同知刘元斌卢九德李承芳卞希孔王裕民王德化并荫锦衣卫指挥佥事  户部请遣给事中六人分督直隶浙江湖广河南江西山西陕西钱粮从之  总督蓟辽洪承畴奏言属部明暗等屡乞抚赏今后若边警不由西协则抚赏如故否则导祸无疑即革赏进剿从之  庚子火药局灾  甲寅特免海州田租  秋七月戊午以司礼太监张荣提督九门司礼太监王裕民总督京营  光禄寺卿李天经上西人汤若望坤舆格致书三卷命进览  逮总督孙传庭时传庭假耳瞆不任事托巡按御史伐请教谕某以传庭同乡候之密语侦其诈讦奏故逮传庭及御史  左良玉追张献忠于房县兵败中军罗岱死之  是月德王遣内官王朝进都司徐文师上书从广宁入参将夏成德以闻御史汪承诏上言宜火其书勿令传外王朝进等宜编置远方如皇上笃展亲之念宜别遣边人量赉用物俾申德意若曰王失守社稷远播沙漠庶几上天悔祸隆礼有加王宜优游塞外以终天年朕已抚王嗣子俾缵旧服俟其成立当使自将待边以泄王愤如此庶彼知朝廷大义可杜其凌侮报闻  八月庚寅召还谢升为太子太保吏部尚书  诛文武失事诸臣三十二人巡抚张其平陈祖苞总兵倪宠内监邓希诏等  庚戌故庶□士郑鄤磔于市先是中书舍人许曦讦奏郑鄤不孝渎伦与温体仁＜锍-釒＞合令法司定罪拟辟上命加等鄤武进人初选庶□士即有直谏声读书能文故文震孟黄道周皆与之游当时欲借鄤倾震孟道周故谳驳逾重而鄤居乡多淫傲不法遂罹惨祸诣西市尚大呼冤廷臣皆畏怯莫敢申救  九月壬戌命大学士杨嗣昌以兵部尚书督师讨贼赐尚方剑给帑金四万赏功牌千五百蟒纻绯绢各五百丁卯宴于平台后殿上手觞嗣昌三爵赐诗勒诗于文庙嗣昌南征会兵十万本折色二百余万  诛元氏知县刘业爃城陷通款籍其家兄编管二千里妻女入官为奴  己亥免唐县等四十州县去年田租十之五禹州等十州县十之二光州等八州县十年之五去年之二  以司礼太监王德化提督东厂  叙陵殿功赉内外官有差  冬十月丙戌彗星见己丑谕停刑庚寅中书舍人陈龙正上言皇上因彗星求直言并谕停刑敬天之道至矣语曰事天以实不以文臣请更进曰事天以恒不以暂何谓实今日求言恤刑之实是也何言恒自今以后弗忘此求言恤刑之心是也上善之  凤阳地震  十一月甲寅朔逮总理兵部尚书熊文灿  前庶吉士张居请行铜钞从之  辛巳上南郊郊用上辛日从中书舍人陈龙正之议也龙正上郊祀＜弓攵＞辨言周郊皆于辛日遂命礼官定为制  戊午仙居知县过周谋以薛国观所举士托熊文举持金献国观乞授礼曹事觉国观委罪文举时文举出主试其父出承之下刑部论戍文举官如故  十二月乙未萧县山鸣  是年两京河南山东山西旱饥遂命正一大教真人张应京禳旱
　　崇祯实录卷之十三  怀宗端皇帝十三
