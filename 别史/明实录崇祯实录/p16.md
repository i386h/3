<!-- { "loadSidebar": true } -->
　　崇祯九年正月甲寅朔李自成攻固始别将陷灵台丙辰左良玉遇李自成于阌乡陈友福援之良玉斩九十级贼东趋江北又别贼后至自桐柏唐县偪随州  戊午故礼部尚书孙慎行卒赠太子太保慎行性恬退然矫矫持风节士君子皆倚重焉天启初争红凡识者韪之  癸亥贼自霍山六安直攻庐州飘忽千里攻庐州九日填壕穴城无遗力知府吴太朴固守遂掠全椒破含山巢县围江浦南京兵部遣浦口营提督总兵杜弘域援之  丁卯以礼部侍郎林釬兼东阁大学士直文渊阁  壬申别贼焚阌乡明日从南山而北直至潼关不得入陈永福败万最强无过闯王彼多番汉降丁坚甲鉄骑兵有纪律其锋甚锐闻在关中攻扶风数日破之洪承畴犹在咸阳渭水之南其在豫中直趋汝蔡破光州南卢象升尚驻信阳如此畏缩即日报斩获不过别营小队耳于闯势曾无损也今奏贼在宜君鄜州当责秦抚豫贼在灵宝阌乡卢氏永宁当专责豫抚而督理两臣宜令专图闯王在承畴以孙显祖王承恩边兵川兵等二万出关由汝鲁疾趋光固遏其返家在象升以祖大乐祖＜宀十见＞等关兵筸兵二万由息頴直奔英山六安截其前淮抚朱大典督杨御蕃等屯于庐霍防其东突应抚张国维以许自强等屯于潜山太湖防其入安庆楚抚王梦尹以秦翼明等屯于麻城黄陂防其南冲唐邓随之枣间则郧抚宋祖舜也时郧阳枣阳土寇并炽  孝陵树雷火  二月己卯寇至太湖吏张如祥馈贼羊酒遂渡濠陷城执知县  不屈自经因大杀掠庚辰至宿松守臣先遁吏民出迎杀村人千余清兵攻大同马莲口有大峪村诸生张桂抗死之  甲申寇围滁州太仆寺卿李觉斯等力拒之卢象升救之祖＜宀十见＞以精骑战城南杨世恩以步卒出城北击败之寇北走凤阳知府支应莭却之焚正阳镇编筏渡河而北一奔怀远一奔寿州余奔颖霍怀远无城不溃遂向灵壁虹县总督漕运朱大典遣副总兵刘良佐蓟密游击苖有才等战蒙城之陈抟桥寇走亳走归德永宁监军道王继谟同副总兵祖大乐逐之  乙酉宁夏卒饥索饷杀巡抚右佥都御史王楫兵备副使丁启睿抚定之斩首乱七人  淮安武举陈启新上言今天下有三大病曰科目取人今之为文者孝弟与尧舜同辙仁义与孔孟争衡及见于政事恣其性情任其贪酷是政事文章两既相悖亦何赖乎科目取人者曰资格用人国初三途并用今则惟尚进士是以明经一科明知历任有限毋宁贪得以为子孙计若至进士朋比横行清华津要旦夕可致不曰俸久则曰资深及其设施未免以位高互相观望亦何取乎资格用人哉曰推知行取科道旧例选给事御史以进士举人教官等项除之今惟选用进士彼受任时先以台省自居凌上虐下民既不安又能已于乱乎亦何取以推知为科道哉唯愿皇上停科目以黜虗文举孝廉以崇实行罢推官行取以除积横之习蠲灾伤钱粮以苏累困之泯而且专拜大将举行登坛推毂之礼使其节制有司便宜行事如此则民怨可平天下可靖矣上异其言特授吏科给事中命遇事直陈无隐其实启新言甚庸妄当时执政觇上意欲立辟门特典以示异故令启新伏正阳上门书托曹化淳闻之于内立致侍从使抟击自效乃启新亦不之应而上之阴为内外所借终不悟也  己亥总兵杨正芳击贼当阳大败之  辛丑脩太庙  乙巳山西饥人相食  三月丙寅朔工部右侍郎刘宗周奏言痛愤自艰其略曰皇上以不世出之贤际中兴之运即位之初锐意太平欲跻一世于唐虞三代甚盛心也而施为次第之间未得其于是属意恢辽而贼臣以五年之说进至于震及宗社朝廷始有积轻士大夫之心繇此耳参于近侍腹心寄于干城治术专尚刑名政体归之丛脞自厂卫司讥防而告讦之风炽诏狱及士绅而堂帘之等夷人人救过不给而欺罔之习转盛事事仰承独断而謟佞之风日长甚者参罚之法唯核粮饷是以官愈贪赋愈逋民愈困而盗贼遍起皇上复设总理设监纪遂至督抚无权封疆之责任益轻将则日懦兵则日骄而且勒限尽贼行间唯杀良报级以幸免无罪使生灵涂炭天下事尚忍言哉夫皇上不过始于一念之矫枉而积渐之势酿为厉阶遂几于莫可匡救则今日转乱为治之机断可识已皇上所恃以治天下者法也而非所以法也所以法者道也如以道则必体上天生物之心而不徒倚用风雷念祖宗学古之益而不至轻言改作法尧舜之舍己从人以＜宀十见＞大餋人才法文武之发政施仁以拊循结人心而且还内庭以扫除之役正懦帅以失律之诛特颁尺一之诏遣廷臣赍内帑巡行郡国为招抚使招其无罪而流亡者耑责抚镇陈师险隘坚壁清野听其穷而自归诛渠之外不杀一人此圣人治天下之明效也又言陈启新宜辨事黄门稍如试御史例果有奇效实授未晚不然如名器可惜何＜锍-釒＞入不报道周寻罢  戊申吴甡奏言闻喜沁源寻县人饥相食命发三万五千金赈恤之  庚戌福建右卫经历吴鲲化劾故云南巡抚右佥都御史钱士晋婪状并及其弟大学士升因奏辨既以士晋已没不问  辛亥临邑诸生邢王俞上足饷四议不报  谕兵部勒卢象升及河南陕西郧阳各巡抚克期剿寇军令状奏闻  庚申赈南阳灾民三万金  唐王聿键奏南阳洊饥有毋烹其女者  乙丑国子祭酒倪元璐奏言昨见湖广黄安县学生邹黄妄言荐举列及臣名不胜骇异陛下求言若渴本期宣隐烛幽而宵人遂以干进薄孔孟为糠秕网簮绅为桃李一月未久螽涌波腾凡夫游闲失志之徒狡狯生风之辈无不人惊蔡泽言拟千秋上藐天威下灭国纪至吴鲲化以部民参及抚按邹黄以下士荐及朝绅如是而望天下宣力之臣扬眉昂首以集事致功岂可得乎上是之  戊辰以孙传庭为右佥都御史巡抚陕西  大学士钱士升上四箴曰＜宀十见＞以御众如天之覆不兢不絿世跻仁寿曰简以御下苦网在纲执要则逸纷更则荒曰虗以宅心如鉴斯空以意索照亿逆则穷曰平以出政如衡斯准矫偏执中罔或不凛  甲戌削抚治郧阳都御史宋祖舜籍祖舜轻寇追之失利亡其印符  夏四月乙亥朔广东道御史詹尔选奏言挟私幸售剌及陈启新上切责之  丙子吏部覆中外官荐举共二百人上召对武英殿  武生李琎奏致治在足国请括天下巨室报名输官籍没助饷大学士钱士升以首实籍没衰世之政行之必立致大乱当究治遂拟旨进温体仁曰上欲通言路恐所拟太重遂改拟既而士升特＜锍-釒＞参琎上以士升密勿大臣乃同外臣要誉切责之  壬午总兵邓祖禹败贼于郧阳  大学士钱士升乞罢许之初温体仁深结士升其入相也体仁有所为必力推之如用冢宰谢升总宪唐世济皆体仁意士升成焉及体仁逐文震孟颇引士升为证士升亦助体仁及进退已定谋去士升前吴鲲化讦奏即拟严旨嘱林釬毋泄言至是士升去位体仁实中构之广东道御史詹尔选上言大学士钱士升引咎回籍明辅臣以执争去也皇上方奖许以示鼓舞之不暇顾疑以为要誉人臣而习于名誉义所不敢出也乃人主不以名誉鼓天下使其臣争为尸位保宠习成寡廉鲜耻之世又岂国家之利也哉况今天下疑皇上者不少矣何也以天下人事皇上皆中材以下之品也知常而不知变知平而不知奇将日懦卒日骄圣意欲假之事权也而人见亿万生灵徒以供＜韦未＞韐之逗留则疑过于右武崇武试重骑射圣意欲以助其不振也而人见绌德齐力涂则疑缓于敷文免觐之说行皇上意在暂苏民困而或疑朝宗之大义反不值数万之金钱驳问之事繁皇上意在痛惩奸顽而或疑明允之刑书岂能当加等之纷乱其君子忧驱策之无当其小人惧陷累之多门明知一切苟且之政或拊心愧恨或对众欷歔辅臣偶因一事代天下发愤而竟郁志以志所日与皇上处者惟此苛细刻薄不识大体之徒毁成法而酿隐忧天下事尚忍言哉癸巳召文武大臣及御史詹尔选于武英殿上怒尔选诘之声色俱厉尔选从容廷辨不为诎问如何为苟且对曰即损助一事苟且已甚反覆数百言且曰臣死不足惜皇上幸听臣事尚可为即不听臣亦可留为他日之思上益怒欲下之狱阁臣申救良久命颂系直庐明日下都察院论罪左都御史唐世济议罚俸上以所议涉夸并削主稿御史张三谟籍  令天下生员举贡兼习骑射  乙酉重浚泇河成  免上津等十五州县田租  大学士温体仁等各捐俸市马以阅视关宁太监高起潜请之也工部右侍郎刘宗周上言一岁之间捐助陵工以及城工又助马价以是报称万一而时奉急公之旨诸臣于此毋乃沾沾有市心此臣所谓以利诱也惟念皇上罢得已之役停不急之务不徒为一切苟且之计则亦何事屑屑以言利为乎  卢象升自南阳邓州赴襄中同湖广官兵进师河南巡抚陈必谦亦讨内乡浙川余寇祖＜宀十见＞李重镇兵由＜并刂＞门达＜并刂＞州防其奔轶令秦翼杨世臣等搜山祖大乐由光邓夹击时江北贼尽河南贼少大寇俱界秦楚万山之中竹山知县黄应鹏竹溪知县魏镇安郧西知县刘伯元俱遁  甲午刑部尚书冯英罢以论赎藐玩也  清兵薄宣府大同塞下  释陈子壮于狱  重庆翟昌进白兔斥之  癸丑颁赦诏招抚各处盗贼令地方有司多方安插以消反侧违者重治之  清江县南城陷二十余丈入地深二丈有奇  庚寅逮滋阳知县成德下锦衣狱德性刚激出前大学士文震孟门至是连章攻温体仁凡十上尽发其奸状逮至京德少孤母张氏视甚谨至是母不胜忿日伺体仁舆出輙道诟之德移狱刑部徵赃二千金戍延绥  壬戌上祀北郊  是月副总兵汤九川击贼嵩县败没  降盗过天星安置延安复叛谋渡河入山西李自成老犭□回犭□回混十万等数部自楚豫入□南雒南大岭而真定顺德王刚遗孽复作  陕西盗混天星九条龙等在林县固原分营闻过天星败合谋犯兰州河州南犯全宁安定洪承畴以甘肃总兵柳绍宗同左光先追之乾鱼池贼仍东奔  命兵部职方司郎中包凤起赍诏招抚群盗  六月甲戌朔以吏部右侍郎孔贞运礼部尚书贺逢圣黄士俊俱兼东阁大学士直文渊阁  乙亥大学士林釬卒  丙子前礼部左侍郎兼东阁大学士文震孟卒  夜子刻有大星如斗色赤芒耀约十丈自西南流东声如雷  己亥巡抚河南陈必谦趋南阳令南阳知县何腾蛟谕浙川贼不听总兵角□羊进忠自请往被杀  清兵入喜峰口巡关御史王肇坤死之时昌平垂陷肇坤悉散家人策马冒阵死积尸北城下时暑月迄兵退始出之以殓事闻上犹遣勘以北城误奏北门而上心知昌平无北门也久之赠太仆寺少卿  清兵攻居庸关昌平北路大同总兵王朴驰援  秋七月癸卯朔日食  国子监祭酒倪元璐乞免许之元璐见忌于同邑左庶子丁进因嗾诚意伯刘孔昭讦之也  丁未清兵深入己酉清兵间道自天寿山后至昌平隆丁二千人内应城陷总兵巢丕昌降户部主事王桂趟恍提督太监王希忠等皆被杀初巡关太庚戌清兵薄西山攻巩华城守将姜瑄却之时谋南下伪遗副总兵黑云龙书约内应以云龙勇敢欲计去之上召谕云龙令诱清深入云龙出设伏西山北隅清兵知之引还良乡  壬子昌平叛兵薄西直门清兵屯清河抄河南出  兵部传檄徵山东总兵刘泽清五千人山西总兵王忠猛如虎四千人大同总兵王朴保定总兵董用文各五千人山永总兵祖大寿万五千人关宁蓟密各总兵祖大乐李重镇马如龙共万七千人入援  唐王聿键奏请率兵勤王不许  丙辰召廷臣于平台问方略时斗米三百钱上忧之户部尚书侯恂言禁市沽左都御史唐世济言破格用人刑部侍郎朱大启请立营城外方可守御吏科都给事中颜继祖言收餋京民细弱上谕急巡抚陕西孙传庭击贼盭厔擒闯王安塞高迎祥及刘哲等  癸亥兵部尚书张凤翼自请总督各镇援兵出师许之赐尚方剑给万金赏功牌五百以监视关宁太监高起潜为总监南援霸州辽东前锋总兵祖大寿为提督同山海总兵张时杰属起潜给三万金赏功牌千购赏格兵科给事中张第元监军巡抚辽东方一□□渗守山海关  清兵入定兴杀前光禄寺少卿鹿善继又入房山  丙寅上闻清兵焚昌平攻巩华疑有归志谕兵部联络京军  以前司礼监张云汉韩赞周为副提督巡城阅军  八月壬申朔唐王聿键率护军千人勤王汝南道周以典止之不听至裕州巡按御史杨绳武以闻命劝阻还国以天寿山守备魏国徵总督宣府昌平京营御马太监邓良辅为分守太监邓希诏监视中西二协太监杜勋分守  癸酉初昏有大星西流有声色赤  丙子王朴及清兵战于涿州己卯清兵入文安寻入永清分攻漷县遂安雄县  庚辰以张元佐为兵部右侍郎镇守昌平时太监提督天寿山者皆即日往上语阁臣曰内臣即日行道而侍郎三日未出何怪朕用内臣耶  督师兵部尚书张凤翼总督宣大梁廷栋及总监高起潜于涿州南  兵部奏故辅冯铨力守涿州享士却厥功可嘉总督宣大梁廷栋亦盛称之  乙酉清兵攻香河回涿州陷顺义知县上官荩自经明日遇边兵芦沟桥趋东北至怀柔大安入西和  丙戌清兵自香河趋河西务  戊子召廷臣于平台及河南道御史金光宸初光宸参督师张凤翼及镇守通州兵部右侍郎仇维桢首叙内臣守御功为借援又请罢内臣督兵上弗善也是日上怒甚曰仇维桢方至通州尔即借题沽名欲因朝对重治之会大雷雨上意角□羊乃议谪  辛丑清兵雄县而北攻陷城堡甚众张凤翼自京出梁廷栋自南至俱踵之不敢击凤翼屯迁安之五重安从邓林奇之计固垒自守清兵出建昌冷口守将崔秉德请率兵遏其归路总监高起潜令半渡击之实望速归不敢邀战也永平监军刘景辉忿之欲独出战士民挽之不听乃战迁安之枣村河夜击杀一二百人凤翼在五重安经旬不出  九月壬寅朔清兵出冷口凡次次第引归四日始尽高起潜等度尽退始进右门山报斩三级  癸卯督师兵部尚书张凤翼卒于行营或曰惧罪饮药也  清兵攻朝鲜登莱总兵官沈冬魁登岛总兵官陈洪范进师耀州北岸  己酉以卢象升为兵部左侍郎总督各镇援兵赐尚方剑  庚戌清兵攻山海关之一片石红山沟山永巡抚冯任御却之  辛酉总督宣大兵部右侍郎梁廷栋免寻卒其后刑部论辟廷栋留心边务喜谈兵及出御一筹莫展遂郁郁以没  辛未皇五子慈火□真生皇贵妃田氏出也  丁巳上手谕兵部曰边备难缓帑匮民穷令兵部司官借武清侯李成名四十万金发关宁借驸马都尉王昺万炜冉兴让各十万金发大同西宁令工部借太监田诏十万金治胄借魏学颜五万金治营铺事平帑裕偿之如尚义乐助从优奖叙  冬十月壬申朔礼科给事中冯元飈上言臣待罪礼科与闻掌故每见钜重诸务类多废弛如谥法五年一举今或再访而无一报历数终古不易今持各是而滋大疑至若实录则万世是非之衡亦一时劝惩所恃也历朝以来虽御史长久实录之成无踰数岁今熹庙七载岂待九年何狥何疑坐成废阁此固非一政一事之偷惰也上是之前工部右侍郎刘宗周上言臣出国门至天津始知陵园破昌平而南臣窃痛之自己巳以来无日不绸缪未雨而天下祸乱一至于此往者袁崇焕误国其他不过为法受过耳小人竞起而脩门户之怨举朝士之异已者概坐焕党次第寘之重典或削籍去自此小人进而君子退中官用事而外廷浸疏朝政日隳边政日坏今日之祸实己巳酿成之也且张凤翼之溺职中枢而与之专征何以服王洽之死丁魁楚之失事于边而与之戴罪何以服刘策之死今幸以二州八县生灵结一饱扬之局则廷臣之累累若若犹靦颜在位者又何以谢韩爌张凤翔李邦华诸臣之或戍或去岂昔之一一为异己驱除者今不难以同己互相与乎臣于是知小人之祸人国无已时也皇上恶私交而臣下多以告讦进皇上录清节而臣下多以曲谨容皇上崇厉精而臣下奔走承顺以为恭皇上尚综核而臣下琐屑吹求以示察窥其用心无往不出于身家利禄皇上不察而用之则聚天下之小人立于朝而有所不觉矣人才之不竞也非无才之患而不能用才之患也今天下即称乏才亦何至尽出一二中官下每当缓急之际必倚以大任三协有遣通津临德有遣又重其体统等于总督中官总督将置总督于何地总督无权将置抚按于何地是以封疆尝试也且小人与中官每相引重而君子独岸然自异故自古有用小人之君子终无党比中官之君子皇上诚欲进君子退小人而复用中官以参制之此今日国士品之所以日坏也鸣呼八年之间谁秉国成臣不能为首辅温体仁角□羊矣仰惟皇上念乱图存首以退小人进君子挽回世道仍急罢三协通津之使责成中外诸臣各脩职业不再以人国为侥幸体仁所为桑榆之收庶几在此＜锍-釒＞入不报  起守制杨嗣昌为兵部尚书  兵科给事中宋权言皇上令科甲并用内外并转而吏部止用乙榜以充进士所不欲选之地故各边各冲之道臣皆乙榜而进士居闲地各边各冲之巡抚皆外职而京官自转京卿虽设创法止以营私时廷臣力护甲科故权言及之  甲午赐阁臣及太监曹化淳等彩币时各进马也  命采铜鉄铅银等矿以储国用  十一月辛丑朔上南郊告庙  丙午叙京师城守功提督京营成国公朱纯臣荫锦衣卫指挥佥事协理戎政兵部尚书陆完学进太子太保荫正千户太监张国元曹化淳荫指挥佥事各世袭赐金币其余文武大臣内员升赉有差初曹化淳提督京营收用降丁凡城外皆称京营降丁而所收降丁已叛于昌平矣  己巳叙先年守黔功故巡抚李橒巡按史永安各进一级赐金三十故总督王三善加赠太子少保立祠  庚午下左都御史唐世济于狱世济以边才荐故兵部尚书霍维华戍上谓逆案概不举用世济欺蒙下刑部狱明年正月霍维华戍没闰月论世济罪戍边  是月废唐王聿键为庶人以前擅兵入援也  十二月辛未朔先是命吏部指奏数年铨政之弊至是吏部覆陈上切责之以尔部职专用人推举不效乃反称纲目太密使中外束手且平时升转必优京卿甲科乃云京卿未必胜外官甲科未尝胜乙榜如此游移岂大臣实心体国之道  丁酉召廷臣于平台时清兵十五万骑侵朝鲜皆西人及孔有德耿仲明为先锋  上恐来春复至边命边臣增兵筑堡  是冬岁星犯执法
