<!-- { "loadSidebar": true } -->
　　兵渡河边兵戒严时西人来馈饷  壬戌抚治郧阳都御史梁应泽以汉南盗告急请兵陕西巡抚都御史胡廷宴延绥巡抚都御史岳和声各奏洛川淳化三水略阳清水成县韩城宜君中部石泉宜川绥德葭耀静宁潼关阳平关金锁关诸处流贼恣掠刑科都给事中薛国观上言贼之炽也由乔应甲抚秦置盗劫不问实酿其祸今弭盗之方在整饬吏治有先事堤防之法有临事剪灭之法有后事惩戒之法上是之  己巳固原逃兵掠泾阳  乙亥召还礼部左侍郎孙慎行吏部右侍郎李腾芳为礼部尚书协理詹事府事  丙子上御太学释奠御彝伦堂国子祭酒孔贞运讲大禹谟司业倪嘉善讲易泰卦大象上喜之监生江旭奇伏甬道进孝经＜锍-釒＞义  裁光禄太常寺庖人及两殿中书舍人月廪  逃兵掠富平  庚辰召大学士韩爌李标钱龙锡吏部尚书王光永谕曰朕欲定附逆人罪必先正魏崔首逆以次及附逆者如首开謟附倾陷拥戴及颂美不置与未祠颂而阴行赞导者据法依律无枉无狥卿等数日内其确定以闻初逆珰死后上欲因台谏言定逆案大学士韩爌钱龙锡不欲广搜树怨仅列四五十人以请上不悦再令尽列以闻且曰皆当重治轻则削籍阁臣复以数十人呈进上怒不称旨命分三等曰称颂曰赞导曰速化且曰忠贤一人在内自非外廷逢迎何遽至此其内臣同恶者亦当入之阁臣以外廷不知内事对上曰岂皆不知特为任怨耳阅日召阁臣入指黄袱所褁章＜锍-釒＞若干曰此皆珰实迹也宜尽按入之阁臣知势不可止乃曰臣等职司辅导三尺法非所习也上召问吏部尚书王永光对曰吏部所谙考功法耳不习刑名乃召刑部尚书乔允升参定之  壬子召阁臣及刑部尚书乔允升左都御史曹于汴于平台问张瑞图来宗道何以不在逆案对云二臣事逆无实上曰瑞图善书为珰所爱宗道祭崔呈秀毋称在天之灵其罪著矣问贾继春何以不治阁臣言继春欲善待选待不失厚道后虽反覆其持论亦多可取上曰惟其反覆故为小人于是发原奏及前红本未入各官六十九人各令酌定于是案列甚广几无遗矣  甲申召廷臣于文华殿先是御史毛九华劾礼部尚书温体仁有媚逆诗刊本上问体仁体仁谓臣无诗臣诗为钱谦益诬构又出御史任赞化论体仁＜锍-釒＞＜锍-釒＞所述事多亵上不怿责以挟私攻讦后必正法谪任赞化于外  乙酉逃兵复掠泾阳执游击李英  二月庚寅皇长子慈烺生皇后周氏出诏告中外  御史吴甡言顷以温体仁故逐言官章允儒房可壮任赞化请因庆典召还不许  甲午裁定驿站从刑科给事中刘＜棥心＞之请也即改刘＜棥心＞为兵科给事中专管驿递务从莭省以苏民力  督师尚书王象晋奏言款边抚赏上曰阃外事原不中制酌画具奏卿自有筹略何待会议又谕兵部曰制胜在我不得一任要挟有失国体尔部与边臣议之  丙午封右都督周奎为嘉定伯岁禄千石  海盗李芝奇伏诛芝奇本郑芝龙同党芝龙忌之击斩之粤中  命屯田御史清大天津视课入为功罪设同知专责之从户部尚书毕自严请也  □洛道刘应遇率毛兵入汉中合四川吴国辅兵败贼略阳练兵守备黄元极击贼马蹶被杀犹手刃贼不置贼走汉阴遇令都司角□羊文英同吴国辅李标奇等追至大石川屡攻之又夜劫其营擒斩五百余诛渠魁数十人余三百人走蜀其匿汉阴山中者并自杀汉南盗平  三月辛未廷臣上钦定逆案诏刊布中外共二百五十八人以七等定罪曰首逆同谋崔呈秀等六人曰结交近侍刘志选等十九人曰结交近侍次等魏广微等十一人曰逆孽魏志德等三十五人曰谄附拥戴李实等十五人曰交结近侍末等顾秉谦等百二十八人曰祠颂施凤来等四十四人死戍罢职轻重有差  丙子流盗掠真宁戊寅掠宁州安化三水  是月插汉虎墩兔憨纳款  袁崇焕奏设东江饷司于宁远令东江自觉华岛转饷禁登莱□舶入海毛文龙累奏不便崇焕不听又请自往旅顺议之  夏四月丙戌朔流盗犯泾阳甘峪游击高从龙击之被杀戊申贼走马阑山  朝臣时损俸助饷上谕曰诸臣果真心为国兴利剔弊朝廷自受其益何必捐俸言助其悉已之  甲午固原盗侵犯耀州督粮道参政洪承畴令官兵乡勇万余人分十二营围贼于云阳几覆之乘夜雷雨溃围走淳化入神道岭追斩二百余级  壬寅以朱熹裔孙朱卯相袭五经博士命以张巡许远配享武庙  复顾宪成官加赠吏部右侍郎谥端文  闰月丙辰朔清兵渡河官兵拒之乃退  西人五十骑犯延绥高家堡千总王权德逐之出塞敌兵渐至合七八百骑权德败没中军任秉德千总白慎俱死之  丙子袁崇焕请给岛饷命发四万金  故经略熊廷弼子兆璧乞收葬父骨上不许大学士韩爌复请之乃允  广东副总兵陈廷对约郑芝龙剿盗芝龙败归闽不数日寇大至犯中左所近  安南莫敬＜宀十见＞寇雷州旋遁  总督朱爕元遣贵州总兵许成名由永宁复赤水卫缮城水西安邦彦莫德周奢崇明等欲渡河攻赤水时乏食爕元撤兵还永宁贼遂蹑其后追之川贵大震  五月乙酉朔日食上以钦天监分刻不合责礼部礼部请查例脩改允之  丙午袁崇焕巡抚江再宿劳军东江癸丑毛文龙请饷初文龙称麾下兵二十余万朝廷为治饷兵科给事中王梦尹翰林脩姜曰广诣岛阅视称十万及登莱道王廷试复裁之定额二万八千人文龙大不平遂上章求饷  六月乙卯命汰冗员  琉球国中山王世子尚豊入贡  庚戌袁崇焕至双岛毛文龙进谒慰劳甚至戊午矫制杀文龙崇焕自出都门至宁远专主款于宁远捷后即令番僧往清军中唁问意欲议和会罢归未就迨再出陛见日许上五年复辽既而惧上责效欲复脩款议恶文龙扰之乃决计斩文龙声言折冲虑毛文龙泄其计遂身入岛诱文龙至犒吏卒给饷是日阅射崇焕列围止文龙兵于外以部曲百人从崇焕慰劳文龙部曲且拜三军感泣乃问文龙曰东江饷司自宁远输至亦甚便将军何专邀折色召买登莱也且移镇定营制分旅顺东西约束核饷诸事业己申奏将军执意不回非冒饷欺君而何命执之文龙欲抗议辨崇焕曰我今不复辽愿试尚方剑以赎尔命又谕部曲曰文龙不宜杀尔辈即杀我可也部曲错愕不敢动命水营都司赵可怀以尚方剑斩之分东江兵二万八千人为四协副总兵毛承禄中军徐敷奏游击刘兴祚副总兵陈继盛各领之东江诸务属继盛暂领之明日祭文龙而泣遂收符印自旅顺还于宁远奏数文龙十二罪并自劾上以文龙骄悖命崇焕安心任事且嘉谕之仍榜谕东江各岛咸从＜宀十见＞议文龙钱塘人世海州卫千户既袭秩授千总王化贞遣之袭镇江城有功因驻皮岛当辽东破坏从岛中收召辽人时时袭有所斩获颇有功但渐骄恣所上事多浮夸索饷又过多岁百二十万兵二十万朝议多疑而猒之崇焕遂决意诛焉  上忧旱御平台谕百官脩省自斋宿文华殿祈祷命成国公朱纯臣告南郊驸马都尉侯拱宸告北郊尚书毕自严告社稷坛何如宠告山川坛林欲楫告雷雨等坛谕锦衣卫指挥使于日升刘侨缉盗谕给事都御史献直言又令中外诸臣清狱安民开仓赈饥丁卯大雨许百官还邸舍  丙寅韩国公十世孙李世选奏家藏高皇帝遗旨许以复封大学士韩爌等验之皆言其伪世选论死  戊辰谕故工部尚书冯从吾祭葬  颁太祖高皇帝教民六谕  袁崇焕既杀毛文龙欲力主款因奏曰臣亦不讳言款即惠徼宗社之灵还侵地归叛人而我存朝鲜何惮不为御史毛羽健上言袁崇焕期五年  其间方略机宜自可指陈乃崇焕于此时未见明言曰我何以取我何以守也上章累累乃反议款乞皇上详问之报闻  癸酉安南莫敬卯寇钦州  壬午命脩熹宗悊皇帝实录  秋七月乙酉以司礼太监曹化淳提督东厂  乙未召兵部尚书王洽于平台  都察院左都御史曹于汴议御史还道考核故事称职者仍任不称职者奏罢迩来尽皆称职何以激劝今虽考至下者不过依品出外外授司道依然风厘旬宣之位岂淂以不职名其黜辱哉湏别行降罚以信明旨  八月甲寅召北镇抚司千户李若琏于文华门  戊午伪梁王奢崇明合伪大元帅安卯彦兵数万攻永宁兵备副使刘可训总兵侯良柱力拒却之可训在永宁出兵遏贼少失利即入城贵州兵不之救贼遂据＜木兆＞江埧庚申侯良柱许成名约并力攻贼贼恃其山险方饮宴蜀兵乘雾进捣其寨贼仓皇接战官兵力击大破之黔兵夹进贼走入鹅顶岭径长而惬官兵追迫矢刃骤交人马蹙蹈倾陷□算  乙丑清兵合束不的入大镇堡分二道自杏山高桥铺自松山直薄锦州庚午入双台堡辛巳出大小凌河毁右屯卫城乃出  九月己丑袁崇焕以清兵欲西先请驻宁远增戍关门至是遣参将谢尚政等往备顺天巡抚都御史王元雅曰此虗警耳遣其众归师果不出  己亥官兵定乌撒安边安民来降  戊申吏部奏言皇上命汰冗员臣以为莫先于清荫两京三品以上及疆场大吏例荫其子念其祖父劳勚也乃父兄罪削子弟恩荫如故夫荫以酬劳臣非恤罪臣也宜命验封司清核以杜侥幸上是之  夺毛文龙世荫毛云龙除名  斩故经略辽东阳镐及附逆诸臣吴淳夫田□李夔龙倪文焕梁梦环等于市  是月巡抚陕西右佥都御史刘广生奏报雒川县曹店村宜川县龙耳嘴各贼混天王王子顺等千余人掠韩城之龙门渡守将失利督粮道参政洪承畴同抚院中军李满都司艾穆千总费邑宰击破之贼走清润  辛亥赠故吏部尚书赵南星少保兼太子太保谥曰忠毅南星子清衡自庄浪戍所赦还＜锍-釒＞陈父冤云臣父南星素励风节怀忠秉政见忌群奸必欲杀之而后快矫诏命抚按提问追赃凌辱备至又用立枷暗杀臣父及臣若非知府蔡官治委曲调护性命万不能保何以得睹天日向圣明一诉冤哉总之臣父守正为群小仇恨独深臣父罹冤较诸臣戮辱更酷恳乞圣慈蚤赐赠恤并复臣荫以慰忠魂上亦悯南星冤悉从所请并赠谥冯从吾王纪高攀龙王图杨涟周炳谟顾宪臣魏大中周顺昌刘应秋等有差逆奄当日欲杀诸臣有罪不至死者每用立枷毙之奄党欲杀南星授意山西巡抚郭尚友巡按马逢皋两人皆南星大计所斥者也密嘱真定知府蔡官治官治乃阳示荷较而阴脱之自为橐饘昼夜护持南星父子得以不死故清衡逢人即流涕道官治更生大德云  顺天府尹刘宗周言陛下励精求治宵旰非宁时举祖宗故事召对文华殿盖躬勤细务朝令夕考庶几太平立至然程效太急不免见小利而慕近功今日所汲汲于近功者非辽事乎陛下锐意中兴有  当此三空四尽之日竭天下之力以养饥军而军愈骄聚天下之军以冀一战而战无日此计之左也今日所规规于小利者非理财一事乎民力竭矣司农告匮一时所讲求者皆掊克聚歛之术近年并水旱灾伤一切不问条列纷纷展转病民有司以掊克为循良而抚字之政绝上官以催徵为考课而斥陟之法亡皆言利有以启之也功利之见动而庙堂之上不胜其烦于是名实相溷法令滋张顷者严赃吏之诛自执政以下坐重典者十余人可谓淂救时之权然贪风不尽息也贪风之不息由于导之者未尽善也其后国事决裂尽如宗周言  冬十月戊午进袁崇焕太子太保  庚午召见宣大总督魏云中于文华殿  戊寅清兵入大安口杀参将周镇镇世禄子也分入龙井口游击王纯臣参将张安德败走又分入马兰谷参将张万春降山海关总兵赵率教以兵出援先是蓟镇塞垣颓堕又汰兵军伍益阙而三卫属部  清已尽收之至是大举临边巡抚顺天右佥都御史王元雅遣将援马兰谷兵溃己卯围蓟州  河套憨干儿骂犯宁夏总兵尤世禄击斩之  十一月壬午朔京师戒严  河南府推官汤开远上言皇上急于求治诸臣救过不给临御以来明法敕罚自小臣以及大臣与众推举或自简拔亡论为故为误俱禠夺戍配不少贷甚则下狱拷追几于刑乱国用重典矣故诸臣欲奉公营职而虑及天威不测梦魂亦惊耳目俱荧欲鼓豪杰之气奏精勤之理不亦难哉至在外诸臣惕于参罚之严一切加派带征余征将无民矣民穷则易于为乱皇上＜宀十见＞一分在臣子即＜宀十见＞一分在民生如此诸臣幸无罪矣臣尤望皇上宫府之际推诸臣以心进退之间与诸臣以礼申谕中外法守勿畏勿怵锦衣禁狱非有寇贼奸宄不可入而谓大小臣工不图报安攘者未之有也  丙戌清兵围遵化遵化人内应纵火诸军各奔救众溃巡抚右佥都御史王元雅自缢遂进兵又取抚宁  召廷臣平台问方略命廷臣署举分曹咨试  丁亥都督总兵官满桂以五千人入援上召赐玉带貂裘封东平侯  三屯营副总兵朱来等夜遁总兵朱国彦忿甚榜逃将名氏于市散赀享士北拜同妇张氏自经  戊子巡抚四川都御史张论至泸州水西安位乞降  己丑谕诸臣率家人协同城守  召户兵大臣锦衣卫官于平台  以吏部左侍郎成基命为礼部尚书兼东阁大学士直文渊阁  特命孙承宗以兵部尚书兼中殿极大学士督理兵马控御东陲驻通州起家陛见  袁崇焕入蓟州以故总兵朱梅副总兵徐敷奏等守山海关参将杨春守永平游击满库守迁安都司刘振华守建昌参将周宗武守豊润游击蔡裕守玉田昌平总兵尤世威仍还镇护诸陵宣府总兵侯世禄守三河保定总兵曹鸣雷辽东总兵祖大寿驻蓟州保定总督刘策兵亦至令还守密云  辛卯遣乾清宫太监王应朝监视行营  都督山海关总兵赵率教入援  清兵于遵化逆战率教败没  翰林院庶吉士金声奏通州昌平为京师左右翼宜以重兵犄角而天津漕粮并集防御尤急恐将士不足任有草泽义士曰申甫朝士多知之屡荐未用愿仗陛下威灵同申甫练敢战之士为陛下杀贼上从之申甫本游僧善小术尝夜观乾象云木星入太微垣帝座前患在踰旬声＜锍-釒＞入立召见利口称知兵授都指挥佥书副总兵遂作战车  上闻援蓟兵入城命阁臣谕兵部议营城外联络犄角令勋戚大臣同给事中御史监守城门  兵部尚书王洽下狱洽不习边事闻警仓皇无以应遵化陷再日始得报上怒其侦探不明故罪之  清兵值辽兵于马伸桥战不利  以都城悬帘狭薄下工部尚书张凤翔及主事史维堡唐昌世于刑部狱  以申用＜棥心＞为兵部尚书超擢翰林院庶吉士刘之纶为兵部右侍郎协理京营戎政以金声兼山东道御史监申甫军  令总兵满桂王威黑云龙御  宣大总督魏云中宣府巡抚梁廷栋保定巡抚刘策河南巡抚范景文山东巡抚王建义山西巡抚耿如杞皆入援诏应天凤阳陕西郧阳浙江各省直巡抚俱勤王入卫  癸巳清兵破石门驿袁崇焕移营城外初以二百骑尝崇焕崇焕军闻炮遽退竟日不见一骑  甲午清兵将西越蓟州崇焕引兵西拒之攻蓟州取玉田三河香河顺义诸县  丁酉孙承宗入朝袁崇焕抵左安门时戒严报不即入漏下始驰奏簿城下都人竞谓崇焕召  上心动已满桂侯世禄等皆至京戊戌遣太监冯元升核军毕诏下户部发饷又命太监吕直劳诸军己亥赐崇焕玉带彩币六祖大寿玉带彩币四余大将各绯蟒衣一袭户部给各军刍粟已饥再日私掠  令参将刘天禄夜袭虏营至高密店知有备不得入  谕襄城伯李守锜协理京营戎政兵部尚书李邦华右侍郎刘之纶经理守御事宜特命徐光启李建泰指挥训练  庚子清兵大至侯世禄满桂俱屯兵德胜门世禄退避桂独战城上发大炮误伤桂兵殆尽桂负创卧关将军庙袁崇焕令都司戴承恩择地广渠门祖大寿阵于南王承胤等阵西北崇焕阵于西待战午刻有骑兵突东南力战稍却承胤竟徙千计京兵亦伤失数百人夜收兵上赐酒食劳军  诏募勇力智略之士及出奇能劫虏营焚攻具者论功叙赏一无所靳  壬寅开淂胜门瓮城屯满桂余兵  癸卯清兵徙屯南海子薄暮有旨趋督师进兵  甲辰召袁崇焕祖大寿满桂黑云龙及兵部尚书申用＜棥心＞于平台崇焕不自安留中使于营自青衣玄帽入至朝中张皇  惧朝臣冀成款及见上上慰谕久之崇焕惧上英明终不敢言款第力请率兵入城不许赐貂裘银盔甲满桂角□羊衣示创上深闵之命与同出  丙午袁崇焕求外城屯兵如满桂例并请辅臣出援不许  丁未清兵攻南城  戊申袁崇焕遣卿导任守忠以五百人持攻潜攻清兵于南海子清兵稍退  庚戌召大臣于平台  是月巡抚陕西刘广生奉命入援适子疹对洪承畴刘应遇而泣留八日始行至陕州上命驰谕广生令急歼流孽不必入卫时大盗混天王等扰延川米脂清涧等县复召前总兵杜文焕使剿之  十二月辛亥朔司礼太监沈良佐内官太监吕直提九门及皇城门司礼太监李凤翔总督忠勇营提督京营  召袁崇焕祖大寿满桂黑云龙于平台崇焕方遣副总兵张洪谟等蹑  闻召议饷乃八见上问以杀毛文龙今反逗留何也不能对命下锦衣狱赐桂等馔随太监车天祥谕慰辽东将士命满桂总理援兵节制诸将马世龙祖大寿分理辽东兵桂前被流矢视之皆袁军矢也崇焕按兵不动物论藉藉是日清兵移营而南  壬子清兵围固安知县刘伸遁走雄县  李守锜奏城上悬帘未备命杖工部郎中许观□管玉音朱长世周长应下锦衣狱观吉长世创重卒  癸丑皇次子慈烜生甲寅给申甫新兵时甫所募多市丐金声轻信之欲倚为用识者知其必败云  辽东兵溃辽兵素感崇焕恩满桂与祖大寿又互相疑贰大寿輙率兵归宁远远近大骇  孙承宗上言辽东兵溃约万五千人自通州南趋张湾臣闻之急以手札慰谕祖大寿并传檄三军令游击石柱国力谕诸将校将校多垂泪曰主帅已戮城上又以火炮歼我故逃避至此臣思大寿危疑之甚又以身贵不能受制同列故乘吏卒惊疑全军尽溃陷人以自护非诸将尽叛也急宜敕关内关外两道慰谕将领角□羊散士卒大开生路以收人心上从之大寿抵山海关宣圣谕吏卒乃安禁抄传塘报  癸亥清兵夜传令固安趋诸部合战明日出良乡  甲子孙承宗至山海关  御史高捷劾大学士钱龙锡曰袁崇焕罪案自定臣不必言独发纵指示之龙锡不胜伤心之痛前逮崇焕时大寿口不称冤两日后遂扬去此非龙锡与崇焕挑激之哉崇焕之杀毛文龙也龙锡密语手书往来不一可覆案也又崇焕与王洽书言关东款议庙堂主张已有其人文龙能协心一意自当无嫌无猜否则斩其首崇焕当效提刀之力伏乞推原主谋者以慰边士心上曰辅臣佐理忠顺卿无多言壬申钱龙锡引疾去位  丁卯设文武经略以梁廷栋满桂为之各赐尚方剑营西直安定二门桂始屯宣武门瓮城内谓援寡未可战中使趣使亟战桂不得已挥涕而出以五千人同孙祖寿等战安定门外俱败没麻登云黑云龙被执申甫以七千人战柳林大井芦沟桥亦败没都人大惧  癸酉巡抚山东都御史耿如杞总兵官张鸿功援兵溃于良乡  清兵破张湾守备房可宗遁  乙亥总兵官马世龙遇清兵战于良乡进世龙武经略赐尚方剑  丁丑清兵入香河杀知县任光裕攻三河不克戊寅攻宝坻知县史应聘拒之  进礼部侍郎周延儒何如宠钱象坤为礼部尚书兼东阁大学士直文渊阁  清兵入玉田知县杨初芳降  庚辰兵部右侍郎刘之纶求入通州户部主事林弘衍参将魏都梁不纳即纵兵道掠  追恤故经略袁应泰以殉辽阳之难予祭葬赠谥
