<!-- { "loadSidebar": true } -->
　　崇祯七年春正月壬辰降盗王刚王之臣通天柱等至太原挟赏巡抚戴君恩于明日设宴斩刚等各营共擒斩四百二十九人王之臣即豹五通天柱即孝义土贼也贼党称紫金梁老犭□回犭□回已死既而侦之在东山无恙而西山则有翻山鹞姬关頴掌世王三贼寻生得献俘而岢岚大盗高加讨号显通神尤横会大旱灾饥民投贼者逾众  张献忠犯信阳邓州兵科给事中史可镜请镇筸兵数千剿楚寇控扼襄阳德安兵部奉调镇筸五千以施南等处兵足其数贼尽入应山都司佥书周元儒击败之  丙申刑科给事中李世祺劾大学士温体仁吴宗达忤旨谪世祺于外  贼自钧州掠谷城遂趋襄阳命司礼太监卢继宁封朝鲜国王  辛丑贼陷洵阳偪兴安西乡土寇乘之汉中为震游击唐通剿土寇而兴安贼随破紫阳平利白河三县分守道王在台固守兴安又洪承畴赴之城得全时练国事移兵□雒巡按御史范复粹驰赴汉中贼始奔南破凤县入四川  满城布衣魏文奎上言今年甲戌二月十六日癸酉晓刻月食今历官所订乃二月十五日壬申夜也八月应乙卯日食今乃以甲寅遂令八月之望与晦并白露秋分皆非其期讹谬尚可言哉臣年已七十八矣谨将本年日食月食时刻分杪详具进览命召文奎入京测验  辛亥煞胡堡守备叶逢春报西人三千骑与降丁相杀自水口入犯  甲寅镇筸副总兵杨正芳败贼于旧县金沙铺  贼攻房县日夜毁民居门扉舁攻穴城入之又陷保康是月唐王聿键奏言南阳知府陈振豪于寇至张皇失措擅取仪卫守陴崇祯五年臣捐千金缮城今城之坏犹故也乞别选贤良命逮振豪下刑部狱  南京兵部尚书吕维祺奏言南都凤泗承天陵寝所在宜以宿寿襄叶为咽喉淮徐则京师咽喉乞敕淮南巡抚杨一鹏急宜豫备贼势果东似宜移驻  二月壬戌以大学士温体仁吴宗达主试礼闱礼科给事中吴家周劾体仁越次上不怿贬家周  贼陷兴山县  监视登太监魏朝以给事中庄鳌献所上太平十二策内撤监视因求罢不允贬鳌献于外  戊辰巡抚宣府右佥都御史焦源溥报插汉虎墩兔憨远徙部众离散总督太监张彝宪请入觐官投册以隆体统许之庚午山西提学佥事袁继咸上言士以廉耻气节为端有廉耻然后有风俗有气节然后有事功如总理内臣有觐官赍册之令皇上从之特在清理文移剔厘奸蠹非欲群臣诎膝也乃上令一出靡然从风籓臬守令参谒屏息嗟乎一人辑瑞万国朝宗诸臣未觐天子之光先拜内臣之座士大夫尚得有廉耻乎逆珰方张是时乾儿义子昏夜拜伏自以为羞今且白昼公庭恬不至怪国家自觐典二百余年未闻有此臣所为太息也科臣李世祺劾辅臣温体仁吴宗达既谪世祺复罪考选文选郎中吴鸣虞使言官括囊无咎大臣无一人议其后大臣所甚利忠臣所甚忧又臣所为太息也奏入上责其越职言事摭拾浮议既张彝宪亦奏辨谓觐官参谒乃尊朝廷继咸又上言尊朝廷莫大于典例知府见籓臬行属礼典例也见内臣行属礼亦典例乎诸司至京投册吏部各官典例也先谒内臣亦典例乎事本典例虽坐受犹以为安事创彝宪即长揖祗增其辱上仍切责之  知贡举礼部左侍郎林釬奏言贡士颜茂猷作五经义凡二十三艺录之恐遭于式黜之又重其才上以其该博命录之继列于榜特令一体廷试  贼入瞿塘陷夔州杀署印同知何承光道臣周士登通判王上仪推官刘应侯奉节知县谭楚良俱遁免  庆王上言宗禄虗设如庆城王府于崇祯六年方给万历二十六年之禄上异之命追责向来所司  戊寅蠲登莱宿逋且赈之  甲申上祀先农躬耕籍田  是月海豊雨血  山西贼自宜川渡河合降丁饥民蔓延于澄城郃阳间官兵斩三百余级余遁会北兵至夹攻斩百五十级遂突入□雒十三营号十万掠洵阳兴平流入汉川  三月丁亥南京右都御史唐世济上言流寇有四一乱民一驿卒一饥黎一难氓宜分别剿抚上善之命专委总督陈奇瑜辛卯上御文华殿日讲毕阁臣退命再入问陈奇瑜今安在温体仁对曰闻在延绥今彼请饷三十万上曰已留新饷钱士升曰新饷虽留此时官未尽徵恐难济急至于难氓势必资遣方可得生但期以免死势终为贼上低回久之乃谕曰近来用人拘于资格乙榜巡抚若以为怪因论及南宫试事曰近来文章俱属浮习如董仲舒天人三策真文章也  巡抚山西右佥都御史戴君恩奏留新饷二十三万乞准开销又乞发内帑赈济命于太仆寺量给时山西自去秋八月至今不雨大饥人相食  己亥大学士何如宠在道屡引疾不许刑科给事中黄绍杰奏言如宠栖迟里门徘徊道路非有所疑畏则有所瞻顾也从来君子小人不能并立次辅温体仁当知所自处矣自体仁为相无岁不旱无日不霾无地不灾无在不盗爕理固如是乎秉政既久窥旨必熟故中外诸臣承奉其意如一人当用则曰此与体仁不合一事当行则曰此体仁所不乐凡此皆召变之由乞命体仁引咎辞位可以上回天心下慰民望上责其率妄调外  辛丑策贡士于建极殿上特裁宸翰问以恢强安边屯田盐法漕运马政恤民足兵正士习破资格其道安施朕将亲览焉赐刘理顺以下三百人进士及身出身有差  丙午河套插汉合犯宁夏河西玉泉营总兵马世龙击郤之  夏四月丙辰朔海寇刘香掠海豊己未工部侍郎李遇知等请发帑金十万赈济陕西命户部议之  庚申新平堡参将马鉄贝诱降丁入市收其弓矢诒以军门巡边出迎遂驱而歼之上首功辛酉西人数百骑犯新平堡传烽守备王国臣驰斩八十级西人歹打儿汉吉囊等前以三万骑乞降  丙寅贼在房县妇倍于男张全昌击斩百五十八级  丁卯安位以兵送安边往沾益州  壬申西人陷保定州  甲戌发帑金五万命御史梁炳赈饥陕西时山西永宁州民苏倚哥杀父母炙而食之  川寇三万人返屯郧阳之黄阳滩分三道一均州趋河南一郧阳趋浙川一金漆料过河趋□洛卢氏张应昌战均州五岭山兵败还均州  西人陷得胜镇羗二堡  丁丑贼陷两当县贼攻苍溪陷凤县洪承畴闻插汉犯甘肃即自汉中行至栈道青桥驿闻贼营宁羗州庚申返褒城至沔州援宁羗贼由阳平奔巩昌丁卯承畴过白水江辛未抵摆州壬申至成县见贼势盛且分道一向边方一向汉中知府断栈道守鸡头冈贼不得至褒城由汉王山犯固城洋县官兵固守贼间往石泉溪阴又别部贼二万趋宝鸡汧阳求抚又湖广贼二三万犯平利盖春夏间楚蜀贼合于秦又卢象昇等萃兵于楚故贼尽奔汉中兴平而川贼入西乡者二三千又犯城固东下是时诸贼尽入汉中兴平以接于□雒矣寇自五年聚于晋纵之渡河而豫楚被害至是又还集于秦而朝廷漫无措置失此机会良可惜也癸未贼往四川阻大江入西安之终南  是月宣大收降丁五千一百九人女不预焉时插汉虎墩兔憨西徙  总督漕运杨一鹏奏言去冬十一月淮泗之间方千里俱有异鸟丛集雀喙鹰翅兔足鼠爪来自西北千万为群未尝栖树集于田尽食二麦亦灾异也  五月丙寅朔尚膳监太监王永祚奏三宫膳羞归并大庖从之  辛卯免浙江崇祯三年以前织造叚疋  贼陷文县文县去岁大旱入秋早霜冬无雪今春不雨斗米七钱延绥西路数年不登贼分部一掠鄜延奔绥清金峪者官兵击斩千三百余级一掠延庆亦擒斩数百皆傍终南山窜入□雒  插汉虎墩兔憨犯宁夏总兵马世龙拒之斩八百九十余级  丙申洪承畴以副总兵贺人龙刘成功等兵二千游击王永祥骑八百赴蓝田盖寇出陕西之道有二曰□雒曰汉中兴平时贼深入南山大峪实近省会故逐之遂东奔纲峪川复入大山远窜□雒其前犯西安泾阳三原之贼李自成张献忠等俱西奔盭厔鄠二县  傅宗龙密陈防海之策欲尽撤皮岛兵以节浮费兵科给事中常自裕言  贼陷庐氏县  乙巳洪承畴自汉中西援甘肃  练国事奏今日最难有五一阙兵大盗起于延绥榆林兵力不足遂调甘肃自宁夏丧师于灵州甘肃丧师于凉州今防插汉尚且不足能分以剿贼乎榆林兵止五千陈奇瑜率之而防秋又当西还则兵愈少二曰阙饷西安凤翔兵荒且留新饷即使支尽不抵三镇之用司府无可借饷饷将安出三曰阙官荒盗频仍有参罚戴罪有追赃客死有失城就逮道府且不乐就何况有司今官阙三十余员何以治民辨贼故阙官急宜补而参罚亦宜少减也曰宗禄秦俗嚣悍贫宗尤甚垂涎赈金渐不可长曰驿递秦晋驿递例不全给今募夫之苦更加十倍故人人思遁凡在冲路宜全给以安其心  洪承畴等自盭厔郿县渡河抵岐山向平阳分三道寇十余万承畴兵仅三千在汉中总兵左光先游击赵光远兵三千四百有奇在临巩总兵孙显祖兵千五百参将卜应等兵二千在平凉副总兵艾万年兵千人止可城守其游击王永祥马献图分戍者不预焉总兵张全昌等兵六千视盗所向以为援剿  六月乙卯朔洪承畴以援甘肃上言汉南诸郡各接楚蜀今大兵皆屯楚蜀贼必偪入汉南陕抚练国事远驻□雒按臣范志粹又以会城空虗而移驻臣以边急复离汉南大盗四集谁为反顾叙禁旅功荫太监曹化淳世袭锦衣卫正千户袁礼杨进朝卢志德各百户赐金弊余有差  总兵陈洪范请灭插汉上命趣赴登州  丙寅陈奇瑜因抚治勋阳卢象升剿竹山竹溪各山寇速战斩一千七百五十三级  贼犯郿县为乡兵斩溺甚众宝鸡岐山义勇闻风率先贼败去  戊辰飞蝗蔽天  己巳刘成功柳国镇艾万年等以三千人战宁州之襄乐颇有斩获俄贼众伏发被围万年国镇败没  先是陈奇瑜围李自成大部于南山车厢峡会连雨四十日贼马乏刍且苦湿死者过半弓矢俱脱贼大窘乃自縳乞降奇瑜许之各给免死票回籍甲戌出山  张全昌追贼兵败都司田应龙张应春死之贼连胜益骄欲犯西安泾阳三原等县洪承畴令曹文诏以三千人自宁州真宁往援清兵围大同  陈奇瑜于峡石狮子山剿秦晋遗贼斩七百二十五给渰五千余人堕崖死者二千余人  秋七月乙酉朔降盗陷陇州陈奇瑜闻之檄各属严守待命  谕兵部禁札付加御  加筑京城  丙戌日食  己丑洪承畴奏言贼在庆阳西安拒败官军猖獗如此大抵贼可十四五万明知官军一二万不能四驰恃其势众旁伏递进则剿杀之难贼皆精骑每跨双马官军马三步七则追逐之难贼攻堡掠野到处可资官军待粮转运则粮刍之难贼入山□嵎官兵相恃一日即误坐一日则时日之难且请盐课银三十万加曹变蛟鼓秩其敌忾遂加曹变蛟副总兵  辛卯贼至凤翔西关藉口奉督抚文安插城内守臣知为巨寇诒以门不敢启湏缒城而上先登三十六人尽杀之陈奇瑜因借以为辞劾地方官绅挠偾抚局以激上怒命缇骑逮宝鸡知县李嘉彦及凤翔乡绅孙鹏等五十余人下刑部狱  清兵入大同张家口又入膳房堡焚龙门关  叛兵杨国栋等拥三千骑直抵西安城下乞抚巡按御史范复粹无计惟登陴固守明晨练国事在鄠县闻之驰还登南城檄贼至濠畔讲一日夜未决度不受抚必西走鄠盭厔密檄沿途官兵饬备更设伏于盭厔境上之夹水沟时禾茂泥淖骑不任驰伏发歼其半国事又遣官招之谕杀渠自赎予上赏顷之一贼斩国栋以首献贼人人自疑互戕千余人余仍入南山  壬辰清兵入保安怀来命宁远总兵官吴襄山海关总兵官尤世威以兵二万分道援大同时辽东粗安有言巡抚方一藻总兵祖大寿私通故移警于西  洪承畴令曹变蛟赴三原  癸巳京师戒严清兵屯膳房堡沙岭往阳和  乙未洪承畴趋富平转入渭南遏各贼  叙州定远堡母猪龙洞闻铜鼓声一日夜  丁酉清兵围宣府遇炮击退屯深井天寿山守备王希忠以闻命亟收人畜入保  戊戌清兵四略永宁明日大捷命保定巡抚丁魁楚移驻紫金关山西巡抚戴君恩移驻鴈门关总督陈洪范移驻居庸关己亥命御马太监黄钟育尚膳监太监王之俊司礼监太监孙朝喜俱提督忠勇营清兵入镇羗得胜二堡  庚子以太监孙茂霖监防紫金倒马二关  大盗混世王等从凤翔郿县东盭厔鄠县云犯西安洪承畴驰一昼夜明日入西安预檄富平关兵及张全昌兵俱赴西安合击贼贼扬至西安之东境我兵以力疲未能出承畴恐贼自渭南华州东出潼关先令张全昌副总兵曹变蛟间道走渭华遏其前承畴出至潼关红乡沟追贼游击李效祖柏永镇力战自辰至申贼始却不能出关因登山承畴自潼关驰赴蓝田欲从山后间道剿之丙午贼觇知官兵意夜走□雒山中初大盗老犭□回犭□回等万余先踞南雒山今又益贼万余承畴又率张全昌赵光远共兵三千赴潼关大峪口截其出仍备阌乡灵宝诸处而前淳化耀州富平贼李自成张献忠等东奔陷澄城县围郤阳旬余联络百余里闻承畴兵至角□羊围由清水秦州窥平凉邠州矣  清兵围大同左卫  卢象升追上津贼于乜家沟总兵邓＜王已＞斩一百八十六级  清兵破安州杀知州阎生斗  己酉清兵至朔州围浑源州  壬戌巡抚河南玄默撤左良玉自内乡陈治邦马良文等自雒阳并赴卢氏  插汉虎墩兔憨又犯宁夏广武营官兵击斩四百十六级  湖广总兵秦翼明至上津县□州贼犯豊阳豊阳古废关地接秦楚为郧襄之咽喉豊阳后有小径曰罩川口可通郧西郧阳巡抚宋祖舜令游击周士凤以六百人戍罩川口翼明夜发兵架梁入贼营后昧爽分兵捣其营贼稍怯斩百四十九级上忧寇无已时召谕户兵二部以淮抚兵及杨御蕃兵厄南畿要害护祖陵以董应文赴彰德倪宠牟文绶兵赴山东河南协剿以河南湖广兵李重镇关兵四万五千并赴河南令卢象昇总督征剿承天责巡按余应桂居守如秦寇入豫洪承畴出剿西北象昇进剿东南贼复入秦则象昇亦入关协剿而豫贼有自中牟走洧川有自祥符入尉氏旋突禹许长葛间而豊阳关之贼不得出屯灵宝凡十三营前三营张平国往许州王成龙往鄢陵许文冲往尉氏大营在永宁卢氏约九月向山东实欲诱我东备因袭汴梁也  八月丙辰叛兵自斩其渠杨林降  陈奇瑜报降贼角□羊散男妇一万三千八百七十七人斩渠魁十人俱延安安定等县民并令还乡  清兵破代州  戊午夜李自成陷咸宁杀知县赵跻昌洪承畴援兵至遇于城下贼弃金帛饵我兵竟西遁  庚申张应昌击咸阳贼斩四百九十九级俘其军师刘某兵气始振  清兵分道进东路至繁峙中路至八角西路至三坌  贼陷陇州屯州城及汧陇间浃月陈奇瑜次凤翔令参将贺人龙等援陇州贼围之  少詹事文震孟请改先帝实录上以册立皇祖默定张差实系风癫红丸轻进意亦忠爱谕旨即为定案不必议改  旌唐王聿键助饷  己巳清兵攻大同五日退西安堡  清兵入崞代崞县知县黎壮图降陷灵丘县  辛未罢总理监视太监谕曰朕御极之初撤还内镇事无大小悉委臣工不意诸臣营私诿过罔恤民艰廉谨者入于迂疏贤能者好为推诿居恒但有虚声临事均无实济己巳之冬京都被兵宗社震恐举朝束手此士大夫□国家也不得已分遣各镇监视添设两部总理虽一时权宜亦欲诸臣自反迩来经制粗立兵饷稍清诸臣应亦知省自图改悔今将总理监视等官尽行撤回以信朕之初心惟关宁偪近高起潜兼监两镇京营内臣提督炤常所愿二三臣工共体时艰若复蹈陋辙不惟国典具存抑诸臣之忠猷何在良足耻矣  清兵攻保定竹帛口杀千总张脩身  甲戌召勋戚文武于平台问堪冢宰及总宪者令各给笔札条对吏部侍郎张捷曰臣之所举与众不同上许之勋戚在殿西室文在殿东室捷彷徨四顾大学士王应熊目属之诸臣觉其异及问所荐则兵部尚书吕纯如也时诸臣或举郑三俊勋戚亦如之或举唐世济捷曰总宪世济可冢宰非纯如不可俄入奏力言纯如之长诸臣以纯如列逆案不可刑科给事中姜应甲言之尤力捷失色上问温体仁对曰谢升可上曰尔等其谛思之应熊故善周延儒而纯如又与延儒善者体仁阴主之工科给事中范淑泰遂劾王应熊张捷同谋党附大肆欺□□玄刑科给事中吴甘来亦劾张捷计翻逆案纯如用则邵辅忠张朴辈皆可用矣上责捷回奏  乙亥召南京吏部尚书谢升为吏部尚书右都御史唐世济为左都御史  刑部尚书胡应台终养去以冯英为刑部尚书  陈奇瑜专事招抚由城固入汉中降盗角□羊散万五百二十八人斩渠魁四人皆延安人也勒降人回籍行八百里至宝鸡等县仍事杀掠官兵捕斩三百余级  洪承畴至富平诘朝至马家村掩盗不备贼先锋高杰甚锐承畴还富平夜袭营杀二百余人斩六十余级高杰降于贺人龙人龙率以袭贼却之  己卯清兵出拒墙堡  辛巳祖大寿以兵四千人西援命驻防蓟镇密云  清兵攻大同右卫  是月有大星从狗国坠入大同兵营  闰月乙酉清兵攻宣府万全右卫守备常如松却之丁亥入万全卫  洪承畴遣兵击延绥西人斩四百余级西人遁  己丑暹罗入贡清兵出塞归计驻宣大隃五旬获毋算吴襄尤世威分道援大同襄兵败世威部将祖＜宀十见＞以七百骑战大同北门颇有杀伤  贼陷白水县知县庞瑜先遁  甲午上御文华殿日讲毕仍召阁臣曰敌出口宜先招抚难民援兵可撤者当尽撤之王应熊曰彼利子女金帛耳田禾未损援兵屯驻城西刈禾牧马民甚苦之钱士升亦以为言应熊又曰山西崞县贼止二十骑掠子女千余人过代州望城上亲戚相向悲啼城上不发一矢任其饱掠而去上为顿足叹息应熊曰崞县被陷捆载三百辆去后数日官兵始报恢复上曰各官俱有罪命兵部核奏士升曰贼实可击失此机会何吾驺曰当尽征各省粮饷以图恢复士升曰吾驺所言是广东事也若江南府帑并无存留且漕粮加派江南独溢民力已竭不堪再困上又传兵部设法市马  清兵出宣府归命撤援兵  江西河南云南大旱  壬寅陈奇瑜至凤县时贼益炽北接庆阳西至巩昌西北至邠州长安西南则盭厔宝鸡众殆二十万奇瑜始悔分兵出御而兵亦寡矣  甲辰夜木星犯奎宿  壬子总督宣大张宗衡巡抚宣府焦源清巡抚大同胡沾恩巡抚山西戴君恩并免十月论罪俱遣戍  九月丙辰巡按陕西御史傅永淳报流寇出栈道攻陷麟游永寿即陈奇瑜栈道中所抚贼也七月围宝鸡赚凤翔其招抚官三十六人在凤翔守城者皆士民诱杀之  丁巳应天地震  庚申王恭厂火药灾伤毙数千余人  癸亥贼破扶风杀知县王国训  乙丑日讲官少詹事文震孟请告不允  赈淮安徐和  礼部尚书曾楚卿罢户科给事中姚思孝论其天启时要典副总裁也  谕兵部腹马俵角□羊祖制难以尽更仍旧本折兼收苑马亏额前茶马册报七监马匹强半虗数今欲清补牧地牧军尽厘牧政各官蠹弊详酌责成岂得空言设法并宣大市马作何易买确议具奏  甲戌河南寇围荣阳汜水及于密县河南推官汤开远同左良玉自郏援密寇走登封寻入白沙新庄又觇知信阳有备自光山罗山犯黄安麻城自麻城趋罗田犯蕲水大营尽入黄州广济黄梅告急  兵部议大剿河南兵入潼华湖广兵入□雒四川兵入汉中兴平山西兵入韩城蒲州  丁丑盗掠略阳时陕西盗一由凤县旧栈道还攻汉中一出略阳由阳平关入梓潼剑州一由宁羌犯广元  辛巳洪承畴自平凉遣副总兵左光先等率兵间出华亭明日抵陇州贺人龙围始角□羊  冬十月甲申朔兵科给事中史可镜劾陈奇瑜报抚贼一万三千人勒回延安似延安人专盗也又傅永淳上言汉南降盗出栈道渡渭水陷城据邑所在骚然皆由奇瑜专主招降谓盗以革心不许道涂讯诘入一邑而邑不敢问入一郡而郡不敢问开门揖盗剿抚两妨恐种祸不止三秦也  巡抚山西右佥都御史吴甡言御  必湏塞外若塞入而援截甚难招安流盗更宜慎重书云歼厥渠魁胁从罔治未舍渠魁而概散之者彼狼子野心势难驯服况边地穷荒无居无食仅曰免死岂遂革心易虑  癸巳流盗犯黄蕲又河南盗扫地王等趋东南自霍山英山分掠潜山太湖宿松  乙未辽东总兵祖＜宀十见＞抵灵宝时贼离城六十里混世整齐王张献忠皆在焉会战斩百二十一级  总理户工二部司礼太监张彝宪改司礼监提督  丙申上连日御经筵遇雪不辍谕讲官尚书韩日缵姜逢元侍郎陈子壮少詹事文震孟谕德姜曰广倪元璐脩撰刘若宰言毋忌讳震孟讲春秋上论及仲子归瑁震孟对曰此见当时朝政有阙以是类推春秋之义实有禆于治道上然之  丁酉命邓＜王已＞简精锐二千五百人屯临洛相机剿寇余兵还蓟镇其延绥宁夏甘肃固原援兵属陈奇瑜调遣洪承畴标兵夹击其陕西山西河南郧阳四川各巡抚俱分布要害扼截应援  免宣府总兵张全昌大同总兵曹文诏山西总兵睦自强  庚子以郑三俊为南京吏部尚书工部尚书周士朴以公主坟价混匿驸马齐赞元劾之削籍以刘遵宪代之  乙巳贼陷陈州围宝灵官兵击之贼奔耒阳诸山  贼自京山间道趋显陵明日遁入山中时大寇聚秦中李自成在乾州招之不听老犭□回犭□回在武功而河南贼出永宁陷灵宝  总兵左光先击李自成于高陵富平间斩四百四十余人即还富平自成弟战没屯乾州安家庄佯求抚于监军道刘三顾真宁知县王家永遽信之出城招谕被执失其印三顾逆其诈早避堡上贼有奔泾原者扼于洪承畴东奔华州渭南者扼于赵光远遂折入南山时官兵三战共斩一千二十级余而华阳南原之贼夜隃山中出朱阳  是月贡士朱陛宣卒陛宣吴县人万历壬子贡士学行醇笃学者私谥孝介先生御史祁彪佳奏荐明年赠翰林院待诏  十一月癸丑朔陈奇瑜请各巡抚总兵分地责成从之时抚局大溃贼氛日炽故有是请欲分委其过也  癸亥尽免山东五年以上逋祖巡抚河南陈必谦率参将李云程等由洛阳趋偃师命监军同知祖＜宀十见＞趋嵩汝皆走汴之路也时李自成自潼关奔偃师巩县张献忠等奔嵩汝为豫楚合寇贼侦左良玉在偃师伪向开化渐西移犯河南良玉还救河南贼已出龙门并归东路  丙寅守备刘宗传报插汉部落百余人叩关乞市太监刘秉宪以闻总督漕运杨一鹏议浚泇河从之  翰林院侍读倪元璐上制实八策曰离交东西势并泾镐之事虑在来春宜敕枢臣秘通边吏乘兹方合用间用疑伐其本谋使能散胶漆为水火俾疆境自危而复安一也其次曰缮旁邑用兵惟知声击潜虚之法备关则不趋关而趋口备口又不趋口而趋云上度其再来必不趋云上而趋蓟又必不逼京城而抄旁郡京城近畿玉田三河豊润平谷等邑宜及时增缮大脩守具庶可坚壁清野夺其久持二也其次曰优守兵顷者宣大之役不御不追罪由将吏婴城力守劳在师徒今罚行赏稽能无怨心臣查守兵月廪不及战粮五倍援卒骄蹇犹然厚奉相提而论诚似非平或量给赏赉励其守气或倍增粮额责以成功三也其次曰靖降人夫既云来归况皆散丁零众调驭之方存乎权智盖不在主将甘苦与共之情而在行部蕃汉不分之迹使得各无猜疑自然一心归附四也其次曰益寇饷秦晋流寇蔓延日滋苟图必剿惟在足饷请听两省以旧赋之半新赋之全留输行间以备兵储五也其次曰储边才夫边才难辨成于练习诸凡近边县令惟求英茂三年见能即升本道自佥臬以至籓长悉亦核其成绩而本方节钺之才亦取诸此节钺无缺则加卿衘照例三年一任其子如此则终身于戎马军旅之间塞责者稀而更得不次世及之恩愿从亦众六也其次曰奠辇毂昔汉徙富民以实京师今者都城匮竭不忍见闻车户动至倾家流商嗷然载路重之市井亡赖以告密为佃渔一语牵连家已荡然凡昔所号巨贾殷家悉无兼辰之食五方游众无所归依诚恐一旦告急人无固心掉臂开门势所必有宜急议培养无靳膏泽酌苏□之策塞告密之门汔可小康驯臻大定七也其次曰严教育国家教官以秘馆教士以辟雍今者一入金门遂称闲局容与焉是化有用为无用也欲使无亡所能莫如教习古事经史今事典故远事祖宪近事时宜凡所诵著悉取诸此日省月试灼然有程至于援纳既革贡举将兴两雍司成略仿馆条策厉多士何患功能不出八也又制虗八策曰正根本治之根本惟在丝纶今六曹庶务成谋悉禀政府便殿引对虽微言悉蒙俯采故救时之可为莫如今日诚能体陛下之严察以剔蠹祛邪奉陛下之公虗以育才扶正勿以大猷付之悠忽勿以琐务示其周详恩怨不横其胸好恶必循人性毋徒伤元气而情面仍存毋浮慕精明而丛脞实甚毋以意见仇独立之士毋以声颜拒来告之人如此则才识自生勋猷自著一也其次曰伸公议吏部左侍郎张捷无端保奸致激群论在今日去留非徒邪正之关实亦安危攸系何者凡彼死灰竭计惟幸国家多□今见首功无恙即云大势已移竿牍金钱麋兴蚁至从兹扰扰必多事端息棼遏萌是在乾断二也其次曰宣义问夫祖考者臣庶所欲崇戴以明忠内臣者外廷所当摘剔以明异如近日词臣许士柔力阐先徵倘终庋阁则陛下永言垂则之义未彰昨岁宪成王志道执争内遣如久沉沦将陛下权宜姑试之心逾晦斯关誉望冀留睿思三也其次曰一条教卓异本求循茂而厉以考成之格于是抚按不能治贪残例转本处庸凡而美以优升之名于是公论不得问摧折会推既咨群议而所禁乃在把持馆员既重官评而敷试仍以文字于是盈廷之语默无主阁部之取舍难凭盍求画一以定归趋四也其次曰虑久远夫毙必原其自始法当虑其所终故循事始之观则兵哗必由于将劣民乱必由于绅豪武绌必由于文尊宗辱必由于官玩为要终之论则劣将易制而哗兵难制豪绅易制而乱民难制文吏易制而武臣难制有司易制而宗潢难制若矫偏过平惧贻后累也五其次曰昭激劝刘之纶以庶常片语而佐枢王来聘以武第踰年而秉纛遭被非常安能不死要在二臣之死亦有难能法应殊恤顾反寥寥天下皆谓陛下骤贵无功之人而薄酬死事之节请自今兹＜棥心＞弘斯义恤死劝生俱可致功六也其次曰励名节孔子疾没世无称圣人之期人以名如此今或见人表异輙诋好名臣愚惟惧世不好名所以每多败名之事至于在位无才皆因骨柔节堕昔人求将略于犯颜敢谏此非虗言原夫畏敌之情无过畏死斧钺之与锋镝其为不畏岂有殊哉摩厉之术必握其原七也其次曰明驾驭督抚大吏古之所称连帅全资威重弹压诸州况当受时临戎之际小形过差此可郑重责成勿事频加呵让诚恐气失沮丧靦临将吏势必仓皇乱谋苟且救过八也＜锍-釒＞入上复问用间伐谋之策既而元璐再陈之且求上尽撤监视内臣以重边疆不报  礼部右侍郎陈子壮尝谒大学士温体仁体仁极称主上神圣臣下不宜异同子壮曰世宗皇帝与议礼诸臣同心并志千载一遇然祔庙之议勋戚之狱当时臣工犹执持不已皇上威严有类世宗公之恩遇孰与张桂但以将顺而废匡救恐非善则归君之道也体仁意沮自后遂至嫌隙  庚辰削总督兵部右侍郎兼副都御史陈奇瑜职听勘先是八月陕西诸臣李玄李遇知等奏抚寇之误贻害封疆戕陷生民盖指奇瑜也兵部尚书张凤翼与奇瑜姻契归罪陕西巡抚练国事逮之上命并勘奇瑜既而李玄等复紏其罪亦逮讯之次年论戍  是月卢象升袭贼龙驹岭败绩  十二月癸未朔以乾清宫管事太监马云程提督京营戎政  温体仁乞罢不允  甲申以司礼太监李承芳总督东厂  贼大至郧西又自洋沔直至兴平洵阳白河络绎不绝副总兵杨正芳深入同镇筸将张上达死之  右佥子兼翰林院侍读日臣偶遇薛国观问及之国观云斯举甚盛考法殊难臣偶摅臆见国观跃然为可久越数日忽旧冢臣李长庚贻书致询臣即以议揭答之唯云考选一事所以难者皇上崇治行而弘文之选原属文章今欲归之政府则内阁似侵主爵之权责在司铨岂馆职不关纶扉之议且法既尊治则吏部之殿最即是定评考必以文倘内阁之高下或乖舆论正使同堂而咨必致彼此牵制欲求文治相准保无长短互异若此者所谓难也愚请吏部先以治行考定之即以所定人数送阁考选馆员凡与试者悉为治行之尤在内阁即可一意徵文不必分心采望其甲乙名次以文而定而授官高下仍准官评拔科道之尤为馆员既可尊文章于政事之上定编简之次以部议仍是升器识于文艺之先臣所言如此未尝品题人物窃定员数有把持劫制之力也陛下即以多事斥臣臣岂有悔之上善之  戊子辰刻日旁有三晕久之乃散  丙申总督宣大杨嗣昌奏插汉部落实有数万小王子至归化城俟正月来讲赏先求开市臣意剿之不能拒之应就其计借市马为操纵暂示覊縻亦是一策命部议覆  巡抚淮扬御史刘兴秀言山阳海门沭阳桃源睢宁盐城兴化灾荒乞蠲不许  贼自徽阶突入略阳沔县毁秦王祖茔游击唐通兵败  总督两广都御史熊文灿令守道洪云蒸巡道康承祖同参将夏之木张一杰往谢道山招刘香被执上以贼渠受抚自当听其输诚岂有登舟往抚之理弛备堕奸尚称密□未尝与知督臣节制何事蒙昧如此命巡按御史确覆不许餙报既令文灿戴罪自效  是月左良玉军渑池陈永福军南阳邓＜王已＞为援而山西平阳汾州防河之戍多逃自灵丘广昌径走五台陕西郧阳各处告警云东下常德而河南为剧兵部议徵边兵二万益新饷二十五万会合湖广山西讨寇关中
