<!-- { "loadSidebar": true } -->
　　晋抚咨：凤台县民妇关张氏殴伤伊夫胞侄女挪女身死一案，因挪女业已送至夫家童养，应否即以出嫁之服制科断，咨部请示等因。查尊卑服制有犯杀伤之案，视服制之亲疏定罪名之轻重，女子在室，服制与男子同；一经出嫁，则三年之丧移于夫家，其于夫之尊卑长幼，皆得从夫之服，而母家之服，即以次递降；若互有杀伤，所犯罪名悉按所降之服制科断。律称：妻殴死夫之缌麻、小功、大功、卑属拟绞，与殴杀夫之兄弟子拟流，均无在室出嫁之分，以律内既指明兄弟子及功缌服制，按图可考也。殴夫之兄弟子，轻于功缌卑属者，以服属期亲，其服最近，故其罪得从轻也。服图内分别在室出嫁，无童养之文者，有明以前律例内均无童养二字，其俗不知始自何时。女子受聘未婚，业已送至夫家童养，则名分已定，未有身在夫家而服制不从妇之服者，所谓亡于礼者之礼，亦妇女不贰斩之义也。服即从夫，倘于夫之尊卑长幼有犯，不得不与已婚之妻同科；则于母家之亲属有犯，即应与出嫁之女并论。此案已死关挪女系关张氏之夫胞侄女，服属期亲；挪女在夫家童养半载，应降服大功，关张氏将其殴伤身死，按殴死夫之大功卑属律，应绞监候。今该县原详内称：礼必成婚庙见之后，始得称妇；若尚未成婚，不得以妇道责之等语。查庙见称妇，为礼经之大防；童养夫未婚，则民间上俗例，于礼虽女而不妇，而既已就养夫家，则不得仍谓之在室，不惟杀奸例内未婚妻犯奸，被夫家杀死，照已婚妻问拟一条足为明证，即如童养之妻，于夫家有犯杀伤，向亦俱照已婚妻例定罪。若如所论，必礼应责以妇道而后律以妇之罪名，则于未婚之夫及夫之父母有犯揆之名，理能以凡论乎？于夫家亲属有犯，既不得不与已婚妻并论，而于母家亲属有犯，互相杀伤等事，又与在室之女同科，岂非大相剌谬耶！至比引例内所载，既聘未娶子孙之妇，骂姑舅比依子孙违犯教令满杖一条例内，并无童养二字，系指定婚尚未过门者而言，盖已定婚，即不便依骂凡人拟笞，究未过门，又未便径依骂舅姑例拟绞，故比例满杖与童养之妇不同，不得强行牵合。该县又称：殴死非故杀可比，若一律拟以绞候，既与故杀及殴死已出嫁者无分等差，即照律拟流亦与殴死在室者无所区别等语。查律载殴死夫之功缌卑属者绞，系统谋故在内，本无分等差，他律内凡以尊犯卑者，类皆如此。若如所论，殴死必应与故杀殊科，则窒碍难通，且拟绞既与已嫁者无分，拟流又与在室者无别，其又将如何区分等差耶！该县前将关张氏照殴杀夫之兄弟律拟流，该臬司以挪女业已送至夫家童养，即与出嫁无异，若仍按在室服制问拟，与律不符，驳令另拟，本无错误，应令转饬照律更正，并令嗣后童养未婚之妻与夫家及母家有服亲属有犯杀伤等案，即以出嫁之服制科断，毋得含本例而引他条，致令罪有出入（嘉庆十九年说帖）。

　　第二婚书

　　（坤书）

　　伏承尊慈不弃寒陋，过听媒言，择仆之孙女作配令侄。兹当纳采，更辱盛仪，永偕伉俪之盟，愧乏琼瑶之报。所有庚帖菲仪具如礼目，伏惟尊慈俯赐鉴亮不宣。

　　光绪三十年甲辰旧历二月一日姻教弟郭换顿首拜

　　（干书）

　　书上大德望合翁郭府老先生大人阁下：不弃寒素，荷承贵爱，凭从月老议定贵府令媛，缘年终八岁，配及吾家长男名宝老为妻。日后成人完婚，合成美事，此乃人伦之至也。谨奉聘金贰拾元，以为婚礼之敬。

　　岁龙飞庚子年十二月二十九日光绪二十七年二月日榖旦书

　　第三普通养媳字据

　　（一）媳妇字

　　入门进益

　　立媳妇字人郡城内样仔林高虎，因妻去世，遗一次女，名曰甜，年方三岁。自思在外奔走生理，不能抚，凭中蔡进凉引与马公庙黄旦为子媳，不取聘金，听其抚养长大，与子扁老作为夫妻，永结两姓之好。立字之后，即择良辰吉旦，凭媒送去，永无后言。此系二比甘愿，各无反悔，口恐无凭，今欲有凭，立媳妇字壹纸，送付存照。

　　光绪二十三年四月日为媒人蔡进凉

　　立媳妇人城内样仔林高虎

　　代书人陈成

　　（二）苗媳字

　　立苗媳字人县口尾陈林氏，有亲生女子，取名阿叶，年方七岁，因家计艰难，日食难度，爰从冰议，与三爷官萧海观之第二子阿临为媳。议取聘金银捌大元；其银即日同中收讫，其女阿叶随送去萧家，俟其抚养成人，作为子妇，两家联姻，结秦晋之好。如有不遵妇道以及不遵家教，但凭督责，不敢异言。此系二比甘愿，各无反悔，口恐无凭，今欲有凭，合立苗媳字一纸，送执为照。

　　入门进益

　　道光九年八月日为媒人林缠官

　　立苗媳字人县口尾陈林氏

　　代书人唐直

　　（三）约字

　　立约字人台南府安平县新化东里山仔顶庄沈森，今有亲生次女名环，年八岁，甘愿将女与同庄林海为苗媳，日后男女二人长成，应行冠笄之礼，概是男家设法。至于姻家亲戚族，照礼归宁往来，男家宜顺从，不得阻止。此系森夫妻甘愿，与别人无干，恐口无凭，合立约字一纸，付执为据。

　　光绪元年二月日立约字人沈森

　　妻王氏

　　媒人林水

　　代书人亲笔

　　（四）约字

　　同立约字人兴隆外里店仔顶庄陈赤、埤仔头庄曾代等，今因代夫妻多生少养，尚未有男儿，凭媒抱过赤第三女壹口，年壹岁，名唤避为苗媳，登门抚养。倘代速生男儿，避日后长成，即为子妇；不然将避亦当择婿婚嫁，代不敢变换转过他人，而赤不敢多生事端，将避讨赎回家。此系二比甘愿，各无反悔，恐口无凭，今欲有凭，合同立约字贰纸，各执壹纸存照。

　　光绪四年十月日为媒人林岁嫂

　　同立约字人曾代陈赤

　　代书人陈祥

　　（五）主婚字

　　立主婚字人二林保代妈庄蔡鹄，有同妻笑娘亲生长女，年登十三岁，名唤啊佑，生于光绪丙戌年□月□日□时。今因长大尚未配亲，夫妇相议，愿将此女出嫁，外托媒引就向与鹿港德兴街林帝之子林氆为妻。三面言议聘礼银壹拾捌大元，媒人礼银贰大元，共贰拾大元；其银即日同媒交收足讫，呵佑付媒娶交林帝前去管教为媳妇。保此女系是鹄同妻笑娘亲生女儿，与别房亲人等无干，亦无交加来历不明为碍；如有不明等情，鹄自应出首抵挡，不干银主之事。此系二比喜悦，各无反悔，口恐无凭，今欲有凭，合立主婚字一幅，子孙绵绵，付执为照。

　　即日同媒亲收过字内聘礼银贰拾大元，库平拾肆两正完足，再照。

　　光绪二十四年旧历拾贰月日为媒人杨汝观张赐司嫂

　　陈合观

　　立主婚字人蔡鹄

　　代笔人施建章

　　第四卖身契字

　　立卖身契字人八罩岛将军澚乡百三番户叶陈氏情凉，亲生第二胎女儿，名曰拈凉，本年十一岁，四月初一日未时生，因先夫早逝，兼之年景不佳，无力养成，无奈，托出媒人引卖与妈宫城内南町二丁目八十八番户郑磬秋先生为媳。即日同媒收领来龙银肆拾贰元，随将拈凉交过买主承养使唤，任听改名，日后长大成人，配与郑磬秋先生之子为妻，听从其便，与情凉不相干涉。此系两愿，并无翻异，恐口难凭，合立卖身契字壹纸，付执存证。

　　即日同媒收过七三龙银肆拾贰元足，再照。

　　光绪二十八年壬寅八月三十日卖女契字人

　　八罩岛将军乡百三番户

　　亲母叶陈氏情凉

　　作媒人

　　同澚同乡百三十八番户

　　张侯凉

　　代书人

　　文澚乡百四番户

　　苏玉亭

　　第五过房字

　　立过房字人湾里街庙仔后胡洪氏素凉，有亲生第叁男儿名水生，年登贰拾四岁，今因家事清淡，衣食不继，每有悬罄之悲，于是向族亲商议，俱各欢喜，凭媒引就，愿将第三男儿与本街洪山知嫂过房为继子。三面言议，定着身价银贰拾大元；其银即日同媒交讫，其第三子水生随即交付银主■〈毛上灬下〉去抚养为嗣。全望接配伊媳妇林氏不凉为妻，以传箕裘，建功立业，从来传子及孙，如螽斯之昌盛，顶接洪家一房香烟，永无翻异反悔。今欲有凭，立过房字一纸，付执永远存照。

　　即日同媒见收过房身价银贰拾大元完足，再照。

　　光绪二十八年七月日知见人兄胡昆

　　为媒人李养嫂

　　立过房字人胡洪氏素

　　第六婚书字

　　立为婚书字人文澚社林曾氏，与夫林尾，为有生二男，因次子名曰林水进，现年及冠，未曾娶妻，适有西卫乡陈旺夫妇自幼抱养一媳，名曰许查某凉，现年及笄，未经配偶，凭媒说合，两相许诺，林曾氏愿将次子与旺为长子，旺夫妇将媳配水进为妻，永远承接陈家百世宗支。据吉鸣鼓，同媒旋车进门完婚，夫唱妇随，及螽斯衍庆，永昌厥后，琴瑟和鸣，百年谐老。时邀请各房族长设席饮酒，公同喜悦，是旺夫妇甘愿。其田园家业尽交进、恭管理，与房亲叔兄弟侄无干。进永远是旺之长子，恭是旺之次子，诚在是言也。又念及进之生母，如是送终之日，愿备出铜钱壹拾千文，贴为养育之资。二比甘愿，各无反悔，维古人世俗，诚恐反复无常，恐口无凭，今欲有凭，合立婚书字一纸，付执永远存照。

　　□□年月日作媒人洪得凉

　　族长人陈和

　　立婚书字人林曾氏

　　代书人吴一方

　　第七主婚招赘约字

　　立主婚招赘约字人锁管港乡翁顶。窃维欲结百年之好，须立永远之约，缘昔年荆妻自幼凭媒抱养宅脚屿乡谢来之女，名曰玉女凉，年届及笄，不敢遣嫁者，恐顶年届耳顺，乏人奉养，以为无男归女之计，爰乃声言将此媳妇招赘。适有石泉乡吕吹凉之子，名曰振望，年长未娶，托媒蜜凉到家说合，欲与玉女凉招赘为夫。顶细查甚然妥当，又兼年庚相合，是以许允，选于九月二十二日良辰，迎娶完婚。后再进门筵请尊长，三面明约，招赘为子，传接宗祧。生子首胎承继翁家禋祀；余归陈姓两家，均属一家。所有遗下家产，将来归承继掌管，奉祀香烟，房亲人等不能争较追赶，图占家业。此系二比甘愿明约，各宜遵守，日后各无反悔翻异。伏愿夫唱妇随，弄璋衍庆，两家均有荣幸矣！口恐无凭，字永为据，合立招赘婚约字一纸，付执以为永远存照。

　　光绪二十七年九月日立主婚约字人锁管港乡颜位翁顶许信

　　第八招婚合约字

