<!-- { "loadSidebar": true } -->
　　立招夫字人萧垄庄第四甲蔡老，为胞弟别世，弟妇杨氏无奈，托引媒人蔡豹、吴呆将杨氏配过本庄林在为妻。若是男子出头，顶蔡家、陈家万代香烟，万年兹事，不得异言生端。而后传子及孙，与他人无干，各无反悔，恐口无凭，今欲有凭，合立招夫字壹纸，付执为照。

　　光绪三十一年二月十六日为媒人蔡豹吴呆

　　立招夫字人蔡老

　　代书人自笔

　　立甘愿字人萧垄庄第四甲蔡秋金之弟蔡抛，因前娶本庄七甲杨寅之女孙，名富凉为妻，抛不幸身故，家中贫苦，日食难度，无奈，凭媒招下宅仔庄陈欉进赘。后日若生男子，顶抛一房禋祀。若是和气者，同若家伙，照份均分；日后若是起不良之心，搬回本家居住，凭媒言约，欉备足银两壹佰元正。二比两愿，日后不得刁难，亦不敢异言生端滋事，口恐无凭，今欲有凭，合立甘愿进赘字壹纸，永远存照。

　　光绪十八年壬辰闰六月日为媒人郑勇观

　　立甘愿字人蔡秋金

　　代书人陈金和

　　（一三）主婚书字

　　同立主婚书人林圯埔街下菜园庄简、叶氏等，因为两家侄、妇俱各失偶，现叶氏为媳妇蔡氏素娘，克全妇道，尽孝奉姑，愿将此妇招夫养子，爰托媒人向与同庄简氏之侄儿陈龙江结为续弦夫妻。当日三面议定，聘金壹拾贰大元正，遂即择吉运门完婚，以成乾坤之好。明约照顾伊孙长大，并奉老姑百年，随分尽孝，至于日后再生男女，系是陈龙江之福。倘有置产成业，不干蓝家之事。此系两愿，爰立主婚书二纸，各执存照。

　　光绪三十一年月日为媒人陈阿换张廖暎

　　立主婚书人简氏叶氏

　　代笔人陈明信

　　（一四）招赘字

　　立招赘字人斗六街张正，有养女萧氏名珠，配与己子阿枝为妻，不幸归冥，萧氏孀守无依，念正夫妻无托，是以招出冰人，爰招芋蓁垄庄谢有田为人慷慨，正将珠配以为妻，树同偕老。即日同媒言约，倘田若有生子，不论长幼，当壹子付与张家为裔，正幸百年后长次两房对分，以别房人等无干。口恐无凭，即日同媒合立招赘字贰幅壹样，各执壹幅，付执存照。

　　光绪十五年捌月日代笔人蔡福

　　为媒人庄林氏

　　立招赘字人张正

　　（一五）招婚字

　　立招婚字人刘诗、刘友，有娶过朱琴之女卜娘为弟妇，因前年刘言早逝，今念及弟妇无依，即日凭媒说合，招过本街张木等为夫妇，长绵百世。当日同媒议定，来年产下男儿，择一传过刘家香祀，接支一派，传宗四房，应份物业，择交张木料理。此系二比甘愿，各无反悔，今欲有凭，合立招婚字贰幅一样，各执存照。

　　光绪二十九年捌月日代书庄正忠

　　媒人胡石

　　立招婚字人刘诗刘友

　　（一六）招夫养子字

　　立招夫养子字人西螺街头林力之长媳妇廖氏名立娘，生下一男，名番，因此公老子幼，公媒相商，欲为招夫养子。时与廖氏立娘，年方三十三岁，愿为再配良人，用媒说合，招与西螺堡新街庄萧乞食为夫。上可养公，下可养子，亦合成其夫妇百年偕老，而两家合为一家，亦是两全其美。同媒言约，日后林、萧二姓子孙昌盛，大振家业，不论前后之业，宜欲照份均分，与外姓及别房叔侄无干。今欲有凭，特立招夫养子字二幅，各执一幅，永远存照。

　　光绪二十九年三月一日为媒人高治

　　立招夫养子字人公林力廖氏立娘

　　代笔人廖匏犁

　　（一七）主姻配匹字

　　立主姻配匹字人斗六街陈茶岩内母亲陈林氏，兹因家事清淡，因此将媳妇林璧，凭媒张秀才娘定配与斗六街商民张海生为妻。时即当堂议定，愿收礼物六色，今撰定良日吉时，燕尔合婚，但愿世德相求，韵结同心，虽合由人作，实乃天定，各无抑勒。此系二比甘愿，余无别情，合立定配字壹幅为证。

　　即日同媒收过礼物六色，再照。

　　光绪二十五年月日代笔人刘彬懋

　　立主姻字人母亲陈林氏

　　为媒人张秀才娘

　　（一八）招夫字

　　百年偕老

　　同立招夫字人云邑布屿堡仑背庄李方深，同妻生下长儿衍喜，娶妻林氏，有生儿子。喜不幸身故，母子日食难度，氏向父母相议，情愿招夫养子。爰是托媒引就与本堡罗厝庄李衍帝前来成招为夫，当日同媒三面言定，时备有佛银贰大元及浅布壹疋正，纳为酒席之需，准他择吉入赘。即日立字合卺成亲，结为百年夫妻，共同一家，以耕农业。惟祈言约，同居父母偕老，有家器物业，日后分居各爨，愿照兄弟姐妹均分；来日生子，方要一子分深传宗耀祖，余者帝之后裔。此乃二家甘愿，各无反悔，人心有信，口恐无凭，特立长媳招夫字二幅壹样，各执壹幅，付为永远存照。 

　　光绪二十七年十二月日代笔人李国辉

　　特立长媳招夫字人李方深

　　为媒人刘氏

　　（一九）出招字

　　立出招字人打猫西堡新港街徐来传，第一九八番户户主徐树根弟之家器物件交于徐树根。因来传有一位弟妇林氏，名报，年登二十六岁，因为不幸于夫去世，难以度日，无奈，外托媒引就与本港宫下口蔡芋出首承招为妻。林氏有亲生一位女子名反，年登七岁，言约此女子日后长成配亲，任从主意出去，若是家器，要交付此女子掌管。此系三面议定，二比甘愿，各无反悔，日后不敢异言生端滋事。口恐无凭，今欲有凭，立招字一纸，付执为照。

　　光绪三十一年六月日为媒人林氏

　　立招字人徐来传

　　代书人周知

　　（二○）合同字

　　同立合同字人田仔墘庄因有娶妻岩氏樵观，张石不幸前年别世，岩氏母子食指难度，五房相议，无奈凭媒说合，醮与噍吧哖街黄意。醮夫养子，不论何胎，男子传张家禋祀；若生一子，传黄、张两家禋祀。前张家家器物业，立在阄书应份，后日交带张家禋祀。后日成家置业，两姓对分。口恐无凭，今欲有凭，付执存照。

　　子孙昌盛

　　万代兴旺

　　光绪二十六年八月十三日为中人杨笑

　　合立合同字人四嫂主婚黄意杨氏

　　代笔人温元福

　　（二一）凭单字

　　具凭单字人长兴下里土库庄郭刘氏，为子早年去世，无人奉养，愿媳妇陈氏招夫养子，奉侍老身天年，若生男儿，写与郭海万代香烟。一切田园厝宅，财产物业，准媳妇陈氏掌管，收成纳税，奉祀年节，房亲人等不得迫移他处，亦不得掌管基业，生端滋事。此系二比甘愿，各无反悔，口恐无凭，今欲有凭，同立单一纸，付执为照。

　　光绪二十六年七月日知见人堂叔郭汶

　　立凭单字人郭刘氏

　　代笔人侄郭追

　　（二二）招夫字

　　立招夫字人台南厅台南市竹巷口街四十六番户王富，因六年间匹配与陈龙川为妻，奈前夫经于昨年五月去世，遗下子儿幼小，难以度日，托中引就凤山厅兴隆外里左营庄一三八番户陈云腾出首承诺，三面言议，拨下聘金叁拾大元；其银即日同媒见收足讫。此系二比甘愿，日后不得反悔，口恐无凭，立出具招夫字一幅，付执为照。

　　即日同媒收过聘金叁拾元足，再照。

　　光绪三十一年六月日为媒人吴近

　　旧历乙巳年五月日立招夫字人王富

　　代笔人子达

　　（二三）招夫入赘字

　　立招夫入赘字人安定里东堡直加弄庄王某之弟妇陈氏劝，自昨年五月间亲夫死亡，今因陈氏劝日食难度，爰是托媒引就，愿将弟妇陈氏劝招与同里同堡郑拐庄谢何之长男谢如入赘为夫。三面同媒言议，若日后谢如欲与陈氏劝夫妻搬回本籍，须当备七三银贰拾圆，付王某收为聘礼；倘若谢如不欲搬回者，其王某之亡弟王假应得之家业，听谢如夫妻打算，若能成家建业者，与王某无干。至于陈氏劝与谢如再产下男儿者，亦是与王姓无干。二比俱各两愿，各无反悔，口恐无凭，今欲有凭，合立招夫入赘约字二纸，每人各执一纸，付执为据。

　　光绪三十一年十一月十日同立招夫入赘约字人王某谢如

　　为媒人林好

　　代笔人自笔

　　（二四）甘心情愿字

　　立甘心情愿字人善化里东堡茄拔庄郑丁，因胞弟郑闹知死亡，而弟妇黄清枝母子日食难度，凭媒议定，再赘同堡牛庄王炭为夫，以为养子之计，承掌家事。嗣后生子及孙，以续王家之宗支，与郑家无干；而炭备礼仪四元付丁，甘愿以备赘入之品物。口恐无凭，今欲有凭，立甘心情愿字一幅，付执永远存照。

　　即日同媒见收过礼仪银四大元，再照。

　　光绪三十七年八月日为媒人郭亮

　　立甘心情愿字人郑丁

　　（二五）约字

　　立约字人彰化县武西堡仑仔脚庄李昆，因昆经纪到此，有兴隆内里内帷庄董氏旨凉，因前夫身故，遗下一子，兼之家贫难度，凭媒相议，愿招昆为夫。言约昆若登门之后，应当竭力经营，维持家计，抚养孤儿，提携成人，断不敢稍有异心，滋生事端；而旨凉亦当克守妇道，勿为长舌之嫌，庶几永成和睦，百年偕老，传子及孙，共庆门庭。此系甘愿，后无反悔，口恐无凭，立约字壹纸，付执为照。

　　光绪贰拾年拾壹月日为媒人陈林氏

　　立约字人李昆

　　代书人李有景

　　（二六）再醮招夫约字

　　立再醮招夫约字妈官城内许哖。缘发夫陈招叶不幸去世，未有子嗣，无人可靠，故愿再醮，望其似续，亦可继起亡夫禋祀。时适有安徽省池包恩来澎经营，尚未有偶。哖即托媒求赘，而包恩亦喜悦许允。于是择吉入门，为哖继夫，时面议日后包恩若有生子，当承继陈家禋祀；而陈家所有遗存家宅产业，亦应归包恩执掌，与内外亲眷无涉，此系同媒三面言议，二比甘愿，各无反悔背约，异言生端，口恐无凭，字永有据，立再醮夫约字一纸，付执存照。

　　岁次丁酉年六月吉日做媒人叶柱

　　立再醮招夫字人许哖

　　代书人苏蕴玉

　　（二七）招夫养夫字

　　立招夫养夫字人王运发，前有娶过李三之女为妻，名叫秀凉，今年二十岁，相住经已四年。秀凉平日奉养翁姑，极其孝顺，治家亦鲜闻交谪之声；娶妇如斯，殊可安心。

