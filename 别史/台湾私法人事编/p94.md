<!-- { "loadSidebar": true } -->
　　第十六　嘱阄分字

　　第十七　阄分愿约书

　　第十八　阄分合约字

　　第十九　阄分单字

　　第二十　阄书约字人

　　第二十一　阄分合约字

　　第二十二　阄书字

　　第二十三　阄分田地家业字

　　第二十四　阄书

　　第二十五　阄分合约字

　　第二十六　托付字

　　第二十七　付托阄约字

　　第一嗣子承继宗祧之法律规定

　　凡立嫡子违法者杖八十。其嫡妻年五十以上无子者，得立庶长子；不立长子者罪亦同。若养同宗之人为子，所养父母无子，或所生父母有子而舍去者杖一百，发付所养父母收管。若所养父母有亲生子，及本生父母无子欲还者，听其乞养异姓义子，以乱宗族者杖六十。若以子与异姓人为嗣者，罪同。其子归宗，其遗弃小儿年三岁以下虽异姓仍听收养，即从其姓，但不得以无子遂立为嗣。若立嗣，虽系同宗，而尊卑失序者，罪亦如之；其子亦归宗，改立应继之人。若庶民之家存养良家男女为奴婢者，杖一百，即放从良。

　　第二官员袭荫之法律规定

　　凡文武官员应合袭荫者，并令嫡长子孙袭荫；如嫡长子孙有故（或有亡殁、疾病、奸盗之类），次子孙袭荫。若无嫡次子孙，方许庶长子孙袭荫。如无庶出子孙，许令弟侄应合承继者袭荫；若庶出子孙及弟侄不依次序搀起袭荫者，杖一百、徒三年（仍依次袭荫）。其子孙应承袭者（本管各官保勘明白），移文该部奏请承袭支俸。如所袭子孙年幼，候年一十八岁方预朝参公役。知委绝嗣无可承袭者，准令本人妻小依例关请俸给养赡终身。若将异姓外人乞养为子，瞒昧官府诈冒承袭者，乞养子杖一百，发边远充军，本家所关俸给事发截日住罢。他人教令搀越诈冒者，并与犯人同罪。若当该官司知其搀越诈冒而听行，与同罪。不知者不坐，若受财扶同保勘以枉法，从重论。

　　第三世职官员革退之规定

　　凡世袭官员如有因罪革退，例不准本犯子孙承袭者，其世职与亲兄弟承继者，无亲兄弟即袭与兄弟之子孙。若无亲兄弟及兄弟之子孙竟至除革者，无论官之大小，但将原立勋绩之处与被罪缘由及原立官之子孙一并查明，请旨定夺。

　　第四有关宗法之议论

　　丧服小记曰：「别子为祖（别子者，谓诸侯适子之弟，别子正适也。为祖者，别与后世为始祖也）。继别为大宗（谓别子之适长子，继别子与族人为百世不迁之宗也）。继祢者为小宗（谓别子之次子，以其长子继己为小宗，而其同父兄弟宗之也）。有百世不迁之宗。有五世则迁之宗」。

　　第五有关立嗣之议论

　　臣按：黄润玉谓：大宗绝，立后；小宗绝，不立后，为今制。然观宋儒陈淳谓古人继嗣，大宗无子则以族人之子续之，而不及小宗。则是我朝亲藩初封，未有继别之子，而国绝则不为立继，盖古礼也。亲藩且然，况庶民乎！然则今庶民无子者往往援律令以争成继非欤！谨按圣祖得国之初，着大明令与天下约法有云：凡无子，许令同宗昭穆相当之侄承继。先尽同父周亲，次及大功、小功、缌麻，如无，方许择立远房及同姓为嗣。若立嗣之后却生亲子，其家产并许与元立均分，并不许乞养异姓为嗣，以乱宗族。立同姓者亦不得尊卑失序，以乱宗族。其后天下既定，又命官定律有立嫡子违法条云：若养同宗之人为子，所养父母无子而舍去者杖一百，发付所养父母收管；若有亲生子，及本生父母无子欲还者听。若立嗣虽系同宗而尊卑失序者，其子归宗，改立应继之人。其遗弃小儿年三岁以下，虽异姓仍听收养，即从其姓。切详律令之文，所谓立嗣之后却生亲子，并所养父母无子而舍去及若有亲生子等辞，皆谓其人生前立嗣也，无有死后追立之文。圣祖之意盖以兴灭继绝，必前代帝王功臣贤人之后，不可绝其嗣，使其不血食也。先王制礼不下庶人，庶人之家若其生前自立继嗣，及将昭穆相应之人自幼鞠养，从其自便。然又恐其前既立继，而后又有子，或所养之人而中道背弃，及有尊卑失序者，故立为律令以禁戒之也。令如汉高祖入关之约法律乃令萧何所次者也，断此狱者，当以律文为正。若夫其人既死之后，有来告争承继者，其意非是欲承其宗，无非利其财产而已。若其人系军匠籍，官府虽胁之使继，彼肯从哉？春秋推见至隐而诛人之意，请自今以后，其人若系前代名人之后，或在今朝曾有大名显宦者，以宗法为主，先求维祢小宗，次继祖之宗，次继曾祖之宗，又次继高祖之宗。此四宗者俱无人，然后及疏房远族及同姓之人。若其人生前或养同宗之子，虽其世系比诸近派稍远，然昭穆若不失序亦不必更求之他。所以然者，以其于所养之人有鞠育之恩，气虽不纯，而心已相孚故也。凡有为人后者，除大宗外，其余必有父在，承父之命方许出继，已孤之子不许。所以不许者，为人后者为之子，为人之子则视其人行，第称其所生或为伯或为叔，不承父命而辄称己父母为伯叔可乎！是贪利而忘亲也。如此，则传序既明，而争讼亦息矣！

　　第六独子兼祧例

　　嗣后凡独子两祧者，查明如系小宗独子兼承长房大宗，则大宗不可绝，应仍照向例令子承祧，父母丁忧三年，所生父母降服期年。其同属小宗而以独子兼承两祧，自应仍以所生为重，应比照长房独子兼承次房之案，为其所生父母丁忧三年，于兼承宗祧之父母持服期年，期年内不准应试出仕。其平日考试报捐三代，仍填生所父母姓名，庶情义兼尽，于风俗人情均有裨益。

　　第七奏议及通告

　　礼部谨奏：为一子两祧案内服制未备，谨悉心酌议，恭折奏祈圣鉴事。据山东武举单金鳌呈称：金鳌故父单凌云以独子兼承两房宗祧，生金鳌等同父异母兄弟六人，应分承两房宗祧，恳将金鳌等为亲父单凌云作何持服？金鳌等兄弟应于长房祖父母作何持服？于次房祖父母作何持服？同父不同祖兄弟作何持服？所生之子为同祖不同曾祖伯叔作何持服之处，详悉批示，以便遵守。等情到部。臣等伏查：乾隆四十年钦奉高祖纯皇帝特旨，准以独子兼承两房宗祧，所以补古礼之缺，济人道之穷，诚千古以来未有之令典也。惟是事属创始，礼部则例祗载有独子本身为两房父母持服定制，至独子之子分祧之后，一切服制均未议及。臣等谨悉心酌议，各条分晰，开列于后，恭候钦定。

　　一、独子之子分承两房宗祧者，为其父母之服应定议也。查独子兼承两祧，两房分祧之子皆独子之亲子，无降服之义，应各为父母服斩衰三年。

　　一、独子之子分承两房宗祧者，各为其祖父母之服应定义也。查律载：孙为祖父母齐衰不杖期，嫡孙为祖父母承重斩衰三年。又礼部则例内载：独子兼承两祧，如以大宗子兼祧小宗；或以小宗子兼祧大宗，均以大宗为重，为大宗父母服三年，为小宗父母服期年。如以小宗子兼祧小宗，以所生为重。为所生父母服三年，为兼祧父母服期年。各等语。臣等伏查：孙为祖父母服期年，承重服三年，服之正也。独子于两房父母不皆服三年，特以一子两祧，限于古人不贰斩之义，从其变也。窃意一子两祧，则子之服不得不从其变；两孙分祧，则孙之服应从其正。缘情定制，不当以子之变服并殊异其孙之正服。应请两房承祧之孙各为祖父母服齐衰不杖期，父故，嫡孙承重，俱服斩衰三年。

　　一、独子之承祧别房者，其本身及其子孙为其本生亲属之服应定议也。查律载：凡男为人后者，为本生亲属孝服皆降一等。又刑部则例内载：凡本宗为人后者之子孙，于本生亲属孝服祗论所后宗支亲属服制。各等语。查独子兼承两祧，在本房犹为承祧之子，非出继也。至独子之子专承别房宗祧者，始全乎为人后之事，是当以为人后之本生论，不以为人后者之子孙论也。应请独子之子承祧别房者，其本身为本生亲属。俱从正服降一等；其子孙为本生亲属，祗论所后宗支亲属服制。

　　以上各条谨分晰开列具奏，伏候命下。礼部除将单金鳌请示各条照依现定服制批示外，仍纂入则例并通行内外衙门遵行。尔礼部承办乡试，查道光七年浙江翰林院庶吉士王端履与王端蒙系同父分祧兄弟，照期亲兄弟编入官卷。窃思既已分祧，服应从应降一并更正，嗣后毋庸编入官卷，以照制限，合并陈明。为此，谨奏请旨。夹片：再查礼部则例内载：独子承祧两房宗祧，如以大宗子兼祧小宗；或以小宗子兼祧大宗，均以大宗为重，为大宗父母服三年，为小宗父母服期年，如以小宗兼小宗，则以所生为重，为所生父母服三年，为兼祧父母服期年。又或同属小宗先经出继，而本生父母物故无嗣，族议仍以一人承祧两房者，因属出继在前，照例为本生父母服期年，为所后父母服三年等语。臣等酌议：小宗子出继小宗，如已为所后父母丁忧持服，嗣经兼祧两房者，自应照礼经不贰斩之义为本生父母服期年。如虽出继在前，尚未为所后父母丁忧持服，旋经兼祧两房者，仍应以所生为重，为所生父母服三年，为兼祧父母服期年。如此分晰更定，似于情理尤为允协，是否有当，理合附片请旨。道光九年十一月十九日，奉旨：「依议。钦此」。十二月二十四日，浙省准咨通行。

　　第八给俸规定

　　世职官亡故，户无承继，其父母、继母、生母在者，给半俸终身。

　　第九妻妾婢生及奸生子财产继承之规定

　　嫡庶子男除有官荫袭，先尽嫡长子孙。其分折家财田产，不问妻妾婢生，祗以子数均分；奸生之子，依子量与半分。如别无子，立应继之人为嗣，与奸生子均分。无应继之人，方许承继全分。

　　第十义子、过房子财产继承之规定

　　凡义子过房在十五岁以下，恩养年久；或十六岁以上，曾分有财产、配有室家，若于义父母及义父之祖父母、父母有犯殴骂、侵盗、恐吓、诈欺、诬告等情，即同子孙取问如律。若义父母及义父母之祖父母、父母欧故杀伤义子者，并以殴故杀伤乞养异姓子孙论。若过房虽在十五以下，恩养未久；或在十六以上，不曾分有财产、配有室家，有违犯及杀伤者，并以雇工人论。义子之妇亦依前拟岁数，照本例科断。其义子后因本宗绝嗣，有故归宗，而义父母与义父之祖父母无义绝之状，原分家产、原配妻室不曾拘留，遇有违犯仍以雇工论。若犯义绝及夺其财产妻室，并同凡人论（义绝：如殴义子至笃疾，当令归宗。及有故归宗，而夺其财产妻室，亦义绝也）。义父之期亲尊长并外祖父母如义子违犯及杀伤义子者，不论过房年岁，并以雇工人论；义绝者以凡人论；其余亲属不分义绝与否？并同凡人论。

