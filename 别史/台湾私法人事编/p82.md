<!-- { "loadSidebar": true } -->
　　立愿配亲女为妓妾字人彭门张氏，同夫彭江水亲生女儿一口，名唤市娘，年登十七岁，癸未年三月十三日未时瑞生，尚未婚配。因不幸氏夫早逝，愿将此女出配于人为妾，托媒引就与水田郑镇舍承娶，当旦三面议定聘仪银一百四十大元正；其银即日同媒交张氏亲收足讫，该女儿任从郑镇舍择吉过门，纳为妓妾。登门进益，瓜瓞连绵，螽斯衍庆，宜家宜室，永遂好逑，张氏不敢异言。保此女委系张氏同夫亲生，并无别配以及抱养等情；如有藉端不明等情，氏应出首一力抵挡，不干郑家之事。此乃凭媒议定，甘愿悦从，各无反悔，口恐无凭，今欲有凭，合立配亲女为妓妾字一纸，付为照。

　　批明：即日同媒并张氏亲收过字内聘仪一百四十大元正足讫，再照。

　　光绪十五年四月日代笔人戴金铭

　　为媒人曾省凉朱发

　　在场见彭日喜

　　立愿配亲女为妓妾字人彭门张氏

　　第五卖女为妾字

　　立卖女为妾字人郡城内某街□□□，有亲生次女名□□，年方□□□岁，因家计穷苦，债累垒垒，追逋者不容宽限，情急难已，爰与妻□氏相商，将此女托媒引卖与□□为妾，议定身价银三百大元；其银即日同媒收讫，其女随即送交□□以为侧室之用。自卖之后，葛藤永断，不敢别生枝节，亦不敢再言找赎。保此女系是□亲生次女，并无来历不明，亦无典借他人财物为碍；如有等情，自出首抵挡，不干□□之事。此系两愿，各无反悔，口恐无凭，合立字壹纸存据。

　　即日同媒收过身价银三百大元足，再照。

　　光绪□□年□月□□日为媒人□□□

　　知见妻□□□

　　立卖女为妾字人郡城内□□□

　　代书人□□□

　　第六主婚凭准字

　　立主婚凭准字人南投堡色尾庄杨深井，妻寥心妇仔，有生下一长女杨阿血，年登二十二岁。今因长大成人，意欲婚配，井夫妻相议，外凭媒引就向与邱罗汉出首承受为妾。时三面议定聘金银叁拾大元正；其银、字即日同媒交收足讫，随将此长女交付与邱罗汉为妾。明约其日后杨血生子传孙，与杨家无干，乃是邱家之洪福。此系二比甘愿，各无反悔，口恐无凭，今欲有凭，立主婚凭准字壹纸，付执为照。

　　再批明：其日后杨深井、寥心妇仔百年之老，罗汉应赠龙银拾元以为丧费之用，再照。

　　光绪二十七年旧历五月日代笔人洪文

　　为媒人廖高

　　立主婚凭准人杨深井廖心妇

　　第七甘愿卖妾字

　　立甘愿卖妾字人台南市第□区□□□街□□番户□□□，于光绪□□年□□月曾买过同市□□街□□番户□□之艺妓为妾，用去身价银五百大元。本期抱衾与裯，永备小星之用，不料□自入门之后，不遵家教，屡触母怒，□思为人子不能承亲之欢，反以此贻母氏之忧，置此何益。因与母相商，仍将此妾卖与同市□□街□□番户□□为妾，愿减收身价，议定七三银三百大元，一卖千休，□丝永断。保此妾系是□□用身价明买，并无来历交加不明；如有不明，□自出首抵挡，不干□□之事。此系两愿，各无抑勒反悔，恐口无凭，合立卖妾字一纸，并缴连上手字一纸，合共二纸，送执存照。

　　即日同中收来身价银三百大元正，再照。

　　光绪□□年□□月□日知见人□□□

　　为中人□□□

　　立卖妾字人□□□

　　代笔人□□□

　　第八招婚字

　　立主招婚字人彭连发，情因有孙女名唤长妹，年庚二十五岁，不幸先年长男阿安身故，留下此女承接宗祧，凭媒说合，招得李阿云为孙婿，当日凭媒言定，李家备出花红聘金百七拾大元正。自此以后，生有长男，系归于彭家为嗣；其余多生男女，系归于李家永承宗祧；倘生一子，二姓均分。夫妇调和，子孙昌盛，螽斯振振，瓜瓞绵绵。口恐无凭，今欲有凭，立主招婚字一纸，付执为照。

　　即日批明：发实收到字内聘礼银四拾大元正，立批。

　　又批明：字内仍有百叁拾元，系先日向得连家赎身，即李家备出，立批。

　　又批明：现带彭家坟墓一穴，清明之日，李家祭扫，立批。

　　又批明：现带坟墓一穴，日后生有长男，养成十六岁，即将坟墓交还彭家管理，立批。

　　又批明：其长妹之祖父、母三人日后登仙之期，每一人李家备出哀费拾元，立批。

　　光绪三十三年丙午十一月日说合媒人萧锦奎

　　在场见人罗连兴

　　依口代书人李桂芳

　　立主招婚人彭连发

　　第九卖杜绝尽根契字

　　立卖杜绝尽根契字人张恺记，有承买吴昌记，龚士杰鱼塭壹宗，大小六口，在安邑效忠里，坐落濑北场西南势，土名盐埕塭，东西四至，戴明上手契内，丈下则鱼塭拾玖甲陆分捌厘陆毫捌丝。前因先严在日，于光绪元年承典吴亨记契价贰仟陆佰元，嗣因昌记要缴府课，各房抽出私业划归公司变售抵缴，而此塭又系恺记承父阄分之业。迨本年十月间，昌记要缴府课迫切，议将此塭找卖恺记公司，又无银项，并因前欠借过妾张林记母利甚多，乃系丙戌、丁亥以来，因与二房接告官司，并较分长子承继长兄应分张房家产一案，及代二房累缴抚番经费叁万巨款，以致挪借外人债项尚未还明白，因无项可还仁记私款。兹又要找卖仁记此塭，爰与仁记相商，将此塭由恺记出卖，抵还前欠仁记母利银，并由仁记再备现项找买昌记，始可两全。三面议定契价六八银伍仟元；其银即日同时算找交收足讫，其塭随即封交仁记掌管收税纳粮，一卖千休，日后恺记妻子不得藉词争较，亦不得言及找赎。保此塭果系恺记阄分物业，此番始向昌记找买，与别房亲人等无干；经尽问嫡妻吴弥记不承坐外，方归仁记承坐。口恐无凭，合由恺记自出卖契壹纸，并先缴上手契壹纸，丈单壹纸，共叁纸，送执为据。其上手契尚有玖纸，因未阄分之先，被二房兰记领去，因伊应分之契未行交去，不得缴连，合批明，照。

　　即日同知见收过六八秤银伍仟元完足，再照。

　　光绪拾陆年拾壹月日经手收银知见人张和恺堂

　　立卖杜绝尽根契字人张恺记  
　 
第四章亲子

　　第一　法律规定及注解

　　第二　部示

　　第三　条例

　　第四　原例

　　第五　条例

　　第六　条例

　　第七　定例及事例

　　第八　旨议

　　第九之一　谕示

　　第九之二　咨

　　第十　谕示

　　第十一　谕示

　　第十二　过房子字据

　　第一三　螟蛉子字据

　　第十四　养女契字

　　第一法律规定及注解其遗弃小儿三岁以下，虽异姓仍听收养，即从其姓。

　　（辑注）收养遗弃小儿，笺释谓：四岁以上不报官收养，以收留迷失子女论，非也。遗弃者，父母弃置以去，其死生不顾，三岁以下尚不能言语饮食，无人收养，必致填于沟壑，许令收养者，重在全其生也，与收留迷失之义大相悬绝；但四岁以上或能自语其姓氏里居，应当报官追查，若遂收养亦无大过，岂可照收留迷失论。假如收养四、五岁遗弃小儿，即科以杖徒重罪乎！遗弃必是小儿，然亦有不止三岁者；迷失必非小儿，然亦有小儿者。总之，遗弃与迷失不同；收养与收留亦异，收养遗弃意在哀其死；收留迷失意在利其人。

　　（辑注）虽异姓云者，谓遗弃小儿大概不知其姓，然亦有书留姓氏年岁者，虽知是异姓，亦听收养从姓。

　　（辑注）收养遗弃小儿虽许即从其姓，而注谓不得为嗣。盖收养遗弃与乞养异姓相等，皆可为义男者，养育之恩同也。皆不可以继嗣者，宗族之派不容乱也。

　　第二部示嘉庆十二年十二月安徽抚咨请部示。

　　嗣后无子者仍遵照定，于同宗昭穆相当之侄，分别服制及贤能亲爱择立者为嗣，不得以已有抱养之子遂令承祧，致违定律云云。（下略）

　　第三条例

　　无子者，许令同宗昭穆相当之侄承继。先尽同父周亲；次及大功、小功、缌麻；如俱无，方许择立远房及同姓为嗣。若立嗣之后却生子，其家产与原立子均分，并不许乞养异姓为嗣，为乱宗族。立同姓者，亦不得尊卑失序，以乱昭穆。

　　谨按：此条原例乾隆五年删「并不许乞养异姓」以下数句。

　　第四原例

　　妇人夫亡无子守志者，合承夫分须凭族长择昭穆相当之人继嗣。其改嫁者，夫家财产及原有妆奁并听前夫之家为主。

　　第五条例

　　无子立嗣，依律外，若继子不得于所后之亲，听其告官别立。其或择立贤能及所亲爱者，若于昭穆伦序不失，不许宗族指以次序告争，并官司受理。若义男女婿为所后之亲喜悦者，听其相依倚，不许继子并本生父母用计逼逐，仍酌给财产；若无子之人家贫，听其卖产自赡。

　　凡乞养异姓义子有情愿归宗者，不许将分得财产携回本宗。其收养三岁以下遗弃之小儿，仍依律即从其姓，但不得以无子遂立为嗣，仍分给财产，俱不必勒令归宗；如有希图赀财冒认归宗者，照例治罪。

　　第六条例

　　无子立嗣，若应继之人平日先有嫌隙，则于昭穆相当亲属内择贤择爱，听从其便。如族中希图财产，勒令承继，或怂恿择继，以致涉讼者，地方官立即惩治，仍将所择贤爱之人断令立继。其有子婚而故，妇能孀守；已聘未娶，媳能以女身守志；及已婚而故，妇虽未能孀守，但已故之子业经成立；或子虽未娶而因出兵阵亡者，俱应为其子立后。若支属内实无昭穆相当可为其子立后之人，而其父又无别子者，应为其父立继，待生孙以嗣。应为立后之子，其寻常夭亡未婚之人不得概为立后。若独子夭亡，而族中又无昭穆相当可为其父立继者，亦准为未婚之子立继。如可继之人亦系独子，而情属同父周亲两相情愿者，取具阖族甘结，亦准其承继两房宗祧。谨按：此条系乾隆三十八年议准条奏，及四十年钦奉谕旨并纂为例。

　　第七定例及事例

　　因争继酿成人命者，凡争产谋继及扶同争继之房分，均不准其继嗣，应听户族另行公议承立。

　　乾隆四十四年奉旨，此案曾志广因谋夺继产，将期服胞叔曾生迥用石殴毙，情罪极为可恶，该抚依律拟以凌迟处死，并声明曾文玉无嗣，应听户族另行议立，其二房、三房现因争继酿命，均不准其继立。所议甚是，曾志广着即凌迟处死，余依议。嗣后各省如有似此争继酿命者，并应照此办理，着为令。

　　第八旨议

