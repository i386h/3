<!-- { "loadSidebar": true } -->
　　为饬行保甲，以靖地方事。照得保甲一法，原于比闾族党之遗制，凡禁暴戢奸，化民成俗，皆由于此。夫州、县所领一邑，人户不下百十万计，若欲以一人之耳目，周知四境之奸良，虽有长材，势难尽悉。然设官分职，原使知一邑之事，苟署门之外，若罔见闻，则其所知者何事？殊非克称厥职之意。况乎地方有左道、邪教、盗贼、光棍、私铸、私销、窝赌、窝娼、逃凶、逃遣以及赌具、邪书，有干例禁之事，一经失察，辄罣考功，皆由保甲不行，茫无稽核，遂至自贻伊戚，获咎匪轻。果能平日留心保甲，遇有前项不法情事，已犯则摘发不时，未犯则奸萌潜化，岂有酿成重案，坐受处分之理，此效之至切者也。由此人丁户业，按册可稽，凡户婚、田土、词讼事件，不待证佐串供，已可悉其大半，则听断公平，狱讼渐可衰息。行之日久，使地方游惰、废业、嚣凌、狼戾者知所惩；孝弟、力田、俊秀、勤俭者知所劝。则民俗还醇，政声卓著，因此而课能书最，未有不身名交泰者。是行保甲，则有益于民；不行保甲，并有损于官，如此良法又非重远难行之事，而卒莫有能行之者，推求其故，约有数端：一则地方辽阔，户口畸零，官必不能遍历乡村细询姓氏，祗凭乡约造报，错误相仍，则编审之不真，其弊一也；一则册籍繁多，纸张笔墨需费不少，书吏既难赔垫，辄借册费为由，派钱肥橐，甚则以点充乡约为利津，以取具保结为奇货，闾阎骚扰，怨谤盈腾，则衙蠹之需索，其弊二也；一则州县官视为具文，茫不知所以设立保甲之意，不过奉文造册，潦草塞责，一切惩劝之方，官未尝明定章程，民何由知而呈报，乡保等既无专责，谁肯以不干己之事，向诉于不理事之官，所以虚置尘封，无□读法，则有名无实，其弊三也；一则百姓之迁移事故日异月新，初造之册甫历数时，即多更易，若欲随时改造，拏既冗琐，费亦滋多，遂致缮写甫完已成废纸，则有始无终，其弊四也。以此四端，因循不举，遂使极易行之事，视为极难行之事；且以大有利之政，反为大有害之政，是非有湔除习气、实意讲求之良有司，必不能施行尽善者也。各州、县职司守土，当无不以循吏相期而禁暴戢民，惟保甲实为先务。用是博采舆情，参稽成法，慎择其简而易遵，切而可久者，拟定数则，通行各属，务于农隙之时编查清晰。其事不过数旬可成，其效可以久而不敝，所望矢诚而力行之。 

　　一、缮造之法：该县定期传知公实可信之里长，每里一人，期于某日至县，当堂亲加晓谕，以现在查办保甲，为民戢匪安良之意，令各里长于所管本里中，每百家作为一甲，每甲听公举诚实甲长一人。约计通邑乡村之远近，往返不过十余日，期于每日里长同所举甲长至县，该县当堂发给空白循环册二百页，空白门牌一百张，俱交甲长收领，谕令持归各里，按一甲百户中，分作每十家一牌，各举晓事牌长一人，每牌长交与空白册二十页，空白门牌十张，令其将本牌人户、姓名、丁口、年岁等项于空白门牌内详悉填注，倘有隐匿遗漏，惟甲、牌长是问。计一甲之中，必有粗能写字之人，如绅士、馆师、医技人等俱可填写；每牌再写二十页，为字无多，不过三两日可办。为完后，牌长将册牌汇交甲长，甲长合十牌之册，挨次分订循环二本。自发册至缮完日，一牌写则各牌俱写，一里完则一邑俱完，定期或一旬或半月，令里长各携牌册准于某日齐集至县，牌长、甲长均不必来，该县当堂令各抱册亲交，收回署内，谕令次日当堂领册。该县即将循册存署，环册及门牌星夜用印毕，次日合集里长，当堂将环册及门牌交里长带回，分交甲长，令甲长以门牌交牌长，发各户用木板悬挂；环册存于甲长处，以便改注倒换。如此造册，则各牌分开缮写，事速而费省，又不经吏胥之手，无从需索，且无守候之苦，民自乐从。又愚民易于图终，难于谋始，全在初行保甲之日，平情晓谕，使知事属便民，俾各深信不疑，自必遵行甚易。至点充里、甲长，尤宜慎重，或体察舆情，或咨访绅士，必得诚实晓事之人，至为切要。 

　　一、牌册之式：计一邑若干户，每户须循环册二张，门牌一张。册用坚纫棉纸，牌方尺余为度。该县先刊刻牌册空白印板各一块，内开某里第几甲第几牌第几户某人，年若干岁，地粮若干亩数，作何生理，妻妾、兄弟、子女、孙媳、奴婢某名某氏，左右邻某某。官备纸张印刷发给，计官所备不过纸张一项，缮写工费毋庸捐资，所需无多，谅无吝惜；如有书役借名派费，严拏重究。 

　　一、循环之法：该县初次于当堂将环册发给，谕各里、甲长此后各户如有迁移生故，婚嫁增减等项，随时令牌长告知甲长，公同于牌册内某项之旁添注涂改，下书甲长押。定期于每年三、六、九、十二、四季月之朔日，专令里长各携已经添注涂改之环册至县。该县于是日豫将存署循册铺列堂前，里长齐集县堂，当令将环册缴留署内，各接本甲将未经添注涂改之循册领回，将上季已更改之户，同牌长照门牌补注讫，仍存甲长处，将后有更改之户陆续更改，俟过三个月换册之期，将循册缴官，复将环册领回，悉如前法办理；其各户门牌均于改册时一体改注悬挂，不必缴官。计循、环二册虽历二、三年之久，添改尚不至模糊，俟年久再行换造，则缮册不烦而户口得实。在官之发册，一日不过片刻；在民之换册，一年不过四次，甚属简而易行。惟所定季朔之期，必信必果，勿令胥役勒掯，致劳守候；如果至期实在因公外出，尽可委佐杂官收发，以随到随交为要。又如州、县边境太广，丁户太繁者，不妨酌为变通，或东、南两乡于三月九月朔日到县换册；西、北两乡于六月十二月朔日到县换册，一年不过两次，而换册之日亦免拥挤矣！ 

　　一、稽查之法：州县官先于发册时开诚晓谕，俾知亲身查察，自不敢任意捏开。嗣后，祗须于因公下乡之日，携带所过村落之册，遇有耆老、童甿，停舆询问；或即就其本家，或旁及其亲故，据其所言丁口阅对牌册所书；又于审理词讼之时，听断既毕，两造俱存，随意详诘数家，取册校核；间或亲赴附近村庄，抽查数处，遇开造不符者，指名传唤原办之甲、牌长加之声色，示以戒惩，则远近闻风，惕然畏服，循环更改，孰敢欺蒙。官无跋涉之劳，民鲜供支之扰，而闾阎纤悉，一目了然矣！ 

　　一、禁奸之法：凡一村聚有匪徒，民亦愿报官惩儆，但恐官不究办，转致招惹怨仇，此良民所以饮恨，奸民所以横行也。夫地方大害莫甚于邪教，大约在乡村僻远之地，结会烧香，妄言灾福，敛钱聚众，煽诱愚民，遂至远近效尤，所关非细。他若三五成群，打降讹诈，必系凶徒恶少；夜出晓归，往来诡秘，必系盗贼窝家；至于赌棍讼师，逋逃奸拐，霸占把持，尤难瞒乡邻之耳目。此等干犯禁例，牌甲知情不举，律有罪名。该州、县即摘叙应禁各条，每村给与简明告示，专责牌甲邻佑，据实举首，立刻严拏讯办；如有怙终不悛，并敢结怨首报之人私行挞闹者，尤宜尽法重处，惩一儆百。若牌甲邻佑纵容不报，或官自访闻，或因事犯案，务将不报之牌甲人等加之责惩，以儆其后。如此，则匪徒知举报由于公令，自务敛藏；保长恐隐讳反有干连，争先发觉。自然地方无事，案牌愈清，法立而人不敢犯，惟办事正所以省事也。 

　　一、劝善之法：百里之长，万民待治，一邑风气，视为转移，不得以谨守簿书，遂谓别无吏课也。夫民风有醇漓之异，而人性无善恶之殊，今虽不能以三物六行责之编氓，而所以安居乐业之由，实以敦行为本。教民之道首先孝友，次则谨以安分，让以息争，勤以治生，俭以节费，皆为日用所不可离。州、县官条析利害，躬行劝导，谆属乡保及耆老、绅衿遍为诫勉，其有厚德笃行足为一乡表式者，公举以闻，官为优礼。又如读书苦志之士，耐贫守节之妇，或周以布粟，或表其门闾，则乡里争以为荣，而愚民咸如劝善。有背此教约素行不检者，先以训饬，继以鞭笞，官于册内注明劣迹，许其自新。季终，官问乡保是否改行，分别教约，果能举报公实，劝导勤勉，官为旌赏；徇私者责而黜之。又有事关伦纪风化者，往往僻壤愚民陷于不知，易罹法网，尤宜仿县书读■〈氵尘〉之制，随时晓谕，使之儆惧，则伦常重案默化于无形，俗尚益醇，民心益靖。又如鳏寡孤独无告之民，设法存恤，不必矜言施济，要在自尽其心，如此则舆情畏爱，政迹流闻，不愧为民父母矣！ 

　　以上六条，择其简便易举，人人可行者；官不劳，民不扰，吏不必书一字，役不必持一票，祗在依法力行，实可经久无弊。至若因地制宜，则又在良有司之尽心区划：如各里户口零星，有不足十家、十牌者，则当用七并八分之法；若剩八家以上，即应另立一牌。又如山县辽阔，民居四散，三五为村，则当就近数处合一、二十家为一牌，择一诚信之人为之长，往来查察。又如外来种地之民，单身独户，果系查无事犯，亦当约束得宜，其佣工趁食，则责成雇主查保；赁住营生，则责成房主查保；其余歇家饭店，有停留多日者，即当查明来历，究其踪迹。又有僧寮道院，责成住持及乡保查察，均不得容留匪类，全在随宜区处，使之远近相安。至于省会、城市以及大郡、大邑、大镇，商贾云集，五方杂处之地，人众事繁，势必不能用门牌及换册之法，致滋扰累，然亦当再从简易，俾有稽查。凡市尘稠密之地，各分段落设立总甲，原属定例所有，今只须慎选晓事总甲一、二十人，各给与总册一本，令其就所分段落内，每街每巷共若干户，挨次开载某户某姓，所执何业？如有全家迁徙者，方于册内改注，其余人丁之生故，不必随时更易。惟市肆、客寓、寺观严切晓谕，令每年一次出具并无容纳奸人甘结，交总甲汇交。总甲亦每年一次，携册到署，随意抽查数十户，即可杜捏报之弊。其册式版刻每页两面，分作十行，计百页可记千户，则事不烦而法益备，其余远近村庄皆必当仍用前法，方足以防奸而正俗。抑又有酌从简易者，保甲之行，往往上司衙门责令造送花名清册，致州、县视为畏途，书吏借之科派，今只令各州、县自造循环册二本，门牌一张，其余衙门概不必造册申送，惟于办竣后将通邑若干里，编成几甲，共册若干本存县之处，据实详禀本管道府，或将原册吊查，或于巡历之便亲加抽对，虚实总可立见。如此办法，实更无丝毫扰派民间及繁琐难行之处，果能行之不懈，则风俗醇美，邪慝潜消，遍恺泽于群黎，报循良于盛世，于贤牧令有厚望焉！ 

