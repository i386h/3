<!-- { "loadSidebar": true } -->
　　同立招婚合约字人吴士豆、张金贤等，豆因孙妇李氏名腰娘，年三十六岁，未育男女，仅抱幼妇王氏名进凉，十六岁，时当及笄，未有婚配，豆与李氏相议，愿将进凉招婚养老，以传后世。时有张金贤侄聪流，年贰拾伍岁，亦欲议姻，爰是两家凭媒说合招婚美事，俱各喜悦，遂将进凉择吉招与聪流成为夫妇。如鼓瑟琴，后日若生男女，约张、吴对半平分；倘月中丹桂，亦该两祀。李氏流当奉养终身，随家丰俭，各尽其道，约男孙十六岁长成之日，听吴家并神主领回归宗。此系同媒明约，二比甘愿，冀来日螽斯衍庆，麟趾呈祥，因欲有凭，同立招婚合约字一样贰纸，各执壹纸存照。 

　　再批明：李氏随进凉，流当奉养终身，各尽其道，不敢改移，俟男孙十六岁并神主，听吴家领回归宗。若永久同居，积置家财，皆作张、吴兄弟平分，批照。 

　　同治拾壹年拾贰月日代笔人张乃时 

　　为媒人郑三元 

　　知见人吴士昧 

　　主婚人姑李氏 

　　同立招婚合约字人吴士豆张金贤 

　　（七）招婚合约字 

　　同立主招婚合约字人曹林氏、郭新耀等，缘曹林氏有抱养媳妇何氏，名唤阿香娘，年登贰拾五岁，时当及笄，爰是凭媒说合，招与郭新耀之堂弟万福官为妻，二面议定聘金六拾大员正。其聘金即日交付曹林氏亲收讫足；其媳妇何氏听郭家择吉娶入郭门合婚，结成夫妇，琴瑟和鸣，麟趾呈祥。言约何氏生育长男，郭家之子；次男养拾六岁，归曹家，奉祀曹家祖先；其余多生男女，皆郭家之子孙；倘若丹桂一枝，两家牵祀。此系二比喜悦，口恐无凭，今欲有凭，同立招婚合约字贰纸壹样，各执壹纸，永远存照。 

　　即日同媒见交曹林氏亲收过字内聘金六拾大圆足讫，再照。 

　　批明：郭万福夫妻奉养曹林氏姑百岁寿终，事亲之礼待之；倘若不能同居，郭万福备出养膳银六拾大圆正，交曹林氏收入；生为衣食，寿终为葬费。其何氏生下男女，皆是郭家子孙，与曹家无涉，声明照。 

　　光绪二十九年癸卯月日代笔人杨文会 

　　为媒人谢凉 

　　知见者曹三聘 

　　同立招婚合约字人郭新耀曹林氏 

　　（八）招入娶出结婚字 

　　同立招入娶出结婚字人周老三、刘掽，缘三自昔抚养壹苗媳，取名阿妹，年登拾六岁，虽无孟光之贤，亦且庄贞自守，因思男大当婚，女笄当嫁，爰是听从媒议，招与刘掽之胞弟张芳基为妻，当日凭媒议定，掽备出聘金银贰拾四大圆正，即日经媒交付老三亲收足讫，随听掽择吉娶归，与芳基成为夫妇。但老三此媳既听芳基娶归，而膝下乏人，则生养死葬全赖女婿是倚。言约每月芳基应备银壹圆五角，交老三收入，以作养赡之资，百岁后所有营葬诸费亦是芳基一力料理。此乃二比喜悦，各无刁难，惟愿从兹进门，早卜弄璋之庆，长幼有序，预兆麟趾呈祥。从此二姓合婚，百年偕老，则两家之所厚望云尔。恐口无凭，同立招入娶出结婚字壹样贰纸，各执壹纸，永远存照。 

　　批明：倘日后老三年老，自己难以炊饭，欲与女婿同居合食，则芳基亦不得推诿；而每月之伙食银老三亦不得再领。倘芳基契约不将伙食银付老三支领，芳基应再备聘金银八拾大圆交老三收入，以作别图。各不得借口生端，声明此照。 

　　光绪三十三丙午十二月日代笔人郑启东 

　　为媒人林氏银 

　　场见人郑氏玉 

　　同立招入娶出结婚字人周老三刘掽 

　　（九）招婚合约字 

　　同立招婚合约字人洪门楮氏、张再生等，窃谓男大当婚，女长当配，亦世之常也。缘洪楮氏有孙女，年登一十八岁，名唤莲凉，尚未配偶，于是凭媒说合，向招与再生胞弟名唤金篮招入，洞房花烛，结为夫妇，当日同媒三面议定，聘金龙银壹佰贰拾肆大圆正。其银即日同媒洪楮氏先收贰拾肆大圆正，其余银壹佰圆正，待来日莲凉母亲林氏有回台，付亲收足讫，不得异言；若是林氏不要收聘银，而要随女子同食奉养，亦当受也。此或收银、或同食，共二有一，其一无二，理之然，螽斯衍庆，咏兰桂之森荣也。此系二比甘愿，各无反悔，口恐无凭，同立招婚合约字贰纸壹样，各执壹纸存照。 

　　即日洪楮氏同媒亲收过字内聘金龙佛银贰拾肆大圆正足讫，再照。 

　　再批明：莲凉母亲或有随与女子同食者，生衣食奉养，至于大故之日，殡费系篮一力抵挡办理，其神主洪家归回，声明照。 

　　再批明：莲凉母亲若是延年不回台，伏愿篮夫妻有生男女之喜，宜对半均分；若单生一子，双承两家禋祀，而孙同媒面约，抚养长大成人，付洪家娶回，承接后裔，不得异言，批明照。 

　　再批明：篮从此入门以后，每月须备银陆大圆正付妈亲收讫，以为篮夫妻伙食之资，批明照。 

　　再批明：洪家厝宅、业产、家器，系是洪家之业，典张家无干，批明照。 

　　光绪二十七年旧历八月日代笔人高瑞青 

　　为媒人谢门杯氏 

　　在场知见人胞叔张士猫胞叔洪万生 

　　同立招婚合约字人张再生洪门楮氏 

　　（一○）招出婚字 

　　同立招出婚字合约人李门陈氏、周门王氏等，兹李陈氏同夫在日，抚养孙女，名唤招治，现年长成拾有八岁，托媒说合，择到周家四子，名唤周西湖，现年二十岁，守己安分，生理为业。彼时两家喜纳，凭媒说合，三面议定聘金参拾贰圆，择吉迎娶，行聘纳采，该周西湖即是李陈氏之孙婿，永远孝养李陈氏百年终老，另有祖先忌衣祭坟及修理风水一切，皆是系湖夫妇一力照料，不得异言反悔。至于过门，日后生男育女，周、李两家均分，各承其嗣。如若日后招治夫妇兴作家业，积金堆玉，俱属周家业物，与李家嗣孩无干涉。现今李家有厝业租金，陈氏自己收用，若日后终年归士，该业产暂交周西湖夫妇代为摄理；厝如损坏，湖夫妇出首修缮，其税金，修缮除外应存。至嗣孙十六岁长成，原业返交于李家嗣孙掌管，中间并无来历不明等事。从此之后，瓜瓞绵绵，丁财兴旺，口恐无凭，同立招书婚字合约贰纸壹样，各执壹纸存照。 

　　即日同媒亲收过字内聘金佛面银参拾贰大圆正足讫，再照。 

　　光绪二十二年十月日代笔人高瑞青 

　　为媒人高门黄氏 

　　在场知见人叔周目性叔李金财 

　　同立招出婚字合约人周门王氏李门陈氏 

　　（一一）婚书字 

　　立婚书字人槟榔要庄冯门林氏，生有一子，命名增那，年纪长成，未曾配婚，今来配得本庄温泰凤之女为妻，当日配有聘金银陆元，交于温泰凤姻翁收领。自婚之后，生有男女，长男、四男系归于温姓为嗣；其余所生男女，俱归于冯姓为嗣；倘生壹男，两姓共为嗣，以承宗祧，以启后裔，瓜瓞绵绵，螽斯振振，岂不美哉！系二比甘愿，各无反悔，恐口无凭，今欲有凭，立婚书一纸，付执为照。 

　　即日批明：自婚之后，每年二季，夫妇仍要归于温家助耕力作，不得异言推诿，立批。 

　　光绪十四年八月吉日说合冰人温连寿 

　　在场叔冯朝凤冯桂磷 

　　代笔人冯国华 

　　立婚书字人冯门林氏 

　　（一二）招亲字 

　　立出招亲字人传干义，年四十余岁，因前自己亲生有次女乳名带娣，年二十一岁，长大成人，今愿托得良媒传阿满说合，招得本庄邻亲李戆古之弟李鸿泉为妻。自招之后，系十二日带回李家结成夫妇，百年偕老，当日凭媒三面言定聘礼银四拾大元，即日银字同媒两交明白。倘日后生有长男，本归于李家为嗣；其次男归于傅家为嗣，养育七岁，带回傅家；倘风水不足，不论三、四、五男亦完一个于傅家；倘生一子，仍系两家为嗣，各守良心。此系二比甘愿，两无反悔，日后定卜螽斯蛰蛰，瓜瓞绵绵，恐口无凭，立出招亲字两纸，二姓各执一张，又带庚字壹纸，付为执照。 

　　光绪十三年十二月日二姓合婚说合媒人传阿满 

　　在场知见弟干三叔运德古维藩 

　　代笔傅兆荣 

　　立出招亲字人傅干义 

　　（一三）同上 

　　立约字人斗六番社街陈六箍，有小女陈毛，配林山前为妻，四月间娶出，愿每月二大圆与岳父日顾为食，后日次男出头，愿还岳父娶转为孙；若是岳父、岳妈二人年老，归于代理；若是每月无银无孙传者，愿陆拾大圆与岳父再求嗣。口恐无凭，合立约字壹张台照。 

　　光绪三十一年四月日媒人张罔市 

　　代笔人蔡文来 

　　立约字人林山前 

　　（一四）再醮身价银字 

　　立收再醮身价钱字人陈文，缘因前年文弟辞世，遗下弟妇郑氏名缘，并三岁幼男陈灶，但该氏负夫债务，母子度日维艰，郑氏自愿再醮良缘。兹有冰人言议，将郑氏缘娘再醮与陈清福为妻，当日福备出身价银参拾四大圆交文过手，转付郑氏亲收，以还债务清讫，随将郑氏听从清福择吉过门以成夫妇。旋约以幼男灶半继与清福为子，至于郑氏先夫祖上禋祀六位，亦交清福奉祀，不许废弃，他日清福同郑氏如育男女，俱福之子，文不敢异言生端滋事。其幼男陈灶与清福为子，异日长成，应当为灶娶妇生子传孙，显扬祖考，俱有厚幸。此乃出自各愿，两无迫勒，今欲有凭，立收再醮身价银字壹纸，付执为照。 

　　批明：即日清福生男，宜以一子半继郑氏先夫禋祀，立批再照。 

　　光绪二十三年丁酉岁拾月日代笔人王澄清 

　　为媒人程邱陈加维 

　　立再醮字人陈文 

　　（一五）招婚听娶合约字 

　　同立招婚听娶合约字人孙泉、王赐等，缘泉有兄嫂洪氏柑娘，年登二十五岁，意欲断弦更续，破镜重圆，即托媒引就王赐观出首招婚，承娶为妻。同媒三面言定聘金银六拾大圆正，订约带出孙家祖先前来永远奉祀，日后生育男女，长胎承王家，次胎承孙家，其余照次第均分；倘丹桂一枝，两家共奉禋祀。即日同媒亲收足讫，遂将洪氏柑娘听王赐择吉婚娶过门，洞房花烛，永为夫妇，来年麟趾呈祥，螽斯衍庆，是所厚望焉！此系二比甘愿，两家悦从，各无反悔，口恐无凭，同立招婚听娶合约字壹样贰纸，各壹纸存照。 

　　即日同媒亲收过合约字内聘银六拾大圆足讫，再照。 

　　光绪二十九年十二月日代笔人纪占鳌 

　　为媒人吴氏玉 

　　知见人张金生 

　　同立招婚听娶合约字人孙泉王赐 

　　（一六）婚约字 

