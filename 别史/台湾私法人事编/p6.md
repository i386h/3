<!-- { "loadSidebar": true } -->
　　皇清诰授（六品以下曰敕授，以子孙得封，则曰诰封敕封）。某某大夫（六品以下曰某某郎，从八从九品曰佐郎，武官公侯伯一、二品曰某某将军，三、四品曰都尉，五、六、七品曰骑尉，其从曰佐骑尉，八、九品曰校尉，其从曰佐校尉）。某官某谥某公（旗人书氏，汉人书姓，无官者书姓字，曰某君某甫）之墓志铭（或三行、或四行、篆书）。志首标题与盖同，次列某人撰文，某人书丹，某人篆盖（具书出身封阶，京外官全衔）。志云：公（名位著者称公，同辈称君，耆旧称府君，或称先生，友人则称字）。讳某字、某姓、某氏，某府、州某县人（或云其先世为某处人，何时迁于某处，遂考为某县人）。曾祖讳某，祖讳某（名位不著者从略，曾祖以上，有著名者则特书）。讳某（存则曰父名某，三代皆直书名讳，不得以字号代，仕者书其终官及封赠）。妣某氏（某封某赠，存则称母。生曰封，死曰赠）。生子几人，公次第几（兄弟有著名者则书，余则否）。少时志趣若何，及长科第若何（或以别途起家）。历任京外某官，迁次凡几，治行若何（书其一、二可传者，余从略。无官者，书其一、二遗事，足为乡人法者）。以某年号第几年、岁次某甲子、某月某甲子（古志卒葬之日皆书甲子，而不书时）。终于某官任所（或终于家，则曰终于里第正寝。古志不书生年、月、日，今多从俗，书于卒年之前，或书于卒年之后，则曰距生于某年、月、日）。有谥者，书其谥。年若干岁（齿尊者曰享年，或曰春秋）。即以其年（三月而葬，故曰其年；葬任隔岁，曰以明年）某月，某甲子，葬于某乡、某里、某山之原（或祔于某处祖茔；若迁祔，则书某年、月、日，迁葬于某所。旅葬则书葬于某县、某所。古志不书葬处坐向，今多从俗，故通礼仍之）。娶某县某氏某官某人之女（祖及兄弟有著名者，则特书，继娶亦如之（妾虽有子，不书）。男子几人，长某、次某（有官者书现官；先卒者，书终官；子之妇，不书）。女子子几人（女子亦子也，故称女子子）。长适某县某人，次适某县某人（婿已仕者，书其官，不书何人之子，其父著名则特书。女在室者，书字某氏，或云未字。子女虽异母，而不分书所出。妻有祔夫葬者，则分书其子。庶子统于嫡，不书所生之母）。孙几人，曾孙几人（古志不及曾孙，今但书其数，而不着其名；有求铭者、迁葬者，则书名。亦不书孙为某子所出，曾孙为某孙所出。尔雅曰：「姊妹之子谓之出」。左传曰：「康公我之所自出，公子重耳秦出也」。凡出皆指母族言，不得属于父祖）。某人为请铭，铭曰云云（铭有用韵者、有无韵者、有序与铭具者、有以序为铭者、有以铭为序者、有三言四言者、有用骚体者、有长短句者，不拘一格，惟以简劲为要）。妇人志，妇从夫，盖与标题书。皇清某官某公名某元配，若继配；某封某氏之墓志铭（夫无官，则书某君名某，妻某氏）。志中叙年若干，归于某氏，以夫若子官，封某号，以某年、月、日，终于内寝（或夫与子任所）。子女几人（非所生者不书）。余舆男志式同。

　　第五家祭

　　（一）品官之礼

　　（１）品官家祭之礼，于居室之东立家庙，一品至三品官：庙五间，中三间为堂，左右各一间，隔以墙。北为夹室，南为房，堂南檐三门，房南檐各一门。阶五级，庭东西庑各三间。东藏遗衣物，西藏祭器，庭缭以垣，南为中门，又南为外门，左右各设侧门。四品至七品官：庙三间，中为堂，左右为夹室为房。阶三级，东西庑各一间，余制与三品以上同（世爵公、侯、伯、子视一品，男以下按品为差等）。八、九品：庙三间，中广左右狭。阶一级，堂及垣皆一门，庭无庑，以箧分藏遗衣物，祭器陈于东西房，余与七品以上同（在籍进士、举人视七品，恩拔岁副贡生视八品）。堂后楣北设四室，奉高曾祖弥四世，皆昭左穆右，妣以适配，南向。高祖以上亲尽则祧、由昭祧者，藏主于东夹室；由穆祧者，藏主于西夹室。迁室祔庙，均依昭穆之次。东序、西序为祔位，伯叔祖之成人无后者，伯叔父之成人无后，及其长殇（十六岁至十九）者，兄弟成人无后，及其长殇、中殇（十二岁至十五）者，妻先殁者，子侄成人无后，及其长殇、中殇、下殇（九岁至十一）者，皆以版按行辈墨书。男统于东，女统于西，东西向。岁以春、夏、秋、冬仲月，择吉致祭，戒子弟读祝一人，赞礼一人，执爵每案二人，分荐祔位东西各一人，凡在庙所出子孙，年及冠以上者，皆会行礼。

　　（２）祭仪届日五鼓，主人朝服与祭，执事者盛服入庙。主人俟于东阶下，族姓俟庭东西，以昭穆世次为序。执事者陈炉镫于供案南，陈尊爵于东序案（代以壶琖者听），陈祭文于祝案，实水于盥盘，加巾。主妇率诸妇盛服入，诣爨所，视烹饪羹定，入于东房，治笾豆之实，陈铏敦七箸酰酱，以俟质明。子弟之长者盥，诣各室前，跪，一叩，兴，启室奉主，以次设于几；昭位考右妣左，穆位考左妣右。分荐者设东西祔位毕，赞礼立堂东檐下西面，诸执事分立东西序端，相向。赞就位，主人升自东阶，盥，诣中檐拜位立。族姓尊行者立于东西阶上，卑者立于阶下，皆重行北面。赞参神，主人入堂左门，诣香案前跪。执事二人（司爵者充），一奉香盘，一挹尊酌酒，诣主人左右跪。左进香，主人三上香；右进爵，主人酹酒于地，以爵奠于案，兴，退出右门，复拜位，及族姓行一跪三叩礼。赞初献，主妇率诸妇出于房，荐七箸酰酱于几前案北，跪，一叩，兴，遍及祔位，退入于房。庖人解牲体实于俎，执事者奉以升，各荐于供案。主人诣高祖案前，执爵者奉爵，主人献爵，奠于正中，跪，叩，兴，以次诣曾祖祖祢案前，献爵如前仪。分荐者遍献祔位酒讫，退立于拜位。赞读祭文，主人跪，族姓皆跪。祝诣祝案之左，跪读祭文曰：「维某年月日，孝孙某谨告于某考某官府君某妣某氏之灵曰：气序流易，时维仲（春夏秋冬），追感岁时，不胜永慕，谨以洁牲庶品粢盛醴齐，敬荐岁事，以某亲某氏等祔食。尚飨」。读讫。兴，以祭文复于案，退。主人以下一叩，兴。赞亚献，庖人纳羹饭于东房，主妇率诸妇，和羹实于铏，实饭于敦，出荐于案，及腊肉炙胾，遍跪，叩，兴，退，如初礼。主人献爵于各位之左，赞三献，主妇率诸妇出于房，荐饼果蔬，叩，退。主人献爵于各位之右，分荐者遍献祔位酒，均如初献仪。赞受嘏，祝取高祖供案酒馔，降至香案旁，主人诣香案前，跪。祝代祖考致嘏于主人，主人啐酒尝食，反器于祝，接以兴，主人一叩，兴，复位。赞送神，主人以下一跪三叩。赞望燎，祝取祭文，由中门出送燎，主人退避东阶下，行辈长者咸降阶。主人诣燎伙，视燎毕，与祭者出，主人率子弟，纳神主上香行礼。彻祭器，传于燕器，洁涤谨藏之，阖门，各退。

　　（二）庶士之礼

　　庶士（贡监生员有顶带者）家祭之礼，于寝堂之北为龛，以版别为四室，奉高曾祖祢，皆以妣配位，如前仪。南向，前设香案总一，服亲男女成人无后者，按辈行书纸位祔食；男东女西，相向，事至则陈，已事焚之，不立版。岁以春、夏、秋、冬节日，出主而荐饼饵二盘，肉食果蔬之属四器、羹二、饭二，前期主人及与祭者，咸致斋。荐之前夕，主妇盛服，治馔于房中。厥明夙兴，主人吉服，率子弟设香案于南。燃烛置祭文，堂北设供案二，昭东穆西，均以妣配位，均南向；设祔案于两序下各一，男东女西，东西向。主人以下盥，奉木主设于案，设祔位于两序案讫，主人东阶下立，众各依行辈东西序立，主人诣香案前，上香毕，率在位者一跪，三叩，兴。主妇率诸妇出房中，荐七箸酰酱，跪叩如仪，退。子弟奉壶，主人诣神案，以次斟酒荐熟讫，皆就案南跪，叩，兴。子弟荐祔位毕，主人跪，在位者皆跪，祝进至香案之右，读祭文（辞见品官祭礼，减洁牲二字，余同）。讫，兴，退。主人以下叩，兴，再献；主妇荐饭羹，三献；主妇荐饼饵时蔬，主人斟酒，跪，叩，均如初仪。毕，主人率族姓一跪，三叩，兴，祝取祭文及祔食纸位，焚于庭，众出，主人纳木主彻退。日中而馂，春一举，布席于堂东西北上，陈椅、琖、匙、箸，如其人数，传祭食于燕器。热酒馔，族姓至，主人肃入序位，以行辈年齿为等，旅揖即席，进酒馔酬酢如礼。汤饭毕，长者离席告退，主人送于门外，诸子弟皆随以出彻，仆人馂余食皆尽。月朔望日，主人及家众夙兴盥洗，启寝室，燃烛诣香案前，依行辈序立。主人上香讫，子弟奉茶，主人献茶，复位，率众一跪，三叩，兴。彻茶阖室，众退。若家有吉事，主人盥洗启室，燃烛焚香，以其事告，行礼如朔望仪。

　　（三）庶人之礼

　　庶人家祭之礼，于正寝之北为龛，奉高曾祖祢神位。岁逢节序，荐果蔬新物，每案不过四器羹饭具。其日夙兴，主妇治馔，主人率子弟设案，燃镫启室，奉神主于案上，以昭穆序。主人立于香案前，家众序立于主人下，以行辈为先后。主人上香，一跪，三叩，兴。主妇陈七箸酰酱，荐羹饭果羞，跪叩如仪。主人酌酒进于各位前，凡三次，皆跪，一叩，兴。毕，主人率众一跪，三叩，兴，纳主于室彻，退。日中，众馂神食，岁一举，论行辈先后，同行序齿，列坐，酒行饭已，肃揖以退。月朔望日，供茶燃香镫行礼，告事亦如之，均与庶士仪同。

　　第六庙制

　　王制天子七庙，三昭三穆，与太祖之庙而七。朱熹曰：「刘歆之说，谓三昭三穆，与太祖之庙为七，文武之庙，不在数中。盖周自武王克殷，即增二庙于二昭三穆之上，以祀高圉亚圉。递迁至懿王时，则文王亲尽，而以有功当宗，故别立一庙于二穆之上，谓之文世室。至孝王时，则武王亲尽，而亦以有功当宗，故别立一庙于三昭之下，谓之武世室」。又曰：「周礼建国之神位，左宗庙，其制在中门外之左，外为都宫，内各有寝庙，别有门垣，太祖在北，左昭右穆，以次而南（晋博士孙毓议）。太祖百世不迁，一昭一穆为宗，亦百世不迁，二昭二穆，为四亲庙，高祖以上亲尽，则毁而递迁，昭常为昭，穆常为穆，仪礼所谓以其班祔，檀弓所谓祔于祖父者也。三代之制，其详虽不得闻焉，其大略不过如此」。

