<!-- { "loadSidebar": true } -->
　　礼部会同户部议准陕西学政刘壿奏：山陕等省乐户、丐户请定禁例案内，酌议削籍之乐户、丐户原系改业为良，报官存案，如果拔濯旧污，阅时久远为里党所共知者，自不便阻其向上之路，应请以报官改业之人为始，下逮四世本族亲支皆系清白自守，方准报捐应试。该管州县取具亲党邻里甘结，听其自便，不许无赖之徒藉端攻讦；若系本身脱籍，或系一、二世及亲伯叔姑姊尚习猥业者，一概不许滥厕士类，侥幸出身。至广东之蜑户、浙江之九姓渔户及各省凡有似此者，悉令该地方照此办理。但此等甫经改业之户，惟不准应试，至于耕读工商，业已为良，应悉从其便。如有势豪土棍藉端欺压讹诈者，该地方官仍严行查禁惩治，以儆刁风，以安良善等因。疏入，从之。

　　（一八）取缔台湾妇女弊风之告示

　　福建台湾巡抚部院兼管海关学政邵，为劝谕台地妇女事。本部院素闻人说台地妇女多半仍不知闺教，贪爱钱财，与男子往来，以倚门接客为常事，人人传为笑谈，谓天下无耻之人莫如台地妇女之甚。本部院渡台以来，细察情形，深为尔等妇女叫屈。盖尔等非真无耻也，所以甘为无耻之事者，其故约有三端：一则习俗已久，年幼无知之女，习见其姑若母之所为，不复知为可耻之事；一则明知其非，见逼于大姆，不从则诉骂毒打，故含羞忍辱而为之；一则年少无远虑，但知暮舞朝歌之乐，不暇计失身之害。本部院既察知其故，不忍递加刑罚，先就此三端为尔等开陈利害。寻常男女大半年轻则相爱，年老则相弃，惟有夫妇之分，则有情义之男子固愿白头偕老，即无情义者亦限于名分而不敢相弃。若如尔等东张西李，人人皆夫，一旦色衰，谁复相顾？或招买他人之女以为媳，谓可养老，万一两少相爱，挈之而逃，尔等虽抗之官，官亦不能为尔等理此丑案也。尔等试一设想，则但知暮舞朝歌之乐，而不计穷老之日身无所归者，可以惕然醒悟矣！其被迫于大姆者，则当由本部院通饬地方官令其留心查禁大姆名目，随时拏究、如有被逼者，许该妇女立即到官控诉，由官为设法保护，断不令大姆挟嫌报复也。尔等试一设想，则被逼于大姆者可以欣然改图矣！其由于习俗之已久者，本部院细思尔等旧俗本亦不恶。台地民人原籍多闽之漳、泉，粤之潮、嘉，而最以漳、泉人为多；漳、泉地方自受宋朝朱文公之化，妇女最明礼法，朱公帘、朱公罩至今天下传为美谈；祖宗为天下美谈，子孙为天下笑谈，则非原籍之旧俗可知。台地后山生番虽冥不知法，然男女之范甚严，尔等均系清白良民，乃甘为娼妓无耻之事反不如粗野之番人，则非台地之旧俗可知。尔等试一设想，则沾于习俗者可以勃然兴起矣！又闻尔等家中供养观音菩萨以求福，试思尔等强逼良女辱身，又诱坏人家子弟，败人家产，菩萨有知，将置尔等妇女于极乐世界乎！将置尔等妇女于刀山剑树乎！可怕可怕。尔若能听本部院之劝，则转祸为福，转辱为荣，本部院自当择最奖励；若不听本部院之言，依然作无耻之事，则严法当随其后，尔等其细思之，勿贻后悔，特示。

　　右谕通知

　　光绪十八年三月二十五日

　　告示

　　（一九）收养孤老之规定

　　户律户役收养孤老

　　凡鳏、寡、孤、独及笃废之人，贫穷无亲属依倚，不能自存，所在官司应收养而不收养者，杖六十；若应给衣粮，而官吏克减者，以监守自盗论（批注：鳏、寡、孤、独、笃疾、废疾六项人，皆不能自食其力以谋生者，若既贫穷，又无亲属可依，则在官当收养。故设有养济院，月给粮米，岁给绵布，此朝廷恤无告之典也）。

　　同上条例

　　各省流寓孤贫，如籍隶邻邑，仍照例移送收养外，其在原籍千里以外者，准其动支公项银两，一体收养，年底造册报销。

　　凡被灾最重地方饥民，外出求食，各督抚善为安辑，俟本地灾侵平复，然后送回。

　　户部则例

　　外来流丐，保正督率丐头，稽查少壮者，询明籍贯，禀官递回原籍安插；其余归入栖流所等管束，不许散处滋事。

　　乾隆四十二年部议

　　少壮乞丐，严饬保甲并丐头管束；若纵容为匪，即将保甲等分别惩治。

　　（二○）幼女出贌为戏子例

　　立贌字人蔡鬃观、蔡牛港叔侄，祖居漳州府漳浦县，因祖父移居■〈王葛〉玛兰，并无生理头路，与胞叔鬃相议，将同弟蔡媳妇仔，年中十三岁，生于八月十三日申时建生；此媳妇仔系是同叔蔡鬃观抱养之子，因家中欠乏银用，将媳妇仔贌与胡莲观、胡菊观兄弟为七子班，面限六年为满，三面言约每年身金银三大员正。银即日同中交足，媳妇仔听菊、莲兄弟教管。并无交加不明；如有不明等情，牛港支挡，不干贌主之事。口恐无凭，立贌字一纸，付执为照。

　　批明：闰八月蔡牛港先去佛银四大员。

　　同治元年八月二十八日代笔林义观

　　为中、知见黄礼观

　　立贌字人蔡牛港

　　（二一）幼儿出贌为戏子例

　　立贌字人鹿港北头施涂螺，有长子名耳，年登九岁，因家中清淡，日食难度，即托中引就本港牛墟瑶香班许木耳为作戏童，面限拾年为满，身价银拾捌大员。即日同中交收完足，即将其子交与银主，请师教习戏文，不论初幼。恐有风水不虞，与银主无干。恐有房亲三言贰语，施涂螺出首抵挡，不干银主之事。恐口无凭，三面议定，合立贰纸，付执为照。

　　大清光绪贰拾贰年四月念贰日为中人张顶司

　　立贌字人施涂螺

　　代笔人黄登科

　　（二二）同上

　　立贌戏字人，彰化半线保天公坛边居住王江河，有亲生小儿，年登八岁，名叫阿九。因缺欠银两。无奈托中引就向与鹿港保牛墟头瑶香班许木耳为作戏童，年限八年为满，身价银拾捌大员。即日同中交收银项足讫清楚，江河小儿交过银主请师教习戏文。恐畏观天造化，或是房亲人等生端，江河一力抵挡，与银主无干。江河自己甘愿，口恐无凭，今欲有凭，立贌戏字一纸，付执为照。

　　大清光绪辛卯年陆月日为中人陈桂枝

　　立贌戏字人王江河

　　自己炳笔王江河

　　（二三）同上

　　立贌戏字人，彰化县二林保秀水庄翁古，有一亲生小儿，年登拾岁，名唤方麟。因今家贫，日食难度，今日依父身过，无银收费，无奈托中引就向与鹿港牛墟头瑶香班许木耳为作戏童，面限捌年为满。四月日过，每月身金钱四佰文；捌年过限，照升戏文盘了交付。翁古依■〈女只〉■〈毛上灬下〉同，三面言定佛银陆大员，平四两壹钱，即日交收足讫，即将小儿交与银主掌管，任他请师教习戏文。恐有风水不虞，凭天造化，与银主无干。恐有交加来历不明等情，与房亲伯叔兄弟侄无干，翁古自应出首一力抵挡，不干银主之事。合立贌字一纸，付执为照。

　　大清光绪庚寅年柒月日为中人许条

　　立贌戏字人翁古翁葛观

　　代笔人沈林

　　第三款宗教

　　第一　宗教之法规

　　第二　僧道、术士、师巫及邪教倡导者之取缔

　　第三　神明会及父母会

　　第四　台湾之寺庙

　　第一宗教之法规

　　（一）唐代之祭祀

　　儒教

