<!-- { "loadSidebar": true } -->
　　（２）赏观一乡一社之间，有田卢居民之处必有神焉！以主其地必有人焉！以着其地。神佑人，人祀神，依古然矣！我庄之有天灯尊神、福德正神，由来久矣！闻知先父老云：福德神坛开垦时已合建于庄首西北埔中，初设时即来灵龟，直到座前甚驯，庄之命名原本于此。后天复建天灯尊神坛于庄首北栅中，盖庄垦于康熙四拾七年，东边沿山庄少，常有生番之患；生番犹虎也，相传天灯尊神能御虎患。前父老缕述其事甚悉，是以建坛于庄首，早夜灯光辉映，庄人星出月归，晏如也。厥后庄垦成，林莽去，亩■〈土叚〉彰，国赋供，人乐其业，神享其祀，相安几数十年矣！乾隆拾九年，山水骤涨，庄之西边冲陷成河，福德坛前崩坏，庄人移入巫家园内，由是未复建其坛矣！庄人岁时有事，及吉庆祈祷，则以天灯座前一同奉祀福德尊神，以是而相安又数十年矣！迨乾隆五拾四年大乱平，建醮后始议建福德坛于天灯座左，就巫家园内迎出原福德神炉主祀，至今二坛前后相辉，依然共享春秋之祀，庄人沐神惠者百年如一日，亦共见共闻，无庸赘矣！第庄中前辈亦常捐赀立会，未经业者无论也。前于乾隆三十八年，复鸠会友捐赀建立一会，积息存放，■〈阝典〉立田业，历春秋两次，赖以祭祀。兹嘉庆八年始变业，为明买绝■〈阝典〉业，年收租息足供祀费，以垂久远，益觉完善也矣！于戏！人有神以护佑，神有人以供养，相胥以绵久远，未尝不昭然共见共闻矣！因述前言而详叙之，亦以志不忘云。 

　　嘉庆拾六年端月日云林毓麟记 

　　道光二十七年中秋节藻生死徐鉴瀛抄 

　　众议规条开列于后： 

　　一、议：应祀日期，每年限定正月十五；八月十五日，永为定例。 

　　一、议：应祀之日，会内人等务整衣冠，齐到坛前徐行三献礼。仪毕，集燕会，少长列坐，共敦和睦，不许争竞噪闹；违者公议行罚。 

　　一、议：每年有存银各发放，其谷每石每季加利壹斗五升，其银每元每季加利壹皮五分正，此议。 

　　一、议：会内人等倘有折会者，只许每分折回银参元，永为定例。 

　　一、议：每年春秋两季应祀，其首事每季编定四人，周而复始，不得推诿，此议。 

　　（４）孔夫子会（会名）文圣会会序 

　　粤稽古帝王将相以来，生则荣名于当时，没则销声于后世者，曷可胜道哉！若一言可为百世师，一行可为天下则，莫如我孔圣独也。其生平不能弹述，而自邦国达之州闾委巷，言六艺者莫不折衷于其际矣！然非甚至德，孰能使千秋万世，传其教而无穷者哉！ 

　　文等身列雍庠，忝居士林，均沐圣教遗泽，咸沾洙泗余徽，安能忘其所远宗也哉！自辛已春，曾约同人数十，启圣会于台湾，集文人于港口，以崇圣典，以敦友谊，至严且和，诚美举也。迨甲申熏莸杂进，臭味差池，乌能与侪俗浮沉之士谬为同声耶也。独不思太史公有言曰：「同明相照，同类相求」，其言诚足贵耳！于是爰集一会，会之分由三十有三年春始也，按人数二十有奇，每遇孟春，会友一举祀事，时以讲道论德，谈古评今，一切俗情，羞挂齿颊，亦犹是体群不党周不比之至教云尔。虽然人情变迁不可测度当其平居里巷，相慕悦谈，握手出肺腑相示，真若可信；一旦贫贱富贵之相形，夙所号为知交者，反目若不相识矣！且挤之又下石焉者，皆是也。此浅薄之风，甚不愿诸友效之。夫善交非艰，久敬维艰，余每览今昔交道之所以得，与其所以失，未尝不叹至圣评晏子两言，当用是为凛凛也。继自今，惟愿诸友奕世浑尔我，忘得丧，斯不愧为士君子之林，乃可语圣人之徒，毋令轻浮浅露之士同类而共笑之也。 

　　同治贰年癸亥岁，接抄后学邱秀敬选。 

　　文圣会条约开列于左： 

　　一、议：应祀之期，每年订定正月十二日，不得参差。至于会场之下，不许赌博、做宝、演唱花鼓，并酗酒滋事，致失友谊；犯者公罚，永为定规。 

　　一、议：经理祀典之人，要到会场公举妥人，清理所有会内大租完单。倒算数时，其经理人要一一清出执照；若无单者，不得入数，永为定例。 

　　一、议：会内之田，不论分内、分外之人耕，其每季租贌谷要交纳经理人收贮；如有贫利短折、恃强抗纳者，迨至算数之日，其每车谷依照市价加银伍皮，不得徇情，其银仍归公项，永为定规。 

　　一、议：此会永不得顶折者，因念各父兄当日戮力同心，一团和气，相成祀典；倘有借端越规，坚执要折者，只许折银贰拾员，不得争加索多，亦不得私相顶替，永为定规。 

　　一、议：每年祭祀之日，所有会内诸友人等有功名者，自宜各带衣冠，公处簥养钱八百文；就无功名者，亦能各带衣冠袍挂，公处簥费钱六百文。其要到厂迎送圣驾，致祭圣神，须从预日听候，勿致临时仓皇。迨公事已毕，均处充胙钱二百文。至席主并着长衫者，虽就同然致祭，仅可处胙仪，不许领簥费，永为定例。 

　　一、议：会内有进文庠者，公处花红银拾贰圆；进武庠者，公处花红银拾大圆；补廪者，公处花红银拾贰圆；共有恩拔副岁优贡者，各公处花红拾贰圆；及登科甲第者，公处花红银贰拾四圆；其乡试者，公处科费银参圆；其会试者，公处京费银拾贰圆，均有定例。 

　　一、议：会内有捐国学及品职者，公处花红银八圆；有损例贡及功加者，公处花红银拾贰圆，俱要部札执照；若无部札执照，虽有实收，亦不堪照用。至于祭祀领花红之日，无论文武大小功名者，俱各银花一对、红绫一丈贰尺，永为定例。 

　　致祭于大成至圣先师孔夫子神位、复圣颜子、述圣子思子、历代先贤、宗圣会子、亚圣孟子、历代先儒。 

　　圣前联：天下官民祖；历代帝王师。 

　　中堂联：亘古一人瞻拜岂徒玉帛；于今多士趋跄特见圭璋。 

　　上堂联：祖述尧舜宪章文武任重而道远；上律天时下袭水土博厚且高明。 

　　下堂联：友以辅仁矢口莫遗忠孝廉节；学以致道立志当在修齐治平。 

　　墙联：数仞门墙天广大；千税道德日光华。 

　　（赞章式） 

　　敢昭告于至圣先师孔夫子之神位前而言曰：维师道贯古今，德配天地，刚述六经，垂宪万世，今兹孟春，谨以牲帛醴粢粢荐于复圣颜子、宗圣曾子、述圣思子、亚圣孟子、历代先贤、历代先儒诸位前，一同配享。尚飨。 

　　（５）文宣王祀典引 

　　窃思圣道长流，亘万古而不磨；圣教旁敷，越四夷而一致。圣天子隆文重道，建学明伦，何分邦域；尊贤取士，岂限疆隅。濂等生长东粤，礼乐文章，久沐尼山之化；德行道义，时寻泗水之源，未几来游东土，目击田间父老犁雨锄云，尚怀修礼种义之本；披星戴月，犹存讲学论道之风，猗欤休哉！曲江之风度，越境犹存；琼山之典型，斯文未坠，渊源如此，实不负圣朝恩波，开设粤籍，广储人才之至意也。濂等思之，文运虽兴，祀典缺如，遂邀同举人徐瓒、贡生邱肇扬、监生赖自然，生员黄东鳞、黄圣基等到港口庄中谈论圣道，谓余等虽愧未升堂，亦曾附宫墙之选，安忍以地远邹鲁，遂忘玉振金声耶！以是会齐同人津敛，一人击俎豆于千秋；一以振粤东之文运，每人捐银一元作春秋享祀之用，其余设立花红奖励来兹。时踊跃以观车服礼器，欣然而胆数仞之墙者，迨后相率而来，同声相应，同气相求，数年间游泮水以增廪饩，列成均而登仕宦者，师师济济，未始非圣教有灵，故后先辉映也。迄今生息番衍，既立田产，寝昌寝炽，议买庄业，建置粤东义学，延师训导，长育人才，养成头角，行见由成均而登仕籍，自泮水以来入词林，连镳夺锦，大振粤东文风，益以见圣道长流，亘豆万古而不磨；圣教旁敷，越四夷而一致。圣天子亦将以斯文种育粤东矣！岂独一时盛事哉！是为序。 

　　抄录原议规条 

　　一、议：当日起敛，此会原以文会友，尊祟圣教，学习礼仪，设立花红，歆动诸友子弟以图上进，将来呈明官府，建造粤东义民义学，何等荣耀；并非为利息起见，以贪分肥。凡我同人竭力经营，勿欺圣贤，嗣后永不许分股强折，亦不诈改名顶替；倘有不肖乱言横行者，众人鸣鼓而攻；若有不遵，即行鸣官究治，所有用费俱系会内之事。再，会每年办理之人果有心尊圣，竭力经营，无私心欺圣，愿圣贤庇佑其本身康健，子孙昌盛，世代书香；若有私心欺圣，愿圣贤殛其早亡，永不昌盛。 

　　一、议：众举一妥人为总理，所有各处田地绘图一本，将某处田地四至界址，水路坵数踏明，注明图内，并查察贌耕之人虚实如何。每季会内经理收谷之人，面同照时价粜谷，要通知近处有份数人见粜；若■〈阝典〉买田地，定要应会日众议明白，方可施行。 

　　一、议：应会不许喧闹乱言生事，如果意见有理，不妨向众陈明，参酌而行，勿伤和气；倘挟嫌横拗混规，众识将混规之人重责三十板。 

　　一、议：应会之日，圣坛前不许赌博、采茶、花鼓；违者，罚银拾元 

　　一、议：每年应会之日，众会友人等不许凶涓打架；违者，亦在圣前重责三十板。 

　　一、议：会内祭器物件不许私借与人；一经察出，罚首事拾元。 

　　同治元年壬戌岁经众诸友人等前来酌议，此祀典起于乾隆二十六年四月九日，倡自何君元濂家。历年巳百有余载，不可谓时不久矣！前后姓名得壹百九拾贰人，不可谓人不广矣！收粟至壹千贰百余石，出息亦不可谓不大矣！其间之善作善成，祖若父固有藉创之于前者，亦贵能继之于后，顾竭力经营，实心实事，历年举文会、设花红、施义渡、造桥梁，凡所为长育人才，鼓励后进，利已便人者，无不具而举；而且见善必趋，有公必赴，凡属大典莫不首唱，则此一会也，其关系非仅小焉已！但历年已久，虽当日规例森严，尽美尽善，而子孙再传，未免人心不古；若不重申规条，严文章程，则日久弊生，贻害将伊胡底！爰鸠会内诸友议定，因草损益之宜耶！行见祀典增辉，人文蔚起，圣道广被于海隅，俎豆馨香于奕世，庶上足以副前人创立维殷之意，亦下有以垂后进念切无忘之愿望也夫！ 

　　兹将重申规条列左： 

　　一、议：祀典依照原规，定于新正十二日结坛致祭。于预日午后，齐集会内绅衿，各带衣冠，恭请先师随行省牲，礼毕，于是晚编定主祭、礼生及各执事，预先出榜通知，侯辰刻号炮升堂行礼。礼成受福后，恭送先师。 

