<!-- { "loadSidebar": true } -->
　　出榜

　　凡出榜，乡、会试由考官诹日豫行知贡举监临，届期内帘启门；及外帘各官会于一堂，出中式朱卷，对内号坐号，检校墨卷无伪，乃按名书榜毕，各官朝服望阙，行三跪九叩礼。乡试于顺天府及各布政司署前；会试于本部署前悬榜三日。殿试读卷毕，以钦定前十名，合二、三甲进士名次，书黄榜进御览。翌日，所司设案于太和殿内及丹陛，如策士仪，内阁官奉黄榜入殿，陈于案，銮仪卫备黄盖云盘于殿陛下，设龙亭于午门外，鸿胪官六人立于丹陛东阶，每阶二人皆西面，銮仪卫陈法驾卤簿，乐部和声署陈乐县。

　　皇帝礼服御殿，王公百官朝服侍班如常朝仪。诸贡士于丹墀东西班末北面序立。读卷暨执事官出班，就拜位，听赞行三跪九叩礼。大学士奉黄榜出授礼部尚书，尚书跪接，兴，陈于丹陛案，北面跪，三叩，兴，退立于左。呜赞赞有制，诸贡士跪，宣制官奉制至丹陛南西面立，宣讫乃唱第一甲第一名，暨二名、三名，皆传唱三。鸿胪官引出班至御道东西，各以次跪，又传唱二甲一名，三甲一名某某等若干名，不出班，均听赞行三跪九叩礼。赞举榜，礼部尚书诣案跪，奉榜兴，降自中陛。驾兴还官，仪制司官以云盘承榜，道以黄盖，礼部堂司官暨一甲进士随榜出太和门中门，诸进士东班由昭德门，西班由贞广门出，至午门外，陈榜于龙亭，和声署乐作，御仗前导出长安左门，悬榜三日。

　　中额

　　凡中额，乡试顺天、八旗、满洲、蒙古、汉军、直隶诸生及直省贡、监生肄业太学者，皆分编字号，取中共二百十有五名。川、广、云、贵，贡、监生，每二十卷中一卷，无定额。山东六十九名，山西六十名，河南七十一名，江苏七十六名，安徽四十五名，江西、浙江皆九十四名，福建八十五名，湖北四十八名，湖南四十五名，陕西六十一名，四川六十名，广东七十二名，广西四十五名，云南五十五名，贵州四十名，副榜视正榜取五之一以为额。会试俟三试既毕之后，知贡举分别直省贡士卷数，疏请钦定中额。殿试一甲三名，赐进士及第，二甲、三甲无定数。二甲赐进士出身，三甲赐同进士出身，各有差。

　　官生卷中额

　　凡官生卷，京堂五品以上及翰詹科道，外官、文官三品，武官二品以上之子，若孙、同胞兄弟及兄弟子，乡试准作官生卷。顺天乡试，满洲蒙古汉军官卷，以十名取中一名；南北贡、监生官卷，以十五名取中一名；直隶、江南、江西、福建、浙江、湖、广官卷，以二十名取中一名；山东、山西、河南、陕西、四川、广东官卷，以十五名；广西、云南、贵州官卷，以十名取中一名。如官卷不满十者，人民卷通校；文不充数者，以民官卷补中。

　　回避

　　凡回避，会试及顺天乡试，考官、同考官、知贡举、提调、监试及外帘、执事官之子弟宗族，有服姻娅，皆令回避，不得与试。

　　磨勘

　　凡磨勘，乡试以取中朱墨卷解部，由部奏请以京堂三品以下、翰詹六品以上官，暨给事中御史，集天安门朝房，各分卷磨勘。会试出榜后，由部请旨简员磨勘，有违式干禁者皆论如法。

　　赐燕

　　凡赐燕，乡、会试赐考官、知贡举、监临、提调、监试、同考执事各官燕。乡试初入闱，顺天燕于府署，各省燕于布政使司；会试入闱出闱，均燕于礼部。及乡试揭晓，赐考官以下至中式诸生燕，曰鹿鸣燕。殿试传胪，赐一甲进士三人燕于顺天府，府尹暨丞造归第，翌日，赐读卷官以下至诸进士燕于礼部，命内大臣一人主席，曰恩荣燕。与燕者皆礼（仪见精膳司）。

　　恩赐冠服金帛

　　凡官员诸生中式，各赐冠服及白金二十两。会试给公事费。既成进士，赐白金三十两，一甲三名外加五十两。第一名朝冠朝衣，二名以下表里各一端。

　　科场条例

　　凡科场条例；据屡科沿革及现行事宜，纂辑成编，每三年续编，颁发直省遵行。

　　（三）特典

　　博学鸿词

　　康熙十六年奉旨举行，与试者一百四十三人，取列一等者二十人，二等三十人；已仕者授翰林院侍读侍讲至编修，未仕者授检讨。其试前告病者，未取而年老者，授内阁中书，听其回籍。雍正十一年奉旨举行，至乾隆元年与试者二百七十六人，取列一等授编修者五人，二等授检讨者五人，授庶吉士者五人。二年绩考，取列一等授检讨者一人，二等授检讨者一人，授庶吉士者二人（会典）。

　　保举经学

　　乾隆十四年奉旨举行，至十六年应举者四十余人，取列高等，以国子监司业用者二人，年老不能供职授司业衔者二人（会典）。

　　召试

　　凡巡幸所至，除现任京堂及翰詹科道，外官府道以上之亲兄弟子侄，准其迎銮献册，不准应试外，其进士、举人，取列一等者以内阁中书补用，贡、监生特赐举人，授内阁中书，学习行走，或赏给举人。一体会试，列二等者给缎，或令充各馆誊录。康熙四十二年、四十四年两次南巡，江浙考取士子共七十三人。乾隆十六年南巡，考取进士一人，贡、监生八人。二十二年南巡，考取进士一人，贡、监生十人。二十七年南巡，考取进士四人，举人一人，贡监生七人。三十年南巡，考取进士二人，举人三人，贡监生十人。三十六年巡幸山东，考取贡监生二人。三十八年巡幸天津，考取举人一人，贡监生四人。四十一年巡幸山东及天津，考取进士、举人共七人，贡监生六人。四十五年南巡，考取举人、贡监生十六人。四十九年南巡，考取进士一人，贡监生二十人。五十三年巡幸天津，考取举人一人，贡监生三人。五十五年巡幸山东，考取贡监生二人。五十九年巡幸天津，考取举人一人。嘉庆十三年巡幸天津，考取贡监生六人。十六年巡幸五台，考取举人三人，贡监生六人。以上皆取列一等，授内阁中书及赏给举人（大清会典）。

　　钦赐举人

　　有以勋旧子孙而赐者，有以办公出力而赐者，皆与本科举人一体会试。有以年登耄耋而赐者，于乡试三场完毕，未经中式，年届九十，与年届八十教职，及恩、拔、副、优贡生，均请旨赏给举人。年届八十之廪、增、附、贡、监生，赏给副榜；如前科已给副榜者，毋庸再行加恩。会试后年届八十以上之举人，赏给学正衔者，准其会试，给检讨衔者，不必会试；如前科已有赏衔，下科仍在八十以上，亦毋庸再行加恩。其九十五岁以上者，给编修衔。百岁以上者，给司业衔（会典）。

　　钦赐进士

　　有以勋旧子孙而赐者，有以学问优长而赐者，皆与本科进士一体殿试（会典）。

　　世袭博士

　　圣贤后裔，惟孔氏设太常博士一人；其设五经博士者，孔氏二人，东野氏、姬氏、颜氏、孟氏、闵氏、仲氏、有氏、端木氏、卜氏、言氏、冉氏耕、冉氏雍、颛孙氏各一人，关氏三人，韩氏、周氏、邵氏、二程氏、张氏各一人，宋氏二人，伏氏一人。其山东孔氏五经博士，主子思子祀，以衍圣公次子袭。大常博士主圣泽书院祀，以衍圣公第三子袭。浙江西安孔氏博士与各氏博士，均由嫡长子孙袭；有故，准以嫡次子孙继袭。其承袭博士在山东者，由衍圣公咨送；在各省者，由督抚咨送（会典）。

　　孝廉方正

　　直省督抚转饬府、州、县、卫保举孝廉方正，所举或系生员，会同学政教官考察，督抚核实具题。其朴实拘谨无他技能者。给以六品顶戴；有才德兼优，逾格保荐者，送部考试，请旨简用（会典）。

　　山林隐逸

　　直省地方有才品优长，山林隐逸之士，着该督抚具奏，酌与录用（会典）。

　　（四）训条

　　学校门训士条教

　　直省、府、州、县学明伦堂之左，刊立顺治元年钦定卧碑，晓示生员，文曰：「朝廷建立学校，选取生员，免其丁粮，厚以廪膳。设学院学道，学以教之，各衙门官以礼相待，全要养成贤才，以供朝廷之用。诸生皆当上报国恩，下立人品，所有条教，开列于后：一、生员之家，父母贤智者，子当受教；父母愚鲁或有非为者，子既读书明理，当再三恳告，使父母不陷于危亡。一、生员立志，当学为忠臣清官，书史所载忠清事迹，务须互相讲究，凡利国爱民之事，更宜留心。一、生员居心忠厚正直，读书方有实用，出仕必作良吏；若心术邪刻，读书必无成就，为官必取祸患。行害人之事者，往往自杀其身，常宜思省。一、生员不可干求官长，交结势要，希图进身；若果心善德全，上天知之，必加以福。一、生员当爱身忍性，凡有官司衙门，不可轻入，即有切己之事，只许家人代告，不许干与他人词讼，他人亦不许牵连生员作证。一、为学当尊敬先生，若讲皆须诚心听受；如有未明，从容再问，毋妄行辩难。为师者亦当尽心教训，勿致怠惰。一、军民一切利病，不许生员上书陈言；如有一言建白，以违制论，黜革治罪。一、生员不许纠党多人，立盟结社，把持官府，武断乡曲，所作文字，不许妄行刊刻；违者，听提调官治罪」。康熙四十一年，颁奉御制训饬士子文，及圣谕十六条。雍正三年，圣谕广训万言，及御制朋党论。乾隆五年，颁奉御制饬训士子文，均敬谨刊刷，装璜成帙，藏于尊经阁，每月朔望，及督抚等到任，学臣案临，祗谒先师之日，教官率诸生诣明伦堂，望阙行三跪九叩礼，毕，教官恭奉宣读令，诸生拱听，无故不到者戒饬，居址远者，轮班入城，恭听宣讲。其有唆讼抗粮，缘事之生，令于阶下跪听，以示惩戒（会典）。

　　整饬士习（附生员命名禁例）

　　学政岁科试时，教官与提调州县各开生员优劣事迹，密报学政，查访确实，随棚咨部；劣生如有改过自新者，声明免黜。其府学生员在百里外者，举报优劣，仍会同本籍教官办理。生员不得充当书役、入伍食粮，及开设牙埠，地方官不得强令生员充当社长，凡总甲图差之类，一应杂色徭役，例应优免；倘于本户之外，别将族人借名滥充者，仍将本生惩治。生员不得抗粮逋赋，违者褫革；革后全完，准予开复；其不待限先完纳者，量加奖赏。或有将本身钱粮，多立户名，花分诡寄拖延者，治罪；包揽钱粮，侵收入已者，褫革，按脏定拟。共有聚众罢考，挟制官长及开涉词讼，无故挺身作证，并有巧构讼端，潜身局外者，俱分别革惩。生员所犯有应戒饬者，地方官不得擅自扑责，会同教官具详学政革讯治罪，例贡例监戒饬，亦会同教官扑责（会典）。

　　厘正文体

