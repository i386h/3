<!-- { "loadSidebar": true } -->
　　就俄、英、美三国论之。英、美以商务为性命，则口岸在所必争；俄人与朝鲜相毗连，则险要亦在所必争。其效顺，或亦出于至诚。然不敢谓许之，必有无穷之利；而敢谓拒之，必有立至之祸！何则？彼三国者，其为有心效顺耶，是欲市德于我也；欲市德而不承其德，以德始以怨终矣。其为故挑衅端耶，是欲构隙于我也；欲构隙而故示之隙，彼益得所借口矣。夫今之与倭议和者，岂朝廷之本意哉，亦曰敌强难支而已。试思一倭人倘不能支，顾可支数十倍于倭之三大国乎？自来借助洋兵，但虑饷重。今以二万万敌之款，用之剿敌而有余；夫何惮而不为！稽之前史，汉用西域制匈奴、唐用回纥制土蕃；考之近事，李鸿章亦曾以洋兵剿粤逆矣。事非创见，何必骛疑。况今日海内形势已成战国，中国虽自强有日，远交近攻之计亦断断在所不废。此机不失，俾异日之狡焉思启者相戒不为祸始，其利正无穷也。目今中国所少者，海军耳。诚得每国助铁甲十数艘，将用以守北洋，则内犯无虞；用以捣贼巢，则祸变立定矣。所虑者，迟疑之间，事或中变；则益难措手耳！

　　然则台湾不可弃也，弃台湾是益一倭也；三国不可拒也，拒三国是益数十倭也。自古和议之兴，原以弭变；而今之和，适以速变。主和之祸，恒在异日；而今之祸，即在目前。并无旦夕之安，而为苟且之计；何不一再筹维耶？然则如之何而可？曰：战而已矣。问何以战？曰：欲知今日之所以胜，当求前日之所以败。一言以蔽之，曰：用人而已。宋庆一军屡次退守，而奉天士民颂之不绝于口。闻倭人草约，亦有令该提督及依克唐阿、李秉衡到彼国请罪一条；其故可思矣。使前敌如宋军者再得一、二路，安见战事不日有起色哉！方今如曹克忠、聂士成、余虎恩、熊铁生、刘光才诸人之已经在防者，无论矣。他如冯子才、雷正绾之耆勋宿将，苏元春之熟悉洋仗，岑毓宝之文武兼资，娄云庆之可以统湘军，王孝祺之可以统淮军，皆未可置之间地；董福祥内卫畿辅，亦称重任，然以大支劲旅用之守而不用之战，亦殊可惜！语曰：兵如流水，不流则腐；未有守者必不令战、战者必不令守之理也。不但此也，吴大澄部曲在前敌者，皆二三少年，未娴军旅；应令刘坤一、宋庆、魏光焘逐一体察，毋任滥竽，再致贻误。定安练军断难振作，应另派统带严加选汰，无使误战而复误饷。陈湜一人，观曾国荃之奏牍，则为健将；观其在山西防河，则亦敌至则遁而已。一事未可概人生平，要不可不详加察核。唐仁廉，霆军旧部，非不能战；麾下现已万人，应令与诸军并进，勿徒观望。刘坤一统筹全局，身任重寄；应令振刷精神，力图报称。胜利，予以不次之赏；不胜，则加以不测之威：勿以各路胜败为分外之事。总之，庙堂有不测之恩威，而后将帅知愧励；统领有必行之赏罚，而后偏裨知奋兴。而尤切要者，则以永杜和议为战胜之本；是在皇上之独断而已。

　　举人等草茅下士，识见浅陋；值此时事艰难，不敢安于缄默。谨此具呈，伏乞据情代奏。谨呈。

　　光绪二十一年四月□□日。

　　河南举人步翔藻等呈文

　　河南举人臣步翔藻、孙凝、赵星阶、何兰芬、刘启泰等恳请代奏：为倭逆约款为害无穷，伏乞明谕斥罢，以弭祸机；沥陈管见，仰祈圣鉴事。

　　窃以倭逆犯顺，狂悖已极；要盟各款，为害甚巨。和议万不可允，战事大有可恃。谨为我皇上一一陈之。

　　夫倭，一海岛小国耳。其敢于狡逞以并高丽、犯海疆，蹂躏数省至猖獗几不能制者，一误于昔年倭并琉球而我未暇救、法侵越南而我受其欺，终以和为结局，而该逆遂有玩视中国之心；再误于高丽俶扰，李鸿章欺饰朦蔽、壅于上闻，不为之备，而该逆得肆其吞并高丽之志；三误于淮军将领叶志超、丁汝昌、卫汝贵、卫汝成、袭照玙等遵李鸿章「恐碍和局、无为戎首」之说，率皆闻风先遁、坐失机宜，致有平壤诸处之败、威海旅顺诸处之弃；四误于吴大澄徒托空言、疏于调度，不战而溃，致有奉天南境诸险要之失，而该逆乃益纵其猖撅之势，更扰及登州、澎湖。统计始末，是皆为和议之所误。今战有不利、仍归议和，是故蹈前车覆辙也。顷闻和约诸款，要挟太过，狂悖尤甚；普天率土，发指眦裂。若从此议，为害无穷；如厝火积薪，祸机至速。草茅下愚，不胜忧天之虑！窃谓有不得和者三、有不可和者十、有不必和者三。

　　奉天为国家根本之地，祖宗陵寝在焉；非所得以予人者也。约款割奉天所失之地不复归还，是使其地沦为异域，我皇上不克尽展礼谒陵之孝矣；其不得和者一。高丽自国家定鼎以来，臣服中国二百余年，朝贡无阙，以作东三省之屏卫；是祖宗留贻之藩服，非所得以予人者也。约款以高丽为自主之国，名为「自主」，倭实主之；其不得和者二。台湾自国初时颇劳庙算，命将徂征，久而始平，归入版图二百余年，留贻至今；是祖宗底定之疆域，非所得以予人者也。约款以台湾予倭，其不得和者三。

　　自古用兵靡饷，未闻偿之一说；今之「万国公法」：开兵端者，偿人兵费。此次倭逆肇衅侵我属国，兵端非自我开。约款反索我偿兵费，显违「公法」。且多至二万万两，计中国岁入不过数千万，用兵以来悉索搜括，饷犹不足；而此二万万两者，偿之既非理、又何所出以盈其数哉！不可和者一也。兵，所以备战也；和，所以息战也。既和，则无所用兵矣。约款倭驻兵天津、威海等处，我岁给饷五十万。夫天津为京师门户，威、旅实海疆险要；我兵尽撤而彼兵犹在，是诚何心！交战以来，逆兵从未至天津。既和，而反迎其深入，代为供给；一旦猝发，何以御之！是我养兵以自贼也。不可和者二也。苏、杭为国家财赋之区，重庆、沙市为川、楚咽喉之地；约款倭于此四处设立码头。既立码头，必以保护商人为名，兵船往来出入无阻；一旦扰苏、杭而漕运断，起重庆、沙市而川、楚梗，是失腹地最要之区矣。不可和者三也。货物者，国家之利源也。各国通商以来，银钱流出外洋，漏卮不塞，已见国用日绌、民生日敝矣；犹赖土货与之交易，利源不至尽竭。约款改造土货，则凡利全归于彼；不待数年，小民皆穷饿无生计矣。至民无生计，后患有不堪设想者。不可和者四也。赋税者，所以济正供之不足也。各埠洋税，本减于各局厘金数分之一；凡江海所通之处，多托洋税以图偷减，已夺中国利权矣。约款更减洋税，将致应税者尽归于洋。彼专舟车之利，而我失租税之实。不可和者五也。刑罚者，祖宗之定制，千古治天下之大法也。今贻误军机、拿问治罪诸将领未即立正典刑者，已仰见皇上法外之仁。约款尽释其罪，是废我国家之法也。此款何利于该逆，而要挟至此；必其中有与彼交通之人。否则，直用以制我耳。有罪无刑，从此无人肯战矣。不可和者六也。凡此约款，直欺中国为无人；猖獗无状，至此已极！闻更有前敌缴军械、宋庆等献俘之说，悖妄尤甚。约款而不如此则已，约款而果如此，是不成为议和也，直纳降耳。从古中外议和，未有要挟如此者；大伤国体、尽失利权，岌岌乎无以自立矣。不可和者七也。该逆狡诈叵测，安论信义；迨既和之后，我兵撤散已尽、彼将背约而愈肆要挟更甚于今之诸款，其何以给无厌之求！不可和者八也。通商以来，订约者无虑数十国。其会开兵衅者，英有庚申之乱、俄有伊犁之争、法有越南之侵，其约款均不至是。今倭逆小丑，如此订约；倘他国视我易欺，尤而效之，纷然肆逞，又何以应多方之扰！不可和者九也。国家深仁厚泽，民之沦浃久矣；今之约款全利于逆而深害于民，草泽忠义之士必不甘心从彼，势将互启争端。若负信约以安民，是授逆以责言之隙；若强守义之民以从逆，理既不可、势亦不能，将外患日纷、内乱尤可虑。不可和者十也。

　　窃维是役之始，皇上赫怒主战。嗣后廷臣以和议进者，岂不谓战有不利，将以和为苟安目前之计？抑思战之不利，由于淮军将领徒能克扣兵饷、闻敌先自逃溃；其败，非战之罪也。即如宋庆一军，以数千之兵支持半年，能守能战；其未得大胜，苦于孤军无助耳。李秉衡、刘永福有死战之心，故其所守之地，逆虽扰之而终不得逞；至畏此三人而莫敢撄其锋，足见战之可恃矣。他若董福祥、雷正绾、聂士诚、曹克忠、郭宝昌、唐仁廉诸人皆百战宿将，可以大用。今宋庆在北，依克唐阿、长顺尚能佐之；更益将领一二员、兵勇十余营以厚兵力，可统归宋庆调遣。天津要隘，聂士诚、曹克忠等势孤力单，更简宿将、设重兵以扼京师之门户。李秉衡抚山东，自足独当一面。苏、杭等处，择知兵大员往驻以严其防，相宜为战守计。唐景崧、刘永福在台深得民心，林维源忠义勇敢，相得益彰。若使刘永福招募旧部，更募生番之善用火器者用作前敌，坚守无虞；即径进长崎以捣其巢穴，则军威已可大震。伏乞皇上明降谕旨，示以有战无和；各人所守之地，令其自审机宜，以一事权。外责诸将以办贼之效，不为遥制；而内无惑于议和之说：如是纵不能必胜，亦可保不败。窃计即战而败、败而屡，亦万不至如约款割地之辱、偿费之多，贻祸之速也。不必和者一也。李鸿章重受国恩，其养淮军、造机器、设海军，每岁糜费无数；一旦尽化乌有，皇上未加以重罪，宜如何奋发天良，以仰纾宵旰之忧。乃始则昏愦骄蹇，坐误不问；继因不主和议，深怀怨望。今奉命出使，独秉全权，竟不顾体统之损失、大局之败坏，惟该逆之言是从，举中国之土地、财赋皆轻以许之。如此狂悖至极之约款，擅自画押，上达天听以要挟恫喝；是固皇上简命时所不及料也。若谓草约已定，不能中止；则该逆要盟，使臣专辄未奉纶音、未钤御宝，岂足为据，无庸以违约失信为疑。不必和者二也。昔宋之和金也，徒以徽、钦在北，不敢为孤注之一掷，故损威失利而不遑恤；然且不及今之约款百分之一，已致一蹶不能复振。今以理论，则我直而彼曲；以势论，则战有可胜之机，而和有无穷之害：何所顾忌而必出于此！且倭逆自犯顺以来，兵饷不足，悉索敝赋，人成强弩之末；再持半年，即坐致其弊矣。不必和者三也。

　　圣朝政崇宽大，恩义以待各国，原不为已甚之事。臣等非敢谓和必不可议，而今之约款则决不可从；亦非敢定战必无不利，而今之约款则为害太甚。事关国家大局，虽得之传闻，未审确否；而刍荛之见，不敢缄默自安，致负朝廷养士之恩。谨不揣冒昧，痛哭直陈；罔识忌讳，不胜惶悚！伏乞皇上圣鉴！

