<!-- { "loadSidebar": true } -->
　　一、割地难遽允也。奉天之凤凰厅、岫岩、金、复、海、盖等处为京师屏蔽、北洋门户，若全畀倭人，京畿不能一日安枕。奉省辽、渖既难固守，即吉林、黑龙江两省亦将势成隔绝。至台湾虽孤悬海外，实为南洋七省关键。况奉省所属义团同仇敌忾，誓不与倭人俱生；台湾自疆吏以至兵民，并皆忠义奋发，誓不从贼：足见食毛践土者咸知大义，俱有天良。倘一旦拱手授人，不特国体有伤，抑且人心将贰。此端一开，将来各国启衅，势必纷纷效尤；以有限之舆图，岂能供无厌之婪索！闻英、法、俄、德等国皆不愿倭人独占要地，宜乘此时电商各国君主，浼其出为调处：已失之地，偿费赎还；未失之地，尺寸不予。倭人见事机牵掣，自顾后患，当不难曲为迁就矣。

　　一、偿费宜详酌也。闻议给倭人兵费，已多至二万万。臣等以为将此巨款收拾中国人心，与之力战；此上策也。即不然，联络各国，许以此款为酬，借其舰械恢我疆土；此中策也。若以此偿倭，已属下策。倘再分年付给，彼必屯兵待费；国家岁入有限，仍须借支洋款。同一偿款耳，而既有借款之息、又有偿倭分年之息、又有彼国屯兵之费，是一事而贻三累，不待智者而知其亏损也。似宜商借洋款全数清偿，勿令屯兵，并免层层剥削；然此亦终为下策矣。

　　一、通商宜杜弊也。小轮直达内地以及土货改造，此二事各国觊觎已久，朝廷力与辩论，终未允准；今闻所允口岸四处，系沙市、重庆、苏州、杭州。臣等以为各国向有商岸之处，皆可准令倭人通商。其各国未开口岸之处皆不可允，况苏、杭已入内地乎！至土货一准改造，各国势利益同沾；彼之制造速、人力省而物又华美易售，中国之商民从此失业矣。且小轮捷驶、洋票盛行，洋关之税日见短绌，厘卡盘诘概无所施；不特商民之生计将穷，即国家之利源亦竭。至通商税则，且有常经；更宜与各国一例征收，以免借口而杜流弊。为今之计，宜允倭人于各国通商之埠概予通商，阳示优容而阴为限制；断不可准其小轮直达内地及土货改造二事：不特收中国之利权，亦以消外洋之衅隙。

　　以上三条，皆仰体朝廷不得已之深心，于无可设法之中、求稍可苟安之策。不揣冒昧，合词上陈；伏乞皇上圣鉴！谨奏。

　　光绪二十一年四月初一日。

　　户科掌印给事中洪良品请力黜和议专修战备折（四月初一日）

　　四品衔户科掌印给事中稽察西仓臣洪良品跪奏：为权奸妄许多款、耗币中国、留贻后患，请旨力黜和议、专修战备以固宗社而顺民心；恭折仰祈圣鉴事。

　　窃李鸿章以获咎之身，朝廷赏复翎顶，方冀其折冲樽俎，力盖前愆；乃闻李鸿章徒以全权在手，遽许割台湾、澎湖及东三省所失之地，又与款二万万金，径行画押。此与曾纪泽之使俄，据理辩论，不失国体、不遗后患者迥异，事关宗社安危。天下者，祖宗之天下；相传二百余年，金瓯无缺、元气无亏。诸大臣在事中，或为帝室懿亲、或为重臣元老，世受国恩，休戚与共。自必力筹万全，方可以上对祖宗、下示黎庶，远留青史之令名、近防目前之隐患；不得以国家存亡重局，徇人情面、专已私见以贻后悔于无穷也。

　　至其利害，臣请得而言之。东三省，为京城根本，海城、旅顺等处，介在辽、渖中间。若不图克服，割弃予敌，使之踞我心腹，外而奉天、兴京、吉林，内而辽阳以至京城，藩篱已撤；后患何堪设想！澎湖、台湾，为闽、浙外屏。澎湖虽被攻夺，然台湾尚属完区，民心为我固守。计日本之疆域，不过与台湾等耳。彼方患唐景崧、刘永福矢心力战，乃欲以片言恫喝得之；考自古之失疆土，未有若是之易者也。诸臣辅皇上，为祖宗守土；祖宗栉风沐雨以百战而得之者，今乃以虚声恐吓而弃之人，其谓诸臣何！至许款二万万金，尤为历来未有之事。盖钱财者，国家之元气也；宋以岁币赂金，遂使元气剥伤，国以削弱不振。况今日四邻环视，又非宋、金两国之比。彼见日本以小邦邀此重利，心生艳羡，必将藉事寻隙与我为难，势不获重赂不止；我又将何以应之？臣职户垣，尚知国家出入大数，每年入不敷出甚巨；前借洋债一千余万，至今尚未偿完。今许倭以二万万之数，库储如洗，何从拨给！若再借洋款，是累益增累也。闻倭借英款数千万，而欲我借英款为之代偿；不知我负此重债，将来能使何国为我代偿乎！是明明移祸于我，而阴堕其术中也。况中国唯乾隆时，库储七千余万为极盛；今库中未赢一文，遽许人以两万万之数，将来债重难偿，必生别衅：是我求免祸而适以召祸矣。又况沿江、沿海许以设立码头，此各大国所不能得之我者，乃悉以之许日本；不虑各大国之纷纷效尤乎？

　　夫我之婉转求和者，原欲保我疆土、守我资财，彼此相安无事耳。今以议和之故，反至割疆土、弃资财，犹不免于无事；则何如拚死一战，始终与之相持乎！夫战虽危事，利害彼此同之。就今日形势而论，我以主制客、以大御小，彼之兵合计不过三、四万人，我之兵不下二十余万。我虽偶败，兵可召募日添；彼若久战，精锐可渐销尽。彼以数岛之地，负债以供军饷，势难久支；我以十八省之地，尚能设法筹饷，不至困乏。彼方忧军费之不给，我乃许以重款为之资；是犹助敌以自攻也。臣窃思我国家积德累仁，朝无秕政；默观天时人事，区区日本小邦果能灭亡我之国乎？果能有以制我之死命乎？如不能制我之死命，我国不至灭亡；何故听其恫喝之言自相惊恐，务餍其欲而自贻其患乎？庚申之役，实由内地有贼牵制，犹必邀齐各国，乃能乘虚入犯；今倭奴自知独立难支，又恐断其火药转运，故由山东窜至澎湖，其不能深入京师可知。何为兵未近逼，气先自馁；甘心割弃要地、赂以重款，以益敌人之富强耶？李鸿章齿已七十有三，自知年命有尽，但求苟且塞责；故不惜贻皇上以无穷之□。且诸臣若心存忠爱，何忍出此！第因贼氛日炽，为此过虑；不知胜败，军家常事。发、捻初超是何气势，疆宇几失其大半，以视日本今日何如；乃卒为官军所灭者，无一「和」字之说以乱之也。倭事甫动，李鸿章即立意主和，以致上下解体、将土观望不前；倭奴深知其立意主和，故益狂骋猛攻，肆其要索无已。然则我军之所以屡败、倭奴之所以有挟，皆此一「和」字误之！及今不和，亡羊补牢犹为未晚。和则危亡可立而待，战则人心激而愈奋、人材练而愈出；稍能持久，终可决胜。臣窃愿皇上念祖宗基业之艰难、悯百姓供输之苦累，勿以一「和」字自误！一切割地、赂财之议，概置弗庸；并严饬刘坤一、依克唐阿、唐景崧等速筹战备，即将倭人所索重款取十之一以赏战士，谁不鼓舞思奋！臣闻台湾士民备戈欲与倭战，足征我朝德泽深入民心，故薄海咸识同仇之义。合无请旨奖其忠奋，令其自相团结克复澎湖，则疆场益有赖矣。臣无任迫切泣祷之至！伏乞皇上圣鉴！谨奏。

　　光绪二十一年四月初一日。

　　河南道监察御史宋承庠奏倭人要挟太甚请更改草约折（四月初二日）

　　河南道监察御史臣宋承庠跪奏：为倭人要挟太甚，请将草约更改，勿堕狡谋；恭折具陈，仰祈圣鉴事。

　　窃臣闻李鸿章渡东后忽被鎗伤，一切会商和约，均由李经方与议；复因李鸿章伤后恇怯，率尔画押。其详细条约，不得而知。外间哗传有割地一款，则自旅顺沿海至凤凰城尽为倭属，复益以台湾全地；赔偿兵费，则索至二万万两之多；通商一款，则择苏、杭，内地复准其改造土货，又有抽关税三成；及威海、旅顺屯驻倭兵，由中国月给饷银五十万两等语。夫朝廷遣使议和，原为息事安民之举；乃如臣所闻各款，是倭人非有意议和，不过藉此戏侮中国。无论国体攸关，不宜轻许；仅以利害论之，亦万万不能迁就。旅顺等处一去，是无辽、渖；台湾一去，尽失东南屏蔽。况该处人民久沐圣化，一旦沦为异域，谁则甘心；即或分年迁徙，而骤聚数十百万无业游民，将何安插！设有内地伏莽借端勾结，内讧之患，恐较外侮为尤甚！匪直此也，即以国家经费而言，厘金一项岁入不下千万，若在苏、杭通商，复准改造土货，则厘金即难收纳；又复抽提关税三成，岁入之数愈减。约内所议赔费、饷需，将以何项指拨？目前虽息借洋款以济急需，日后按期分还本利，仍归无着。是倭人不烦兵力，而我已坐困；倘倭人蓄养精锐以图再举，泰西各国或相率效尤，又将何以应之！

　　议者或谓约不速定，恐倭船阑入津、沽，震及畿辅；试思即照此约议定，能信倭人不再寻衅乎？能保他国不从而生心乎？一堕术中，即已为所牵掣而不能复动；诚不若补救于前之为得矣。臣闻倭人饷项久已罗掘殆尽，徒悬指赔费以为弥补；苟饱所欲，虽暂息事，必旋渝盟。我能相持数月，彼族势难久持，或易就范。设或倭船驶至，断不敢遽尔深入；即如辽阳一州，仅有民团抵御，至今完守。关内外大兵云集，敌人即思内犯，亦岂瞬息可达！惟有恳求坚持宸断勿予批准；并将草约更改，不致堕彼狡谋，天下幸甚！臣为维持大局起见，理合恭折具陈，伏乞皇上圣鉴！谨奏。 

　　光绪二十一年四月初二日。

　　署南洋大臣张之洞来电（四月初二日到）

