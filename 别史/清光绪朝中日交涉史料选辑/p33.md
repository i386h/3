<!-- { "loadSidebar": true } -->
　　夫台湾者，我圣祖仁皇帝六十年宵旰经营之地也。仁皇帝悬不赀之赏，劳心焦虑，收此一隅。诚以国家定鼎燕京，全借海疆为屏蔽；无台地，则不特沿海七省岌岌可危，即京畿亦不能高枕。是以既平之后加意抚绥，每岁内地换防，糜数百万金钱而不惜；而台民感列圣之恩，深入骨髓。林爽文之乱，诸罗一县被围半截，义民四万竭力死守，城中以地瓜、野菜充食，卒能力遏凶锋，保全台地；高宗纯皇帝谕旨嘉奖，赐名「嘉义」县。是台民忠义之气久蒙圣鉴者，二百年于兹矣。甲申法人内犯，敌由沪尾登岸，台民奋力死战，歼毙法酋；此尤明效大验者也。今者闻朝廷割弃台地以与倭人，数千百万生灵皆北向恸哭，闾巷妇孺莫不欲食倭人之肉，各怀一不共戴天之仇；谁肯甘心降敌！纵使倭人胁以兵力，而全台赤子誓不与倭人俱生，势必勉强支持，至矢亡援绝、数千百万生灵尽归糜烂而后已。我皇上圣德如天，数年来畿辅水灾，尚饬各直省督、抚设法赈救；睹此全台惨痛情形，岂有不上廑圣虑！但以议者必谓统筹大局，则京畿为重、海疆为轻故耳。不知弃此数千百万生灵于仇雠之手，则天下人心必将瓦解；此后谁肯为皇上出力乎？大局必有不可问者，不止京畿已也。

　　夫以全台之地使之战而陷、全台之民使之战而亡，为皇上赤子，虽肝脑涂地而无所悔。今一旦委而弃之，是驱忠义之士以事寇雠；台民终不免一死，然而死有隐痛矣！或谓朝廷不忍台民罹于锋镝，为此万不得已之举。然倭人仇视吾民，此后必遭荼毒；与其生为降虏，不如死为义民。或又谓徙民内地，尚可生全。然祖宗坟墓，岂忍舍之而去！田园庐舍，谁能挈之而奔！纵使孑身内渡，而数千里户口又将何地以处之？此台民所以万死不愿一生者也。

　　职等生长海滨，极知台民忠勇可用。况台南安平一带，犹称天险；四、五月以后，浪涌大作，无处进攻。凤山、恒春一带，暗礁林立，防守綦严。台北、基隆、沪尾，重兵扼守。统计全台防勇一百二十余营，义勇番丁五、六十营，军火、粮械可支半年；倭人未必遂能逞志。但求朝廷勿弃以予敌，则台地军民必能舍死忘生，为国家效命。

　　职等谊切君亲、情关桑梓，不已哀鸣；沥恳据情代奏，不胜惶悚感激之至！谨呈。

　　署台湾巡抚唐景崧来电（四月初四日到）

　　台民不愿归倭，尤虑乱起。朝廷一弃此地，即无王法；不能以尚未交接解之。文武各官，不能俟倭人至而后离任。官既离任，民得自逞；不独良民涂炭，各官亦断难自全。盐为养命之源，无法管理，万民立困；此一事，即万难处。现在各署局幕友、书吏、仆役，离散一空；电报、驿站亦将无人，势必不通，无从办事。去撤勇营，犹为难事。愚民惟知留臣与刘永福在此，即可为民作主，不至乱生；刘永福亦慷慨自任。臣虽知不可为，而届时为民挽留，不能自主，有死而已。伏泣沥陈，跪求圣训。请代奏！景崧。江。

　　署台湾巡抚唐景崧来电（四月初四日到）

　　顷闻俄、德、法阻止日本占华地，台不在列；三国保辽，台益觖望。台民曾挽沪尾英领事金璋达驻京英公使，称全台愿归英保护，恳速派兵轮来台；土地、政令仍归中国，以金、煤两矿及茶、磺、脑三项口税酬之。第恐非领事所能办到；乞旨饬下总署速商英使，以解倒悬。迫切待命。请代奏！景崧肃。江亥。

　　署台湾巡抚唐景崧来电（四月初四日到）

　　台民汹汹；屡请代奏，未便渎陈。兹闻各国阻缓换约，谓有机会可乘，劫以不得不奏之势。兹据绅民血书呈称：『万民誓不从倭，割亦死、拒亦死，宁先死于乱民手、不愿死于倭人手。现闻各国阻缓换约，皇太后、皇上及众廷臣倘不乘此时将割地一条删除，则是安心弃我台民；台民已矣，朝廷失人心，何以治天下！查「公法会通」第二百八十六章有云：「割地须商居民能顺从与否」；又云：「民必顺从，方得视为易主」等语。务求废约，请诸国公议派兵轮相助；并求皇上一言，以慰众志而遏乱萌。迫切万分，哀号待命。乞代奏』等因。请代奏！景崧。江。

　　浙江道监察御史李念兹奏和议有可成之机宜思设法维持折（四月初五日）

　　浙江道监察御史臣李念兹跪奏：为和议有可成之机，宜思设法维持；恭折仰祈圣鉴事。

　　窃自古驭夷之道，不外羁縻之而已。宋儒程子亦云：『守备为本，不以攻战为先』。我朝自泰西各国通商以来，风会更为之一变；或二十年、或十数年辄一构兵，卑则我无余地、亢则祸无已时。此际操纵，宜费苦心；不可轻于一发也。去年倭人肇衅，验之往事，自可舍经就权，与和而不与战。夫战本正大之举，然初不料淮军之窳败至此！今既不能战，不得不与议和；惟敌势方张，其要挟自必出常理之外。传闻各条款，许之，则鸩脯止饥，危亡立至；不许，则炉灶另起，把握毫无。虽忠臣义土，亦徒抚膺而唤奈何也！然有可恃者，则人心之固结、各国之阻挠；非恃此以与之战也，正恃此以与之和也。

　　近闻台湾全省联络死守，揭帖四出，誓杀倭寇。都中有言责者无论矣，而各部院臣工及会试士子纷纷联名缮具折呈，求长官察宪代奏；各省大吏、前敌将帅，亦率以阻和入告：此皆由国家培植人心之厚、作养士气之隆。而倭人谲狡多智，当计及众怒难犯，果能战必胜、攻必取乎？应乘此机，饬下枢臣汇齐奏章，择要寄李鸿章令其告知倭人，声言「我皇帝非不愿以大事小，如群情不符何！应再妥商」。臣料倭人必有忌惮，为之心折矣。复闻俄、法、德各国因倭人诛索、有碍公法，群起阻挠；大国本难测，但其沈几观变，未必当时遽向我起衅；而区区一倭骤雄跻诸邦之上，决难听之。应请饬下总署转商各国使臣，按照公法有无妨碍？伊深嫉倭人之强，必不谓然。即据此情，令李鸿章告知倭人；彼万不敢撄众国之锋，又必为之俯首帖耳矣。果终倔强不服，则已激怒我军，再战可也。如天诱其衷就我范围，条款中甚者去之、可者予之；则从容谈笑，而和议成矣。从兹君若臣卧薪尝胆，力图雪耻；气之所及，镇伏诸国而无难。行见和无不和，且将永以为和也。

　　臣目击时难，日夜彷徨；谨据臆见所及，以求一当。伏乞皇上圣鉴！谨奏。

　　光绪二十一年四月初五日。

　　军机处电寄李鸿章谕旨（四月初五日）

　　奉旨：『连日纷纷章奏，谓台不可弃，几于万口交腾。本日又据唐景崧电称：绅民呈递血书，内云「公法会通」第二百八十六章有云：「割地须商居民能顺从与否」，又云「民必乐从，方得视为易主」等语。台民誓不从倭，百方呼吁；将来交接，万难措手。着李鸿章再行熟察情形，能否于三国阻挠之时与伊藤通此一信，或豫为交接地步；务须体朕苦衷，详筹挽回万一之法。迅速电覆！钦此。四月初五日』。

　　－－以上见原书卷三十九。

　　都察院代递各省举人呈文折（四月初六日）

　　都察院左都御史臣裕德等跪奏：为据呈代奏事。

　　据奉天举人春生等、湖南举人文俊铎等、谭绍裳等、任锡纯等、广东举人梁启超等、江苏教职顾敦彝等、四川举人林朝圻等各以条陈赴臣衙门呈请代奏，臣等公阅各该呈词，均系事关重大，情词迫切。既据该举人等各取具同乡京官印结呈递前来，臣等不敢壅于上闻；谨钞录原呈七件，恭呈御览。伏乞圣鉴！谨奏。

　　光绪二十一年四月初六日，都察院左都御史臣裕德（感冒）、左都御史臣徐郙、降二级留任左副都御史臣宗室奕年、左副都御史臣宗室奕杕、左副都御史臣杨颐（入闱）、署左副都御史臣沈恩嘉、左副都御史臣寿昌。

　　奉天举人春生等呈文（略）

　　湖南举人文俊铎等呈文

　　湖南举人谭绍裳等呈文

　　湖南举人任锡纯等呈文

　　广东举人梁启超等呈文

　　江苏教职顾敦彝等呈文

　　四川举人林期圻等呈文

　　奉天举人春生等呈文（略）

　　湖南举人文俊铎等呈文

　　具呈湖南举人文俊铎、王龙文、周永年、周植谦、岳障东、王礼培、黄昺隆、金肇汉、曾希文、彭作润、李笃真、谭襄云、梁仕淦、薛倓善、谭邺华、夏鸣雷、周震涛、瞿振鑫、陈焕澜、李大澄、盛德水、王汝明、万治谟、吴邦治、周丰洛、文浚、贺弼、曹广渊、许邓起元、许邓起枢、李青蕃、吴德洪、刘鸿度、黎敬先、龚锡龄、李鸿仪、王诗梅、杨承禶、李邦屏、王国栋、谢作庸、周维翰、萧洪钧、刘维尧、邹人灏、万祖恕、黄瑞兰、方永昺，方永元、谢宗海、吕鼎元、罗仰经、唐龙骧、方朝治、林道堂、郭宗熙、贡士李最高等，为和款遗害甚大，请立予驳斥，壹意战守；谨合词具呈，仰祈代奏事。

　　窃自倭夷构衅以来事经半载，皇上悯生灵涂炭、战士艰苦，命李鸿章东渡议和；乃倭夷妄肆要挟，无礼已甚！近闻议和款目骇人听闻，几于一举而覆我中国。草莽微贱，悲愤同深；请以和款大害，为我皇上敬谨陈之。

