<!-- { "loadSidebar": true } -->
　　窃维各折片均在中、俄和局未定之先，故内外议论纷纭，尚未衷诸一是。而日本使臣宍户玑觉所欲难遂，即谓我自弃前议，悻幸而归，词意决绝。兹据曾纪泽所发电报，商务、界务渐有成说，和议可谐；似出日本意料之外。将遂敛手待命乎？抑溺人必笑，仍思一逞，未可知也！就废球一事言之，日本与琉球共处一方，由来已久；球为日本属国与否，中国无从详知。至琉球之累代请封、积年入贡，久为我中国不侵不叛之臣；史册昭彰，固天下所共知者。即使琉球内附中国、兼属日本，为日本计，尤宜加意抚辑，俾其相庇以安，庶于「字小」之义有合；何乃率意径行，事前不相闻问，遽迁其国王、并其土地、废其禋祀、追其民人，虐视之至此！中国频相诘问，日本任意自如美国总统格兰忒闻之，不远数万里而来代为调处，遂主分地之说，图解其纷；与中国复疏球、存禋祀本怀有合。但使疏球速复、邦人得所，中国亦又何求！姑忘听之，尚非不可。惟日本所划两岛，是否足为琉球立国，久远相安？非详加考察，无以慎许与而请御批，即无以重商务而昭划一。宍户玑乃以自废前议诿过于我，悻悻而去，何耶？近见疆臣查覆：琉球原本三十六岛，旧为三部。北部九岛，其中八岛为日本所占；中部十一岛。南部名虽十六岛，周围不及三百里，地瘠产微，以畀琉球，何能立足！复球之案不能拟结，日本且自绝于中国，尚何睦谊之足云！睦谊中乖，尚可改约「一体均沾」之足云乎！

　　宗棠窃拟：宍户玑此去在中、俄未谐之先，兹闻事体顿殊，或要求之意亦缓；亦将不能批准之由明白指示，看其如何登复。一面请旨饬下海疆各督、抚、提、镇密饬防营预为戒备，静以待之。大约以防俄之法防倭，蔑不济矣！至跨海与战，先蹈危机，断不宜轻为尝试；亦无取扬言远伐，以虚声相震憾。俟以窥犯深入，一再予以重创，自可取威而彰远略。近闻日本造小铁甲轮船两只，可驶入长江；亦宜留意准备，免为所乘。台湾瘴疠最盛，地险易防，或免致寇；惟定海一厅，四面环海，宜增调闽造轮船以助浙防。又，俄之兵船久泊日本长崎，军火、粮食多屯于此，将来或藉以资寇；应预为察禁。愚见所及，合并声明，以备采择。

　　二月初四日，左宗棠谨具。

　　上谕（二月初六日）

　　光绪七年二月初六日，奉上谕：『前因总理各国事务衙门奏「拟办球案」一折，当谕李鸿章、刘坤一等妥筹具奏。兹据该督等先复覆陈，览奏均悉。原议商务「一体均沾」一条，为日本约章所无；今欲援照西国约章办理，尚非必不可行。惟此议因球案而起，中国以存球为重，若如所议划分两岛，于存球祀一层未臻妥善。着总理各国事务衙门王大臣再与日本使臣悉心妥商，俟球案妥结，商务自可议行。钦此』。

　　编修陆廷黻奏请征日本以张国威折（二月三十日）

　　翰林院编修臣陆廷黻跪奏：为请征日本以张国威而弭敌患，敬陈管见，仰祈圣鉴事。

　　窃维御边之策，必审时势。势有难易，事有后先。难者后之利用抚，所谓「固国之本观衅而后动」者也；今日之于俄是已。易者先之利用征，所谓「夺人之心暂劳而永逸」者也；今日之于日本是已。考日本自汉、魏以迄宋、元未尝为患中国。其后改新罗之贡道而出宁波，于是往来数数，知我中国之虚实、山川之险易。至明中叶后，而东南糜烂，宁波首蒙其祸。国朝鉴明前事，绝其贡献；二百余年来，相安无事。近乃忽思蠢动，其中盖有所恃。臣愚以为今日之事，有不可不征者五而有可征者三。何言之？日本海东一小岛耳；土地之广、人民之众不及中国十分之一。乃台湾之役，既荡我边疆；琉球之役，复翦我属国。岂有大一统之天下而甘受小邦之侵侮！此不可不征者一。昔齐桓封邢救卫，「春秋」予之，而后儒犹议其迟至二年之久，以为安忍而喜名。今琉球之亡，迨逾此矣！固宜为之声罪而致讨矣。不服日本，何以复琉球！此不可不征者二。人之患狂疾者，奔突叫跳，不至升屋不已；日本不内恤其政而外求逞于人，何异狂疾！不先发以制之，虎狼无厌，又将肆其西封；东南数省，遭害必同明代。此不可不征者三。泰西诸国自通商以来，非特给之以恩、示之以信，抑亦慑之以威耳；而彼日夜窥我动静，我强则退、我柔则进。使日本一小国而犹不能制，益将轻我而启戎心、何以弭伺我者之隙！此不可不征者四。朝鲜小而贫，屡为敌国所觊觎；而臣服于我最久、最固，实为我东隅之屏蔽。若坐视琉球之亡而不救，朝鲜必为其续矣；他若安南诸国惧有携志矣，何以坚服我者之心！此不可不征者五。则请更言可征之故：一曰名有可居也。臣闻救灾恤难，「字小」之仁；兴废继绝，王政之大。若惟是为台湾故，以求释憾于日本，犹非示天下以公；今奉辞伐罪，责其何以倾人社稷、覆我屏藩？名正言顺，彼必帖然无辞。一曰机有可乘也。日本之君长不惜濡首以从人，甚且易服制矣；而其国人固有阳奉而阴违者，特蓄怒而不敢言耳。而彼君长复虐用其民，诛求无艺；更多借国债，以供其造轮船、开铁路诸费。银钱既罄，市上率用纸钞，空虚已极。财匮于上、民怨于下，上下离心，罔有固志。天威所至，有不倒戈相向者乎？一曰势有可因也。往岁为备俄故，沿海各口俱置重兵。老成宿将，尽时征用；洋鎗、洋炮、轮船、铁甲船之属，陆续购置。今闻俄事将有成议，可纾西北之忧；而兵未撤防、将未归镇，器械既精、声势复盛，有无待异军特起者矣。夫劳师袭远，前志所戒。顾者：不得已而用兵，岂避艰险；况有不必涉远而可先声以夺其气者！今试数日本之罪明告通商各国，寻遣一介以告日本，要其必复琉球而后止；复于东南各海口盛张兵威以待之。否则，诸道之师刻期并进，窃料日本未必不惧而听命。以不可不征者如彼而有可征者如此，而又未必遽出于战；使必昧利害之势、违进退之机，一以羁縻为事，臣恐贻患于后，势难追悔于前！

　　臣又闻日本之长崎，海道五日可达宁波，轮船不过二日；日本若发难，台湾而外必及宁波财赋之区，实其所艳。臣籍隶该处，固为切近之灾。而臣乡人来往彼疆，亦颇有知其国中之虚实、山川之险易者；每为臣言之。臣既有见闻，不敢不据实上陈。是否有当？伏乞皇太后、皇上圣鉴训示。谨奏。

　　光绪七年二月三十日。

　　军机处寄闽浙总督何璟等上谕（四月初八日）

　　军机大臣字寄闽浙总督何、调任福建巡抚岑：

　　光绪七年四月初八日，奉上谕：『本日已有将岑毓英调补福建巡抚、勒方锜调补贵州巡抚；并令岑毓英即赴新任矣。台湾为南洋门户，防务紧要。日本前议琉球一案未允所请，该使臣悻悻而去，难保不藉端生衅；自应思患豫防，严行戒备。岑毓英久历戎行、谙习兵事，即着责成该抚将台湾防务悉心规画，与何璟会商布置，务期有备无患。其开山抚番未尽事宜，亦当体察情形，次第经理，以为久远之计。该抚当随时前往该郡履勘抚阅，实事求是，认真整顿，用副委任。遇有紧要事件，即由该抚亲往督办。至福建沿海防务，并着该督、抚妥筹办理，毋稍疏懈。将此由四百里各谕知之。钦此』。遵旨寄信前来。

　　－－以上见原书卷二。  
　 
光绪八年

　　给事中邓承修奏朝鲜乱党已平请乘机完结球案折（八月初二日）

　　军机处密寄北洋通商大臣李鸿章等上谕（八月初三日）

　　翰林院侍读张佩纶奏请密定东征之策以靖藩服折（八月十六日）

　　军机处密寄北洋通商大臣李鸿章上谕（八月十六日）

　　北洋通商大臣李鸿章等奏遵议邓承修条陈球案折（八月十六日）

　　北洋通商大臣李鸿章覆奏宜先练水师再图东征折（八月二十二日）

　　给事中邓承修奏朝鲜乱党已平请乘机完结球案折（八月初二日）

　　工科给事中臣邓承修跪奏：为高丽乱党粗平、球案未结，请特派大臣出驻烟台、相机调度，以维藩属；恭折仰祈圣鉴事。

　　窃见近者高丽骨肉相猜、外戚秉政，乱机久伏；逆党乘之，逐君酖后，横及日臣。朝廷命将出师，二旬之间，罪人斯得；既彰保小之仁，益敦睦邻之谊：圣武布昭，遐迩悦服。

