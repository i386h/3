<!-- { "loadSidebar": true } -->
　　至财用为立国之源，榷算为度支之本。今赔费既二万万，复减洋税三成，重重亏损，伊于胡底！国家岁收合地丁、赋税、杂项，全无荒歉所入，不过六、七千万；即全以予敌，犹非数年不敷。而兵饷、海防、廉俸各项，从何措办？况水旱凶荒、兵戈盗贼，其糜费者不可逆料；则中国永无偿款日矣。且一国减税，诸国必执「利益均沾」之说竞以要我。洋税大减，进款益虚；出项日多，入项日少。即曰可暂借洋债，而款巨且重，何日能偿？既不能偿，必仍割地以清债累：是一举而中国永无安全之时也。至欲悉索闾阎，则自通商以来，钱财透漏外洋，民生穷困；赋税维正之供，尚多蒂欠。而欲以款仇资敌之费搜括残黎，恐怨气一腾，揭竿者纷纷，不可复遏。且倭人兵残饷竭，故愿暂为休息以坐敝中国。彼所负西人之债，每载入其国报中。今得我岁偿数千万，则彼益士饱马腾、船坚炮利；而我兵饥将馁、器械凋敝。偿彼之款一不应期，必率锐师加我；即令竭天下之财币谨以奉之，无或失时。而彼财既足，彼气益骄；能保不借端开衅乎？总之，今日所许，偿与不偿，皆必被兵；彼时中国益惫，不可支持，悔且何及！此和而伤财之可忧者也。

　　中国通商以来，土货日钝，洋货日行；钱财出洋者十七、八，民生凋困极矣。犹幸腹地或未通商，则土商贩运，透漏尚少；或离口远，则穷乡僻壤，服御未多。今复添四口通商，更许其内地设立机器、制造等局；搜括几遍，凋敝何堪！小民生计日穷，势必搏刃相向，横生枝节；何省无之！况重庆驻东南上游，宜昌以下皆有夷人，则当保此奥宅，为异日除贼根本！苏、杭为财赋渊薮，吴淞而外既多商埔，尤当保兹陆海，为国家岁出饷源。苟漏脯填饥、开门揖盗，虽安旦夕，不久必毙！至于缴鎗械、缴炮台，则犹操刀授盗而求其缓颊、空山独坐而求豺狼之无噬，能乎？不能，行见兵械甫缴，衅隙即生。被凶狡性成，将不欲二万万之赔款而欲得六、七千万之岁收，不欲数千里之膏腴而欲得二十三省之城邑；率彼兵甲，捣吾空虚。吾守备既去、羽翼既翦，无可如何！此尤和之召衅速祸之大可忧者也。

　　窃揣议和者之意，必曰我以仓卒无备，见侮于倭；即今息事安民，将力图自强为恢复计。夫恢复之事，必终出于战。皇上试思之：未有有险可守、有塞可扼而不能战，而割去险要而能战者也；未有有饷可筹、有械可购而不能战，而括尽财源而能战者也；已练数月之兵不能战，而异日再集之兵即能战乎？挥之境外不能战，而异日据吾心腹而能战乎？既不能战，仍出于和；今日之和局如此，异日仍堪设想耶？今日之和局不堪设想如此，异日不堪设想之和局安可得耶！夫天下者，天下之天下。昔日祖宗之制，凡有大政举行，无不下廷臣议、下各督抚议；今如此大举，割地数千里、赔款数万万，自宜询谋佥同，博求善策。乃闻近日之议隐秘深密，不独外人不得知之，即京朝官亦不得知之。夫朝廷所虑者，军事之不振耳；不知军事不患不振。从前威海、旅顺失守，皆我退险让敌，不战而奔之故。至牛庄、海城之败，李光久、魏光焘以四千新集之师当数万方张之寇，血战一昼夜，坚持不退，杀戮相当；尚非不能一战者。比窃尝询悉近日从军中来者，佥谓自平壤败挫以来，无战无溃奔之将，无战不因溃退之军以累及力战之将；所以宋庆、聂士成忠勇敢战，而迄无成功。此次牛庄之败，又以吴大澄所部之刘树元赴援不至之故。夫法不立，则令不行；战而可逃，谁不逃者！为今之计，皇上宜首查逃走诸将，无论经议与否，概行立即正法，传首九边；则榆关、津口之兵，不战自肃。榆关、津口之兵肃，而京城固若金汤矣。至唐景崧、刘永福之镇台湾，忠勇素孚，和衷共济；李秉衡之抚山东，久垂清望，克笃忠贞。余如前敌之依克唐阿、宋庆、李光久、魏光焘，榆关、天津之曹克忠、聂士成、余虎恩等，率皆忠义奋发：久在圣明洞鉴之中。皇上诚于此时严励诸将，各分汛地，责以死守；不必分别湘、淮、奉、豫各军，惟忠亮严明者即予之、贪鄙畏葸者即斥之、谋勇兼优者即进之、衰暮无能者即退之、杀敌致果者即褒之、临阵退缩者即斩之、廉洁自爱者即赏之、克扣军饟者即钞之、互相救援不分畛域者特记大功、各争事权致误全局者一皆枭首、心术可嘉而未免模棱两可者宜急解其重权而置之转运支用之列、才力过人而尚未竟其用者宜急授以大任以发其纵横扫荡之奇：所谓临之以不测之威、待之以不次之赏。而皇上又于其时招徕贤才，不拘资格；广开言路，破除忌讳：俾内外臣工欺伪者无所容其诈、阿附者无所贡其长。其京以内，复修城池、诘奸细、集粟米、储子药，彼虽欲袭我之间而无可袭；各直省悉编保甲、筑台堡、清赋税，制军器，彼虽欲攻我之瑕而无可攻。而我奉省大军有此和夷之款，不患无御夷之用。火药、器械随时购运，兵丁口粮量予加增；密谕诸将严堵塞海口、毒水草，断接济，暂勿与战。俟其困敝，奇兵四出，大举深入，从而覆之。以此致敌，何敌不摧；以此图功，何功不克！勿狃于洋人难御之成见也。道光中三元里义民之胜、光绪十一年谅山之剿，彼皆英、法悍兵，尚且屈服；况日本地小土瘠、赋重民怨，财力兵力远逊西人！此次以逆犯顺，尤为普天同愤；勿慑从前战败之难恃也。我朝征三藩、定西域、伐金川、殄教匪、除粤逆，无不先败后胜；盖战败而将之阅历、兵之瑕疵见，人才以练而出、军法以熟而巧。若一战未胜，即听人要挟；我皇上神武天生，必不如此！如魏光焘、李光久等师虽挫败而血战不退，经此大变，加之整顿，必能缓急可恃，立奏虏功。如其不然，则割险去卫，惫国疲民；英、法率士于西南，鄂罗拓疆于北境，中国欲求一息之安，得乎？伏愿皇上持之坚、断之明、行之决，一意除倭，永绝和议；安危之机，在此一举。

　　举人等草茅下士，何敢越分陈言。然食毛践土，具有天良；当此时艰孔急之时，不敢不披沥上陈，无任激切悚惶之至！谨呈。

　　广东举人梁启超等呈文

　　具呈广东举人梁启超、林缵统、麦葆元、陈维湘、赖际熙、麦孟华、王栋、张寿波、陈大照、陈景华、欧赓祥、赵熙光、王寿慈、陈禹畴、漆葆熙、左公海、刘士骥、谭镳、关燮基、金俊基、张其镇、林树墉、梁昱墀、黎启瑞、谢晋勋、吴功溥、招卓华、江慎中、莫寿彭、刘东瑚、何景濂、梁广叶、柯郁菁、李遇昌、李卓凡、梁亦鸿、林镜鎏、梁知鉴、李扬华、李萃英、陆寿昌、黄烜林、陈廷选、黄恩荣、关伯麟、谢荣熙、潘宗尹、周思镐、黄心龄、江孔殷、龚其菶、潘志和、陈秉彝、招嘉哲、罗桓熊、吴世泰、吴荃选、莫洳鉷、锺葆珩、黄颖、锺锡璜、张阶平、锺锡玢、谢聘珍、潘耀焜、朱瑄、符仕龙、麦秩严、潘焱熊、黄嵩裴、梁朝杰、郭文修、罗葆祺、朱文格、吴台东、吴诵芬、梁兆献，梁寿祺、潘蔼吉、龙祝龄，为胁割台地，启法觊粤、广东难保，请再订和约，勿割台湾以塞夷心而慰民望；呈请代奏事。

　　窃闻李鸿章奉使日本、和议已成，有割东三省沿边及台湾全省一事；天下闻之，未有不震动发愤、痛心疾首者也。而粤人犹用私忧过计，惴惴危栗，恐不自保。是用不敢避斧钺之诛、犯冒越之罪，披沥血诚，为我皇上陈之。

　　夫日本兴无名之师，称兵犯顺；此普天同愤者也。皇上轸念生灵涂炭，俯与款和；此不得已之苦衷，天下所共谅者也。然自道、咸以后，外夷启衅，屡次款和，不过许其增口、丰其偿币而已；未开有割地之举。今辽边失守，我师败衄，未能恢复，无可如何；若台湾全岛为东南门户，连地千里、山海峻险，其硝磺、樟脑、材木、米粟及煤、铁五金之矿饶绝海外，西人计之，以为整顿可得五万万。其人民千余万众，自圣祖仁皇帝开辟以来，涵濡煦覆，沐浴圣化；近二十年升为行省，锄启山林、教化番众，上劳庙谟、下糜巨帑，亦既渐有条理，炳焉与内地同风。岂可未闻败失，遽甘弃捐！远闻台民闻有弃台之说，莫不痛心号踊，回首面内，悲怨大呼，谓黔首千万，莫非赤子，何忍一旦弃之夷狄；此诚天下所悲悯者也。皇上为之父母，闻其呼号，其忍终弃数千余万无辜之赤子乎？

