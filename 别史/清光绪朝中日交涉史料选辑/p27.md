<!-- { "loadSidebar": true } -->
　　窃自中、东议和以来，外间博闻李鸿章被刺，伤重昏愦；此次和议条款，皆系李经方及出使随贝马达忠、罗丰禄等所定。臣风闻条款中最难堪者，如奉天以南州县皆归倭奴，又索台湾全地；并兵费二十千万及未缴足兵费、倭奴驻兵威海岁偿五十万两；兼腹地通商、土货改为洋货及东省败军获咎之员皆予释放等款。数日臣民愤懑，转相骇告，咸谓使臣已经画押。臣以为若果有此，殊出情理之外，而中国不复振矣！查各国条约有云：「若致国势衰弱或力不能行，即不能守」等语；是全权大臣已允者，犹须斟酌行之也。臣惟中国所以议和者，以东省失利。东省所以失利者，以汉奸掣肘；兼之事权不一、军律不严，未战先遁，实非战之罪也。如果权一律严，则收复易如反掌矣。国家不得已遣使议和，屈中国以俯就外夷，亦谓有益事局，旋作自强之计耳。若条款难堪如此，是力不能行而徒自蹙也！谨将不可允者五条，敬为我皇上陈之。

　　奉天者，祖宗陵寝之基，而京师喉衿也。自倭奴入寇，我军失利陷没者，盖平等州县耳。以二十千万之费之多尚不能赎吾所失之数州县，而反索及他重款；是我不与之和，尤有收复之一日，且不必糜费至二十千万之多。今一议和，而地乃不可复，二十千万为虚掷，而尚有他重款之累；国家亦图何益而乐从之！且奉天以南归倭，彼得扼吮拊背之势，必驻重兵以相逼。不惟奉天以北及吉林隔绝，日久必非我有；而京师密迩寇境，何能安枕！势必议迁都以避，则大局不堪问矣。此必不可允者一。

　　台湾者，南洋之扃，而闽、广屏藩也。自国初归顺，践土食毛数百年无他患。近又开垦招抚，遂成文物之区。其险隘足以自守，其钱粮足以自给。本未与倭奴兵交势屈、失尺寸之地也，今无故弃与倭奴，使衣冠之族、忠义之民沦于非类，在朝廷于义有所不可，在该地亦必有所不甘；则战端又开，重烦圣虑矣。臣策倭奴之黠，决不肯糜费劳师以与之争，必反而责问朝廷；恐非一尺诏书所能谕之使从也。若为迁民之计，则无论不肯受迁，即腹地以何处之！此必不可允者二。

　　自来外夷驻兵中华，即自备军饷，拒之惟恐不力。今倭奴驻兵威海，据中国东北之脊，以控津海、制山东、逼京师、窥中原，我乃岁偿五十万两以养之；是虎狼入室，餧之使饱，欲不搏噬，其何可得！而彼且曰偿足二十千万，即撤之。夫即撤之，而我先以五十万两为彼养兵，已为无名；矧其不撤，彼时中国尚能过而问之乎？此必不可允者三。

　　凡外洋货物入中国者，向有一定口岸；腹地所以不容通商者，为其税入中国者益少而害多也。今倭奴通商腹地，改土货为洋货。土货者，中国所出，中国税之；若改为洋货，则中国为无货、无税矣。夫以洋货入腹地、税归中国，中国尚恐益少害多；而乃中国之货、之税尽归倭奴，是蹶我于万不能起，虽至愚亦知其谬！此必不可允者四。

　　赏罚者，人主之大权。以中国之律治中国臣民，外国本不与谋。此番东省败军获咎之员，如叶志超等本为咎有应得，圣恩宽大，未即斩徇，已为大幸；此亦何与倭奴事，乃其条款竟欲释放！在倭奴固为轻中国而攘大权，臣窃以为此正汉奸之迹之暴露者也。此等条款，若果倭人所定，则叶志超等之私通外国为有据；不然，彼亦何德于倭奴而必为之请命乎？若系李鸿章或李经方、马建忠、罗丰禄等属倭奴窜入者，则前日之败，有所指授；彼等声息相通，正得藉手倭奴以援其党。阳以张敌焰、阴以快私谋而挠国柄，罪固不胜诛也。此必不可允者五。

　　要而言之，倭奴虽横，不过扰海疆耳，于各省无恙也。中国虽挫，不过失数县耳，于大局无亏也。今和议条款如此难堪，若概允之，是我之命制于倭奴之手，即欲善后而不能。又况西洋各国欲啜汁者众矣，势必挟「利益均沾」之说，乘我之敝。假如俄索吉林、伊犁，英索西藏、四川，法索滇、粤，以至德、美诸国请开金矿、修铁路、主税务、厘盐政、驻兵内地托名弹压，若不允之，将援例于倭奴；若概允之，又势不及给。是则此次议和条款亦事机得失之大，不可不加审者也。臣请我皇上勿以一时之衄，姑作「急何能择」之计；勿堕汉奸把恃恫喝之术，遽忘后患。

　　抑臣尤有虑者：今日枢府大臣，类皆老懦因循。平日惟知情面请托，护庇门生同乡而已；无一人留心人才，匡济时局者。一旦临难，方且外托持重，茫无布置。即如此番军务，诚系调度乖方、赏爵不严，明知汉奸而用之之所致；而廷臣始终不悟，犹以为筹划尽矣，无可如何。实则各存一「垂暮易了、敷衍旦夕」之心；际此议和之时，未必不以危词耸动天听，进劝俯允。臣以为廷臣容有仅为一日计者，惟独我皇上圣祚方长，当为万世计，正未可苟且图也。伏愿宸衷独断，酌察难易以为准驳；斯中土安而外夷慑矣。

　　臣为时势艰难，敬献瞽说；是否有当？伏乞圣鉴训示！谨奏。

　　光绪二十一年三月二十九日。

　　福建道监察御史裴维侒请勿轻议割地折（三月二十九日）

　　福建道监察御史臣裴维侒跪奏：为轻议割地，恐启各国贪利之端；恭折仰祈圣鉴事。

　　窃臣闻和议有割地之说，此朝廷轸念民生、统筹大局，万不得已之举也。惟臣闻倭人虽得澎湖，不习水土、兼染时疫，伤亡极众，以船九艘运归；其气顿馁，因不敢攻扑台湾。夫以台湾之地，天险可恃；物产富饶、兵力充足、人心固结，虽孤悬海外，亦可无虞。议和之始，特虑在天津附近数海口耳。臣窃维旅顺失事之后，倭不敢深入者，其兵力本不足，故旁扰滨海各区张扬声势，以为后来要挟之地；彼时我军未集、火器不齐，倭若乘虚，洵为可虑。至此时，则我军二百余营军火陆续运到，关内各统领皆有勇往思战之气；犹主议和，是适堕其术中。前敌所以无功，由诸军不能联络，将领优劣相参。宋庆军势太孤，余军皆不能战；关内各军有能战者如余虎恩、熊铁生、黄福祥等，又皆驻守未出。使有一军出助，宋庆当不至无功。此我军失利之由，所堪痛惜！今即不战而言守，但使相持数月，倭必不支；自古未有劳师远出而能久而不敝者也。况倭地不过数岛，户口可计。抽丁赴镝，屡多伤亡；质地贷饷，势将不继。其兵必不能再增，其饷必不能持久。兵法自有曰：「致人而不致于人」。坚守待敌，此致人也；倭人穷兵图远，此致于人也。又曰：「战不足而守有余」。我军扼守要隘，相度地势设为犄角；倭虑截其后路，必不敢深入。且闻朝鲜之民不愿附倭者甚众，倭民苦役怨望尤多；一旦中变，倭之危可跂足俟矣。今者遽与议和，且割奉天、台湾之地。奉天密迩京畿，倭人岂可接壤！台湾则民心固结、众志成城，倘竟弃之，恐士卒因之解体，闾阎亦且寒心！倭得之而益富，将何事不可为。且外夷各国率皆贪利，难保不相率效尤。倭人无信，反复变诈，自昔已然；若求辄与之，虽属暂顾目前，将何以遂其无厌之请！此举关系非浅，诚不可不妥为计虑也。

　　臣为大局久远起见，不敢以缄默自安。冒昧具陈，伏乞皇上圣鉴！谨奏。

　　光绪二十一年三月二十九日。

　　钦差大臣李鸿章呈递与日议约往来照会及问答节略咨文（三月二十九日）

　　钦差北洋大臣、太子太傅、文华殿大学士、直隶总督部堂一等肃毅伯李，为咨呈事。

　　窃照本大臣在日本马关地方会议和约事宜，自二月二十八日受刺客鎗伤后，与日使伊藤等迭次往来照会、说帖，钞钉一本；又与伊藤等五次会议问答节略，共钉一本，内多辩论紧要之语。相应咨呈贵处，谨请查核！行次匆促，不及恭楷多写；可否转交总理各国事务衙门密存备案？须至咨呈者。计咨呈说帖一本、节略一本。

　　右咨呈办理军机处。

　　光绪二十一年三月二十七日（说帖、节略原阙）。

　　山东巡抚李秉衡奏议和条约尚须斟酌折（三月三十日到）

　　降二级留任、又降二级留任山东巡抚臣李秉衡跪奏：为与倭人议和条约，尚须斟酌；谨沥愚忱，恭折驰陈，仰祈圣鉴事。

　　窃自倭夷犯顺以来，我水陆各军节节挫败，以致陪都告警、京师震惊；皇上不忍生灵之涂炭，特命北洋大臣李鸿章往东洋议款，本息兵庇民之心，非得已也。为臣子者，不能杀敌致果，纾庙堂宵旰之忧；苟和议于国体无伤而犹龂龂置辩，是以朝廷为孤注徒快其议论之私，臣虽至愚，不敢出此。惟以臣所闻和议条款，有倭所得地方尽归倭有暨辽河以东及台湾均割归倭，并赔银一百兆两之说。臣以为讹言，不足深信；即令倭以是要挟，皇上决不能允。而既闻此说，不觉忧愤填膺，有不得不披沥上达于君父之前者；敢敬陈之。

　　倭立国岛上，仅中华一、二行省地耳。闻近来洋债日增，困穷已甚，非有长驾远驭之略也。其来中华者，劳师袭远，死亡相继，人数有日减、无日增。观于荣成、威海等处，得而不守；前以精锐萃于牛庄、营口，则海城以东久无动静；二月下旬往攻澎湖，则旅顺一带倭船绝少；其大枝劲旅止有此数，已可概见。特以轮船飘忽海上，往来甚捷，故觉其势尚张；而中国先无坚忍敢战之之将，望风披靡，彼愈得肆其猖獗耳。然自去秋至今，所失不过奉天数州县之地。至辽河以东东三省版舆之大，彼即以力征经营，得、不得正未可定；奈何以数省之地敌所力争而未必能得者遽拱手以让诸人，有是理乎？东三省为我朝发祥之地，根本所关，与京师相维系；且陵寝所在，列祖、列宗之灵爽，实式凭焉。一旦付之犬羊之族，在天之灵，必有愀然不安者！我皇上至仁大孝，其肯听此狂悖不经之议，以隳我万年不拔之基也哉！台湾北连吴会、南接粤峤，幅员南北三千里、东西六百里，乃江、浙、闽、粤四省之要害。野沃土膏、物产蕃庶，为东南一大藩障。自巡抚改驻台湾，经营缔造又越数年。刘永福素骁果善战，敌即往攻，未必能克。倘割以畀之，东南数省无安枕日矣！

