<!-- { "loadSidebar": true } -->
　　李鸿章与机近诸臣忍心害理而议卒出此，殆谓可苟纾目睫之祸也；臣则以为脱此议行，不特损威伤重，直推纳一全盛之中国以趋于削弱乱亡而已矣。臣请得遂陈其利害之说。弃金州、旅顺，则扼畿辅之吭，而威海、津、沽皆为倭制矣。弃台湾，则遥断南洋右臂，而厦门、南澳当兵冲矣。北溟、南海皆吾奥区之使倭据之，是如骑项而曳之股，其颠而扑我也，直反复手间事矣：此割地之害也。兵费之说，年来皆已视为常例，不以赔偿为何耻。然总计中国厘税所入，岁不过三、四千万；今率应二万万之偿款，举海内扫地而供，拟就使十年悉索，尚不足以相当；苟曰图存，尚谓有策乎？此偿费之害也。且割地、偿费成和之后，李鸿章必自诩于国家有再造之功，李经方益可恃岛虏为负隅之势，有功则必偿、有势则益张，此大归也；将来破格推恩，褒录李鸿章、李经方等，遂复使其父若子持权假威、指嗾枢要以肆所欲为，臣恐狼子野心翦为乱贼，非大法所能箝制也。臣岂不知语无顾忌，必为人所仇嫉；抑何以必预言及此也？请为皇上述唐、宋之已事。唐僖宗、昭宗之时，国政已衰矣，顾名义犹在，效忠有人；使不以奸臣为忠、不以贼臣为可倚，亦何至蒙尘出走也！奸贼而据、权重其君，识不能辨；故当日沦胥相及，浸以不救。宋徽宗、钦宗之时，勤王兵来、将相夹辅，金人已将卷甲北走；使不狎信邪辟、弃置忠谠，又何至不得已而亲赴敌营，以至苍皇无主，迄无可为！此皆终古炯鉴，彰灼若前日事者也。夫内无鲠辅，则必有与贼祸之外臣狼狈欺罔，而害中于国家矣；此非深隐难料度之事也。如今日纵意肆志以割地、偿费内削中国，倘犹谓之有功，即李经方亦可以骤起而执大柄；彼其处心积虑与倭夷久相沆瀣，贯注浸入骨髓，与国朝特貌合耳。就使之即真全权大臣，适傅之翼也；固必不感激图报，不待智者而知。倘枢臣懵腾，苟如其议而趣和，是以奸臣为忠、以贼臣为可倚也；浸假倭人因缘，既和交错畿辅岁月之间，窃窃焉群游于辇毂之下，彼奸臣、贼臣者不难以外人响面慕内为饰词，而潜引以疽附。万一有之，试问及此仓猝时，孰为李纲守、宗泽战，使必不至有马惊衔橛之变端也？臣故曰割地、偿费，其后患正长也；此议必不可用，其心亦不可信。

　　幸及今议订于下、尚犹待命于上之顷，敢吁请皇上据理法而斥之，立予倭绝；绝之，则战耳矣。夫处此时势而言战，或将疑而驳诘臣，以谓既屡战屡败而犹以战请，是以国为孤注也。持和之说，不过如此。臣则以为不然。前敌之败，非战而败，实不战而相率以走为败耳。其故实坐李鸿章之本不欲战，已涣散颓堕淮军之战心。加之临战禁格，不使抗敌以当其冲；又北洋所发鎗炮、药子，内多和以泥蜡不可用；又各营军将无不克扣勇丁粮食、衣装之钱，又所至无不骚扰淫掠：以此自败，未尝败于战也。未尝败于战而齽齘相觑觑，遂以战为讳，独谓和为得策，即割地、偿费而甘心。此何异无病而饮鸩、畏溺而自投于河，可哀孰甚焉！然则皇上必欲求宗庙社稷安、皇太后亦安，非力斥邪议而决战大创夷丑，必不可和。夫谋战决胜，亦无他谬巧也；在得将帅抱忠义、凭戴国威，各矢糜碎、克期誓师，气已胜矣。自上年兵兴以来，悉未得如此人，属以疆场之任也。臣是以忘其卑微孤愚，披陈敢战之策至六、七奏，阗然迄不得旨而犹不自己，致大宫要人转相传讥诮臣，而今乃以割偿为高算也。臣之戆执必战，其遂宜为卖国者讥诮耶！然诸臣内外勾结以挟持朝局，使及土崩瓦解之祸，臣必不服；不独臣不服，普天极地之人士皆不服。至如诸行省督、抚、提、镇抱持忠愤气义，必不乏人，此不能俯首不争者也；盖必与臣同不服。皇上何不俯察臣言而内断于圣衷，赫怒发诏，合天下之力、起彪武之土而新将帅之节，开关延敌，数战而破其所谓快鎗者；然后请旨诘问李鸿章等：夷战果复有何长技也？夫楚勇以徒步搏战，倡天下之勇敢；今其气虽渐衰散－－淮、皖尤甚，然尚可精择为用也。至若两粤骁杰，蟠郁岭表；其偏霸材武久未发泄，而疾视夷虏，恨之尤深。盖天性多颛颛愚忠，未凿削以亡也。臣故曰：即格斗亦可恃以破倭无疑也。所虑者，割地、偿费之说，枢臣胶固于内，牢不可破；则李鸿章之焰益炽，恐朝廷竟将熟视而不能拂违其党同之众喙。皇上即明知为非策，而亦无如何。言官之言，久同故牍；尚何冀万一仰邀圣听也。然而此危急存亡之秋也，唐僖、昭之所以播越，宋徽、钦之所以不返，初亦缘误信如李鸿章及今枢臣者之昏庸邪蔽二、三人耳，遂能倾其以与仇贼，为读史者所追痛。如臣所持，其说悉与割地、偿费大相龃龉，顾可以转败而为胜、易危而为安；孰利孰害、何去何从？惟皇上能自主之。一怒而安天下之民，今日是也；非臣所敢妄测矣。

　　抑又闻之：台湾之民甫得割弃之耗，诸不逞党类即以聚众而叛，且闻戕杀官吏矣。辽南多马贼及打牲悍族，果割金、旅等处而弃之，必可翘足而待煽乱之起；今特尚畏法耳。和议一倡，四方汹汹；倘误允行，祸如发矢！臣愤追呼吁，言无裁择；待命之至，待罪之至！伏乞皇上圣鉴训示！谨奏。

　　广西巡抚张联桂来电（四月初六日到）

　　谨请代奏事。窃闻款议予地、给费及联合战守等款，未知确否？就此而论，要盟难许，宜策万全。伏念朝廷委曲迁就，原欲安京师而奠民生；第寸土尺地皆列圣遗留，何可与人！况辽河密迩陵寝，旅顺、威海为大沽门户；台湾地富民强，为沿海七省屏藩：均防海所必争。纵忍弃其地，安忍弃其民！设民不从，衅端立起。兵费过巨，罄库帑则国用立困、竭民财则人心易离、借国债亏空难补；立待之款，猝何能集？分交之款，筹更何从？倭最狡诈，未得地与费不退兵，则我防勇不能撤、军饷不能裁；既得地与费，财多胆壮，难保不立渝盟。是欲保安京师，窃恐转增危迫！加以我因款而撤兵，内忧散勇、外逼强邻，其患更深于今日。至于联合战守，遇倭有事，助以饷则不值、助以兵则人将舍倭而图我；倘我有事，倭明相助而暗相袭，何以御之？凡此，皆至危之端，非至安之计也。自倭肇衅已十阅月，胜败原属无常；即使持以三年，未必辽东、全台悉为彼有，军饷之费未必遽用二万万两。我朝地大物博，数倍于倭；果与相持，彼必先困。若遂其欲，不惟倭寇贪得无厌，将恐他人尤而效之，从兹海疆尽撤藩篱，其害有不可胜言者。前此一面用兵、一面议和，两说并行，致生观望。迨至今日，与其以地与费暂弭敌患，何如坚持定见，以不得不战之故布告天下。陆军，则严饬带兵诸臣戮力从事，责成统帅以一事权；水师，则向德国租船械、借将兵，定饷犒之数，使之效命，以杜倭海上往来之师。有用命者悬以不次之赏，不用命者临以不测之威；薄海军民、前敌将士，岂无忠义愤发、为国出力之人！安危之机，在此一举。要挟之盟，似宜力折。事关大局，不敢避出位之嫌；区区下忱，缮折奏陈。恐致迟延，谨撮要驰电，未达万一。敬祈代奏，不胜遑恐迫切待命之至！张联桂谨肃。江。

　　台湾巡抚唐景崧来电（四月初六日到）

　　密。台民愤恨，必不服倭；不待去官撤勇，变乱立起。闻三国阻约，人心稍定。现距批约之期不远，如无转机，乞速密示，以便筹划！景崧。歌。

　　军机处寄北洋大臣李鸿章上谕（四月初六日）

　　军机大臣字寄北洋大臣李：

　　光绪二十一年四月初六日，奉上谕：『三国劝阻之议，许景澄电称：外部允催日本驻使于批准定期之前，定一日期限；倭确覆，迄今未到。询以可否由中国径告日本「三国劝暂缓批准」之意，外部以为未可。嘱以尚未查清，权词答复。现在为期更促，为我自计，似究以明告日本为妥；三国谅亦不能借口。着李鸿章即行妥筹覆奏。昨因台民具呈援公法两条，谓民不顺从不得视为易主；电谕李鸿章详筹挽回办法。不意日来电线忽断，特饬照录驰递；着一并奏覆。将此由六百里谕令知之。钦此』。遵旨寄信前来。

　　－－以上见原书卷四十。

　　山东巡抚李秉衡奏和议要挟过甚万难曲从折（四月初七日到）

　　降二级留任、又降二级留任山东巡抚臣李秉衡跪奏：为和议要挟过甚，万难曲从；再沥愚忱，恭折仰祈圣鉴事。

　　窃臣前以「和议将成、条约尚须斟酌」，于三月二十三、二十五等日先后电折奏陈在案。近闻李鸿章已回天津，和款展于四月十四日换约；条款内有割台、澎及奉天辽河以南地，并赔兵费二万万两，南北两京、苏州、杭州、重庆、沙市等处通商，暨倭驻兵威海、每年付饷五十万各条。此事尚未明奉谕旨，以臣所闻亦前后小有歧异。军国大计，朝廷自有权衡，臣何敢哓哓上渎。惟彼族要挟过甚，事事曲从，即无以为国。外间微闻此议，食毛践土之伦无不切齿愤恨；臣受恩深重，若徒隐忍缄默，实觉辜恩负职，清夜难安。谨干冒斧锧，敬再为我皇上陈之。

