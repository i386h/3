<!-- { "loadSidebar": true } -->
　　陆宇■〈火鼎〉，字周明；鄞县人，诸生。慷慨，尚气节。时有弟子讼其师，师不得直；宇■〈火鼎〉诣文庙恸哭伐鼓，卒直其师而后止。

　　明亡，尝与黄宗羲谋举事。其所与计划者，皆四方知名士。其城西田舍复壁、柳车，杂宾死友；计败，喜事乃益甚。江湖间多传其姓名，以为异人。

　　南都破，甬东师起，宇■〈火鼎〉毁家纾饷。翁洲又破，宇■〈火鼎〉捐金与谍者，令访死事消息。

　　张肯堂之孙以俘至，亟治橐饘，入狱视之；语其弟宇燝，使为脱系。董志宁之丧在海上，宇■〈火鼎〉致而葬之。旋为降卒所诬，捕入省狱；狱具，宇■〈火鼎〉无所诖误，脱械出门，未至馆而卒。

　　宇■〈火鼎〉以好事尽其家产；室中所有，惟草荐、败絮及故书数百卷。讣闻，家人整理其室，得布囊于乱书之下；发而视之，则赫然人头也。宇燝识其面目，捧之而泣曰：『此故少司马笃庵王公头也』！初，司马兵败，枭城阙；宇■〈火鼎〉思收葬之，每徘徊其下。一日，见暗中有叩首而去者。迹之，走入破室；宇■〈火鼎〉曰：『子何人』？其人曰：『余毛明山，曾以卒伍事司马；今不胜故主之感耳』！宇■〈火鼎〉相与流涕，而诣江子云，计所以收其头者。子云，名汉，钱肃乐部将也；失势家居。会端阳竞渡，游人杂沓；子云红笠握刀，从十余人登城遨戏。至枭头所，问守卒曰：『孰戴此头也者』？卒以司马对。子云佯怒曰：『嘻！吾怨家也；亦有是日乎』！拔刀击之，绳断堕地。宇■〈火鼎〉、明山已豫立城下；方是时，龙舟噪甚，人无回面易视者。宇■〈火鼎〉以身蔽明山，拾头杂俦人而去。宇■〈火鼎〉祀之书室，盖十二年矣；而家人无知者。至是，宇燝始瘗之。

　　宇燝，宇■〈火鼎〉第五弟，字春明。负才自喜，俯视一切。宇■〈火鼎〉风格棱棱不可犯，而宇燝稍济之以和；故世人亲之，如夏日、冬日之分。然其刻意厉行，虽嚬笑皆归名节，则一也。

　　丙戌后，弃诸生；与诸遗民游荒亭木末，时闻野哭。同里秀才杜懋俊，仗义死难，藏其遗孤。桐城方授避地来鄞，宇燝馆之湖楼中；授卒，宇燝经纪其丧，收拾遗文以致其家。

　　性嗜异书；晚年，家既贫，不能具写官，乃手钞之，濒病不倦。从子官山左，令其访东莱赵士哲遗书；垂殁，尚以其书未至为恨。自弃诸生，即练衣蔬食。丛林以为佞佛，争劝之披缁；宇燝笑不答。及遗命不作佛事，众始瞿然。

　　卒，年六十六。着「观日堂集」八卷。

　　汉，钱唐人；为肃乐所倚恃，授以都督佥事总兵官。师至闽，几下福州，汉功为多。侍郎冯京第之乞师日本也，请与偕行。及归，汉曰：『东师必不出也』！已而果然。

　　肃乐既卒，汉侍母居鄞，种蔬自给。四壁无长物，惟余肃乐所赠宝刀一而已。每语及肃乐，则泪淋淋下。抑郁终。

　　钱澄之

　　钱澄之，字饮光，原名秉镫；桐城人。少以名节自励。有御史巡按至皖，盛仪从；谒孔子庙，诸生迎迓门外。澄之忽前扳车，御史大骇，止车；因抗声数其秽行。御史故阉党，方自幸脱「逆案」；内惧，不敢究其事。澄之以此名闻。是时，复社、几社始兴；比郡中主坛坫者，宣城沈寿民、池阳吴应箕、桐城则澄之及方以智。而澄之又与陈子能、夏允彝辈联云龙社，以接武东林。

　　澄之体貌伟然，好饮酒、纵谈经世之略。尝思冒危难，立功名。阮大铖既柄用，刊章捕治党人；澄之先避吴中，妻方赴水死（事具「明史」）。于是亡命走浙、闽入粤，崎岖险绝；犹数从锋镝间支持名义，不少屈。黄道周荐诸唐王，授吉安府推官，改延平府。桂王时，擢礼部主事；特试，授翰林院庶吉士，兼诰敕撰文。指陈皆切时弊；忌者众，乃乞假间道归里，结庐先人墓旁。环庐，皆田也；自号曰「田间」。

　　着「田间诗学」、「易学」。澄之尝问「易」道周，依京房、邵雍说究极数学；后乃兼求义理。其治诗，遵用小序首句，于名物训诂、山川地理尤详。自谓着「易」、「诗」成，思所以翊二经者；而得庄周、屈原，乃复着「庄屈合诂」。盖澄之生值末季，离忧抑郁无所泄，一寓之于言；故以庄继「易」、以屈继「诗」也。又有「藏山阁诗文集」。

　　卒，年八十二。

　　恽日初

　　恽日初，字仲升，号逊庵；武进人。崇祯癸酉副榜；久留京师，应诏上备边五策，不报。知时事不可为，乃归隐天台山。

　　两京亡，唐王立福州，鲁王亦监国绍兴；吏部侍郎姜垓荐日初知兵，鲁王遣使聘之，固辞不起。大兵下浙，避走福州；福州破，走广州。广州复破，乃祝发为浮图，复至建阳。

　　是时，唐王被执死，鲁王亦败走海外；湖广何腾蛟、江西杨廷麟等，皆前后覆灭；而明遗臣尚拥残旅，遥奉永历。金坛人王祈聚众入建宁，属县多响应；日初曰：『建宁，八闽门户；能守，则诸郡安。然不扼仙霞关，建宁终不守也！欲取仙霞，宜先取蒲城』。乃遣长子祯，随副将谢南云先趋蒲城，失利；皆死。而御史徐云兵连入数州县，锐甚；日初说令夜入蒲城，自督兵继进。会大雷雨，人马冲泥淖，行不能速；军遂溃。建宁被围，王使兵部尚书揭重熙赴援；日初上书：请径取蒲城、断仙霞岭饷道，徐与围中诸将夹击之。重熙巡至邵武，不能进；建宁遂破，王祈力战死。日初收残卒，走广信；寻入封禁山中。数日粮尽，喟然曰：『天下事坏散已数十年，不可救正。然庄烈帝殉社稷，薄海茹痛；小臣愚妄，谓即此可延天命！今乃至此，徒毒百姓，何益』！遂散众独行，归常州。

　　久之，张煌言与郑成功军薄江宁，败走；讹传张弟凤翼乃日初门人，从师匿。县官将收捕；日初色如常，曰：『吾当死久矣』！既而事解。卒，年七十有八。

　　少与杨廷枢等交，于百氏无所不窥；尤喜宋儒书。及从刘宗周游，学益进。常上书申救，义声震天下。丙戌后，累至山阴哭祭，为之行状近十万言。晚服浮图服，而言学者多宗之。无锡高世泰重葺东林书院，日初与同志，习礼其间。知常州府骆锺泰屡求见，不纳。去官后，与一见，言「中庸」要领；喜而去，曰：『不图今日得聆大儒绪论也』！

　　次子桓，在建宁被掠，不知所终；少子格，字寿平，见「艺术传」。

　　郭金台

　　郭金台，字幼隗；湘潭人。本姓陈氏，名湜。年十五，遭家难，赖中表郭氏卵翼，得脱；遂为继。弱冠，有声黉序间。万历间，两中副车。崇祯朝，屡以名荐，不起；例授官，亦不拜。

　　既南渡，隆武乡试，登贤书；督师何腾蛟论荐，授职方郎中，再起监军佥事。有司敦迫，皆以母老病，辞不就；避迹山中。然于时事，多所论列。一二枕戈泣血之士崎岖岭海，经营措置，不遗余力。当是时，溃卒猖獗，积尸盈野，百里无人烟；金台请于督师，命偏裨主团练，力率乡勇锻矛戟、峙刍糗，乡人全活者以数万计。

　　清初，当局特疏荐于朝；力请，得免。晚授徒衡山，深衣幅巾，足不履户外，绝口不谈世事。惟论列当时殉难诸人，辄欷歔流涕。

　　康熙十五年，以疾卒于家，年六十有七；自题其墓曰「遗民郭某之墓」。着有「石村诗文集」、「五经骈语」、「博物汇编」。

　　朱之瑜

　　朱之瑜，字鲁玙，号舜水；余姚人，寄籍松江。少，有志概。九岁，丧父，哀毁逾礼。及长，精研「六经」，特通「毛诗」。崇祯末，以诸生两奉征辟，不就。

　　福王建号江南，召授江西按察司副使兼兵部职方司郎中，监方国安军；之瑜力辞。台省劾偃蹇不奉诏，将逮捕；乃走避舟山。与经略王翊相缔结，密谋恢复；渡海至日本！思乞师。鲁王监国，累征辟，皆不就。又赴安南，见国王，强令拜，不为屈；转敬礼之。复至日本。

　　时舟山既失，之瑜师友拥兵者如朱永佑、吴锺峦等皆已死节，乃决蹈海全节之志，遂留寓长崎。日人安东守约等师事之，束修敬养，始终不衰。日本水户侯源光国厚礼延聘，待以宾师；之瑜慨然赴焉。每引见，谈论依经守义，曲尽忠告善道之意。教授学者，循循不倦。日人重之瑜，礼养备至；特于寿日设养老之礼，奉几杖以祝。又为制明室衣冠，使服之。并欲为起居第，之瑜再辞曰：『吾藉上公眷顾，孤踪海外，得养志守节而保明室衣冠，感莫大焉！吾祖宗坟墓，久为发掘；每念及此，五内惨烈！若丰屋而安居，岂我志乎』！乃止。之瑜为日人作「学宫图说」，商榷古今、剖微索隐，使梓人依其图而以木模焉。栋梁枅椽，莫不悉备；而殿堂结构之法，梓人所不能通晓者，亲指授之。度量分寸，凑离机巧，教喻缜密，经岁而毕；文庙、启圣宫、明伦堂、尊经阁、学舍、进贤楼廊庑射圃、门户墙垣，皆极精巧。又造古祭器；先作古升、古尺，揣其称胜作簠簋、笾豆、豋铏之属。--如周庙欹器，唐、宋以来图虽存而制莫传；乃依图考古，研核其法，巧思默契，指画精到。授之工师，或未洞达；复为揣轻重、定尺寸，关机运动，教之经年，不厌烦数；卒成之。于是，率儒学生习释奠礼，改定仪注，详明礼节，学者皆通其梗概：日人文教为之彬彬焉。

　　之瑜居日本二十余年；年八十三，卒，葬于日本长崎瑞龙山麓。日人谥曰「文恭先生」，立祠祀之；并护其墓，至今不衰。

　　之瑜严毅刚直，动必以礼。平居不苟言笑；唯言及国难，常切齿流涕。鲁王敕书，奉持随身，未尝示人；殁后，始出：人皆服其深密谨厚云。着有「文集」二十五卷、「释奠仪注」一卷、「阳九述略」一卷、「安南供役纪事」一卷。

　　沈光文（陈士京）

　　沈光文，字文开，一字斯庵；鄞人。少以明经，贡太学；福王授太常博士。浮海至长垣，晋工部郎。闽师溃而北，扈从不及；闻粤中建号，乃走肇庆，累迁太仆卿。由潮阳航海至金门，闽督李率泰方招徕故国遗臣，密遣使以书币招之；光文焚书返币。知粤事不可支，卜居于泉州海口，浮家泛宅。忽飓风大作，舟人失维，飘泊至台湾。

