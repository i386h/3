<!-- { "loadSidebar": true } -->
　　十年，潮州总兵郝尚久据城叛，继茂与靖南将军喀喀木、总兵吴六奇合军讨之；围城逾月，城将王立功为内应，树云梯以登。尚久入井死，余贼尽歼；潮州及饶平、揭阳、澄海、普宁诸县悉平。十一年二月，命内翰林秘书院学士郎廷佐赍敕慰劳，赐白金三千分赉将士。

　　是岁，李定国徇高、雷、廉三府，进犯新会；继茂、可喜与靖南将军珠玛喇合军进击，再战皆捷。定国还据南宁，复出攻横州；继茂自梧州帅师赴之，解横州围。进攻南宁，定国走安隆；获明将李先芳，斩裨将杜纪等。十三年，赐敕纪功，增藩俸岁千金。

　　初，继茂与可喜攻下广州，怒其民力守，尽歼其丁壮，即城中驻兵牧马，营靖南、平南二藩府，东西相望。继茂尤汰侈，广征材木，采石高要七星岩，工役无艺。复创设市井私税，民咸苦之。广东左布政使胡章自山东赴官，途中上疏言：『臣闻靖南王耿继茂、平南王尚可喜所部将士掠辱士绅妇女，占居布政使官廨，并擅署置官吏。臣思古封建之制，天子使吏治其国，而纳其贡税焉；不得暴彼民也。二王以功受封，宜仰体圣明忧民至意，以安百姓。乃所为如是，臣安敢畏威缄默！乞敕二王还官廨，释俘虏』。继茂奏辨，可喜亦有疏自白。章坐诬，论绞；上命贷死夺官。逾年，高要知县杨雍建内迁给事中，疏陈广东滥役私税诸大害；谓一省不堪两藩，请量移他省！朝议令继茂移镇桂林，未行。

　　十六年三月，上命移四川。十七年七月，改命移福建。时明将郑成功据金门，窥伺闽、浙；继茂既移镇，与总督李率泰协谋征剿。康熙元年，成功死，子锦代领其军；上命继茂相机剿抚。继茂疏报：自顺治十八年讫元年，招降将吏二百九十、兵四千三百三十四、家口四百六十七。其后成功弟世袭、兄子缵绪及所置都督郑赓先后出降，复得将吏七百有奇、兵七千六百有奇。二年十月，继茂与率泰督兵渡海，克厦门；水师提督施琅以荷兰夹板船来会，乘胜取浯屿、金门二岛。锦与其将周全斌等走铜山，复入犯云霄、陆鳌诸卫；总兵王进功与战，大破之。三年三月，继茂复与率泰及海澄公黄梧合军，自八尺门出海，克铜山；锦以数十舟走台湾。捷闻，上嘉其功，复增岁俸千金。

　　十年正月，疏陈疾剧，乞以长子精忠代治藩政；上允其请。五月，卒；谥「忠敏」。精忠嗣为王，别有传。

　　昭忠，继茂次子；聚忠，继茂第三子。顺治间，先后入侍世祖。授昭忠一等精奇尼哈番，以贝子苏布图女妻焉；昭忠例得多罗额驸，进秩视和硕额驸。聚忠尚柔嘉公主，为和硕额驸：同加太子少保。旋又同进太子太保。

　　康熙十三年，精忠叛，昭忠、聚忠率子姓请死，系于家待命。逾年，贳其罪，复秩如故。十四年，命聚忠赍敕招精忠，精忠拒不纳。十五年，精忠降；授昭忠镇平将军，驻福州代精忠治藩政。藩下参领徐鸿弼等讦精忠降后尚蓄逆谋，昭忠具以闻，并劾助逆曾养性等十余人；上以精忠在军，未即发。十七年，命昭忠以其祖、父之丧还葬盖平。十九年，召精忠诣京师，昭忠、聚忠疏劾精忠背恩为乱，违母周氏训，蹙迫以死，诬祖仲明与吴三桂在山海关时先有成约，请予显戮。寻命聚忠诣福州议徙藩兵，聚忠疏陈藩兵当尽徙称旨；命以精忠家属还京师。精忠既诛，昭忠、聚忠疏陈家属众多，艰于养赡；请如汉军例，披甲食粮。下部议，编五佐领，隶汉军正黄旗。

　　二十五年，昭忠卒；谥「勤僖」。二十六年，聚忠卒；谥「悫敏」。

　　尚可喜（子之孝）

　　尚可喜，辽东人。父学礼，明东江游击；战没楼子山。明庄烈帝崇祯三年，擢副总兵。黄龙为东江总兵官，驻皮岛；可喜隶部下。皮岛兵乱，龙不能制，可喜率兵斩乱者，事乃定。后二年，孔有德等叛明，陷登州，旅顺副将陈有时、广鹿岛副将毛承禄皆往从之；龙遣可喜及金声桓等抚定诸岛。有德党高成友者据旅顺，断关宁、天津援师；龙令游击利瓦伊鸾偕可喜等击走之，即移军驻其地。旋以可喜为广鹿岛副将。明年秋七月，有德等从我师攻旅顺，龙兵败，自杀；部将尚可义战死--盖可喜兄弟行也。明以沈世奎代龙为总兵，部校王庭瑞、袁安邦等构可喜，诬以罪；世奎檄可喜诣皮岛。可喜诇得其情，遂还，据广鹿岛。

　　天聪七年十月，遣部校卢可用、金玉奎谒上乞降；上报使赐以貂皮，并令车尔格等侦可喜踪迹。八年正月，可喜举兵略定长山、石城二岛，行且至；上命诸贝勒集满、汉、蒙古诸臣，谕曰：『广鹿岛尚副将携民来归，非以我国衣食有余也；承天眷佑，彼自来附。八家贝勒已出粟四千石，凡积粟之家当量出佐饟，仍予以值』。二月，命贝勒多尔衮、萨哈廉往迓。三月，可喜至海州，上降敕慰劳。攻旅顺时，获可喜戚属二十七人；至是，命归诸。可喜入朝，上迎十里外；拜天毕，御黄幄。可喜遥行五拜礼；进至上前，再拜，抱上膝以见。所部将士，以次罗拜。可喜跪，进赆；上与宴，赐蟒衣、鞓带、帽靴、玄狐裘、雕鞍、马、驼、羊，命诸贝勒以次设宴。旋授可喜总兵官，赐敕印；可用、玉奎皆为甲喇章京。号其军曰「天助兵」，命驻海州。寻从伐明，自宣化入边，略代州。

　　崇德元年四月，封智顺王。十二月，从伐朝鲜。二年，朝鲜降；从贝勒硕托帅师克皮岛，斩世奎。师还，赉蟒服、黄白金。可喜家僮讦可喜私得人户、金帛、牲畜，法司以奏；上曰：『此岂王自得，必散于众兵耳；其勿问』。

　　三年，从伐明，攻锦州，屡攻下台堡，更番驻牧；敌至，辄击败之。七年，锦州下，赐所俘及降户。可喜与有德等疏请以所部属乌真超哈，分隶镶蓝旗。八年，从伐明，取中后所、前屯卫诸城。

　　顺治元年，从入关，击李自成；追至庆都，斩自成将谷可成等。十月，命从英亲王阿济格西讨自成；出边，自榆林趋绥德。二年二月，师次米脂，自成兄子锦犹据延安。用可喜议，令诸军分道进；锦走，克其城。会豫亲王多铎已破潼关，定西安；上命可喜从英亲王追击自成，分兵克郧阳、荆州、襄阳诸郡，降自成将王光恩、苗时化等。复与英亲王合军下九江，闻自成窜死九宫山，乃班师；赐可喜绣朝衣一袭、马二，还镇海州。

　　三年八月，授有德为平南大将军，征湖广；命可喜率所部兵偕行。师次湘潭，明将黄朝宣以十三万人屯燕子窝，可喜与梅勒章京卓罗等自陆路进击，败明将徐松节，遂逐斩朝宣。既闻郝摇旗攻桂阳急，可喜与梅勒章京蓝拜帅师赴援；郝摇旗以千四百人屯翔凤铺，巴牙喇纛章京线国安等与战，郝摇旗败走，桂阳围解。湖南既定，师还；与有德等同赐冠服、金币、鞍马。

　　六年五月，改封平南王，赐金册、金印；旋命率旧兵二千三百、新增兵七千七百--合万人，与仲明同征广东，以许尔显为左翼总兵官、班志富为右翼总兵官。仲明所部匿逃人事发，因谕有德等检校军中；得逃人，悉送京师。仲明惧罪，自裁；吏议可喜亦坐夺爵，上命纳白金四千以赎。时明桂王驻肇庆，两广尚为明守。是岁除夕，可喜潜兵袭南雄，城兵三千出西门迎战，击败之；立云梯以登，明守将江起龙弃城走，斩其部将杨级、董洪信、郑国林等三十余人、兵六千有奇。七年正月，进克韶州；明守将罗成耀闻南雄破，已先遁，明桂王走梧州。复进，下英德、清远、从化诸县，明将吴六奇等迎降。二月，师薄广州。广州城三面临水，李成栋之叛，于城西筑两翼，令傅城外为炮台，水环其下；成栋死信丰，子元胤、建捷代将，元胤留肇庆、建捷守广州。可喜令攻城，阻水不能进；乃凿深壕、筑坚垒为长围困之。建捷拒战甚力，暑雨郁蒸，我师弓矢皆解胶；久相持不下。元胤与明将陈邦傅等分道援广州；邦傅与杜永和等以万余人自清远赴战，可喜击败之，获裨将魏廷相等。明水师总兵梁标相来降，得战船百五十助攻。复招潮州守将郝尚久、惠州守将黄应杰，皆以其城降，遣将士戍焉。围合十阅月，永和部将范承恩助守广州，约内应；决炮台下水，可喜令诸军皆舍骑藉薪行淖中以济，遂得炮台，据城西楼堞，发炮击城西北隅。城圮，师毕登，克广州，俘承恩等，斩六千余级；逐余众迫海滨，溺死者甚众，明将宋裕昆自肇庆率所部来降。八年春，可喜遣尔显等收肇庆，并下罗定；部将徐成功克高州。梁标相叛，遣兵讨平之。九年春正月，可喜与继茂帅师南下，降明将蔡奎，遂入廉州。遣部将吕应学等攻克钦州，战于灵山，获元胤及明将袁胜、周朝，陈斩明益阳王、明将上官星拱。师将下雷、琼，永和及明西平王缚明将李明忠以降。于是，高、雷、廉、琼四府皆定。七月，李定国陷桂林，有德死之；梧州、南宁、平乐、浔州、横州皆复为明，东略化州、吴川。可喜遣兵与有德部将提督线国安、总兵马雄、全节合军以进，广西诸郡县以次收复。十年八月，可喜别遣兵克化州、吴川。十一年冬，定国以万余人侵广东，扰高、雷、廉三府境；深入，陷高明，分兵攻肇庆、围新会。可喜与继茂疏请发禁旅为援，上已先命珠玛喇为靖南将军，帅师援广东；可喜等师次三水，遣兵援肇庆，破定国兵于四会河口。待珠玛喇师至，合军击定国；战于珊洲，斩定国裨将一、俘十余人、馘百五十余。进薄新会，定国与其将吴子圣阻山而军，马步兵分屯岭隘；可喜麾兵急击，夺径以登，斩获甚众。定国走，新会围解。可喜与继茂督军攻高明，定国遣兵御战，获其将武君禧等三十余人，斩三百余级，得马骡、军械无算；可喜遣梅勒章京毕力克图等逐定国，战于兴业，定国败走，复及于横州江，歼马步兵甚众，获象二。定国度江焚桥引去，广东高、雷、廉三府、广西横州诸州县悉平。十三年四月，又克揭阳、晋宁、澄海三县。闰五月，赐敕纪功，增岁俸千两，并赉貂裘、鞍马。自是，明桂王徙云南，定国等不复侵广东，数岁无兵事。可喜与继茂并开府广州，所部颇放恣为民害。自左布政胡章以论可喜等得罪，无复言者。

