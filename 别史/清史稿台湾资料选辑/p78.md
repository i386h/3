<!-- { "loadSidebar": true } -->
　　擢广西巡抚，移广东。初上官，疏言：『广东海洋交错，奸宄易藏。惟有洁以持身、严以察吏，不敢因循讳饰』。上谕以勉效李湖--湖为广东巡抚，以风厉有声，为上所深赏也。寻署两广总督。陕甘总督福康安议练兵，诏下云、贵、四川、两广、福建诸行省，令仿行；士毅疏：『请广东练水陆兵二万八千五百三十二人、广西练兵一万一千二百九十六人；选人材精壮、技艺娴习，责督、抚、提、镇实心训练。请严立科条，以惩积习』。上谕曰：『此可徐徐为之，而必以实』。寻还巡抚任。广东民悍，多逋赋。州、县吏当上计，或以私财应，冀课最；民益延抗为得计。士毅详核积逋，遣干按治逋赋最多诸州，县。自乾隆四十年后，具册督追州、县吏以私财应计政者；察无他私弊，以督追所得偿之。上奖其能；惟谓『州、县吏职催科，乃以不能振作、民多逋赋，以私财应计政，不罪其诳，已为宽典；若以督追所得偿之，将何以示儆』！令续征逋赋，当悉入官。茭塘者，群盗所聚，拒捕伤官；士毅擒其渠，戮以徇。上复嘉其能，赐花翎。两广总督富勒浑纵其仆受赇；事闻，下士毅按治。得实，富勒浑坐谴；上以士毅持正，即迁两广总督。富勒浑疏论广东鹾政，请增运艘、按季征饷价、复三十九埠运商、清积逋；士毅受事，疏言：『增运艘，当去封押之扰，定经久之规，俾新旧船户皆各乐从。按季征饷价，当复旧例，岁终奏销。三十九埠运商，以逋课黜；中铅山、南康、上犹、英德四埠，当先复。清积逋，当自三十九埠始』。皆下部议行。

　　五十二年，台湾林爽文为乱，士毅诣潮州戒备。师行，遣兵助剿，刍茭、器械皆立办。加太子太保，赐双眼翎、一等轻车都尉世职。五十三年，台湾平，图形紫光阁。

　　会安南国王黎维祈为其臣阮惠所逐，其母、妻叩关告变；士毅以闻，督兵诣龙州，防镇南关。帝嘉其识轻重、知大体，命自广西入安南，别遣云南提督乌大经自蒙自进。阮惠遣将拒于寿昌江，又分兵屯嘉观。士毅师至，击破惠所遣将，渡寿昌江。再进至市球江，惠守备甚设；士毅勒兵乘筏渡，贼弃寨走。纵击，贼自投江中死，尸蔽江。游击张纯等亦击破惠屯嘉观军，副将庆成等设伏擒惠将。师再进，至富良江--江南即黎城，惠令尽收战舰泊南岸拒守；士毅缚筏载兵，令提督许世亨将二百人夜过江，掠小舟数十，更番渡兵。黎明，兵渡者二千余，惠军以舟遁。张纯追及之，分焚其舟，尽歼之；遂复黎城，阮惠走富春。维祈至军中，士毅承旨封为安南国王。捷闻，封一等谋勇公，赐红宝石顶。土毅辞，不许。命班师，士毅犹豫未即行；五十四年春正月，阮惠率其徒攻黎城，维祈亦挈其孥潜遁。士毅引兵退渡市球江，驻江北；惠军追至，总兵李化龙殿，度浮桥，堕水死。浮桥断，提督许世亨等皆战死。士毅还，入镇南关；维祈与母、子偕至，置诸南宁。上以士毅不遵诏班师，有此挫折，罢封爵；并撤红宝石顶、双眼花翎，解总督任，以福康安代之。方惠追我师至富良江，士毅欲复渡江，与决战；世亨力谏，谓『损大臣、伤国体』！令千总薛忠挽其缰而退。至是，具疏自劾；令驻镇南关治事。惠寻遣使求内附，福康安至，与士毅严斥之。既以黎氏瞀乱、不堪复立国，遂偕奏安南不必用兵状；帝从其议。寻召士毅还京师，授兵部尚书、授军机大臣，直南书房。

　　是年冬，命署四川总督；逾岁，真除。未几，两江总督书麟坐高邮书吏伪印冒征被谴，以士毅代之；谕以『江南吏治废弛久，当黾勉整饬，毋徇隐』！徐州王平庄河决，筑毛贼铺堤堰，账被水诸州、县；俱称旨。五十六年，召授吏部尚书、协办大学士。

　　廓尔喀用兵，命摄四川总督，督饟。士毅自打箭炉出驻察木多，师已入后藏，复驰诣前藏，馈餫无匮。以劳，复赐双眼花翎。五十七年，廓尔喀平，再图形紫光阁。旋授文渊阁大学士兼礼部尚书，偕福康安、和琳驻前藏谋善后。福康安率金川土司入觐，命士毅再权四川总督。福康安移云贵总督，以和琳代之；上命士毅留四川董理讨廓尔喀之役军需奏销。士毅乞留福康安、和琳会核，上不许。六十年，湖南苗为乱，入四川秀山境；士毅督兵驻守击贼。嘉庆元年，湖北教匪为乱，侵四川酉阳境；士毅移军来凤，战屡胜，封三等男。贼屯茶园溪，大雨旬日，诇无备，夜击贼，人持短兵坌涌入。千总张超执长矛先登，斩其魁，追奔四十余里，贼退据旗鼓寨；士毅移军从之。

　　六月，卒于军中；赠公爵，谥「文靖」；以其孙均袭伯爵。士毅故善和珅，病笃，遗书请入旗；高宗特许之，命均入汉军正白旗，授散秩大臣。寻以幼，罢。十一年，自陈废疾，请以同祖弟玉墀袭爵；仁宗谕曰：『士毅克黎城，皇考命班师，士毅意在贪功，迟延失事。兵溃入关，所奏多有虚饰。朕体皇考遗意，未予追求；今均既病废，士毅原授伯爵当裁撤』。并令均出旗，归原籍。

　　--以上选自原书卷三三七（「列传」一一七）。

　　六十二

　　海兰察

　　奎林

　　普尔普

　　海兰察

　　海兰察，多拉尔氏；满洲镶黄旗人，世居黑龙江。乾隆二十年，以索伦马甲从征准噶尔。辉特台吉巴雅尔既降，复从阿睦尔撒纳叛，师索之急，遁入塔尔巴哈台山中；海兰察力追及之，射坠马，生获以归。叙功，赐号「额尔克」巴图鲁。累擢头等侍卫，予骑都尉兼云骑尉世职，图形紫光阁。

　　三十二年，以记名副都统从征缅甸。师出虎踞关，海兰察率轻骑先驱。至罕塔遇贼，殪三人、俘七人；遂攻老官屯，馘二百，设伏歼贼四百。贼自猛密出袭我师，援击却之。三十三年，再出师，度万仞关，败贼戛鸠江，毁江岸贼居；授镶黄旗蒙古副都统。薄老官屯，攻贼于锡箔，毁其木栅；贼来攻急，击之，追戮其强半，缚二人以归。既还师，命留军防边；移镶白旗蒙古副都统。

