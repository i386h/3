<!-- { "loadSidebar": true } -->
　　师征金川，以温福为定边将军，阿桂、丰升额为副将军；高宗命福康安赍印往授之，即授领队大臣。三十八年夏，至军；阿桂方攻当噶尔拉山，留福康安自佐。木果木师败，温福死事；复命阿桂为定西将军，分道再举。攻喇穆喇穆，福康安督兵克其西各碉；与海兰察合军，克罗博瓦山。北攻，克得斯东寨。贼夜乘雪陟山袭副将尝禄保营，福康安闻枪声，督兵赴援，击之退。贼屯山麓，乘雨筑两碉；福康安夜率兵八百冒雨逾碉入，杀贼，毁其碉。上手诏嘉其勇。进克色淜普山，破坚碉数十，歼贼数百。又与额森特、海兰察合军，攻下色淜普山南贼碉；遂尽破喇穆喇穆诸碉卡，并取日则丫口。再进，克嘉德古碉；攻逊尔克宗西北寨，贼潜袭我军后，福康安击之退。贼以距勒乌围近，屡夜出击我师；福康安与战，屡胜。阿桂虑贼守隘不时下，改道自日尔巴当噶路入；檄福康安攻下达尔扎克山诸碉。再进，攻格鲁克古；率兵裹粮，夜踰沟攀崖自山隙入当噶海寨，克陟乌、当噶大碉、桑噶斯玛特木城石卡。再进，克勒吉尔博寨。阿桂令福康安将千人从海兰察赴宜喜，自甲索进攻得楞山，焚萨克萨古大小寨数百；渡河，取斯年木咱尔、斯聂二寨。再进，次荣噶尔博山。擢内大臣，赐号「嘉勇」巴图鲁。再进至章噶，福康安偕额森特攻巴木图，登直古脑山，拔木城、碉寨五十，焚冷角寺，遂克勒乌围。阿桂令取道达乌围进攻噶拉依，分其军为七队；福康安率第一队，夺达沙布碉、当噶克底、绰尔丹诸寨，为木栅断科思果木走雅玛朋道。进克达噶木碉二、阿穰曲前峰碉木城各二十，焚奔布鲁木护起寨，取合勒图租鲁傍碉一寨二、格什格章寨一、萨尔歪碉寨三、阿结占寨二。陟科布曲山梁，尽得科布曲诸寨。四十一年春，再进克舍齐、雍中二寺；自拉古尔河出噶拉依之右，移炮击其寨。噶拉依既下，金川平。论功，封福康安三等嘉勇男。师还，郊劳，赐御用鞍辔马一；饮至，赐缎十二端、白金五百。图形紫光阁，赐双眼花翎。 

　　授正白旗满洲都统，出为吉林、盛京将军，授云贵总督。南掌贡象，自陈为交趾所侵，乞以余象易炮；福康安谕以「国家法制有定」，还其象，不予炮。疏入，上深韪之。移四川总督，兼署成都将军。四川莠民为寇盗，号嘓匪；命福康安捕治。逾年，福康安疏言盗已徐戢，陈善后诸事；擢御前大臣，加太子太保。召还京，署工部尚书，授兵部尚书、总管内务府大臣。

　　四十九年，甘肃回田五等立新教，纠众为乱；授参赞大臣，从将军阿桂讨贼。旋授陕甘总督。师至隆德，田五之徒马文熹出降。攻双岘贼卡，贼拒战，阿桂令海兰察设伏；福康安往来督战，歼贼数千，遂破石峰堡，擒其渠。以功，进封嘉勇侯；转户吏二部尚书、协办大学士。

　　五十二年，台湾林爽文为乱，命福康安为将军，而以海兰察为参赞大臣，督师讨之。时诸罗被围久，福建水师提督柴大纪坚守；上褒大纪，改诸罗为「嘉义」以旌其功。陆路提督蔡攀龙督兵赴援，围未解；福康安师至，道新埤，援嘉义，与贼战仑仔顶，克俾长等十余庄。会日暮，雨大至，福康安令驻师土山巅；贼经山下，昏黑无所见，发铳仰击，福康安戒诸军士毋动。既曙雨霁，海兰察已自他道入，师与会，围解；进一等嘉勇公，赐红宝石帽顶、四团龙补服。大纪以方在围中，谒福康安，未具櫜鞬礼；福康安衔之，疏论大纪骫法牟利诸罪状并及攀龙陈战状不实。上以大纪困危城久，攀龙亦有劳意，右之；诏谓『二人或稍涉自满，在福康安前礼节不谨，为所憎；遂直揭其短』。戒福康安宜存大臣体。然大纪卒以是坐死；时论冤大纪，亦深非福康安嫉能、不若傅恒远也。福康安复劾攀龙，左迁。而福州将军恒瑞师逗遛不进，福康安与有连，力庇之；诏亦斥其私。福康安既解嘉义围，令海兰察督兵追捕爽文，槛致京师；复得副贼庄大田。台湾平，赐黄腰带、紫缰、金黄辫珊瑚朝珠，命台湾、嘉义皆建生祠塑像，再图形紫光阁。疏请募熟番补屯丁并陈善后诸事，要在习戎事、除奸民、清吏治、肃邮政；上悉从之。旋授闽浙总督。

　　五十四年，安南阮惠攻黎城，孙士毅师退；上移福康安两广总督。诏未至，福康安疏请往莅其事；上奖福康安忠，谓『大臣视国如家、休戚相关，当若此也』。惠更名光平，乞输款。福康安为疏陈，请罢兵；上允之。御史和琳劾湖北按察使李天培为福康安致木材，令湖广粮船运京师；福康安疏请罪，上手诏谓『阮光平方入朝，特宽之』。命夺职留任，仍罚总督俸三年、公俸十年。五十五年，福康安率光平朝京师；以获盗，免罚总督俸。

　　五十六年，廓尔喀侵后藏，命福康安为将军，仍以海兰察为参赞大臣，督师讨之；免罚公俸。五十七年三月，福康安师出青海。初春草未盛，马瘠粮不给，督诸军速进。行四十日，至前藏。自第理浪古、如绒辖聂拉木察地势，疾行向宗喀。至辖布基，诸道兵未集；督所部分六队趋擦木，潜登山，〔夺〕贼前后二碉，歼贼渠三、贼二百余，擒十余。进次玛噶尔辖尔甲山梁，贼渠手红旗拥众登；令设伏，诱贼进至山半，伏起横击，搴旗贼尽殪。进攻济陇--济陇当贼要隘，大碉负险，旁列诸碉卡，相与为犄角；乃分兵先翦其旁诸碉卡，并力攻大碉，缚大木为梯，督兵附碉登，毁垒。战自辰至亥，克其寨，斩六百、擒二百。捷闻，上为赋「志喜诗」书扇，并解御用佩囊以赐。六月，自济陇入廓尔喀境，进克索勒拉山；度热索桥，东越峨绿山，自上游潜渡，越密里山，攻旺噶尔，克作木古拉载山梁。攻噶勒拉、堆补木诸山，破甲尔古拉、集木集两要寨。转战深入七百余里，六战皆捷。上诏褒福康安劳，授武英殿大学士。福康安恃胜，军稍怠；督兵冒雨进，贼为伏以待，台斐英阿战死。廓尔喀使请和，福康安允之。廓尔喀归所掠后藏金瓦、宝器，令大头人噶木第、马达特塔巴等齑表进象、马及「乐工」一部，上许受其降。师还，加赐福康安一等轻车都尉，畀其子德麟；授领侍卫内大臣，视王公亲军校例，置六品顶戴蓝翎三缺官其傔从，复图形紫光阁--大学士阿桂让福康安居首。福康安初征金川、与海兰察合军讨乱回，同为参赞；及征台湾、定廓尔喀皆专将，海兰察为参赞。师有功，受殊赏。上手诏谓：『福康安能克阳布、俘拉特纳巴都尔、巴都尔萨，当酬以王爵；今以受降班师，不克副初愿。然福康安孝贤皇后侄、大学士傅恒子，进封为王，天下或议朕厚于后族，富察氏亦虑过盛，无益。今如此蒇事，较荡平廓尔喀，倍为欣慰』（阳布，廓尔喀都城；拉特纳巴都尔等，其渠名也）。五十八年，疏陈西藏善后十八事；诏从之。安南阮光平卒，上虑其国且乱，命福康安如广西。福康安母卒于京师，令在任守制。福康安途中病，命御医往视。福康安疏言：『安南无事，乞还京师，冀得庐墓数日』。诏许之。加封嘉勇忠锐公，移四川总督；旋又率金川土司入觐。恒秀时为吉林将军，以采参亏库帑累民，命福康安莅谳；拟罪轻，上责福康安袒戚谊。

　　复移云贵总督；方寒，赐御服黑狐大骽褂。六十年，贵州苗石柳邓、湖南苗吴半生、石三保等为乱，命福康安讨之。柳邓围正大营、嗅脑营、松桃厅三城，福康安师至，力战，次第解三城围；赐三眼花翎。福康安率贵州兵破老虎岩贼寨，诇得柳邓踪迹；和琳时为四川总督，将四川兵来会，攻满华寨，焚贼寨四十，柳邓入湖北投三保。三保方围永绥厅，福康安督兵赴援。师当渡，贼筑卡拒守；分兵出上流，缚筏，纵民牧牛设伏；待贼至掠牛，伏起夺贼船，所缚筏亦顺流至，师尽济。攻石花寨，越得拉山战，杀贼甚众。令总兵花连布间道援永绥，师从之；战三日，围解，进次竹子山。贼屯兰草坪西北崖，以板为寨，树旗东南山阙；乃设伏对山，仍督兵若将自山阙入。贼来战，伏兵发炮；贼溃，退保琅木陀山。再进，克之。山西为登高坡，与黄瓜山对；分兵出五道，冒风雨克黄瓜山，焚寨五十六。攻蒩麻寨，夺大、小喇耳山，焚寨四十；半生、三保悉众拒战，分兵攻雷公山阻其援兵，击破西梁上、中、下三寨。再进，至大乌草河，循河克沙兜寨、盘基坳山。战于板登寨、再战于雷公滩，贼屡败，取右哨营。渡河，于群山中越险进，克马蝗冲等大小寨五十。至狗脑坡，山益险，兵皆附葛藤、冒矢石行；陟其巅，破贼寨。再进，克虾蟆峒、乌龙岩；攻茶它，降者七十余寨。上移福康安闽浙总督，进封贝子。再进，克岩碧山，焚巴沟等二十余寨。再进，攻麾手寨山，总兵花连布将广西兵克苗寨四十；赐貂尾褂。围高多寨，吴半生穷蹙出降；上官福康安子德麟副都统，在御前侍卫上行走。再进，攻鸭保寨。鸭保右天星寨，为贼中奇险处；督兵自雪中求道，进取木城七、石卡五，克垂藤、董罗诸寨；赐御服黄里元狐端罩。旋克大、小天星寨；进攻■〈木暴〉木营，乘风雪夜进拔地良、八荆、桃花诸寨。自平陇复干州，尽克擒头坡、骡马峒诸隘，焚其寨三百。嘉庆元年，再进，克吉吉寨、大陇峒等寨；战于高吉陀、再战于两岔溪，屡败贼。贼袭■〈木暴〉木营、攻擒头坡，皆以有备，败走。克结石冈，焚牧牛坪等大小寨七十；进克官道溪。再进，攻大麻营石城；至廖家冲，夺山巅石卡。夜间道出连峰坳，夺山梁七。上褒福康安，命赠傅恒贝子。

　　福康安染瘴病作，犹督兵进。五月，卒于军；仁宗制诗以诔，命加郡王衔从傅恒配太庙，谥「文襄」。子德麟，袭贝勒；递降至未入八分公，世袭罔替。

　　福康安受高宗殊宠，师有功，在军中习奢侈，犒军金币辄巨万；治饟吏承意指，糜滥滋甚。仁宗既亲政，屡下诏戒诸将帅毋滥赏，必斥福康安；德麟迎丧归，将吏具赙四万有奇，责令输八万。德麟旋坐雩坛视牲误班，降贝子。

　　孙士毅

　　孙士毅，字智治，一字补山；浙江仁和人。少颖异，力学。乾隆二十六年进士，以知县归班待铨。二十七年，高宗南巡，召试，授内阁中书，充军机章京；迁待读学士。傅恒督师讨缅甸，以士毅典章奏。叙劳，迁户部郎中，擢大理寺少卿；出为广西布政使，擢云南巡抚。总督李侍尧以赃败，士毅坐不先举劾；夺职，遣戍伊犁。录其家，不名一钱；上嘉其廉，命纂校「四库全书」，授翰林院编修。书成，擢太常寺少卿，复出为山东布政使。

