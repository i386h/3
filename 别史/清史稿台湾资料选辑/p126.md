<!-- { "loadSidebar": true } -->
　　贼昏夜不辨多寡，大溃；焚其十余艘，获总兵、侯、伯数十。黎明，大军毕济，黎民宗族、百姓出迎，伏道左；孙士毅、许世亨入城宣慰而出。城环土垒，高不数尺；上植丛竹。内有砖城二，则国王所居；宫室已荡尽矣。而黎维祁匿民村，是夜二鼓始出，诣营见孙土毅，九顿首谢；捷闻。初，王师之出也，帝虑事成后，册封往返稽时，致王师久暴露于外；先命礼部铸印、内阁撰册，邮寄军前。孙士毅遂以二十二日宣诏，册封黎维祁为安南国王；并驰报孙永清，归其家属。维祁表谢，请于乾隆五十五年诣京祝八旬万寿；帝命俟安南全定、维祁能自立，许来朝。是役也，乘思黎旧民与各厂义勇先驱向导，又许世亨、张朝龙等新自台湾立功--皆善战之将，故得以兵万余长驱深入，不匝月而复其都；时云南乌大经之兵，尚未至也。诏封孙士毅一等谋勇公、许世亨一等子，诸将士赏赉有差。时阮惠已遁归富春，孙士毅谋造船追讨；孙永清奏言：『广南距黎都又二千里，用兵万人，设粮站，需运夫十万；与镇南关至黎城等』。帝以安南残破空虚，且黎氏累世孱弱，其兴废未必非运数也；既道远饷艰，无「旷日老师、代其搜捕」之理，诏即班师入关。而孙士毅贪俘阮为功，师不即班；又轻敌不设备，散遣土军义勇悬军黎城月余。阮氏谍知虚实，岁暮倾巢出袭国都，伪为来降者；士毅等信其诳词，晏然不知也。五十四年正月朔，军中置酒张乐；夜忽报阮兵大至，始仓皇御敌。贼以象载大炮冲我军，众寡不敌，黑夜中自相蹂躏；黎维祁挈家先遁，滇师闻炮声亦退走。孙士毅夺渡富良江，即斩浮桥断后；由是，在岸之军提督许世亨、总兵张朝龙官兵夫役万余，皆挤溺死。时士毅走回镇南，尽焚弃关外粮械数十万，士马还者不及半。其云南之师，以黎臣黄文通向导，得全返；黎维祁母子复来投。奏闻，帝以士毅不早班师，而又漫无筹备，致挫国威、损将士，乃褫职来京待罪，以福康安代之。阮惠自知贾祸，既惧王师再讨；又方与暹罗构兵，恐暹罗之乘其后也：于是叩关谢罪，乞降。改名阮光平，遣其兄子光显赍表入贡，恳赐封号；略言：『守广南已九世，与安南敌国，非君臣；且蛮触自争，非敢抗中国。请来年亲觐京师，并于国内为死绥将士筑坛建庙，请颁官衔谥号，立主奉祀。又闻暹罗贡使将入京，恐受其媒孽，乞天朝勿听其言』。福康安先后以闻，帝以维祁再弃其国并册印不能守，是天厌黎氏，不能自存；而阮光平既请亲觐，非前代莫、黎仅贡代自金人之比。且安南自五季以来，曲、矫、吴、丁、李、陈、黎、莫互相吞噬，前代曾郡县其地；反侧无常，时忧南顾。乃允其请，即封阮光平为安南国王；册曰：『朕惟王化遐覃，伐罪因而舍服；侯封恪守，事大所以畏天。鉴诚悃于荒陬，贳其既往；沛恩膏于属国，嘉与维新。贳兹宠命之颁，勖以训行之率。惟安南地居炎徼，开十三道之封疆；而黎民臣事天朝，修百余年之职贡。每趋王会，旧附方舆；自遭难以流离，遂式微而控愬。方谓兴师复国，字小堪与图存；何期弃印委城，积弱仍归失守！殆天心厌其薄德，致世祚讫于终沦。尔阮光平起自西山，界斯南服；向匪君臣之分，寖成婚媾之仇。衅启交讧，情殊负固。抗颜行于仓卒，虽无心而难掩前愆；悔罪咎以湔除，愿革面而深痛艾。表笺吁请，使先犹子以抒忱；琛献憬来，躬与明年之祝嘏！自非仰邀封爵，荣藉龙光；曷由下莅民泯，妥兹鸠集！况王者无分民，讵在版章其土宇；而生人有司牧，是宜辑宁宁邦家。爰布宠绥，俾凭镇抚；今封尔为安南国王，锡之新印。于戏！有兴、有废，天子惟顺天而行；无贰、无虞，国王咸举国以听。王其懋将丹款，肃矢冰兢！固圉以长其子孙，勿使逼滋他族；悉心以勤于夙夜，罔令逸欲有邦！益敬奉夫明威，庶永承夫渥典。钦哉，毋替朕命』！其黎维祁赏三品衔，令同属下人户来京，归入汉军旗下；即以维祁为佐领。又令阮光平访问维祁亲属，护送进关；其前安插内地之西南夷人有系怀故土者，并令阮光平善为抚绥，以示矜全。五十五年，阮光平来朝祝厘；途次，封其长子阮光缵为世子。七月，入觐热河山庄，班次亲王下、郡王上；赐御制诗章，受冠带归--其实，光平使其弟冒名来，光平未敢亲到也；其谲诈如此。五十六年，击败黎维祉及万象国之师，来献捷；帝优赏之。五十七年，议定安南贡期：旧例三年一贡者，定为两年；六年遣使来朝一次者，定为四年。九月，阮光平在义安病故，世子阮光缵权国事，以讣告。五十八年正月，遣广西按察使成林谕祭，加谥忠纯，并颁赐御制诗，于墓道勒碑，以表恭顺；封光缵为安南国王。帝以阮邦新造，人心未定，阮光缵尚幼；且阮岳尚在广南，吴文楚久握兵柄：主少国疑，恐有变。特调福康安总督云贵备边，并令成林密侦其国。成林旋以国事觕定闻，乃止。八月，署两广总督郭世勋奏安南添立花山市。先是，安南通市，平而、水口两关商人在其国高凭镇之牧马庯立市，由隘商人在谅山镇之驱驴庯立市，分设太和、丰盛二号，并置廒长、市长各一人，保护、监当各一员。而从平而关出口之商，必由水路先抵花山，计程仅二百余里--且花山附近村庄稠密。至是，添设行铺；其市长、监当各员，即于驱驴额内派往。客民中有由陆路前赴牧马者，仍听其便。

　　嘉庆元年，福州将军魁伦、两广总督吉庆先后奏言：获乌艚船海盗，有安南总兵及封爵敕命、印信等物。初，阮氏据广南，以顺化港为门户，与占城、真腊、暹罗皆接壤，西南濒海。有商舶飘入海者，阮氏辄没入其货；即中国商船，亦倍税、没其半。故红毛、占腊、暹罗诸国商船，皆以近广南湾为戒。阮光平父子既以兵篡国，国用虚耗，商船不至；乃遣乌艚船百余、总兵十二人假采办军饷，多招中国沿海亡命，啖以官爵、资以器械船只，使向导入寇闽、粤、江、浙各省。时浙师御海盗，值大风雨，雨中有火爇入贼舟，悉破损；参将李成隆率兵涉水取贼炮，并搜获安南敕文、总兵铜印各四，敕称「差艚队大统兵进禄侯伦贵利」。而教谕王鸣珂获三贼，一诡为瘖者；一名王贵利，讯云「即伦贵利」也。同时，闽中获艇贼安南总兵范光喜，供述：阮光平既代黎氏，光平死，传子光缵；时与旧阮构兵，而军费又苦不给，其总督陈宝玉招集粤艇肆掠于洋。继而安南总兵黄文海与贼官伍存七有隙，以二艇投诚于闽；今闽中造船，用其式也。伦贵利者，广东澄海人，投附安南；与旧阮战有功，封侯。以巡海，私结闽盗，来闽、浙劫掠。安南艇七十六艘，分前、中、后支；伦贵利统带后支。其铜印凡四：贵利自佩其一；余三印，三总兵曰耀、曰南、曰金者佩之。耀已禽斩，南、金则均溺毙于海云。巡抚阮元磔贵利，而以供辞入奏；帝命军机大臣字寄两广总督，照会安南国王。冬十二月，阮光缵呈覆；略曰：『小番世蒙天朝恩庇，旷格逾涯，无能酬报；思以慎守疆宇，永作屏翰。祗以本国极南沿海农耐地方，有贼渠阮种窃据其地，啸聚齐桅盗伙，数为海患。本国整饬海防，间收舱客以离贼党，且助海面帆柁之役。伦贵利者，前居本国，随同商伴巡防。讵料伊包藏祸心，私瞒小番，竟敢潜约匪船，越赴内洋肆行劫掠；又擅造印札，转相诳诱：情罪重大，实为法律所不容。小番不能先烛其奸，疏于钤束。仰蒙圣慈普鉴，洞悉肫诚，训诲有加，天日垂照；恭译圣谕，且感且悚。谨当遵奉彝训，靖守藩封；令本国巡海人员严加警饬，密施钤勒。断不容结同匪伙，越境作非；务期桂海永清，以上副圣天子怀柔之至德。是所自勉也』。帝以国王不知，赦之。二年，两广总督奏称：『安南国王阮光缵差委官弁丁公雪等带领兵船，拿获盗犯黄柱、陈乐等六十余名，解送内地』。帝降敕褒赐，并颁赐如意玉山蟒锦纱器以示优奖。

　　初，阮光平既攻灭广南王阮某--阮某为黎王婿，妻黎氏有娠，逃于农耐--农耐为水真腊旧都，即嘉定省；今之西贡也。黎氏生子曰阮福映，本名种；潜匿民间。及长，奔暹罗。暹罗王故与阮光平夙仇，乃以女弟妇福映，助之兵，攻克农耐据之；势渐强，号旧阮--而称阮光平父子为新阮，亦曰西阮。旧阮以复仇为辞，夺其富春旧都；时嘉庆四年也。六年十一月，安南伪总兵陈天保携眷内投，始知安南与农耐兵争事。七年八月，农耐攻升隆城，阮光缵败走，被禽。八月，阮福映缚送莫观扶等三名来粤，并献其攻克富春时所获阮光缵封册、金印，奉表投诚--莫观扶等皆中国盗犯，受安南招往投顺，封东海王及总兵伪职者。帝以从前阮光平款阙内附，恩礼有加；阮光缵嗣服南交，复颁敕命，俾其世守勿替。乃薮奸窝盗，肆毒海洋；负恩反噬，莫此为甚！且印信，名器至重；辄行舍弃潜逃，罪无可逭。其命两广总督吉庆赴镇南关备边，俟阮福映攻复安南全境以闻。十二月，阮福映灭安南，遣使入贡；备陈构兵始末为先世黎氏复仇，并言其国本古越裳之地，今兼并安南，不忘世守，乞以「南越」名国。帝谕以南越所包甚广，今两广地皆在其内；阮福映全有安南，亦不过交趾故地，不得以「南越」名国。八年，改安南为越南国。六月，命广西按察使齐布森往，封阮福映为越南国王。盖自阮光平篡黎氏十九年，复灭于阮福映；嗣后修职贡者，为旧阮子孙矣。九年，遣编置佐领及安插江宁、热河、张家口、奉天、黑龙江、伊犁等处安南人回国，赉银有差；并许黎维祁归葬。十一年，越南兴化镇目请以临安府所属六猛地方外附，檄谕王自惩之。阮光缵遗族阮如权避捕，投内地；两广总督吴熊光奏请发交阮福映。帝嫌其为属藩禽送逋逃，不许；亦不许其逼留内地。十四年，阮福映遣员至谅■〈门外曾内〉，赍送乾隆六十年锡封南掌国王敕印；帝嘉奖之。

