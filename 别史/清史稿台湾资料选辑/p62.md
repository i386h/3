<!-- { "loadSidebar": true } -->
　　十六年，巡阅江海；因密疏言：『郑成功屯聚海岛，将犯江南。江南汛兵无多，水师舟楫未备；请调发邻省劲兵防御』。事格不行。未几，成功陷镇江、袭瓜洲，遂窥江宁，城守单弱。会梅勒额真噶楚哈玛尔赛自贵州旋师，廷佐与驻防总管喀喀木邀入城，共御敌；挫其前锋，得舟二十余。成功兵大至，战舰蔽江；廷佐登埤固守，提督管效忠、总兵梁化凤等水陆夹击，焚敌舰五百余，擒斩无算，成功遁入海。捷闻，诏嘉奖。

　　十八年，分江南江西总督为二，以廷佐专督江南。康熙四年，复旧制；仍兼江西。

　　七年，以疾解任致仕。大学士金之俊家居，得匿名书帖，诋其曾降李自成；之俊诉廷佐，令有司穷治。上闻，虑株连无辜，责之俊违例妄诉；廷佐俟病痊起用，镌二秩。

　　十三年，耿精忠反，授廷佐福建总督。廷佐奏言：『臣孙为耿氏婿，臣与精忠有连，然誓不与贼俱生；愿力疾前驱，歼除叛寇』！上嘉之，赐鞍马、甲冑以宠其行。廷佐至浙江，从大将军康亲王杰书治军，驻金华；疏陈精忠勾结「海寇」，且剿抚兼施。上曰：『海寇当抚，精忠当用剿或用间』。廷佐颇有规画，未及行。十五年，卒于军；赐祭葬，江南、江西俱祀「名宦」。

　　弟廷相，字钧衡。初授钦天监笔帖式，累官四川左布政使。四川屡经兵燹；廷相莅任，百废具兴，民不知扰。

　　康熙八年，授河南巡抚。廷佐卒，上即擢廷相为福建总督。会精忠降，余党纪朝佐、张八等尚抗拒；廷相剿抚兼用，旬月悉平。郑锦及山寇朱寅屡犯郡县，遣兵分剿；屡却之，擒斩甚众。十七年，锦窥漳州，据玉州等寨，分扰石码、江东桥；廷相请援，诏康亲王督兵协剿。时寇势甚张，上责廷相庸懦，不能殄贼；命解任。

　　二十七年，卒。

　　--以上选自原书卷二八○（「列传」六○）。

　　四十一

　　赵士麟

　　赵士麟

　　赵士麟，字麟伯；云南河阳人。康熙三年进士，授贵州平远推官；改直隶容城知县。缉盗卫民；创正学书院，与诸生讲学。行取，授吏部主事；历郎中，擢光禄寺卿，三迁至左副都御史。疏请台湾改郡县，比内地设总兵镇守，省沿海之戍卒；诏报可。

　　二十三年，授浙江巡抚。杭州民贷于驻防旗兵，名为「印子钱」。取息重，至鬻妻拏、卖田舍；不偿，则閧于官。营兵马化龙殴官成大狱，士麟移会将军掣缴券约，捐资代偿；将军令减子归母、母复减十之六，事遂解，民大称颂。诏裁浙江总督，总督驻衢州；督标兵三千被汰乏食，哗，掠民罢市；士麟仍济以饟，因奏设副将一、定额兵八百，余留拨各营缺额；众乃定。浙中豪右、衙蠹骄悍不法，为民害；士麟廉得其状，悉置之法，强暴敛迹。省城河道久淤，督役疏浚，半载讫工；民以为便。复缮城隍、修学校；亲莅书院与诸生讲论经史及濂、洛、关、闽之学，士风大振。禁革规费，积弊一清。二十五年，移抚江苏；浙人怀之，绘图以志去思，并于西湖敬一书院肖象祀之。

　　寻召为兵部督捕侍郎，调吏部；皆能举其职。三十七年，卒；祀浙江「名宦」。

　　士麟潜心正学，以朱子为归；躬行实践，施于政事。士悫民恬，所至皆有声绩。

　　--选自原书卷二八二（「列传」六二）。

　　四十二

　　于成龙

　　陈璸

　　于成龙

　　于成龙，字北溟；山西永宁人。明崇祯间，副榜贡生。顺治十八年，谒选，授广西罗城知县；年四十五矣。罗城居万山中，盛瘴疠，猺獞犷悍；初隶版籍，方兵后，遍地榛莽。县中居民仅六家，无城郭、廨舍。成龙到官，召吏民附循之，申明保甲。盗发实时捕治，请于上官，谳实即处决；民安其居。邻猺岁来杀掠，成龙集乡兵，将捣其巢；猺惧，誓不敢犯罗山境，民益得尽力耕耘。居罗山七年，与民相爱如家人父子。牒上官，请宽猺役、疏鹾引、建学宫、创设养济院。凡所当兴罢者，次第举行；县大治。总督卢兴祖等荐卓异。康熙六年，迁四川合州知州。四川大乱后，州中遗民裁百余、正赋仅十五两，而供役繁重。成龙请革宿弊；招民垦田，贷以牛种，期月户增至千。迁湖广黄冈同知，驻岐亭。岐亭故多盗，白昼行劫，莫敢谁何；成龙抚其渠彭百龄，贳罪，令捕盗自赎。尝察知盗所在，伪为丐者入其巢，与杂处十余日，尽得其平时行劫状；乃出呼役，械诸盗具狱辞，骈缚坑之；他盗皆远窜。尝微行村堡，周访闾里情伪，遇盗及他疑狱，辄踪迹得之；民惊服。巡抚张朝珍举卓异。康熙十三年，署武昌知府。吴三桂犯湖南，师方攻岳州，檄成龙造浮桥济师；甫成，山水发、桥圯，坐夺官。三桂散伪札遍湖北州县，麻城、大冶、黄冈、黄安诸盗皆倚山结寨应三桂；妖人黄金龙匿兴宁山中，谋内乱。刘君孚者，尝为成龙役，善捕盗；亦得三桂札，与金龙等结大盗周铁爪据曹家河以叛。朝珍以成龙旧治得民心，檄往招抚。成龙诇知君孚虽反，众未合，犹豫持两端，兼程趋贼砦，距十里许止宿，榜示自首者免罪；来者日千计，皆贷之。先遣乡约谕君孚，降者待以不死。乃策黑骡往，从者二，张盖鸣钲，径入贼舍；呼君孚出见，叩头受抚。降其众数千，分立区保；籍其勇力者，督令进讨。金龙走纸棚河，与其渠邹君申往保山砦；成龙禽斩之。朝珍以闻，请复官，即擢黄州知府；上允之。诸盗何士荣反永宁乡，陈鼎业反阳逻，刘启业反石陂，周铁爪、鲍世庸反泉畈，各有众数千，号山东贼；遥与湖口、宁州诸盗合，将趋黄州。时诸镇兵皆从师徇湖南，州中吏民裁数百，议退保麻城；成龙曰：『黄州七郡门户，我师屯荆、岳，转运取道于此；弃此不守，荆、岳且瓦解，誓死不去』！遂集乡勇得二千人，遣黄冈知县李经政攻阳逻，得鼎业诛之。士荣率贼数□自牧马崖分两路来犯，成龙遣千总罗登云以千人当东路而自当西路，令千总吴之兰攻左、武举张尚圣攻右；成龙力冲其中坚，战合，之兰中枪死，师少却。成龙策马冒矢石径前，顾千总李茂升曰：『我死，汝归报巡抚』！茂升战甚力，尚圣自右出贼后，贼大败；生致士荣，槛送朝珍，遂进克泉畈。凡二十四日，东山贼悉平。十五年，岁馑，讹言复起；成龙修治赤壁亭榭，日与僚吏啸咏其中，民心大定。会丁继母忧，总督蔡毓荣奏请夺情视事。十六年，增设江防道，驻黄州；即以命成龙。

　　十七年，迁福建按察使。时郑成功迭犯泉、漳诸郡，民以通海获罪，株连数千人；狱成，当骈戮。成龙白康亲王杰书，言所连引多平民，宜省释；王素重成龙，悉从其请。遇疑狱，辄令讯鞫；判决明允，狱无淹滞。军中多掠良民子女，没为奴婢；成龙集资赎归之。巡抚吴兴祚疏荐廉能第一，迁布政使。师驻福建，月征莝夫数万，累民；成龙白王，罢之。

　　十九年，擢直隶巡抚。莅任，戒州县私加火耗、馈遗上官。令既行，道府劾州县，州县即讦道府不得馈遗挟嫌；疏请严定处分，下部议行。宣化所属东西二城与怀安、蔚州二卫旧有水冲沙压地千八百顷，前政金世德请除粮未行，为民累；成龙复疏请，从之。又以其地夏、秋屡被灾，请治赈；别疏劾青县知县赵履谦贪墨，论如律。二十八年，入觐召对，上褒为「清官第一」。因问剿抚黄州土贼状，成龙对：『臣惟宣布上威德，未有他能』。问：『属吏中亦有清廉否』？成龙以知县谢锡衮、同知何如玉、罗京对。复谕劾赵履谦甚当；成龙奏：『履谦过而不改，臣不得已劾之』。上曰：『为政当知大体，小聪、小察不足尚；人贵始终一节，尔其勉旃』！旋赐帑金千、亲乘良马一，制诗褒宠；并命户部遣官助成龙赈济宣化等处饥民。成龙复疏请缓真定府属五县房租，并全蠲霸州本年钱粮；均报可。是年冬，乞假丧母，优诏许之。

　　未几，迁江南江西总督。成龙先后疏荐直隶守道董秉忠、阜城知县王燮、南路通判陈天栋；濒行，复荐通州知州于成龙等。会江宁知府缺，命即以通州知州于成龙擢补。成龙至江南，进属吏诰诫之；革加派，剔积弊。治事，尝至达旦。好微行，察知民间疾苦、属吏贤不肖。自奉简陋，日惟以粗粝疏食自给；江南俗侈丽，相率易布衣，士大夫家为减舆从、毁丹垩、婚嫁不用音乐，豪猾率家远避。居数月，政化大行；势家惧其不利，构蜚语。明珠秉政，尤与忤。二十二年，副都御史马世济督造漕船还京，劾成龙年衰，为中军副将田万侯所欺蔽；命成龙回奏。成龙引咎，乞严谴；诏留任，万侯降调。二十三年，江苏巡抚余国柱入为左都御史、安徽巡抚涂国相迁湖广总督，命成龙兼摄两巡抚事。

　　未几，卒于官。成龙历官，未尝携家属。卒时，将军、都统及僚吏入视，惟笥中绨袍一袭、床头盐豉数器而已；民罢市聚哭，家绘象祀之。赐祭葬，谥「清端」。内阁学士锡住勘海疆还，上询成龙在官状；锡住奏：『甚清廉；但因轻信，或为属员欺罔』。上曰：『于成龙督江南，或言其变更素行；及卒后，始知其始终廉洁，为百姓所称。殆因素性鲠直，不肖挟仇谗害，造为此言耳。居官如成龙，能有几耶』！是年冬，上南巡；至江宁，谕知府于成龙曰：『尔务效前总督于成龙正直洁清，乃为不负』。又谕大学士等曰：『朕博采舆评，咸称于成龙实天下廉吏第一』。加增太子太保，荫一子入监；复制诗褒之。雍正中，祀贤良祠。

　　陈璸

　　陈璸，字眉川；广东海康人。康熙三十三年进士，授福建古田知县。古田多山，丁田淆错，赋役轻重不均；民逋逃迁徙，黠者去为盗。璸请平赋役，民以苏息。

　　调台湾。台湾初隶版图，民骁悍不驯；璸兴学广教。在县五年，民知礼让。

　　四十二年，行取，授刑部主事；历郎中，出为四川提学道佥事。清介公慎，杜绝苞苴。以四川官吏加派厉民，诏戒饬，特称璸廉。

　　未几，用福建巡抚张伯行荐，调台湾厦门道。新学宫，建朱子祠于学右，以正学厉俗；镇以廉静，番、民帖然。在官应得公使钱，悉屏不取。

　　五十三年，超擢偏沅巡抚。莅任，劾湘潭知县王爰溱纵役累民、长沙知府薛琳声徇庇不纠劾，降黜有差。寻条奏禁加耗、除酷刑、粜积榖、置社仓、崇节俭、禁馈送、先起运、兴书院、饬武备、停开采，凡十事；诏嘉勉，谕以「躬行实践，勿鹜虚名」！旋入觐，奏言：『官吏妄取一钱，即与百千万金无异。人所以贪取，皆为用不足。臣初任知县，即不至穷苦；不取一钱，亦自足用』。比退，上目之曰：『此苦行老僧也』！

