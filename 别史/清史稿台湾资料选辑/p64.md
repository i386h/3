<!-- { "loadSidebar": true } -->

　　余缙

　　余缙

　　余缙，字仲绅；浙江诸暨人。顺治九年进士，授河南封邱知县。兵后流亡未复，弃地弥望；朝议兴屯，设道、厅董之。民田征赋，屯田征租；租视赋为重，民弃屯不耕。府县吏急考成，以屯租散入田赋，民失业。总督李荫祖行部至县，缙导观民间困苦状；荫祖疏闻，兴屯道、厅悉罢。十七年，行取，授山西道御史；乞养归。起河南道御史。康熙初，郑成功已死，其子锦屯厦门；有议弃舟山者。缙上疏争之，略谓『浙江三面环海，宁波尤孤悬海隅，以舟山为外藩。不知行间诸臣何所见而倡捐弃之议？江海门户，敛手委之逆竖！夫闽海祗一厦门，数万之众环而攻之，穷年不能下；奈何以已克之舟山，增其巢穴』！福建总督李率泰议迁海滨居民，缙复疏争之；略谓『海滨之民与贼狎处，一二冥顽贪嗜嗜厚利、通消息以相接济者，固未必无之。但据所称排头、方田诸处民，或盗牧马、或缚穷民潜送厦门；当此两军相望、巡徼严密，虽有奸宄，安能飞渡！是其号令不肃，已可概见。又云派拨舵工、水手，公然不应。海上舵工，名曰「老大」。其人必少长海舟，内外洋岛屿径路，靡不熟历；而复驾风使舵，操纵自如。奈何责之素不练习之民，视同里役，横加佥派！彼即勉强应役，技既不精，心复叵测；万一变从中起，将置数十万奋戈持满之士于何地』；两疏语皆切至。

　　圣祖亲政，顺治间建言诸臣坐迁谪者，次第赦还；惟议及逃人，不在赦例。居数年，诏宽逃人禁。缙疏请敕部察当日建言被谪诸臣，存者召还录用，殁者归葬、赠恤。

　　寻命巡视长芦盐政；以改葬，乞归。二十八年，卒于家。

　　缙廉而能，治事尤持正。妖人朱方旦言祸福，朝士多信之；缙曰：『此妄男子耳，于法当诛』！方旦卒坐死。

　　--选自原书卷二八九（「列传」六九）。

　　四十五

　　觉罗满保（陈策）

　　施世骠

　　蓝廷珍（从弟鼎元）

　　林亮（何勉、陈伦炯）

　　欧阳凯（罗万仓、游崇功）

　　觉罗满保（陈策）

　　觉罗满保，字凫山；满洲正黄旗人。康熙三十三年进士，选庶吉士，授检讨；累迁国子监祭酒，擢内阁学士，直经筵。

　　五十年，授福建巡抚。疏言：『福建兴化、泉、漳等属十六州县皆濒海要地，请拣选直省卓异官除授』。御史璩廷佑论其不可，部议以为然；诏下九卿等再议，卒从满保言。五十四年，擢福建浙江总督。命巡海，议自乍浦至南澳沿海五千余里，建台寨百二十七所、炮位千一百七十有八。别疏言：『鹿耳门为台湾咽喉、澎湖为厦门藩卫、安平镇为水师三营重地及海洋各口岸，宜分极冲、次冲，筑墩台，设汛巡守；并严察海舶出入，禁渔船私载米粮、军器』。又言：『淡水鸡笼山为台湾北界，其澳港可泊巨舰百余；更进为肩豆门，沃野百里，番社交据。请增置淡水营，设官驻防为后蔽』。皆报可。

　　六十年，凤山民朱一贵为乱。台湾知府王珍苛税、滥刑，凤山民黄殿、李勇、吴外等集数百人谋变；一贵素贩鸭，托明裔以为渠，劫冈山塘、槺榔林二汛，掠军器，众益聚，遂破县城，进陷台湾。总兵欧阳凯等率兵御贼，师败绩，死之；台厦道梁文煊等走澎湖。满保疏闻，督兵趋厦门。值淫雨，乘竹兜，从数骑行泥淖中。比至，籍丁壮剽悍能杀贼者，悉充伍；严申军令，禁舟师毋登陆：民以不扰。淡水营守备陈策使诣厦门乞援，满保移会巡抚吕犹龙遣兵自闽安渡淡水。未几，南澳镇总兵蓝廷珍率舟师至，满保命统水陆军会提督施世骠于澎湖，克期进剿。六月，世骠、廷珍攻鹿耳门，败贼安平镇，遂克台湾。上以台湾民附乱，非本意；敕满保招抚。寻诸罗民杨旭等密约壮丁六百人擒一贵及其党十二人献世骠军前，槛送京师，磔于市。是役，自出师迄事平，凡七日；上嘉满保调度有方，加兵部尚书。寻疏言：『贼起，惟守备陈策鼓励兵民坚守汛地，待大兵进援，奋力效忠』；命擢台湾总兵。复疏劾珍纵役需索，致一贵乘机倡乱；文煊及所属官吏一无备御，退回澎湖：应夺官、逮问』。从之；文煊等论罪如律。秋，台湾飓作，满保以闻；谕『台湾有司平日贪残激变，及大兵进剿，杀戮之气上干天和』，令速行赈恤。上杭民温上贵往台湾从一贵，得伪元帅札印还上杭，煽乡人从贼；闻一贵诛，走江西，结棚匪数百谋掠万载。知县施昭庭集营汛剿捕，擒上贵及其党十数人，并伏法。大学士白潢等条奏禁戢棚匪，满保疏言：『闽、浙两省棚民，以种麻靛、造纸烧灰为业，良莠不一；令邻坊保结，棚长若有容庇匪类，依律连坐。有司于农隙遍履各棚，严加稽察。浙江鄞、奉化等二十七县、福建闽、龙岩等四十州县，皆有棚民；宜如沿海州县例，拣员题补』。诏从之。

　　雍正三年，卒官。遗疏言：『新任巡抚毛文铨未至，总督印信交福州将军宜兆熊署理；并留解任巡抚黄国材暂缓起程，如旧办事』。诏嘉其得体，下部议恤。时尚书隆科多获罪鞫讯，得满保馈金交通状；世宗谕责满保謟隆科多、年羹尧，命毋赐予谥。

　　策，字锺侯，福建晋江人。由铜山守备，调淡水。一贵陷台湾，策孤军力守一隅；奸人范景文入境煽诱，禽诛之。师下台湾，满保檄剿北路，复南嵌、竹堑、中港、后垄、吞霄、大甲诸社。以功，擢台湾总兵，加左都督；卒。

　　施世骠

　　施世骠，字文秉；靖海侯琅第六子。康熙二十二年，世骠年十五；从琅下台湾，委署守备。台湾既定，以功加左都督衔，授山东济南城守参将。三十五年，圣祖亲征噶尔丹，天津总兵岳升龙荐世骠从军，召试骑射；命护粮运至奎素，从大将军马斯喀追贼至巴颜乌阑。师还，假归葬；上褒世骠勤劳，命事毕仍还任。累迁浙江定海总兵；四十二年，上南巡，赐御书「彰信敦礼」榜。时海中多盗，世骠屡出洋巡缉；先遣裨将假商船饵盗，擒获甚众，斩盗渠江仑。四十六年，上南巡，询及擒斩海盗事，温谕嘉奖，赐孔雀翎。四十七年，擢广东提督。

　　五十一年，调福建水师提督。六十年，朱一贵为乱，陷台湾；世骠闻报，即率所部进扼澎湖，总督满保檄南澳总兵蓝廷珍等以师会。众议三路进攻，世骠谓『南路打狗港在台湾正南，南风盛，不可泊；北路清风隙去府百余里，运饟艰；度贼必屯聚中路，宜直捣鹿耳门』。时台地诸将吏皆退次澎湖，惟淡水守备陈策坚守汛地；世骠遣游击张駥等赴援。自统师出中路，选劲卒乘小舟，载旗帜分伏南北港。六月，抵鹿耳门，贼踞炮台以拒；世骠登楼船督战，发炮中敌贮火药器，火大炽，贼惊溃。众军齐进，两港悉树我军帜，贼不敢犯；扬帆直渡鲲身--鲲身者，海沙也；水浅，大舟不能过。是日，海水骤涨八尺余，舟乘风疾上，遂克安平镇。翌日，战破贼，贼悉众来犯；世骠遣守备林亮等进西港、游击朱文等越七鲲身，自盐埕、大井头分道登陆，趋台湾。世骠督将士，指挥布阵击贼，贼溃，遂复台湾；一贵走诸罗，诸罗民缚以献。贼党擒斩略尽，台湾南北两路悉平。诏优叙，赐世骠东珠帽、黄带、四团龙补服。

　　未几，以疾卒于军。遗疏乞从父琅葬福建，留妻子守墓；上悉许之。赠太子太保，，谥「勇果」。雍正元年，世宗命予一等阿达哈哈番世职，以其子廷旉嗣。

　　世骠和易谦雅，治军严明；与琅先后平台湾，皆以六月乘海潮异涨度师，遂以成功。

　　蓝廷珍（从弟鼎元）

　　蓝廷珍，字荆璞；福建漳浦人。少习骑射，从祖理器之。入伍，自定海营把总，累迁温州镇标左营游击。巡外洋，屡获盗，盗皆畏避；以是为诸将所忌，谗于总督满保，将劾之。会关东大盗孙森等窃辽阳巨炮、战舰，逸入海；圣祖震怒，责沿海疆吏严缉。廷珍出巡海，至黑水外洋，与遇；力战，尽获森等九十余人及其船舰、炮械。满保按部至温州，廷珍迎谒，以告；满保叹曰：『几失良将』！召入舟，厚抚之；亟疏荐，超擢福建澎湖副将。

　　未几，迁南澳总兵。六十年，朱一贵为乱，廷珍上书满保，策破贼状；满保令统战船四百、将弁一百二十、官兵一万二千会提督施世骠于澎湖，克期进剿。廷珍至澎湖，言于世骠曰：『贼皆乌合，不足忧。惟胁从至三十万人，请檄示止歼渠魁，余勿问；则人人有生之乐、无死之心，可不血刃平也』。世骠从之。师至鹿耳门，贼扼险拒守；诸将林亮、董芳当前锋殊死战，廷珍率大队继之，连战皆捷，贼大溃，退保府。世骠遣亮等自西港仔暗度，廷珍以大军蹑其后；贼在苏厝甲与亮等决战，廷珍分兵驰赴之。贼望见旗帜，战稍却；乘胜追逐，遂大溃。夜驻犁头标，设伏以待。贼果至，四面突击，贼大乱，自相攻杀；追败之木栅仔、复败之茑松溪，遂入府城，秋毫无所犯，民大悦。一贵及其党李勇、吴外等皆就擒，分遣诸将复南北二路；署台湾总兵。秋，南路阿猴林余孽复起，讨平之；招降陈福寿等十数人，皆渠魁也。未几，世骠卒，廷珍摄提督；余贼黄殿等以次擒灭。六十一年，授台湾总兵。

　　雍正元年，擢福建水师提督，加左都督；赐孔雀翎，予三等阿达哈哈番世职。世宗褒廷珍忠赤，惟屡勉以操守。二年，入觐；命赴马兰峪谒景陵，赏赉稠迭。

　　七年，病闻，遣医诊视。寻卒，赠太子少保，谥「襄毅」。

　　子日宠，嗣世职，官铜山营参将。孙元枚，自有傅。

　　族弟鼎元，字玉霖；力学负才。廷珍统师入台湾，鼎元参军事；着「平台纪略」。

　　雍正元年，诏举文行兼优之士，贡入太学；有司以鼎元荐。大学士朱轼器之，用荐，得召见。上书陈时政，上嘉纳；授广东普宁知县。居官有惠政，长于断狱。性伉直，坐事劾罢。总督鄂弥达白其诬，召诣京师。旋署广州知府；甫一月，卒。

　　鼎元尝论台湾善后策，谓诸罗宜画地，更设一县；总兵不可移驻澎湖。后诸罗析县，曰彰化；更设北路三营，总兵官仍驻台湾：皆如鼎元言。

　　林亮（何勉、陈伦炯）

　　林亮，字汉侯；福建漳浦人。少习骑射、击刺；生长海滨，岛澳险夷、舟航利钝，靡不讲求。初授台湾水师把总，累迁澎湖协守备。

