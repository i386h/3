<!-- { "loadSidebar": true } -->
　　康熙元年，敕曰：『琉球国世子尚质慕恩向化，遣使入贡；世祖章皇帝嘉乃抒诚，特颁恩赉，命使兵科副礼官张学礼等赍捧敕印，封尔为琉球国王。乃海道未通，滞闽多年；致尔使人率多物故。朕念尔国倾心修贡，宜加优恤；乃使臣及地方官逗留迟误，均未将前情奏明，殊失朕怀远之意！今已将正副使，督抚等官，分别处治。特颁恩赉，仍遣正使张学礼、副使王垓，令其自赎前非，暂还原职；速送使人归国。一应敕封事宜，仍照世祖章皇帝前旨奉行。朕恐尔国未悉朕意，故再降敕谕，俾尔闻知』。于是学礼等奉往，至其国成礼而还。三年，质遣陪臣吴国用、金正春奉表谢封，贡方物。四年，再遣贡使，并贺登极。其贡物至梅花港口遭风漂失，帝谕免其补进。五年，质仍遣贡使补进前失贡物；帝谕曰：『尚质恭顺可嘉！补进贡物，俱令赍回。至所进玛瑙、乌木、降香、木香、象牙、锡、速香、檀香、黄熟香等皆非土产，免其入贡。其琉磺，留福建督、抚收贮；余所贡物，令督、抚差解来京，即给赏遣归』。六年，贡使仍赍表入觐。八年，重建柔远馆驿于福建，以待琉球使臣。是年，王尚质薨。八年，世子尚贞遣陪臣英常春来贡--琉球国，凡王嗣位，先请朝命钦命正、副使奉敕往封，赐以驼纽镀金银印，乃称王；未封以前，称世子，权国事。十年、十三年，世子贞均遣陪臣来贡。十八年，贞遣陪臣补进十七年正贡。旧例：贡物有金银罐、金银粉匣、金缸酒海、泥金彩画围屏、泥金扇、泥银扇、画扇、蕉布、苎布、红花、胡椒、苏木、腰刀、火刀、鎗、盔甲、马鞍、丝绵、螺盘；加贡之物，无定额。十九年，陪臣来贡；帝俱令免进。嗣后常贡，惟马及熟硫磺、海螺壳、红铜等物。二十年，贞遣陪臣毛见龙等来贡，帝以贞当耿精忠叛乱之际，屡献方物，恭顺可嘉！赐敕褒谕，兼赐锦币十五；又常贡内免其贡马，着为例。贞疏言：『先臣尚质，于康熙七年薨逝。贞嫡嗣，应袭爵；具通国臣民结状，请封』。礼臣议：航海道远，应令贡使领封。见龙等固请，礼臣执不可；帝特允之。二十一年，命翰林院检讨王楫、内阁中书舍人林麟焻为正副使，赍诏敕、银印往封琉球国世子尚贞为王，赐御书「中山世土」额。礼成，还京；奏言：中山王尚贞愿令陪臣子弟四人来京受学。部议：前明永乐、洪武、宣德、成化间，琉球官生入监读书；今尚贞倾心向学，应如所请。从之。贞遣陪臣毛国珍、王明佐等谢封；奏言：『前代封使奉命后，每迟至三四年、甚有十余年而后临臣国者。今使臣汪楫、林麟焻朝拜命，而夕就道；且当海疆多故之时，冲风冒险。而臣国又僻在海东，封舟开驾，恃西南风以行，中道无可倚泊；常兼旬经月而后至，甚〔至〕水米俱尽，事不可言。今在五虎门开洋，仅三昼夜而达小国。臣遣官迎护，亲见舟行之次，万鸟绕篷而飞、两鱼夹舟而进；经过之处，浪静波平，倏抵琉球内地。通国臣民，以为仅见。仰惟皇上文德功烈，格天感神；且有御笔在船，故征应若此也。乞宣付史馆，以彰嘉瑞』。又疏请饬令使官收受所辞宴金；帝命收受。二十五年，贞遣官生梁成楫、蔡文溥、阮维新、郑秉钧四人入太学，附贡。使船遭风，桅折伤，秉钧飘至太平山修船；二十七年二月，始至京师。十月，贞遣陪臣来谢子弟入监读书恩，并贡方物。帝令成楫等三人照都通事例，日廪甚优；四时给袍袿、衫裤、靴帽、被褥咸备--从人皆有赐，又月给纸笔银一两五钱。特设教习一人，令博士一员督课。二十八年，贞疏言：『旧例，外国船定数三艘，货物得免收税。今琉球进贡船止二艘--尚有接贡船一艘，未蒙免税；请照例免收，以足三船之数。又人数，例带一百五十人；万里汪洋，驾舟人少，不能远涉。乞准加增』。礼臣议：免入贡船税，人数不准加增；帝特令加增至二百人。三十二年，贞遣陪臣来贡，请入监读书官生归国；赐宴及文绮、乘传，厚给遣归。自是，二年一贡如常例。四十八年，琉球国内多灾，宫殿焚；台飓频作，人畜多死。是年，王尚贞薨--世子尚纯先卒；四十九年，尚纯子尚益以嫡孙立。五十一年，卒；未及请封。五十二年，尚益世子尚敬立；比年遣使入贡，称世曾孙。五十七年六月，命翰林院检讨海宝、编修徐葆光充正副使，往封琉球国世曾孙尚敬为王。五十八年，琉球国建明伦堂于文庙南，谓之府学；择久米大夫通事一人为讲解师。月吉，读圣谕衍义。三、六、九日，紫金大夫诣讲掌理中国往来贡典；察诸生勤惰，籍其能者备保举。八岁入学者，择通事中一人为训诂师教之。文庙在久米村泉崎桥北，创始于康熙十二年；庙中制度、俎豆、礼仪，悉遵「会典」。琉球自入清代以来，受中国文化颇深；故慕效华风如此。五十九年，琉球国王尚敬疏请续送官生入监读书；从之。

　　雍正二年，敬遣陪臣王舅翁国柱及曾信等奉表贺登极，贡方物；兼送官生郑秉哲、郑绳、蔡宏训等入监读书。帝召见国柱等，御书「辑瑞球阳」额赐王，并玉器、缎币等物交国柱赍回。官生蔡宏训病卒，赐银百两交礼官择近京地葬之，并以二百两赡恤其家。三年，敬遣使表谢方物，帝命准作二年一次正贡。四年，敬遣使入贡，并进谢表、方物；命存留作六年正贡，其六年表文俟八年正贡时并进。是年，贡使归，附官生郑秉哲等归国。六年，敬仍遣使入贡。帝命作八年正贡；若八年贡使已经起程，即准作十年正贡。八年，敬遣使入贡；疏言：『请遵旧制二年一贡，不敢愆期』。帝谕：『仍遵前旨行。若十年贡物已遣使起程，即准作十二年正贡。十一年，不必遣使』。

　　乾隆二年六月，琉球所属之小琉球国有粟米、棉花二船遭风飘至浙江象山，浙闽总督嵇曾筠资给衣粮，遣还。事闻，帝谕：『嗣后被风漂泊之船，令督、抚等加意抚恤：动用存公银两，资给衣粮、修理舟楫；查还货物，遣归本国。着为令』。三年，敬遣陪臣奉表贺登极，并贡方物。帝命贡使赍回，御书「永祚瀛壖」额赐王；并谕不必专使谢恩，俟正贡之年一同奏谢。五年，敬遣使入贡，并进谢恩方物。六年，礼臣议：『琉球谢恩礼物，照雍正四年例，准作二年一次正贡』。从之。五月，浙江提督裴鉽奏言：『江南商民徐淮华等五十三人遭风飘入琉球之叶壁山，国王资遣都通事阮为标护送归国』。帝命礼臣传旨奖之。十五年，敬遣通事阮超群等送回十四年被风失舟之商民吴永盛等四船九十二人；其林士兴等六船一百三十人，先已拨给桅木、廪饩资送回闽。事闻，赐敬缎疋。十六年，福建巡抚潘思渠奏言：『琉球贡使毛如苞等贡船遇飓飘还本岛，今修葺补进。又前有闽县遭风船户蒋长兴等、常熟县商民瞿长顺等三十九人留养两年，今亦随船回闽』。奉旨嘉奖。是年，王尚敬薨；十九年，世子尚穆遣使入贡，兼请袭封。二十年，命翰林院侍读全魁、编修周煌充正副使，往封琉球国世子尚穆为王。二十四年，穆遣使入贡，并遣官生梁文治等入监读书；帝命所进方物准作二十五年正贡。是年，资送遭风商民金任之照屋等五十三人回国。以后迄于光绪朝，凡琉球遭风难民，皆抚恤如例。二十九年，遣官生梁文治等归国。四十九年，穆遣陪臣毛廷栋等入觐，行庆贺礼；御书「海邦济美」额赐之，并赐玉磁、缎疋诸物。五十五年，穆遣使入贡并进谢恩方物，恳恩免抵正贡；帝命如所请行。五十八年，谕军机大臣：『琉球贡船，现距年节两月有余；即饬伴送员按程从容行走。祗须封篆前到京，便与年班各外藩同与宴赉』。五十九年，穆遣使谢特赐「福」字如意恩，贡方物。是年，王尚穆薨；世子尚哲先卒，世孙尚温权署国事。 

　　嘉庆三年，世孙尚温遣使入贡，兼请袭封。是年，尚温建国学于王府北，又建乡学；三国中子弟，由乡学选入国学。四年，命翰林院修撰赵文楷、编修李鼎元充正副使，在封琉球国世孙尚温为王；赐御书「海表恭藩」额。五年，尚温遣陪臣子弟四人入监读书。七年，琉球那霸官民集资请于王，建乡学四。八年，琉球二号贡船至大武仑洋遭风，漂至台湾，冲礁击碎；其正贡船亦同时漂没。福州将军玉德等以闻，帝谕：『救获官伴、水梢人等，照常例加倍给赏；贡物，无庸另备呈进』。十二年，王尚温薨，世子尚成署国事；未及受封，病卒。七月，命翰林院编修齐鲲、工科给事中费赐章往封世孙尚灏为王。是年，琉球接贡船复遭风沉没；帝命给银千两作雇船资用，另给银五百两恤淹毙六十三人家属。

　　道光二年，琉球贡船至闽头外洋遭风击碎，溺死贡使十名。帝命给银千两雇商船回国，免另备贡物；又琉球遭风难夷米喜阜等每名日给盐菜贷、口粮，俟回国之日另给行粮一月。七年，琉球国王尚灏遣使入贡并谢赐御书恩，贡方物，呈恳免抵正贡；允之。十七年，王尚灏薨；遣使往封世子尚育为王。十九年，尚育遣使谢册封及赏御书，贡方物。又疏请饬使臣受宴金；帝不允，令来使赍回。初，琉球旧例：间岁一贡；上年改为四年朝贡一次。二十年十一月，其国王吁请照旧；允之。其陪臣子弟四人准随同贡使北上，入监读书。琉球国小而贫，逼近日本，惟恃中国为声援。又，贡舟许鬻贩各货，免征关税；举国恃以为生。其资本，多贷诸日本；国中行使，皆日本「宽永」钱。所贩各货，运日本者十常八、九。其数数贡中国，非惟恭顺，亦其国势然也。二十六年，琉球入监官生向克期回国，途中病故；恤银三百两。

　　咸丰元年，琉球国王世子尚泰遣使贺登极，贡方物，恳免留抵；允之。帝谕军机大臣曰：『琉球恪守藩封，前以英人伯德令住居伊国，久未撤回，频来呼吁；当经饬令徐广缙晓谕文安，委婉开导，令其撤回，文安设词推诿。该督仍当随时体察情形，加意控驭』。三年，赐琉球御书「同文式化」额。四年，琉球世子遣使庆贺册立大典，贡方物。时贼氛遍东南，邮传多阻；谕令使臣无庸绕道来京，即由闽回国。使臣仍恳入都，帝命王懿德等俟来岁道路疏通，派员护送。八年，琉球入监官生毛启祥途中病故，赐恤银三百两。九年，琉球贡使到闽；帝以贡使远涉输诚，命王懿德等察看情形，如闽省上游及江、浙诸省道路已通，即派员伴送来京。十年，琉球入监官生葛兆庆病故；营葬张家湾，赐恤金如例。

