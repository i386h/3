<!-- { "loadSidebar": true } -->
　　宏谋外任三十余年，历行省十有二、历任二十有一。莅官无久暂，必究人心风俗之得失及民间利病；当兴革者，分条钩考，次第举行。诸州、县村庄河道，绘图悬于壁；环复审视，兴作皆就理。察吏甚严；然所劾必择其尤不肖者一、二人，使足怵众而止。学以不欺为本，与人言政，辄引之于学；谓「仕即学也，尽吾心焉而已」。故所施各当，人咸安之。在扬州，值水灾，奏请遣送饥民回籍，官给口粮得补入赈册；报可。盐政，令淮商于税额外，岁输银助国用。自雍正元年始，积数千万，率以空数报部；及部檄移取，始追征实，阴亏正课。宏谋奏停之。在云南，方用兵，猓夷运粮苦道远；改转般递运，民便之。增铜厂工本，听民得鬻余铜，民争趋之；更凿新矿，铜日盛，遂罢购洋铜。立义学七百余所，令苗民得就学，教之书；刻「孝经」、「小学」及所辑「纲鉴」、「大学衍义」，分布各属。其后边人及苗民多能读书取科第，宏谋之教也。在天津，屡乘小舟咨访水利，得放淤法：水涨挟沙行，导之从堤左入堤右出。如是者数四，沙沈土高，沧、景诸州悉成沃壤。按察江苏，设弭盗之法，重诬良之令；严禁淹亲柩及火葬者。在江西，岁饥，告籴于湖广；发帑缮城垣、筑堰埭、修圩堤闸坝，以工代赈。南昌城南罗丝港为赣水所趋，善冲突，建石堤捍之；左蠡朱矶当众水之冲，亦筑堤百丈，水患以平。又以钱贵，奏请俟云南铜解京过九江，留五十五万五千斤开炉鼓铸；并以旧设炉六，请增炉四：诏并许之。又以仓储多亏缺，请令民捐监，于本省收榖，以一年为限；限满，上命再收一年。又以民俗尚气、好讦讼，请令各道按行所属州县察有司自理，词讼毋使延阁滋累；上命实力督率，毋徒为具文。在陕西，募江、浙善育蚕者导民蚕；久之，利渐着。高原恒苦旱，劝民种山薯及杂树；凿井二万八千有奇，造水车，教民用以灌溉。陕西无水道，惟商州龙驹寨通汉江，滩险仅行小舟；宏谋令疏凿，行旅便之。又以陕西各属常平仓多空廒，亦令以捐监纳榖；并请开炉铸钱如江西例，户部拨运洋铜铸罄，云南铜应用，钱价以平。请修文、武、成、康四王及周公、太公陵墓，即以陵墓外余地召租，得息岁葺治：皆下部议行。在河南，请修太行堤。又以归德地洼下，议疏商邱丰乐河、古宋河、夏邑响河、永城巴沟河；民力不胜，请发帑浚治。既至福建，岁歉米贵，内地仰食台湾；而商舶载米有定额，奏弛其禁以便民。又疏言：『福建民嚣竞多讼，立限月为稽核；以已、未结案件多寡，课州、县吏勤惰』。又言：『福建地狭民稠，多出海为商，年久例不准回籍；请令察实内地良民或已死而妻妾子女愿还里者，不论年例，许其回籍』。从之。在湖南，禁洞庭滨湖民壅水为田，以宽湖流；使水不为患，岁大熟。江南灾，奏运仓榖二十万石济之，仍买民榖还仓。再至陕西，闻甘肃军需缺钱，拨局钱二百万贯济饷；上嘉其得大臣任事体。疏请兴关外水利，浚赤金、靖逆、柳沟、安西、沙州诸地泉源；上命后政议行。又以准噶尔既内附，请定互市地，以茶易马充军用；诏从之。其治南河，大要因其故道开通淤浅，俾畅流入海；督民治沟洫，引水由支达干，时其蓄泄。徐、海诸州多弃地，遇雨辄滛溢，课民开沟，即以土筑圩，多设涵洞为旱潦备；低地，则令种芦苇，薄其赋。其在江苏，尤专意水利：疏丁家沟，展金湾坝，浚徐六泾、白茆口，泄太湖水；筑崇明土塘，御海潮；开各属城河。又疏言：『苏州向设普济、育婴、广仁、锡类诸堂，收养茕独老病并及弃婴；请将通州、崇明滨海淤滩除附近民业着听升科，余拨入堂。又通州、崇明界新涨玉心洲，两地民互争；请并拨入，以息争竞』。上谕曰：『不但一举而数善备，汝亦因此得名也』！及督湖广，疏言：『洞庭湖滨居民多筑围垦田，与水争地；请多掘水口，使私围尽成废壤，自不敢再筑』。上谕曰：『宏谋此举不为煦妪小惠，得封疆之体』。逮入长吏部，疏言：『文武官弁，均有捕盗之责。乃州、县捕役，平时豢盗；营兵捕得，就谳时任其狡展，或且为之开脱。嗣后应令原获营员会讯』。上嘉其所见切中事理。又疏言：『河工办料，应令管河各道亲验加结。失事，例应文武分偿；而参、游，例不及。应酌改画一』。下河督议行。又言：『匿名揭帖，循例当抵罪。所告款内有无虚实，仍应按治；则宵小不得逞奸，有司亦知所警』。上亦韪之。

　　二十九年，命协办大学士。三十二年，授东阁大学士兼工部尚书。三十四年，以病请告；迭谕慰留。三十六年春，病甚；允致仕，加太子太傅，食俸如故。赐御用冠服，命其孙刑部主事兰森侍归；诏所经处有司，在二十里内料理护行。上东巡，觐天津行在；赐诗宠其行。六月，行至兖州韩庄，卒于舟次；年七十六。命祀贤良祠，赐祭葬，谥「文恭」。

　　宏谋早岁刻苦自励，治宋五子之学，宗薛瑄、高攀龙；内行修饬。及入仕，本所学以为设施。莅政必计久远，规模宏大、措置审详。尝言：「是非度之于己，毁誉听之于人，得失安之于数」。辑古今嘉言懿行，为「五种遗规」；尚名教、厚风俗，亲切而详备。奏疏文檄，亦多为世所诵。

　　曾孙继昌，字莲史；嘉庆二十四年乡试、二十五年会试、廷试，俱第一。授修撰，历官至江西布政使。

　　--以上选自原书卷三一四（「列传」九四）。

　　五十三

　　那苏图

　　王恕

　　那苏图

　　那苏图，戴佳氏，字羲文；满洲镶黄旗人。康熙五十年，袭拖沙喇哈番世职，授蓝翎待卫。雍正初，四迁兵部侍郎。二年，出为黑龙江将军。八年，调奉天将军。乾隆元年，擢兵部尚书。

　　二年，调刑部；授江南总督。协办吏部尚书顾琮请江浙沿海设塘堡、复卫所，下督、抚详议；三年，那苏图奏：『明沿海卫所，武事废弛；我朝裁卫改营，江南有金山、柘林、青村、南汇、川沙、吴淞、刘河诸营，提督驻松江控制。崇明、狼山二镇对峙，海口塘汛声势连络，无庸复设卫所。濒海炮台，应改建者一，华亭漴缺墩；应增建者二，柘林南门、福山挑山嘴；应移建者一，吴淞王家嘴；应修者一，刘河北七丫口。并请改旧制，撤墙设墩，置木盖，留贮药之屋。并请城茜泾，设兵崇明西南二条监河、顾四房港、堂沙头港诸地』。下部议行。江南旱，上命拨福建仓榖三十万石治赈；那苏图奏言：『江、广诸省买米次第运至，无灾州、县本年漕粮全数截留；两江不患无米。福建海疆重地，且不产米；请留十万石分拨灾区，以二十万石运还福建』。上嘉其得封疆大臣之度。四年，诏免两江地丁钱粮；奏言：『向例蠲免，不分贫富。但富户遇歉，未伤元气；贫民素乏盖藏，多免一分，即受一分之惠。请以各州、县实征册为据，额粮五钱以下者，全蠲；五钱以上者，酌量蠲免；五两以上者，无庸议蠲』。上谕曰：『卿能如此酌议、如此担当，诚为可嘉！古人云：「有治人，无治法」；当访察胥役，毋令因事扰民，则全美矣』。以忧去。

　　五年，授刑部尚书；旋出署湖广总督。六年，调两江。七年，调闽浙。疏裁阖省盐场浮费；场员受年节规礼，以不枉法赃论罪。八年，疏言：『温、台二洋渔船，汛兵向有陋规；总督李卫奏改涂税，嵇曾筠又请减半征收。渔船出洋，海关征梁头税、有司征渔课，不当复加涂税』。命永远革除。九年，疏言：『台湾孤悬海外，漳、泉、潮、惠流民聚居。巡台御史熊学鹏议令开荒，臣思旷士久封，遽行召垦，恐匪徒滋事；已令中止』。报闻。

　　旋调两广。十年，条奏：『两广盐政，请以商欠盐价羡余分年带征。商已承替，令承替者偿；官或侵渔，令侵渔者偿。埠商占引地逋成本，斤逐另募。盐课外加二五、加一，并属私派；悉行禁革』。又调直隶。十一年，条奏八旗屯田章程。十二年，上东巡，那苏图从至通州，赉白金万。条奏稽察山海关诸事，并如所奏议行；加太子少傅。十三年，加太子太保，授领侍卫内大臣，仍留总督任。那苏图请赴金川军前佐班第治事，上不许。

　　十四年，命暂署河道总督。卒，赐祭葬，谥「恪勤」

　　王恕

　　王恕，字中安；四川铜梁人。康熙六十年进士，改庶吉士。雍正元年，吏部以员外郎缺员，请以庶吉士拣补；恕与焉。自员外郎迁郎中，考选广西道御史；转兵科给事中，出为江南江安粮道，再迁广东布政使。

