<!-- { "loadSidebar": true } -->
　　十二年，擢浙江宁波副将。明将张名振屯崇明平洋沙，总督马国柱檄化凤署苏松总兵；名振攻高桥，化凤驰赴战，迭击败之，遂复平洋沙。十三年，真除苏松总兵。化凤以平洋沙悬隔海中，戍守不及；沿海筑坝十余里，使内属；并引水灌田，俾海滨斥卤化为膏腴。会郑成功攻崇明，遣谍疑众，化凤擒斩之；督兵迎战，获其将侯丁秀、宫龙、陈义等。又遣诸将设伏，斩其将陈正，缚致曾进等十一人；成功引去。七月，复大举入寇，连舟蔽江，号百万；陷镇江，直犯江宁，南北中梗。化凤将所部兵三千人疾驰赴援，升高瞭敌，见成功军不整、樵苏四出、军士浮后湖而嬉；乃率五百骑夜出神策门，破白土山敌垒。明日，督兵出仪凤门，提督管效忠出锺阜门夹击搏击，拔巨纛，毁其木寨，简骁勇乘屋发火器、矢石杂下，成功兵奔溃；逐至龙江关，获其将余自新等。成功收余众，连营屯白土山，众犹数十万。又明日，复与总管喀喀木等出神策门直攻白土山，督将士仰击；寇迎拒，殊死战。甘辉者，成功骁将也；化凤入陈生获之。成功兵夺气，遂奔不可止；逐北斩馘，迫江上。化凤先遣别将焚其舟，成功兵自蹂藉及入江死者无算，成功遁入海。化凤策成功当还攻崇明，先遣别将为备。成功出海攻崇明，化凤自江宁还援。成功度不能克，括民舟，将渡白茅口；化凤与相值，绝流迅击，炮石荡海波；成功复大败，跳而免。叙功，授世职三等阿达哈哈番，赐金甲、貂裘。

　　十七年，擢苏松提督，加太子太保、左都督。化凤疏言：『苏松滨海，地袤八百余里，标兵止二千余；请酌调省兵三千八百，立六营，资捍御』。下部议，从之。十八年，上复录化凤功，进世职三等阿思哈尼哈番。寻裁江安庐凤提督，以化凤为江南提督。时议者以台湾未复，用广东、福建例，苏、松滨海立界，徙居民于内地。化凤曰：『沿海设兵，赋拟弃之，地以养之；国既足兵，民无废业。迁界何为』？奏入，上从其言。

　　康熙十年，卒；赠少保，谥「敏壮」。圣祖巡西安，遣官祭其墓。乾隆初，定封三等男。

　　鼐，其次子也；以荫，授川陕督标左营游击。吴三桂乱起，总督哈占令鼐率兵驻黑水峪，败王辅臣之兵于观音堂；调兴安城守游击。从征汉中，战屡捷，克达州，加都督佥事；三迁至福建陆路提督。

　　四十五年，擢福建浙江总督。上南巡，书「旗常世美」字赐之。初，金世荣为总督，谓出洋大船易藏盗，奏定渔船不得用双桅，商船悉令改造、梁头不得过丈有八尺；鼐力言无益海疆，徒累于商民。上命弛其禁。四十七年，疏言：『嘉、湖诸水，皆泄入太湖通津要道；发帑疏治支河淤浅，劝民开浚』。上谕：『支河劝民开浚，虑有司藉此私派；当并发帑疏治』。

　　四十九年，以母丧去官。五十三年，卒。

　　刘芳名

　　刘芳名，字孝五；汉军正白旗人。初籍宁夏；仕明，至柳沟总兵。顺治元年，降；命仍原官。

　　二年，调宁夏，赐白金冠服。时陕西初定，多盗，悍卒复伺隙谋乱。芳名抚绥训练，冀树威望、销乱萌；总督孟乔芳疏奖其才。武大定叛固原、贺珍叛汉中，师进讨，芳名皆有功。三年，方赴巩昌剿寇，宁夏兵遽变，戕巡抚焦安民；芳名驰还，察知裨将王元、马德首乱，遣德署花马池副将，分元势。侦元将出城就寇渠洪大诰，芳名设伏；俟元至，伏发，元力拒；诸将樊朝臣、姜九成等衷击之，元败奔；副将马宁等追击，获以归；芳名别遣将搜斩大诰。德闻元诛而惧；四年春，芳名偕河东道马之先出师惠安，德乘间纠党劫军资，遁入山，合寇渠贺宏器等自红古城出口，袭破安定；螺山寇王一林戕参将张纪以应之，横行宁固、平庆间。芳名督所部兵进次乱麻川，破贼；复进次预望城，再破贼，斩一林；德以四骑走，追及之河儿坪，缚而磔之，乱乃定。授三等阿达哈哈番，擢四川提督、定西将军；寻命以右都督留镇宁夏。五年，讨平香山寇李彩、马德，诛之；副将刘登楼预有功。登楼居榆林宁塞，多力而狡；六年，以延安叛应姜瓖，易衣服，自署大明招抚总督，戕靖边道夏时芳，腾书致芳名。芳名以见污，怒封其书，示巡抚李鉴；鉴以闻。登楼西犯花马池，下兴武诸营堡，逼宁州；时定边屯蒙古札穆素叛逃贺兰山，芳名遣兵击破登楼，登楼走定边屯，结札穆素寇宁夏西境，犯河东，陷铁柱、惠安、汉伯诸堡，将犯灵州。会固山额真李国翰师至，乃定策鉴守宁夏御札穆索，芳名引兵东渡河，趋榆林，与登楼战于官团庄，大破之。登楼退据汉伯，师从之，绝其水道，遂合围。芳名督兵逼堡东南，当矢石冲；诸将进曰：『当移数武避贼锋』！芳名厉色叱之曰：『死则死耳，何惧为！且士卒多伤痍，而我避锋镝，可乎』？士卒益奋；攻十二日，克之。斩登楼，余众悉降。乱定，进世职二等。疏言：『宁夏孤悬河外，延袤千里；镇兵屡征发，兵单力薄。请自后征发缺额，即令招补，备守御』。又请以减等罪人佥发沿边，资生聚。皆下部议行。

　　十六年，调随征江南右路总兵，加左都督；率宁夏三营驻江宁。郑成功攻崇明，芳名与提督梁化凤共击败之。十七年，疏言：『臣奉命剿贼，不意水土未服，受病难瘳。所携宁夏军士训练有年，心膂相寄；今至南方，半为痢疟伤损。及臣未填沟壑，敢乞定限更调』。上报以优旨。旋卒于军；加太子太保，谥「忠肃」，命所部将士还宁夏本镇。

　　胡有升

　　胡有升，锦州人。崇德元年，睿亲王多尔衮、豫亲王多铎率师攻锦州，有道人崔应时者与州民张绍祯、门世文、世科、秦永福等谋以城降，使有升持书诣师期内应，豫亲王与书赍还。明将诇知之，执应时等下狱；有升与绍祯、世文、世科、永福脱走来归，各赐冠服、鞍马、妻室、奴仆，授世职。有升得三等梅勒章京，隶汉军镶黄旗。屡从征伐，进二等。

　　顺治四年，授南赣总兵。五年，金声桓、王得仁以南昌叛，犯赣州；副将高进库出战而败，巡抚刘武元与巡道张凤仪分守城东西，有升率健卒循城策应。得仁兵穴城，将置火具仰攻；有升以石窒其窦。围三月，粮匮，有升出战，得仁败走；声桓闻征南大将军谭泰师至，引退。有升督兵迫击，多所斩馘。未几，李成栋复来攻；有升乘成栋兵方凿壕，出战，大破之（语互见武元传）。初，柯永盛自南赣总兵迁湖广总督，请以镇兵二千自随；有升疏言：『赣地江湖关键，声桓乱未平，镇兵习水土、便征剿，宜遣还镇』。上从之。六年，声桓诛、成栋走死，谭泰师还；土寇犹未靖，上犹刘飞龙、南叶芝、石城邹华、雩都彭顺庆、瑞金陈其纶皆负固为乱。有升与武元分遣诸将，次第讨平之。叙功，加左都督，赐紫貂冠服、甲冑、佩刀、鞍马，进世职三等精奇尼哈番。十年，以尚可喜、耿继茂疏论有升功，复加太子少保。

　　十七年，以老解官。康熙三年，武元子瀇疏请加叙守赣州功，有升亦以请；进一等。九年，卒。子启泰，袭；改隶正白旗。再传，降袭一等阿思尼哈番。乾隆初，定封一等男。

　　杨名高（刘光弼、刘仲锦）

　　杨名高，汉军镶黄旗人。初籍辽东；太宗时，率其族百余人来归，授牛彔额真，兼任兵部理事官。崇德间，屡从征伐。克塔山、杏山，击败明总督范志完，取前屯卫、中后所，皆在行。

　　顺治元年，授世职牛彔章京。二年，迁甲喇额真。三年，擢都察院参政。六年，授福建漳州提督。明新建王由模据大田，勼延平高峰诸土寇为乱；七年，名高率师破石矶巅，由模走永安，副将王爱臣追获之。高峰寨渠陈光等招德化土寇郑文荐来援，名高令副将韩尚亮等率师截击，围寨；光夺围走，名高督兵奋击，寇多堕壕死。师进次大田，寇溃走；败之龙门桥，擒其将郭奇、廖明正，诸寨悉降。寻又率师徇邵武，寇走入江西新城；名高分兵三道进，与总兵王之纲殿，逐寇三十余里，擒其将洪国玉、李安民、王恒美等，得牛马、鎗炮无算。叙功，进世职二等阿达哈哈番。 

　　九年，郑成功自厦门陷长春、漳浦、海澄、南靖诸县，以二十余万人寇漳州，屯凤巢山；名高督兵击破之。成功退屯海澄，所陷诸县皆复；寻复出，陷漳州及所属诸县。给事中魏裔介劾名高怠玩，下总督佟岱按治；坐夺官。寻卒。

　　刘光弼，汉军镶蓝旗人。初籍辽阳，冒曹氏。天聪五年，命守耀州；率兵从太宗伐明，围大凌河，克城旁三台。城兵出战，光弼先众驰击；我兵有陷陈者，力援之出。明监军道张春、总兵吴襄等自锦州赴援，光弼驰入陈，斩其裨将。崇德五年，授甲喇额真。从攻锦州，与墨尔根辖李国翰同克吕洪山诸台，屡击败松山、杏山马步兵。明兵屯山口阻我师，与国翰督兵奋战，明兵引去。锦州既下，发炮攻克塔山、杏山两城及附近台堡。叙功，予世职牛彔章京。七年，擢镶蓝旗汉军梅勒额真。八年，偕固山额真刘之源诣锦州，督铸炮。寻从郑亲王济尔哈朗攻宁远，取前屯卫、中后所。

　　顺治元年，从入关，击李自成；旋从固山额真叶臣徇山西，克太原。

　　三年，从端重亲王博洛下浙江，拔金华，进定福建。

　　五年，授礼部侍郎。从大将军谭泰讨金声桓，克南昌；谭泰疏请以光弼署江西提督。六年，平广昌土寇；旋命真除。土寇张自盛、洪国玉等据湖东为乱，光弼督参将陈升等讨平之，其党董明魁、郭承珉等皆降。遇恩诏，世职累进一等阿达哈哈番。

　　十三年，赐鞍马、弓矢。十六年，以老病致仕。康熙十二年，卒。

　　刘仲锦，汉军正蓝旗人；初籍辽阳东宁卫。崇德五年，以牛彔额真从睿亲王多尔衮等伐明，围锦州；骑兵千余出迎战，仲锦击破之。追薄城下，始还；复击败松山、杏山、吕洪山口敌兵。七年，从郑亲王济尔哈朗等攻塔山，发炮击城圮，仲锦率所部兵先登，克之。进攻杏山，复发炮击城，毁其垣，城人遂降。叙功，予世职半个前程。八年，从巴牙喇纛章京阿尔津、哈宁阿等伐黑龙江虎尔哈部，克博和哩诺尔、噶勒、都里三屯，降大小噶勒、达苏绰、库禅能、吉勒四屯；赐貂皮、白金。复从攻宁远，取中后所、前屯卫；进世职甲喇章京。

　　顺治元年，从入关，授户部理事官兼甲喇额真。从固山额真叶臣等徇山西，克太原；又从英亲王阿济格西讨李自成，自陕西下湖广，败其将马进忠，得舟十一。五年，擢兵部侍郎。六年，从睿亲王讨姜瓖，攻浑源、左卫，进攻汾州，皆发红衣炮克之。七年，授山东临清总兵，加都督同知，世职累进一等阿达哈哈番加拖沙喇哈番。

