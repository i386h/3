<!-- { "loadSidebar": true } -->
　　觉罗阿克善，满洲正黄旗人；景祖兄索长阿三世孙。事太宗，授甲喇额真。崇德六年，围锦州，与〔觉罗〕果科同在行，击败明总兵吴三桂及松山、杏山援军。师还，明兵袭梅勒额真索海军；阿克善与巴牙喇纛章京伊尔德赴援，击却之。又屡击败总督洪承畴军；授半个前程。八年，从郑亲王济尔哈朗伐明，攻宁远；分兵攻前屯卫先登，克其城。

　　顺治元年，从入关。七年，擢正黄旗满洲梅勒额真兼工部侍郎。八年，调兵部。叙功并遇恩诏，进世职一等阿达哈哈番。九年，与固山额真噶达浑征蒙古鄂尔斯部，歼其众于贺兰山。总兵任珍杀其孥，贿兵部寝勿治；事发，阿克善罢侍郎，降世职拜他喇布勒哈番兼拖沙喇哈番。

　　十一年，暂署都察院左都御史。从征湖广，战湘潭、常德、龙阳，屡捷。

　　十三年，从郑亲王世子济度讨郑成功。师次乌龙江，水险不可渡，乃间道趋福州；分兵令牛彔额真褚库先驱击成功、署巴牙喇纛章京伊色克图击成功舟师，遂至福州。谍言成功舟三百泊乌龙江，阿克善等水陆合击，逐敌至三江口，斩其将林祖兰等，俘获甚众。十四年，成功兵侵罗源；阿克善督兵赴援，力战死之，进世职三等阿达哈哈番。

　　敦拜（哈宁阿、硕詹、硕詹子达色）

　　敦拜，富察氏；满洲正黄旗人。先世居沙济；父本科理，归太祖。尝从鄂佛洛总管达赖讨朱舍理部长尤额楞有功，赐号「苏赫」巴图鲁，授牛彔额真。卒，敦拜嗣。

　　天命十一年，从太祖攻宁远，先驱，败城兵。师还，敌骑追射，敦拜还击却敌，殿而归。天聪八年，授世职牛彔章京。

　　崇德五年，擢巴牙喇纛章京。从郑亲王济尔哈朗围锦州，城兵出诱战；敦拜突入敌队中，斩三人，众悉遁。明兵自杏山再来犯，皆战却之。六年，复围锦州；明兵自松山攻两红旗及蒙古军，敦拜御敌力战，斩二百余级，得云梯十四。七年，加半个前程。八年，与巴牙喇纛章京阿济格尼堪率师驻锦州。

　　顺治元年，从入关；击李自成，逐之至庆都。二年，进世职二等甲喇章京。大将军豫亲王多铎南征，敦拜将巴牙喇兵从；次陕州，破自成将刘方亮。方亮兵夜袭营，复击败之；克潼关，定西安。自成走商州、入湖广，敦拜与巴牙喇纛章京阿尔津等追斩三百余级。从豫亲王下江南，克扬州；薄明南都，追明福王至芜湖，与阿尔津、图赖等截江口击破明将黄得功，得明福王以归。

　　三年，进世职一等。从端重亲王博洛自浙江徇福建，与梅勒额真珠玛喇合军破敌。

　　五年，从大将军谭泰讨金声桓；攻九江，破王得仁军，克之，抚临江郡县。

　　六年，剿畿南土寇，斩其渠，献、雄、任邱、宝坻诸县悉定。

　　七年，进世职三等阿思哈尼哈番。寻从睿亲王畋于中后所，坐私出猎，降世职一等阿达哈哈番。八年，上亲政，复世职。九年，进二等。

　　十一年，明将李定国犯广东，命佐将军珠玛喇讨之；克新会，逐之至横州江岸，定国引去。师还，〔进〕世职一等精奇尼哈番。以病乞休，加太子太保。

　　十四年，起为盛京总管。十七年，卒；谥「襄壮」。乾隆初，定封一等男。

　　富察之族，有哈宁阿、硕詹、济席哈、费雅斯哈，皆以武功显。

　　哈宁阿，满洲镶白旗人；世居额宜湖。父阿尔图山，率其族攻萨齐库城，杀其部长喀穆苏尼堪，抚降三百余人以归太祖；授牛彔额真。既复分其众别编一牛彔，以命哈宁阿。

　　天聪二年，从贝勒岳托等伐明。略锦州，攻松山、杏山、高桥诸台堡，战甚力；授巴牙喇纛章京。三年，从伐明；薄明都，与袁崇焕战广渠门外。以功，授世职备御。五年，从攻大凌河。八年，从攻大同。哈宁阿先驱至小西城，树云梯以攻，克之；复将二十人出战，败敌兵三百。九年，与承政图尔格入明边。师还，道平鲁卫，明兵蹑师后，还击败之；逐薄濠，多所斩馘；进二等甲喇章京。崇德元年，从攻皮岛。二年，授议政大臣。三年，从豫亲王多铎如锦州会师；道中后所，祖大寿以轻骑掩我师，甲喇额真翁克及土默特兵先奔，哈宁阿且战且退，士卒有死者。论罪当死；上贷之，命夺世职，籍家产之半。四年，复以庇牛彔额真阿兰太失律，论罪当死；上复贷之。六年，从围锦州，屡败敌。明总督洪承畴赴援，上督诸军环松山而营，度明师且遁，遣诸将分地为伏以待；哈宁阿与巴牙喇纛章京鳌拜陈于海滨。夜初更，明师循海走，哈宁阿等起掩击，明师蹂藉死者甚众。寻进攻松山，屡败敌。八年三月，与巴牙喇纛章京阿尔津伐虎尔哈部，俘男妇二千五百有奇，获牲畜、貂皮无算。师还，上厚赉之。

　　顺治元年，从入关，击李自成；战庆都、再战真定，自成焚辎重走。二年，复授世职三等甲喇章京。逐贼绥德，徇延安，战破城兵；南逐自成，战安陆，得舟八十。复与谭泰合兵下江南，战江上，夺敌舟，逐敌至富池口；敌据江岸为陈，复击之败。

　　三年二月，从顺承郡王勒克德浑略湖广，破明将吴汝义，降其众。四月，进二等甲喇章京。五月，从肃亲王豪格讨叛将贺珍，取汉中。逐贼至秦州，珍党武大定据三寨山，山势峻，不可攻；师围之。会其将周克德、石国玺皆乞降，克德遣其子导师自僻径登，国玺为内应；哈宁阿与梅勒额真阿拉善、署巴牙喇纛章京噶达浑将六百人破垒入，贼皆自投崖下，斩杀略尽。进讨张献忠，徇夔州，茂州、资州、遵义皆下。

　　五年，师还，进一等阿达哈哈番。寻卒。

　　硕詹，满洲正红旗人；世居纳殷。父舒穆禄；归太祖，授牛彔额真。卒，硕詹嗣；寻兼甲喇额真。

　　天聪五年，与甲喇额真杭什木、沙尔虎达等略明边；遇逻卒，斩其三、俘其五及逻卒长。八年，授世职牛彔章京。崇德元年，从伐朝鲜。攻江华岛，硕詹舟越朝鲜战舰，继牛彔额真阿哈尼堪以登，率众合围，降其城；加半个前程。三年，兼刑部理事官。从伐明，深入山东，克禹城、平阴。四年，师还，明兵袭我后军，与巴图鲁尼哈里等击却之；进世职三等甲喇章京，擢户部参政。五年，师伐明，命硕詹如朝鲜征粮及水师助战。从围锦州，甲喇额真禧福率甲士二十四驻守骆驼山，明兵四百夜劫营；硕詹赴援，斩二百余级，得马十六。七年，领本旗梅勒额真。

　　顺治元年，从入关，改侍郎。上将迁都燕京，命硕詹统右翼兵留守盛京。寻复命从豫亲王多铎南征；自河南徇陕西，遂移师定江南。叙功，世职累进一等阿达哈哈番兼拖沙喇哈番。

　　五年，从郑亲王济尔哈朗征湖南，偕都统佟图赖等师出湘潭。明兵阻桥立寨，与固山额真伊拜、巴牙喇甲喇章京觉罗果科共击下之，斩其将陶养用；衡州平。师还，赉白金三百，进世职一等阿思哈尼哈番。

　　八年，坐户部给饟不均，降世职一等阿达哈哈番。九年，以老病，罢。十年，命复世职。康熙二年，卒；谥；「明敏」。以其孙达色、法色分袭世职，并授二等阿达哈哈番。

　　达色，以参领从征福建，战屡捷。郑锦将刘国轩众万余犯海澄，达色赴援，冒鎗炮力战。闻城陷，自经死；加拖沙喇哈番。法色兼袭，复合为一等阿思哈尼哈番兼拖沙喇哈番。子明宝，雍正间从征西藏有功，进二等精奇尼哈番。乾隆初，改三等子。子德成，降袭三等男。

　　济席哈

　　济席哈，亦富察氏；满洲正黄旗人。父本科里，官牛彔额真。

　　济席哈，初亦授牛彔额真；崇德四年，擢巴牙喇纛章京。五年，从伐明，围锦州。明兵自松山至，邀战；与甲喇额真布丹、希尔根等击却之。寻驻义州，护屯田；上诫诸将固守营垒，勿与明兵战。明兵犯镶蓝旗营，济席哈越镶红旗营助战；以擅离汛地，夺官、籍其家三之一。旋与梅勒额真席特库伐索伦部，得其部长博穆博果尔以归。六年，师还，与宴劳。七年，授正红旗蒙古梅勒额真。八年，兼户部参政。

　　顺治元年，从入关；击李自成，追之至庆都。叙功，授世职拜他喇布勒哈番。

　　二年，从端重亲王博洛下浙江；既克杭州，以梅勒额真驻守。明大学马士英、总兵方国安据严州，屡来犯；济席哈督兵御之，五战皆捷。还京，授工部侍郎，加世职拖沙喇哈番。

　　五年，命率兵驻东昌。寻以郑彩寇福建，命从将军陈泰南征，克长乐、连江、同安、平和诸县；进世职二等阿达哈哈番。

　　七年，调刑部，擢尚书；进世职三等阿思哈尼哈番。九年，授正红旗蒙古固山额真。十年，解尚书。胶州总兵海时行叛，命与梅勒额真瑚沙讨之。未至，时行走宿州降；诏移兵镇湖南。十一年，召还。

　　十四年，命率梅勒额真四、巴牙喇甲喇章京八，从大将军贝子罗托征云南。十五年，命佐将军卓布泰师；进次都匀，击败明将李定国，会师克云南。十七年，以勘从征将士功罪不实，降一等阿思哈尼哈番。

　　十八年，授靖东将军，讨栖霞土寇于七；击破所据岠嵎山寨，七窜入海。

　　康熙元年，卒。十年，以其子西安副都统阿禄疏请，追谥「勇壮」。

　　噶达浑（费扬武、爱松古、兴鼐、兴鼐兄孙哈尔奇）

　　噶达浑，纳喇氏；满洲正红旗人。世居哈达；其先有约兰者，当太祖时，率其子懋巴里等来归。

　　天聪二年，噶达浑以巴牙喇甲喇章京，从太宗伐多罗特部；有功。八年，从伐明；略山西，克应州。崇德五年，从伐明，略中后所。睿亲王多尔衮等率师围锦州，令领纛先进，败杏山骑兵；设伏松山，斩十余级；明兵营岭上，击破之，又从噶布什贤噶喇依昂邦劳萨追击至北冈。七年，从豫亲王多铎攻宁远；明兵蹑我后，噶达浑先众还击，明兵溃走。师还，有巴牙喇兵达哈塔者被创仆，掖以归。

　　顺治元年，擢巴牙喇纛章京。从入关，击李自成；授世职拜他喇布勒哈番。二年，从英亲王阿济格击自成至九宫山，三败之。三年，从肃亲王豪格下四川。次西安，分兵讨叛将贺珍。徇邠州，其党胡敬德屯三水，噶达浑与梅勒额真和托直入，破其垒；高汝砺、武大定等屯三寨山，复与巴牙喇纛章京苏拜、哈宁阿、梅勒额真阿拉善击败之，督步卒搜剿岩谷。大定等据山巅，其徒左右迎战；噶达浑与巴牙喇纛章京阿尔津奋战，挫其锋。大定等兵攻正蓝旗营，哈宁阿陷围中；噶达浑与阿尔津、苏拜疾驰赴援，围乃解。擢户部侍郎。五年，调吏部，进世职三等阿达哈哈番。英亲王阿济格讨叛将姜瓖，噶达浑与阿拉善济师，七战皆捷；克代州，进复浑源。六年，兼本旗蒙古固山额真。

