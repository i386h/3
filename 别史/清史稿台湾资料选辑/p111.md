<!-- { "loadSidebar": true } -->
　　是时可喜镇广东、继茂子精忠镇福建，与三桂并称三藩；而三桂骄恣尤甚。十二年二月，上遣侍卫吴丹、扈塞立劳三桂，赐御用貂帽、团龙裘、青蟒狐腋袍、束带；亦遣使赉可喜。可喜旋疏引疾，乞归老；下部议：请并移所部。七月，三桂亦疏请移藩，并言：『所部繁众，昔自汉中移云南，阅三岁始毕；今生齿弥增，乞赐土地，视世祖时分畀锦州、宁远诸区倍广，庶安辑得所』。圣祖察三藩分镇擅兵，为国患；得三桂疏，下议政王大臣会户、兵二部议奏。诸王大臣度三桂疏非由衷，遽议迁徙，必致纷纭；议移藩不便。独尚书米思翰、明珠谓「苗蛮既平，三桂不宜久镇」，议移藩便。乃为二议以上：一议移三桂山海关外，别遣满洲兵戍云南；一议留三桂镇云南如故。上曰：『三桂蓄异志久，撤亦反、不撤亦反；不若及今先发，犹可制也』。遂命允三桂请移藩，并谕如当用满洲兵，仍俟三桂奏请遣发；即令侍郎折尔肯、学士傅达礼赍诏谕三桂。三桂初上疏，度廷议未即许，冀慰留久镇。九月、诏使至，三桂大失望；与所部都统吴应麒、吴国贵、副都统高大节及其婿夏国相、胡国桂谋为乱。部署腹心，扼关隘，听入、不听出；与使者期以十一月己丑，发云南。先三日丙戌，邀巡抚朱国治，胁之叛；不从，榜杀之。遂召诸总兵宝、起隆、之复、足法、会、屏藩等举兵反，自号「周王天下都招讨兵马大元帅」。蓄发，易衣寇；帜色白，步、骑皆以白毡为帽。执折尔肯、傅达礼、按察使李兴元、知府高显辰、同知刘昆，不为三桂屈，具楚毒，徙置瘴地；国柱及总兵杜辉、柯锋、布政使崔之瑛等皆降。三桂传檄远近，并致书平南、靖南二藩及贵州、四川、湖广、陕西诸将吏与相识者，要约响应。遣马宝将兵前驱向贵阳，李本深谋应之。文焜驰书告川湖总督蔡毓荣，并趣折尔肯、傅达礼、从官郎中党务礼、员外郎萨穆哈、主事辛珠、笔帖式萨尔图速远京师告变；三桂遣骑追之，辛珠、萨尔图为所杀。文焜率数骑趋镇远；镇远副将江义已得三桂檄，以兵围文焜，文焜死之。宝兵至，巡抚曹申吉、总兵王永清皆降。十二月，党务礼、萨穆哈至京师，三桂反问闻；上以荆州咽喉地，即日遣前锋统领硕岱率禁旅驰赴镇守。寻命顺承郡王勒尔锦为宁南靖寇大将军，率师讨三桂；分遣将军赫业入四川，副都统马哈达、扩尔坤驻军兖州、太原，备调遣；并停撤平南、靖南二藩。王大臣等请逮应熊治罪，命暂行拘禁。三桂兵陷清浪卫，毓荣遣总兵崔世禄防沅州；三桂兵至，以城降；复进陷辰州。十三年正月，三桂僭称周王元年，部署诸将：杨宝应陷常德、夏国相陷澧州，张国柱陷衡州、吴应麒陷岳州。偏沅巡抚卢震弃长沙走，副将黄正卿、参将陈武衡以城降。襄阳总兵杨来嘉举兵叛、郧阳副将洪福举兵叛，提督佟国瑶击破之，走保山寨，皆应三桂，受署置。三桂自云南至常德，具疏付哲尔肯、傅达礼还奏，语不逊；上命诛应熊及其子世霖，诸幼子贷死入官。六月，命贝勒尚善为安远靖寇大将军，与勒尔锦分道进兵。是时，云南、贵州、湖南地皆入三桂。通番市，以茶易马，结猓猡助战；伐木造巨舰，治舟师；采铜铸钱，文曰「利用」。所至掠库金、仓粟，资军用。勒尔锦师次荆州，三桂遣刘之复、王会、陶继智等屡以舟师攻彝陵；勒尔锦遣将屡击败之，未即渡江。尚善师次武昌，以书谕三桂降；置不答。三桂传檄所至，反者四起：提督郑蛟麟、总兵谭宏、吴之茂反四川，巡抚罗森降；将军孙延龄以有德旧部反广西、精忠反福建、河北总兵蔡禄反彰德，三桂势益张。又遣使与达赖喇嘛通好；达赖喇嘛为上书乞罢兵，上弗许。先后遣经略大学士莫洛、大将军康亲王杰书、贝勒董额等四出征抚；将军阿密达擒禄，诛之。上趣尚善攻岳州，三桂使吴应麒、廖进忠、马宝、张国柱、柯铎、高起隆等分道拒战。又遣兵窥江西，循江达南康，陷都昌；复自长沙入袁州，陷萍乡、安福、上高、新昌诸县。上命安亲王岳乐为定远平寇大将军，徇江西；简亲王喇布为扬威大将军，镇江南。时王辅臣已为陕甘提督，复以宁羌叛，应三桂；莫洛死之。三桂遣其将王屏藩入四川，与吴之茂合军助辅臣。上复趣尚善速攻岳州，尚善疏请益兵，未即进。十四年正月，上命岳乐自袁州取长沙；岳乐遣兵先后克上高、新昌、东乡、万年、安仁、新城诸县，复进克广信、饶州。夏国相坚守萍乡，攻之不下；上以岳乐师向湖南，命喇布移镇南昌。三桂遣将率兵七万、猓猡三千防醴陵，筑木城以守。又于岳州城外掘濠三重，环竹木为阱；于洞庭湖狭口植丛木为桩，阻舟师。陆军筑垒，皆设鹿角重迭，阻骑兵。乃自常德赴松滋，驻舟师虎渡口截勒尔锦、尚善两军，使不相应；扬言将渡江攻荆州，决堤以灌城。分岳州守兵据彝陵东北镇荆山，令王会、杨来嘉、洪福等合兵陷榖城，执提督马胡拜攻郧阳、均州、南漳。勒尔锦遣贝勒蔡尼守彝陵，与都统宜理布等力御之；疏请益兵。上责勒尔锦逗遛，不许。是岁，察哈尔布尔尼叛，上遣大将军信亲王鄂札、副将军大学士图海击破之。十五年，三桂遣兵侵广东；授之信招讨大将军。时可喜已病笃，之信遂降三桂，别遣其将韩大任、高大节将数万人陷吉安；上令喇布固守饶州。岳乐攻萍乡，力战，破十二垒，斩万余级；国相引兵走，乃克之。师进复醴陵、浏阳，复进攻长沙；三桂遣胡国柱益兵以守，马宝、高起隆自岳州以兵会。三桂自松滋移屯岳麓山，为长沙声援；又令大任、大节自吉安分兵犯新淦、屯泰和，复陷萍乡、醴陵，断岳乐军后。上严趣喇布援岳乐，乃自饶州进，复余干、金溪；攻吉安，大节将四千人来拒，战于大觉寺，以百骑陷陈，师左次螺子山。大节复以少兵力战，喇布及副将军希尔根仓卒弃营走，师败绩。会大任与大节不相能，大节怏怏死；喇布遣兵复围吉安，大任不敢出战。勒尔锦以三桂去松滋，率兵渡江，取石首；遣贝勒察尼攻太平街三桂兵垒，师败绩，退保荆州。是崴，大将军大学士图海代董额征陕西，辅臣降；上令将军穆占将陕西兵赴荆州。康亲王杰书自浙江下福建，精忠降；之信亦遣使诣喇布降。延龄闻，亦愿降；三桂使从孙世琮袭桂林，执而杀之，掠柳州、横州、平乐、南宁。十六年，尚善分兵送马三千益岳乐军，三桂邀夺于七里台；复遣兵扰吉安，与喇布军相持。穆占自岳州进，与岳乐夹攻长沙，克之。三桂所遣援吉安诸军皆引去，大任弃城走，吉安乃下。三桂自岳麓徙衡州，分兵犯南安、诏州，并益世琮兵掠广西。十七年，岳乐复平江、湘阴，三桂将林兴珠率所将水师降；穆占攻永兴拔之，并下茶陵、攸、酃、安仁、兴宁、郴、宜章、临武、蓝山、嘉禾、桂阳、桂东十二城。喇布亦与江西总督董卫国率师逐大任，及于宁都；大任败走福建，诣杰书降。三桂遣马宝、胡国柱等攻永兴，都统宜理布、护军统领哈克山出战，死；穆占与硕岱等力守。是岁，三桂年六十有七；兵兴六年，地日蹙、援日寡，思窃号自娱。其下争劝进，遂以三月朔称帝，改元「昭武」；以衡州为定天府。置百官，大封诸将：首国公、次郡公，亚以侯、伯。造新历，举云、贵、川、湖乡试。号所居舍曰「殿」，瓦不及易黄，以漆髹之；构芦舍万间，为朝房。筑坛衡山，行郊天即位礼；将吏入贺。是日，大风雨，草草成礼而罢。俄，病噎；八月，又病下利，噤不能语。召其孙世璠于云南，未至；乙酉，三桂死。宝、国柱攻永兴方急；闻丧，自焚其垒，引军还衡州。

