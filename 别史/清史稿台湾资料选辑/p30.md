<!-- { "loadSidebar": true } -->
　　天聪三年九月，攻獐子岛--岛故明将毛文龙所辖，文龙为袁崇焕所杀，伊尔登帅师行略地，得舟四，沈之，俘其人以归。十月，从伐明；攻龙井关，堕其水门入，斩明将易爱、王遵臣，尽歼其众。攻遵化，败明山海关援兵，斩其将赵率教；薄明都。四年，克永平、滦州、遵化诸城。师还，进一等副将。图尔格罢固山额真，以授伊尔登。五年八月，攻大凌河城，伊尔登当城东迤南，深沟坚垒环而守之，卒以破敌。六年，上自将伐察哈尔，命与贝勒阿巴泰留守。七年六月，上以伐明、若朝鲜、若察哈尔三者何先？谕诸贝勒大臣各陈所见。时上留诸军驻山海关外屯田，诸贝勒大臣皆请先用兵于明；伊尔登亦言：『与其顿兵关外，不若径入内地；察诸城孰可攻者，多率步兵具梯牌乘机摧陷，何坚不克！况蓄锐已久，人有战心；及时而用之，所谓事半而功倍也』。七月，上命从贝勒岳托、德格类等取旅顺，与固山额真叶臣将二千五百人戍焉。八年，上自将伐明，自上方堡入，命伊尔登从贝勒阿济格、多尔衮、多铎等帅师自巴颜朱尔格入龙门，与上军会宣府；击败明兵，得马百余。攻保安，克之；进拔灵邱。伊尔登忤诸贝勒，又与固山额真贝子篇古等相诋諆，下法司集谳；坐夺世职，并罢固山额真复授图尔格，仍罚锾。寻从豫亲王多铎伐朝鲜；师还，复从武英郡王阿济格攻皮岛。坐先军纛渡江，复罚锾。

　　崇德三年，起授巴牙喇纛章京。四年春，从武英郡王阿济格伐明；伊尔登以三十人行略地，败明兵千人，掠其马。上自将大军驻锦州；四月，阿济格以其师会攻松山、杏山，诇知明总兵祖大寿、太监高起潜将二千人出战，我师为伏以待，敌逡巡不前。伊尔登以四十人纡道致敌，且战且却；伏发合击，大败明兵。六月，命充议政大臣兼内大臣。六年六月，从郑亲王济而哈朗围锦州。明总兵洪承畴以师赴援，屯松山西北；郑亲王令右翼军击之，战不利，退保乳峰山。敌入两红旗、两蓝旗驻军地，固山额真叶臣等敛兵不与争；伊尔登将多尔机辖与恭顺王孔有德及蒙古敖汉柰曼、察哈尔诸部兵御敌，跃马突陈，纵横驰击；身被数创，不少却。马踣，易之；三战，益奋。明兵凡四合围，卒溃围出。上嘉其勇，复世职三等梅勒章京，赐白金四百。八月，上自将御洪承畴，陈师松山、杏山间，命诸贝勒大臣分道截击明兵；伊尔登与公塔瞻率巴牙喇兵为伏于高桥。甫出营，遇明兵千人自杏山潜出，击斩之，遂至高桥；又遇明兵六百余人自杏山南奔塔山，伏起，明兵熸焉。上移营逼松山，明将曹变蛟夜犯御营；图尔格率先射敌，伊尔登与内大臣宗室锡翰整兵拒战，变蛟败遁。上命侍卫大臣疏防及战不利者皆罚锾，赏御敌将士；伊尔登得优赉。

　　世祖定燕京，论功、遇恩诏，累进二等伯。十三年，以老致仕。上旌伊尔登功，命得乘马入朝；辄召对，赐食，图其象一藏内库、一畀其家。

　　康熙二年，卒；谥「忠直」。伊尔登勇冠诸军，尤长于应变；潜机制敌，诸宿将皆弗能及。子前卒，孙噶都袭，官至镶黄旗蒙古副都统、领侍卫内大臣。乾隆初，定封一等男。

　　超哈尔，彻尔格弟，与同旗。幼事太祖，授牛彔额真。天聪八年，予牛彔章京世职。九年，与牛彔额真纳海、巴雅彰屯等赍书诣喜峰口、潘家口、董家口诸处谕明守边将吏还，遇戍卒邀战，斩获百余人；擢巴牙喇甲喇章京。崇德元年，从武英郡王阿济格伐明；将入边，遇逻卒迎战，俘二人、获马四。薄明都，夺炮以击敌，杀百余人。转战至芦沟桥，再遇敌，战皆胜。二年，列议政大臣。三年七月，更定部院官制，授礼部左参政。九月，从睿亲王多尔衮伐明，自青石口入边，会师涿州；超哈尔率所部攻任邱，穴地堕其城。趋赵北口，明兵毁桥，师不得渡；乃骑出水西，袭明兵后，明兵大败。南略山东，从克济南。四年春，师还出边，超哈尔殿；败明兵于太平寨。五年，转兵部右参政。六年，从郑亲王济尔哈朗伐明，围锦州。城兵出战，超哈尔率所部奋击，逐入郭；力战，没于陈。太宗深惜之，赐白金六百一十两，进世职二等甲喇章京。顺治间，追谥「果壮」，立碑纪绩。

　　子格黑礼、额赫里；格黑礼袭世职，凡四年而卒，额赫里以牛彔额真袭世职，寻迁甲喇额真。从郑亲王济尔哈朗徇湖广，屡败明兵。师还，授京城中城理事官；迁都察院理事官，累进二等阿思哈尼哈番。顺治九年，命帅师戍江宁。郑成功侵福建，驻军海澄；平南将军金砺请益师进剿，上命额赫里将千五百人以往。与金砺会师击成功，大破之；遂攻海澄，复败成功兵。十二年，擢兵部侍郎。以功，进一等阿思哈尼哈番。十六年，成功兵逼江宁，给事中杨雍建劾枢臣失职；明年，甄别部院诸臣，上以额赫里弗任劳怨，解任，降三等阿思哈尼哈番。康熙初，复为兵部侍郎，擢工部尚书。卒，子英素袭。从征准噶尔有功，进二等阿思哈尼哈番。卒，子郎保仍袭三等阿思哈尼哈番。从大将军傅丹征准噶尔；和通呼尔之败，郎保殉焉，恤进二等阿思哈尼哈番。

　　叶臣（子车尔布）

　　叶臣，完颜氏；世居兆佳。归太祖；旗制定，隶满洲镶红旗。天命四年，从伐明，攻铁岭；蒙古兵助守拒战，奋击破之。六年，复从伐明，克辽阳。以功，授游击。太宗即位，各旗置调遣大臣二，叶臣佐镶红旗。天聪元年，从贝勒阿敏伐朝鲜，以六十人阑入明边，俘逻卒。六攻义州，与牛彔额真艾博先登。以功，授二等参将。率兵戍蒙古，捕斩逋逃，进三等副将。四年，从太宗伐明，攻永平。上命叶臣与副将阿山选部下壮士二十四人树云梯先登（语详阿山传）；城既克，上嘉叹，且谕诸将曰：『他日复攻城，毋令先登；骁将当共惜之』！进三等总兵官，授议政大臣；谕以『政有阙失，当尽言』。叶臣对曰：『臣受恩重，愿罄所知入告；但恐臣识未逮耳』。五年，授镶红旗固山额真。从伐明，围大凌河城，叶臣以所部当城西南；城兵出劘我垒，叶臣与额驸和硕图等督兵夹击，歼敌过半。七年六月，上命诸贝勒大臣陈时政；时有议直击山海关者，叶臣疏言：『今我师方聚，宜先往大同、宣府觇察哈尔踪迹，近则攻之；若远，即入明边，进逼明都，伐木为梯，昼夜环攻，即不遽克，亦足以威敌』。上韪其言。是月，从贝勒岳托、德格类等攻明旅顺口，斩获无算。八月，从贝勒代善自喀拉鄂博入得胜堡，略大同；西至黄河，击败明朔州骑兵。崇德元年五月，从武英郡王阿济格等伐明；既入边，分兵下安州，又合攻宝坻，穴其城克之。十二月，从上伐朝鲜，与诸固山额真率阿礼哈超哈兵入其王都。二年四月，从阿济格攻明皮岛，与阿山督白奇超哈兵乘小舟攻岛西北隅，麾兵先进，斩明总兵沈世奎。岛下师还，进一等总兵官。四年，从贝勒岳托等伐明，入青山口，略太平寨。岳托令每旗遣梅勒章京一、每牛彔简甲士三，使叶臣与固山额真谭泰为将，攻克其关；遇敌，十三战皆胜，得马六十。七年，命代贝勒阿巴泰戍锦州。

　　顺治元年，从入关，率师徇山西。师所经行，自直隶饶阳至河南怀庆，傍近诸府、县悉下，进克太原；先后定府九、州二十七、县一百四十一，署置官吏，安辑居民。明将李际遇屯河南境，依山为寨；唐通、董学礼降李自成，拥众扰边：叶臣皆招使来降，山西底定。师还至定州，土寇有自号「扫地王」者纠徒党剽掠，叶臣遣兵讨平之。比至京，坐擅毁禁垣，屏其功不录；但赐白金六百。

　　二年，豫亲王多铎定江南；七月，命贝勒勒克德浑为平南大将军，以叶臣佐之，代多铎镇抚。并命大学士洪承畴招抚南方诸行省，敕满洲诸军会叶臣调遣。有不顺命者，叶臣发兵搜捕，辄奏绩。十一月，以自成余党一只虎等出没武昌、襄阳、荆州诸府，命叶臣从勒克德浑移师剿除。三年十月，师还，赐黄金三十、白金五百。四年，改一等精奇尼哈番。

　　五年，卒。是年七月，定封二等精奇尼哈番，以长子车尔布袭；复兼一拖沙喇哈番，以第五子车赫图袭。

　　车尔布，初官甲喇额真。崇德六年，从攻锦州，与诸将共为伏，破明兵；擢巴牙喇纛章京。从入关，击李自成，追及于安肃、复追及于庆都，歼贼甚众；授世职拜他喇布勒哈番。既复从英亲王阿济格西讨自成，师出塞，道土默特鄂尔多斯入塞；度黄河，凿冰以济。顺治二年春，师至榆林，贼夜袭蒙古军；车尔布与牛彔额真苏拜往援，破敌。还军遇伏，复纵击却之，与固山额真伊拜拊循旁近诸府、县。师进围延安，与梅勒额真罗壁战败城兵。自成走湖广，车尔布与巴牙喇纛章京鳌拜以师从之；攻安陆，得舟八十。复与巴牙喇甲喇章京噶达浑逐贼九宫山，败其骑兵，自成死。师还，授议政大臣，加一拖沙喇哈番。

　　三年，从肃亲王豪格讨张献忠，屡战皆捷；与贝勒尼堪等徇遵义、夔州诸府县。寻以巴牙喇纛章京哈宁阿被围，车尔布未及援，降拖沙喇哈番，辍其赏及既袭父爵。

　　六年，姜瓖以大同叛；车尔布从英亲王阿济格帅师讨之。瓖出攻镶红旗营，车尔布率巴牙喇兵御之，瓖败走。瓖党自阻马、得胜二路分兵循北山逼我军，瓖复以城兵出战；鳌拜率先当贼，车尔布与梅勒额真谭布合兵继进，遂歼瓖兵。两遇恩诏，累进三等伯。

　　十二年十二月，命与宁海大将军伊尔德率师徇浙江，击斩明鲁王将王长树、王光祚、沈尔序等。与伊尔德自宁波航定海，分三路进攻；敌万余列舟二百战败，逐之至衡水洋，斩〔阮〕思、〔陈〕六御，获其将林德等百余人，遂克舟山（语互见伊尔德传）。以功，进一等伯兼拖沙喇哈番。

　　十五年十二月，命与安南将军明安达理戍贵州。十六年二月，复命移驻荆州。八月，郑成功入攻江宁；车尔布与明安达理自荆州赴援，循江而下，击败成功将杨文英，斩其裨将，获舟及诸攻具。十七年十一月，师还。十八年，改镶红旗蒙古都统。

　　康熙三年，以久疾解都统，降三等伯。七年三月，卒。乾隆十四年，定封号曰「威靖」。

　　珠玛喇

　　珠玛喇，碧鲁氏；世居叶赫。太祖时，率所部虎尔哈人来归。旗制定，隶满洲镶白旗，授牛彔额真。

