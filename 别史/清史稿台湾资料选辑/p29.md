<!-- { "loadSidebar": true } -->
　　是岁，荫祖年才二十有九；会湖南、北用兵，上察荫祖才，加太子太保，移督湖广。师方徇贵州，故李自成诸将郝永忠、袁宗第、刘体纯、李来亨辈挟十余万人降于明，踞郧、襄间，扰饷道。荫祖请选襄阳水师及均、黄、汉阳诸营兵二千人戍榖城，扼上游；选武昌洞庭营兵千人戍九溪，断通蜀道。十五年，汉阳天门、潜江、沔阳诸郡县水灾，上命荫祖治赈，民赖以得拯。十六年，经略大学士洪承畴疏请发湖北提镇标兵六千人戍云南。荫祖以承畴已发湖广兵万三千五百有奇，湖南新收降人数万，郧、襄间流贼未殄，留兵不宜复发，请敕承畴就滇中召募；下部议行。复疏议讨永忠等，『请敕四川总督李国英帅师驻重庆，扼巫峡、阻达州；西安将军富喀禅帅师趋兴安、河南协剿兵诣襄阳合军，臣督诸军分出彝陵、襄阳、郧阳三道深入，期一举灭贼』。疏既上，会郑成功犯江南，诏将军明安达哩将荆州驻防兵赴援；部议缓师期。

　　十七年，以疾乞罢。康熙三年，卒；祀直隶、山东、河南、湖广「名宦」。

　　金玉和（子维城）

　　金玉和，辽东人；仕明，为开原千总。太祖克开原，玉和降；授甲喇额真，予世职三等副将。汉军旗制定，隶正黄旗。天聪五年，擢礼部承政。六年，上阅兵，玉和与额驸佟养性等率所辖乌真超哈擐甲列陈试炮，上赉以鞍马。八年，考绩，进二等副将。崇德元年，坐与吏部参政李延庚互举子弟，罢官，降世职三等甲喇章京。二年，从武英郡王阿济格伐明皮岛，以水师战不利，玉和不赴援，论死；上特宥之，但削世职。四年，复授甲喇额真。六年，从围明锦州，屡败敌；敌夜攻濠堑，击却之，斩级五十。七年，锦州下，并克塔山；予世职牛彔章京。八年，从郑亲王济尔哈朗伐明宁远，与〔王〕国光同克前屯卫、中后所二城。

　　顺治元年，擢工部参政。叙宁远功，进三等甲喇章京。既入关，迁梅勒额真。从军河南，署怀庆总兵官。时李自成窜陕西，余党掠河南，犯济源县城，玉和帅师往援；至则城已陷，夜半遇贼力战，中流矢，没于陈。河南巡抚罗绣锦疏报得玉和遗骸于柏乡西，请赐恤；进二等梅勒章京。乾隆初，定封二等男。

　　金维城，玉和子也。崇德初，师攻锦州，维城以甲喇额真奉命与梅勒额真金砺督饟。屡从伐明，有功。克中后所、前屯卫二城，维城亦在行间。累官正白旗汉军梅勒额真兼兵部参政世职至牛彔章京。从入关，改兵部侍郎，兼梅勒额真如故。四年，改拜他喇布勒哈番。考绩，加拖沙喇哈番。复从定湖广，同克武冈、沅州、靖州；进一等阿达哈哈番，调正黄旗汉军梅勒额真。十年，坐总兵任珍行赇，罢官，降世职为三等。十五年，卒。

　　子世砺，康熙间，以佐领从平南大将军赉塔征福建，败敌江东桥。郑成功将刘国轩攻漳州，世砺战死；予世职拖沙喇哈番。

　　王一屏（子国光、国光子永誉）

　　王一屏，先世本满洲，姓完颜氏。初降，授牛彔额真。汉军旗制定，隶正红旗。天聪八年，授世职三等甲喇章京。旋卒。

　　子国光，以牛彔额真兼户部理事官袭职。擢正红旗汉军梅勒额真，兼户部参政。八年，从郑亲王济尔哈朗伐明，克前屯卫、中后所二城；进二等甲喇章京。

　　顺治元年，改户部侍郎，兼梅勒额真如故。从定西大将军和洛辉御敌西安；考满，进一等阿达哈哈番，迁本旗固山额真。六年，从英亲王阿济格讨叛将姜瓖，克左卫、朔州、汾州、太谷四城。叙功、遇恩诏，累进一等阿思哈尼哈番。

　　十年，从定远大将军贝勒屯齐征湖广，击败明将李定国、孙可望。十二年，从宁海大将军伊勒德援浙江，击败明将郑成功、张名振。

　　十三年二月，授两广总督；谕奖其才品，赐蟒服、鞍马，加太子太保。十五年，以疾解任。

　　十八年，圣祖即位，授镇海将军，帅师镇潮州。康熙三年，与平南王尚可喜会师讨碣石叛将苏利；师至海丰，侦破敌伏径灯笼山，苏利乘我军未成列，以万余人搏战，我军左右夹击，贼溃遁。薄碣石卫城，环攻拔之，斩苏利及所部陈英、李慧等，遂歼其余党。五年，还京，仍任本旗都统。

　　九年，卒；谥「襄壮」。

　　子永誉，字孝扬；袭爵。十二年，授河南提督。河北总兵蔡禄叛应吴三桂，内大臣阿密达帅师讨之；上命永誉如怀庆拊循士卒，因请留驻镇抚，旋设安庆提督以授永誉。耿精忠将宋标方自饶州犯徽州；十四年，永誉督兵驻建德，令参将傅尔学破标于余干，俘标磔于市。寻移驻徽州。十七年，江西平，改永誉江南提督，驻松江。

　　十九年，迁广东将军。二十年，疏言：『广东濒海，陆路两镇请各以一营改练水师』。二十二年，复请留满洲兵四千驻防广东省城：皆如所议行。

　　二十七年，授本旗都统。二十三年三月，命定北将军瓦岱帅师屯张家口，诇噶尔丹；以永誉与都统喀岱等参赞军务。三十五年，上亲征噶尔丹，分汉军为四营，永誉帅正黄、正红二旗出中路。噶尔丹不战遁，永誉与平北将军马斯喀督兵追蹑，侦噶尔丹行远，乃还。三十六年，从上至宁夏，命督饟运，贮黄河西岸；闻噶尔丹窜死，罢还。

　　四十三年，卒。乾隆十八年，命其族改隶满洲正红、镶白二旗。

　　张士彦（子朝璘）

　　张士彦，〔在明为广宁巡抚王〕化贞中军守备。太祖兵至，化贞走入关；士彦降。汉军旗制定，隶正蓝旗。天聪八年，与（王）一屏同授三等甲喇章京。旋乞休。

　　子朝璘，袭职。崇德七年，授牛彔额真。从贝勒阿巴泰伐明，败敌于胶州。八年，与（王）国光同功，进二等甲喇章京；迁兵部理事官。

　　顺治二年，从豫亲王多铎下江南，克扬州、江阴；率兵戍苏州，击败明将黄斐。四年，从恭顺王孔有德等平湖南，破明将刘承胤于夕阳桥，克武冈；复破明将张先璧于黔阳，克沅州。六年，从讨姜瓖，复与国光同功。考满，遇恩诏进一等阿思哈尼哈番，授正蓝旗汉军梅勒额真。

　　十年，授都察院左副都御史。十三年，迁户部侍郎。

　　寻出为江西巡抚。江西当金声桓乱后，民少田芜；御史笪重光请蠲赋，下朝璘议。朝璘疏言：『田亩荒芜，惟从容劝垦，则熟者恒熟，荒者不终荒。若急于征赋，则始以荒为熟，渐至熟者仍荒；非足国恤民计也。南昌、瑞州二府新垦田四十余顷，请三年后起科；未垦二千余顷，请与豁除』。上允其请。十五年，加兵部尚书衔。十八年，擢江西总督。康熙二年，右布政使王庭疏请减南昌府属浮粮，下朝璘议。朝璘疏言：『江西重赋，自陈友谅始；明世因之。前巡抚蔡士英请减袁、瑞二府赋额，未及南昌。南昌诸州、县惟武宁为友谅乡里，赋额循元、宋之旧；他六县、一州，请敕部核减』。户部核上南昌府属浮粮银十二万五千有奇、米十四万九千有奇；上命悉蠲之。三年，朝璘疏言：『吉安旧食粤盐，远且阻；请改食淮盐』。下所司，从之。四年，以江西总督省入江南，解任。

　　五年，授福建总督。六年，以老疾乞休。越十余年，卒。

　　金砺

　　金砺，辽东人；明武进士，为镇武堡都司。初降，授甲喇额真，予世职三等副将。天聪五年，始设六部，以砺为兵部承政。六年，上阅兵，与（金）玉和等并赐鞍马；调户部承政。八年，考绩，进二等梅勒章京。崇德二年，从伐明，攻皮岛。甲喇额真巴雅尔图等先入敌陈，砺与副将高鸿中所将水师不进，前军以是败；坐论死，上以砺与鸿中来归有功，特宥之。四年，汉军旗制定，砺隶镶红旗，复为甲喇额真。五年，授吏部参政。六年，擢固山额真。迭克松山、塔山、前屯卫、中后所，授世职三等甲喇章京。

　　顺治元年，从入关。五月，与梅勒额真李率泰安集天津乱民。六月，复与固山额真叶臣宣抚山西。时李自成西遁，其将陈永福犹据太原，砺与叶臣潜往觇焉；城兵骤出，砺击败之，督本旗兵发炮克其城。师还，赐白金四百两，进世职二等甲喇章京。

　　二年，从顺承郡王勒克德浑征湖广。明将马进忠降复叛，砺与固山额真刘之源击进忠武昌，夺战舰六十余，遂下湖南。战衡州，斩明将黄朝宣；复战长沙，斩明将杨国栋。师还，赐黄金二十两、白金四百两，进世职一等阿达哈哈番。

　　六月，授平南将军，镇浙江。遇恩诏，加拖沙喇哈番。明鲁王以海及其臣阮进、张名振屯舟山，砺与梅勒额真吴汝玠等率兵自宁波出定海，会总督陈锦破获进于横洋，遂克舟山；名振拥以海出走。

　　九年，郑成功攻漳州，命砺帅师赴援；至泉州，成功退屯江东桥。砺自长泰进屯漳州城北，分兵万松关为犄角；七战皆胜，漳州围解，海澄、南靖、漳浦诸县悉定。叙功、遇恩诏，进一等阿思哈尼哈番兼拖沙喇哈番。

　　十一年，授陕西四川总督。十三年，引年乞休；加太子太保，致仕。

　　康熙元年，卒。

　　--以上选自原书卷二三八（「列传」一八）。

　　十三

　　伊尔登（弟超哈尔、超哈尔子额赫里）

　　叶臣（子车尔布）

　　珠玛喇

　　伊尔登（弟超哈尔、超哈尔子额赫里）

　　伊尔登，额亦都第十子；与图尔格同旗。幼，太祖育之宫中，长，授特卫。屡从征伐，城界凡、萨尔浒，皆有劳；赉蟒服，授世职游击，累进三等副将。太宗即位，各旗置大臣二，备调遣；伊尔登与其兄图尔格同佐镶白旗。寻命帅师戍国南界。

