<!-- { "loadSidebar": true } -->
　　十月，上赐王马。王入谢，诏曰：『遇朝贺大典，朕受王礼；若小节，勿与诸王同』。王对曰：『上方幼冲，臣不敢违礼。待上亲政，凡有宠恩，不敢辞』！王时摄政久，位崇功高；时诫诸臣尊事主上曰：『俟上春秋鼎盛，将归政焉』。初，肃亲王怨王不立己，有郄；英、豫二王与王同母，王视豫亲王厚，每宽假之。豫亲王之征苏尼特也，王送之出安定门。及归，迎之乌兰诺尔；集诸大臣，语以豫亲王功懋，宜封辅政叔王。』因罢郑亲王辅政，以授豫亲王。肃亲王既平四川，王摘其微罪，置之死。四年十二月，王以风疾，不胜跪拜。从诸王、大臣议，独贺正旦，上前行礼；他悉免。五年十一月，南郊礼成，赦诏曰：『叔父摄政王治安天下，有大勋劳；宜加殊礼，以崇功德。尊为皇父摄政王，凡诏、疏皆书之』。六年二月，自将讨大同叛将姜瓖，拔浑源；闻豫亲王病痘，先归。谕瓖降未下，以师行在外，铸「行在」印。禁诸王及内大臣干预部、院政事及汉官升降；不论所言是非，皆治罪。七月，复征大同；瓖将杨振威斩瓖降。十月，移师讨喀尔喀二楚呼尔，征敖汉扎噜特、察哈尔、乌喇、特土默特四子部落，以兵来会。至喀屯布拉克不见敌，乃还。十二月，王妃博尔济吉特氏薨，以册宝追封为「敬孝忠恭」正宫元妃。七年正月，王纳肃王福金——福金妃女弟也，复征女朝鲜。令部事不须题奏者，付巽亲王满达海、端重亲王博洛、敬谨亲王尼堪料理。五月，率诸王、贝勒猎于山海关。朝鲜送女至，王迎于连山，成婚。复猎于中后所，责随猎王、贝勒行列不整，罚锾有差。七月，谕以京城当夏，溽暑不可堪，择地筑城避暑；令户部加派直隶、山西、浙江、山东、江南、河南、湖广、江西、陕西九省地丁银二百四十九万两有奇，输京师备工用。八月，王尊所生母太祖妃乌喇纳拉氏为「孝烈、恭敏、献哲、仁和、赞天、俪圣」武皇后，祔太庙。

　　寻有疾，语贝子锡翰、内大臣席纳布库等曰：『予罹此大戚，体复不快。上虽人主，独不能循家人礼一临幸乎！谓上幼冲，尔等皆亲近大臣也』。既又戒曰：『毋以予言请上临幸』！锡翰等出，追止之不及。上幸王第；王因责锡翰等，议罪当死；旋命贳之。十一月，复猎于边外。十二月，薨于喀喇城；年三十九。上闻之震悼；丧还，率王、大臣缟服迎奠东直门外。诏追尊为「懋德、修道、广业、定功、安民、立政、诚敬」义皇帝，庙号成宗。明年正月，尊妃为义皇后，祔太庙。王无子，以豫亲王子多尔博为后，袭亲王，俸视诸王三倍；诏留护卫八十员。又以王近侍苏克萨哈、詹岱为议政大臣。二月，苏克萨哈、詹岱讦告王薨时，其侍女吴尔库尼将殉，请以王所制八补黄袍、大东珠、素珠、黑貂袿置棺内；王在时，欲以两固山驻永平，谋篡大位。固山额真谭泰亦言王纳肃王福金，复令肃王子至第较射，何洛会以恶言詈之。于是郑亲王济尔哈朗、巽亲王满达海、端重亲王博洛、敬谨亲王尼堪及内大臣等疏言：『昔太宗文皇帝驭龙上宾，诸王、大臣共矢忠诚翊戴；皇上方在冲年，令臣济尔哈朗与睿亲王多尔衮同辅政。逮后多尔衮独擅威权，不令济尔哈朗预政，遂以母弟多铎为辅政叔王；背誓肆行，妄自尊大，自称「皇父摄政王」，凡批票、本章一以皇父摄政王行之。仪仗、音乐、侍从、府第，僭拟至尊。擅称太宗文皇帝序不当立，以挟制皇上；构陷威逼，使肃亲王不得其死，遂纳其妃，且收其财产。更悖理入生母于太庙：僭妄不可枚举。臣等从前畏威吞声；今冒死奏闻，伏愿重加处治』！诏削爵，撤庙享，并罢孝烈武皇后谥号、庙享；黜宗室，籍财产入官，多尔博归宗。十二年，吏科副理官彭长庚、一等精奇尼哈番许尔安各疏颂王功，请复爵号，下王大臣议；长庚、尔安坐论死，诏流宁古塔。

　　乾隆三十八年，高宗诏曰：『睿亲王多尔衮摄政有年，威福自专；殁后，其属人首告，定罪除封。第念定鼎之初，王实统众入关，肃清京辇、檄定中原；前劳未可尽泯。今其后嗣废绝、茔域榛芜，殊堪悯恻！交内务府派员缮葺，并令近支王公以时祭扫』。四十三年正月，又诏曰：『睿亲王多尔衮扫荡贼氛、肃清宫禁，分遣诸王追歼流寇，抚定疆陲；创制规模，皆所经画。寻奉世祖车驾入都，成一统之业：厥功最着。殁后为苏克萨哈所构首告，诬以谋逆。其时世祖尚在冲龄，未尝亲政；经诸王定罪除封。朕念王果萌异志，兵权在握，何事不可为；乃不于彼时因利乘便，直至身后始以敛服僭用龙衮，证为觊觎；有是理乎？「实录」载王集诸王、大臣，遣人传语曰：「今观诸王大臣，但知媚予，鲜能尊上；予岂能容此！昔太宗升遐，嗣君未立。英王、豫王跪请予即尊，予曰若果如此言，予即当自刎，誓死不从；遂奉今上即位。似此危疑之日，以予为君，予尚不可；今乃不敬上而媚予，予何能容！自今后有忠于上者，予用之、爱之；其不忠于上者，虽媚予，予不尔宥！且云太宗恩育予躬，所以特异于诸子弟者，盖深信诸子弟之成立，惟予能成立之」。朕每览「实录」至此，未尝不为之堕泪；则王之立心行事，实为笃忠荩、感厚恩，明君臣大义。乃由宵小奸谋，构成冤狱；岂可不为之昭雪！宜复还睿亲王封号，追谥曰「忠」，配享太庙；依亲王园寝制，修其茔墓，令太常寺春秋致祭。其爵，世袭罔替。多尔博归宗，封贝勒，命仍还为王后；以其五世孙辅国公淳颖袭爵。四世祖镇国公博尔发、曾祖辅国公塞勒、祖辅国恪勤公功宜布，先已进封信郡王；至是，与淳颖父信恪郡王如松并追封睿亲王。……

　　多铎

　　豫通亲王多铎，太祖第十五子；初封贝勒。天聪二年，从太宗伐多罗特部有功，赐号「额尔克楚呼尔」。

　　三年，从上伐明，自龙井关入；偕莽古尔泰、多尔衮以偏师降汉儿庄城，会大军克遵化，薄明都。广渠门之役，多铎以幼留后；明溃兵来犯，击却之。师还，次蓟州，复击破明援兵。五年，从围大凌河城，为正白旗后应；克近城台堡。明兵出锦州，屯小凌河岸；上率二百骑驰击，明兵走。多铎逐之，薄锦州；坠马，马逸入敌阵，乃夺军校马，乘以还。六年，从伐察哈尔，将右翼兵；俘其众千余。七年，诏问「征明及朝鲜、察哈尔三者何先」？多铎言：『我军非怯于战斗，但止攻关外，岂可必得！夫攻山海关与攻燕京，等攻耳；臣以为宜直入关，庶餍士卒望，亦久远计也。且相机审时，古今同然。我军若驰而敌有备，何隙之可乘！吾何爱于明；而必言「和」，亦念士卒劳苦，姑为委蛇。倘时可乘，何待再计！至察哈尔，且勿加兵；朝鲜已和，亦勿遽绝。当先图其大者』。八年，从上略宣府，自巴颜珠尔克进；寻攻龙门未下，趋保安克之，谒上应州。复略朔州，经五台山还，败明兵大同。九年，上遣诸贝勒伐明，徇山西；命多铎率师入宁、锦，缀明师。遂自广宁入，遣固山额真阿山、石廷柱率兵四百前驱；祖大寿合锦州、松山兵三千五百屯大凌河西，多铎率所部驰击之，大寿兵溃。命分道追击，一至锦州、一至松山，斩获无算。翼日，克台一，还驻广宁。师还，上出怀远门五里迎劳，赐良马五、甲五；上嘉之曰：『朕幼弟初专阃，即能制胜，是可嘉也』。

　　崇德元年四月，封豫亲王，掌礼部事。从伐朝鲜，自沙河堡领兵千人，继噶布什贤兵至朝鲜都城；朝鲜全罗、忠清二道援兵至南汉山，多铎击败之，收其马千余。扬古利为残兵所贼，捕得其人，斩以祭。三年，伐锦州；自蒙古托衮博伦界分率巴牙喇及土默特兵入明境，克大兴堡，俘其居民。道遇明谍，擒之。诏与郑亲王济尔哈朗军会，径中后所，大寿以兵来袭，我军伤九人、亡马三十；多铎且战且走。夜达郑亲王所，合师薄中后所城；上统师至，敌不敢出。四年五月，上御崇政殿，召多铎戒谕之，数其罪。下诸王、贝勒、大臣议，削爵、夺所属入官；上命降贝勒，罚银万，夺其奴仆、牲畜三之一予睿亲王多尔衮。寻命掌兵部。十月，伐宁远，击斩明总兵金国凤。五年三月，命与郑亲王济尔哈朗率师修义州城，驻兵屯田；并扰明山海关外，母使得耕稼。五月，上临视。附明蒙古多罗特部苏班岱降，上命偕郑亲王以兵迎之；经锦州、杏山，明兵来追，奋击败之，赐御厩良马一。围锦州，夜伏兵桑阿尔斋堡；旦，敌至，败之。追至塔山，斩八十余级，获马二十。六年三月，复围锦州，环城立八营，凿壕以困之。大寿城守，蒙古将诺木齐约降，师缒以入，击大寿，挈降者出，置之义州。明援兵自杏山至松山，多铎与郑亲王率两翼兵伏锦州南山西冈及松山北岭，纵噶布什贤兵诱敌；夹击，大败之。洪承畴以十三万援锦州，上自盛京驰六日抵松山，环城而营；明兵震怖，宵遁。多铎伏兵道旁，明总兵吴三桂、王朴自杏山奔宁远，我军追及于高桥，伏发，三桂等仅以身免。嗣与诸王更番围松山，屡破敌。七年二月，明松山副将夏承德遣人通款，以其子舒为质，约内应；夜半，我军梯而登，获承畴及巡抚邱民仰等。叙功，进豫郡王。复布屯宁远边外，缀明师；俘获甚伙。

　　顺治元年四月，从睿亲王多尔衮入关，破李自成。进亲王；命为定国大将军，南征。定怀庆，进次孟津，遣巴牙喇纛章京图赖率兵先渡；自成守将走，沿河十五寨堡皆降。再进次陕州，克灵宝。再进，距潼关二十里，自成兵据山列营；噶布什贤、噶喇依昂邦努山及图赖、鄂硕等击破之。二年正月，自成亲率步骑迎战，师奋击，歼其步卒，骑卒奔溃；及夜，屡犯屡北，凿重壕、立坚壁。师进，发巨炮迭战，自成兵三百骑冲我师，贝勒尼堪、贝子尚善等跃马夹击，屡破敌，垒尸满壕堑，械冑弥山野；自成精锐略尽，遁归西安，其将马世尧率七千人降。入潼关，获世尧所遣致自成书，斩以徇。进次西安，自成先五日毁室庐，挈子女、辎重出蓝田口，窜商州，南走湖广。

