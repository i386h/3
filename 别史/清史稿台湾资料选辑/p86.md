<!-- { "loadSidebar": true } -->
　　是年秋，击贼于渔山，受伤。事闻，复还翎顶。十二年春，击败牵于粤洋大星屿。十一月，又击败于闽洋浮鹰山。十二月，遂偕福建提督张见升追牵入澳，穷其所向，至黑水洋，牵仅存三艇，皆百战之寇，以死拒；长庚自以火攻船，挂其艇尾，欲跃登，忽炮中喉，移时而殒。时战舰数十，倍于贼；见升庸懦，遥见总统船乱，遽退；牵乃遁入安南外洋。上震悼，褒恤。初拟俟寇平，锡以伯爵；乃追封三等壮烈伯，谥「忠毅」，于原籍福建专祠。

　　长庚治军严，信赏必罚；自偏裨下至队长、水手，耳目心志如一，人人皆可用。与阮元同心，整厉水师，数建功；为玉德所忌。及阿林保之至闽也，置酒款长庚，谓曰：『大海捕鱼，何时入网！海外事，无左证；公但斩一酋以牵首报，我飞章告捷，以余贼归善后办理。公受上赏，我亦邀次功；孰与穷年冒风涛、侥幸万一哉』！长庚谢曰：『吾何能为此！久视海船如庐舍，誓与贼同死，不与同生』。阿林保不怿；既屡劾不得逞，则飞檄趣战。长庚缄所落齿寄其妻，志以身殉国。既殁，诏部将王得禄、邱良功嗣任，勉以同心敌忾，为长庚雪雠！二人遵其部勒，卒灭蔡牵，竟全功焉。

　　长庚无子，养同姓子廷钰为嗣；袭伯爵，授二等侍卫。道光中，出为南昌副将；累擢浙江提督。因病不能巡洋，夺职家居。咸丰初，治本籍团练，迭克厦门、金门、仙游；授福建提督。寻以误报军情，解任；仍会办团练。十一年，卒；孙经宝袭爵。

　　胡振声，亦同安人；提督贵子。起行伍，累擢至温州镇总兵。从长庚，大破夷艇于台州松门洋。自是，屡从长庚击贼海上。九年六月，率二十六艘运舟材赴福建，至浮鹰洋遇贼；与总兵孙大刚夹攻，歼贼甚众。而舟为炮焚，闽师不能救，遂被害。优恤，谥「武壮」，予骑都尉兼云骑尉世职。

　　王得禄

　　王得禄，字玉峰；福建嘉义人。林爽文倡乱，陷县城；得禄家素丰，捐资募乡勇，助官军复之；授把总。明年，贼复围城，从总兵柴大纪固守；及围解，率乡勇搜捕大坪顶等处余匪，焚琅峤贼巢，贼渠庄大田就禽。台湾平，赐花翎五品顶戴，迁千总。

　　嘉庆元年，巡洋至獭窟，遇贼；得禄先登，禽吴兴信等。历年出洋捕海盗，号勇敢；累擢金门营游击。七年，从李长庚击蔡牵于东沪洋，禽贼目徐业等百余人，又禽吕送于崇武洋；被奖叙。九年，从总兵罗仁太击贼于虎头山洋面，获船械甚多。十年，击蔡牵于虎井洋，败之；署澎湖协副将。九月，遇牵于水澳，焚其舟，禽歼朱列等百余人。十一年春，牵入台湾，围府城；李长庚令得禄与许松年驾小舟自安平港入侦之。帆樯弥望，夜纵火焚贼舟，遂入屯柴头港。明日，贼自洲仔尾攻府城北门；得禄率兵蹑其后，大呼以前，贼惊却。城内军出夹攻，大败之。乘胜至洲仔尾，破其营；贼乃遁。五月，牵复窜鹿耳门；得禄首先冲击，获船十、沈船十一。叙功，加总兵衔；寻擢福宁镇总兵。十二年，调南澳镇。七月，败朱濆于鸡笼洋，获船十四。十一月，又败其党于古雷洋，射殪贼目朱金，禽张祈；被奖叙。未几，李长庚战殁，命得禄与邱良功继任军事。十三年，擢浙江提督；既而调福建，邱良功代之。时阮元再任浙江巡抚、张师诚为福建巡抚，两省合力，得禄与良功同心灭贼。十四年八月，同击蔡牵于定海渔山，败之；牵东南走，追至黑水洋，合击累日。良功以浙舟骈列贼舟东，得禄率闽舟列浙舟东；战酣，良功舟伤暂退，得禄舟进附牵舟，诸贼党隔不得援。牵铅丸尽，以番银代；得禄额、腕皆伤，掷火焚牵舟尾楼，复冲断其柁。牵知不免，举炮自裂其舟，沈于海。诏以牵肆逆十有四年，渠魁就歼，厥功甚伟；锡封得禄二等子爵，赐双眼花翎。余党千二百人后皆降，海盗遂息。得禄为福建提督历十年，屡疏陈缉捕事宜、改定水师船制；皆如议行。二十五年，调浙江提督。

　　道光元年，乞病归。十二年，台湾张丙作乱，得禄率家属禽贼目张红头等；加太子少保。十八年，台湾匪沈和肆掠，输粮助守；晋太子太保。二十一年，英吉利犯厦门，命驻守澎湖。次年，卒；赠伯爵，谥「果毅」。

　　次子朝纶，袭子爵；官户部员外郎。

　　邱良功（陈步云）

　　邱良功，福建同安人。起行伍；屡以获盗功，洊擢闽安协副将。嘉庆十年，偕许松年会剿蔡牵；追至小琉球，见台湾师船二为贼围，赴援。松年举旗招之未至，以违调遣，被劾；递职，逮讯。得白，复原官，署台湾副将。

　　十一年春，从李长庚击蔡牵，破洲仔尾贼巢。牵乘间逸，夺顶戴。五月，破牵于鹿耳门；赐花翎。十二年，朱濆犯淡水，偕王得禄追至鸡笼洋，连败之，禽歼甚众；被优叙。

　　十三年，擢浙江定海镇总兵。十四年，擢浙江提督。偕王得禄合击蔡牵于渔山外洋，乘上风逼之；夜半浪急，不得进。明日，复要截环攻；且战且走。傍午，逾黑水洋，见绿水；良功恐日暮贼遁，大呼突进。以己舟逼牵舟，两篷相结；贼以椗冲船，陷入死斗。良功腓被矛伤，毁贼椗，得脱出；闽师继之，牵遂裂舟自沈。论功，锡封三等男爵，次于王得禄。或为之不平；良功曰：『海疆肃清，已为快事；名位轩轾，何足计』！

　　二十二年，入觐；卒于途。赐恤，谥「刚勇」。

　　子联恩，袭男爵；官直隶河间协副将。

　　陈步云，浙江瑞安人。入伍，隶水师。数获盗，以勇力称；授温州营把总。

　　从良功追蔡牵，步云以四十人驾舟径逼牵舰鏖斗，舟小不相当；见两提督至，亟投火礶焚贼舰，以长戟钩舷，率数卒跃登。短兵相搏，歼牵妻及其党。贼舰已坏，牵犹持利刃踞柁楼，顾欲取之；良功隔船疾呼：『船与水平，速去』！放长绳水中，援之起；而牵船没矣。步云身被十数创，两提督皆临慰视。事闻，赐奖武银牌，擢千总；累迁闽安副将。

　　总督孙尔准欲裁减师船，步云言：『李提督所造船高大坚致，其利远胜同安夹板、快驹诸船；裁之，缉匪无具，有事不能制敌』。议乃寝。尔准荐其才可胜专阃；入觐，宣宗曰：『汝即随邱、王两提督攻沈蔡牵之陈步云耶』？询战功甚悉。遂擢定海镇总兵；历琼州、福宁、金门、海坛诸镇。

　　道光十九年，以伤发，乞解职。三十年，卒。

　　许松年

　　许松年，字蓉隽；浙江瑞安人。以武举，效力水师。从李长庚，积功至提标参将。

　　嘉庆十年，护理金门镇总兵。击蔡牵于小琉球，又击朱濆、乌石二于宫仔洋；从李长庚，追败之于闽、粤交界甲子洋。又迭击牵于青龙港、斗米洋。十一年，偕王得禄败牵于台湾洲仔尾；跐海水而登，焚溺无算。是年夏，李长庚攻牵于鹿耳门；松年扼张坑返埕洋面，获贼船一、沈船三，又于水澳禽蔡三来等。李长庚论水师将材，举松年可独当一面；总督阿林保以疏闻。十二年，从长庚击蔡牵于大星屿、浮鹰洋；松年跃入贼船，获之；被优叙。十三年，朱濆潜匿东涌外洋，命松年蹑剿；遂移师入粤。追至长山尾，瞭见贼船四十余，知其最巨者为濆所乘；并力围攻，濆受炮伤，未几毙。诏嘉松年奋勇，克歼渠魁；赐花翎，予云骑尉世职。

　　粤匪张保仔窜闽洋金门、厦门，松年遣渔船诱之，以舟师围击，获船七、沈船六；被优叙。

　　十五年，伤发，回籍。寻丁母忧。

　　十九年，授甘肃西宁镇总兵；历延绥、漳州、天津、碣石诸镇。道光元年，擢广东陆路提督；调福建水师提督。

　　六年，台湾械斗，松年方阅兵，弹压解散。总督孙尔准与之不协，寻以治理轻纵被议；褫职，留台效力。

　　乞病，归；卒于家。子锡麟，袭世职。

　　论曰：东南海寇之扰，始末十有余年；惟浙师李长庚一人能办贼，以闽帅牵掣而阻成功。然长庚忠诚勇略闻于海内，上结主知。庙算既孚，乃专倚畀；洎闽、浙合力，贼势寖衰。不幸长庚中殒，而王得禄、邱良功等以部将承其遗志，卒歼渠魁。………百龄乘闽、浙殄贼之后，剿抚兼施，遂如摧枯拉朽。要之，海战惟恃船坚炮利与断接济而已。循之则胜，违之则败；得失之林，故无幸哉！

　　--以上选自原书卷三五七（「列传」一三七）。

　　七十六

　　姜晟

　　韩崶

　　姜晟

　　姜晟，字光宇；江苏元和人。乾隆三十一年进士，授刑部主事。累迁郎中，擢光禄寺少卿，转太仆寺仍兼刑部行走。四十四年，出为江西按察使。逾年，超擢刑部侍郎；屡命赴各省按事谳狱。

　　五十二年，授湖北巡抚。时大军征台湾，晟运米十万石济饷需；上嘉之，予议叙。五十三年，荆州江堤溃，命大学士阿桂等往勘；以晟未能疏浚上游涨沙，并坐属吏婪索淮盐匣费，褫顶带。寻召授刑部侍郎。五十六年，复出为湖南巡抚。芷江境失饟鞘，久不获；晟捕首犯，置之法。洞庭盗董舒友等积年为商旅害；逻获之，传首湖干，盗风以靖。六十年，黔苗石柳邓叛，永绥苗石三保应之；晟偕总督毕沅往剿。寻云贵总督福康安来督师，晟驻辰州治军需；分兵屯诸要隘，缉获奸匪百户杨国安父子解京。诏嘉其治军镇静，下部议叙。三月，赴镇筸查辑边备，并抚难民；上以辰州要冲，命仍回驻。首逆吴半生就获，予优叙。嘉庆元年，湖北枝江来凤邪匪起，遣副将庆溥击贼于龙山，走之；湖南境内获安。是年，福康安、和琳先后卒于军，晟偕额勒登保、德楞泰等剿抚，加总督衔。苗疆渐平，驻辰州治善后事宜。二年，兼署总督。三年，京察，予议叙。布政使郑源壔附和珅，以贪着；需索属吏必多金，始得赴任。属吏藉胥役为干办，纵令吓诈浮收，苦累百姓。四年，和珅败，为言官论劾。诏晟平日居官犹能自守，因畏和珅不敢参劾，尚非通同舞弊；命逮讯源璹，籍其资财，澈底根究。具得源璹加扣平余、蓄养优伶、眷属多至三百人诸罪状，论大辟；晟坐失察，当革职留任，上特宽之。冬，镇筸苗吴陈受倡乱，晟督师守隘，同知傅鼐以计禽斩之；加太子少保。五年，实授总督。寻调直隶。

　　六年，畿辅久雨，永定河决；坐奏报迟延、褫职逮问，发河工效力。功竣，予主事衔、刑部行走。

