<!-- { "loadSidebar": true } -->
　　张名振，字侯服；应天江宁人。崇祯末，为石浦游击。鲁王次长垣，率舟师赴之，封定西侯，以所部屯舟山，移南田；迎王居健跳所，与阮进、王朝先共击黄斌卿。斌卿，莆田人。崇祯末，为舟山参将；唐王时，封伯。名振奉鲁王如舟山，不纳；既以王命进侯。斌卿法严急，配民为兵，籍大户田为官田；先后戕荆本澈、贺君尧。王次健跳，令进告籴，又不应。至是，名振破舟山，沈斌卿于海，迎王居焉。使日本乞师，不应。成功袭破郑彩，名振因声彩杀熊汝霖、郑遵谦罪，击破其余兵。俄，又袭杀朝先。师攻舟山，名振与煌言奉王南依成功；成功居王金门，名振屯嵓头。成功初见名振，不为礼；名振袒背示之，涅「赤心报国」四字，深入肤；乃与二万人，共谋复南京；攻崇明、破镇江，题诗金山而还。复与成功偕出师，次羊山，飓作，舟多损；惟名振部独完。再攻崇明，复入镇江，观兵仪真、侵吴淞，战屡胜。顺治十二年十二月，卒于军（或云成功酖之）。

　　王翊，字完勋；浙江余姚人。顺治四年，起兵下管；奉鲁王，破上虞。是时萧山、会稽、台州、奉化民兵并起结山寨，无所得饟，则不免剽掠；翊与煌言，皆履亩科税赡兵。陈天枢者，会稽山寨将也；荐刘翼明佐。翊武勇善战，东徇奉化；师与遇，引却。鲁王授翊官，累进至兵部尚书；复陷新昌，越余姚，拔浒山。固山额真金砺、浙江提督田雄合兵攻大岚山；八年七月，翊走还山，团练执以献，死定海。天枢与翼明攻陷新昌，视火药骤焚，急投水，月余死。翼明善大刀，治兵戒毋犯民；翊败，死于家。

　　肃乐、宸荃谥「忠节」，翊谥「烈愍」，斌卿谥「节愍」；名振不与，而其弟名扬死舟山，谥「烈愍」。

　　郑成功（子锦、锦子克塽）

　　郑成功，初名森，字大木；福建南安人。

　　父芝龙，明季入海，从颜思齐为盗；思齐死，代领其众。崇祯初，因巡抚熊文灿请降，授游击将军；以捕海盗刘香、李魁奇，攻红毛功，累擢总兵。芝龙有弟三：芝虎、鸿逵、芝豹。芝虎，与刘香搏战死。鸿逵，初以武举从军；用芝龙功，授锦衣卫掌印千户。崇祯十四年，成武进士。明制：勋卫举甲科，进三秩；授都指挥使。累迁，亦至总兵。福王立南京，皆封伯；命鸿逵守瓜洲。顺治二年，师下江南；鸿逵兵败，奉唐王聿键入福建，与芝龙共拥立之；皆进侯，封芝豹伯。未几，又进芝龙平国公、鸿逵定国公。

　　芝龙尝娶日本妇，是生森；入南安学，为诸生。芝龙引谒唐王，唐王宠异之，赐姓「朱」，为更名；寻封忠孝伯。唐王倚芝龙兄弟拥重兵，芝龙族人彩亦封伯；筑坛拜彩、鸿逵为将，分道出师，迁延不即行。招抚大学士洪承畴与芝龙同县，通书问，叙乡里；芝龙挟二心。三年，贝勒博洛师自浙江下福建，芝龙撤仙霞关守兵，不为备；唐王坐是败。博洛师次泉州，书招芝龙；芝龙率所部降。成功谏，不听。欲以成功见博洛，鸿逵阴纵之入海。四年，博洛师还；以芝龙归京师，隶汉军正黄旗，授三等精奇尼哈番。成功谋举兵，兵寡，如南澳募兵，得数千人；会将吏盟，仍用唐王隆武号，自称「招讨大将军」。以洪政、陈辉、杨才、张正、余宽、郭新分将所部兵，移军鼓浪屿。

　　成功年少，有文武略，拔出诸父兄中；近远皆属目。而彩奉鲁王以海自中左所改次长垣，进建国公，屯厦门；彩弟联，鲁王封为侯，据浯屿：相与为犄角。成功与彩合兵攻海澄；师赴援，洪政战死。成功又与鸿逵合兵围泉州；师赴援，围解。鸿逵入揭阳，成功颁明年「隆武四年大统历」。

　　五年，成功陷同安，进犯泉州；总督陈锦师至，克同安，成功引兵退。六年，成功遣其将施琅等陷漳浦，下云霄镇，进次诏安。明桂王称帝号肇庆，至是已三年；成功遣所署光禄卿陈士京朝桂王，始改用永历号，桂王使封成功延平公。鲁王次舟山，彩与鲁王贰，杀鲁王大学士熊汝霖及其将郑遵谦。

　　七年，成功攻潮州；总兵王邦俊御战，成功败走。攻碣石寨，不克；施琅出降。成功袭厦门，击杀联，夺其军。彩出驻沙埕，鲁王将张名振讨杀汝霖、遵谦罪，击彩；彩引余兵走南海。居数年，成功招之，还居厦门，卒。

　　八年，桂王诏成功援广州；引师南，次平海，使其族叔芝筦守厦门；福建巡抚张学圣遣泉州总兵马得功乘虚入焉，尽攫其家赀以去。成功还，斩芝筦，引兵入漳州；提督杨名高赴援，战于小盈岭，名高败绩；进陷漳浦。总督陈锦克舟山，名振、进奉鲁王南奔；成功使迎，居金门。九年，陷海澄；锦赴援，战于江东桥，锦败绩，左次泉州。成功复取诏安、南靖、平和，遂围漳州。锦师次凤凰山，为其奴所杀，以其首奔成功。漳州围八阅月，固山额真金砺等自浙江来援，与名高兵合，自长泰间道至漳州，击破成功，成功入海澄，城守。金砺等师薄城，成功将王秀奇、郝文兴督兵力御，不能克。上命芝龙书谕成功及鸿逵降，许赦罪授官；成功阳诺，诏金砺等率师还浙江。十年，封芝龙同安侯，而使赍敕封成功海澄公、鸿逵奉化伯，授芝豹左都督。芝龙虑成功不受命，别为书使鸿逵谕意。使至，成功不受命；为书报芝龙。芝豹奉其母诣京师，成功复出掠福建兴化诸属县。

　　十一年，上再遣使谕成功，授靖海将军，命率所部分屯漳、潮、惠、泉四府。成功初无意受抚，乃改中左所为思明州，设六官理事，分所部为七十二镇，遥奉桂王，承制封拜；月上鲁王豚米，并厚廪泸溪、宁靖诸王，礼待诸遗臣王忠孝、沈佺期、郭贞一、卢若腾、华若荐（？）、徐孚远等，置储贤馆以养士。名振、进率所部攻崇明，谋深入；成功嫉之，以方有和议，召使还；名振俄遇毒死。成功托科饷，四出劫掠，蔓及上游；福建巡抚佟国器疏闻，上密敕为备。

　　李定国攻广东急，使成功趣会师；成功遣其将林祭、周瑞率师赴之，迁延不即进，定国败走。成功又攻漳州，千总刘国轩以城献；再进，复陷同安。其将甘辉陷仙游，穴城入，杀掠殆尽。至是，和议绝；上命郑亲王世子济度为定远大将军，率师讨成功。十二年，左都御史龚鼎孳请诛芝龙，国器亦发芝龙与成功私书；乃夺芝龙爵，下狱。成功遣其将洪旭、陈六御攻陷舟山，进取温、台；闻济度师且至，堕安平镇及漳州、惠安、南安、同安诸城，撤兵聚思明。济度次泉州，檄招降，不纳；易为书，成功依违答之。上又令芝龙自狱中以书招成功，谓「不降且族诛」；成功终不应。

　　十三年，济度以水师攻厦门，成功遣其将林顺、陈泽拒战；飓起，师引还。成功以军储置海澄，使王秀奇与黄梧、苏明同守。梧先与明兄茂攻揭阳未克，成功杀茂并责梧，梧、明并怨成功；俟秀奇出，以海澄降济度。诏封梧海澄公，驻漳州；尽发郑氏墓，斩成功所置官。大将军伊尔德克舟山，击杀六御。成功陷闽安城、牛心塔，使陈斌戍焉。十四年，鸿逵卒。师克闽安，斌降而杀之。

　　成功陷台州；十五年，谋大举深入，与其将甘辉、余新等率水师--号十万，陷乐清，遂破温州。张煌言来会，将入江；次羊山，遇飓舟败，退泊舟山。桂王使进封为王，成功辞，仍称「招讨大将军」。

　　十六年五月，成功率辉、新等整军复出；次崇明，煌言来会，取瓜洲、攻镇江，使煌言前驱，泝江上。提督管效忠师赴援，战未合，成功将周全斌以所部陷陈；大雨，骑陷淖。成功兵徒跣击刺，往来剽疾；效忠师败绩。成功入镇江，将以违令斩全斌；继而释之，使守焉。进攻江宁。煌言次芜湖，庐、凤、宁、徽、池、太诸府县多与通款；腾书成功，谓宜收旁郡县，以陆师急攻南京。成功狃屡胜，方谒明太祖陵，会将吏置酒；辉谏，不听。崇明总兵梁化凤赴援江宁，总管喀喀木等合满、汉兵出战，袭破新军；诸军皆奔溃，遂大败；生得辉，杀之。成功收余众，犹数万；弃瓜洲、镇江出海，欲取崇明。江苏巡抚蒋国柱遣兵赴援，化凤亦还师御之；成功战复败，引还。煌言自间道走免。

　　上遣将军达素、闽浙总督李率泰分兵出漳州、同安，规取厦门；成功使陈鹏守高崎、族兄泰出浯屿，而与周全斌、陈辉、黄庭次海门。师自漳州薄海门战，成功将周瑞、陈尧策死之；迫取辉舟，辉焚舟。战方急，风起，成功督巨舰冲入，泰亦自浯屿引舟合击，师大败；有满洲兵二百降，夜沈之海。师自同安向高崎，鹏约降；其部将陈蟒奋战，师以鹏已降不备，亦败。成功收鹏，杀之；引还。

　　十七年，命靖南王耿继茂移镇福建；又以罗托为安南将军，讨成功。十八年，用黄梧议，徙滨海居民入内地，增兵守边。

　　成功自江南败还，知进取不易；桂王入缅甸，声援绝，势日蹙；乃规取台湾。台湾，福建海中岛，荷兰红毛人居之；芝龙与颜思齐为盗时，尝屯于此。荷兰筑城二，曰赤嵌、曰王城。其海口曰鹿耳门；荷兰人恃鹿耳门水浅不可渡，不为备。成功师至，水骤长丈余，舟大小衔尾径进；红毛人弃赤嵌，走保王城。成功使谓之曰：『土地我故有，当还我；珍宝恣尔载归』。围七阅月，红毛存者仅百数十；城下，皆遣归国。成功乃号台湾为东都，示将迎桂王狩焉；以陈永华为谋主，制法律、定职官、兴学校。台湾周千里，土地饶沃，招漳、泉、惠、潮四府民辟草莱、兴屯聚，令诸将移家实之。水土恶，皆惮行；又以令严，不敢请：铜山守将郭义、蔡禄入漳州降。

　　是岁，圣祖即位，戮芝龙及诸子世恩、世荫、世默。

　　成功既得台湾，其将陈豹驻南澳，而令子锦居守思明。康熙元年，成功听周全斌谗，遣击豹；豹举军入广州降。恶锦与乳媪通，生子；遣泰就杀锦及其母董。会有讹言成功将盖杀诸将留厦门者，值全斌自南澳还，执而囚之；拥锦，用芝龙初封称「平国公」，举兵拒命。成功方病，闻之狂怒，啮指；五月朔，尚据胡床受诸将谒；数日，遽卒，年三十九。成功子十；锦，其长也，一名经。成功既卒，台湾诸将奉其幼弟世袭为招讨大将军，使于锦告丧。锦出全斌使为将，以永华为咨议、冯锡范为侍卫，引兵至台湾；诸将有欲拒锦、立世袭者，全斌力战破之。锦乃入嗣为延平王，世袭走泉州降。

