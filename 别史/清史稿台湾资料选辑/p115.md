<!-- { "loadSidebar": true } -->
　　一百二十一（儒林）

　　黄宗羲（弟宗炎、宗会、子百家）

　　邵廷采

　　顾炎武

　　全祖望

　　胡承珙

　　黄宗羲（弟宗炎、宗会、子百家）

　　黄宗羲，字太冲，余姚人；明御史黄尊素长子。尊素为杨、左同志，以劾魏阉，死诏狱（事具「明史」）。思宗即位，宗羲入都讼冤；至则逆阉已磔，即具疏请诛曹钦程、李宝。会庭鞫许显纯、崔应元，宗羲对簿，出所袖锥锥显纯，流血被体；又殴应元，拔其须归祭尊素神主前。又追杀牢卒叶咨、颜文仲，盖尊素绝命于二卒手也。时钦程已入「逆案」；实疏辨「原疏非己出」，阴致金三千求宗羲弗质。宗羲立奏之，谓『实今日犹能贿胳公行，其所辨岂足信』！于对簿时，复以锥锥之。狱竟，偕诸家子弟设祭狱门，哭声达禁中；思宗闻之，叹曰：『忠臣孤子，甚恻朕怀』！归，益肆力于学；愤科举之学锢人，思所以变之。既尽发家藏书读之；不足，则钞之同里世学楼钮民、澹生堂祁氏，南中则千顷堂黄氏、绛云楼钱氏。且建续钞堂于南雷，以承东发之绪。山阴刘宗周倡道蕺山，以忠端遗命，从之游。而越中承海门周氏之绪，援儒入释，姚江之绪几坏；宗羲独约同学六十余人，力排其说。故蕺山弟子如祁、章诸子，皆以名德重；而御侮之功，莫如宗羲。弟宗炎、宗会，并负异才；自教之，有「东浙三黄」之目。

　　戊寅，南都作「防乱揭」攻阮大铖，东林子弟推无锡顾杲居首，天启被难诸家推宗羲居首。大铖恨之刺骨；骤起，遂按揭中一百四十人姓氏欲尽杀之。时宗羲方上书阙下而祸作，遂与杲并逮。母氏姚叹曰：『章妻、滂母，乃萃吾一身耶』！驾帖未行，南都已破；宗羲踉跄归。会孙嘉绩、熊汝霖奉鲁王监国，画江而守。宗羲纠里中子弟数百人从之，号「世忠营」；授职方郎，寻改御史。作「监国鲁元年大统历」，颁之。浙东马士英奔方国安营，众言其当诛；熊汝霖恐其挟国安为患也，好言慰之。宗羲曰：『诸臣力不能杀耳。「春秋」之孔子，岂能加于陈恒！但不谓其不当诛也』。汝霖谢焉。又遗书王之仁曰：『诸公不沈舟决战，盖意在自守也。蕞尔三府，以供十万之众，必不久支；何守之能为』！闻者皆韪其言而不能用。至是，孙嘉绩以营卒付宗羲；与王正中合军，得三千人。正中者，之仁从子也；以忠义自奋。宗羲深结之，使之仁不得挠军事。遂渡海，屯潭山。由海道入太湖，招吴中豪杰；直抵乍浦，约崇德义士孙奭等内应。会清师纂严，不得前；而江上已溃。宗羲入四明山，结寨自固。余兵尚五百人，驻兵杖锡寺；微服出访监国，戒部下善与山民结。部下不尽遵节制，山民畏祸，潜爇其寨，部将茅翰、汪涵死之。宗羲无所归，捕檄累下；携子弟入剡中。闻鲁王在海上，仍赴之；授左副都御史。日与吴锺峦坐舟中，正襟讲学；暇则注「授时」、「泰西」、「回回」三历而已。宗羲之从亡也，母氏尚居故里；清廷以胜国遗臣不顺命者，录其家口以闻。宗羲闻之，亟陈情监国；得请，遂变姓名，间行归家。是年，监国由健跳至滃洲；复召之，副冯京第乞师日本。抵长崎，不得请，为赋「式微」之章以感将士。自是，东西迁徙无宁居。弟宗炎，坐与冯京第交通，刑有日矣；宗羲以计脱之。甲午，张名振间使至，被执；又名捕宗羲。丙申，慈水寨主沈尔绪祸作，亦以宗羲为首：其得不死，皆有天幸；而宗羲不慑也。 

　　其后海上倾覆，宗羲无复望；乃奉母返里门，毕力著述，而四方请业之士渐至矣。戊午，诏征博学鸿儒，掌院学士叶方蔼寓以诗，敦促就道；再辞以免。未几，方蔼奉诏同掌院学士徐元文监修「明史」，将征之，备顾问；督、抚以礼来聘，又辞之。朝论「必不可致，请敕下浙抚钞其所著书关史事者，送入京」。其子百家，得预参史局事。徐干学侍直，上访及遗献，复以宗羲对；且言「曾经臣弟元文疏荐，惜老不能来』！上曰：『可召至京，朕不授以事；即欲归，当遣官送之』。干学对以「笃老无来意」；上叹息不置，以为人材之难！宗羲虽不赴征车，而史局大议必咨之；「历志」出吴任臣之手，总裁千里遗书，乞审正而后定。尝论「宋史」别立道学传为元儒之陋，「明史」不当仍其例。朱彝尊适有此议，得宗羲书示众，遂去之。

　　卒，年八十六。

　　宗羲之学，出于蕺山；闻「诚意慎独」之说，缜密平实。尝谓『明人讲学，袭「语录」之糟粕，不以「六经」为根柢，束书而从事于游谈。故问学者，必先穷经。经术所以经世，不为迂儒，必兼读史。读史不多，无以证理之变化；多而不求于心，则为俗学』。故上下古今，穿穴群言；自天官、地志、九流、百家之教，无不精研。所著「易学象数论」六卷、「授书随笔」一卷、「律品新义」二卷、「孟子师说」二卷；「文集」则有「南雷文案」、「诗案」，今共存「南雷文定」十一卷、「文约」四卷。又着「明儒学案」六十二卷，叙述明代讲学诸儒流派分合得失，颇详明。「文海」四百八十二卷，阅明人文集二千余家，自言与「十朝国史」相首尾。又「深衣考」一卷、「今水经」一卷、「四明山志」九卷、「历代甲子考」一卷、「二程学案」二卷。辑明史案二百四十四卷。又「明夷待访录」一卷：皆经世大政。顾炎武见而叹曰：『三代之治，可复也』！天文则有「大统法辨」四卷、「时宪书法解新推交食法」一卷、「圜解」一卷、「割圜八线解」一卷、「授时法假如」一卷、「西洋法假如」一卷、「回回法假如」一卷。其后梅文鼎本「周髀」言天文，世惊为不传之秘；而不知宗羲实开之。晚年，又辑「宋元学案」；合之「明儒学案」，以志七百年儒苑门户。宣统元年，从祀文庙。

　　宗炎，字晦木；与兄宗羲、弟宗会俱从宗周游。其学术，大略与宗羲等。着有「周易象辞」三十一卷、「寻门余论」二卷、「图书辨惑」一卷，力辟陈搏之学；谓「周易」未经秦火，不应独禁其图，至为道家藏匿二千年始出。又着「六书会通」，以正「小学」；谓扬雄但知识奇字、不知识常字，不知常字乃奇字所自出也。又有「二晦山栖诸集」；以故居被火，俱亡。康熙二十五年，卒；年七十一。

　　宗会，字泽望；明拔贡生。读书一再过，不忘。有「缩斋文集」十卷。

　　百家，字主一；国子监生。传宗羲学。又从梅文鼎问推步法，着「勾股短测解原」二卷。康熙中，明史馆开，宗羲以老病不能行；徐干学延百家入史馆，成史志数种。

　　邵廷采

　　（邵）廷采，字允斯、又字念鲁；诸生。从韩当受业，又问学于黄宗羲。初读「传习录」，无所得；既读刘宗周「人谱」，曰：『吾知王氏学所始事矣』！蠡县李■〈王恭〉贻廷采书，论明儒异同，兼问所学；廷采曰：『「致良知」者，主「诚意」；阳明而后，愿学蕺山』！又私念师友渊源，思托著述以自见。以为阳明扶世翼教，作「王子传」；蕺山功主「慎独」，作「刘子传」；王学盛行，务使合乎准则，作「王门弟子传」；金铉、祁彪佳等能守师说，作「刘门弟子传」。

　　康熙五十年，卒；年六十四。

　　--以上选自原书卷四八七（列传」二六七「儒林」一）。

　　顾炎武

　　顾炎武、字宁人（原名绛），昆山人；明诸生。生而双瞳，中白边黑；读书，目十行下。见明季多故，讲求经世之学。

　　明南都亡，奉嗣母王氏避兵常熟。昆山令杨永言起义师，炎武及归庄从之；鲁王授为兵部司务。事不克，幸而得脱；母遂不食卒，诫炎武「弗事二姓」！唐王以兵部职方郎召，母丧未赴；遂去家不返。

　　炎武自负用世之略，不得一遂；所至辄小试之：垦田于山东长白山下，畜牧于山西雁门之北、五台之东，累致千金。遍历关塞，四谒孝陵、六谒思陵，始卜居陕之华阴；谓『秦人慕经学、重处士、持清议，实他邦所少；而华阴绾毂关、河之口，虽足不出户，亦能见天下之人、闻天下之事。一旦有警，入山守险，不过十里之遥；若有志四方，则一出关门，亦有建瓴之便』。乃定居焉。生平精力绝人；自少至老，无一刻离书。所至之地，以二骡、二马载书。遇边塞亭障，呼老兵卒询曲折；有与平日所闻不合，即发书对勘。或平原大野，则于鞍上默诵诸经注疏。尝与友人论学云：『百余年来之为学者，往往言「心」、言「性」，而茫然不得其解也。「命」与「仁」，夫子所罕言；「性」与「天道」，子贡所未得闻。「性命」之理，着之「易」传，未尝数以语人。其答问士，则曰「行己有耻」；其为学，则曰「好古敏求」；其告哀公：「明善之功，先之以博学」。颜子几于圣人，犹曰：「博我以文」。自曾子而下，笃实无如子夏；言「仁」则曰：「博学而笃志，切问而近思」。今之君子则不然；聚宾客门人数十百人与之言「心」、言「性」，舍多学而识以求一贯之方，置四海之困穷不言而讲危微精一，是必其道高于夫子而其弟子之贤于子贡也。「孟子」一书，言「心」、言「性」亦谆谆矣；乃至万章、公孙丑、陈代、陈臻、周霄、彭更之所问与孟子之所答，常在乎出处去就、辞受取与之间。是故「性」也、「命」也、「天」也，夫子之所罕言而今之君子之所恒言也；出处去就、辞受取与之辨，孔子、孟子之所恒言而今之君子之所罕言也。愚所谓圣人之道者如之何？曰：「博学于文，行己有耻。自一身以至于天下国家，皆学之事也；自子臣弟友以至出入往来、辞受取与之间，皆有耻之事也。士而不先言耻，则为无本之人；非好古多闻，则为空虚之学。以无本之人而讲空虚之学，吾见其日从事于圣人而去之弥远也』！

