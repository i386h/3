<!-- { "loadSidebar": true } -->
　　天聪三年，从伐明；攻遵化，击败明兵。后三日，太宗临视遵化，明兵自山海关至，将入城；珠玛喇以逻卒十人御之，所击杀甚众。薄明都，遇明总兵满桂、黑云龙、麻登云、孙祖寿诸军；入大红门，与额驸扬古利、甲喇额真音达户齐击之，明兵左次。旋克永平，复攻昌黎先登，被六创。以功，授备御。寻坐事，夺世职。五年，从围大凌河城；明监军道张春赴援，珠玛喇与甲喇额真鄂诺迭战，破其前锋。六年，从伐察哈尔；次穆鲁哈岱，获布延图台吉，歼其从者百余，俘其孥。七年，从贝勒德格类、岳托攻旅顺口，将巴牙喇兵十人以舟登，击瓮城巴奇兰；既令于众，珠玛喇与牛彔额真雍舜超跃而上，大声自名曰：「珠玛喇登城矣」！被三创，不少却；卒拔其城。上闻嘉叹，亲酌金卮以赐，复世职。九年，从贝勒多铎伐明，围锦州；夜设云梯以攻，被创甚。崇德元年，从伐朝鲜，力战克山寨；从伐明，败明总兵，取四县。三年，授兵部理事官。从伐明，围锦州。明兵屯广宁北苕峙山，珠玛喇别将四十人破其寨；又招降别军屯骆驼山及大凌河北山诸寨。六年，命与甲喇额真僖福监张家口互市。事毕，所司劾珠玛喇以私财为市、且索马蒙古，论死；上命宽之，复夺世职，输所市物入官。寻从郑亲王济尔哈朗复围锦州，敌将夺我军炮；珠玛喇击之退。既复至，珠玛喇射殪敌，敌乃溃。七年，与噶布什贤噶喇依、昂邦沙尔虎达伐虎尔哈部，降喀尔喀木等十屯，俘壮丁千余及牲畜、辎重以归；上命迎劳。

　　顺治初，珠玛喇以甲喇额真从入关，击李自成。寻授正蓝旗满洲梅勒额真、兵部侍郎，复世职。

　　二年十一月，与梅勒额真和托等帅师驻防杭州，珠玛喇将右翼。马士英、方国安自严州侵余杭，珠玛喇击之走。还，未至杭州三十里，遇土寇；复击破之。国安等仍以数万人分屯江东诸山及杭州郊外朱桥、范村诸地，珠玛喇与总兵田雄、副将张杰等分兵逐捕。三年，率师徇福建，与巴牙喇纛章京敦拜击破明兵。

　　五年，从征南大将军谭泰讨叛将金声桓于江西；与固山额真何洛会及沙尔虎达等屡败声桓兵，焚其舟千三百有奇，下九江及其属县凡六；还正白旗蒙古固山额真、吏部尚书，世职累进三等阿思哈尼哈番。十年冬，坐选授山东驿道房之骐尝占籍青州，不详勘；罢尚书。

　　十一年，明将李定国等寇广东，命珠玛喇为靖南将军、副以数拜，率师讨之。方攻新会，尚可喜、耿继茂等军于三水扼隘列屯；珠玛喇至，与合军击敌，战于珊洲，斩副将一、获裨将十余，馘一百五十余级。师至新会，定国所将步骑卒四万分据山险列炮，以象为阵；珠玛喇督将士力战。定国兵既却，复出兵四千余人自山上驰下；我师力御，败之，夺其山；定国兵乃遁。十二年二月，定国走高州；珠玛喇遣梅勒额真毕力克、图鄂拜等以师从之，战于兴业、再战于横州。定国渡江，焚其桥；我师蹑其后，三战皆胜，定国走入安隆。珠玛喇与尚可喜等复高州、雷州、廉州三府及所属州三、县八，又克广西境州二、县四--凡二十二城，得象十六、马二百有奇，他器械称是；上赐敕奖励。九月，师还。入见，上谕大学士冯铨等曰：『珠玛喇征广东捷归，年方五十；壮年能立功，为有福也』。赐茶慰劳。部议进一等阿思哈尼哈审兼一拖沙喇哈番；上以珠玛喇等击破定国雪衡州、桂林之愤，功高不当循常格，命再议，进三等精奇尼哈番。

　　十五年，致仕。康熙元年，卒；谥「襄敏」。

　　--以上选自原书卷二四○（「列传」二○）。

　　十四

　　孔有德（全节）

　　耿仲明（于继茂、继茂子昭忠、聚忠）

　　尚可喜（子之孝）

　　沈志祥（兄子永忠、永忠子瑞）

　　孔有德（全节）

　　孔有德，辽东人。太祖克辽东，与乡人耿仲明奔皮岛；明总兵毛文龙录置部下，善遇之。袁崇焕杀文龙，分其兵属副将陈继盛等；有德与仲明走依登州巡抚孙元化，为步兵左营参将。天聪五年，太宗伐明，围大凌河城；元化遣有德以八百骑赴援。次吴桥，大雨雪，众无所得食，则出行掠。李九成者，亦文龙步将，与有德同归元化；元化使赍银市马塞上，银尽耗，惧罪。其子应元在有德军，九成还，就应元咻有德谋为变。所部陈继功、李尚友、曹德功等五十余人纠众数千，掠临邑、陵商河、残齐东、围德平、破新城，恣焚杀，甚酷。元化及山东巡抚余大成皆力主抚，檄所过郡、县毋邀击；有德因伪请降。明年正月，率众径至登州，仲明与都司陈光福及杜承功、曹德纯、吴进兴等十五人为内应，夕举火，导有德入自东门，城遂陷；元化自刭不殊，有德等以元化故有恩，纵使航海去。旅顺副将陈有时、广禄岛副将毛承禄亦叛应有德，势益张。有德自号「都元帅」，铸印置官；属九成为副元帅，仲明、有时、承禄、光福为总兵官，应元为副将，四出攻掠。明以徐从治为山东巡抚、谢琏为登莱巡抚，并驻莱州；有德等进陷黄县、平度，遂攻莱州，从治中炮死城上。有德复伪请降，诱琏出，杀之。庄烈帝命侍郎朱大典督师，讨有德；援平度，斩有时。至昌邑，有德逆战，大败；复黄县，有德等退保登州。登州城东、西、南皆距山，北临海；城北复有水城，通海舶。大典督诸军筑长围困之，九成出战死。明师攻益急，有德乃谋来降，以子女、玉帛出海。仲明单舸殿，经旅顺，明总兵黄龙以水师邀击，擒承禄、光福，歼应元，斩级千余；有德等退屯双岛龙安塘；食尽，遣所置游击张文焕、都司杨谨、千总李政明以男妇百人泛海至盖州。盖州戍将石廷柱、雅什哈护使谒上，具言有德等举兵始末，且请降；上谕范文程、罗什、刚林预策安置。有德等复遣所置副将曹绍中、刘承祖等奉疏，言将自镇江登陆；上命贝勒济尔哈朗、阿济格、杜度帅师迓之。朝鲜发兵助明师，要有德等鸭绿江口；济尔哈朗等兵至江岸，严陈相对，敌师不敢逼。有德等舟数百，载将士、枪炮、辎重及其孥毕登。三贝勒为设宴，上使副将金玉和传谕慰劳。

　　天聪七年六月，有德、仲明入谒，上率诸贝勒出德盛门十里至浑河岸，为设宴，亲举金卮酌酒饮之，赐蟒袍、貂裘、撤袋、鞍马；有德、仲明亦上金银及金玉诸器、彩缎、衣服。越二日，复召入宫赐宴，授有德都元帅、仲明总兵官，赐敕印--即从所署置也；命率所部驻东京，号令、鼓吹、仪卫皆如旧，惟刑人、出兵当以闻。有德等怨黄龙，必欲报之。会闻龙发水师逐贼鸭绿江，旅顺无备，上命贝勒岳托、德格类帅师袭之，以有德率为导；龙数战皆败，遂自杀，克其城。有德等兵入，占官吏富民廨宅，多收俘获。岳托、德格类闻于上，上置不问。有德坠马伤手，与仲明留辽阳；诏慰之曰：『都元帅远道从戎，良亦劳苦。行间诸事，实获朕心；招抚山民，尤大有裨益。不谓劳顿之身，又遭衔橛之失；伫闻痊可，用慰朕怀』！别敕令于纛用皂色，并诫军士以时演习枪炮、弓矢；马以牌、甲胃以带，皆书满洲字为识别。有德、仲明旋入朝，上诫毋馈遗贝勒大臣。八年，朝元日，命有德、仲明与八和硕贝勒同列第一班，遣官为营第；疏辞，不允。有德、仲明军驻辽阳，官吏经其地，必躬迎款宴；上复诫谕之，谓「尔等即朕子弟；款接诸臣，理有未当。今后非贝勒，毋更迎宴。尔等偕至者如有困穷，当加爱养。尔等或遣使诣盛京，当令使者告礼部，礼部与馆饩。不然，尔等新附，亲知尚少；使来无居、无食，不重困乎』！及尚可喜来降，上遇之亚有德、仲明；命更定旗制，以白镶皂，号有德、仲明军为天佑兵，可喜军为天助兵--「国语」谓汉军乌真超哈。有德等自将所部，不相属。八月，从上伐明，自大同入边；有德遣所部黑成功、佟三以八十人击败明兵代州城西，获马二十。九年，有德等为部将请敕，上命自给札；鲍承先疏论当令吏部给札付，上不允。有德等仍录所部副将以下请敕，上曰：『尔等初来归，朕许尔等黜陟部将；今复给敕，是背前言。朕非谓尔等无功，不当畀敕书也，虑失信耳』。因赐有德、仲明、可喜人缎一、貂皮六十，副将以下白金有差。有德以新附者日众，偕仲明输粮佐饟；上却之。

　　崇德元年夏四月，上受「宽温仁圣」皇帝尊号，有德从诸贝勒奉宝以进；封恭顺王。十二月，上自将伐朝鲜，命有德等从贝勒杜度护辎重继后。二年二月，既下江华岛，命有德等从贝子硕托以水师取皮岛。师还，有言其部众违法妄行者；上命申严约束，毋蹈故辙！三年，从攻锦州，有德等以炮攻下戚家堡、石家堡及锦州城西台，降大福堡。又以炮攻下大台一，俘男妇三百七十九，尽戮其男子；又以炮攻五里河台，台隅圮，明守将李计友、李惟观乃率其众出降，皆籍为民，勿杀。四年，从攻松山，以炮击城东隅台、台上药发自燔，歼其余众；又降道旁台二。上至松山，使有德等以炮攻其南部。有德当郭门，仲明居右，马光远佐之；可喜居左，石廷柱佐之。自夜漏下至翌日晡，城堞尽毁。明守将金国凤即夜缮冶，守甚固；有德议穴地攻之，不克。六年，率兵更番围锦州，破明师杏山。七年，松山、锦州相继下；时析乌真超哈为八旗，有德等以所部隶焉，乃分属正红旗。八年，从取中后所、前屯卫。

　　顺治元年，从睿亲王多尔衮入关，追击李自成至庆都。九月，上至京师，赐有德等貂蟒朝衣。十月，上御皇极门，大宴；复赐鞍马。旋命有德从定国大将军豫亲王多铎西讨李自成。二年，陕西既定，移师下江南；克扬州、取明南京、攻江阴，有德皆有劳。八月，师还；赐绣朝衣一袭、马二、黄金百、白金万，命远镇辽阳，简士马待征发。

