<!-- { "loadSidebar": true } -->
　　十六年八月，授镇海大将军，驻防镇江。疏言：『京口百川汇流，江南财赋，自此挽运北输。近因郑成功入犯，几至横截运道；宜先练习水师，以资防御。防海策有三：出海会哨，勿使入江，上也；循塘拒敌，勿使登陆，中也；列陈备兵，勿使近城，斯下矣。顾练水师，当先造船；火器、水手、舵工百无一备，何以御贼』？上敕兵部下总督郎廷佐制备。十七年，疏言：『京口水师造船二百，募水手、舵工八千余，一时难以集事。沿海民有双桅沙船，造作坚固，其人熟于洋面水道；请查验船堪用者予收用，船户给以粮饷。旧设战船低小，不必修补。边海炮台、烽墩、桥路，请敕督、抚下沿海州、县修葺高广』。下兵部，并从之。寻得成功遣谍与提督马逢知关通状，疏闻；命侍郎尼满会之源鞫实，逢知坐诛。

　　康熙三年，召还京，仍任都统。四年，以病乞休；加太子太保致仕，以其子光代为都统。鳌拜得罪，之源、光坐党附，夺官论死；上命宽之。

　　之源寻卒。妻胡，叩阍诉之源功罪足相当；诏复官，并予三等精奇尼哈番，仍以光袭。三传，降袭三等阿思哈尼哈番。乾隆初，定封三等男。

　　吴守进，汉军正红旗人。初籍辽阳；太祖时来归。从征伐有劳，授世职游击。天聪五年，授户部承政。八年，考满，进世职一等甲喇章京。时始设汉军世管牛彔额真，命守进兼任。崇德三年，改左参政。四年，坐赇，论罪至死；命贷之，削世职，解参政，籍其家之半。仍摄正红旗汉军梅勒额真，旋真除。

　　六年，从睿亲王多尔衮、武英郡王阿济格攻锦州，守进发炮克塔山四台，获明将王希贤、崔定国等，多所斩馘。七年，擢本旗固山额真；率师攻松山、杏山。明兵屯吕洪山口，与固山额真金砺击破之；明兵保杏山侧二台，复与固山额真刘之源击破之，遂拔杏山。寻命与梅勒额真马光辉等诣锦州督铸炮。八年，从攻宁远，取中后所、前屯卫。

　　顺治元年，从入关，复授世职二等甲喇章京。从固山额真叶臣徇山西，克太原。复从豫亲王破李自成；下江南，败明师，克扬州、江阴，复进破嘉兴。叙功，进一等。

　　四年，授定西将军，驻汉中。五年，卒。子国柄，袭。从征湖广，官梅勒额真，加世职拖沙喇哈番。

　　巴山（张大猷）

　　巴山，瓜尔佳氏；满州镶黄旗人，世居哈达。祖巴岱，国初率众来归，授世管牛彔额真。再传，至巴山。

　　天聪五年，从太宗伐明。围大凌河；城兵出战，梅勒额真屯布禄、牛彔额真郎格等战没；巴山驰入陈，以其尸还。六年，从伐察哈尔；其部人窜入大同，往取之。师还，巴山与承政图尔格殿；明兵追袭，设伏邀击，斩馘甚众。八年，授世职牛彔章京；寻擢甲喇额真。崇德元年，从上伐朝鲜，与甲喇额真屯泰等先众破敌。三年，兼任工部理事官。从贝勒岳托伐明，自墙子岭入边。薄明都，击败明太监冯永盛兵；攻巨鹿，率所部以云梯先登，克之；加半个前程。五年，与承政萨穆什喀、索海等伐虎尔哈部，攻挂喇尔屯。七年，从奉国将军巴布泰率师驻锦州。

　　顺治元年，从入关，督所部步兵击败李自成；擢工部侍郎，进世职三等阿达哈哈番。

　　二年，授梅勒额真，镇守江宁。三年，命总管江宁驻防满洲兵；特置总督粮储兼理钱法驻江宁，以协领鄂屯兼任，加户部侍郎以重其事。时江北诸山寨并起，号为明守；江宁民有谋为应者。巴山诇知之，捕斩三十人。未几，明潞安王谊石以二万人分三道攻江宁，巴山会招抚大学士洪承畴等督兵御之，谊石败走（语详承畴传）。明故左通政嘉定侯峒曾以二年死难，四年，其子元瀞通表鲁王以海，取敕书及其将黄斌卿致承畴书以归；柘林游击陈可得之，有内杀巴、张二将语--指巴山及提督张大猷也。事闻，上以敌谋设间，诏慰承畴而谕奖巴山及大猷「严察乱萌，公忠尽职」。六年，江南总督马国柱讨六安山寇，巴山及大猷以师会，斩其渠张福寰，诸寨悉平；进三等阿思哈尼哈番。是岁，裁总督粮储钱法，不复置。

　　九年，将军金砺讨郑成功，请益师，部议调江宁驻防兵二百；鄂屯与理事官额赫纳、乌库理率以行。攻海澄，成功兵劫我军炮，鄂屯与额赫纳击却之；成功兵十余万逆战，鄂屯督兵纵击；成功兵退断桥，鄂屯与乌库理策马径渡；成功兵溃，破其垒数十，降数千人。寻召巴山还京，以喀喀木代。十一年，复录江宁平寇功，进世职二等。

　　康熙十二年，卒。子舒恕，袭世职。从大学士图海讨王辅臣，次平凉城北虎山墩，击败辅臣兵。复从都统穆占讨吴三桂，击败三桂兵于松滋。进围云南，屡败吴世璠将胡国柄、刘圯龙、黄明等；又困其将马宝、巴养元等于乌木山。论功，进世职一等。卒，子长清改袭一等阿达哈哈番。

　　张大猷，汉军镶黄旗人。初籍辽阳；太祖克辽阳，大猷以千总自广宁来降，授牛彔额真。天聪初，明边将遣谍招我新附之众；大猷发其事，太宗嘉之，予世职游击。

　　崇德三年，授刑部理事官；寻擢汉军梅勒额真。四年，更定汉军旗制，授镶黄旗梅勒额真。五年，从睿亲王多尔衮围锦州，率本旗兵攻五里台及凉马山、马家湖皆下，又克金塔口台。六年，从郑亲王济尔哈朗围锦州，明骑兵自松山至，谋夺炮；大猷击却之，复与固山额真刘之源等攻克塔山、杏山及附近诸台。论功，进二等甲喇章京。七年，迁兵部参政。十月，从贝勒阿巴泰伐明，筑桥浑河济师，击破明总兵范阿衡军。八年，从攻宁远，取中后所、前屯卫；进世职一等。

　　顺治元年，从固山额真徇山西，克太原；与固山额真李国翰抚定诸郡县。二年，师定江南，与固山额真吴守进下浙江。次石门，明兵自杭州夜来袭；却之，还克嘉兴。三年，命与巴山率兵镇守江宁，总管汉军及绿旗兵；旋授提督江南总兵官。论功，进世职三等梅勒章京。六年，同讨张福寰。总督马国柱奏大猷身先士卒、履险摧锋，功第一；进世职三等精奇尼哈番。

　　九年，卒。三传，降袭三等阿思哈尼番。乾隆初，定封三等男。

　　喀喀木

　　喀喀木，萨哈尔察氏；满洲镶黄旗人。先世居乌喇部；父塘阿礼，当太祖时率百人来归，授牛彔额真。从伐辽东有功，予世职游击。从伐瓦尔哈射熊，为所伤。卒，喀喀木嗣，领牛彔。

　　崇德三年，授吏部理事官。五年，从伐虎尔哈部；敌据栅拒战，喀喀木督兵破栅，斩级二百、俘一百三十。七年，从伐明，攻松山；本旗将领失律未察举，降世职牛彔章京。八年，擢吏部参政。

　　顺治元年，署梅勒额真。从入关，加半个前程；寻改侍郎。四年，复世职三等甲喇章京。郧阳总兵王光恩坐事逮系，其弟光泰叛据郧阳，提督孙定辽战死，势甚张；上命喀喀木率兵讨之。师将薄郧阳，光泰遁走；喀喀木与副将王平率师逐捕，战房县，斩级千余。光泰走四川，喀喀木驻军郧阳。五年，金声桓自江西窥湖广，总督罗绣锦疏请留喀喀木驻荆州。六年，召还。七年，授镶黄旗梅勒额真，世职累进三等阿思哈尼哈番。

　　八年，命与固山额真噶达浑等率兵讨蒙古鄂尔多斯部长多尔济。九年，师出宁夏；至贺兰山，击斩多尔济，并歼其部众，俘其余以归，得马驼数百、牛千余、羊万余。寻命代巴山为镇守江宁总管。

　　十年，明将李定国兵犯广东，潮州总兵郝尚久叛应之；授喀喀木靖南将军，率师会靖南王耿继茂讨尚久。围逾月，督兵以云梯登；尚久入井死，潮州及旁近州、县皆定；还驻江宁。

　　十六年，郑成功大举入犯，破镇江，复陷瓜洲，泝江上；喀喀木与总督郎廷佐、提督管效忠谋御敌，檄总兵梁化凤赴援。会梅勒额真噶褚哈玛尔赛自贵州旋师，循江东道江宁，入城同守；喀喀木曰：『贼势盛，宜乘其未集先击之』。简精锐逆击，成功前军为少却，得舟二十余。俄成功兵大至，连营八十有三，舟蔽江；喀喀木昼夜防守。化凤援兵至，乃议使绿旗兵先出战；化凤出仪凤门、效忠出锺阜门夹击，破成功兵，获其将余新等。明日，喀喀木与噶褚哈玛尔赛督兵出神策门，成功兵据白土山列陈；乃分兵左右仰攻，与化凤率精锐捣其中坚，获其将甘辉及裨佐数人，斩馘无算。成功兵溃，走出海。事闻，部议失镇江、瓜洲，当议罪；上以固守江宁功大，命免议。

　　康熙元年，改总管为将军，仍以命喀喀木。七年，卒；授其子喇扬阿一等阿达哈哈番兼拖沙喇哈番。

　　梁化凤（子鼐）

　　梁化凤，字翀天；陕西长安县人。顺治三年武进士；四年，授山西高山卫守备。

　　五年，从英亲王阿济格讨叛将姜瓖，克阳和城，擒瓖将郭二用；擢大同掌印都司。时大同、左卫、浑源、太原、汾、泽群盗竞起，应瓖。六年，化凤攻大同，破北窑沟；寇据山巅，悬柴以火燔之，获其渠季义、张豹。攻浑源，徇韩村、玉合堡、张家堡，破贾庄，获其渠王平，乃克浑源；又获其渠方三、唐虎，诛之。攻左卫，降云冈、高山二堡，遂合围。化凤中三矢，战愈力；寇以城降。叙功，超加都督佥事，以副将推用。进攻太原，寇出战；化凤左臂中鎗，矢集于髀，益奋斗；执所置巡抚姜建勋，乃克太原，进解平阳围。攻汾州，败其渠沈海。攻孝义，寇渠张尔德来援；与战，大破之，乃克汾州，获尔德。海复以兵至，再战，击败之，走潞安。迭下曾家堡、记古塞、善信堡，介休、平遥、祁、徐沟诸县悉降。进攻太谷，克之，获其渠苏升；乃克潞安。海走九仙台，拔长子。进攻九仙台，山峻，骑不得上；以火攻之，寇不支，海出降；进定泽州。是岁，凡二十二战，皆捷。七年，复歼余寇于牛鼻寨，获其渠袁忠；山西悉定。

　　八年，借补江南芜永营参将；讨平石皿、鹭鸶二湖盗，获其渠杨万科。

