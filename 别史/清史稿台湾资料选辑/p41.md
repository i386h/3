<!-- { "loadSidebar": true } -->
　　十月，加兵部尚书，移督江南、江西。时郑成功为寇海上；陈其纶、汪龙等为明将，号为侯伯，据郡县遥应成功。鸣佩檄总兵胡有升等攻其纶瑞金，破大柏山寨；其纶走宁都天心寨，寨民获以献。复获龙九江，并击破成功之徒胡宁等。未几，明将张名振以舟师侵崇明；鸣佩亦以舟师御之，名振败走，得其副将林正礼等。复周历松江、崇明诸郡邑，视形势，疏陈水陆攻守之策。会给事中张玉治言江宁提督当移驻苏州，吴淞宜增兵；上令鸣佩复议。鸣佩请令江宁提督分兵守刘河、福山，苏松提督驻吴淞，不烦更增兵，但令与江宁提督互策守御为犄角。得旨：如所议。十二月，名振兵复侵崇明，以舟师断海港，官军莫能渡；鸣佩密令民束草削梯佐军焚敌舟，俘馘无算，名振夜引去；十三年正月，降所置总兵顾忠、副将黄忠、董礼等百余人。顾忠，故剧盗，号纲仓顾三，善水战；至是降，敌益沮。复率参将吴守祖等出海，至浙江独山破敌。分兵讨吉安、赣州盗，败之上坪；讨徽州盗，剿花桥诸寨。闰五月，以目疾乞罢；进三等阿达哈哈番。

　　康熙五年正月，卒。鸣佩尝荐梁化凤有大将才；及成功入攻江宁，赖化凤破敌。

　　栖凤、鸣佩子弟，皆才。栖凤弟栖凰，漕运总督，加太子太保；栖鹍、栖鸾，总兵；栖鸣，广东提督。子镇鼎，亦官广东提督，加太子太保。鸣佩子雄镇，自有传。

　　马国柱

　　马国柱，辽阳人。天聪间，以诸生直文馆。六年，诸生胡贡明请更养人旧例（语附见沈文奎传）；国柱上疏，谓『以家喻国，上犹祖父、诸贝勒犹子弟，而人则妻孥也。祖父重持家、子弟喜便嬖，好恶不同，不能迫而从也。我国正直者多贫贱、贪佞者多富贵，正诎而邪申，欲国之兴得乎？宜采贡明议，无分新旧人，悉养于上。如疑八家分人而赡，为先帝旧例。试思先帝时虽曰分赡，而厚薄、予夺操之一人；今昔相较，果何如乎？况善继志者，谓之大孝。先帝至今日，亦当更旧习。苟益于国，何有于小嫌！且利于八家，而上独擅焉，诚不可也。今养人乃劳事，虽专之，庸何伤』！先是，国柱与高鸿中、鲍承先、宁完我、范文程等合疏，请置言官；是疏并申言之。而诸上书言时事者扈应元、徐明远、许世昌、仇震疏中，往往及是--应元事，见沈文奎传。明远，明兵部吏，自永平降，隶镶黄旗；疏并请禁交结、定法度、立管屯将吏考课黜陟之制、禁管台将吏掊克士卒、禁八门监榷、不得用重秤、豁流亡户籍、录闲冗吏、革鬻良人为妓。世昌，正红旗牛彔章京；疏并请定先帝谥号、建中书府。震，明武进士，都督佥事，疏自署「俘臣」；并请译书史、申法律、简贤才，与明通和。八年，太宗命礼部设科取士，中式为举人；国柱与焉，直文馆如故。崇德初，始置都察院；三年，授国柱理事官。汉军旗制定，隶正白旗。

　　顺治元年，从入关，授左佥都御史。师已定大同、代州；七月，命国柱以右副都御史巡抚山西。道昌平，出居庸关，至代州任事。师自忻州克太原，国柱进驻太原。师行，任策应，汾州、平阳、潞安、泽州诸府以次底定。李自成将李过、高一功走保绥德，国柱疏请分兵东西夹击，使贼首尾不相应；上韪其议。二年，遣游击杨捷击斩阳曲盗阎汝龙；别将讨岚县盗高九英，降四十余寨。交城盗梁自雨、河曲盗李俊与九英犄角，国柱复分兵捕治。国柱抚山西年余，捕诛自成余孽伏民间者；安集抚循，民渐复业。客军数往来，苦供亿繁；国柱悉心措置，民不知兵。十月，擢兼兵部侍郎，总督宣、大。

　　四年七月，加兵部尚书，移督江南、江西、河南三行省。五年正月，安庆乱者冯洪图陷巢县，掠无为州；国柱令按察使土国宝从侍郎鄂屯帅师讨之，获洪图及其党蒋懋修、锺武等。江西总兵金声桓叛，其将潘永禧犯徽州；国柱遣满洲驻防官兵击破之，复祁门、黟二县。上命征南大将军谭泰帅师讨声桓，克九江、南康、饶州等府。明尚书余应桂据都昌，出没鄱阳湖；国柱令副将杨捷等从谭泰攻克都昌，获应桂，复击败其将邓应龙等于武宁。十月，广东叛将李成栋自南雄侵赣州；国柱遣将与江西巡抚刘武元合兵击杀之。六年，有王定安者为乱于湖广，陷罗田，结英山盗陈元等掠霍山；国柱遣中军副将朱运亨等击之，战于三尖山，元等引去。又令总兵卜德善剿白云、梅家、英窠诸寨，明石城王统锜率五千余人自金紫寨赴援，倚山列陈；从善与战，俘馘甚众，获所置总兵孔文灿、副将方学达等。国柱复率师会江宁昂邦章京巴山、提督张大猷讨六安盗，围将军寨；击斩其渠张福寰，降所置总兵王俊、副将霍维伦等。安徽境诸弄兵者，往往依山结寨相望；至是，始尽。明鲁王以海在舟山，其将吴凯据大兰山为声援；上命国柱策剿抚。国柱知宁波诸生方圣时与以海臣严我公友，使为游说；我公遂降，国柱护送京师。上遣赍敕招凯，国柱复寓书焉；凯与其将顾奇勋、姜君献、陈德芝等降。七年，加太子少保。九年七月，有张自盛者为乱于福建，阑入江西境，保太觉岩；国柱檄提督刘光弼击斩所置总兵李全等，遂获自盛。十一年正月，明将张名振攻崇明、刘河、吴淞；国柱募水师，遣总兵王璟、副将张恩达分将之，败之于靖江、复败之于泰兴，毁其舟；名振引去。二月，有赖龙者为乱于湖广，号红头贼，自桂东侵江西境；国柱与湖广总督祖泽远合兵攻桂东，得龙乃定。复加太子太保，旋致仕。国柱初至江南驻防，兵与民不相习；国柱善为抚戢，令行禁止，兵民相安。

　　康熙三年二月，卒。

　　--以上选自原书卷二四六（「列传」二六）。

　　十九

　　刘武元

　　李日芃

　　刘清泰（佟岱、秦世桢）

　　陈锦

　　刘武元

　　刘武元，字镇藩；汉军镶红旗人。初籍辽东；仕明官游击，佐祖大寿守大凌河。天聪五年，从大寿出降。崇德六年，授刑部参政。顺治元年，改授甲喇额真，予世职三等甲喇章京。二年，授天津兵备道。

　　三年，擢南赣巡抚。四年，遣副将刘伯禄、徐启仁等剿捕瑞金、石城、兴国、龙南、宁都、上犹诸州县土寇，克鱼骨、莲花、丁田、钩刀嘴诸寨，斩其渠叶南芝、刘志谕、刘飞等。五年正月，金声桓、王得仁以南昌叛，江西诸郡县皆附，外连闽、粤；赣州介其间，武元召诸将歃血誓。得仁以二十万人来攻，启仁出降；围合，武元城守三月粮尽，斥家财佐军、励士卒奋战，遂破得仁兵。得仁退屯东山，引武元空城出战，将设伏邀击；武元知其谋，天未明，兵数百持炬为前驱，得仁兵望见，伏尽出力战，得仁中创遁。声桓闻我师至九江，谋退保南昌；武元出奇兵袭其后，败之大湖港，斩获无算。十月，叛将李成栋复来攻，众号百万；武元先出兵数百挠之。夜缒城出死士劫破十余垒，遂令诸将分兵东、西、南三门出战，大破之；成栋以数骑走。叙功，加右都御史兼兵部侍郎，赐紫貂冠服、甲冑、佩刀、鞍马。六年，征南大将军谭泰既克南昌，遣梅勒额真觉善等与武元会师，克信丰；成栋宵遁，堕水死。武元分遣副将先启王、参将鲍虎、游击左云龙等捕成栋余党，定瑞金、雩都、崇义诸县；进攻梅岭，破木城五，获成栋将刘治国。七年，平南王尚可喜徇广东，师自南安入；武元遣副将栗养志以兵从，克南雄、韶州二府。又遣副将高进库、游击杨继、洪起元等剿宁都土寇彭顺庆，副将杨遇明、刘伯禄、贾熊、董天用等剿大庾土寇罗荣。顺庆应声桓为乱，自号军门，窥伺郡邑；荣自明季倡乱楚、粤间，自号五军都督，聚众数万，阻山结寨二十余，四出劫掠。至是，皆就戮。叙功，加太子太保、兵部尚书；遇恩诏，进世职一等阿达哈哈番又一拖沙喇哈番。

　　十年，引疾还京。十一年，卒；赠少保，谥「明靖」。

　　瀇，武元长子，袭职。疏请追叙武元赣州全城功，进二等阿思哈尼哈番；官至副都统。浩，武元次子；康熙间，官广西浔州知府。孙延龄叛，城陷被戕，并及其子中枢、中梁、中柱、中楫。事闻，赠太仆卿。

　　李日芃

　　李日芃，汉军正蓝旗人；初籍辽阳。太宗时，命以诸生入内院理事，赐五户。

　　顺治元年，授永平知府。三年，迁霸州兵备道。授知州张儒策，谕降土寇李振宇等数百人；擢佥都御史。

　　四年，加右副都御史，授操江巡抚。金声桓以江西叛，日芃亲督兵屯小孤山磨盘洲，令同知赵廷臣、参将汪义、游击袁诚等迎击。五年，战于彭泽，得舟二十余，寇中炮及溺死者无算。六年，裁安徽巡抚，命日芃摄其事。土寇余尚鉴挟明宗室统锜，勼声桓余党据险为二十余寨，掠桐城、太湖诸县；日芃遣副将梁大用等督兵讨之，克皖涧寨。进围飞旗寨，断水道，分兵四路合击，拔之。又破桃园等寨，擒戮统锜、尚鉴；余大小和山等十八寨皆降。九年，加兵部侍郎。十年，讨平徽州赤岭土寇张惟良。

　　十一年，甄别直省督抚，加兵部尚书。明将张名振屡自海入江，犯镇江、瓜洲，劫漕艘；日芃令于镇江檀家洲测江水，浅则植桩、深则编筏，环以铁索阻来舟，两岸置炮。南自镇江至圌山、北自瓜洲至三江口，建新堤、设木桥，通巡兵往来；令圌山、瓜洲等四营守备更番督水师防御，五里置一汛，讥察详密。诸寇匿江为薮，俘斩略尽。

　　十二年，加太子太保。旋卒，谥「忠敏」。

　　刘清泰（佟岱、秦世桢）

　　刘清泰，汉军正红旗人。初籍辽阳，名朝卿；以诸生归太宗，赐今名。崇德六年，试一等，入内院办事。顺治二年，擢弘文院学士。

　　九年，充会试副考官；授浙江福建总督。时郑成功据厦门，陷漳浦、海澄、南靖诸县；上命其父芝龙作书，敕清泰谕降。十年二月，清泰疏劾巡抚张学圣、巡道黄澍、总兵马德功前此侦成功赴粤，潜袭厦门，攫其家资，致成功修怨，连陷城邑；学圣等并坐黜。三月，清泰得成功报芝龙书，略言就抚后愿得浙东、岭南地驻兵；清泰疏上闻，并论成功语浮夸，议抚当详慎。上嘉其远虑。五月，平南将军金砺攻海澄，以饟不继，还军漳浦；会上敕封成功海澄公，畀以泉、漳、惠、潮四郡地，遂罢兵。清泰请驻军浦城，备不虞；从之。十一年，疏言『成功虽降、不薙发，其党逞掠如故，降无实意；宜发禁旅赴福建，驻要地，资策应』。下诸王大臣议。清泰旋以病乞假，还驻杭州。成功发兵攻陷漳、泉，上授郑亲王世子济度为定远大将军，率师讨之。左都御史龚鼎孳疏劾清泰当金砺攻海澄，不能同心合力；及招抚未定，又不控扼险要，致海疆被陷。坐夺官。

