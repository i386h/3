<!-- { "loadSidebar": true } -->
　　北路近准提臣罗大春函称：八月十三后该处风雨始歇，大南澳两河遽决为四，勇丁方结筏以渡，芦苇中突出生番狙击，守备黄明厚等各受镖伤。十九日，复有生番率众扑犯苏澳碉楼，伤毙兵丁一名。迨大队赶至，纷然兽散，逃匿无踪。辰下开山已抵石屋。石屋者，以石崖如屋而名也。自大南澳至石屋，中皆平坡。纵横数十里，虽菅茅荒秽高至丈余，而山水清膄，勃勃有生气。溪溜成坳，可备旱涝，后日耕种，悉属膏膄。过石屋十余里为浊水溪，路极险仄，须得兵勇由海道前途扼扎，方免邀截之虞。现已造船五只，足资配载。前移戴德祥一营，并招新勇一旗，均抵苏澳。兵力渐集，可以鼓勇直前。开荒虽烦人力，果步步脚踏实地，原可日起有功。顾必碉堡足恃，凶番乃无可逞其锋；居民渐多，番割乃无所施其技。欲集居民，必先招垦。所难者穷户拮据无资，绅富之家往往畏难不进。臣等亟商罗大春设法招徕，无论兵民，咸许领垦。此北路一带之情形也。

　　台郡城工，经夏献纶、周懋琦督催，业已过半。安平炮台，先由洋匠踩址绘图，拟设于三鲲身之地。该处下临大海，计去安平一千三百九十三丈有奇，去郡城七里有余，为海滨离城最近之所，外可遥击敌船，内可近卫郡治。台为方式，其制四面共宽一百八十丈，四角为凸形，中为凹形；凸者列大炮以利远攻，凹者列洋枪以防近扑。台顶至地高一丈六尺有奇，厚一丈八尺有奇，外更掘濠一重，濠岸以一丈为率，注水以七尺为常。台上容一千五百人，周围配大炮五尊、小炮六尊。除炮兵二百七十二名外，余皆洋枪队也。台之下为避炮室，以备换班歇息，后为仓库，以储粮米药铅。其墙均须极厚，层层必以竹木撑持，敌炮乃不能入。论洋法炮台，皆垒土为之，而时有旁塌之患，岁修之费颇繁。台北常震，海雨动辄经旬，土台尤易倾塌。今拟外围方砖，内塞以三合土；围砖则永无旁塌之虑，实土则不至为巨炮所摧。外围之砖厚须五尺有奇，约估丈数，已在六百万块以外，竹木石灰称之。据洋匠云：诸物齐备，工程以六个月为期。况该处本属沙洲，取土须十余里以外。台地向无砖厂，须由泉、厦购运而来。海上风帆靡常，恐非刻期可致。臣等派候补府凌定国于本月十五日兴工，先修道架桥，以供辇运，搭寮盖草以居匠徒。一面购运砖灰木料前来，填地垒土之功，方能举办。

　　中路开山，经黎兆棠召募营勇，业已成军。惟该处途径百出，岩壑阻深。水沙连一带，久为逋逃之薮，非先搜捕积匪，无以抚绥生番。新军无多，不敷分布，现饬南澳镇吴光亮率粤勇两营赴之，已于十四、十五等日由郡至城拔队北行。

　　臣霨于八月十六日回郡，以外受岚瘴，内迫焦劳，复患呕血，臣葆桢窃为心忧，幸气体尚壮，渐已平复。浙江候补道刘璈，业于本月十七日抵台，臣等可以藉资广益。黎兆棠之奉旨东渡也，禀称赋质嬴弱，无志出山，兹以疆事方殷，为臣子者何敢自耽安逸？恳倭事定后，仍予回籍，理合声明。兹谨将近日倭情及淮军三起到台，南北开路，郡城炮台情形，合词恭折，附轮船到沪，交上海县由驿六百里驰奏，伏乞皇上圣鉴，训示遵行。再此折系臣葆桢主稿合并声明。谨奏。

　　●委员郑秉机探报

　　二十六日申刻，到倭人轮船一号，于二十七日卯刻驳起倭兵六百余名，又洋银一百箱，每箱一千元。载来倭官五名，内安藤一名，闻系由北京转回本国，由此船来琅■〈王乔〉。

　　九月二十六日所到倭人轮船一号，于十月初二开往南洋而去，内载病兵一百余名，长夫工役二百余名。又载去铜铁炮二、三百斤至四、五百斤共五十余尊，又七、八百斤至一千斤铜炮四尊，旧洋枪八十余箱。

　　又据报：细查琅■〈王乔〉倭营内，现存粮米一万二、三千包，每包约四十余斤。倭兵实数一千五、六名，长夫工役人等约一千余名。倭营自三月至今，官兵夫役病故者，约共八百余名。

　　又据枫港报：细查枫港倭营所扎倭兵六百余名，长夫工役二百余名。又莿桐脚所扎轮守倭兵三十余名。

　　初八酉刻，到倭人轮船一号，惟有倭官带同从者三十余人登岸，西乡带队于海滨迎接，闻系彼国公使。

　　初九日辰刻，又到倭人轮船一号，并无载来物件。据倭在外扬言，及水野遵等云，现在北京议和已定，同时自天津开来轮船三号，内一号湾泊安平口，日内亦即来■〈王乔〉载运兵粮军装回国。

　　初九日已刻，西乡中将同所到之倭公使五骑带兵四十名，往牡丹之石门游览，下午即回。

　　初九所到轮船于初十驳起黄牛三十余只，大石板数片，闻系用以刻牌。

　　初十日，倭营载天炮子、洋枪、大铜炮、小铁炮、倭兵二百余名，初八日所到之轮船，即于是日开去。

　　十二日午刻，到轮船一号，酉刻又到轮船二号。闻日内尚有轮船五号来■〈王乔〉。

　　十二日未刻，倭营中将设酒延饮各庄头人，并分给告白。（文曰：）大日本陆军中将西乡从道告于琅■〈王乔〉所在人民：我兵所以来此者，向已布告，我人民皆体认其意，能为我竭心力以帮助我军。我军所向，番人慑服。既而清国政府顿生异议，纷纭不决，荏苒度日。今也两国商议已决，从清国之请，将该地人民归诸清国。我固知该地人民，视我如亲，我实嘉之。自今以降，汝人民等视清国之官吏，犹视我官吏，能奉兹政教，勿敢逾三尺。特此晓谕。明治七年十一月二十日。

　　又倭国公使大久保已于初十日坐轮船而去。十三日未刻，到倭人轮船一号。是日申刻，开去倭人轮船一号，内载病兵一百余名，又故尸骸二百余具。

　　●钦差大臣沈葆桢等会奏

　　为倭使遵约撤兵，谨派文武弁兵前往交代，恭折驰陈，仰祈圣鉴事。窃臣于本年九月二十四日，业将淮军到台及开路、城工、炮台各情形奏明在案。十月初九日，承准总理各国事务衙门函称，倭事议定三条办法，已画押互换，大久保即赴台湾会同其中将撤兵，所有修道、建房等件交付中国官员收管，当先期委员驰赴倭营验收，随即派兵驻守，以便将来筹办善后事宜各等因。并抄会议凭单一扣、互换条约一扣、给税务司赫德札一扣寄来。初十日，倭领事福岛九成带同该国通事吴硕等来谒，据称大久保已往琅■〈王乔〉，特令该领事到郡面陈一切，并开呈事宜五条，大意与总署原约相符，惟中一条称，该国民人被生番杀害者，已于收埋旧址建立墓碑，以后如有该国民人亲友登岸祭扫，请准其拜奠而归等语。盖指其初入番社时阵毙者言之也。臣等以抚局已成，允其所请，与约来时须有领事官盖印执照，祭毕即归，俾免生事。另由台湾道具文照覆。该领事感谢而去。臣等即派台湾府周懋琦带同委员弁兵，定于本月十三日坐永保轮船前赴琅■〈王乔〉。随带照会一道，面给倭将西乡，令其按照条约交代明白。一面札饬臣霨所部游举郑荣安抚军一营，由赤山拔队，自陆路会之。周懋琦事竣回郡，即留安抚军驻守琅■〈王乔〉。

　　旋据探称：初八日琅■〈王乔〉到倭船一号，有倭官带兵役三十余人登岸，盖即大久保也。初九日，又到倭船一号，亦系空船。倭兵均已收拾行李，用牛车装载枪炮器具下船。此数日内，倭营死者复二十余人，带来洋毡又为大风刮去百余件。想该倭将等接到照会，交代一毕，即当撤营登船矣。

　　淮军三起，九月十五日即到澎湖，方派长胜、靖海两船陆续盘运，奈日来风涛暴兴，兼旬不息。十月初四日，兵勇始得尽数登岸。至后山番社一带善后事宜，俟倭兵退后臣等再当悉心通筹，请旨定夺。兹先将臣等承准总署来函，并接见倭将领事，派员前往，按照条约交代，并抄倭领事呈请事宜五条，合词恭折，由轮船到沪交上海县付驿由六百里驰奏，伏乞皇上圣鉴，训示遵行。此折系臣葆桢主稿，合并声明。谨奏。

　　谨将倭领事呈请事宜五条，录呈御览。

　　兹因本国征番一事，在北京总理衙门，两国大臣业经会议妥平，互立办法可据。我全权大臣饬敝领事就贵道台面陈一切，转请沈大臣查办事宜，开列于左：

　　一、从今约五、六日之间，敝国所拨大船，自必齐到琅■〈王乔〉，载兵回国。应请沈大臣或潘大臣如期驾至该地，与我西乡中将会晤，以便彼此料理交代事宜。贵国所派兵员，现下不过充为交代，彼此照应，犹可不必多员。

　　一、从来两国大臣一切往来公文，彼此缴回注销，永为罢论。则其沈、潘两位大臣与西乡中将曩日所有来往一切公文，亦宜就琅相会交之便，两相交换。

　　一、我国人民，在生番被杀死者，遗骸现就当时收埋之旧址，更建墓碑表之。将来如有亲戚朋友人等航客就近港口之际，若欲藉便登岸扫祭者，务望使其即日登岸拜奠而归。

　　一、所有交代事宜完讫之后，即望贵道立将其由飞札及电信捷报上海道台处，以便转申北京总理衙门查照。

　　一、本国现在厦门派设领事，将来如在贵道台所辖之地，倘有交涉敝国事件，务望贵道速即照会敝领事，以便照办其事。

　　●台湾府周懋琦开送日营问答节略

