<!-- { "loadSidebar": true } -->
　　○三月初三日八固山王等问曰上天所予之规模何以底定所锡之福祉何以永承　帝曰继我而为君者毋令强梁之人为之此等人一为国君恐倚强自恣获罪于天也且一人之识见能及众人之智虑耶尔八人可为八固山之王庶几同心干国可无失矣尔等八固山王中有才德能受谏者可继我之位若不纳谏不遵道可更择有德者立之倘择立之时如不心悦诚服而有难色者似此不善之人难任彼意也至于八王理国政时或一王有得于心所言有益于国家者七王当会其意而发明之如已无能又不能替他人之能但缄默坐视当选子弟中贤者易之易置时如有难色亦不可任彼意也八王或有故而他适当告知于众不可私往若面君时当众人毕集共议国政商国事举贤良退谗佞不可一二人至君前是月　帝集诸王大臣议曰皇天见佑将辽东地方付与我等然辽阳城大且多年倾圯东南有朝鲜西北有蒙古二国俱未服若释此而征明国难免内顾之忧必另筑城郭派兵坚守庶得坦然前驱而无后虑矣诸王大臣谏曰若舍已得之城郭弃所居之房屋而更为建立毋乃劳民乎　帝曰既征明国岂容中止汝等惜一时之劳我惟远大是图若以一时之劳为劳前途大事何由而成可令降民筑城至于房屋各自建之可也诸王大臣俱敬服　帝言遂于城东五里太子河边筑城迁居之名其城曰东京 
　　○七月大臣硕翁科罗巴图鲁卒年六十四岁 
　　○癸亥天命八年正月前遣归蒙古巴格贝勒至是已期年矣复来朝见　帝悦遂释其质子鄂齐尔桑与之俱归 
　　○初七日传谕曰八固山王设八大臣辅之以观察其心孰能于事不分人已而俱持以公论孰于一已之非不肯自任其非而形于辞色八大臣当共持公论非者即以为非如不从所诤即奏上知一也大凡国事何以成何以败当深为筹划有堪辅政者则曰此人可使从政即举之有不堪任事者则曰此人不堪任事即退之二也总兵以下为将者凡行军之事何以胜何以负当深计之凡攻用何具战用何器有利于用者当预备之有才堪军旅者则曰可治军旅有不能者即曰不能三也盖贤不举则无以劝善不肖者不错则无以惩恶果能于国事经理咸宜则吾所生之子孙有益所设之臣僚有益此心宁不愉快乎喀尔喀五部之拉巴实希卜台吉索诺木台吉莽古塔布囊鄂博和塔布囊达赖台吉等各率所属军民牲畜并各处蒙古共五百户来归皆列等授职仍赐貂裘猞狸狲裘金银布帛及房田奴仆牛马等物 
　　【阿巴泰德格类斋桑古岳托大破昂安（见图）】 
　　○初扎鲁特昂安贝勒执满洲使者与叶赫杀之又遣往蒙古使者屡被截杀于路夺其牲畜　帝怒之于四月十四日命阿巴泰台基德格类台吉斋桑古台吉岳托台吉领兵三千往讨之至二十一日连夜疾行二十二日方曙过罗地渡辽河纵兵急越有前锋总兵岱穆布领精兵五十先至额尔格勒地为昂安所属遂略地百里乃与叅将雅希禅博尔晋辖至昂安居处攻之昂安率妻子并二十余人乘牛车而奔雅希禅博尔晋辖领三十余骑下马岱穆布领十余骑勒马而立昂安避下马之兵直冲岱穆布岱穆布迎战当先射之昂安部下一人举小鎗刺中岱穆布口遂坠马伤重而死我兵冲入杀昂安父子并从者于一处尽获其妻子军民牲畜及擒桑图台吉妻子而回 【乃锺嫩贝勒之子昂安孙也】 五月初六日　帝出城迎之至四十里古城堡南相见因克敌乃竖旗八杆吹螺拜天毕升帐其出征王大臣叩见乃设宴劳之次日将所得人畜先赏出征将士其余列等以赐各官是日天雨　帝曰蒙古之国犹此云然云合则致雨蒙古部合则成兵其散犹如云收而雨止也俟其散时吾当亟取之言毕乃还 
　　○时桑图因妻子军民既被擒乃致书哀恳曰桑图书奏于主众国　明汗臣自来无罪故父在日罪诚有之今大兵下临惟孤身得脱妻子俱成俘获以　汗明恕鉴臣微衷或有赦还意乎曩者　汗曾云桑图尔即于血战中慎毋惧怯若果垂怜望遣一使来　帝于是遣使告以妻子不曾戮辱俱存无恙桑图遂来叩见即还其妻子与之俱归 
　　○十七日蒙古科尔沁部孔果尔贝勒送女来　上命斋桑古台吉杜度台吉至六十里外宴迎入城复设大宴与阿济格台吉为妃 
　　○六月初九日　帝御八角殿召御妹阿吉格福金及众公主训之曰天作之君凡制礼作乐岂可不体天心然天心何以体之莫若举善以感发其善者诛恶以惩创其恶者如我国诸王中亦有被贬责者岂于我有怨哉不过因其紊乱纲常法所不容耳即执政诸王尚不令枉法尔等妇女苟犯吾法吾岂肯纵恕以败纲常乎男子披坚执锐共殁于阵者盖因不背同心之盟故以身殉国耳尔居家妇女违法行背理之事成何妇道吾之所以将汝等妻诸大臣者原酌其才论其功而匹配之也岂令受制于汝乎若尔等倚势凌逼其夫其恶甚于魑魅如万物俱赖日光而生尔等当依我之光各安其分可也又谓御妹曰姑若不预训诸女倘犯事之后汝毋阻我　帝谕诸王曰喀尔喀贝勒原任意独行无所约束今之来归荣而更求其荣逸而更求其逸也兀鲁特部贝勒来附是因其君不仁故慕我而来归也此降王等凡有罪过当以八固山王视之倘罪有当诛无致之死令还其地可也又曰尔等降王凡在我国结婚立家而娶吾女者勿以吾女为畏朕原念汝等远附故妻以女岂令汝受制于吾女乎吾尝闻喀尔喀部诸贝勒以女妻左右近臣者多侮其夫而虐害其国人若吾女有似此不贤者汝等毋与较论即告朕知罪当诛则诛之罪不至死即废之另以别女妻焉或有不贤而不告朕是汝等之过告之而不责其非是予之过凡有艰苦之情切毋自讳各有隐衷当尽告之 
　　○二十八日谕曰总兵以下备御以上凡有官职者果恪守乃职夙夜匪懈尽心以为国者吾视之如子诚为有益若怀窳惰安佚之心而怠慢天职则视之如子竟何益耶尔等各宜竭力为国今汉人蒙古并各国杂处国中其逃叛盗贼诈伪横逆者当细察之尔等若严加察访则恶者不敢于为恶国有不治者乎国治则吾心安方见豢养汝等之益也若俱耽安佚而不稽查之恶者窃发而为国乱国乱则吾心不安豢养汝等竟何益哉创业最难今既得之而汝等不敬谨以供职则吾禄养之恩更将何以为报耶 
　　○十月二十日大臣达尔汉辖卒年四十八　帝亲临痛哭之 【达尔汉辖原名扈尔汉雅尔古人也因来附　帝养为子赐以大臣之职○】 初喀尔喀巴约特部达尔汉巴图鲁贝勒之子恩格德尔台吉先诸部来叩见求婚　帝嘉之将御弟达尔汉巴图鲁贝勒女逊戴郡主妻之往送其地至是甲子天命九年正月与郡主同来欲率部众请命求往东京　帝嘉其意欲厚待之与之誓曰皇天垂佑使恩格德尔远离其父而以我为父远离其亲弟兄以妻之弟兄为弟兄弃其故土而以我国为依归若不厚待之则穹苍不佑殃及吾身吾于天作合之子婿而恩抚无间则天自保佑俾吾子孙大王二王三王四王阿巴泰台基德格类台吉斋桑古台吉济尔哈朗台吉阿济格台吉杜度台吉岳托台吉硕托台吉萨哈廉台吉及恩格德尔台吉等命得延长永享荣昌恩格德尔亦誓曰蒙恩父　汗抚育若忘其厚恩思回本国不以　汗之喜怒为好恶犹念故国兄弟而怀二心者穹苍不佑殃及其身若同心共意则皇天眷顾俾子孙世食　汗禄永享荣昌誓毕　上以制诰赐恩格德尔暨郡主其文曰恩格德尔后若有罪惟篡逆不赦其余一切过犯俱不加罪但昔居汝国吾女固仰望于汝今移居至此尔则倚赖吾女然吾女或恃父母而慢其夫者或有之谅尔有何事苦吾女也尔心或受吾女之制而不得舒吾惟汝是庇吾女虽至死必不溺爱以曲庇之也初六日命大王二王三王四王并阿巴泰岳托阿济格斋桑古济尔哈朗杜度等台吉领兵往移恩格德尔并弟莽果尔代部下人民诸王即奉命移部众回　帝出东京迎至张义站大宴之恩格德尔弟兄各赐以雕鞍良马貂裘恩格德尔子囊孥克门都达哈并莽果尔代子满珠实哩各赐猞狸狲裘遂还京复赐恩格德尔等田卒耕牛金银蟒段布帛貂鼠猞狸狲皮及房田应用之物仍以平虏堡人民赐之 
　　○二月十六日皇弟卓礼克图贝勒薨年四十三岁 
　　○初与科尔沁部遣使往来者数年至是复遣使诣其处约固和好其部长遂遣使赍书来书曰鄂巴洪台吉等致书于明掩众光威震列国睿主陛下吾嫩江台吉等闻　汗谕莫不欣服然主持其大事裁之自　汁吾等莫有敢违命者但察哈尔汗及喀尔喀部知吾等与大国同谋必来征伐将何以为我谋也惟　汗筹之而已　帝遂遣巴克什库尔禅希福往与鄂巴阿都齐达尔汉岱青蒙果各台吉等会盟宰牛马置白骨血土酒肉各一碗焚香而誓曰满洲科尔沁二国因有察哈尔欺凌之愤故以盟言昭告天地愿同心合意既盟之后满洲若为察哈尔馈赠所诱中其巧计不令科尔沁知而先与之和者穹苍不佑降以灾殃如此骨暴血出土埋而死若科尔沁为察哈尔馈赠所诱中其巧计不令满洲知而先与之和者穹苍不佑降以灾殃亦如骨暴血出土埋而死果能践盟则天地佑之寿得延长子孙万禩永享荣昌誓毕库尔禅希福与科尔沁使者来　帝命大王二王三王四王阿巴泰台基德格类台吉斋桑古台吉济尔哈朗台吉阿济格台吉杜度台吉岳托台吉硕托台吉萨哈廉台吉等亦宰白马乌牛对来使同前立誓书而焚之 
　　○四月内命宗弟铎弼旺善贝和齐往祖居呼兰哈达 【山名】 赫图阿拉处 【冈名】 移先陵三人承命至　皇祖考妣及　皇后诸陵前用太牢祭毕乃移诸灵榇肩舆以行幙分黄红各有其等　皇祖考用红幙中宫　皇后用黄其皇伯父礼敦巴图鲁皇弟达尔汉巴图鲁青巴图鲁宗弟祜尔哈奇皇叔塔察 【篇古之子】 用红逐日宰牛祭奠沿途无间将至　帝率诸王大臣令众军披挂出东京二十里迎至接官亭命束草为汉人形放炮吶喊斩草人以夺其地　帝暨诸王军士俱俯伏道帝候　皇祖考及　皇后灵过乃起至东京城东北四里岗上建立寝殿奉安之乃盛陈祭仪宰牛羊多焚金银纸张以祭诸灵躬诣　祖考灵前跪奠祝曰吾征明国以复祖父之仇遂得广宁辽阳今迎先灵葬于所获之地乞祖父上达天地神祇冥中默佑可也祝毕再拜而起其继娶衮代皇后及皇子阿尔哈图图们灵榇亦同移于此 
　　○五月明国毛文龙令游击三员领兵顺鸭绿江越长白山寇满洲东界所属辉发地时有满洲守将苏尔东安击破之追杀三日其兵无一人得脱 
　　○二十八日科尔沁部桑噶尔寨台吉送女来　帝设宴与皇子多尔衮台吉为妃 
　　○八月初十日额驸总兵官何和里卒年六十四命皇后等往吊之　帝于宫中大恸曰佐吾创业诸臣何不遗一人以送我之终也 
　　○是月　帝闻毛文龙兵渡朝鲜义州城西鸭绿江入岛中屯田命正白旗固山副将楞额礼镶红旗固山游击兼副将事武善领兵一千往袭之于途中获一谍者诘之告曰昼则渡江入岛收获夜则敛兵过江宿于义州西岸楞额礼连夜领兵潜于山僻处前进遂隐伏至天明料明兵已渡江遂纵兵前进明之侦探未及举炮传烽楞额礼即渡夹江突至其岛明国将士大惊俱抛戈溃走楞额礼等于陆地掩杀五百余人其余争入舟堕水皆溺死楞额礼等尽焚其粮而回 

　　●满洲实录卷八 

　　天命十年正月至十一年八月 

