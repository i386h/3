<!-- { "loadSidebar": true } -->
魏志东夷传倭人：「景初二年六月，倭女王遣大夫难升米等诣郡求诣天子朝献，太守刘夏遣吏将送诣京都。」又：「正始元年，太守弓遵遣建中校尉梯儁等奉诏书印绶诣倭国，拜假倭王，并赉诏赐金、帛、锦、罽、刀、镜、采物。」又：「其四年（正始四年），倭王复遗使大夫伊声耆掖邪狗等八人上献生口、倭锦、绛、青缣、緜、衣、帛、布、丹木 、短弓矢。」又：「其六年（正始六年），诏赐难升米黄幢，付郡假授。其八年（正始八年），太守王颀到官，倭女王卑弥呼与狗奴国男王卑弥弓呼素不和，遣倭载斯乌越等诣郡，说相攻击状。遣塞曹掾史张政等因赉诏书黄幢拜假难升米，为檄告喻之。卑弥呼以死，……更立男王，国中不服，更相诛杀，当时杀千馀人，复立卑弥呼宗女壹与年十三为王，国中遂定。政等以檄告喻壹与，壹与遣倭大夫率善中郎将掖邪狗等二十人送政等还，因诣台献上男女生口三十人，贡白珠五千孔，青大句珠二枚，异文杂锦二十四。」（「郡」指带方郡） 
三国时中国与西域之陆路交通，亦颇发达。焉耆于阗大月氏诸王，均尝通使於魏， 
魏志文帝纪延康元年春三月：「濊貊扶馀单于，焉耆于阗王，皆各遣使奉献。（时曹丕虽尚未受
禅，而濊貊扶馀焉耆于阗实系遣使至魏王国奉献。）
魏志明帝纪太和三年冬十二月癸卯：「大月氏王波调遣使奉献，以调为亲魏大月氏王。」 

魏略西戎传记辽西诸国甚详， 
注：参看魏志卷三十评後注，或张鹏一辑魏略卷二十二。 
而西域杂胡籍名贡献至中国贸易者甚众， 
魏志仓慈传：「又常日西域杂胡欲来贡献，而诸豪族多逆断绝，既与贸迁，欺诈侮易，多不得分明，胡常怨望。慈皆劳之，欲诣洛者，为封过所，欲从郡还者，官为平取，辄以府见物与共交市，使吏民护送道路，由是民夷翕然，称其德惠。」（仓慈时为敦煌太守。） 
皆足证中西交通之盛也。
三国时大都市如洛阳长安，因初期大乱之影响，均失旧观， 
吴志孙坚传注引江表传：「旧京空虚，数百里中无烟火，坚前入城，惆怅流涕。」
魏志董卓传：「天子入洛阳，官室烧尽，街陌荒芜，百官披荆棘依丘墙间，州郡各拥兵自卫，莫有至者，饥穷稍甚，尚书郎以下自出樵采，或饥死墙壁间。」
魏志锺繇传：「自天子西迁，洛阳人民单尽，繇徙关中民又招纳亡叛以充之，数年间，民户稍实」
魏志傅嘏传：「曹爽诛，为河南尹。」注：「傅子曰，河南尹内掌帝都，外统京畿，兼古六乡六遂之士，其民异方杂居，多豪门大族，商贸胡貊，天下四方会利之所聚，而奸之所生。……」
魏略辑本卷五：「从兴平元年至建安二年，其间四岁中，国家东迁，三辅大乱，张鹏一曰，以上八字书抄有。咸阳萧条。後贼李堪等始将部曲入长安，居卓故坞中，拔取酸枣藜藿以给食，发冢取衣盖形。御览三十五典略」
魏志张既传：「（张）鲁降，既说太祖拔汉中民数万户以实长安及三辅。」
案：洛阳长安虽渐恢复繁荣，然实非旧观矣。 
而成都则似殷富无减於昔， 
华阳国志卷六：「建安十九年，先主克蜀，蜀中丰富盛乐，置酒大会，飨食三军，取蜀城中民金银颁锡将士，还其谷帛。」（蜀城中谓成都城中。）
案：刘备不过取民金银以赐将士而已，并未有焚杀之举也。据蜀志张飞传，诸葛亮法正关羽及飞各获赐金五百斤、银千斤，其他诸人获赐有差，则成都藏金银之当可知矣。
文选左思蜀都赋：「於是乎金城石郭，兼市中区，既丽且崇，实号成都，辟二九之通门，画方轨之广涂，营新宫於爽垲，拟承明而起庐，结阳城之延阁，飞观榭乎云中，开高轩以临山，列绮窗而瞰江，内则议殿爵堂，武义虎威，宣化之闥，崇礼之闱，华阙双邈，重门洞开，金铺交映，玉题相晖，外则轨躅八达，里閈对出，比屋连甍，千庑万室。亦有甲第，当衢向术，擅宇显敞，高门纳驷，庭扣钟磬，堂抚琴瑟，匪姜匪葛畴能是恤。亚以少城，接乎其西，市廛所会，万商之渊，列隧百重，罗肆巨千，贿货山积，纤丽星繁。都人士女， 服靓妆，贾贸带鬻，舛错纵横，异物崛诡，奇於八方，布有橦华，面有桄榔，邛杖传节於大夏之邑， 酱流味於番禺之乡，舆辇杂沓、冠带混并，累毂叠迹，叛衍相倾，喧哗鼎沸，则咙聒宇宙，嚣尘张天，则埃壒曜灵。闤闠之里，伎巧之家，百室离房，机杼相和，贝锦斐成，濯色江波，黄润比筒，籝金所过。侈侈隆富，卓郑埒名，公擅山川，货殖私庭，藏镪巨万，孤摫兼呈，亦以财雄，翕习边城。」 
新兴之大都市有邺及秣陵。袁绍以冀州收治邺而据四州之地，邺乃为冀并幽青之中心都市， 
魏志袁绍传注引英雄记：「魏郡兵反，与黑山贼于毒共覆邺城，遂杀太守粟成。贼十馀部，众数万人，聚会邺中。……贼陶升者，故内黄小吏也，有善心，独将部众踰西城入，闭守州门，不内他贼，以车载绍家及诸衣冠在州内者，身自捍卫，送到斥丘乃还。」
蜀志先主传：「先主走青州，青州刺史袁谭，先主故茂才也，将步骑迎先主。先主随谭到平原。谭驰使白绍，绍遣将道路逢迎，身去邺二百里与先主相见。」
案：续汉书郡国志常山国：「高邑故鄗，光武更名，刺史治。」是东汉末年邺乃为冀州治也。 
曹操破袁氏，继领冀州牧，自许徙居邺，邺更成事实上之首都， 
魏志武帝纪建安九年：「邺定，……天子以公领冀州牧。」又建安十年：「春正月，攻谭破之，斩谭，诛其妻子。…：冬十月，公还邺。」又建安十一年：「秋八月，公东征海贼管承，至淳于，遗乐进李典击破之，承走入海岛。」又建安十二年：「春二月，公自淳于还邺。」
案：自曹操居邺，许不过为名义上之首都而已。 
及操为魏公魏王，均以邺为魏国国都， 
魏志武帝纪建安十八年：「五月丙申，天子使御史大夫郄虑持节策命公为魏公。」又建安二十一年：「春二月，公还邺。……夏五月，天子进公爵为魏王。」又建安二十三年注引山阳公载记：「王闻王必死，盛怒，召汉百官诣邺。」 
曹丕受汉禅，都洛阳，邺仍列为五都之一云。 
魏志文帝纪黄初二年注引魏略：「改长安谯许昌邺洛阳为五都。」
水经浊漳水注：「魏因汉祚，复都洛阳，以谯为先人本国，许昌为汉之所居，长安为西京遗迹，邺为王业之本基，故号五都。」
十七史商榷：「其实长安久不为都，谯特因太祖故乡聊目为都，皆非都也，真为都者，许洛邺三处耳。」 
案：许都之地位，实远不及邺都。 
曹操之於邺经营备至， 
魏志武帝纪建安十五年：「冬，作铜爵台。」又建安十八年：「九月，作金虎台。」
文选左思魏都赋：「暨圣武之龙飞，肇受命而光宅，爱初自臻，言占其良，谋龟谋筮，亦既允臧，修其郛郭，缮其城隍，经始之制，牢笼百王。…… 拱木於林衡，授全模於梓匠，遐迩悦豫而子来，工徒拟议而骋功，阐钩绳之筌绪，承二分之正要，揆日晷，考星耀，建社稷，作清庙，筑曾宫以回市，比冈隒而无陂，造文昌之广殿，极楝宇之弘规。……驰道周屈於果下，延阁胤宇以经营，飞陛方辇而径西，三台列峙以峥嵘。……於是崇墉濬洫，婴堞带埃，四门  ，隆厦重起，凭太清以混成，越埃壒而资始。…．设官分职，营处署居，夹之以府寺，班之以里闾。」 

邺中记：「铜爵金凤冰井三台，皆在邺都北城西北隅，因城为基址。……金凤台初名金虎，至石氏改今名，冰井台则凌室也。金虎冰井皆建安十八年建也。铜爵台高一十丈，有屋一百二十间，周围弥覆其上。金虎台有屋百三十间。冰井台有冰室三，与凉殿皆以阁道相通。三台崇举，其高若山云。至後赵石虎，三台更加崇饰，甚於魏初。」（武英殿聚珍版丛书本） 
又多徙他地人居邺县， 
魏志梁习传：「并土新附，习以别部司马领并州刺史。时承高干荒乱之馀，胡狄在界，张雄跋扈，吏民亡叛，入其部落，兵家拥众，作为寇害，更相扇动，往往棋跱。习到官，诱谕招纳，皆礼召其豪右，稍稍荐举，使诣幕府，豪右已尽，乃次发诸丁强以为义从，又因大军出征，分请以为勇力，东兵已去之後，稍移其家，前後送邺凡数万口。」
魏志杜袭传：「後袭领丞相长史，随太祖到汉中讨张鲁，太祖还，拜袭驸马都尉，留督汉中军事。绥怀开导，百姓自乐出徙洛邺者八万馀口。」 
而操部下多举家居邺，有同质任， 
魏志贾逵传注引魏略谓杨沛从徒中起为邺令，「未到邺，而军中豪右曹洪刘勋等各遣家驰骑告子弟，使各自检敕。」
魏志臧霸传：「太祖破袁谭於南皮，霸等会贺，霸因求遗子弟及诸将父兄家属诣邺。太祖曰，诸君忠孝，岂复在是，昔萧何遗子弟入侍而高祖不拒，耿纯焚室舆榇以从而光武不逆，吾将何以易之哉？」 
李典至徙宗族部曲万数千口居邺县， 
魏志李典传：「典宗族部曲三千馀家居乘氏，自请愿徙诣魏郡，太祖笑曰，卿欲幕耿纯邪？典谢曰，典驽怯功微，而爵宠过厚，诚宜举宗陈力，加以征伐未息，宜实郊遂之内以制四方，非幕纯也。遂徙部曲宗族万三千馀口居邺。」 
吾人就邺县户口之多可知邺城居人之众也。 
全三国文卷二载魏武帝令日：「今邺县甚大，一乡万数千户，兼人之吏未易得也。」
魏志贾逵传：「文帝即王位，以邺县户数万，在都下，多不法，乃以逵为邺令。」 
魏制，凡边剧郡守须进任子，任子多居邺为质， 
魏志王观传：「明帝即位，下诏书使郡县条为剧中平者，主者欲言郡为中平，观教曰，此郡滨近外虏，数有寇害，云何不为剧邪？主者曰，若郡为外剧，恐於明府有任子。观曰，夫君者所以为民也，今郡在外剧，则於役条当有降差，岂可为太守之私而负一郡之民乎？遂言为外剧郡，复送任子诣邺。」
案：观时为涿郡太守，涿郡不隶冀州，而观送任子诣邺，知邺为诸边剧郡任子聚居之地也。 
司马师为政，复聚魏诸王公居邺防其生变，师弟昭因仍师策，无所改易， 
魏志毋丘俭传注载俭及文钦等所上表数师罪有云：「合聚诸藩王公以著邺，欲悉诛之。」
魏志三少帝纪高贵乡公髦：「使使持节行中护军中垒将军司马炎北迎常道乡公璜嗣明帝後。」
晋书曹志传：「武帝为抚军将军，迎陈留王於邺，志夜谒见，帝与语自暮达旦，甚奇之。」
晋书文帝纪：「咸熙元年春正月，槛车徵艾。乙丑，帝奉夭子西征，次於长安。是时魏诸王侯悉在邺城，命从事中郎山涛行军司事，镇於邺。」 
皆足保持邺之繁荣也。左思述邺都之盛，虽多溢美，然固可由见邺之经济地位， 
