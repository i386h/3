<!-- { "loadSidebar": true } -->
　　方英人之内犯也，其大帮船只皆在鼓浪屿口，意欲兼踞台、厦二港以通粤、浙之路。于是镇、道于「筹办堵剿」议中奏称：『现在夷囚监禁在郡一百六十余名，解省既有不可，久禁亦非善计；甫经奏请训示，未奉批回。倘大帮猝至，惟有先行正法以除内患』。报可。一时风闻至厦，鼓浪夷酋不胜其愤，虚声恫喝；又胁令厦门郊商寄信入台，「谓将称兵大举，劫取俘囚以逞报复」。闽督闻之惧，亟令泉州知府飞函转达，属将所获之夷人、汉奸悉数解至内地；欲以市德于夷而纾其祸。镇、道相与谋曰：『大府之意，殆欲藉以退鼓浪屿之兵，适足为该夷所绐耳。今察看该夷，其势甚锐而其志益骄，方视厦门如囊中物；又安肯以此百余不甚爱惜之累囚，而自弃其必争之地哉！地不可反而先示之以弱，不如杀之』！遂以五月提取讯供，除颠林等九人及黄、张二汉奸奉旨禁锢外，余悉斩之。于是鼓浪夷酋闻而切齿，因遍张伪示，传播厦门，誓将甘心于镇、道；闽督愈惧。是年秋，白门议款，准在福州、厦门通商，爰飞檄台中镇、道释其余俘。时夷酋又虑事有反复，更遣夷官身自渡台请之；镇、道以事关就抚之后，又见夷情恭顺，许即遣员护送至厦。凡夷目颠林、律比等九名、散夷二十五名自台起解；行至澎湖，守风兼旬；到厦稍迟，讹言四起。因之，鼓浪夷酋横加诬谤：以为台中两次俘获，均系遭风难夷；而镇、道乘危徼功，心所不服。又以台、厦二港相距甚近，非谋逐镇、道不足以逞其欲。乃诡词愬于江、浙、闽、粤四省之大吏，胁令上闻，欲以此抵镇、道罪。一时诸大吏怵于夷威，又虑兵端再启，各据夷人递词奏请钦派重臣谳其狱；遂奉旨「交闽浙总督怡良渡台查办」。并奉廷寄：『倘此案稍有隐饰、不肯破除情面，以致朕赏罚不公不明，又误抚夷之局，将来朕别经察出，试问怡良当得何罪？凛之、慎之！钦此』。制府既奉明谕，不欲误抚夷之局，正欲从权完案；而台中士民无肯为夷人作证者。制府方欲据风闻定谳，适有在台候委之间员素与镇、道有隙，又欲藉以干宪媚夷，自愿呈递清折，认明干证，狱词遂具；一时公论冤之。方制府之渡台也，正欲传旨逮问，而郡中兵民见其驺从前导，相与喧哄不已。次日，复人持香一炷赴愬行营；经镇、道拊循遣散。续据全台士民远近奔赴，合词申理；制府惧激变，身坐堂皇，受其词直而遣之。然已胸有成竹，遂以踰年正月宣传上意，迫令镇、道具供，以两次夷船之破，一系遭风击碎、一系遭风搁沈，实无兵勇接仗之事据以奏闻；又称『此事在未经就抚以前，各视其力之所能，为该镇、道志切同仇，理直气壮，即办理过当，尚属激于义愤；惟一意铺张，致为借口指摘，咎有应得。达洪阿、姚莹不敢坚执前情，呈递亲供，求为奏明治罪』等因。奉旨：『逮镇、道入都，交刑部会同军机大臣讯结议拟』。奏闻，奉上谕：『该革员等呈递亲供，朕详加披阅，达洪阿等原奏仅据各属文武、士民禀报，并未亲自访察，率行入奏；有应得之罪。姑念在台有年，于该处南、北两路匪徒迭次滋扰，均能迅速蒇事，不烦内地兵丁；尚有微劳足录。达洪阿、姚莹着加恩免其治罪。业已革职，应毋庸议。钦此』。按此次该夷递词申理，意在逐镇、道以快其私，非徒为正法之夷人报仇也。在未奉查办之先，见夷人遍张伪示，镇、道照录上闻；并致书闽督，谓『夷情诡诈多端，难以理喻；又未可遽以镇、道之故致碍全局，复启兵端。惟有仰乞据情代请，先将镇、道撤回候旨，一面善与之言，不失天朝之体；而彼一旦去其所忌，似亦无所借口』。惜闽督不能先事预筹；及衅之既作，又欲以私憾构成其罪！幸圣明用意深厚，洞悉前情；惟始终不欲误抚夷之局，故仅示薄谴完案。迨今上御极，颁示誊黄，特为二臣湔雪；其论遂定。厥后二臣先后起用，卒荷两朝宽大之恩云。

　　台湾之狱，外则耆相主之、内则穆相主之；怡制使之查办此案，竟以「莫须有」三字定谳，固由忮功，亦奉政府枋臣指授也。当日置镇、道于劾典，辄以「恐误抚夷之局」一语，奉为金针。岂知成庙深识时事之艰，不欲诿过于臣下；而今上在青宫之日，已微窥其不得已之苦衷。故于三十年驱逐洋艘之后，始将前后议抚诸臣明正其罪；又于林文忠外，更平反闽中镇、道一案：颁示誊黄，布告天下，谓『穆彰阿倾排异己，如达洪阿、姚莹之尽忠尽力，有碍于己，必欲陷之』。于是此案之是非、得失，遂为千秋定谳矣。自庚子、辛丑以来，四省调防，悉索不给；惟闽之台湾、苏之崇明孤悬海外，而官绅一气，均能自为堵御，不烦内地一兵一矢。崇明风气刚劲，绅民同心僇力，有备无患；具见裕帅二十一年章奏中。若台湾两次战功，皆有奏报之确据；徒以斩戮夷囚，遂生事后波澜。在该夷讳败夸强，曾何足责！而怡督昔抚粤东，不附和议；一旦升任闽浙，惩厦门之前车，苶然自丧其生平而不顾，袒夷抑民，因而归其罪于官。在镇、道过则归己，固臣子之本分；乃至并当日保奏议叙之官绅一概撤销，亦已过矣！

　　附录

　　姚兵备莹上闽督论斩夷囚书（见「东溟后集」

　　差回，奉到二月二十四日书，系念台疆，示以持守之大猷，不在争锋于海上；乃金右之论。惟逆夷犯顺，于今三载；恶贯满盈，神人共愤！某未娴军旅，勉力从戎。幸蒙圣训指示机宜，未致贻误！乃荷天恩迭被，迥异寻常，曷胜皇悚！所有办理情形，具详公牍；谅邀垂鉴。昨又奉旨复夷供，已连日督同府、厅再加研讯，具得其情；仅会同达镇军据实覆奏，并绘图说进呈。□意夷虽强，本亦乌合各岛黑夷而来。与我争利者，红、白夷也；其人少，每船仅数十人。余皆黑夷，愚蠢无知；惟仰食于红、白夷，工资口粮，所费甚巨。今闭市久，夷之钱粮无所出，其所丧失亦复不少。夷以货财为命，尔年以来，货皆贱价私售，折耗赀本不可胜计，情势亦必中绌；则求通市之心，自必益亟。特狡诈性成，乃更扬为大言云云。复以大兵前来，水陆并进，胁令闽人在番贸易者为之致书厦门郊行以绐我，复择富饶之区沿途骚扰以胁我。凡此，无非急求所欲耳。且闻夷人孟加剌地方，屡为东印度旁国所败，虏其将士、妇女千余；夷必回兵往援。若我更坚持三月，夷将内溃。惟诸将迭经挫恤之后，怵于夷威，未知能计及此否？台湾前获夷犯，已遵旨分别留禁、正法。泉州沈守两次来函，深以夷人性好报复为言。尝熟思之，夷性畏强欺弱，我擒其人久而不杀，彼以我为惧彼；是明示之弱也。沈守又以舟山、厦门失守，为夷人报复之证。试思夷初至舟山，非有所仇也；近至上海，又岂有仇乎（此书在壬寅五月，正上海失守之时）？逆夷垂涎台港已久，即不杀夷囚，彼亦可以破舟、丧赀索偿于我；前所斩溺之夷，尤不可为报复之词也。不杀徒自示弱，杀之犹可壮我士卒之气。惟当安抚人心，益修守备，严拏奸民，尽心力而无懈耳。两军对仗，势必交锋；非我杀贼，即贼杀我！乃先存畏彼报复之见，何以鼓厉士卒乎？愚昧之见，伏祈训示！

　　又奉逮入都上浙抚刘韵珂书

