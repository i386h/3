<!-- { "loadSidebar": true } -->
　　隆武即位，斌卿出千金助饷，上「恢剿便宜」数策。自陈舟山旧辖为海外巨镇，饶鱼盐利，番舶商贾往来不穷，资其税利；招徕训练，可北窥长江，进取吴、越。上善之，封肃虏伯，赐剑印；率兵屯舟山；得便宜行事。斌卿乃集将佐顾乃德、朱国泰、朱寿、刘世勋等设法聚粮、造船整众，稍可观；复上疏乞崔芝自副。芝至，为之延纳士人、招接商贾，声益振。

　　丙戌六月，鲁事败，失浙东；宁国公王之仁父子率舟师归斌卿，斌卿诱击之，尽并其众。有张国柱者，刘泽清部将；刘降北，国柱与高进忠浮海南走。后进忠复登陆降清，国柱率所部走定海投之仁，遂擅兵柄。之仁败没，国柱悉定海舟师来争舟山；斌卿以陆兵不敌，悉令百姓乘城，己撤兵出洋决水战。国柱将士多北人，分兵登岸围舟山；百姓力御之，得不破。斌卿在海中战三日夜，几败；适闽将阮进来助，因大破国柱。先是，鲁以富平将军张名振守石浦。后名振弃石浦，以舟师护王投舟山；斌卿不纳，飘泊外洋。国柱既败，乃劫王妃张氏北去。斌卿既得国柱船百号，又劫义师镇将胡来贡船，夺其辎重；袭杀监军御史荆本彻，并其众。于是，据舟山为持久计；有时入掠内地，而见北兵辄却走。

　　乙酉冬，败于崇明；以周瑞力战，得全。丙戌正月，朱国泰败没于青村。丁亥春，有两王子来，复即辞；入闽，斌卿令人沈之外洋，得金帛数万。六月，忠威伯贺君尧来归；尽杀其全家，并其船十五号。十一月，悉众侵定海关，败还，亡失将士甚众。自此，不敢窥浙直；谓人曰：『舟山悬绝海外，不惧敌至；惟保聚训练，待时而已』。限民年十五以上，充乡兵；男子死，妻不得守寡，田必入官；年六十无子者号曰孤老，悉收财产入官，量其口食给之。舟山田，半属宁波内地人管业，因剃发不敢过海，尽籍为官田；民承种者，曰官佃。合山之田，官居其二、民居其一；意欲尽收民田入官，然后行土司蛮峒法，为世守计。隆武出亡后，鲁王以令旨来，不奉；自铸印署置文武，生杀黜陟任意。后与张名振为仇，逐之。又标将王大振者，富于财；斌卿夺其印，诈之不已，大振惧而逃。会鲁王不合于郑彩，彩弃王而去；名振与阮进迎之沙埕，因同北上，大振归焉。王朝先者，故王之仁部将；斌卿威制之，使守西洲渡。朝先亦恨，与张、阮合疏其逆迹于王；王素恨斌卿，下其疏合诸镇会讨。斌卿骄恣，驭下少恩，将士皆不附。阮进于海上有雄名，闻其兵至，颇惧；遣腹将陆伟、朱玖御之，战辄败。斌卿思诸人挟王命来战则不直，且强弱不敌，乃求救于安昌王及宫师张肯堂；二人为画策，请罪于王，复发书名振、朝先、进曰：『彼此皆王臣，兵各无妄动；候王至处分』！阮船既集，斌卿设备，各按营不动；己丑九月二十四日也。已而，斌卿叛将陆伟、朱玖、林隆等皆开船脱走。进疑斌卿逃，纵兵大掠；斫斌卿，中其脑，缚而沈之水。

　　妾陈氏，舟山人；刘氏，系沈犹龙幼子沈赓初妾。子世爵，即名振婿也：名振托公义收恤之；后不知所终。

　　平夷侯崔芝，本姓周；因为暴海中，匿名崔芝。拜爵后，始复姓周，仍名崔芝，号九玄；福清县榕潭人。族大，曾祖某，世庙时为佥宪。芝有胆略，精炮弩弓矢。礼贤下士，乐施予，尤喜赈贫困、恤人于厄。躯貌挺异。少读书，与周之夔、林正亨等同学；不成，归耕。射猎、渔钓之事，无不习；兼明医卜。

　　年二十，落拓游江湖，与番舶贾人交，称贷、贸易，往来日本；同辈服其智数，听指挥。见海舶中多厚赀，心艳之。乃戒舟人勿装货，多携炮弩兵器出洋；掳袭一舟得志，后屡为之。其徒众，有刘香、郑芝龙等。但其着令不杀人，船货只取其半；有穷可怜者，全释之：海上称「仁盗」。后潜归家，为有司所得，系狱几二年；同事者敛金为请托。芝平日倾赀交纳胥吏，又惠济狱中人，人尽德之，以故得脱去；仍走入海，改姓崔，恐为族人累也。

　　年四十，见朝政将乱，慨然语其属曰：『大丈夫当及筋力尚壮，乘时立功，为朝廷用耳』。乃分所贮财物，令各散去；其愿就招抚者，从。大吏为题请，得把总衔，仍令驻扎海边，抚戢余众；加升黄华关把总，并巡沿海商舶。

　　乙酉秋，黄斌卿荐其才，加水军都督，镇舟山。芝率其弟周瑞、侄周腾、周骧、义子林皋、郑如熊、副将翁长盛、林顺等，列营与斌卿掎角。时内地商贩苦斌卿劫掠，不复来。芝谏止，又亲经纪其事，省税价、宽盘诘以惠商旅；远来慕义之士，各视其才高下，礼待无失：人争归之，几倾斌卿。斌卿外服其才，渐忌之。芝方以乞师日本自任，斌卿挠之；乘其市药材、绫锦，密令人夺之路。芝怒，诉斌卿；斌卿佯不知，薄责其下。芝怒，于丙戌四月拔营南归。

　　五月，朝见，加平海将军印。六月，张肯堂奉旨督师直、浙，荐芝前将军；会张为郑芝龙所阻，悉以军器、火药付芝，令一军先发。七月，进至沙埕，浙东已失；遂破蒲门所、据镇下关，谋取温州。

　　九月，报隆武弃延平出走、芝引兵南还；续闻福州亦破，芝龙走漳、泉，且挟芝妻子招芝。时安昌王在芝营；肯堂以二舟泊琅琦，芝邀之进屯海坛山。忠威伯贺君尧、吏部朱永佑、武康将军顾乃德会议立安昌王监国，王辞；乃合众下泉州，欲劝芝龙举兵。至平海卫，过大岝、小岝，大舟覆，失金银、器甲数万。十一月，至安海，芝龙决计降北；安昌王与诸大臣至，不为礼，反劫众议降。众皆咎芝，芝大悔恨；挟利刃见芝龙，流涕言曰：『芝一介武夫，海隅亡命；今荷国恩，决不爱一死！所惜大人以二十年威望，一旦堕地；岂大丈夫所为！若听芝言，悉甲长驱以复八闽，芝愿碎首先登；如必欲髡发请降，芝愿先一死，以明不敢背德』！力抽刀欲自刺；芝龙止之。后数日，芝龙登陆；芝戒其下疾行还北。十二月，至海坛山。

　　丁亥三月，攻复海口、镇东二城；遣义子林皋护安昌王至日本乞师。四月，复失镇东，参谋林钥舞、总兵翁长盛、赵牧等败没。

　　戊子，鲁王封为平夷侯，移镇沙埕。督师刘中藻恢复福宁州，兵甚盛；芝与水陆掎角，温、台响应。己丑，中藻败，芝北据玉环三盘诸山，开黄华关等处。庚寅春，与弟闽安侯周瑞构衅；予奉王命和解之，释怨如故。后阮进助攻闽安，闽安败，去；复与建国公郑彩相攻，杀伤甚众。辛卯，予再奉敕召芝北守羊、瞿等山；以钱粮不给，为名振、进所阻－－时芝年六十矣。

　　芝有心计，能轻财；其调度士卒、安插耕屯与较算鱼盐畜牧之利，井井有法。但性稍褊急耳。

　　荆本彻，号大彻；镇江丹阳人，甲戌进士。南都之变，大彻以宪副，倾财募士。闻吴师志葵倡义吴、浙，引兵来会，共立义阳王监国；志葵统兵入泖，大彻留辅王。七月，清兵至吴淞，大彻率诸将力战不胜，走崇明。已复送义阳王入浙东，因留定海。

　　丙戌，还屯舟山小沙岙。大彻姑息士卒，无纪律，所至失民心。时斌卿在舟山，方忌大彻，未敢发。而大彻役使其民、又贱买米榖，民诉于斌卿；斌卿故作无可奈何状，以好言慰遣之，民以此德斌卿。斌卿密缄民词送大彻，大彻怒，愈苦民。斌卿知民可用，召各岙大姓，语之曰：『荆某已降虏，即日将大掠舟山；欲尽劫诸子女，而以丁男充伍，然后去。予欲攻之，虑力不支。汝第归告所亲，善自避匿』！大姓叩头谢，归以其言遍告百姓。于是人人愤激，愿出死力相助歼荆。斌卿乃出兵，合百姓攻之。大彻将士皆骑射，一可当百；战三日，斌卿兵欲退。会大彻营中有叛者出投斌卿，告曰：『火药已尽，兵马已竭矣』！斌卿乃鼓百姓力攻，遂溃；父子、兄弟皆遇害。夫人以年老，获免；后斌卿迫于人言，遣人送归内地。

　　顾锡畴，号瑞屏；昆山人，己未进士。以礼部尚书，家居。

　　乙酉秋，渡海至温州。闻隆武立，遣人上书陈治道，并论古今兴复之要；加大学士、宫保，敦趣入觐。未及行，会温州总兵贺君尧恃兵力、多纵恣，锡畴每以正论抑之。有庠士忤君尧，君尧笞辱之；诸生不服，聚公堂争之；君尧合士卒露刃遂诸生，有伤者；遂喧讼于锡畴，锡畴将具疏劾之。一夕，盗杀锡畴于江心寺；盖君尧所使也。

　　忠威伯贺君尧，号淳宇；镇江丹阳人，本籍凤阳。崇祯末，任温州参将，加都督衔。隆武立，挂忠威将军印。为人坦夷和厚，亲其故乡人。子光禧、光祚，勇而能文。但不能禁戢士卒，为民患。以私憾杀锡畴，众论不与。

　　丙戌，清兵破温，君尧走海，与巡抚卢若腾同栖镇下关；士卒散，仅存数艘。适平夷侯周崔芝北上；周故君尧标将，旧有恩，即迎入营。九月，同入闽，至海坛山。其部将欧兴，海坛人也；为招募洋船，得五十余艘。

　　丁亥春，同宫师张肯堂联■〈舟宗〉入浙，至温之玉环山－－其故治也。洋中鱼利，不下万金；时值初夏，鱼船正盛，轻重税之，所得不赀。但经欧兴干没过半，君尧积不能堪，尽抄其船所有；兴恨未得发，将至舟山，即以密书约黄斌卿，令图之。斌卿乃遣剧贼王大用、林隆来迎击，尽并其船，杀君尧及二子诸孙甥。夫人年六十五，贤而知体；临死，悉驱子孙妇并孙甥女辈赴水，然后自溺；全家死者百口——时六月初二日。

　　平国公郑芝龙，号飞黄；泉州安海人。所居地名东石，负山面海，本寇盗出没处。芝龙修躯伟貌，倜傥善权变。少即习游海岛，慷慨得众心。闽俗耻贫而轻死，富者以通番为业、贫者以劫夺为事；芝龙徒众既盛，二者兼行。有李习者，巨商也；往来日本，与夷狎，遂弃妻子，娶于夷。芝龙少年姣丽，以龙阳事之；李以万金，托之持归付妻子。会李死。芝龙匿之；尽以募壮士，若郑兴、郑明、杨耿、陈晖、郑彩皆是。迨壮岁，剽掠既久，金宝无算，娶日本长琦王族女为妻。日本法：娶夷者，终身不得归；惟芝龙挈其妻还东石。有第宅，绵延数里，朱栏、锦幄、金玉之饰，无所不有。

