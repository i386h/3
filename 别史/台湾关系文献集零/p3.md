<!-- { "loadSidebar": true } -->
　　崇祯中，受巡抚沈犹龙招抚。犹龙母诞，芝龙进一金盆，嵌一珠龙蟠珊瑚树，高尺许；犹龙受之，私与家人语曰：『此奇物，得对尤妙』！芝龙知之，三日后，复进一盆，式度无二。闽人无贵贱老幼，但举一「郑」字，即低首畏服。时南安有苟憨、惠安有刘香，与芝龙皆称富强。苟憨先亡。刘香恃众不受抚，朝命芝龙讨之；战于五虎门外之定海所三日。芝龙本不敌香；其弟芝虎骁勇莫当，望见香坐大舟，指挥兵卒；独以小舟直入其阵，跃登大舟，欲擒之。香亦勇，乃亲接战，船兵各相格断；久之，芝虎与香弃刃徒搏，相持堕海，皆死。芝龙遂并其众，威声益着。家藏金银皆铸狮子、虎、豹形，重百斤。造华屋曲房，置花梨、紫檀床架，高下居之；覆以纱幔，示不用。置犀盔、犀甲、金盔、金甲各数十副；每出，亲随与己貌相类者皆服之，使人莫辨。

　　崇祯末，鸿逵与彩并率舟师驻防江上。弘光封芝龙南安伯。乙酉，隆武以唐藩入闽，芝龙与鸿逵、巡抚张肯堂、巡按吴春枝同拥戴；封芝龙平虏侯，进平国公。丙戌春，上以芝龙擅权，不能制；愤激亲征，驻延平。清内院洪承畴，芝龙乡人也；密以书通，许芝龙以闽粤王招之。芝龙于是忌肯堂北出，奏阻之，尽撤各路守兵。九月，清兵入福州，芝龙以封议未定，退归安海。十一月，集诸将议降；安南侯杨耿、平夷侯周崔芝、定洋将军辛一根等皆不从，弟芝豹、子成功极谏。芝龙决意降，又惭于众，乃单骑登陆去。诸将皆散入海，弟与子亦各领所部，终不附。其妻日本夷女——即成功母也，芝龙降后，自经死。

　　弟芝豹，于乙未二月至杭州，云赴京投兄；巡抚秦世桢奏明，遣人押解至京。芝龙入旗后，以原衔随朝行走；后为家人首告通海，审无实据，犹押发辽东居住。后望见辽海外有船往来，疑之；仍收入京，高墙禁锢，开窦纳饮食，日给一两与之。满妇伴守，生子颇多。壬寅十月，以通海处之极刑，及其幼子世恩并家口□人，籍其赀（此条后人所补，非「浮海记」原本）。

　　郑鸿逵，字羽公；芝龙异母弟。为人清矫自异，稍知文义。芝龙受抚就职，鸿逵以武举授官；名虽不及兄，而品阶差次。

　　流寇横于上游，朝议以舟师截江，谓郑氏长于水战，诏芝龙入援。后以防海任重，改调鸿逵；于是加鸿逵总兵、彩为副。统舟师自海道入江，驻兵京口。清兵渡江，鸿逵扬去。

　　隆武立，以拥戴功，封定虏侯，进定国公。上幸延平，心非其兄所为，而力不能救；愤激欲为僧，退居安海。

　　福州陷，芝龙受清封，而鸿逵不与，乃亦持不降之议。后芝龙已登陆，清就海中敕鸿逵征粤，鸿逵遂受之；令部下剃发，然不留辫：心持两端，不及成功矣。

　　成功原名森，字大木；芝龙子——母，日本女也。隆武即位，年才二十一。入朝，上受之，赐姓，改名成功。姿貌颀秀，忠义性植。

　　丙戌冬，芝龙走回安海，合各营战船，尚五、六百艘。降议既定，其幼弟芝豹出涕力争，喧声闻于外。成功见不可挽，乃纠诸将中同志者另走金门江，团结永寨于乌洋；上书其父谏曰：『我家沐主上大恩，满门封拜；以成功之不肖，赐姓、赐爵：濊泽洪休，非寻常可比。方恨不得捐躯报国，何忍背主求生！况成功既从朱也姓，不得复为父也子矣。赵武、伍员之事，古人每图其大者。幸大人努力自爱，勿以成功为念！成功虽无知，安复左右朝夕为天下笑；惟垂察焉』！自是，父子遂绝。

　　芝龙降后，成功集诸大老路振飞、曾樱、张肯堂、朱永佑、陈轼、林垐等歃血盟，共图国事。常痛其母之死，虽芝龙以清命时苦招之，终不听。

　　郑彩，号羽长；芝龙族侄也。剑眉长髯，仪状魁硕。有智略，与诸将异。鸿逵奉命守江，彩亦以总兵守采石。

　　隆武立，遣守杉关，封永胜伯；以兵败，降为恩宥伯。

　　丙戌秋，鲁王出海欲依黄斌卿，斌卿拒之，漂泊外洋；彩适至舟山，遂奉王入闽。时芝龙已降清，屡书劝彩执王自归；彩不听。丁亥，进封建国公。闽海舟皆出郑氏门下，自芝龙降北，国姓居南海中，皆彩主之。戊子春，奉王驻福宁州。阁臣刘中藻复福宁，欲迎王；彩与之忤，反掠其地，致百姓怨叛。中藻败后，复与王忤。己丑，弃王南去；王依阮进，得达舟山。

　　庚寅，与国姓构衅。成功击走之，袭执其妻子；成功祖母责其孙善遇之，得释还。秋，北至玉环山，欲争平夷侯地，攻杀累月；后阮进助平夷，彩败去。始，闽安周瑞、荡胡阮进皆彩义子，平夷则称门生；至是互相攻杀，惟力是视矣。

　　遂平王，周藩也。崇祯末年，流寇犯河南，王亲临战，中流矢，伤唇及腹。志气果敢，言及国事，辄悲愤不胜。

　　乙酉闰六月，至杉江。有悍校朱治，与指挥常寿宁有衅；寿宁杀治，并劫王拘之；后迫于公义，乃出王；复间行就予，商出海，未果。

　　在海上，为清兵所执；送南都，遇害。

　　安昌王，亦周藩，于遂平为父行。丙戌三月，与予同出海。

　　庚寅春，见时不可为。毅然剃发。

　　义阳王，蜀藩也；安昌之祖行。年少，美丰仪；吴志葵奉为监国。后渡海，依鲁王。

　　舟山陷，同监国及张名振南行。

　　张肯堂，字载宁，号鲵渊；华亭人，乙丑进士。为人端重宽和，不苟言笑，谦恭下士。初知浚县，以恩抚士民，设法防御；寇至，无不摧败而去。擢监察御史，巡按福建。

　　崇祯十五年；以佥都御史巡抚福建。漳、泉间山贼出没虏掠，官军不能制；肯堂亲按行，剿抚兼用，踰年悉平。

　　南都陷，靖虏伯郑鸿逵迎唐王入闽，肯堂与巡按吴春枝、南安伯郑芝龙拥立为帝；加太子太师、吏户兵三部尚书兼都察院左都御史。丙戌春，上幸延平，肯堂留守。四月，奉旨总制直、浙，率师由海道入长江，图复南京。已拣阅船只及兵器、衣甲、火药具备，题平海将军周崔芝统前军、定洋将军辛一根统中军、楼船将军林习山统后军。芝龙密疏止之，乃改用郭必昌——必昌，芝龙心腹也。肯堂既解兵柄，力辞留守之任；军国事，悉以让芝龙。八月。延平报至，肯堂散遣姬侍，微服间行；将入粤，访乘舆所在。值崔芝自浙还，力请肯堂同事；乃驻海坛山，招徕忠义，远近响应。崔芝同肯堂下泉州，劝芝龙勿降，几为芝龙所留；卒得脱。北还，悉出私财佐军，有众千人、船五十艘；崔芝方强，不无相轧意。

　　丁亥三月十六日，别崔芝北发。至硠琦，为阮进裨将周弘益截辎重船数只，余船溃散；止故乡亲信以文武署从数舟相随，赖贺君尧以全■〈舟宗〉护送北上。六月，至舟山。鲁王前自闽还，尝以书邀肯堂，谢不往。己丑九月，王至舟山，强肯堂为辅；不得已，应命。清信日迫，或劝他图；肯堂曰：『昔我为闽抚，义应死封疆；以隆武皇上存亡未卜，故不死。后知鲁国主在，同为高帝子孙，因留不死以事之。今则更何所图！惟一死待之而已』。九月初二日，清兵破舟山，肯堂题绝命词数章于壁，衣冠望天拜，取剑、印投于河，就中堂自缢；妾四人从缢两傍。孙茂滋逃出，为乱兵所获；一日，夜释之。

　　朱永佑，字奚启，号闻立；华亭人，甲戌进士。以吏部文选司郎中入闽，授原职。丙戌夏，加太常卿，出监周崔芝军。

　　闽陷，遂依崔芝，与结婚。丁亥，至舟山，与斌卿善。永佑善奖借人，上下咸得其欢心。鲁王至，任吏部尚书。

　　清兵至，永佑病不能起。城陷，被执；不肯剃发，自陈愿为老僧，不听，见杀。

　　吴锺峦，字峦稚，号霞舟；武进人，甲戌进士。夙负文望；五十余，始登第。司李粤西，遇乱；间关入浙，鲁王任为礼部尚书。己丑，至舟山，年已七十；敕谕皆出其手。为人雅淡直率；多寓普陀之白衣庵，麻帐、纑絮，处之晏然。

　　辛卯八月，将赴难，以累年所作疏奏、诗文留庵僧；因入舟山，寓学宫楼上。见城将陷，沐浴更衣，拜辞圣像，书绝命词于壁，自缢死。

　　先是，肯堂有仆见事势难支，预为僧普陀，号「无凡」；肯堂殉难，棺殓皆其所营。殓毕，复至庵，取锺峦文稿，渡海传之；今得存。

　　日本，即倭奴国；与中国隔绝东海，于诸夷中最强大。其土地甚广，有三十六国，可比中国三、四大省。东西大抵与直、浙对望，北则高丽、南则琉球。所产鱼、米，精美过于中国。不食猪肉，其价甚贱。多参苓、兽皮。其需于中国者，古窑最重；后赝者多，渐亦不用。惟红毯、丝绫，为甚切要。须发皆剃，止留前后鬓毛，撮小髻在后。无贵贱老幼，皆带刀，寝食不离。男妇皆跣足，止拖一皮套。衣无襟裾，但缝成一大幅；略作短袖，仅遮半臂。敛衽，用大带束腰。所居屋宇，峻整敞洁。坐席地，入门不穿履。无长幼行列，推尊者居中，以次团坐。饮馔多干炙，无羹汁；酒味郁烈，难多饮。其余，大抵与中国同。

　　己丑冬，有僧湛微回自日本——略知诗书，常往来荡胡伯阮进营；进因叩以日本风土，并诘向来请兵不允之故。湛微具言『彼中不受金帛；所最敬不可致者，惟本朝御藏佛经。若得此为礼，远胜万万矣』。进以倡议，欲请普陀镇海寺宪穆李太后所颁「大藏」，遣大臣赍往，遂致乞师之意。与定西侯张名振合疏上闻，鲁王初未允，曰：『此亦祖宗法物。万一兵不可得，则竟付之乌有矣；奈何』！进意必欲行，乃下其议；择一干力大臣为正使，以其弟澄波将军阮美副之。众推大宗伯吴锺峦往，吴公老，复择之小卿中；佥议非予不可，加二品服，赐袍带，王亲赐宴遣之。

