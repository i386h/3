<!-- { "loadSidebar": true } -->
　　道光癸巳冬，余蒙圣恩监司是邦，实兼提督学政之任。考试旧在道署，士子患其隘也，请于台湾府周君涧东，择建于府署之西北。经始于十三年某月某日，告成于十五年某月某日。正南作照壁，两旁列木栅，栅立左右辕门。正北三门，门左右设外官厅。厅左曰杂差所，右曰供给所。门内过水亭，亭左右设内官厅。厅左曰文巡捕所，右曰武巡捕所。由过水亭进，曰仪门。仪门内为考棚，左右各三廊。一廊十间，间五十座，凡士子之座三千。北横廊左右各七间，间二十座；南横廊左右各六间，间十座；凡士子之座四百。中为大堂，学政收卷之所居。再进为内堂，学政阅卷之所居。堂左曰庖逼之室，堂右曰学书之房。四围周以棘墙。呜呼备矣！

　　昔夫子尝谓：道不行乘桴浮于海。当时历聘诸国，无有能行夫子之道者；浮海之叹，殆犹欲居九夷之意与！今后圣人二千年，重洋孤岛，反家诵夫子之书何与？岂且夫子当日果乘桴浮于海，教思遗泽之所留与？书称帝光天之下，至于海隅苍生、万邦黎献，共为帝臣，惟帝时举。夫上无秉修文德之君，虽邹鲁之乡亦荒落而不悦学；上有秉修文德之君，虽荒陬遐夷，士生其间者亦皆蒸蒸日进于道。台湾去京师万土，夫亦我国家建学设校，沐浴膏泽之地也夫！敬布朝廷之德化，以风励黉序；敦节义、崇经术，提督学政之责也。尔士子各自砥励，无负圣天子茂育人材之至意，何必在近圣人之居乎！

　　台湾嘉义县城工义仓碑记

　　嘉义为全台中权握要之地，郡城之辅。嘉义一动摇，则郡南之凤山信息犹可相通，郡北之彰化、淡水、噶玛兰道路阻塞。初入版图名诸罗，栽竹为城。乾隆五十一年林爽文之乱，固守经年，高宗嘉其义，改名嘉义。五十五年，请帑筑砖石工，历四十二年。道光十二年十月，张丙等变起，首攻嘉义；福建巡抚署浙闽总督魏公元烺调陆路提督马公济胜帅内地漳、泉兵平贼。围解后，屡经地震、继以霪雨，城遂圯坏。钦差将军瑚公松额、总督程公祖洛办善后，奏请前任水师提督王公得禄督劝绅民捐修。王公之议曰：『城虽修，不建月城，不能固也』。乃添建四门月城，以作唇齿之势。再议曰：『月城虽建，无炮台不能轰击也』。乃低洼雉洞，铺石置炮，以为平峙之形。再议曰：『虽有月城炮台，无粟不能守也』。乃于城西北立义仓，贮榖一万六千石；平时用以备荒，变时用以御乱。凡用银几万几千几百几十几两，兴工于十三年某月某日，告成于十五年某月某日。

　　今年春，余按部至嘉，公引余周历堞垣，盘视粮储，乞文以志。余谓公以从平林爽文得功，累升至提督闽浙舟师总统，旋以殄蔡牵功封二等子爵，寻加太子少保，受三朝之厚恩，虽在籍犹奉朝命督建城工；盖台湾为沿海七省之保障、嘉义为全台之保障，不独固桑梓、全闾里，古人所谓乃心罔不在王室，公之功直与城俱永也！至于仓以卫城，其规横条例俱详备；宜刻于碑阴，使后之人有所守焉。

　　台湾道署斐亭记

　　台地竹多苞生，道署小平泉西两槛外，丛竹千竿蔽日，浓阴交错；院中有亭翼然，名曰「斐」，盖取「淇澳」之「菉竹有斐」以名。由亭之东折而北，为「寄云曲舫」；早起，云常满室中。澄台在其东南，可望海。台之外为圃，可习射。泉溢为池，池中堆石为岛；双鸥戏水面，时飞时止。芭蕉大如树；畜麀鹿，每日午卧蕉阴下。海外奇木异卉——如佛桑、洋桃、文元、桂子、番石榴、黄梨之属，经冬花蕊不断。故胡公承珙题云：「明月先临三岛，好花常驻四时春」。孔公昭虔额曰「沧洲啸泳」：其形容是亭者备矣，而未究名「斐」之义。

　　「淇澳」之诗曰：「瞻彼淇澳，菉竹猗猗；有斐君子，如切如磋，如琢如磨。瑟兮僴兮，吓兮喧兮；有斐君子，终不可谖兮」。夫淇澳之斐，斐以美君子；斐亭之斐，斐以美竹。斐以美君子，非「卫风」之切磋、琢磨、瑟僴、吓喧不足以当之；斐以美竹，竹未有不斐者。余之俯仰偃息斯亭，不异徜徉乎淇之上矣！

　　台湾道署澄台记

　　道署小平泉之东偏，嶐然而特起者，曰「澄台」；台湾八景之一也。台上有亭，长白武公隆阿额曰「旷望高深」；两旁榜曰：「崇岛巨鳌开壮观，野花啼鸟足生机」。以能望海，故名「澄」，盖取「澄海」之义。

　　余家东海之表，莱郡有勺蠡亭，缘事至郡，必登亭俯瞰沧溟。丙戌，余由中书选太湖流，登西洞庭来鹤台，全湖奔赴峰下。庚寅，余升守彭城，登云龙戏马台，顾视黄河洪流；而观于海者难为水，未尝不思勺蠡，冀得再览其胜。癸巳，余由南韶连道调台湾道，过八百里重洋；振衣玉山顶，澎、厦岛屿杂杳森列，琉球、日本等诸夷国迷茫可辨。此乃混沌初辟时天造之台，云气冥与化合，而嶰渤■〈氵顷〉洞无涯岸。因赋诗云：「始知天地真无外，回忆湖河总细流」。

　　顾台湾孤峙海心，平原沃野，南北延袤一千九百里、东西二百里，非陟彼高冈，居其地者反不见海；惟道署之澄台，见西南海之一角。台下屋三楹曰「斐亭」，郡注所谓「斐亭听涛」也。登高远瞩，则安平晚渡、沙鲲鱼火、鹿耳春潮、鸡笼积雪、东溟初日、西屿落霞，近在珠帘画栋间。盖台湾之八景，道署有其二，澄台又兼擅八景之美。余乡勺蠡之奇特，殆未能逾乎此也！

　　因考台湾自前明红毛与郑氏相继为患，潢池中雷击电掣，波涛腾沸。我国家龙兴辽海，一戎衣而天下大定，惟浙闽洋面祲氛未靖；施大将军琅扫除蛟鳄鲸鲵之怪，然后海若肃清，盖二百年于兹。今余蒙圣恩观察是邦，睹是台之命名，思与僚佐戮力永澄海疆，不仅夸游览之壮也已。

　　台湾府学重修夫子庙并祭器乐器记

　　自生民以来，未有盛于夫子也；无论中国尊之，四夷八荒莫不尊之。台湾僻处闽海外，国朝声教渐被，始立学宫、建夫子庙。岁久，剥落颓坏。道光癸巳冬，翱由广东南韶连道调台湾道兼提督学政，谋于府守熊一本，议重新。候选同知许朝锦既督捐建学政考棚，复愿独任其工。始于道光乙未六月初七日，成于道光丙申三月初五日。工大而用繁，凡用银一万两有奇。翱复与府守谋祭器，教授许德树请任修；牺樽、象罍、木豆、竹笾，悉遵古式。翱复与府守谋乐器，员外郎吴尚新、生员刘衣绍、六品职员蔡植楠请任修；钟镛、匏鼓、琴瑟、箫管、■〈兆上鼓下〉磬、柷敔皆具。舞六佾，六六三十六人，聘海内乐工以时教童子习。

　　翱同府守谒庙，仰殿宇之巍峨，睹梁栋之壮丽；泮池宏以深，坊桥坚以固。春、秋上丁两祀，肃清雍穆，歌者堂上、舞者堂下，无言奏假，彬彬乎变海隅为邹鲁阙里之风矣。孟子曰：观于海者难为水，故曰河海之于行潦。又曰：孔子之谓集大成；集大成也者，金声而玉振之也。子贡亦曰：闻其乐而知其德。翱幸生圣人之邦，得见圣人之车服、礼器矣。今观于海，荡荡江淮河汉万里朝宗，穆然于圣人之出乎其类、拔乎其萃。聆大成之铿锵和平，知尹夷惠具四时之一气，特乐之小成。圣人元气周流，备始终条理，与天地浑合同化；轩辕氏张乐洞庭之野，乐成而蛟龙舞，犹未足以拟我夫子也。

　　台湾记事

　　台湾远在闽海之外，重洋阻隔；民情浮动，为漳、泉两府奸宄逋逃薮。自入版图，数叛乱。道光十二年秋九月，嘉义匪徒张丙等藉端抢米，知县邵用之被戕而乱作。

　　邵官内地，总督孙公尔准特调过台，与升台湾府吕志恒偕来。台湾沿海口岸皆厅辖，吕守割五条港与嘉义，使补内地亏。维时台湾挂印总兵刘公廷斌不炼兵，按察使衔兵备道平公庆清廉长厚——民称为「平菩萨」，心不然吕守所为。吕守曰：『此上宪意』。继闻邵令不洽舆情，与吕守议撤其任。吕守曰：「上宪使之来。即撤任，亦必俟秋征后』。前浙闽水师总统王公得禄籍嘉义，数言嘉将乱，刘镇军、吕守皆以为妄；因内渡居厦门。张丙等事起，平公告吕守：『王公之言验矣』！吕守曰：『谁敢者』！带乡勇三百赴嘉。甫离郡，问村民：『嘉有乱乎』？对曰：『不闻』。吕守抚掌大笑。不数里，又问，对如前；又大笑。不数里，复问，对亦如前；复大笑。未至，以所问覆报平公。及知郡令已戕于贼，父老劝勿进，吕守曰：『不尽歼贼，何颜面见观察』！鼓众直前，遇害。余至台，台人犹叹息吕守之亡，亡于三大笑。

　　刘镇军愧与吕守失前言、不设备，以六百兵与贼战于嘉义城外；兵败，副将战殁，裨将死者数人，退保嘉义。平公委罢职台防同知王衍庆署台湾府，王辞；平公曰：『势危至此，非子不可』！王有智略，多权变；令嘉义时，械斗劝谕不解，单骑横枪，所向披靡，王公得禄壮其胆。既接府任，选番兵三百入卫；招募民壮二万，与郡城文武昼夜巡警：人心粗定。一日，于众中执一人为贼，讯之，果贼遣使行刺；斩以徇。百姓惊服，心愈固。嘉义道路梗塞，密谋平公出城列阵待贼，别遣人从便道解饷于嘉。刘镇军忧粮缺，饷至，守城者欢呼；妇女皆登捉石投贼，城赖以完。

　　是时，制府孙公尔准已前卒；代者程公祖洛陛见后，廷寄浙江按某事。福建巡抚魏公元烺兼署总督，闻台湾变，入奏上授瑚公松额福州将军，哈侯朗阿副之，调陕西、河南、四川兵会剿。魏公遣陆路提督马公济胜帅漳、泉兵先渡海救台，会风顺，船驶两日夜抵鹿耳门,马公入郡城，略问贼情形，即出次教场；不张灯，独坐终夜。明日，次盐水港。择地立营，深沟高垒。贼屡挑战，不应；扬言运库帑二十万至。兵实止二千，兵寡贼众，俟三省兵集乃合击。贼大喜，胁从四、五万人歃血饮；黎明，闯马公营。马公命燃炮轰击，贼却退，跳号谩詈。官军不胜忿，请拚命与贼决胜负；马公闭之，不使出。自辰至未，贼皆倦，纷纷卧地上；马公开营门，分两翼飞踰沟，乱砍。贼仓皇不及操戈，前后冲压，大溃。自是贼散而复聚者九次，马公十战皆捷。斗六，嘉义巨镇。贼初攻嘉不克，还破斗六，县丞方振声妻女暨幕友家丁皆与难，贼据为巢穴。至是，张丙等入斗六招呼，无一人应者，大哭。众执之，献于马公营。

