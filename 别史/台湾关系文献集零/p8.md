<!-- { "loadSidebar": true } -->
　　十三年，闽藩耿精忠反，胁经同叛。沿海郡县皆陷，经遂洊居漳、泉。精忠为所逼，撤建昌诸路兵自卫；大兵乘之进取。十五年十月，精忠降，命还其爵，率所部征海寇自效；经使伪将刘国轩据厦门以拒。十六年，经弃漳州遁，官兵遂复海澄等十州。十七年，都统穆赫林与刘国轩战于祖山头，官兵败绩，退保海澄。六月，国轩陷海澄，署前锋统领幸福战死，都统穆赫林、提督段应举皆自缢。国轩既陷海澄，乘胜取长泰、同安，进围泉州，再逼漳州；兵号十万，壁于龙虎、吴公两山。时城中兵少，总督姚启圣以五蜡丸檄他镇兵来援，不至。一日，乘大雾率精兵五千突出，呼声震天；国轩兵不辨众寡，自相跆藉，阵遂乱。自辰至酉，斩首四千，生擒千五百人，国轩败走，泉州解围；收复长泰、同安等处，进攻海澄。海澄者，滨海地也，峻而险。寇据之，筑堑高数丈；排列艟艨守金门诸岛，密若布棋：相持一年不决。启圣用漳人黄性震策，以寇势浩大盘结，非离散其党羽、阴乱其腹心，未猝图；于是建立修来馆以收纳归诚将士，来降者无真伪，胥善待之。得海上间谋，悉不杀；厚赐之，恣其往来，即用以侦海上事。由是寇党自相疑贰，来归者日益众。复设水师提督，练水战；分遣劲兵扰其饷道，寇渐乏食。

　　十九年，提督万正色击郑经于海坛，伪将朱天贵自海坛遁。正色败之于平海、崇武诸屿，进取玉洲。伪将刘国轩走厦门，伪总兵苏堪迎降，遂复玉州、石马。水陆兵进攻海澄，克之。复分兵攻陈洲、马洲、湾腰山、观音山、展旗等十九寨，皆败之。进击朱天贵于厦门，天贵溃走，遂取金门。经遣国轩调残兵守澎湖，派殷户出粮，抽壮民为兵；人心益离。经以朱天贵失厦门责之，天贵惧，遂来降；寇势愈蹙。

　　二十年，经自海澄归，预立其庶子克雝■〈臧上土下〉；于洲仔尾筑游观之所，退闲其间。未几，死。众惮克■〈臧上土下〉严，迫之死；冯锡范等遂奉经次子克塽嗣。启圣侦知之，用间谍阴结傅为霖为内应；事泄，为霖遇害。二十一年，启圣等奏郑经已死，子少，国内乱；请乘时进讨。因授施琅水师提督，会总督统师进取澎、台。琅本唐藩旧将，后从郑氏为左先锋；与成功有隙来降，拜靖海将军，成功收其父及一弟杀之。二十二年，启圣等帅舟师自铜山抵澎湖，前锋游击蓝理与伪将会，遂战；大破之，连克虎井、桶盘诸屿，惟澎湖未下。启圣舟停八罩湾，琅乘小艇暗渡海中，遥见妈祖台各屿炮城十六座，营垒星罗，环绕三十余里；琅遂决策，分兵进剿。六月二十二日，誓师；遣总兵吴英、陈龙、陈昌帅左师入鸡笼山，遣总兵朱天贵、林贤、杨嘉瑞、参将罗士珍帅右师入牛心澳。琅自居中权，分为八阵；旌旗蔽空，舳舻相接。自辰至申，戮力来攻，击沈熕船八只，烧鸟船二十六只，遂克澎湖；国轩遁走。我师尾之至鹿耳门，门窄水浅，琅舟不得上。启圣祷于天妃庙，明日大战，炮发，水骤长一丈，舟并行如鸟张翼而上，穷追至西屿头。七月，克塽以台湾降（明宗室宁靖王朱术桂向依郑氏；城破，冠带佩印绶自缢，有姬五人同殉）。诏以郑克塽及成功子璁等六人、克塽弟克■〈与上土下〉等九人、伪武平侯刘国轩等子弟赴京师，隶汉军旗下；于其地设台湾府，统台湾、凤山、诸罗（即今嘉义）三县，隶福建布政司（雍正元年，增设彰化县及北淡水同知）。

　　附论

　　唐、桂二王以阽危闰位，等之宋之昰、昺，实不成其为国。郑成功虽授爵闽邸，窜伏台湾，尤不足与当日殉节诸贤相比数。惟伏读高庙「御批通鉴辑览」，凡国史馆于二王书「伪」者，概令更正，改书称号；其诸臣仍书所授原官，并一体易名：如天之度，教忠之典，仁至义尽矣。故纪述闽、粤遗事者皆无所忌讳，不没其实。如郑氏者，考其始居厦门时，即奉淮王为监国；继据台湾，明宗室多避地其间，成功待之尽礼，每决大事必坐宗藩于上，示不敢专。永明立于粤，及窜云南、入缅甸，数遣使朝贡，拜延平王之封；藏其印，称招讨终其身；传子及孙，历三十八年归命时，其纪年以「永历」未改也。虽自忘螳臂曾抗王师，而崎岖鲸波，其心不贰；君子有以悲其志矣！方国家吊伐之初，区区孤岛，亦度外置之；而郑经席父余业，内任陈永华、外倚刘国轩，收拾败亡，偷息荒澳，边疆之民稍稍安辑矣。乃经狂悖，辄助闽逆之虐以速其败。嗟乎！台民亦望治久矣，故修来馆辟而俊杰归诚，密札偶投而争为内应。水师皆用土兵，与寇共其所长。施靖海仇不戴天，敌忾益奋，一战而俘其人民。化从古声教未及之地为户口贡赋之所，海滨郡县从此永销烽燧，不其懿欤！然台湾本番土，一屯于日本，再攘于荷兰，继为郑氏所据；淫巫之风、浇凌之习，虽大化旁流，骤难尽革：则既富而教，又不当与诘戎固圉并重也哉！

　　海寇考

　　海上自晋末恩、循相继倡乱，刘裕从海道袭其番禺，循遂败亡。此后海警无闻，而防御未懈。元末，方、张窃据旁海郡县；其党败后，多逸而之海。明洪武初元，稍稍寇窃。嘉靖中，边备废弛，奸民逸囚伺隙勾引，倭患复起；又有许栋、王直、刘香老、林道干、郑芝龙等与倭相为表里，数寝而复作：至迁民内地，弃岛澳为荆榛。故海氛惟明为最烈，防海之制亦惟明为最详。国初，郑成功据金、厦诸岛，数入寇。其子经复乘耿逆叛闽，陷沿海郡县；征之十余年，始略定台湾。自是海滨解严，烽烟不作；间有蜑渔什伍，纠结伺掠商贾，然无联■〈舟宗〉拒敌官军者。

　　自乾隆己酉安南阮氏篡黎，因于兵革，国用匮乏；巨贼陈天保、莫观辅建采办之名，招致亡命，崇其官爵、资以兵粮，使劫掠充饷。夷艇数百，直犯粤、闽、江、浙，则有乌石二、乌石大、总兵保、东海八、阿婆带、大炮腹诸贼目，而四总兵最猖獗。闽、粤土盗因之蜂起，则有蔡骞、朱濆、郑一、张保、金姑养等及诸有名目、无名目大小亦数百舶交海中。于是土盗诱夷艇以深入，夷艇倚土盗为声援，几蔓延不可制。当时主兵者独急夷艇，而闽、粤将帅中又独李忠毅公长庚办贼最力；上遂授忠毅总统闽、浙舟师。嘉庆五年夏，夷艇大入。六月，忠毅与黄岩镇会师台州之松门；飓风作，覆贼舟几尽；官军乘风击之，俘斩六千人；四总兵溺死者三，获其一伪侯伦贵利磔之；我师亦颇亡失。奉旨以总兵敕印示安南王阮光缵；光缵言：「但令总兵巡海，不虑入浙为盗」，上表谢罪。自是，艇患稍纾。光缵旋失国，新藩阮福映晓大义，逐诸奸匪，勾结窝顿者皆芟夷；旧阮党留粤洋不敢归，数登岸掠食。而闽洋蔡骞横甚，其舶高出官军所驾之米艇，仰攻非便；又于四面重迭张牛皮渔网，炮弹不得入。忠毅建议限商船梁头丈尺，使贼无大船可劫；又出巧思，制火攻船，先出收抚其胁从者而后击之。与贼大小百余战，所擒歼数千人，沈烧其船数百，夺其船数十；一蹑之于渔山、一蹙之于台湾鹿耳门、一扼之粤洋大星屿，皆几获而复脱。最后追之粤黑水洋，骞仅存二舟；而忠毅战殁，骞旋亦败死，张保等皆就抚：海寇悉平。盖二十余年督抚大吏经营措置、诸将帅追逐风涛茫渺中，艰危险阻，视陆师有过之、无弗及也。

　　按海道南连交址，历广东、福建、江浙、山东、直隶、南京，北接高丽，计一万五千余里；巨浸稽天，贼踪靡定；即无邀击之地，所恃惟得顺风。然我乘风而追，贼亦乘风而遁，虽远徒劳。无已，则探其止泊，围而蹙之，或可奏功；而贼谍最多，官军未至，贼已起碇避去；欲求攻其不备，百无一二。然则贼终不可得乎？曰：是亦多术矣；而绝其劫夺之资、禁其接济之路为最要。是二者，又必因哨守兼行而后克济也。当明初海寇初作，议者谓使是时中国潜为边备，而听其自去来海上不问，一如宋、元以前时，亦不至大为患。故后人复有守内洋、捐外洋之论，谓我之商渔许于内洋采捕，禁其越外洋；其盗船听其外洋往来，堵其入内洋。舟师扼要守之，循环哨之，以联络策应；寇至，并力御敌，去则纵其所之而勿追。如是，则劫夺商渔、接济水米，皆可禁绝；而贼不薄岸，赃无所消、粜汲又穷，势将自困。惟寇掠在外，接济消赃皆起于内；则察蜑户、渔艇，杜奸阑出入，吾固知其更有急于图寇者矣。

　　壬辰征台记

　　嘉义县在台湾府北百二十里，旧名诸罗；乾隆五十一年林逆之变，城陷而复全，赐今名以旌之。自是地益辟，漳、泉及潮、嘉人争趋之，曰闽庄、粤庄；分类械斗，习为故常。

　　道光十二年闰九月，两庄因小忿牵耕牛；奸民陈办流言于市，众疑惧，汹汹迁避。张丙、詹通等皆闽庄巨盗，遂乘之作乱。二十日，攻双溪口、红山仔、牛头山各粤庄。时刘镇军廷斌巡境抵彰化，督北路协兵捕之。贼又攻毁大墩莆、姜仑各庄，入佳里兴巡检署杀弓兵多入。知府吕志恒、署知县邵用之、护游击周进龙、县丞朱懋分投捕贼，皆狃于平日之械斗而不虞其为逆也，至先后被害。十月初三日，遂围嘉义县城。刘镇军急往授，途中战且行。将及城，贼复拥众拒敌；又大战于三坎店，周副将承恩及守备李高然、余国章皆战殁。副镇军挥兵奋击，得入城。是日，五接战，士卒皆饥疲，故杀伤亦相等。当贼犯城时，狱囚数百夜举火应贼；幸镇兵至，灭火，取死囚百人斩之，城内得不乱。而城外贼蜂屯蚁聚，用皮挡、竹梯更番围攻；镇军督兵民日婴城固守。告急文书，募死士潜入内山，绕彰化递省；寄郡城者或由海道，然亦多不得达。初八日，贼复攻盐水港，代理县事施模、守备张荣森亦遇害。初九日，镇军留北路兵守城，自率温副将兆凤出南门击贼，贼稍却；然道犹梗。守备蔡长青奉檄入援，复半道战殁。官兵既屡失利，多遗旗帜、号衣，贼得假装以误官军；长道旁皆蔗田、竹圃，绵延无际，官兵虑贼设伏，多不敢追。贼所至迫庄户具食，随驱以行；故从者日众。张丙、詹通、陈办三首逆分屯店仔口、水堀头、盐水港，各僭伪号，封逆党自军师、将帅以下伪职数百人。复有贼目刘港、刘仲、黄番婆、陈连、江七、蔡恭、侯虎等分屯茅港尾、曾文溪等十二处，互相声援，渐逼府城；而彰化黄城、府城旧社贼林海、凤山贼许成各纠众响应，淫杀焚掠，全台大震。

