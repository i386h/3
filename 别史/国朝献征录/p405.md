<!-- { "loadSidebar": true } -->
　　君讳沧字一清姓李氏世为金华永康人其先有讳远者唐杭州刺史其子旸为参军破贼有功遂家于杭旸之孙德明为永康始迁祖曾祖讳秉良尝代父诣狱而卒人称其孝祖讳仁仲父讳鉴母蒋氏君自幼凝重不妄语笑常侍父母侧承候起居如成人见者莫不叹服甫长即有志读书侍师唯谨年十四补邑庠生弘治戊午领乡荐赴春官落第南还适父疾牧不解带者月余及卒哀毁骨立葬奠悉准文公家礼限吟人太学时枫山先生为祭酒甚器之正德戊辰登进士第奔母丧哭至绝而复苏者数四每以不得躬视汤药殡殓忽忽如痴醉者两阅岁遇忌日辄涕泣曰今虽欲尽孝敬不可得矣仲兄患足疾每自外归必至寝前省视祁寒盛暑不废家事无巨细必咨而后行季兄泽早世遗孤友杜方在抱抚育教娶若巳子卒以成立辛未冬服阕赴选除授南京工部营缮司主事工曹岁□恒裒民财不肖者缘是干没事涉内府多宦寺参主之积弊牢莫可破君莅官一以清慎勤自将夙夜奉公视官事不啻家事爬奸剔蠹毛发不可干以私不为利势回屈始而物议龃龉久之遂安以定今冢宰孙公为工部尚书雅知君比有兴作悉委之君条其材用徒庸卒减前什之五六不忍靡国一钱以重病民孙公甚敬信之仪真岁运甓俵官民般附京师君督其事安靖识大体不为细苛民用不扰而吏亦无所容其奸事可便民则为措画纤悉舟航往来及居民商贾之在仪真者无老稚贤愚咸诵其德仪真当漕河冲置坝蓄水惟大僚乃启闸泄之中贵人利舟便多决闸以行君以法守拒之矻不为动惧而止者甚多或赠以文绮之属君例坚辞不受中贵人亦雅闻君名不敢强平生有守皆此类踰年竣事而还复差司龙江抽分竹木厂君以疾辞时少宰石公署工部曰此非李主事不可必需其愈而遣之不得巳起而视事藩府戚里有漏税者君追而治之不少假借虽同事者亦惮其风采初干清坤宁灾至是敕取大木上供君亲事如平日持法谨严而用意一本于仁恕不忍重榷商人财令价踊贵以病民颂声播远近冢宰陆公闻其名方欲擢置吏部以自助不意寝疾而卒年四十有七病革时顾谓其所亲曰吾死慎勿材于公家为吾平生累及卒无以为殓妻徐氏尽鬻其装始克归柩贤士大夫相与吊于朝行旅之人故有德于君者相与哭于野门生耆老之在乡者相与白于有司为立里门以旌之曰清修吉士葢君之积诚动人也友人蜀王教以诗哭之云伤心病革买棺言千□同符易箦论识者以为知言一清资质近道好义乐善不啻饥渴游太学闻枫桥山论慨然有求道之志及官南都日以亲贤讲学为事退食自公辄闭门不出潜心六经语孟及程朱文字而求穷理修身之方凡异端之说及近世词章功利之习不以一毫经心尝曰人之为学当从人伦日用上实下功夫庶几步步着实不为空言故其学践履多于讲明可谓平王笃实矣夫□之年其所造当何如不幸赍志而没不亦重可哀耶 

　　○南京工部屯田清吏司主事善山何君廷仁墓志铭（罗洪先） 

　　罗洪先 
　　嘉靖戊子余计偕北上求友四方咸曰君不闻阳明之门所评乎江有何黄浙有钱王葢指雩都何善山秦黄洛村弘纲与绍兴钱绪山宽王龙溪畿也未几遇何黄两君子途黄为人方厚简重而何君则魁形长髯广目而丰准与人语必依所学无少长敏钝咸恳欵援证譬喻指画如有味乎其中而不能吐者必伺听者意解乃巳否则虽假宿传食连日夕不为倦也其煦濡而且婉娈若此自是定交相与问难辩析不少隐避后君归田靡岁不相见见必踰月乃去庚戌冬大冰雪君留最久相语益合方期与余结邻终老而病不可作矣又八年其子进恒葬君城东黄为志而以铭属予予曰知君者无踰于予二人是乌敢辞君初名秦字廷仁晚以字行字性之号善山当阳明先生以提督之节驻贑也常聚四方君子论学君闻黄所闻于先生者慨然曰吾恨不及白沙之门先生今之白沙也又可失耶友人以不利举业尼之不为听会先生征桶冈裹粮追从相见于南康何丁继母忧归斩然以礼自度不狥流俗先生闻之曰是能讲以身者久之授以万物一体之论与致良知之说终夜思之达旦不寐忽有省悟尝曰吾人须从起端发念处察识于此有得思过半矣又曰知过即是良知改过即是本体其语学者每曰学务无情断灭天性学务有情缘情起衅不识本心二者皆病又曰执有无而论莫若俱忘只听良知是非善恶莫能自欺有情自无不知知至至之更无可知此皆苦心察识而验其必然不以人言少摇夺也惟其悟之甚艰执之甚坚故言之甚详而不惮重复葢谓舍此无以为致良知之实持此处人自庶几于一体之义而于言句稍涉精深微密辄摇手戎曰先生之言无是无是凡海内谈学之士人人善君君亦人人视为知巳至论学脉未尝轻许谁何也君以诸生事先生在贑趋贑在南浦趋南浦在越趋越一不以举业为念每试据理直书顾往往出人右壬午举乡试上春官久不第辛丑授新会知县喜曰吾虽不及白沙之门今幸闻其学又仕其乡吾敢以俗吏临其子弟耶始至释菜于祠而后视事乙巳迁南京工部屯田清吏司主事分司仪真岁余榷货芜湖所至有声满考投牒吏部乞致仕去不少濡滞是时年纔六十有四而貌又壮实时论莫不以为高君少善治生家故丰而自奉极啬及闻学勇于克巳而急于就义卒之日囊无余金称贷而后襄事呜呼君之见重于师门者有以也夫何之先有伯胜者以好修闻里中四世至景忠景忠生汝石励汝砺生克平克平生潜字若愚若愚公质直长厚以君贵赠承德郎南京工部屯田司主事生三子长奉武平知县次春历诏安含山霍山三县知县君居幼霍山与君同事先生而性慷慨有大节皆能不负师门 

　　焦太史编辑国朝献征录卷之五十三 

　　●焦太史编辑国朝献征录卷之五十四 

　　都察院一（御史中丞　御史大夫　都御史） 

　　◆御史中丞 

　　资善大夫御史中丞章公溢神道碑铭（宋濂） 

　　○资善大夫御史中丞章公溢神道碑铭（宋濂） 

　　宋濂 
