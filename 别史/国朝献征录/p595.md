<!-- { "loadSidebar": true } -->
　　公讳溱字济之别号蒲津公生于弘治壬子二月卒于嘉靖癸丑五月寿六十有二公生有异兆性淳气清祖翁钟爱之八岁侍祖寝食孝敬如成人即学日记千言祖翁临终特贻以书舍地洎祖母遗物执其手曰儿将大我门惜予不及见耳公涕泗奉教随父庐祖墓侧父遘疾泣请以归父殁公哀毁几绝痛母寡多疾即祖遗舍力学定省母稍不御药必号泣跪进每祈天请身代母赖以康癸酉举于乡叔大参公致政归乏嫡嗣恳王孺人求公继公痛违所生泣谢不忍后叔翁许后以荣兄嫂公勉从母兄命权奉叔养庚辰登会试辛巳赐二甲进士第考出继无貤封父母例作书告叔翁请如约书父母籍誓母忘叔父母养祀以全家庭孝友词意诚怛闻者感焉寻授南京陜西道监察御史便省母叔曲全恩礼日念远违母叔常欝欝未期忽膺疾告还二年疾愈遇诏促诸在告者期甚迫人劝公行公曰吾母叔老而依我甚庆违孝致忠非时也竟不赴叔父母先后卒公侍疾执丧一如子职督嗣人治茔葬率子孙岁时祭享期百世无替叔遗丰产尺寸无取寻居母丧恸毁骨立餟粥期年面深墨远觅南杉甃圹奉父母□□□终制犹缟素逾三岁遇岁时生忌羞祀必躬每至□道攀栢悲号终身永慕不衰敬伯兄如父平生无违言失色终身不异析爱姊笃生养死葬仍抚庶孤存其祀育诸侄曁诸从侄如子教养婚嫁慈惠周至对夫妇如宾盛暑燕居未尝有佚容刘孺人无出尝取兄女育逾巳出长择名门厚装归焉睦宗族亲党有礼周给恤患内外赖以立者甚众始公赴南台任甫数月即纠论武臣干进词连中贵及郊迎立阉戚贪功封语侵宰执士论称直留都仓场中宦久依市公尝巡视搜诡慎出纳革样米禁公私科扰储政一清云家食既久充养日邃鹾台余公光荐公才贤奉命复起公北台公丰采端凝论思忠恳每监礼随驾敷奏趋跄肃有常度　上时注目焉寻按畿内首罢贵臣赴　陵供需继疏止蓟山开矿余免刑兴利辨冤救荒疏凡百上咸称旨官民甚赖之将代　诏筑沙河宫城司空奏檄近郊民供役时北虏数入寇关隘久坏又吏治多污征敛日烦公条上四事曰慎选任以清政本曰溥实惠以厚邦本曰增边防以固邦圉曰停条筑以宽民力　上皆嘉纳城工得暂停后二十年虏犯近郊卒如公言继监丁酉畿试防范有方寻按江右江右俗徤讼多贵臣号称难理公既渡江严科条数十欵洞悉民隐禁教诱抑豪右吏民怀畏诵之不衰会　章皇后梓宫下九江公迎护月余寝食俱废檄所司肃祀储备无敢不虔而诸护使馈遗咸谢罢使者不悦冀有以中之会风便龙舟一夕渡湖　上闻赐文绮君子谓公忠诚所格云公两按南北黜贪墨抑侥幸奖廉拔滞纠名核实几所举刺贤否心服律巳清正御下温严日费不百钱每行郡必令有司检封衣笥江右北还衣多敝不充原笥虽图书亦不少携诸司以赵清献日之所至兴学课士斥浮崇正昌黎表韩公祠豫章建文谢祠修白鹿书院申明教规英儁多出其门登显仕者继典刷京畿卷主阅中台章奏咸务尚体要中丞献替多公草定以年劳擢顺天府丞约巳除蠧官府肃清会司徒议征畿民牛车穵运京粟出关公即疏陈不便民状仍上便宜数事竟从公议无何公疾作累疏请告清议重惜之公先后家居三十年杜门谢客读书赋诗教子耕读坐卧一小屋阛堵不治囊无余资澹然如寒士足迹不人公府人不敢干以私奖励后进亹亹不倦每闻军国重事系忠魏阙慨然不忘忧监司表荐数十竟不起命也公殁之岁元日有龙起公舍既病革儿童闻空中鼓吹音忽雷雨大作乃逝呜呼异哉 

　　○府尹 

　　顺天府府尹郑沂传（雷礼） 

　　△顺天府府尹郑沂传（雷礼） 

　　雷礼 
　　郑沂不知何许人国初入仕历监察御史洪武三年沂言京师天下根本四方之所瞻仰爵位之设当使内尊而外卑内重而外轻所以隆国势而安天下也今南京北京知府与在外散知府同甚失内外之统宜改应天府知府南京尹则国体尊而爵位当矣人命至重古人所矜各府宜设推官一员专掌刑名不预他政庶责有所归而人无冤抑矣又殿中侍御史之设所以备顾问司谏诤其员不可一日缺也今又虚其职岂以天下之大人□之众而无能胜其任者哉宜从铨注以肃朝仪又各处虽立逓运而凡转送官物多僦民船每致扰民今当广增逓运船数与税粮内定民赀力之厚者以充之国家征伐必资马匹宜于两浙空闲之地设牧马之官选牝马养于其中数年之后孳息蕃衍足以备武事　上皆从之四年任六年致仕 

　　◆应天府 

　　府尹 
　　府丞 
　　治中 
　　通判 
　　京兆 

　　○府尹 

　　应天府尹薛均传 
　　应天府尹张璘传（实录） 
　　应天府尹彭君信墓碑（王与） 
　　应天府尹鲁公崇志传（京学志） 
　　应天府尹秦崇传（实录） 
　　应天府尹高君敞墓碑（吴宽） 
　　应天府府尹于冕传（实录） 
　　应天府尹吴公雄墓志 
　　应天府府尹冀绮传 
　　应天府尹孙公春传（祥符文献志） 
　　应天府府尹王宸传 
　　应天府府尹陈公钖传（黄佐） 
　　京兆尹王公震传（归有光） 
　　应天府府尹柴公奇行状（陆深） 
　　应天府尹赠都察院右副都御史孙公懋□□铭（袁炜） 
　　应天府府尹唐公宽墓志铭（寇阳） 

　　△应天府尹薛均传 

　　薛均湖广黄州府蕲水县人曾祖天定仕元两□都招讨上护军祖楚卿袭总管父征元两淮水陆都统制从　高皇帝渡江参知幕府督金华军事均生时征梦人投万钧怀中遂名万钧以　高皇帝命更名均少有奇节好读书见羣儿逐戏辄唾去不顾里中人奇之巳而补博士弟子治五经名籍甚性又峻洁清苦而敦孝谊会郡守李公以怀才举召赴南畿上十策　高皇帝见而惊咤久之将大用而均陈臣母疾危放归其明年　上辟天下文武廉能之士郡人江胜等复以均闻因授办事州同巳而除扬州府泰州州同授承务郎御史严以均固非百里才保署两淮都转运盐使司知三品事加宣德郎未久除知合州□文皇帝诏入陜西行太仆寺卿以内艰归哀惨三年如一日诏取均不出再诏再不出凡三诏而均出授均应天府尹益尚廉明独买顿舍余一片地种蔬甚具旦莫荷锄往芸之神王也日饱饘粥菜茹　文皇帝密使人廉之侦其饭饘粥也笑曰人皆乐惟孤与均苦耳然庭无废事应天先是以租不时□当事者皆以罪去均到官筦事展月辄完报顷之即乞归其奏曰均昧死上言臣以一介之夫荣资到今曾亡豪厘益国事而征简　圣心猥越洿泥此臣罪令擢发□数顾臣今年七十老矣亡能筦事惟　陛下财察时　上特进均礼部侍郎固留均均拂衣去不顾性不善交多龃龉贵人归人谓均宦深多金也需其出私发均箧惟冥资一具人莫解也诘之故均曰遗儿孙无它长物令世业此当有以活矣贵人怅然噤口者久之其清苦如此归剪茅构庐萧然蓬茨足蔽风日诸当事贵人造均均慝不一见也晚号隐林野老吟咏自喜居恒念母甚构望云诗若干读之辄泣数行下云 

　　△应天府尹张璘传（实录） 

　　实录 
　　应天府尹张璘字文玉湖广黄冈人永乐中由进士擢山东布政司右参政改山西宣德二年调福建考最升应天府尹璘聪敏廉洁干济所至恤民京尹不謟事中官虽屡谗璘于　上不听宣德七年九月以病死 

　　△应天府尹彭君信墓碑（王与） 

　　王与 
　　君彭氏讳信字中孚浙江仁和人少以才俊补郡校生力学工文词在诸生中巳烨然有声景泰庚午中乡试辛未中进士甲科会宪臣有言宜选进士才茂者积学中秘如永乐初故事君与选入翰林庶吉士癸未擢山东道御史巡历紫荆诸关塞修城堡建斥堠防虑周悉边庭之无警乙亥巡按广东时岭南未靖武将专征颇易君儒生君初不较一日将出师誓众君伺帅语间陈说方略申严号令揆度事机切中要害卒之殄灭夷僚吾兵无挫衂君指纵之功居多俘奏帅以彼所得赏格让君君曰吾文士也吾自有阶奚以武识者伟其功而多其不伐丁□□父丧归杭服除改贵州道监察御史母姚氏太孺人己卯冬巡按陜西岁满且代藩宪交章愿留谓关右民劲悍其巽愞者至不能自立君治之强者锄弱者植威惠并行得宪臣体　上从之留君再期壬午巡按河南葢君自陜西还未浃月而关以东与河南北境风声所至奸宄屏迹吏无受赇而流移占复当是时君御史秩且满巡历诸藩无宁岁其劳绩茂着　上在东朝雅知之及即位遂升君顺天府丞顺天畿甸在辇毂下征徭常倍蓰他郡加之达官贵人园田错午侵牟武断民月困瘁君赞治之睱周行列邑杨摧折之威施拊循之政方严之下惠裕继之三年奏课赐诰命阶中宪大夫加赠父宗善如其官母封太恭人会应天缺尹升君任焉壬辰四月甫莅任秋八月己酉感风疾卒先卒一月其兄恭自杭奉太恭人来就养时年七十有九君退自公辄携其子明娱嬉母前明纔十二君抚之告母曰儿幸荷国恩得至此图所以报不徒欲遂吾一家之欢葢将推以及民老老幼幼俾无一家之不遂其欢呜呼君之志何如也而今巳矣此闾巷之民所以犇走吊哭慕之切而哀之深也君人性度坦夷人谓其有纳污藏疾之量至于遇事敢果断立发则又谓其不茹柔吐刚君生永乐辛丑享年五十有二昔同年读书秘阁者二十八人而出杭郡者四人相得一时欢甚厥后二十八人者荣辱升沉之外又重有存殁之感独幸君与王学士献童庶子缘张刑曹瑄四人者皆无恙而予与太常又获陪君同仕于南都方窃自幸而君又去予以死此予所以慕而哀之抑又有甚焉者也 

　　△应天府尹鲁公崇志传（京学志） 

　　京学志 
　　公讳崇志字懋功浙江天台人父穆累官都察院右佥都御史风望重一时公儿时闻家学巳屹然有自立之志景泰庚午领乡荐邑令赆以白金力辞弗受甲戊成进士授吏科给事中弹击不避权要　上嘉奖之赐五伦书一帙天顺初奉敕赍银数万两给赏边成防范严密下无敢欺戍者皆蒙实惠寻命赏京士衣絮其立法之严施惠之均与前赏同时武臣曹钦跋扈举兵犯阙公适待漏阙下骇其事即驰马与曹一偏禆格鬪大军寻亦合而曹就诛矣癸未升南京大仆寺少卿公徧历州郡厘其宿币傅以新法不数年马遂蕃息而民咸称便成化癸巳升应天府尹先是七邑民阻饥逋赋数万石公劝贷以代之输而赈其贫者溧水民孔姓者武断于乡人患苦之有司莫敢撄公擒置之法中人王敬怙势以盐二万引恳鬻规重利公厉色拒之葢公急于民虽举世所趋不难出身以当其冲慨然有烈丈夫之风焉壬寅九载秩满加正二品禄仍掌府事明年癸卯八月二日终于位寿六十有六讣闻遣官营葬仍命藩司谕祭公人恺悌详雅以公廉自持怨有不雠而德无不报一介不苟取予尤加意青衿今学棂星三门犹公所创建云 

　　△应天府尹秦崇传（实录） 

　　实录 
