<!-- { "loadSidebar": true } -->
　　正德中宸濠□运刃刧守臣称兵趣留都以窥神器大中丞阳明王公首倡义师袁守徐公闻变谒王公于吉郡誓击乱者归聚得兵五千人从下豫章破之遂与王公计蹑濠濠攻皖城不下谍知豫章破即返斾遇兵黄家渡时濠兵甚众我师寡王公署公冲锋破敌官同吉守伍虔守邢临守戴合势夹攻濠溃退奔十余里濠悬重赏励将士尽发九江南康兵以益师我师殊死战濠大溃王公乃督伍火攻邢击其左公与戴出其右贼众奔散濠就擒凯还万人举手加额江土以宁方战公不良者二日不解甲者四日获贼级一千二十八名颗王公疏公功与伍邢戴第一逾年仅晋左参无何叙功议升二级左使归候缺又逾年而致政之命下矣夫赏以酬功也靖乱之师王公倡之公实赞之赏不加而废夺焉何哉功立而忌生事定而谤腾也于是王公爵伯矣以白公等功辞者再伍少大中丞矣请以巳位让公葢二公所共力而稔知者宰霍公宗伯黄公咸奏功赏不酬　上命王柱史镐核之以实闻皆不报公之功自是益章灼矣公讳琏字宗献别号玉峰世武邑人高祖汉臣曾祖伯能祖敬皆不仕父浩以公贵封户部主事母赵氏封太安人公自幼仁厚颕异以古贤哲自期领弘治乙卯乡荐己未登进士授民部管京庾监临清税总理辽东储峙所莅有能名出守严三月丁外艰归复补袁再至祛宿蠧摧奸植善以训民义慎武备严简阅以训民勇以故变起仓卒屡能立功者谋之素也退居善自韬晦绝口不言功日吟咏乐文典缛诗调高古不作浓艳语所著有玉峰集十五卷五言诗五卷选唐三体诗三卷编羣书纂要一百九十六卷享年七十有七 

　　○江西右布政使顾公梦圭志（归有光） 

　　归有光 
　　公讳梦圭字武祥世居昆山之雍里故以号高祖讳良曾祖讳恂皆以文康公贵赠光禄大夫柱国少保兼太子太傅礼部尚书武英殿大学士祖讳宜之封山西道御史文康公之兄也父讳潜御史马湖府知府进封中宪大夫顾氏自中宪始登进士文康公位至台辅而公父子仍世登科贵显于时公始入仕年尚少授刑部浙江司主事改南京吏部稽勋司主事迁验封郎中会诏下求言公上疏言六事皆时政之要而罢去中官镇守当世施行焉高陵吕仲木吉水邹谦之皆海内名流皆见推重尝与吕公泛舟清溪公亦忻然自以得焉擢广东布政司参议行部至遂溪道暍县令跪献茶公知令贪不受竟劾去之海北有平江青莺杨梅乐民四珠池诏书督采甚急公上疏言海面珠池先朝率十五六年或十年一采始得美珠迩者三年再采珠巳耗竭盖珠蚌之生息甚难采愈数得殊愈少非积久不能美硕繁伙也每采当用舟筏兵夫万计往来海中因以盗近年剧赋黄山秀盖起于珠池也蜑户触犯瘴雾腥气辄死尤可悯念海北频罹饥荒雕瘁尤甚劳役不止将有他虞非国家之福也乞敕停罢养宝源以宽民力疏入文康公见之愕曰奈何此惊入事耶下部寝不复奏而二郡卒买珠以充贡陶都御史谒议剿山西傜空其地填以新民引韩襄毅公故事比公力言傜不宜尽杀且新民畏其吞噬而土兵厌徭山之荒落必不可居韩公于廉州流贼残破之余召新民填其空而廉地皆平原非今比也陶公卒从公言寻迁江西左参议丁外艰服除升山东按察司副使改提学河南训士先以行义作谕高才生文汴人称之会郊庙覃恩进阶中宪大夫是年　天子驾之安陆道河南一省官尽出迎而公处守有诏宗室惟亲王朝行在所公榜诏旨于省门宗王以下视常加敛戢焉升福建布政司左参政闽多连山峻岭公触冒炎雾行部千余里寇掠连江自浙入寿宁寿宁万山起伏如波涛官兵至贼散藏人家歘然无迹兵去复出公至讯得所匿尽捕之其冬复有浙贼自车岭入松□劫崇安建阳公至建宁又得土贼贼于是始平大率闽人以囊槖贼以故纵盖得其要非徒兵力所能竟云擢本省按察使升江西右布政使行至建宁病作上疏恳乞致仕得　俞旨公人闽持宪无所挠而高御史刻深州县官被□□无免者朝论罪之高知公巳去遂欲劾公以自□□□不报而高竟坐贬公人敦重言不能出口所至□户读书绝无他好而自奉如寒素孝友恭逊乡人称其厚德公在汴文康公方柄用人皆拟其峻擢及闽藩之命莫不叹息谓公不扳家势以升也然以年少登科爱嗜文学宜在清华之地而久滞外省非其所乐尝语所亲曰北河棹船者邪许之声曰腰弯折此今人以喻两司官者也其不能无望如此虽位崇岳牧以强年解组优游林麓有子又皆才俊能绍其业人望之以不可及然竟默默不自得以亡呜呼世之能成其志者盖少矣其所遭际何可一槩而论也如公者岂不悲哉  

　　○江西布政使司左布政使徐公中行墓碑（王世贞） 

　　王世贞 
　　徐公讳中行字子与徐所受姓具韩愈所造偃王庙碑中其系凤阳人也洪武中进五公者涉江南之长兴遂长兴人进五生享六享六生农隐有子五人而最少者封刑部公某刑部公以儒行显闾党间娶许安人有子三人而最少者公公生颕警十数岁即能举子业旁及古文辞十六试于邑邑令黄公光升大奇之谓是儿国器也寻游邑庠诸生亡何举乡荐遂进游南太学益古文辞公白晳美姿容眉目如画能饮酒工谐笑所周旋亡非贤豪长者以故籍籍公事间凡十年而成进士授刑部广东司主事公既以文辞有声实而尚书顾公应祥其外舅行也甚赏异之间谓曰郎所业足自名必欲舍而趣古者则毋若他曹郎李攀龙又谓不佞世贞虽少亦其次也公自是交欢吾两人而同年中若梁有誉宗臣吴国伦咸来相劘切公遂取旧草悉焚之而自是诗非开元而上文非东西京而上毋述矣而会郎杨继盛者上书劾相严论死犹在系公时时槖饘食之间一入相慰语慷慨欷嘘泣数行下杨君谓公母入入且生得失生得失相严当舍我而与若雠也□不顾而太宰李公默雅能知公文拟入内阁司两制不果给事御史缺拟以曹郎徙公名在苐三复不果而公念父母老上疏乞南曹便养报闻会决江北辟便道归省寻迁员外郎事竣还　朝转贵州司郎中时杨君巳得死丧归公解槖而追赙之相严乃伺诸尝赙扬君者而太宰复中蜚语下法曹当公谳公稍丽轻辟诏不许公恒自念太宰知我我以法报且不可而乃不获以法报我之自谓何然相严则益不怿公矣寻使论江南狱大小悉以情所全活以数百计事未竣出知汀州府公至而广寇萧五拥万众猝来寇郭外男女争避入城城者阖之有相蹈籍死者公亟戒勿阖而身坐闉前引絙别涂俾男循左女循右入第令远斥堠而巳诸县令各受公教饬兵登陴贼不能破行围指挥董珖垒系累男女数百公以一旅解之尽兑欠其俘归公筴贼且走走必繇高吴道俾武平令徐甫宰伏兵徼破之擒其酋寻推功徐令不自居公又筴山海寇无巳时而三图当要冲议城之以一通判控治得报可自是寇益解散汀一切治而公入计甫毕而丁封刑部公忧治丧以毁瘠闻其补汝宁府其治如汀时伊王负　上宠创筑城垣及诸不法事甚伙公当往会勘人□危公是不易折也公缓颊数语利害王悚听立毁垣及省诸不法大滑中通判何君以法何君义不受逮雉经死□猾踞横自若公捕致于李汝人快之公两治郡悉能平其赋且格它横赋而其治本经术稍傅比以礼节在汀祠故死事指挥王月糈故孝子丘文岐子在岐筑天中台别立何仲默祠暇则行学宫课授弟子文谊旌赏其卓然者当京朝大察吏公前以迁后察格不当复察而相严尚在政察及公当左迁士民拥车遮道觞公且哭且絮语浃日不得发始公筴东郭河善崩筑堤障之未就而闻报曰吾不敢以不终事也堤成而后辞事其以汀守觐垂发泣谓廵臬曰守尝欲城右郛捍叵测矣凿河以纡两汀水之会而杀其支与射以完城形胜矣而皆绌于力未举即以不职谢汀人而兹愿之未塞也明公其有以喻来者其后杨守世芳城右郛金守立爱凿河皆具如公指以故两郡人思之立碑而曹司空亨汪司马道昆纪其事公归旦夕奉母许安人怡怡如也有两兄而伯中孚蚤逝子其子咏养而教之仲中和贫推与巳田宅中外姻戚□□□□□□数十人公姓好客客时时满座所□惟垒□馔食取咄嗟办而不问所自来其童干亦喜客□□而娱之冀以得自纾即稍能缀韵语或操一□□问公衣则衣问公食则食问公所嘘荐则草荐书或数十函不倦公以是益困而太夫人从容谓公曰汝不念来日耶而不禄且　上英断正臣新柄国不以时白见冤状勉图功名自効而刺促一廛苕水上也公感乃之吏部选甫六日得长芦之转运判官判官之三月迁瑞州府同知许安人老寿死其讣与除目并至公奔归恸欲绝念无以报地下因请李攀龙铭其葬而世贞传之时少师徐公与太宰胡公内重公超山东按察佥事且欲进移公学职会以丧闻乃止服除补湖广廵武昌武昌首道也案积委充宇公精心剖之立洗陈氏之冤柯彩凤者负湖盗舟薮公掩而毙之狱摉其积粟藏镪以赈饥人所活殆万计江南北窘于渡公立值责渡子母横索有溺者官具棺瘗之溺而不报则以罪其人黄鹤楼毁公计以废殿材新之而阙梁栋寻江涨大木随水而下者数株以树楼良称楚人异之积资云南布政司左参议寒暑母间行部出则用什伍法练士入则缓带延儒生讲说秇文彬彬矣以贺万寿行悉留其携书数千卷寘公库迁福建按察副使遂其省右参政有黠而蠧于食者凡七十家公廉得之以轻重受谪自是军食足母困出纳逾年进按察使公三治其省政益习岁时谳决寖平而城西有积水百顷一山踞之公乃捐俸入创亭榭胜处沿堤植桃李轻挠徐进与寮从引觞赋诗闽人指谓使君何必减山荆□哉监省试所得多名士录文有传者入觐毕迁江西右布政使右使于务简往往高卧而公独以精勤称寻迁左布政使司领郡至十余所绾三王国子侯而下禄食供亿以千万计而它所请质平亭综核顷刻百端造请台使宾筵馆饷无虚日公谈笑应之咸叹服以神而实中耗矣一日宗室有阋者交发其阴事公思以保全之不得忽昡不能语升归卧正寝中夜卒其寀若右使张公辈跣而救公弗及也中丞刘公行视公贫弗能丧乃与张公谋捐帑金治美材殓之而余弟世懋方分部南康惊而奔以一日夜至力经纪其道路费始得归公之丧归也诸王子侯与其寮若属及郡之荐绅大夫缟而几哭其吏士巷哭其耆媍孺拥而野哭道所经守令师生亡弗祀也公之客及交游满天下闻者亡弗呜咽悲□曰公柰何死公且无子巳而曰公可以死矣即无子有子矣盖谓其德就名树也公孝友敦睦宽然长者其舌有臧而无否轻财好施不孥藏泛爱亲仁久而弥笃所庄事李攀龙盖不敢以友进者终身矣吾曹若宗臣梁有誉蚤死李攀龙高简少延纳国伦与世贞不耐母口语而世贞性复脱疏即操觚者思甘心焉而于公靡间言以故得醍醐称一曰国老和而甘且善剂也公于诗格高而调逸近体宏丽悲壮读之神耸文趣步古昔所立卓尔有青萝馆集续集若十卷天□山堂前集若干卷卒以万历戊寅十月距生正德丁丑得年六十有二 

　　◆参政 

　　江西左布政使司左参政公正墓表（张元祯） 
　　江西布政司左参政赵士贤墓志铭（李东阳） 
　　参政董朴遗□（耿恭简集） 
　　江西布政使司右参政项公经行状 
　　江西布政使司左参政赠光禄寺卿钱公泮墓志铭（文征明） 
　　江西布政使司右参政陶公大年墓志铭（陈所蕴） 

　　○江西左布政使司左参政公正墓表（张元祯） 

