<!-- { "loadSidebar": true } -->
　　大理公讳鹏字鸣南别号漳源晋之汾州人也世业儒曾祖溥陜西会宁县县丞有遗爱在小民祖颙国子生以文见知于大司成琼台丘公密授图书以待士之请国子竟以故封返公因叹而嘉之复以所著绮王遗事赠焉是可以观大理之源流矣父好古□□□颜性刚而古朴言行侃侃乡人所推重然累举不第竟贡太学一时太学之士莫不重其人而乐与之游后赠公江西道监察御史母桂氏孺人从子贵也大理之生也蚤有异质在襁褓时赠公置之膝上口授章句一过辄成诵及岁十五六遂蔚然有文名寄庵张公尝以按部至沁见其文而器重之既而松皋许公柳泉焉公相继视学皆称赏其才因选士之尤者七人入河汾书院而大理实之冠嘉靖改元荐山西乡试旋丁内艰既免丧乃登丙戌进士授河南府推官是时大理方弱冠明刑慎狱虽老吏弗及也甫二年抚按交荐者七乃赠公卒于宦邸大理自奉之薄几无以敛郡守范君代备棺椁始克襄事巳而再除浙之衢州府大理年益壮政日益精虽府政旁□而立谈剖析莫不允当衢缺守大理署郡凡八阅月抚按荐之者犹河南也遂征拜江西道监察御史即上经略七边封事　上览而嘉纳之十二年按甘肃大理巡历殆遍其境时承平日久武备多弛大理乃大加鼓舞较阅激以忠义自是而军声振矣未几虏犯靖虏安定诸地残伤者无虑万余将领率匿不以闻大理毅然劾其将官刘文而下若干人总兵时陈军士多不堪其残贪者大理复奏其状于　上由是时陈亦获罪秦民快焉巩昌土厚而艰于得水大理令凿井数十以利民用至今便之秦州太昊庙坏大理命有司新其堂宇正其祭器十四年复按山东批答簿书夜分不寐少暇即课试诸生且于会城立湖南书院选齐鲁诸生读书习业其中既择师儒而督教之又从而躬自屡省之丁酉庚子乡试果多得人论者莫不知其大理之门下云先是岱岳香火五岳最甚至师巫鼓舍身投崖之说大理又立石示禁民始知悟濒海以东有豪民地方梗者悉置之法盖数年所未有也胶莒之地多逃去所遗荒田数百顷悉命开垦集贫民耕之获利倍昔若夫正纪纲扶风教节浮费恤茕独惩贪墨则又有前人所未及者壬寅掌京畿道并掌诸司庶务大理稽勘莫有遗者十七年　圣母梓宫南祔葬　先皇帝献陵大理又上疏言大可忧者三时不可行者六事虽未行识者伟之沁城旧漳水所侵者半大理寓书当路并力葺修后虏入境民赖无虞十九年转官大理右寺丞会审大辟毅然持正无所回避　上有羊酒之赐朝士荣之盖履任一年而疾作即上疏乞归里遂杜门扫室日事医药然大理赋禀素丰硕又积苦公劳者久乃竟莫之起君子以寿不称德位不伸才靡不痛而惜之大理平生博友一世思欲廷揽英豪以恢其功业如浚川如泾野如澹泉诸君则又其石交也明兴以来汾以进士起家大理一人而巳所著有东巡录桂洲夏公可泉胡公研冈杜公皆以得风人之遗意复有谏草及遗文八卷藏于家生于弘治十五年六月卒嘉靖二十四年八月年仅四十又四云 

　　○大理寺丞成守节传 

　　成守节字子安号甘斋公生而颕异器宇冲粹儿时识者谓不凡从从兄孝廉守复读书求大义不拘拘章句家贫晏如也中嘉靖己酉乡试癸丑进士授元氏县尹务兴学校翼善良平赋清讼不数月而称治时大侵邻境老弱多转死壮者羣起盗公于盗则歼其魁于贫则抚养之继以公事入其疆民有随车泣下曰是生我父母耶以高第擢监察御史视芦沟劾部使不职继巡宣大按武弁奸赃按江西疏军输改折之弊分宜败公以天日自誓不少旁及丁卯大比则慨然负以人事君之义至如匡时弊广循良清选法议考课诸疏台省推服而禁奢侈正纪纲纠贪引廉务实斥伪皆设施之大者在江西病甚乞予告归寻起河南道改京畿升大理丞隆庆四年时当热审多所平反人方谓公之德当有厚报乃暴卒于官元氏祀于名宦本州岛入乡贤祀之 

　　◆寺正 

　　大理寺左寺正严公本传（李诩） 

　　○大理寺左寺正严公本传（李诩） 

　　李诩 
　　严公名本字志道号蒿庵其先居苏之昆山巴城里生再期□赵亡八岁出就嘉定戚氏姑家从素室先生学既冠授父命僦居常之江阴邑城北遂占籍焉舌耕笔耨得粟布躬负归养父甚乐之张载庵庸黄友古常齿德望一邑咸忘年友题寓舍曰君子斋父病归侍药克谨曁没哀毁治丧斥释道教一本朱子家礼服除益自砺取经书及史籍朱批黑勘期在躬行以传后裔复以历代刑书惟在刑统傅霖虽括韵语然辞约义博注者弗一乃衰诸家言附以巳见着刑统赋辑义四卷藏以俟时永乐癸巳　太宗命廷臣五品以上洎郡邑各举所知以赡养军民吏部郎中何君澄荐以堪职风宪江阴令李君进复以材宜牧民举明年征至南京　仁宗在青宫监国事命吏部尚书蹇公义试理人策一篇复举律疑数条问随问敷答同试者皆授郡邑职独拜刑部广西清吏司主事时掌部侍郎张公本介洁自持鲜有当意疑狱多俾讯之安庆乡民七人夜渔于河窃民舟米军卫邀功扺以强刧重辟一讯知其冤改以杖徒政多类是辛丑岁上命尚书宋公礼伐木于西蜀与辅行选既至保恤军民事独先集乌蒙蛮号羿子强犷难化一夕惊疑被甲负弩羣至众皆慑惧独挺身谕以朝廷威德蛮遂帖服自宋公而下悉以弗及仁庙嗣统征还大理卿虞公谦刑部尚书金公纯同日论荐即授承德郎大理寺左寺正时法曹断狱多以知情故纵及大不敬拟特争之曰我朝定律除逆叛数条外余无故纵之文况不敬情罪轻重弗一庸可槩入重比以失圣朝明慎庶狱意乎虞公韪之悉驳正迄今遵守扬历既深清介孚于远近勑命□□赠父俊如其官母妻俱安人赐白金十两宝钞二百锭归营焚黄之礼妻郭殁于南京官舍弗再娶子三人 
【 吴文恪公时监察御史撰小传系节文】 
　　少尝好琵琶受先君之教而绝之亦尝酒所困感友古黄先生之教而改焉及读程子制外安内之箴顿然而悟因推类以通其余故郑卫之乐不使经耳靡丽之色不使近目亲友张宴而声妓佐酒必毅然起避固挽之亦不留凡宴享之际以礼酬酢而巳思宣圣鬼神敬远之训故巫觋祷祠之事绝口不道遇他人女妇之寺观庙宇者必扬言斥其非或以招怨讟止之则曰吾以名教重奚恤人言 
【 海隅□嗣□书传后】 
　　有告仪簿与吏盗官麻万斤巳诬服察其冤覆勘麻数不亏特昭雪之徽州民有室女无夫而娠舅氏诘责之女惧解衣水际而逸女之母欣弟逼女溺死杖徒驳以尸未获令检寻后于邻邑得其女葢与人私通以逃始正其罪追还徒者 
【 翰林修撰张洪着传】 
　　有御史陈旭子与乡人同饮于肆俱逻者所获葢乡人前盗刼人事觉而逃余党七人巳弃市乡人既就系惧拷诬引御史子同盗且分之赃案具而乡人死御史子无以自明谬以其母簪珥赃公阅案见前七人招服未尝有御史子及召事主验所入赃非其物疑而问之其子号痛称冤公将直之同列皆谓成狱久不可改公曰御史子有冤而不得白执法者能无惭乎乃独署其案闻于朝而释之其在大理时良乡民有失马疑其邻盗之执告于县县丞亦以可疑因拷讯过重而死法司坐丞决罚不如法当徒而又坐告者以绞公曰因公杀人罪丞当矣告者因疑而欣岂可坐以诬告致死哉所拟则似丞与告者各杀一人矣遂驳正而活告者之死有某卫指挥畜交址蛮童既长娶目养子后指挥戏其妇不从事觉法司罪以强奸子妇公驳之曰养子非所生而奸且未成比于内乱有间矣复议得减死从流莒州有屯卒夺民田其所讼得罪于按察司卒雠之而无以逞夜盗民家驴以归民搜索得之卒反以民诬赖擒送千户孙恭所千户与卒于亲民被禁勘至司死法司坐千户以因公徒罪公曰杀以止杀千户得生则死者衔冤遂正其故勤之罪山东人皆快之苏州卫卒十余人驾舟运饷泊河西务夜刧客其中一人事主所杀余党賏心事觉无以自饰见邻舟有押解人带兵仗防囚而行者因谬指押解人刧财谓其侣往救而被杀擒告于官皆诬服览其牍疑之曰押解人与囚同舟借使盗囚必知之驳令验问果得其实遂释押解人而正强盗之罪永乐间尝领部檄督事于宣歙诸郡时部官出临州县者多昧大体有司所忽有郡守恃京朝旧职于人罕所敬让见公独踧踖而加畏间持酒殽致馈欲以微觇公意而继以贽礼公毅却之守退而叹曰吾守此郡阅贵人多矣清白有持唯严公一人焉 
【 越府右长史周忱书传后】 
　　奉命督办太平者非一人公馆不能容则分寓僧寺一日民有怀白金数十两诣寺赂他督办者而误诣志道既见民惊愕欲引却不能询之具以实对即日徙寓学舍僧莫知其由自疑有失而见远也恳留且谢过笑曰吾欲就儒者谈耳绝口不与人知竣事去怀金者乃显言其事时督办后期者例罚工作志道不忍急责民或曰独不虑罚工乎曰吾已办矣葢先寓书其子鬻田工作费后监察御史尹崇高太平还语予继数遇太平士人语加悉 
【 华葢殿大学士杨上奇书传后】 
　　尝承工部文移发南直隶夫匹郡县具匹名籍吏胥缘奸匿赀贿者他人不之察志道阅旧版尽摘户之匠者发之郡邑不能容其奸既发吏不即遣以稽限例当拘役子姓忧惶曰贫柰何曰牵马鬻诸市曰不足赍券鬻其田曰柰老何曰病即死耳略无戚容 
【 送焚黄序】 

　　◆寺副 

　　大理寺寺副致仕王公敬墓志铭（丘浚） 
　　大理寺右寺副东山乔李公承芳行状（李承箕） 

　　○大理寺寺副致仕王公敬墓志铭（丘浚） 

　　丘浚 
　　公讳敬字惟瞻考讳弼以公贵赠大理寺左评事妣毕氏赠孺人世以艺田业至公始以儒发身甫冠补邑庠弟子员屡以书经应京闱试辄不偶寻有司劝驾膺贡礼部太学生时四明陈先生南廱祭酒学规严甚诸生往往有不堪者公独安然谓众曰师道不可不严礼当如是也公容止端庄陈先生一见于众人中即表异之诸生有不率教者辄谓之盍视王某乎一时声誉翕然六馆间历政省部铨试居优等授大理寺左评事寻升左寺副凡内外法司大小狱来谳者公尽心推究必尽人情合法意常诵虞书曰宥过无大刑故无小罪疑惟轻功疑惟重与其杀不辜宁失不经评狱之要无出此数语矣狱有当公评者辄以数语存诸心亦往往以是语诸同列会承天门灾朝集廷臣议肆赦公条上二事于其长其一谓律营兵逃者以阑度论罪景泰初征民壮入卫逃者辄遣戍边太重其一谓律殴杀正军既抵其人罪又以其家一人代伍今法司不分戏杀误杀辄与殴杀同科非律意乞以二事载之诏条颁天下从之至今以比公在廷评中特宽恕未尝曲法狥人亦未尝法外入人罪寺副满一考即上章乞休致时年六十五也家居足不履城市惟岁望阙称贺乡饮一至县治日课子孙树艺自给优游乡闾二十年如一日也自是无疾而卒春秋八十四 

　　○大理寺右寺副东山乔李公承芳行状（李承箕） 

　　弟李承箕 
