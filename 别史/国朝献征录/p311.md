<!-- { "loadSidebar": true } -->
　　公讳旦字希周世居婺源之桃溪里称望族从父珍官少司马从兄鉴大司空从子潢大司徒暨公骈武天朝文昌正贰冠佩相映一时仕籍鲜与伦比公赋资渊笃绩学醇贯初举进士授户部主事以能慎著名升郎中督运真州时流贼啸聚运道多梗公悉心督理转漕无滞擢守漳郡郡故多海寇聚散出没洪洋绝屿莫可驱除然非土之豪黠阴为之主彼亦莫得肆公至廉知其状取豪黠数人寘之法寇以不来丁内艰服阕复守邵武时中官镇守及市舶横括民钱物公裁之不得逞闽俗讼好株蔓连牵至数岁或不解公痛为惩创变其俗历升浙江按察副使江西按察使浙江左布政使严绳宽布官举其方法立而惠行升都察院右副都御史抚治郧阳以平剧寇功诏赐金币改留都理卿复改少宰召入为少司寇山西庆成府宗藩相讦久持未决公奉命往鞫得实以闻再勘永和府事人咸称平改少司马复兼中丞往督两广军务时安南不庭诏用廷议起大司马毛公伯温率师讨之毛方在制公适道其里见公语之曰安南恃其险阻叛服不常久矣若兵兴祸结连岁月未可解资饷不继柰何公宜终丧辞诸朝可得缓师俟其闻命求贡因而抚之此万全策也语不合去至广因得安南不贡状上疏言夷狄之国本无人伦莫登庸之篡黎氏亦季牦之篡陈氏也今若缓师移檄以问其罪彼必畏惧修贡俾无失臣礼而止不问其它此帝王治夷以不治之法也疏入毛公遂劾公不任戎务诏公回佐留都部事公曰吾谋既不用禄可苟乎遂拂衣归然安南之事后卒如公议云公家居十余年不复至城府独闻人有急周之惟恐后岁旱徒步率乡人祷雨为粥糜以□□者久之家日落而公陶陶然终其身不以为忧也以嘉靖己酉卒距生成化丙申享年七十有四讣闻　朝廷勑营葬谕祭如例特赠工部尚书加等也大父贵廉父传贤并□公贵赠都察院右副都御史母戴氏配程氏赠封□淑人 

　　○南京兵部右侍郎刘公栋传（潘晟） 

　　潘晟 
　　公讳栋越之山阴人弘治间领乡荐登正德辛未科进士选庶吉士旋授编修读书中秘期师古人不染时习所为文似欧阳修诗似杜子美文宪费公极相期许丁丑充房考得伦彦式主惟贤马仲房辈咸海内名士暨　世宗御箓公为讲官首进格致诚正修齐治平之说以启沃　圣心岁甲申　世宗勑议追崇兴献之礼欲祧　武宗主于别庙公抗疏廷诤谓　武宗一代之帝主无可祧之礼而又切责时宰引宋时濮议贻笑后世大忤当轴被廷杖死而复苏下诏狱者月余　世宗怜公之直仍赦复原职　诏修　武宗实录内阁介庵靳公称公所撰有狐史之风录成迁左春坊左中允是岁乙酉闻其尊人守愚翁讣公痛绝伏地者数四　陛辞抵家居丧一循古礼然公以夙性不阿诖误政府出补湖籓参知政事公至则剔吏弊察民隐断疑狱裁冗费革滥役平市价刊布赋役全书着为令甲迄于今奉行之时剏　显陵公职提督不惮寒暑　世宗赐宝镪绮币以旌劳勚巡抚南昌朱公首剡于朝有翰苑真材藩垣善政之疏迁河南左辖开封之　宗室繁而多幞公为量其户口裁其禄米而给散以时分授有制事事皆□其心法因不挠累岁帑中有羡锾万计司帑吏于公行时私嘱公取之公正色抗詈不持一金蘖之名至今脍炙人口癸巳升南京太仆卿寺署在滁山水清胜公于牧政之暇或时吟咏以继醉翁之迹云甲午晋秩太常提督四夷馆时　钦选译字生公不但门无苞苴而一时权贵所嘱稍不为动公之忠诚无论在朝士大夫仰之即乡闾小儿亦称公无间言铨司首推当迁少宰而公嫉恶太峻目击严分宜之浊乱绝迹不及其门遂为所憎改留都少司马朝论大为不平而公处之怡然了无愠色司留钥者数载竟为分宜所忌阴嗾其党攻之公遂飘然拂衣归钓于镜湖矣公之家食惟教人以孝悌之义训子孙以耕读之事避地于兴教寺之山麓构芙蓉园凿方塘莳花木与二三知巳结龙山之社足迹不入公府不及尘事不佞方欲侍杖履请教益而公乘箕尾去讣闻于　朝特谕赐祭命官为营葬域崇祀于乡公之生死可谓哀且荣矣第虞居诸跳丸文献无征敢握颖直书以纪实行示其嗣令勒之于石俾太史氏采风焉 

　　○少司马中川王公教墓志铭 

　　嘉靖辛丑少司马中川王公自南都入贺　万寿还道病就医于乡冬十一月五日卒于仪封之里第事闻　诏守臣谕祭遣官营葬公释褐即官禁近荐被恩宠前后颁赐白金文绮　御制记颂箴铭诗歌及明伦大典□□衍义诸书往往视九列至是恤典优渥而遣官尤异数云公讳教字庸之别号中川其先良乡人曾大父士贤有隐德大父斌由乡举选授鸿胪寺序班终光禄署丞正统己巳避兵河南占籍开封之祥符寻徙家仪封父鹤质直好义以公贵赠文林郎翰林院编修加赠奉直大夫左春坊左谕德兼翰林院侍读妣孟氏赠孺人加赠宜人公幼颖敏日诵数千言年甫十三补邑庠弟子博极羣书文词落笔立就尝过汤阴作赋吊岳武穆王书之祠壁安阳崔文敏公□□而奇之名由此日起与伯兄天叙称中州二凤然数屈于有司正德丙子始领乡荐时年未四十而人顾以为晚成嘉靖癸未中会试廷对赐进士第二人及第授翰林院编修公在翰林为时辈推重自丙戍后同考会试者三所得多知名士册封周藩诸郡王充副使峻郄馈遗诸王大加敬礼丁亥充经筵展读官寻教内书堂诸内竖望之颙然□□弗率者己丑重修大明会典充纂修官庚寅应诏上郊祀议无所狥巳复条陈十二事皆切时政辛卯冬九载考绩迁侍读壬辰摄司经局癸巳充经筵讲官公久在讲筵雍容凝重进退有仪班行属目及进讲至存养省□□方君子小人消长之机反复陈说必尽其诚　上为之注听甲午迁左春坊左谕德兼侍读掌南京翰林院事丁酉迁国子祭酒申学规以一众志撰箴铭以示向方议薛文清公当文庙从祀以昌笃行己亥册立　皇太子慎简官僚兼左春坊左谕德庚子迁南京兵部右侍郎会南京户部尚书缺公摄部事六月议以盐引羡金代办漕舟料价盖卫卒余丁累年重困奏行集议持久不决至公始议疏为令疲瘵用廷公志存经济而词林无职事第于章疏中时见端绪及讲筵国学稍摅所蕴以措诸用虽未离文墨议论而功用殆有出于修政立事之外者晋贰省部名位弥崇人方企其大行而公溘焉逝矣享年盖六十有三 

　　○嘉议大夫南京兵部右侍郎虚斋王公积行状（王世贞） 

　　王世贞 
