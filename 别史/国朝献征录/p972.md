<!-- { "loadSidebar": true } -->
　　黄淳甫先生有子曰嘉芳神姿清举雅怀有槩所称诗多深致余心善之与酬应无间而君顾时时念其先公也曰小子诗何能嗣先人哉日幸以公之重而序先人诗是公之不弃其孤而使孤藉宠灵以不死先人也余小子其何敢一息忘独念先人所不死者更有在而人未悉也必托公以垂远小子终身志之不佞乃先生作传先生名姬水淳甫其字其先汝宁人以校尉谪苏州因籍焉至曾祖暐用经术举进士官比部郎有声一传而祖异以赀雄郡再传而父省曾以艺擅代黄氏遂吴望族先生藉祖父遗业少就外傅颕朗夙惠父着膝前每有占属应声立和多隽语寡客满座一见咸能志其姓字起居莫不越席提耳相顾诧曰不意□□复生于今遂令江夏不得独奇年十四补邑诸□试文甚工传馥郡国□至孝母卒柴毁几不能□而又虞伤父志入待则拭泪伴嘻退则闭户标踊孺子泣两目几损迨父见背□恤益甚酸感傍人尽斥槖中金营□□□又弃负郭田梓咸遗书自是家日旁落且以积哀成瘵度不能治博士业而试复辄左叹曰吾少不自量□冀经明可芥拾第也贾用不售如命何夫所以宅于□□矻矻呕呕呻其占毕穷晨夕历寒暑而不辞者欲循荣轨娱亲旦暮也亲不待矣矻矻呕呕不自止将以奚夫人寄寓天壤淹忽不啻若道飙石火也匏瓜自畜坐成腐朽是不能以名而宠荣亲身又以名而捐亲所遗之身计划无俚矣遂谢诸生独出入缁流尝慕远游不能自致则侧身四望兴言咏叹郡有开元寺结草庵其地所占清曙延月聚云户外草树飕飗响若空山先生携其侣曰而来而姑以是三峨五岳乎哉以是铜池金谷乎哉夫苟趣会其韶秀而巨丽者恍然在耳目矣方岳部使闻先生名□旄接迹先生闭户谢不敢以楚服辱长者或强赠遗力却不纳曰幸不至沟壑不敢以无功当横施里中俗子逼欲致先生则箧书而出遍履支硎诸山不可迹巳游倦而归望其庐曰何累累者腓也得母贵人乎复遁去至经月或挽而留之不可则嘲曰子知会心不在远何乃舍近瞩而事遐寻先生笑曰苟欲会心宁知远近吾以丘壑视阶庭以几席视云山鸟飞鱼泳惟意徜徉耳且天幸饶我以济胜之具不弢养我以谐俗之态我是以得有人所无而无人所有子顾欲夺其所有而强其所无何天怜之而子辱之耶吾宁以所无负诸贵客谁宁以所有负诸名山子母谍谍矣客又曰尚同固非而标异亦非道何用是拘拘曰我少也贱贵岂我伦芸牧相混政我之玄同也奚其异嘉靖中叶岛夷作衅先生因携妻子侨居金陵每登石城望钟山吐云若青莲笑曰此不减三峨五岳矣诸贵戚召游家园则笑谢曰观足矣恶用是金谷铜池一时名胜慕之辐辏相与赓和即最能诗者争下先生所著篇什甚富有白下集先生始作精丽宏博至是改辙而趋澹辞雅调然亦无率尔凡穉语王司寇元美亟赏之评曰吴习务轻俊微伤于浅中原好豪不免于麤淳甫乃能剂矣司寇每排异轨于先生独无间人亦以司寇纷纷雌黄独此不爽踰六载岛夷平先生还故里虽家四壁立而愈益喜法书名画极力市易或遇窘则复斥以资食指稍赢则召故人焚枯酌醴娱乐或丏贷必旁宛济之使称意去客或谓曰尔赀有几不虞罄耶胡不巳是急而急人先生曰我念吾窘乃恤人窘施自性□谁能慊慊若妇人行之自如所居环以奇卉异石焚香独坐萧然世外当风日清美携酒自劳曰此亦令人骀荡居然有三峨五岳意吾老是矣嗟夫金谷铜池不素玩而丽瞩然役神疲力终不长有此夸父哉先生自是不窥市井虽故交亦罕识其面惟清泠素侣开一径云间有山人陆中行吐纳风流辞寄婉逸每衣险衣弄扁舟五湖间信风来往一日过吴门先生异之潇洒相遇晨夕拍浮曰见陆生引人自远不必山水自后吴人始知重陆山□乙丑予寓虎丘先生走访巳而饷予书箑则以陆山人故先生书学祝京兆而遒逸过之方其濯洗雕饰楚服吴语亡能小异先生者及兴至命管书其所撰吟咏夏云秋蓬低昂奇变巳又彷徨吟啸清会要眇韵空烟而回长风激天鲸而号山鬼神意遒上自觉一座无人即他客亦莫不击节呼诧意先生以天际人矣末年有高素斋集研练精切风格自存然亦用以娱适不副在计以故挂漏者半先生没后季子嘉芳泣而偻行索诸大父行获其遗文若干篇手自雠校全集而给谏顾与睿实洗生倩左右其事给谏笃于谊悼其妇亡竟不再娶抚其诸孤情踰具迩至是感嘉芳意斥产资剞劂焉集行而先生名益重人咸美嘉芳能不死先生噫先生所不死非诗也 
　　赞曰古人不得志则龙蛇其声销矣托艺业以□其犹未甘闇沕乎若夫借交求伸居间自润嚣埃之不振拔而沾沾然曰高也宁无辱烟霞而垢薜□以黄先生之艺业足自跨腾而息心人外如逃影然斯所味与近代里闬士异矣河汾仲淹称述天隐吾□敢用以标目曰地隐庶矣夫 

　　○王应电传（郭子章） 

　　王应电传 【 字学】 

　　郭子章 
　　王应电字昭明苏州昆山人精于周礼及字学与吉水罗文恭公泰和陈子虚康求仁友善嘉靖间侨寓泰和初着周礼解巳着同文备考而自序序曰道也者文之体直也文也者道之神用也六书也者文之辀轴也溥之宣教明化远之垂后宪前故曰王政之始经艺之本也粤昔大猷之时气化纯完文字阐扬于是经恒明政日休自时厥后气化漓而文字舛六籍散而治教庞葢文字之兴衰实与道化相倚伏故圣者作之明者述焉昭代之所隆而否德之所略也自有书契以来仓颉古文判洪蒙而开之者也意融理胜文约义该明如日星贲如草木易知易从矣历帝王而降礼制至周始备器法皆古所未有故字亦多古文所无史籕变大篆字学中不可阙焉者也钟鼎多出于三代之季良庸赝不可复别取二三策而巳小篆非圣王是师以六国之所擅作者参以巳见画皆如箸以便笔札六书之体于是大坏至又变而隶而棍而草存者几希自是以来虽或以篆名家皆子孙于李斯者也或宗古文而妄杂焉者也至以私意作奇巧或欲布置以齐整夸纰者传讹以博滞陋者执守以经而其义不可复寻矣今欲厘正之苟复循末世支离之迹与之秤量较计议论不愈烦去道不愈远哉故欲究作者之意必尽解前人之缚而后可与言也夫三才万物靡不有形象形也者肖其形而识之此字学之本也其涉于影向思虑之所及而不可以形传也则以其形而反仄增损或重迭配合于形不类而意则可通或配他文成字故曰会意也天地气化也神而不有万物丛生也蠢而无裁成天地曲成万物惟人而巳故酬酢万变纷纭百虑孰非事也以形以意合数文而经纶之象故曰处事谓以人处事又曰指事谓指人之事即古语象事之谓也书法有限而物类无穷字乌能尽之主一字之形而以他字之声合之因其形之同而知是类因其声之异而知是物是义故曰形声非本声而谐之故又曰谐声也夫声出于天或有余或不足声之有余也一义而各一声不能声之制字也故以一字而转数声转注之谓也声之不足也一声而或兼数意不能意之制字也故以一字而借数义假借之谓也前人之论虽各有发明但不无得失且六义人所常言也三母则人所未讲也故画母有十虽体有万变不能违也字母二百四十子孙相仍至不能生而止数字以万计不能遗也声母二十八交错于字母之中虽声以万计亦不能外也自本而该末挈之如珠联网布泝流而还源理之如攻玉捕亡用甲勾乙损盈益亏刊俗而复古定一而同归故知三母可以制字明六义可以释经六义之未定三母之不讲又何六书之云且夫结字有主客笔势有逆顺画有清浊奇正有体向背动静故天文多圆烂然一天星斗地理多方宛如大地山河人道统成参于俯仰动植玉箸施于数目其画直科斗施于主点其画单鸟兽动而草木植取用于鸟迹柳叶也服食居器变动流行化裁于锺鼎诸文也其类有八书法亦异考于古文有润色而无造作验之人心有融释而无阻碍电葢窃取之矣后有觉者欲知其方曰法天也崇古也致虚也研几也穷神也天则开而我不与古则因而我无作虚则待其露而不先机则威其能而不惰神则天机流行莫知其所以然而然也可以与于斯义矣昔者周公尝设其官曰谕书名矣见于行事故弗存也孔门尝载诸言曰书同文矣无王者作故弗也我　高皇帝操三重之柄兼尊征之善尝命儒臣正韵矣但日不暇给间以小篆正楷书之讹而未尝以古文正小篆之谬且严于章奏而略于经史古今刀笔之吏或所玩习而经学士夫多不识知　今上嗣位五星聚室夫室天子之北宫也壁实附之文书之秘府而五星聚焉非天将兴起斯文之兆欤故今三才之义幽隐毕扬而文字之书明习者众愚生值其峕化机自中光不容掩流不能塞撰述成书然而病困之余功不逮识指归未竟昔汉武中兴大协音乐而未谐厥成倪宽云天子建中和之极兼总条贯金声而玉振之遂一取裁于帝六书之旨其必有待于天皇考文而折衷之哉因题曰同文备考云又着书法指要六义贯珠图六义相关图布字原病等书皆有裨于小学应电卒子虚经纪其丧并赡其妻子刻周礼及同文备考二书 
　　蠙衣生曰王荆公字说自谓亚于六经当时苏子瞻刘贡父辈姗笑书遂不传今旁见于韵会尔雅翼注亦多可采特未见全书耳王明斋同文备考书法指要六义全书犬有裨于六书本贮泰和县署近多遗逸予传明斋备载同文序姑存字学饩羊恐他日复如字说之湮圽耳著书甚难而惜书者甚希予之三叹 

　　○古行翁王奇墓志铭（星命附　邵宝） 

　　邵宝 
