<!-- { "loadSidebar": true } -->
　　吴兰字钦佩霍山人嘉靖戊戌进士初授潍县知县公风韵古雅脱屣尘凡不喜对簿书俗吏谢令改□州教授谈道乐有春风沂水之况擢国子监丞进礼部主事以盛名取直内阁兼翰林典籍内艰归笃孝秉礼服阕渠泳潜台胜境陟南岳孤峯俯视烟海不复有宦况矣或劝之出遂焚弃官符性率乡人爱之即蓬荜下室亦可招延居第萧然文冲淡流鬯有陶谢风援笔立成洒翰尤遒劲有法卒于家 

　　○文先生征明传（王世贞） 

　　文先生征明传 【 待诏】 

　　王世贞 
　　余读太史公叙致九流顾独不及文章家言讵艺乎哉诵者少其贬诎节义然至于传田叔司马相如抑何其详□厌志也范詹事汉书稍稍具列独行文苑称有尚矣夫余自燥发时则知吾吴中有文先生今夫文先生者即无论田畯媍孺裔夷至文先生啧啧不离口然要问以其翰墨得之而学士大夫自诡能知文先生则谓文先生负大节笃行君子其经纬足以自表见而惜其掩于艺夫艺诚无所重文先生然文先生能独废艺哉造物柄者不以星辰之贵而薄雨露卒亦不以百谷之用而绝百卉葢兼所重也文先生者初名璧字征明寻以字行更字征仲其先蜀人也徙庐陵再徙衡衡人至元而有俊卿者以都元帅佩金虎符填武昌次子定聪散骑舍人定聪次子惠吴□遂吴人惠子洪涞水教谕教谕子温州守林则先生父也先生生而外椎八九岁语犹不甚了了或疑其不慧温州公独异之曰儿幸晚成无害也先生既长就外塾颕异挺发日记数百千言尝从温州公宦于滁以文贽庄目永郎中庄公读而奇之诗以赠然先生得其绪于门人往往舍下学而谈上达因绝口不名庄氏学归邑诸生文日益进年十六而温州公以病报先生废食挟医而驰至则殁三日矣恸哭且绝久之乃苏郡寮合数百金温州公赙先生固谢不受曰劳苦诸君孤不欲以生污逝者其郡吏士谓温州公死廉而先生能子因修故却金亭以配前守何文渊而记其事先生乃益自奋励下帷读恒至丙夜不休于文师故吴少宰宽于书师故李太仆应祯于画师故沈周先生咸自愧叹以不如也吴中文士秀异祝允明唐寅徐祯卿日来游允明精八法寅善丹青祯卿诗奕奕有建安风其人咸跅弛自喜于曹偶亡所让独严惮先生不敢以狎进先生与之异轨而齐尚日欢然无间也俞中丞谏者先生季父中丞公同年也念先生贫而才先生欲遗之金谓曰若不苦朝夕耶先生曰朝夕饘粥具也俞公故指先生蓝衫曰敝乃至此乎先生佯不悟者曰雨暂敝吾衣耳俞公竟不忍言遗金事一日过先生庐而门渠沮洳俞公顾曰通此渠若于堪舆言当第先生谢曰公幸无念渠渠通当损傍民舍异日俞公自悔曰吾欲通文生渠奈何先言之我终不能文生德也先生业益精名日益重宁庶人者浮慕先生贻书及金币聘焉使者及门而先生辞病亟卧不起于金币无所受亦无所报人或谓王今天下长者朱邸席虗左而待若不能效枚叔长卿曳裾乐耶先生笑而不答亡何宁竟以反□□是尚书李公充嗣抚吴中荐先生于朝而先生亦自以诸生久次当贡至京吏部试而贤之特请超授翰林待诏翰林杨先生慎黄先生佐吏部薛君蕙名能博精负一世才以得下上先生幸大司寇林公俊尤重之间日辄具召先生曰坐何可无此君也先生待诏可二年修　国史侍经筵岁时上尊饩币所以慰赐甚厚然居恒邑邑不自得上疏乞归寝不报又一年当满考先生逡廵弗肯往再上疏乞归又不报亚相张公者温州公所取士也用议礼骤贵风先生主之先生辞而上相杨公以召入先生见独后杨公亟谓曰生不知而父之与我友耶而后见我先生毅然曰先君子弃不肖三十余年而以一字及者不肖弗敢忘也故不知相公之与先君子友也竟立弗肯谢杨公怅然久之曰老誖甚愧见生幸宽我至是杨公与张公谋欲迁先生而先生愈迫欲归全二上疏得致仕御史郑洛请留先生翰林重朝论韪之先生归杜门不复与世事以翰墨自娱诸□请户外屦常满然先生所与从□独书生故人子属姻党而窘者虽强之竟日不倦其它即郡国守相连车骑富商贾人珍实填溢于里门外不能博先生一赫虎而先生所最慎者藩邸其所绝不肯还往者中贵人曰此国家法也前是周王以古鼎古镜徽王以金宝缾他珍货直数百镒贽使者曰王无所求于先生慕先生耳盍一启封先生逊谢曰王赐也启之而后辞不恭竟弗启四夷贡道吴门者望先生里而拜以不得见先生恨然诸所欲请于先生度不可则募书生故人子姻党重价购之以故先生书画遍海内外往往不能当赝十二而环吴之里居者润泽于先生之手几四十年先生好诗傅情而发娟秀妍雅出入柳柳州白香山苏端明诸公文取达意时沿欧阳庐陵书法无所不规仿欧阳率更眉山豫章海岳抵掌睥睨而小楷尤精绝在山阴父子间八分入锺太傅室韩李而下所不论也丹青游戏得象外理置之赵吴兴倪元镇黄子久坐不知所左右矣先生门无杂宾客故尝授陈道复书而陆仪部师道归自仪部委质弟子其最善后进者王吏部谷祥王太学宠秀才彭年周天球而先牛之二子彭嘉亦名能精其业侍时过从谈搉秇文品水石记耆旧故事焚香燕坐萧然若世外而吴中好事家日相与载酒船候迎先生湖山间以得一幸快虽孺子亦习知先生名至市井间强勉善者其曹戏之曰汝岂亦文某耶先生事其兄奎恭甚内行尤淳固与吴夫人相庄白首也生平无贰色足无狭邪履贫而好施周人之急甚于巳见以峻洁自表而待人温然无少长无敢慢至九十犹矍矍不衰海内习文先生名久几以异代人而恠其在谓仙且不死己未御史严杰母书墓志巳掷笔而逝翛然若蜕者诸生奔讣上其事台使者祀先生于学宫先生诗文集若干卷有　田集行于世丈夫子三人彭国子博士嘉吉水训导台先卒诸孙曾中多贤者　王世贞曰吴中人于诗述徐祯卿书述祝允明画则唐寅伯虎彼自以专技精诣哉则皆文先生友也而皆用前死故不能当文先生人不可以无年信乎文先生葢兼之也先生晚而吴中人以朱恭肃公希周并称夫朱公者恂恂不见长人也何以得此声先生哉亦可思矣余向者东还时一再侍文先生然不能以貌尽先生而今可十五载度所取天下士折衷无如文先生者乃大悔与先生之子彭及孙元发撰次其遗事 

　　◆侍书 

　　侍书宋怿 

　　○侍书宋怿 

　　宋怿字子夷浙江金华人濂之孙中书舍人璲之子也濂以孙慎累举室徙夔州璲亦死家难璲书甚工当时称国朝羲献怿奉母谪居思绍父学勤苦特甚蜀献王悯之时赒粟帛由是得专其学建文君念濂　皇考旧学之臣召怿还以翰林侍书怿书与刘彦铭朱思平皆名革朝间而濂门人有声者同郡楼琏浦江郑楷云 

　　◆殿阁书办官 

　　嘉议大夫礼部左侍郎兼司经局正字赠□尚书宾山张公电墓志铭（徐阶） 
　　嘉议大夫大理寺卿鹤坡朱公奎神道碑（林瀚） 
　　太常寺卿夏衡传 
　　荣禄大夫太常寺卿钱塘林公章墓志（李东阳） 
　　明故通议大夫资治尹太常寺卿任公道逊志铭（吴宽） 
　　资善大夫太常寺卿兼翰林院五经博士西桥刘公鈗墓志铭（李开先） 
　　太常寺卿马公绍荣传 
　　中顺大夫太常寺少卿南屏潘公辰墓志铭（杨廷和） 
　　内阁书办太仆寺少卿姜立纲 
　　制敕房办事光禄寺卿周文通传 
　　仲泉孙先生墀传（程文德） 
　　宣郎中嗣宗墓志（杨士奇） 

　　○嘉议大夫礼部左侍郎兼司经局正字赠□尚书宾山张公电墓志铭（徐阶） 

　　徐阶 
　　嘉靖庚子七月十四日礼部左侍郎兼司经局正字宾山张公丧其配龚淑人后五年乙巳以葬祭请诏如故事又二年丁未十月三日公卒其子太学生守经又以葬祭请诏又如故事既又念公侍从久特赠工部尚书于是守经卜以某年某月某日启淑人圹葬公而以公治命请予铭墓公始来京师实从故詹事文谷陆公于国子予时史官识公最先迄今二十年公既起布衣位卿佐而其恭谨俭素之节乃不异往时葢观于其处朋友而知其遇于上者不专以书也遂按御医东川顾君状志而铭之公张姓讳电字文光宾山号也高祖以信当元之季自华亭徙居上海传子中善孙森曾孙口连三世种德不仕而始发于公公年十三则能文稍长以疾弃去学书于文裕文裕于古名家号能通其秘然以语人率莫能知公独日有得其笔法宗李北海而规模沈氏故其书首少师邃庵杨公桂州夏公所称而尤受知于上夏公之宗伯尝以　上所制大明集礼序属公书　上一见嘉之继夏公书冠服图小楷赐白金若干遂以第一人荐入史馆　国家于士能□□既拔其尤置内阁东西房而文华武英亦多以选入直公于时进最后又未有官然　上则知公皇史宬建特命公书扁悬之诸先辈亦自愧叹以不能及诏赐金币授鸿胪寺序班历中书舍人尚宝司丞太仆少卿太常卿兼司经局正字改通政使迁工部右侍郎礼部左侍郎兼官如初其书在　朝廷有太庙额仁寿永禧宫额金殿额　睿宗献皇帝铭旌及　慈孝献皇后神主恭上皇天册表　皇天上帝玉册九庙神位圣谕字式御制碑文宝轴九庙灾诏平边告祖文戊戌科进士题名记皆刻之金石颁诸海宇而世所传消痞帖犹其细也　皇天上帝玉册且上公适在告　上留以俟者月余遭母丧诏予假三月及期促就道者再葢　上受公书凡大制作不出公手不足以当意故公侍　上日亲而　上眷公亦日厚其荷任使　驾幸承天命护行景神殿奉慰仁寿宫瞻拜永禧宫进香则命与辅臣与入禁苑之游灯火之宴则命公与泛舟金海则命入龙舟录御制东岳庙祷祈则命行礼至永明殿代拜直举元老名硕之事委公而诸学士乃有不得遣者其被恩数宝训实录成则宴谨身殿母卒则赐祭葬赐驰驿以归内殿讫工则荫子一人考绩则荫子一人孙卒又以荫其次孙改给三代诰命则推及其前母疾病则数次赐药谕内阁时上寝食状迄于既殁而念之者犹不衰其受眷予赐御制诗赐勤慎字平安字赐道德经斗母像赐茶赐牵羊及上尊赐银瓢绣袋者各一赐历者六赐衣白云鴈麒麟飞鱼赐金自十两至五十两赐币自一表里至四表里者凡三十有七赐祭品脯醢者二赐御前品物者五赐嘉靖钱钞者三赐如意丹生脉散香需煎者四而端午除夕诸节物之以岁赐服玩用器之以时赐酒飰之以日赐者至不可殚数呜呼自古以来贤人君子以文章德业自砥砺者众矣乃其名位或不显于朝廷幸显矣其于人主或不得一被晋接拜敝衣余食之惠而公所遭际如此岂非所谓千载一时哉公生弘冶丁巳十二月廿四日享年五十有一 

　　○嘉议大夫大理寺卿鹤坡朱公奎神道碑（林瀚） 

　　林瀚 
