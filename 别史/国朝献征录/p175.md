<!-- { "loadSidebar": true } -->
　　呜呼伯瞻乃止是邪伯瞻质伟气充才勃勃不可遏其志所期甚远且大举进士财三年官一命年二十有四而止悲夫初伯瞻从其父廷佐君居京师时未冠学于杨邃庵应宁与太原乔宇希大并价予见伯瞻书势已逼人私喜吾湖南后来之杰盖其在此及伯瞻举乡试第一连得进士入翰林庶吉士汪寅轩传体斋二公奉诏授业大见甄赏每阁试与藁城石珤邦彦相甲乙授官编修予又喜曰此天所以玉其成也予与廷佐君同乡又邃庵知已友故伯瞻视我厚至是又同署日益密每有作未始不出见见辄加进一二载间遂脱举子习得古人蹊径词简意达粲然成章予尝以闻诸刘文安公者告之谓文必先博而后约收敛太早则其地无所容伯瞻以然然执不变意者天将速其成故使至是哉使天果有意焉则斯人者胡不姑涵育长养俾大有所就之愈也予益以慨人之才不易得且不易成也悲夫今年春廷佐君以常州知府人觐归伯瞻已病秋益剧卧不见客予数往乃强见之怪其神薾然比得告犹具书致予曰峦且别愿得手书数通以归书未成而讣及予既往哭之念无以慰其志者乃据邦彦所著状铭属希大书而刻之伯瞻姓华氏峦其名世居蕲州以州学生举生成化丁亥十月八日卒弘治庚戌七月二十八日某月某日葬于州之某原 

　　○翰林院编修改斋王公思墓志铭（邹守益） 

　　邹守益 
　　嘉靖甲申秋七月二十五日改斋王君以谏卒于位其配胡孺人忍死归其丧伯兄恭仲兄愚奉任太宜人命以季弟惁次子东丧主越十有四年丁酉尚未克葬彭山季侯谓竹墟屠侯曰吾有司预有责焉乃檄县庀葬其子弟谋曰是其可以闵于官卜吉县东之蹊径祔于十世祖孝子叔可之茔坎山离向以秋九月十八日襄事而虚其右以俟胡孺人孺人泣谓惁曰而兄所与游率海内豪杰然其密迩而存者宜莫若东廓子惁致其词甚哀相与泪澘澘下志曰改斋姓王氏讳思字宜学系出晋太傅导其家于吉自南唐处州节度使讳崇文始其徙泰和自宋户部侍郎知谏院讳贽始世以儒有声国初讳沂以儒行征说书授官不拜高祖讳伯贞知广东琼州府有遗爱祠在琼曾祖讳直少傅吏部尚书赠太保谥文端有传在国史祖讳稹好学笃行文贞杨公作说玉以拟其德考讳俅历官广西知太平府孝友仁惠整庵罗公铭之改斋生长诗礼中八岁能诗十岁能文弱冠而举于乡是时豪爽自许廓如也及卒业南雍与天下士磨砻手书矫轻警惰于座求信国文公像奉以出入及遭外艰葬祭不愆于礼正德辛未第进士以选入翰林读中秘书每试辄先同列独不应酬文字曰美其辞以悦人吾所不能悦人以美辞而眩是非吾所不敢先达嘉其志及授编修时有幸进台谏所纠慨然乞别授曰进以礼退以义君子律身自有定法若诱于利而合怵于势而殉如鄙夫何或咎其立异曰鄙夫非尚同也乎哉闻者咋舌去甲戌秋上封事以　孝宗敬皇帝之子惟　陛下一人当天下万世自重宜亲享　太庙孝养两宫总揽干纲缉熙圣学岂可嗜酒以荒志好勇以轻身维是任喜怒移威柄弛纪纲摧士气召天变言甚切至谪潮州三河驿驿丞便道省母以二僮自随郡守辟景韩书院居之一时俊杰咸从之游阳明王公镇虔檄使赞军议曰志行高古学问渊源直道难于趣时长才堪以济用君感其知与李君子庸偕至寻宁藩变作搴裳宵赴军门功成亟归口不言劳庚辰再入潮请业者益盛随材曲就语亹亹不倦诸生传录而宗之　新天子改元召诸以直谏谪罢者咸复其位乃改斋自三河入翰林加从六品俸又录宁庶人功带支九品俸预修　先帝实录同考癸未试事充经筵讲官夙夜寅恭隐然负公辅望甲申大礼议起与同列疏诤不报既而文端公茔有水患得请改葬矣七月之望复预大阙号谏下狱杖朝堂越十四日遂不起鬻其居不售无以殓公卿寮旧相率赙而殓之以归归之日送车塞道无不咨洟涕泣者无子壻乡进士刘教缉其遗言多散轶得诗三卷文六卷语录一卷传于世年甫四十有四改斋资禀荦奇而充以学力视丰窭崇卑直如刍狗其之三河也夜半舟触巨石缘石以坐浩歌达旦及杖以归犹手书赠广德诗遒劲如平时疾革妻女问所欲言止书思母二字其于死生达矣夫复何憾方同志汇集尝讽改斋增侧室俎豆计改斋笑曰大丈夫当天下万世所俎豆恋恋于儿女子邪今果祠学宫如所言云东湖吴公曰挺然其节似徂徕松温然其和似昆山玉泾野吕公曰闻过而喜似季路欲寡未能似遽伯玉世以确论 

　　○翰林院编修王公相传（张时彻） 

　　张时彻 
　　王相字懋贤鄞人生而颕慧绝伦少受家学辄奋励诵习昕夕不懈稍长即沉酣经典钩稽史氏而力殚于渊学吐英摛华树声艺林名隐隐起矣尝授徒高钱山中每夜灼一灯琅琅诵不休饥则拾蹲鸱火而啖之或竟夕不眠邻佣厌苦之窃议曰何物怪孽欲以是博官邪闻之迄不止正德丙子荐于乡上春官不第卒业南雍大司成汪俊见其文奇之辛巳第进士选庶吉士读中秘书愈自刮磨茹荼攻苦如寒士文根柢六经而步武乎庄列每意至即伸纸濡毫顷刻千余言气汹汹不断辟之骋骥而下埈坂也诸学士先生曰奇哉士班马不足也壬午授翰林编修甲申以议礼忤旨逮诏狱巳而廷杖过楚卒时年三十七有文集若干卷相素豪迈尚志节初甚英毅中更和易外不置畛域而内井井无亲疏贵贱皆推心焉其尤大者事亲笃孝先意承志恒得其欢心家贫屡空晏如也诸生束修之馈不丝毫入私室里党莫不称之从弟杰与相师资勤苦力学举丙戌进士任大名府推官尝署府事辄浚沐儿河尽除贵戚之壅水利者民不病潦又尝署开州民号马千顷者舆厚货馈辄发其奸寘之罪以治行□既征召而卒所著有经济总论十卷 

　　○翰林院编修骆公文盛墓志铭（孙升） 

　　孙升 
　　吾友两溪骆公盖今之笃行君子云公讳文盛字质甫别号两溪其先义乌人也宋乌程尉讳勉者徙家武康遂世武康人至我朝有处士讳镕者居乡恂谨生子仕隆以科第起家历官泰州知州仕隆生嘉仕大使嘉之仲子讳润公父也倜傥好义乡人重之后以公贵赠翰林院编修配唐太孺人于弘治丙辰八月五日生公自幼质厚才颕不类凡儿年十三丧父哀毁如成人弱冠补邑庠生善属文蚤擅时誉正德己卯领浙江乡荐嘉靖乙未举进士阁大臣以所对策高等十二篇进呈宸览并梓其文公与焉巳又　天子躬御文华殿命题授简选进士三十人庶吉士公名在选中皆异数也丁酉授翰林院编修己亥使鲁郑诸藩馈遗秋毫弗受辛丑会试同考官所取称得人当是时四海靖谧明王右文吾同榜官词林者公年最长乃公与诸君子约岁时燕于公堂分韵咏菊公各属和词采烂然盈卷称一时胜事焉公又与诸君子砥砺名行有过辄规虽海内以高才自负者闻公言罔弗诎服其素行诚意感人如此公性温醇接人和逊其中则屹屹莫挠愤世嫉邪殷忧过计尝有浩然归休之志不语诸妻子而以语余及同馆二三知厚者壬寅称病得请还乡果绝意仕进构小墅于舍南栖息其中赋归田诸诗更号侣云道人监司郡县劝驾敦趋再三高卧不起事母唐太孺人甚孝母亡哀毁如礼乃后遇考妣忌辰素服戚容却事默坐以常处兄弟友爱弥笃联络宗族乡党意义蔼然片楮不入公门时与山人林叟游览川壑间过从啜苦茗酌村醪徜徉终日而已值连岁荒歉鬻产典衣以给朝夕晏如也自归田后未尝寓书京国旧游顾于余通问弗绝词皆勖德奖善不世俗寒暄语癸丑余奉先夫人丧归余姚公巳抱病犹缄词遣吊余衔戚山庐一切弗理户外事然于公寔亦通问弗绝甲寅冬族侄游武康者归云骆公九月十六日长逝矣余闻之泣下承睫及询其详云前二日接余手书病剧弗能诵命子鸣銮代诵之叹曰吾负季泉嗟乎盖棺事定骆公清蘖苦完德全名足副当时握手相许意何尝负余哉但天负骆公耳公年仅五十有九而世之憸壬贪暴济恶不才者或致苟延老寿悠悠彼苍讵可问耶公与子鸣銮诀令道义淑躬勿区区希慕荣显垂绝整衣衾诫勿焚楮受赙可谓至死不乱者矣远近交游闻公讣无弗悲悼闾井□夫即素弗识公面者亦之抚膺酸鼻卒未踰月而邑诸生乡父老相率请诸令长关白督学使者祀公乡贤祠天道福善不冺其在是哉公美髭髯□癯而骨清文简古多思尤深于诗婉切冲雅似唐人声调有遗稿十二卷杂谈二卷藏于家配费氏封孺人子男三鸣珂鸣球早世今惟鸣銮在邑庠生文行不失世守孙男一仲华鸣銮将以丙辰二月八日葬公石城山之东麓前期具状过余泣述公遗言云墓铭必以托季泉嗟乎忍虚余友托哉余三年废翰墨今虽终制意犹耿耿而葬期甚迫也勉之铭铭曰于昭骆公暂入词垣旋归丘壑其仕而寔隐者耶家匮赀产心蕴道其贫而寔富者耶形窆泉台名留天壤其死而寔生者耶峨峨石城郁郁封茔千禩靡穷必以余言足征矣 

　　○翰林院编修欿斋罗公珵墓志铭（陈昌积） 

　　陈昌积 
　　嘉靖十七年戊戌　上以仁义并用筞士欿斋罗君奉对首云臣闻有仁以育天下必有义以裁天下置论条悉甚当　上以义行仁之旨亲擢第一甲第一人授翰林编修未几遇郊庆覃恩进文林郎父贵州按察使毅轩公名某进通议大夫母康氏进封淑人妻杨氏封孺人一时朝绅咸羡其遇且谓其家有及第谱盖欿斋生弘治癸丑是年其伯父吏部尚书整庵公以解元及第己未毅轩公与弟都宪西野公同登进士学行器业俱荐绅伯越四十年而欿斋绍之何其盛也欿斋名珵字邦珍曾祖某黟县学训导赠吏部侍郎祖栗斋公讳某国子助教累封吏部侍郎君幼负奇颕六岁随父任读书背巳书外听同馆生所诵晚悉背念相抵戏稍长益攻苦博学乙经书子史粹语施诸文字根理摅词不烦绘削而意自足每试辄先多士未尝以能骄人栗斋公以伦魁期之后累举不偶愈益刻厉巳而中甲午乡试寻入太学尽交天下名士闻人有奇书必借览手录尤喜诵当代典章标所宜者于卷其学问务寔如此性谦愿甚被服尝粗朴引朋行贤巳者深分朋行亦忘其显阀公子也入翰林甫月会　上命詹翰词臣各具册　天表以进欿斋文独得体竞传　上用朱签押置之案同僚亦称其文有家车丸奉命赉　宸翰谕鲁德衡三藩每燕见亹亹陈　上仁睦天支之意□藩喜各赠之金币坚辞不受胥目送之曰是固罗饮水之子世廉不变耶盖毅轩公任运副时盐贾私号曰罗饮水云居常念康淑人有疾欲乞归养得淑人手报无恙不果庚子四月忽闻讣哭不下食冲暑奔丧至嘉禾驿梦与淑人会寤而痛哭不辍衰衣有血痕自是遘弱疾既即次勉治丧役致体羸见骨明年五月疾更剧垂革之先三日属其子儋曰吾父老在堂禄养未竟母在浅土未获襄事吾罪深矣即不讳葬我必后母即葬必薄敛手足以自罚言讫旋正冠设椅危坐而卒年四十有九所著有欿斋集藏于家呜呼君人质木庄厚似整庵廉恪刚果似毅轩虽峻直不能容人过然人有寸善辄扬不歇口职禁近擅文章于济时谋猷常讲论不倦此其志念远矣竟未少见施设而死悲夫 

　　○翰林院编修杨公实卿墓志铭（陈讲） 

　　陈讲 
