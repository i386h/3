<!-- { "loadSidebar": true } -->
　　先生姓邵氏讳玉字德温其先宁波慈溪人也四世祖承事郎冯二府君徙居鄞曾祖维乙祖子文考敬先先生县生举宣德十年乡荐正统元年登礼部乙榜授汝州学正历迁南宁河间二府学教授合九年考最吏部迁顺天始以京秩入流品会　朝廷命大臣会荐可按察督天下学校者先生用兵部尚书马公昂荐超擢云南佥事兼督贵州未几坠马伤足遽谢事以去居十有余年乃卒先生生永乐五年卒成化五年寿六十有三先生学本诸经传涉史传文章典雅有法气象严毅行甚谨不苟酬应教必先孝弟忠三者期以磨濯士行天下用在顺天虽不久任诸生思之至今继教者皆莫及焉在云南不遐遗其人凡所按试冒险阻竆岁月未尝色倦三应聘考试官山东西俱号得士而江西得故侍读彭公教解首若今学士张公元祯礼侍郎傅公瀚董公越祭酒罗公璟皆时名士乡榜之盛无与比嗟夫作人选士之典在国家最重今倚席以教定额以试曰是足矣求才称其职竭志力以图于成者几人哉阅世寖久知人才不易得前辈之不可复见奈之何不先生悼也谨以是表请墓先生□□设饘粥以救饥民在山东有士子囊金求举斥弗□在山西作誓心诗以见志在云南见道旁羣妇称夫死戌携幼而啼饥者督有司查其籍廪于官此其懿行善政在人耳目者 

　　○云南按察司佥事林公淮传（郡志） 

　　郡志 
　　林淮字长深淮早丧父养母孝成化十一年进士拜刑部主事即奉母入养京师旦就郎署必戒妇饮食尽恭久之母念家乡切遂引疾归既三载部檄趣供职淮以京师苦寒将母不便乃疏乞改南京刑部迁员外郎弘治改元升云南佥事淮曰往弃北就南养母也今云南去京师万余里吾母岂宜往乃自陈情愿近地学职使得养母诏允其请乃以淮常州府教授亲终复注佥事如初淮就学职居二年母以病卒淮哀毁扶榇到家亦卒淮初入刑部永平有疑狱一家十八人坐死前官持两端不决淮一讯即辨人服其明允尝当盛暑提狱命人汛扫臭秽及剪剃老囚发日煮艾汤与浴弥月囚无廋死者淮有女弟适人母爱之每迎养必挟与俱大槩淮操行于伦理最重云 

　　○云南按察司佥事林公希元传 

　　林希元字茂贞自幼嗜学读书迟而甚刻苦其寝处衣食有人所不堪者其于研究义理解析文字尤极其精以儒士中正德丙子乡试三场廵按胡公文静得其卷命特给以烛宴鹿鸣之日布政伍公符谓曰公异日必大用以其感异梦云连登丁丑进士授南京大理寺左寺评事执法不阿中贵决疑谳十余事不可尽述皆人所不敢而公独任之声称籍甚至留都有铁汉之谣　世庙登极公应诏条上新政八要有君道急务六朝廷大政二八要皆深切时弊中清言路革镇守二事最人所难言言官以是切恨旋迁寺正有廵城御史谭鲁者有所私问断不关法司巳而问者家讼冤法司法司过寺公谓故事凡京圻有狱自杖徒以上无不移部寺问理平允非成法有驳谭请史詹林三御史解不从嘱堂官解不从遂诬以抗拒罪谪泗州判官堂卿陈琳同僚锺君云瑞求赠言祭酒崔公铣作说铉以相赠皆以圣贤事业相劝勉而舒公芬亦谓今日道丧之时惟所论德义之勇曰和而不流中立而不倚足可救时公至酒尽心职事竟以抗节不屈当路遂弃官归家居三年以读书解经事值　世宗皇帝锐意中兴□□贤俊少宰方公献夫詹事霍公韬列故副使庄渠魏公校并公十人以闻奉　旨推用公起北大理寺副未至任寻升广东盐屯佥事升南大理寺丞时正　上特点公葢有意于大用公也公自寺属巳有声至是益练习法所当加不少假借事涉权贵无所回避然或狱事有难决必与属官反复辨论至停允而后巳时国子祭酒王公道司业欧阳公德并以理学名公往复其间不专名巳见而于二公之说亦有所拆衷不尽从也四书易经存疑于是再更定而古文类抄出焉适大同军叛公连上二疏词极恳切竟当道所阻秩满留北会辽东军士以都御史吕公经清屯田不便巳窘辱之朝议差官体勘公上疏极论姑息之弊请用兵且曰人臣有出力以定国家之是而不系乎疏与戚犯忌讳以决天下之大计而不计乎利与害者臣希元是也天下闻而壮之疏入忤　旨遂落职知钦州会安南事起公议复四山罔上言安南可取状凡六疏　上览奏甚悦命四省臣调集兵粮以待而特遣本兵毛公伯温咸宁侯仇公鸾往徂征未入其境而登庸子方瀛巳其民所杀登庸计穷纳款终始悉入公策意必欲如国初郡县复也奈夏公言素不悦公因排其议以保境息民词　天子竟不怿而罢姑以安南国都统司登庸其使其实安南未尝司登庸使号亦未受也千载之功竟以一言阻之良可惜哉公旋擢海北道兵备佥事竟得罪罢归乃着太极图解春秋质疑读史疑断训蒙四言考古异文批点四书程文宋绳尺论表策等书行于世学者称次崖先生年八十五终于家死二十余年乃祀于乡葢特出于督学太仓王副使之意且有特祀之议时诎未克举也 

　　○张佥臬公泽传（方学渐） 

　　方学渐 
　　嘉靖丙寅八月十有四日张公以佥□□□继祖死之赐玺书赠光禄少卿庙额忠节岁时□□□一子有司树石于皖城之衢曰仗节滇南而吾乡之评忠烈者必推张公云公家桐城云田之坂人谓张云田高祖杰累千金好行其德岁祲出粟千石周邻里供佛动十数金家用是落有邻叟梦大石立其庭金标古篆不尽晓惟记泽被万里四字明年公生杰名之曰泽字大被从梦也公冲年颕异七岁授论语至事父母竭力事君致身喟然叹曰忠孝当如是夫厥舅文学王亭奇之曰此儿识度非常长充郡诸生名能文章人多从之游公语其弟子曰二三子欲圣贤乎将荣肥是计乎先正之训谓何而升斗荣实惟六经之辱踽踽独立鲜知之者少司徒盛公汝谦独重之数过庐剧论移日嘉靖戊戌选贡计偕丁未授沅江令沅多旷土招民开垦资牛种省阡陌沅江大治武陵请摄故事长吏不他摄公乃沅江摄武陵武陵有洞寇公率兵御之佯却纵贼大掠翼日复却贼懈阴使奇兵捣其巢获渠魁遂平无何以忧去两邑民争挽其车引归而不能具丧礼称贷襄事既阕补巫山巫山旧无驿里甲费繁剏一驿巫山便之税□□有例公郄之以充茶商之赎大饥兴发捐俸粥祠羸尫存活甚众俗尚女巫杖之火其神巫风顿息戊午升衢州别驾逋赋者盈囹圄宽期而出之感泣争输逋矣自奉甚约民称张青天会龙游常山皆乏令监司使摄龙游矣而常山之民要之曰张公奚而薄常山监司乃复从常山请而益贤公时督府胡公宗宪威倾两浙其前驱求索无厌二千石以下唯唯公独缚而杖之白其情欲解绶去胡公更延以宾礼戒部下曰而不知此郡有廉吏乎供具减十之五督府新募之兵数百拥主粮者而噪竟日公驰而谕之曰张公至矣遂凛然散有矿寇扰处州伤官军将及于衢衢守议避之公曰不可单骑谕以威福给米数石曰尔归饷毋扰一方民寇退相戒不入衢癸亥升广安知州道出巫山巫山民扶老携弱搴帷而呼车不得前公步行数里至广安一日而决淹狱五十出黄明义等五人十余年之冤于狱置釜薪厅前讼者径入炊厅下须臾决判而去民歌之曰张不解袋焉知阑阓立二仓令有罪重者入米轻入榖逾年得米谷千余斛往来糈赈博士生贫者之婚葬岁数百金有推官皮姓者至索赂公不应囚闭署戒阍人勿入知州公遂坏垣而入曰泽有槖请君探之□吾亦请探君槖皮大惭宵遁入计自治驺不以烦民先是铨曹书其名于壁曰天下廉吏张泽相国徐公阶闻其贤招之曰同乡也何难一顾公曰羣吏兢兢听冢宰之黜陟某不肖何敢私谒相公请辞于是铨曹奏治行天下第一乙丑擢佥宪云南公去家万里两僮自随历旧治不使人知分廵安普当道雅重之事辄委印累累者七簿书旁午益励精不遑食寻改廵武定凤继祖者武定之属夷其兄酋长卒而无子其妇护印葢其俗也继祖谋夺印治兵攻其嫂遂拒命中丞直指使议讨之公曰小丑而动大众不武以夷攻夷不得其死命损威授我千金师一旅不旬月可计擒而献之麾下不听使公监夷军五百前发公叹曰我欲计万全而当道疑我怯耶遂毅然往誓师忠义奋发众皆感动一战而胜贼走险部将哈啰银曰险恐有大搜不得追及战复胜贼疾走渡河银升高无所见公曰破竹之势不可失分兵四哨约并济自当一哨麾其众前半渡大起截流而鼓三哨不及援兵溃贼以夷语□熟夷得公状执之公居贼寨衣冠危坐时让以大义贼皆俛首称张爷烈士□半月督臣调大兵讨贼兵四集贼置酒献千金寿愿得手书移军门乞赦公叱之曰天朝大臣奉命讨贼宁贼作说客耶贼曰不书则刃之公又叱曰死则死耳刃何怵焉贼乃使轻骑送公还而拘留其侍卫惟百夫长胡翰一僮张时用从行至山谷有铁骑草聚中跃出公遂遇害翰时用皆死三日贼归公尸面色如生督臣攻益急踰月诛继祖贼平公榇驿还一子斯盛荫入监今后府经历万历中公进阶奉政大夫方生曰君死国守臣死封疆奖领死行阵士死绥百有司死事明有义也张公得其死矣岂不参天地光日月与颜常山张睢阳文相国王待制诸君子齐名哉当其词组戢兵单骑止寇一别驾见惮督府不独才胜节固慑之矣刚介之士往往疏于拊字而所至以循良称今去思碑五生祠二忠节祠一祠乡贤者二没世不忘非耶滇南万里与梦符张公殆天授巳 

　　◆经历 

　　云南按察司经历刘远先墓表（陆粲） 

　　○云南按察司经历刘远先墓表（陆粲） 

　　陆粲 
