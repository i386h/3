<!-- { "loadSidebar": true } -->
　　圣天子御极之初即诏求文学之臣以延论治道会修　太祖高皇帝实录爰求旧臣咨遗逸以同纂修诏翰林儒臣各举所知今学士解公缙绅退与广言曰乡之先达惟廖公幸无恙于是举宜乃以公姓名言于　上命礼曹驿召公暨至而实录告成公辞归召问拜翰林检讨乃永乐元年四月九日也公讳钦字敬先宋尚书工部刚之后迁于新淦之长派七世祖谦尉吉阳因家县西之东溪父讳观字观民有学行公其冢嗣也自少强学明毛氏诗于易书春秋通其义乡之先辈莫不器重之洪武三年　国家设科取士公与弟敬存具荐于有司一不偶辄归以事亲讲学务明年例取至京试才学优等授怀庆等府河内县丞比至一以忠信导民未几化其俗河内西北要冲往来络绎民疲于供给公以禄入助民费会税务侵匿课钱事觉连及累年收税之人省臣督责甚急民逃匿太行山公言曰民窜矣急之则不可得盍少缓焉与我以期不効并责我省臣曰诺就以委公公求侵匿人姓名及钱数榜列于市且潜使人告其速来保无他民素信公皆奔走而集惟恐后未及期而钱足公私不扰省臣大悦举酒以相慰劳复奖公以诗公言于省臣曰钱既足民得无罪乎曰然公曰何不许其自首省臣从公言民获无事他郡械系者不绝于道民曰微我公我其亦若此乎八年秩满调苏之吴江丞吴江素繁剧难治公治之一如河内有堤护田数千顷久水所废田不得耕势家互相争夺不决事闻于朝始得白令官之修筑责成之期甚迫同寮皆失色欲以他事避去公独怡然自任即诣堤所计其工费召民从事且喻之曰堤成民享其利不成我受其祸于是民私相戒曰我曹当戮力成之毋俾我公蒙害至期堤成人公贺公一笑未尝以得秩满既去适河内旧亏课钱三千五百文典守者指以诬公公亦不辩遂受谪役作于凤阳河内吴江之民闻者来公助役董役者曰廖某行何政而能使人若是乃加敬焉既而释归杜门以教诸子乡人无赖子构词以诬公兄弟公曰我岂能对狱吏语以辨曲直乎虽诬我当受也兄弟俱逮下狱公语弟曰我与若万一有不幸其如老亲何莫若我受辜尔得归事亲俱溺无益也弟曰我当受之留兄以事亲公曰兄可以葢弟弟不能掩兄乃相让于讼庭公曰其咎在我弟实不知观者恻然感动由是弟获免公竟谪戍富峪数年以老病还远近交辟乃起袁州郡学弟子师尝校文于广蜀公入翰林人咸谓称是惜未及见于施而没也公处巳廉于物无苟取与少有违理不肯姑安尝经河内休于途民见之曰是我昔日父也公绐曰我商人非尔父于是聚老少争识公乃罗拜于前公不能隐竞持酒肴相慰籍明日各持缣以遗公须臾裒数百匹公辞不受民曰父有德于我欲报无所今父幸涉我境持此以报父愿卒受之公曰我何德于汝纵汝德我何不爱我以德乎苟以所赆可受则昔之所不过沽名以觊今日之利我岂受哉民益悬请受公揣知其意牢不可却一夕不告而去其所行类如此 

　　○翰林检讨苏公伯厚墓志铭（胡广） 

　　胡广 
　　永乐九年冬十一月二十二日翰林检讨苏公伯厚卒公讳垶伯厚其字以字行姓苏氏世居建安之璜溪其先本姓雷公之曾大父讳文叔仕元建宁路儒学教授后于苏遂蒙其姓祖子庸父明远俱以行义乡师表母章氏明远四子长即公自幼以聪敏闻性谨重不妄言动比长博通经史尤精毛氏诗于琴棊书画曲艺小数咸精到然不以自衒人莫知其能惟刻意文章援笔立就辞意超诣见者奇之自是声誉日起公益自沈晦笃意事亲讲学绝迹不至城府　国初有司以经明行修荐至　京师以亲老辞归辟馆授徒诱掖学者多所造就洪武乙丑郡辟训导教授周斌勉公曰既仕不离乡又得禄养亲不宜辞公从之居学校十余年启迪作兴之功尤多丁母忧去居丧哀毁形瘠杖而后起及期不得葬地悒郁成疾其友怜之遗以葬地人称义丘云继丁父艰毁瘠踰前丧服阕来朝授　晋府伴读与修太祖高皇帝实录寻升翰林院侍书纂修　永乐大典总裁明年升检讨常进讲　文华殿敷说称旨甚见礼遇两与考礼部会试简拔多佳士公耿介负才气勇于义方训导时学地旧军卫所侵公力复之文公先生祠在府廨内难于谒祭公倡率出赀葺祠于学宫傍岁时朔旦拜谒始便修孔子庙及宸奎尊经二阁数月百废具举闻人有急周之惟恐或后尝遇岁歉民艰食力请于官发廪赈之民得粟者咸望公门拜曰是活我父母也乡邻有争竞者恳恳以理谕解巳皆悔悟或有侵慢者略不与较人自惭服在翰林几十年绝无私谒礼部尚书郑公赐有师友之旧未尝一至其门郑公常请见必规以正言每加敬服其余诸生或仕于朝或守令者会次辄加诲谕故出公之门者咸操守有能人有一善称之不绝于口对同寮词气温和罕失色于人居家有礼法服用俭约恒自号曰屦素 

　　○翰林院检讨王偁传 

　　王偁者永福人也字孟扬其父翰元季潮州路总管故西方人也先闽行省郎中巳而以潮州总管弃官遂走闽黄冠栖永泰山中十年矣　高皇帝闻翰贤诏有司强起之翰自刎死时偁甫九岁闽吴海者翰执友也义抚偁教之洪武二十三年偁以经义举于乡明年试礼部不第例就祭酒授业因而求邹鲁之遗风与海内贤豪上下其说居数年遂疏乞归终养翩翩然有冥鸿之思焉　文皇帝即位有司荐起侢既至都下即自陈愿处校职以励人才不许授翰林检讨进讲经筵巳而　敕修永乐大典偁总裁官大典成英国公张辅奉命征交址表偁护行交址平辄复叛以故移官交址而参议解缙者偁故游也坐言事下狱或斥偁党遂同逮系偁尚气节雅志当世吐论英迈能扬人之善不能匿人之过竟以此死悲夫偁之诗本于李白意矫矫然不可羁也号曰虚舟集 

　　○翰林检讨周君翰墓志铭（杨士奇） 

　　杨士奇 
　　君子之仕也食其禄则思任其事虽位卑不敢忽□韩魏公登高科而滞筦库未尝苟忽职事徙开封推官理事不惓暑月汗流浃背当时捡知其公辅器葢贤者事君无不皆然今士之不乐捡束者往往目勤职流俗甚至词垣翰苑以文事职亦有放旷散逸以自高者士奇入翰林三十年同官之能勤其职余素所知者周维翰其一焉维翰初典籍天下古今载籍皆储文渊阁岁久卷帙殽乱简编坏折维翰积其劳勤寒暑不懈理殽修坏葢再岁完整秩然同官时惟陈寿克助维翰他典籍不及也近岁翰林奉诏修　两朝实录维翰以捡讨纂修简牍浩繁考阅纂述维翰所分治特丛脞其事加倍同列而殚心穷力无几微愉怠意书垂成维翰病病且困犹日在念虑既剧犹问史成何如言不及他事而卒维翰讳翰自少聪敏嗜学长益该博能文章永乐三年中浙江乡试明年会试礼部中副榜当授教官不就会　车驾临太学献赋称　旨寻诏礼部所选副榜士就廷覆试擢翰居首遂奉　命进学翰林预修永乐大典是年除翰林典籍授迪功佐郎历三考升检讨授从仕郎 

　　○翰林院检讨黄约仲传 

　　黄约仲名守以字行少负才名永乐初开馆征天下名儒应诏至京　文皇试上林晓莺天马歌擢第一官翰林典籍预修　永乐大典四书五经及性理大全诸书书成进本院检讨学士曾棨胡俨更相引重珥笔西清扈跸北伐俱有著述在翰苑二十年疏乞终养子谦举乡贡约仲精楷法其诗语意清婉得唐□门径集藏于家 

　　○故翰林检讨黄君墓志铭（杨荣） 

　　杨荣 
　　宣德甲寅六月壬戌翰林检讨掌国子博士事黄君胤宗卒其子安将扶柩南归以某年某月某日葬于邑里某山之原乃奉状偕其门生建阳主簿唐诚来请铭予与胤宗同年相友善弗可辞胤宗讳某以字行浙之嘉兴海盐人世业儒父讳文杰洪武中秦王府教授母顾氏胤宗生而秀伟幼克向学聪敏出于天赋孝友本于自然伯父文俊凤阳淮远丞卒于官无嗣胤宗承父命之后躬往迎其柩归葬服丧尽礼由是著名遂举郡庠生岁庚辰以易经登进士第当得显官固辞不就乃擢福建汀州府儒学教授丁内艰服阕改河南之彰德能以其道训诸生诸生学成而仕者彬彬然尝两受聘校文关西甄拔精审士论归之以绩最升北京国子博士讲论有章课试有法得其开益者莫不敬服秩满升今职益克尽心以求报称既历三载例得授敕且封赠父母及妻恩命巳行会胤宗卒可胜惜哉素性简约罕与人接公退则闭门静坐无求无营不狥不阿凡诗文下笔立就然不求甚工取适意而已葢类其人焉生洪武辛亥三月戊申得年六十有四呜呼胤宗不慕显荣而安于恬淡素位而行三十余年清慎之操始终弗替葢其所得于已者既多而造就于人者亦不少矣 

　　○翰林院检讨黄公寿生传略 

　　黄寿生字行中洪武己卯乡试以亲老侍养弗预偕计乡人嘉其孝倡学淑人以纲常名教自任动必以礼学者称东里先生亲终值革除缴还公据复学永乐四年充贡戊子应天府乡试第一辛卯进士选翰林庶吉士授检讨预修性理大全诸书九载将满分校礼闱得疾卒卒在京邸囊无一金棺衾皆同馆捐俸代办其子子嘉负柩还葬 

　　○翰林检讨致仕陈君继墓志铭（杨荣） 

　　杨荣 
　　吾友陈君嗣初讳继号怡庵先世吴兴长城人徙南康之都昌再徙吴城父汝言　国初济南经历有政绩母吴氏庐江名族永乐初以贞节旌表汝言初未有子吴夜梦白衣神人授之儿遂产嗣初实洪武庚戌十一月丙戌也明年八月父卒母抱归吴城躬纺绩以训育之嗣初既长奋志于学受诗于乡先生郦尚德秦师尹受易于俞立庵既而忡忡然若不足复从半轩王止仲用是学日益博时家贫甚嗣初躬事农圃以供祭养亲时或读书或援琴高歌因以耕乐自号及筋力少衰乃开门授徒学者谓其善教多从之人尤以其文简徤有法度求者相属由是道益尊名益重郡邑交章荐之屡以目眚母老辞不就母卒丧葬尽礼有闻于人　仁宗皇帝即位少傅庐陵杨公首以文学荐初授国子博士寻改翰林五经博士命同太常卿南郡杨公直弘文阁备顾问时以得人　皇上嗣位命修　先朝实录化成荷白金文绮之赐升翰林检讨逾年以老疾用是明年疾作既丞命其季子完诵西铭至存吾顺事问吾宁也因接诵不巳门人刘溥请问先生如何事问曰无事遂卒实宣德九年五月六日也亨年六十有五 

　　○翰林检讨翁先生瑛墓志铭（王直） 

　　王直 
