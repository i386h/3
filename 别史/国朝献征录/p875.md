<!-- { "loadSidebar": true } -->
　　故云南按察使张公以万历元年五月卒公讳宪臣字钦伯其先晋陵人有赘于昆山者遂家焉世世力田孝弟至公父府君洪有隐德尝之嘉定得遗金数饼迂归以俟亡金者授之金即驰去一日辍耕垄上有相者过而指府君曰是夫当显显乃以子故府君笑曰吾家世农安所取显耶公时儿从傍闻之窃沾沾喜就里塾师吾伊不绝矣公业成诸生久次其成荐复偃蹇南宫试者久之而能不以戚欣见貌益砥节于学由进士谒选得南昌令人或虞公宽大不任剧曰令可拜跽槁也且幸相地何以处之时南昌饶积牍牍数倍他县而黠吏欲以事尝公则争操牍缓急杂而进之公第行其急者而抵缓者地曰胡足溷乃公也后不以序进立抶汝矣吏咸吐舌称伏神明邑事大治近地时中大盗公出循行乡落见长老间所苦人□□□谓张公全活我又清狴犴之宿称冤者十余即□□无以难也公胡髯腹便便造请台省诸公间亦不废诸公日益贤重公曰得数张令吾曹不安枕耶而有段御史某者势张甚一日顾公语县羡金若干吾欲有所馈谓幸相也公徐曰县无羡也御史怒谓南昌令不奉檄览讯谍而称无羡公前谢曰此乃三殿工羡也县不敢置他羡御史益怒诟詈不绝公起自如御史以廵按满夤缘监军事再上疏有所推荐不及公而公益以治理流闻即幸相亦语人张令似不识吾家家亦不识张令无何幸相与御史后先败而公用卓异召拜工科给事中即上疏四事平赋役修水利重守廵谨堤防公故家东南于东南计尤切时方修虏备公谓即武库甲仗将士司命奈何一切属中官宜付外给事御史得核之又谓两畿试不宜诿司训老生能失士咸报可公自吏科右给事迁刑科左持节封唐山王充正使给事中之得正使自公始也还晋户科都给事中三上疏论国漕大计下所司行之公自起小官骤贵重然恂其益务恭谨不以白简故加朝绅色而其于国家计尤毖眘有指树数马风诸公卿翕然称之至出浙江右参政相惊谓曰张公长者胡遽离琐闼也公于职分守金衢严三郡尝平矿寇大将军用师闽多倚义乌人而义乌人益骄横窃相从剽攻椎埋不休公录其豪以自随而饩之躬训练成师曰子去盗而县官用抑何贵也建德学宫毁公捐奉以□之葢学成而诸生有膺荐者矣公参政三岁始迁云南按察使垂入境黔国公横而欲用故事责三司苛礼公使人语之曰公安得称故事夫岂者日黔公也望金马门若九天上而欲轻加其从臣乎寻谓其僚曰礼如是足矣寻甸土酋没而其妻安摄政移欲得四川酋某夫之公独曰安摄而私其土之人固恒今不虞失土耶毋亦奸人诈谍以构难乎勿许便俄诈露竟知非安意也公大谏垣日以推毂贤士大夫主然不欲使知之而其所绳糺绝少恒曰吾奈何以耳语轻折天下材顾独劾一都御史苛暴好杀会有奥主得不罢而都御史骤迁至八座与相而握铨者比遂因上计诬斥公归公闻命之后日即行滇以饶货甲天下公无所携顾独拔士之宦滇而不能归者悉传置之人谓公即廉奈何借他人装而重我行李也公笑不答当是时田畯市叟咸喜得一当公寿至词翰之社雀跃思御而竟病痱矣痱一岁省可能起行忽宿瘤溃不止久之卒年六十有二耳公人宽仁恭俭出天性即所造请毋论其可者其不可者亦讷然不欲见口也所推逊亡论豪长辈即儿稚惟恐其失之也五六岁喜诗至老而吟洒不倦雍容和平得大历贞元遗旨然不欲人出之问有能举公诗者辄面赤嗫嚅欲避去以故其诗存者千余首奏议公移杂文若干卷鐍之笥而行者仅纪游□稿而巳王元美曰张公之长者乃尔吾闻之　明兴昆有王君良事　高帝陕西按察使　高皇帝揭其名于殿楣而目之敦厚其所长者状非一今乃并张公二矣其官同其禄寿不配德又同世无有能名王君者如张公可以瞑矣 

　　◆副使 

　　云南按察司副使徐公观传 
　　云南按察司副使陈公政传（黄佐） 
　　云南按察司副使陈公骐传（黄佐） 
　　中宪大夫云南按察司副使朱君文墓碑（李东阳） 
　　云南按察司副使朱公文墓志铭（王鏊） 
　　云南按察司副使贺公元忠墓志铭（王鏊） 
　　云南提学副使孙公继芳传 
　　云南按察司副使申公纶墓志铭（连矿） 
　　云南按察司副使杨公逢春墓志铭（王慎中） 
　　云南按察司副使曹公达墓志铭（王世贞） 
　　云南按察司按察副使杨公道亨墓志铭（王世贞） 

　　○云南按察司副使徐公观传 

　　徐观字大宾其先世有自滁州来始孰守者因家焉遂当涂人祖义由明经举任廵检观年踰志学从师受易克自刮劘以底学成领乡荐年方十九乙未会试中副榜授山东齐河县学训导以内艰去任服阕调江西武宁县学训导人才多所造就秩满使翰林院校其绩学皆优超升刑科给事中驳覆奏章紏劾奸恶无所顾避尝奉命检封番舶廵视边陲所在有声正统初刑部尚书魏源荐观擢云南按察司佥事至则辩冤狱别廉贪一以平恕施之上下悦服称有古宪臣风时麓川小夷负固拒命诏兴师讨之观佐元戎深入贼境督粮饷规筹策贼寇以平升本司副使余孽煽惑乃于要害处筑城堡浚沟池以备不虞且垦荒田俾军耕守复招还夷落被贼虏掠者数□人向道又画通南牙山道路以进讨由是边患永息会按察使缺守臣率众相与奏观补之而观进表卒于金陵之新河享年五十有六 

　　○云南按察司副使陈公政传（黄佐） 

　　黄佐 
　　陈政字宣之番禺人生而秀颕六月能言三四龄时客有以三人聚话命之对者应声曰四皓同游客大奇之十五能文词有理致作自讼文以警励提学佥事彭琉见之曰此殆潜心孔孟者也亟称之正统辛酉发解第一卒业太学祭酒李时勉命与商辂等四十八人读书于尊经阁下登景泰甲戌进士选翰林庶吉士与修寰宇通志书成拜湖广道监察御史绳愆纠谬务存大体尝疏敬天勤民十事人服其敢言寻奉玺书提督北直隶学校立教条十五事设簿书以稽学者勤惰随其资质高下而成就之大都以德行本文艺末未尝轻易弃人故学者咸怀其德阅九载郡邑诸生交章奏保特升山东按察司副使提督学校如故葢前此所未有也先是积岁粮饷不敷庠序廪米折半支钞奏言京师首善之地当以培养人才先不宜吝惜小费诏复旧典士益激昂久之太常卿员缺吏部侍郎尹旻召饮指案间犀带示意政对曰腰金恒愧非据敢溢涯分乎旻遽曰君言是也遂不果用成化丁亥上疏谓追崇孔子谓当易大成之号以洗胡元之陋复玄圣之称以正宋人避讳之失用示一代崇道盛典会议者加诋斥寝其疏不行是岁改云南按察司副使至则绳武弁之方无良者数人修举宪度张弛有道民夷安之甲午献绩之京至湖湘遘疾还番禺治疗逾二载卒年五十有九政人资性淳雅学殖该博存心忠厚不言人过孝友信义之声洽于乡党广之荐绅谓可以托妻寄子者政一人而巳  
　　论曰成化末建议者请尊孔子广运帝尽去旧号朝旨不行然不以非夫孔子之圣固无待于追崇然所谓洗胡元之陋正宋人避讳之失则正名意也诋斥之逢岂其命欤先大父长乐府君称陈宪副之贤不容口且曰吾从之游最久温乎其外粹乎其中表里浑然犹一日也长于自修而短于徼名故或毁方而瓦合噫纪之甗夏之璜既椟且瘗犹辉于斗极君子岂能自掩其善哉记不云乎苟有其言必闻其声苟有其车必见其式 

　　○云南按察司副使陈公骐传（黄佐） 

　　黄佐 
　　陈骐字梦祥南海人少喜技艺工画能医有司罗医生使视重囚入狱中秽不能忍耻之乃学举子业邑庠生时年二十七矣三十一举于乡连登进士拜大理寺评事晋左寺副修撰罗伦以刚许之升江西佥事发奸擿大有能名分廵岭北民病瘴以药活之者至八百余人勘虚粮明经界均徭役民不敢欺有病死而归以被踢杀告者骐视而折之曰伤必有血荫今肋骨形弯内黑外彼能自内踢耶煮皂角水洗之黑色尽去狱遂决人服其明廵九江以南火毁学宫文昌祠凡清出虗粮十八万三千余石储赎罪榖备赈济至二十一万六千石有奇以各道罚罪银市材倩工修理学校祭器及正圣贤像服之不如制者七十八所毁淫祠九十七区百姓以陈打鬼呼之升云南副使时镇守太监钱能家人不法每骐所制中伤之遂讦奏落职家居年八十余卒骐性劲厉自许晚年论名理与张诩论不协着鸢鱼辩原学诸篇葢亦自有所得云 
　　月山丛谈骐江西佥宪初至梦有一虎带三矢登其舟觉而异会按问吉安一女子谋杀亲夫事有疑初女子许嫁庠生女富而夫贫女家恒周给之其□感激每告其窻友周彪彪家亦富尝闻其女之美而欲求婚后贫士亲迎时彪与偕行谚谓之伴郎途中贫士遇盗杀死从行者皆惊散而贫士之父疑女家嫌其贫使人故要于路谋杀其子意欲他适殊不知乃彪所谋欲得其女也遂讼于官问者不察因按女有奸而谋杀夫骐取贫士之父问之云女与人有奸不得其主名使稳婆验其女又处子乃谓其父曰尔子在学交与谁最密曰有周彪者骐因思曰虎带三矢而登舟非周彪乎况彪又伴其亲迎梦是矣越数日伪移檄下吉安取有学之士修郡志而彪之名在焉既至骐饮之酒半独召彪后堂屏左右引彪手叹息阳谓之曰人言尔杀贫士将娶其妻吾怜汝有学且此狱一成不可复反异汝当吐实勿欺吾则救汝彪错愕战栗即跪而悉陈之骐录其词潜令人捕同谋者一讯而狱成一郡惊以神骐人慷慨多大节罗一峰诗云举世皆妇人惟公独勇子其人可知矣后迁云南宪副竟以绳监军失官今诗卷尚藏其家或谓此牟俸胡佥宪事非 

　　○中宪大夫云南按察司副使朱君文墓碑（李东阳） 

　　李东阳 
