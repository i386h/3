<!-- { "loadSidebar": true } -->
　　□之居华亭自娄侯逊始也其后机云以文学擅天下声而他族之在江右者九韶九渊并抉孔氏不传之秘后先东南冠绂然未有如今中丞公仲季之盛者始中丞公与其仲氏少保公树声用经术取巍科俱蕞文苑标而又能相砥砺名德至贤公卿乃其所得于心学者吾不知于韶渊何如要之当圣门不后矣中丞于秩第四品其卒也法当仅得祭而故尝卿太仆领中大夫诰中大夫三品下于是两台以中丞讣闻而以太仆故秩请　诏予祭复予葬法得树碑神道少保公手纂公事行累数千言其子太学彦桢别纪复万余言属不佞贞曰幸叙而铭之贞视宫保公通家子素严公而善太学乃之叙叙曰公讳树德父曰赠大宗伯鹄娶沈夫人有三子而公其季也公生而端重颖敏读书能通晓大义工属对父母绝怜□之然贫不能资束修时少保公巳前赘于李矣而□夫人复逝公哀毁骨立巳而里中薛君见少保□而奇之谓李父曰吾仅一女安得才如而壻者赘□乎李父曰有之即吾壻之少季某也是时公年十三矣薛君请于赠公欲得女尚公赠公□公而泣曰苟而母在吾何忍弃之薛乎手钱一挺□公袖曰与儿作美食公饮泣而别巳而得美食辄以奉赠公赠公尝而恠之征所从得则皆出自袖中葢公未尝私一钱也赠公泣叹曰儿殆纯孝矣公自是文思颷发所受经凡四师皆谢不任而最后乃事少保公得其诣独深公益自励勤苦非丙夜弗就枕公虽名赘尚未授室及少保公之成进士而公补博士弟子也薛君归公于家使举亲迎礼僦一乡大夫车御公公力辞曰士而大夫车非礼也竟以徒步往时人异之明年当乡试公不利有司而少保公时以移疾予告赠公谋而欲地道焉公不怿曰是蔑我也始进之谓何谢弗应又三载始举乡荐明年下第归又三载以少保公预试事不听入自是公连踬者垂二十年而赠公亦巳捐馆矣公之在公交车时属其伯氏夜中盗尉徼得其主名欲以功而见徼者不胜楚自诬服公察其有冤色夜密听之得其兄姊自相诘语而征其状知尉卒诱使证也力请释之俄而盗得赠公喜曰是儿非竖儒异日得备李官不□矣公成进士业四十余有善少保公而怜公才□□之□□选公逊谢曰病不受占毕也就选人格得□□府推官于是赠公言验矣公在事葢精明虽耿介绝俗而不喜烦刻其于单赤尤能曲体其隐以故仅三月而声称着闻公于事勇往无所避太守意忌之弗善也公亦弗动然至守当入觐公署郡事而抚公有所萋菲属公诇守何状公力明其无他守竟以是得免公弗使知也然至奉檄按武义令令夜行槖有所居间公叱之出尽法无贷庞御史尚鹏于僚属鲜当意者至公独无间言曰廉士廉士公以卓异征当授给事御史而会少保公石少宰公于法避道拜刑部主事始公之征吏民哭拥者以数万计遮公不得则肖公像祀之于孔道以见思公既郎刑部少保公实不赴少宰召也公不鄙其官益治文法无害而与其同舍郎郑履淳等游相与砥砺名节履淳上疏论时政大有所指擿实从公谋具草公始欲联姓名会疏中语称少保公乃不果而履淳得□廷杖锢缇骑狱前是公以进士肄事时尝具谏草其言绝戆有人所不忍闻者同年萧某读而寸裂之谓公死名耶即死且累　上德而至是复语公第小忍之职行及矣亡何公果改礼科给事中时　□□帝每朝及经筵默不发一语公谓易上下交泰□与公卿辅弼相论难何以劘君德而酬万几上疏极言之不报公又条议诸边计甚明晳顾语多侵总督谭襄敏纶公既迁兵科右给事巡视京营而谭公入督迎谓公不谷戴惭颜以见惜公疏且稍有所龃龉不者不谷可奉以免咎矣公岁且满例得举刺而所善者缇帅朱忠僖希孝以其私人属公公立论罢之迁其科左巡视内十库公择诸中贵之谨愿者好语之曰输户以公等抑勒留难之故破家者屡矣然非自公等始胡不自谋之而令我曹得名诸中贵爽然相戒有所约束矣亡何公以册封周赵二王国悉郄其馈俄迁礼科都给事中　皇太子将出阁公疏所以资睿学者而未归之身教语剀而精当是时新郑江陵二相国读公疏而叹曰向永流也俄而　太子出阁公以侍班拜金币赐诏天暑暂辍东宫讲读公力诤之报闻当是时　庄皇帝颇倦政而日月交蚀旱魃起公前后疏皆危辞侃侃而　上不豫公疏请慎药饵内言伐阴之剂不可服其请详保护则甚言仲夏亢阳之月所宜谨其指益危　上意不释然以公言者难之留中独下公所请召辅臣以资□□□而诸大珰嗫嚅谓辅臣晓医耶必静养而□辅臣如我曹何公亦不顾而诸珰中复有请开戒坛　上造福田利益者业得请矣公复抗疏言佛法故非圣世所有特其空寂澹泊稍有合于吾儒寡欲养心之旨故其说久而不废若乃戒坛度僧男女丛杂宣淫道侈固佛之所深恶者柰何轻信左右之说而遽复之夫　陛下不以圣躬虞无所事佛　陛下而以圣躬虞则大禹之恶旨酒成汤之不迩声色万全道也亦佛所也　上停戒坛当是时新郑江陵之好衰而互构公平心其间无所附丽二公亦两器之有尚宝卿刘者上书讥切时政其大指在新郑公以非所宜言且得罪或谓公宜特纠之公曰彼言事者我何以纠且柰何缘执政指无何　上晏驾时中贵人保横甚新郑决筴去之而公与言路各有疏发其奸私不胜保遂逐新郑而并齮诸言者独不能有所加于公会当议祧庙公请母祧　宣宗而祧　睿宗以嘉靖初所建世室奉之议虽格不行天下闻而韪之于是宫保公复召太宗伯矣公于法复当避仅移尚宝卿满三载始擢应天丞甫至而当举乡试事棘以内外咸公主之纤巨井井公□□事□□不精密吏洗手奉法惠浃闾井又尝以推□大司成事诸生服其行循循就矩寻改太常寺少卿连摄翰林光禄鸿胪篆故事九列若四品持资簿待迁亡满考者而公前后凡七年以中贵人保在事故然公了无所觖望其任职奉公非诸公所敢望巳进南京太仆卿卿治滁故游地也公第取前辈王文成公建义仓及教授诸生遗意行之而入太仆卿甫上进今官出抚山东于是中贵人保者业得罪窜矣公益发舒且感　上知思有以称塞即驰入境首问民所愉苦示之廉一切供张悉罢去与按使者约脯修不相入车门绝私书僚属相戒慎公间留客不过酒茗鲑菜而巳客偶谓齐优一何拙耶公念必藩司宴有之次日入谒以微言自引咎不巳众相顾错愕不敢对而优晏绝矣齐鲁之诘盗者滥公悉集成案覆之而出其冤者又请裁募兵费苏里甲戒苛罚俱得报可东人大悦公素不喜食肉其行部所给奉不过蔬粥一筭器而巳棰朴不妄施独于贪墨吏无所纵舍时时一按核皆以神明然公体羸而竭精吏事遂病脾会德藩宫后有白云湖者故民佃□而夺于王业巳归民矣而宦者与中贵人之代保者宏□□必欲复之公执不听然益邑欝不得志上疏□告归太宰杨公巍叹曰吾独不能东人借公须耶言公之贤而请听之计病痊且必用报可公得请使院俨然一无所赍持至道途之资亦谢绝吏民拥车而号者竟百余里车枳不得行公之挥涕既归阖门谢客唯与少保公相对谈说道理巍坐竟日问召儿辈侍立颇及微时事诲以修身居乡大要尝一侍少保公行田里中儿争指目曰非两疏也耶公踧踖不敢当曰吾何敢望少传受吾自以犬马病不任耳公凡三被台荐与少保公鴈行既而预湖广之推则公病矣公人孝友忠信其事父母独能得其欢死而哭之毁伯氏之食于家非公与少保公弗裕也公之庄爱少保公亚于父其砥节秉行壁立万仞之志畧同然少保公宽颇以辞色假诸子姓而公更侃然以故咸乐就少保公而慑公之严惟公亦自比于程正叔先生以不如家兄也居官所与游皆当世豪杰所言皆天下大计所莅处必闾阎利便生平未尝以私干人亦不受人私其于谏忤旨及犯权要人者数矣然而竟以其身免历位融显优游令终岂非大哉呜呼孟子所谓富贵不能淫贫贱不能移威武不能屈大丈夫者非耶 

　　○都察院右佥都御史孙公维城墓志铭（于慎行） 

　　都察院右佥都御史孙公维城墓志铭 【 榆林】 

　　于慎行 
