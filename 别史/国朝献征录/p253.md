<!-- { "loadSidebar": true } -->
　　焦太史编辑国朝献征录卷之三十 

　　●焦太史编辑国朝献征录卷之三十一 

　　南京户部一（尚书） 

　　◆尚书 

　　户部尚书师公逵传（黄佐） 
　　户部尚书古朴（雷礼） 
　　南京守备参赞机务少保兼户部尚书黄福传 
　　南京户部尚书储懋 
　　南京户部尚书沈公翼传（潘埙） 
　　资德大夫正治上卿南京户部尚书张公凤神道碑铭（李贤） 
　　资政大夫南京户部尚书虹县陈公翌神道碑（王与） 
　　南京户部尚书陈公俊墓碑（彭韶） 
　　南京户部尚书黄公镐传 
　　南京户部尚书潘公荣事略 
　　南京户部尚书黄公绂传（李梦阳） 
　　资政大夫南京户部尚书致仕梁公璟神道碑（李东阳） 
　　南京户部尚书郑纪（国史实录） 
　　资政大夫南京户部尚书熊公翀墓志铭（喻时） 
　　南京户部尚书秦民悦 
　　资善大夫南京户部尚书致仕赠太子少保高 公铨墓表（李东阳） 
　　户部尚书张缙（雷礼） 
　　南京户部尚书成斋林公泮墓志铭（舒芬） 
　　南京户部尚书张公泰传（黄佐） 
　　资善大夫南京户部尚书正谊先生雍公泰墓志铭（吕柟） 
　　南京户部尚书吴文度传 
　　国史实录 
　　资善大夫南京户部尚书致仕王公佐神道碑铭（杨一清） 
　　荣禄大夫南京户部尚书李公瀚墓表（张璧） 
　　资政大夫南京户部尚书致仕邓公庠墓志铭（张璧） 
　　南京户部尚书王公鸿儒传（朱睦木挈） 
　　维风编 
　　荣禄大夫南京户部尚书赠太子太保烟村邓公璋墓表（夏言） 
　　南京户部尚书胡富 
　　蒋升 
　　南京户部尚书王公缜传（黄佐） 
　　南京户部尚书王承裕 
　　南京户部尚书王公承裕传 
　　资政大夫南京户部尚书华泉边公贡神道碑（李廷相） 
　　资政大夫南京户部尚书赠太子太保谥庄敏许公诰墓志铭（王廷相） 
　　户部尚书周襄敏公金传（唐顺之） 
　　户部尚书徐公问（张衮） 
　　南京户部尚书孙公应奎 
　　资政大夫南京户部尚书书庵卢公绅墓志铭（潘恩） 
　　资善大夫南京户部尚书鲍公道明墓志铭（汪道昆） 
　　南京户部尚书曹公邦辅传 
　　资政大夫南京户部尚书赠太子少保西塘王公好问墓志铭（许国） 
　　南京户部尚书王公基行略 

　　○户部尚书师公逵传（黄佐） 

　　黄佐 
　　师逵字九达山东东阿县人少孤事母孝年十三母疾危殆思食藤花莱地不常有逵亟出求至城南二十五里得之及归夜日□□道遇虎逵惊呼天虎舍之去持菜还母食之遂愈由太学生擢监察御史升陜西按察使时狱囚淹系殆千人逵至审其罪之轻重而决遣之浃旬之间狱之空丁母忧去官庐墓侧不茹荤饮酒者三年永乐初召兵部侍郎寻转吏部侍郎　太宗皇帝征北虏命逵总督馈运逵建议请均量其程置堡使更逓转输则民不困乏而军得足食从之　仁宗皇帝嗣位进南京户部尚书兼掌吏部事宣德二年正月卒年六十二遣官赐祭命有司治葬事初逵任吏部时典铨衡者率任巳自用不咨于人往往不惬舆论逵□询众以求公当且能持廉其扈从在北京□□□□帝间语左右曰六部扈从之臣不贪者惟逵葢□□郊之有素云 
　　□年二十余贡入太学□□□□按辽东方严有气不阿御史御史劾逵逮至　阙下囚服入见状貌伟丽面如玉盘戟髯拂拂　太祖目而伟之即以逵御史不三月擢陕西按察使至则狱囚系者数千逵检案牍讯鞫各以其罪轻重立决遣旬月而尽永乐改元召兵部侍郎未几改佐吏部典选几二十年严密慎重人莫敢干以私　车驾北征沙漠以逵督运逵以道里回远飞刍挽粟疲不能给奏设顿舍于道令民互相送迎以次转输着定式营建北都遣逵采木湖湘逵以十万之众深入穷山贾贩不通军夫艰食乃除阙道路檄召商贾往来贸易军民乐趣绩用有成凡在湖湘八年　仁宗即位念逵暴露日久召以户部尚书兼掌吏部修明国赋选拔人材　朝廷倚重焉宣德二年卒于位赐祭遣官营葬如法逵人器宇恢阔议论侃直天性朴俭不殖生产所得禄赐多分宗党显贵四十余年有子八人无以赡也　宣宗尝与辅臣论扈从北来大臣持廉守正者惟逵一人语具　国史 

　　○户部尚书古朴（雷礼） 

　　雷礼 
　　古朴字文质河南开封府陈州人洪武中乡贡太学生奉　命清理郡县田赋图籍丁父丧归二十年服阕隶五军断事理刑遂奏家贫愿仕得禄养母　太祖嘉之除工部营部主事授承仕郎迎母就养京师二十六年母殁官给舟归葬二十八年服阕改兵部司马部主事二十九年升武选司员外郎授奉训大夫三十年升郎中授奉议大夫革除三年升兵部右侍郎授嘉议大夫壬午年　成祖正大统改户部右侍郎转左侍郎授通议大夫赐文绮袭衣四年因建北京命采木江西有爱民心竣事特被赐赉七年上巡狩北京侍　仁宗监国常奉命权礼部兵部及詹事府事十八年扈行在洪熙元年改通政使是岁升户部尚书授资善大夫赐诰命追赐二代遂谒告归省墓赐钞袭衣朴事亲孝非其义一毫不苟取居官临事蚤作夜思勤劳弗懈一志于公无敢干以私者谨守　祖宗成宪不敢踰越或言事久于时小过不及者亦当损益就中终不动尤恶贪墨户部主事刘良素行不检满三载特考其绩下良叩　上之左右人求云最考朴曰贪侈之人幸未觉露不改行□□败最考不可得也良遂诬奏他事既就逮系　成祖烛其诬竟释朴他日吏部奏授良　勑命封赠其父母　仁宗曰岂弟君子福禄攸降是当诬奏大臣罪者其得君子乎不与良卒以赃败众服朴之明所治职务退未尝语其家人蘗之操确乎不移平素不事生产华靡雕琢之玩纤毫不留公退清坐一室书册自娱常病杨士奇往问之入其斋室几案间独有自警编一帙可以观其所存二十二年以罪改通政使寻升户部尚书莅事南京洪熙中诰辞有端厚简静操行清洁之褒葢见知于　上者深矣宣德三年卒于官 

　　○南京守备参赞机务少保兼户部尚书黄福传 

　　黄福字如锡山东昌邑人自幼风采凝重洪武中以大学生授项城县主簿改清源皆有惠政升金吾前卫经历上书论国家大计升工部右侍郎永乐初迁左侍郎寻升工部尚书肇建北京置行部改行部尚书累年民困赖其苏息交址叛命将讨之福治军需调度有方暨郡县其地命以尚书兼掌交址布按二司事威惠并行远人怀服洪熙改元召还京命兼詹事以辅　皇储其后宫交址者抚治失政致令复叛再命将出师讨之守臣乞命福往福至将已失律交人得福皆下马罗拜曰公不北归我曹岂至此相与泣下送福出境宣德初改南京户部尚书　上龙飞初进少保仍兼尚书参赞南京守备襄城伯李隆机务隆用其言政肃民安正统五年正月卒年七十八讣闻遣官赐祭命有司治葬福历事五朝多所建白公正廉恕素孚于人忧国之心始终不渝尝取范希文语名其退食之堂曰后乐可以见其志矣初　太宗手疏大臣十人命学士解缙评之缙评诸人皆有得失惟于福曰秉心易直确乎有守葢无少贬也　太宗尝命福与蹇义等奕福曰臣不能奕曰何不能福曰臣幼时父师严惟教臣读书不令臣奕是以不能福参赞南京守备时常坐李隆之侧大学士杨士奇寄声曰岂有孤卿而傍坐乎福曰然岂有少保而赞守备乎卒不变然隆待福甚恭公选即推福上坐福亦不辞士奇南还祭扫先茔至南京福卧病不出士奇即往见之福惊曰公辅　幼主不可一日离左右何远出至此士奇服其言死之日赠谥不及士论惜之 

　　○南京户部尚书储懋 

　　南京户部尚书储懋字世绩直隶镇江府丹阳县人由训导擢吏科给事中正统改元命经筵讲官懋仪观魁伟音语明畅讲颇称旨寻升翰林修撰与修　宣宗实录书成进侍讲有白金彩币之赉遂拜户部左侍郎时福建用兵命懋主粮饷得便宜行事懋至谕有司母急敛困民因令豪右出粟以助官军用不乏景泰元年调礼部右侍郎踰年母卒语起复视事寻升南京户部尚书时巳病不能朝寻卒讣闻命有司谕祭治葬 

　　○南京户部尚书沈公翼传（潘埙） 

　　潘埙 
　　沈公翼字克敬其先自东鲁徙居淮安占籍山阳公生禀颕异日诵千万言弱冠入郡庠尝手编三场问答后学皆宗焉宣德己酉以诗经领乡荐明年登进士第正统初擢南京刑部主事改户部丁母忧起复仍拜户部公长于计划凡所部仓廪之盈虗户口之登耗山川之险易赋税之多寡无不周知时云南土官思任发梗化地方弗靖　朝廷命靖远伯王骥率师讨之以公转输使适连岁荒歉粮饷匮乏公区处有方供馈弗绝乙丑北虏来庭勑徙置东昌平山等处抚绥得所丁卯勘问庐州民争田各得分愿又奏减额外税五万余石人皆悦服己巳升郎中当虏寇犯顺京师戒严刍粮少积　朝廷以公久在户部计虑精详超拜本部右侍郎自庆遭际殚心策画军储以充寻奉勑协同总兵平江伯陈豫疏筑临清等处城隍训练士卒防遏奸仍兼督漕接济京储癸酉升南京户部尚书适山东饥民流徙奉勑暂留赈济民用敉宁比到官持公□祛宿弊部政一新仓廪空虗多方储峙未几有□□天顺元年勑令致仕抵家日与宗党父老赏□□□不知老之至而力之庶也寻病卒年六十有六公性鲠介不阿虽有善者利不义即面斥之不善者能改过即称许不置故人人敬惮而悦服焉 

　　○资德大夫正治上卿南京户部尚书张公凤神道碑铭（李贤） 

　　李贤 
