<!-- { "loadSidebar": true } -->
　　始余于昭武解组乞归在庚子春踰年而湛源□□亦自婺乞归两人出处既同而尚简率不事靡文□同所居又相去不数武故日夕过从甚洽迨壬寅秋末予出守辰阳公旋亦起守虔州当予之赴公庀觞于舟祖予公少予三岁质禀素壮精神跃如胡遽溘尔沦逝耶君弟孝廉浚源状公走札属予传公交契如予又何敢辞公讳化淳字君复王父西江公父赠中宪吴山公代以儒名皆能诗公生方晬西江公抱于坐忽心动出户未涉庭而梁仆又误触沸釜胸腹糜烂见内腑又三岁而痘当岛夷内讧时吴山公携公就医操舴艋绕出夷舟公竟夕不啼故夷不觉得逸出此三者皆邻死不死人以是交奇公比就塾慧甚受书辄能达大旨于是吴山公每就师席必剑以往教之制义属草悉能破的辞气焕发年十三试于县令以其穉龄异之及见其制义则悚然称奇遂拔第一戊辰补博士弟子员吴山公谓曰先世以一经相承摅祖若父所未摅在汝其勉之公益感奋占毕恒至夜分遇寒月两足恒僵不能动藉扶掖乃得就寝终岁同友朋寝处外馆非伏腊不归归则呈所业于吴山公之愉怡动容癸酉以试高等晋廪□是屡试无弗首者丙子学使者褚公抡公第二吴中俊髦治毛氏诗者咸敛袂推先壬午学使者李公抡公第一直指使田公试决科亦第一是秋留省典试乃归德沈相公得公卷喜曰此必修洁之士超然埃土盍表者也业拟首解额会同事稍见异遂葩经第一壬辰举进士射策列二甲十九例授部郎思亟见陈太恭人引疾归省踰年始就除得水部郎公治济上诸泉诸泉当漕渠浅则由镇口奔注入漕漕仰泉给当漕渠溢则汜滥反涌入镇口旁决不下时累岁适当其溢诸水柜水壑所以备涸者多豪右所侵甚至鞠榛莽诸治泉夫皆供它调发公计河之盈缩不可期一值其缩则运艘何藉而北达具议于总河安邑杨公亟是之令行如议公昕夕乘橇檋周视决壅导流不惜胼胝引绳批根不惮豪右诸泉毕理丙申工竣而徐吕以下多患漕梗济上转输如故杨公大器公且议久任会巳有代者遂寝在济三载民间牒欣一不纳曰非吾职也诸闸夫苦于中官虐使公悉详条教启闭送迎皆有恒度约曰阑而出吾度者吾治之如吾教若不以闻吾而私□掠□者吾治之当如所奉勑于是上下凛凛三年如一日丁酉冬报命得赠父如公官二母皆安人旋奉命归故荆王赗抵家举焚黄礼于两尊人墓晋缮部员外郎旋晋都水郎未及赴部出浙江金华守其地羯羠好讼公务治以简静盈庭之讼率曲晓譬令解去而临事精勤无稽令无留牍间值艰巨虽至夜分必竣事乃就息所董督于州县惟文移期三董不至而后发胥久之竟至府胥绝迹所输纳即具文转输原缄未尝启也在郡未期月而讴歌四起闻矿阉刘有文欲至义东二邑公亟移书令驻郡第委官至二邑且调停甚悉上不扞令下不横征两台闻而交是之俾列郡皆以婺准公又谓各邑无矿乃有守矿兵是开采之囮也悉议罢得省饷千时方议勾义乌逃卒公谓此辈始贪衣食而蚁聚既畏锋镝而鼠窜若心诛求是绝逃者之生还又驱居者而流亡也力持而罢勾初海州张公朝瑞守婺剏崇正书院祀宋何文定王文宪元金文安许文懿明章文懿五公且置田以供诸生张公去祠芜而田废公力缮复录九学之俊躬校养婺士之举于乡者往甚尠是秋得隽七人皆院中士远近翕然啧啧直指永城李公尤器公寿昌巨猾讦其尹黎时中直指属公理廉其实具谳尹事立白未几复有乌伤令事起令固循饬直指临婺甚赏识拟置荐列后突中蜚语因询之于公公力解不入公因求解职曰外物可轻良吏不可诬直指因复详求其实令事得寝顾不知蜚语起由司理也总宪李公悉察隐曲深恶之当计吏司理遂禠职公谓吾苐直令庸知曲吾僚不去人且乌伤我即移书于弟孝廉趣修三径而疏乞骸骨当涂内自纳言铨部外自两台监司无不笃留而公竟翛然归里予时过公所居竹树萧萧曲池环舍小桥跨池过桥而南则田畴绮错溪山日英带从容笑歌颇得濠濮间想初赠中宪公雅好卉木颜其问曰花溪小隐承先志也至是更稍缔构复楼以远眺望引渠以罗芙蕖公恒谢客手一编于其中于世益辽阔经时月不一至城市与亲知蹑屣过溪山间人多指诧此非金华守耶何不舆而徒也癸卯夏中丞获鹿曹公侍御马公交剡荐岁丙午乃有虔州之命公蹙额不欲行亲故强之忽以田庐之半授其伯子伯符仲子兆登孝廉曰儿方弱龄当勉之读书耳胡委之以此公曰吾恐孺子不察吾意妄谓仕宦可多得吾授此冀杜□妄念俾不得不就念约耳既而孝廉秋试登荐书公谓造物忌满复欲引疾会虔监司遣役促行甚笃乃勉就道濒行以一缄授周恭人曰须有急乃召叔氏同启视至十月而莅虔虔南粤襟喉开府驻焉军民错居商旅杂沓拥传而往来者交武于道时属计岁府属留府者仅一榷倅甫任而直指行部诸务旁午公应之秩如也诸治理大率如婺而益严肃间察主藏藏之虚籍以三万计盖开府两道一切军需岁供皆资于虔出纳既广而诸材官特起率饰故称急要监司请发者不可指数奸诡乘以自润遂积逋至此公悉发某奸监司阻之不可则令调停之公命凡赋禄饩者赋半其半以偿逋逋额毕始全赋诸干没惟监守不原余疾输所负则醳不问于是不两月输藏者万金公益务洁廉爬搔宿垢无遗且详条其事上之着絜令云虔诸屯谷率输糠粃而支必责良典仓者恒荡产公议令一府佐董其事每屯所输必令该屯官同典仓者封识逮应支之期即支其所输诸屯遂不敢过求且减存积宽坐耗仓役始获安既而有一倅欲移他钱谷支屯军者公谓屯军支屯粮法也畴可别贷不许倅乃嗾众军噪于庭公不挠卒支以所输如公议于是钱谷井井胥吏莫能上下其手虔两桥商税向以供军需至是税阉欲驻虔以笼其利开府李公不可阉乃苛求解税者公谓阉曰税额定于上人岂解税者力所能加请勿望腹计苐以情告当剂量庶有济耳因酌其额内两台所征遂画一商不苦虣敛虔税有四邮每阅季则归赢于府公悉藉以贮于邮既而水西邮告困直指议济而无由公遂以所藉赢济民无加赋而邮不至垂夬事公复请由南安而下诸邮悉从水母陆则拥传者得顺流之益主传者损仟负之劳竟得请上下皆便焉当涂廉公治状益贤之凡事莫不倚决公旋当考绩中暑雨遂病徧移文乞归当涂方重公乞弥恳留亦弥恳先是两关之税司榷者请公同视权衡再请公再辞司榷者因洗手临事羡金四千有奇咸积于库数以微言动公不应至是请于寝次公曰吾无藉于是左右曰不诸郎君地乎公摇手不答他有所谘曰吾生平无不了事复发书召孝廉叙次井井如平日遂泊然逝比孝廉至左右出一笥发而视之中第一札其区画子女及丧葬诸事纤悉毕其孝廉暨二孤扶公榇归其槖如洗虗人巷哭倾城既抵舍孝廉请所遗周恭人札视则与虔邸者无毫未异盖□识前期者云公孝友天植事继母陈恭人綦敬綦爱如恭人出恭人视之亦如巳出当蠖屈时则悉以问经修脡佐赠中宪公诗酒欢请躬授孝廉每谓秇成于公比预乡荐则僦居城东具轻舟治游具毕备侍赠中宪公刘览山水间当花鸟之盛风月之隹欣赏未尝阔也及奉荆赗差归入里伤中宪公之不及见涕泗不能胜一切服御不事华侈岁癸未制一冠入虔犹冠之众以左于时嗑然羣笑公若弗闻也者所授诸子室庐皆在孝廉时所营剏后周恭人尝请稍广之公曰居既广则凡资生者皆当称是且一子既然三子不容异同是吾马牛无巳时也自壬辰释褐建丁未盖十八年未尝益一椽闲家井井勤劬罔懈所至邸中林柚声与扞掫鼓柝声丙夜恒相□至笃于宗戚友朋乡曲凡可致其厚者靡不自殚公初至济上桂林大司空舒公以河水及寝园鑴职复罹子翰编弘志之丧哀迫罔措公之治殡具求美槚一切极周司空哭谓三十年荐拔门生故吏不及陆公倾盖交比公敛于虔□□□□熊公殡公如公之殡舒人以天道云公以西江公而下皆能诗自诸生则不废吟咏然缘情匠心耻事刿斧文操笔澎湃翔出指陈事情如在目睫亦不刻缮以求工 

　　◆同知 

　　临江府同知王佐传（黄佐） 
　　南安府同知施奎墓志铭（项忠） 
　　贑州府同知张瓛墓志铭（邵宝） 

　　○临江府同知王佐传（黄佐） 

　　黄佐 
　　王佐字汝学琼州临高人少受业于丘浚弱冠□□丁卯以礼经魁乡荐游太学祭酒吴节司业阎禹锡所称许监试每擢首延誉于内阁李贤冀其大用后试南省五策条答无遗本房欲寘魁选忌者所黜成化初授高州府同知时都御史韩雍用兵两广佐献策平戎用之动中肯綮雍奇其才甲午改邵武以文章饰政事持身廉而不徼事上恭而不阿属泰宁盗发时佥事章懋适分廵至郡檄佐行县召集里老密切访问贼中动静若其可招则选其里老之有识干者往谕之除首恶不宥其余胁从者悉听自新若不可招则亦令其各陈剿捕方略以报佐至县周询众论皆以贼势方张若遽攻之则其党必固结以拒战而其势遂成不若乘其众心未固诱其来降者以杀其势则可不攻而自溃矣佐遂遣人招谕降其胁从者数十人贼果散去懋同寮闻之有欲邀功希赏者言于部使者谓懋儒者不知兵恐不能济事愿自行剿之部使者信其言遂调将乐所官军俾率以行至则贼巳平矣乃械系佐所招降者凯还献功悉戮之懋耻与争而佐亦绝口不言惟舆人颂□靖乱安民之绩然终亦无由白于上也满九载去改同知临江府致仕临江舆人又颂其公平正大博学工吟咏以贤能著称云佐所至廉操遗爱始终如一日惟质直任职不能随时俯仰故低徊二郡二十余年一官不徙众皆惜之平生雅淡惟躭书史自少至老手未释卷虽眊瞶犹使家人读而听之提学新喻胡荣称其博学多识精思力践见道精审故其诗辞□平温厚文气光明正大当比唐宋诸大家识者以□论所著有鸡肋集经籍目略原教编庚申录琼□□□其经进御则有珠崖录世称其文行年八十□□ 

　　○南安府同知施奎墓志铭（项忠） 

　　项忠 
