<!-- { "loadSidebar": true } -->
　　公讳睿字介思一字养政姓卢氏系出东汉尚书中郎将植植之后有讳实者宋治平间宦游于吴因徙婺之东阳居焉祖怡仲号松斋先生考原定赠文林郎山西道监察御史加赠中议大夫赞治尹都察院右佥都御史妣贾氏累赠恭人公甫齓而孤赖母贾鞠以成童邑大夫奇之举充邑庠弟子员应门之暇辄亲师友讲学学遂有成永乐丁酉领浙江乡荐辛丑登进士第宣德丙午拜广东道监察御史丁内艰起复改山西道公御史廉正明决不利害所惑有土豪被逮法当死主宪某公狥私傅生议公执不可乃改谳释之巳而事败释者以鬻狱谪戍公之名自是显民有犯法全家徙戍辽其徙也有逸去者后得而系之系久遇恩宥主宪犹督发配所甚急公曰巳获即遣可也久系而遇宥可释不可遣入疏辨之卒释宁家尝按治于辽囚有诉冤者十三人皆金州卫卒与卒长也自言诇知山东民运布花多奸弊因合谋执之弗克执反被诬以强盗狱成且二年矣公察其实冤悉辩出之十三人者得不死一时令行禁止下人畏且服之正统丁巳朝廷以大同宣府俱□重兵宜遴选宪臣巡抚众以公举特升都察院右佥都御史俾奉勑以行至则严法令刬蠧弊节浮费广储蓄摧强抚弱人赖以安时北虏入贡势颇张公虑其包藏祸心后患乃上疏言驭戎之道要在恩威相济恩不施则无以怀远武不振则无以示威其意葢欲修武备防不虞也识者韪之辛酉改命参赞宁夏军务宁夏孤悬境外尤重镇公往赞画戎机不懈益勤行视险要增筑鸣沙州兴武二城列置烽火侯十余所益广屯种缮甲兵较士马以固边备而于军民利病可施罢者尤尽心焉初授由屯军不计膄瘠众苦于输租久矣公视瘠者求闲田益之因教以垦辟灌溉之法不数月田皆膏膄耕者利焉间被水灾辄复具奏蠲租奸不得行军无苛扰其地旧设儒学训武生春秋二丁恒敛众钱以祭公惧其渎且扰也因规田二十余顷请于朝以军余佃之岁收租入常祀费凡区画边务出于独见者章数十上多见施行而与总戎会议而行者尤多究其用心一皆理冤恤死与正人心关风化之事也以故在镇年久上下悦焉尝遘风痹疾　上闻驿召至京赐医药俾养疾京邸丙寅春疾少瘥复起西行丁卯赐诰进中议大夫赞治尹有廉正通敏之褒赠封考妣妻如例是□升右副都御史己巳秋虏寇大同如公虑时公在宁夏以有备故无患是冬　赐金织文绮二表里白金二十两葢宠劳之也至是疾复作屡疏乞骸骨庚午始得请南还时年六十一矣公人天资淳美孝友忠厚入无间言居丧奉祭必修古礼而诚意恳侧终始无替其于修家谱置祭田凡义所当者必勇之至于声色势利则不惟不趋且常避远之若畏怯然居官三十余年家无余资其自奉虽俭薄而于待宾客济贫困未尝不丰且厚也家居十有三年乃卒卒于天顺壬午距生洪武庚午春秋七十有三 

　　○通议大夫都察院左副都御史邹公来学墓志铭（萧镃） 

　　萧镃 
　　景泰七年七月二十九日都察院左副都御史邹公巡抚苏松诸郡还京至淮阴驿以疾卒年五十有五讣闻　上之悼惜亟遣官谕祭命有司治葬事既又锡之诰命进阶通议大夫祖惠和考希鲁俱赠通议大夫都察院左副都御史妣俱赠淑人示特恩也公讳来学字时敏湖广麻城人公自幼屹有成人之志比长笃问学以春秋中永乐庚子乡选擢宣德癸丑进士拜户部主事以廉勤通敏称尝督军饷陕西之镇蕃条画有方边人赖以给足时今靖远伯王公骥以兵部尚书行边一见器重之既又奉勑以便宜总理预备仓粮于淮扬等郡尽心营度声绩绰然还升员外郎靖远伯征思任发麓川以向者知公也即奏请随行公督兵当前锋能出奇制胜降附者不可胜计靖远伯上其功升郎中受白金文绮宝镪之赐宴劳有加以内艰去寻诏起复升通政司右参议俾总督永平山海储待正统己巳虏酋犯顺京师戒严特升都察院右佥都御史提督永平山海总兵镇守等官军务及顺天永平二郡兵民悉兼抚之凡东北一带关隘当修守者听随宜处置公申严号令简练部伍往来要害之处躬亲相度整饬之因言承平日久武备懈弛关隘非不可守也特以军士虽多而精壮者权豪所占不少宜惩艾简阅之庶克有济又言京师四塞之地而虏酋敢深入者以有险不守故也今言者类以敛人畜窖刍粟计甚非安攘之策臣愚以谓莫若分遣文武大臣有勇智者选在京士马各处关隘振扬声威首尾相应虏若深入则内外夹攻必得其利若徒拥重兵京师仓猝分调未免缓不及事之患廷议多韪公言　上亦知公果可大用手勑公率所部精锐趋紫荆关易州偕昌平侯杨洪追蹑虏后事平复受白金文绮之赐景泰癸酉升左副都御史勑兼提督居庸紫荆倒马白羊龙泉等关凡所在镇守等官悉听节制公又建议以谓畿甸迤西山川固险阻而夷坦者尚多使分阃武臣能日就月将以修理之亦可据险而守而往往虗应故事讫无成功臣非不知因循者惬人情更张者招物议特以边疆事重不忍坐视偷安也　上深嘉纳之甲戌秋苏松常镇诸郡累言比岁水旱相仍民疫死者道路枕藉诏廷臣议举文职有德望才智者一人往抚绥之佥谓无如公宜即日勑公泣其事公受命遂言苏松之民疲困极矣虽宽恤百方饥者自若乞以今年输京米三十万石巳征者悉贷予民来秋听臣擘画偿官庶国赋不亏小民得济　上从其请苏松之民闻之大喜公至首发仓廪振饥穷劝农桑修水利然又以谓稂莠不薅则嘉榖不遂乃察官吏之奸贪与凡大家之暴横者悉绳以法由是小民咸惜公来之晚而奸吏豪家大不便相与飞语以撼之公不动行之益坚夙夜循行往来不少休竟以忧瘁致疾以疾恳辞不允因乞假祭扫许之于是又建议以谓往年苏松等郡之粮俱军兑输京顷因边警调军征守令民自输遂至役民十五万加以盘费之资须银三十万两米四十万石正粮数少浮用数多民所以重困也今边境颇宁军以无事莫若仍令军运军用其刀民资以财两适其便□上可其奏公祭扫毕还苏松所行一如去年于是上下翕然化服之无复有疵议者而旧疾益臻竟以不起公人有机智特立不羣平居沉默若无异于人至临事变决可否反复筹度断然有一定之见其壮志奇节可与共成勋业者也初公之在山海也虽尝竭其精力然大率行其所无事耳而岁适屡丰边人乐业朝廷倚以重比其去军民借留之有司乞留之总帅曁中贵同事者交章留之至再三焉其在苏松也劳勤视出海数倍不啻苏松之人不独称慕者寡而且有违言何哉无他公之在山海久泽之及人者深人信而怀之其在苏松未久泽之及人者浅人未信而怀之得效所以异者亦其理宜也使假之年岁奚减山海哉 

　　○都察院左副都御史马公谨传 

　　马谨新乐人宣德丁未进士拜贵州道监察御史正色立朝慨然以功业自期尝巡按浙江等处所至克振风裁贪猾屏迹时大学士杨士奇辅政不轻许可知其廉介特赠之诗至以霜铁石比之时以确论正统壬戌改吏部验封司郎中佐尚书郭琎推授之谨不阿势要用人悉遵常格无敢越者礼部尚书胡濙称其临势力炎凉不改节操寻升湖广右布政司使至则敦德化刬宿弊吏民悦服时所属多淹狱久弗决御史阎宽以谨精于法律奏同审录辩活者二十余人己巳苗贼生发攻围城寨杀虏官军廷推谨练历多谋特勑同参将张某御史侯爵往总军事督粮饷众议分兵悉剿杀之谨曰苗之叛逆非苗罪也实有司横敛所致若尽杀之未免玉石不分徒伤国家好生之德盍先传榜申谕有能降者安朝之彼固弗庭然后分兵讨之未晚众皆称善及期谕之来降者数千人分布郡县给赈之各得其所其冥顽不服者乃督兵由沅州绥宁等处四出截杀攻破淇溪等寨斩首百余级夺回被虏男妇三百有奇头畜千□景泰庚午仍督官军攻破腊婆等洞大小千余寨斩首四百有奇夺回被虏男妇三十有六头畜倍之巳而青龙渡杨山等处贼猖獗朝廷特檄谨同参将李震等由溏口进夺浪江青龙渡马杨山等处破贼生擒五人斩首五百三十有奇追至鸡心岭等处生擒十四人斩首九百有奇贼颇宁息甫田靖州复报石壁等塞贼乘隙出掠又与震等直捣贼巢贼恃险拒敌遂督众奋击擒获二百余人斩首千余既山东寇复出仍督官兵追杀擒获四人斩首十余捷闻特赐奖赉辛未春武冈城溪平水小言腊鸟等处贼通广西蛮寇围聚青肺山头硬寨僭立龙凤黄旗众方患之谨谓震曰今用兵累胜势同破竹苟玩昌岁月则刃钝节坚进不可得也于是督兵攻破贼寨死者无算擒获贼徒杨光拳等五百六十余人斩首倍之他扶城等寨闻风悉降先后夺回被虏男妇俱给规完聚乃班师当时会议平苗之功葢与震等同锋镝而其运谋之功则谨居多旋转左布政使升都察院左副都御史巡抚河南奏核所属官吏凡贪墨无状者悉黜罢之务惬公论遽以老乞致仕许之居家十有余年惟课子孙耕读而巳尚书王恭毅称其孝友廉静进士时父母没哀毁踰礼自土坟以葬友兄弟甚厚家产悉以归之居官俸禄外秋毫不取于人可谓古之良臣矣 

　　○都察院右副都御史孙曰良传（实录） 

　　实录 
　　孙曰良字艮斋江西丰城县人永乐辛卯进士授监察御史时朝廷初复安南地欲得老成有风力者安集其民升知交州府居藩服下民夷杂处尤难冶曰良治甚有声正统初超升广西右布政使后丁外艰诏起总督广西兵备未几丁内艰以北虏入寇起复升右副都御史镇守临清景泰二年以疾乞致仕弗得乃举都御史韩雍李匡辈十人自代章三上许之居家凡二十三年成化十年八月卒年八十七讣闻赐祭葬如例曰良豁达有雅度与物无竞历官中外所至有惠爱及人隐然有古循吏风自奉薄而急于义俸禄余资恒以散宗戚之贫者家居足迹不一至公府乡人贤之 

　　○嘉议大夫都察院右副都御史芮公钊行状（韩雍） 

　　韩雍 
