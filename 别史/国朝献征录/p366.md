<!-- { "loadSidebar": true } -->
　　沈公讳应龙字翔卿乌程人也自幼颖敏嘉靖甲□以春秋举于乡乙未登进士授刑部主事时称不冤继迁郎中奉命湖广虑囚夜阅狱案日亲引讯委曲求询冤疑并得减释继为四川副使当白草番之乱陷兵失地朝旨切责抚总重臣抚剿之议未定公极言抚之无益徒损国威不若专意征剿期一大创可保数十年无事卒成擒馘斩级之功其临大事胸中具有经纬故抚按交章荐其材可大用及参广东藩政有事安南不止督饷之劳而留心边圉期图绥靖参谋□画卒诛范子仪等安插莫正中定莫浤瀷之位迄今有遗烈焉继而崖万黎叛方事征剿预议处置久安事宜公言崖万与琼相去数百里止一兵备不足以办昔年黎叛增设参将事定复裁合添设参将于崖州参议于万州专任责成恊力共济地方赖以宁靖公遇事独持大体必当其实而后言故士论翕然推重壬子推都察院右副都御史巡抚山东以公久任东藩屡有成效即属以封疆重寄时值济兖莱青比年大歉公讲修荒政全活八十余万人东土之民设祠以祀又运河淤塞议开新河公言新河首尾二百四十里高下既悬虽尝置闸无水可蓄今□大加开浚岂惟财力不给卒亦无益于运不若次第修筑因其势而利导之随所辖多少而程其功费力省而功倍卒如其议以行而运道复故河南师尚诏攻陷州县公恐其流而东也即严兵于黄河一带以待而运谋设计屡以挠之寇即退避邳泰单县流贼啸聚为害公命将出师一鼓成擒齐鲁得以无虞倭寇告急朝廷加意海防登州故有备倭兵船后既逃亡船亦递减公言防海必资于船御寇必资于兵亦复国初旧制及查成化年间事例以为攘倭靖海之策又以登州沙门黑山诸岛辽军逃匿其间不惟失伍可罪而且有意外之变凡所上章疏　上嘉纳之皆如议行而傍海州郡得以休息公之力也甲寅转南京刑部右侍郎会言官论劾公归待勘即杜门养重一日中风而卒年纔五十有六公天性孝友居官尽职身佩印勑一行取裁咄嗟而办卒无失事四川广东两事举场号称得人程文多属公手在山东葺湖南书院修胡可泉前政每退食惟观书宦装出入皆书史也所著有恤刑录平番议安南议抚黎议山东奏议及诗文集藏于家 

　　○南京刑部右侍郎吴公悌传（澹园集） 

　　澹园集 
　　公为少司寇时与吴公岳胡公松毛公恺称南都四君子声籍甚四公皆以耆旧谈名理而公之学为深前是公为廷尉京兆马生妻心疾与其姑语相石勃磎辄自刭死所司验实以闻少司寇徐以他嫌深文坐之都人士大哗公按尸单所画伤指示众曰即如生杀妇能令妇自仰颔以颈受刃耶且为妇无故而令其夫手刃之非所宜有于是生之冤得稍稍解竟以无坐都人士万口颂公谓张释之于定国不过也公下世二十余年仲子中翰君仁度与余同举进士以公轶事属为传余向往公甚切其曷能辞传曰吴公讳悌字思诚号疏山江西金溪人金溪故名儒象山先生所生处公少慨然慕其为人师事乡先生黄卓峰黄故师事姚江其源流深远矣而又时涉彭蠡登匡卢往来白鹿书院与四方名士相劘切故充然日有闻辛卯举乡试壬辰第进士初令乐安为政责大指不苛细民誉日起调繁宣城至壹以乐安之治治之岁大侵请赈上官不待报而发廪巳出帑金若干缗令强干者籴之封以外而粜之封内民不苦粟贵官不亏一缗不费而民赖以济中丞谢衔公介特当公满考度且　内召也以邑积逋更六七令不能□者特属公以困之邑人惧为累争捐赀代偿不数日逋完而公以召行其得民心如此丁酉授广西道御史数上书言事会　上阅南畿试录怒典试者逮之狱议尽罢诸生制对公具疏申救　诏并逮公未几　上怒解还公御史诸生得上公交车后有起家九列者己亥视两淮鹾政海潮暴溢庐舍漂没亟疏请蠲恤通泰二州死者以泽量存者嗷嗷亡所得食公覩漕艘至喜曰是天所以哀吾民而不绝之粒也或言须奏请乃可公曰彼其旦谋不及夕而能少须邪即　上有所督过某不难以一官易万人命也即取漕粟散饥民旋出官羡买偿所全活无筭一日念母朱淑人引疾归癸卯复补河南道寻出按部议处宗藩禄米改归德州为郡治筑台辟睢州水患中州至今称焉公为御史久资望隆重大用有日矣会乡人窃柄鸱张力自求退岩居余二十年柄臣败当事者引用耆硕收人望乙丑乃补公山西道御史不赴丙寅趣有司劝驾公强起赴台财七日晋太常寺少卿亡何晋南太仆寺卿亡何晋大理寺卿一岁中所翔贵公至此葢异数也明年为隆庆丁卯晋南刑部右侍郎无滞狱无骫法一时靡不称平者公气和神静□常不言病一日造请宾客归辄正襟危坐而卒亦异巳公生平宦绩具奏议中如议振风纪议蠲赈议禁私交识者类能言之至请表章古文孝经正分析之谬请聘处士王艮复荐辟之选请新伏羲陵仿孔林之制所相　上表德章义率世厉俗者为尤卓云大都公为人无所雕饰而动与古合始为宣城旧令都津要郡守谋建祠悦之公视旧政无状执不从按行河南伊藩惮公威名奉尺牍称道友公报曰殿下　天子宗亲非某所敢友某　天子宪臣非　殿下所得友不从巨珰势张甚树坊故里愿借公衔名公又不从而遇德人则欿然以身下之类朱文季厌俗卑谄华竞一切交际取成礼而止饭客藁鱼疏食有贫士所不堪者而公饶为之类羊兴祖两为岩邑其伐石而碑与卜宫而祠者相望也类朱仲卿登第四十年先后立朝仅七载进难而退易类钱澹成至其孳孳好学所偕师友相上下一轨于正而恬澹寡营直与古抱道术之深者等斯有典有则邦之蓍蔡者非邪中翰君深湛而好义绰有父风故余闻而具述之语云是父是子不虚耳 

　　○南京刑部右侍郎曾钧 

　　南京刑部右侍郎曾钧隆庆四年二月卒赐祭葬如例赠刑部尚书谥恭肃钧江西进贤人为人端严廉正尝劾武定侯勋大学士嵩有直声入官垂四十年始终一节士论许之 

　　◆郎中 

　　南京刑部郎中进应天府丞中宪大夫张君黼墓志铭（王鏊） 
　　南京刑部郎中张木山钦墓志铭（王慎中） 
　　刑部郎中李君儒墓志铭（唐顺之） 
　　刑部郎中唐嘿庵侃墓志铭（唐顺之） 
　　南京刑部郎中补庵华君云圹志（王慎中） 
　　南京刑部广西司郎中陈公言墓志铭（王家屏） 

　　○南京刑部郎中进应天府丞中宪大夫张君黼墓志铭（王鏊） 

　　王鏊 
　　昔宋之南迁也南轩张先生敬夫有子留松之上海上海之张其称葢久元世有讳楷者仕为总督海运提举提举生达之仍督海运生二子询　国初举贤良知贵溪县谔仕至陜西佥事生复古通左氏春秋海宁教谕教谕生述亦通春秋攻古文词是生南京刑部郎中诏寔惟君之考君讳黼少承家学岁甲午占应天乡试丁未登进士授南京刑部主事进员外郎又进郎中弘治中上疏乞致仕　上嘉其恬退进应天府丞致仕居林下值　今上上两宫徽号进阶三品子鸣凤以御史考最加中宪大夫年七十卒君始为刑曹口口儒者也一旦舍所业而事城旦书人且谓将不胜而君若素习然虽老法家无以过之民有里妪讼其子不孝者君引其子责曰是非汝所由生耶语其母曰是非汝所生耶胡为乃尔反复开譬以人伦之义皆感悔泣去龙江张谦弋止断豪猾□吏短长吏莫何问君寘之法龙江人驩哗相庆岁丙辰鸣凤登进士君喜曰人言刑官无后吾尝惧焉讯鞫每以恕求之曰庶免乎此其征矣及鸣凤官南台旦暮定省乐也君一日出郊鸣凤自郊归值之遽下马立道周他御史疾驰去君乃叹曰吾老矣安得复与儿子辈争衡哉自是有去志未几逆瑾柄国孥戮天下士君独超然不预人尤高之君性澹泊敦厚不事表襮处兄弟宗族朋友罔不以义下至臧获亦得其欢心然人有过则面折之人知其非苟然者未第时尝梦人语之曰汝名先状元觉而思曰吾其殆乎第岂有登状元先者及会试榜出名在十五而铅山费宏十六是年宏廷试第一始大神之其幼也尝梦神示府丞字莫测及致仕而有府丞之命人生得丧其□有前定者耶 

　　○南京刑部郎中张木山钦墓志铭（王慎中） 

　　王慎中 
