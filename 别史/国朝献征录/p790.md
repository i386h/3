<!-- { "loadSidebar": true } -->
　　弘治戊申孟禽使大同予亦以事至同馆干寺经史天下事无不纵谈孟禽美仪度善笑语外和而内定言论悠然有余味予归而语诸太原王德华德华邃理学德华曰孟禽我知之吾与言理不吾谬孟禽还监察御史后伪曲周县丞章丘知县予亦往来无定居然每念朋友落落未尝不在孟禽也辛酉予试生徒至宝鸡孟禽以母丧家居予就访焉谈复移时因论南北差役之繁简不均百姓田亩之多寡不均予曰均则天下治天下之大每患不均治有所偏而乱生孔子于天下曰平均之义也故又曰天下国家可均孟禽曰嗟乎天下何时而均乎予别去方图再会而孟禽至讣矣呜呼以孟禽之负挟而未究其用阶哉孟禽姓白氏讳鸾祖讳和父讳信封监察御史妣张氏封孺人孟禽幼颖悟善记识成化丙午贡于乡丁未赐同进士出身观政工部虞衡司督修代王墓于大同费省而役速御史所至举废滞抑豪横巡按山西按察副使杨光溥侍卒盗库银词涉暧昧孟禽实不欲究竟有□构其间者光传□□□孟禽于朝孟禽亦以卒盗库事闻　上命法官穷治孟禽罪薄例赎炭乃谪将丞孟禽不以意也抵官尽力民事若未尝贵臣者以荐迁知县丧父归母亦丧壬戌服阕不欲起癸亥七月以疾卒年四十有六 

　　○山东安丘县知县陈公文伟传（郭正域） 

　　郭正域 
　　陈文伟府学生膂力过人常五更之田间猛虎扑地而来两手搏虎肩两足蹴其势虎死后应会试场屋火以右手抵墙头左手持同事人履肩而出几千人火势迫乃揖后立者曰吾力止此矣遂名动天下后之山东安丘令流贼百余人掠库公敕羣吏第谨薄书诸宝藏吾无虑也羣贼大掠库金去良久问左右曰贼去几何曰三十里矣勑左右以一骑一弹来驰赴之问诸贼孰首者弹发左目中之又再弹右耳中之贼大骇伏地请死公曰好吾送库金还羣贼唯命公以一骑尾其后抵县羣贼请死公曰吾何有众贼奴各杖三十遣之公自负拓弛意不以见功御史竟以纵寇论劾免官罢归生二子宠完完中乡试 

　　○博平县知县坚公晟传畧 

　　坚晟秦州人以岁贡知山东博平县事嘉靖年流贼弄兵四出攻掠所在州县望风披靡守令皆弃印绶迯去贼势愈倡剥肤博平公属耆老辈而誓之葺雉堞砺戈鋋一切守具纤悉具备期以当贼贼且至公与妻子别曰吾属所以不蚕而衣不耕而啖者汝辈知乎凡此　朝廷爵禄小民膏血也豢养多年原今日耳臣死忠我固甘心死孝死节汝辈当自计可速趋井畔讣城破我当死汝辈即投井中无相负也不则贼污垢之且剌杀之矣妻孥涕泣誓如公言公毅然出乘鄣登埤率众固守贼击东公东应之击西公西应之贼计窘举火燔城城楼几之然公顿地呼天风大起火返及贼竟旋灭前后相持数十日贼卒不能难公而公亦不能难贼遂逸去城按堵如故事闻于　朝晋秩赐金民建祠祀之睢阳故事抗守弧城迄今烈之今观坚公吁天固守欲共妻孥各死其职何其雄也至风起火灭尤大异事岂其精诚之所感致邪此亦可谓难得矣 

　　○即墨县知县吴先生廉墓志铭（刘麟） 

　　刘麟 
　　先生讳廉字介夫姓吴氏湖州归安人远祖慧明者自姑苏洞庭山徒家归安之菱湖镇遂镇着族时名慧明以前居洞庭者山吴居菱湖者水吴先生之族则水吴焉曾祖用礼祖孟和父昂皆潜德弗耀昂号默直先生生而好文弱冠补邑庠弟子员志苦思精根抵领要每试辄擅优品艺翰风谊骎骎居老宿前无何感羸疾损累岁三易由是学滋攻旁贯玄秘更得摄颐术曰何玄厘儒何儒岐玄钤括一我用体同源我我真我遮诠表诠因以我自名其斋门之徒从之游者谓我斋先生官师纪行牍动加首注乡长幼相率礼重前后试场屋凡十有二卒不遇嘉靖壬午以贡上春官甲申入业成均未几会同舍□犯嬉走逻不获获先生误谴及先生不深辨因乞归久之闻湛甘泉翁司成均复入业甘泉翁见而异之雅敬爱焉剧章播馆士倡戊戌谒选授知即墨县莅官约巳黜情专意爱民节用县故有供欵悉斥废颓廨只仆窭窭茕立揭书座屏上与其乐于身孰若无忧干其心与其益于家孰若无损于其民其子往省之谓曰吾有牧任当劳民劝相不私营汝母顾我也子以故不滞行谨唯如命值岁饥经埋□勚亟亟民请赈适侈胶河之役主者锐甚不能回先生切恫民瘼稽不发浚卒主者持之严先生格其征使曰吴知县头可舍官特余事耳　朝廷命我牧民可视其就死地乎又逋负停积一时征计使輶相绎下益苦之格不与致邑入其使构激语诮以木偶人先生因诗以自叹曰老大粗更事疑非木偶人不应方寸地时展一分春秪自怀甘苦凭谁质赝真归田何日拟斗粟未全贫遂飘然弃官归邑士民留者载道攀泣擗膺树屃脱舄富累赠帙有帙中诗曰自君之去矣凡四章欷戏痛悼皆士农工商尽邑之人也转相赓和闻者兴悲又尽天下士如即墨也先生治即墨秉诚驭下与民如家人不判贵分祷雨雨至驱蝗蝗息侍御蓝北泉境之贤杰煞倾戢云尝拟古循吏今纯儒也比归寥索故止率履益毖稽文述古或酬事摅兴下笔能汹涌老而弥劼与壮髦相颃颉甲辰湖郡公创社岘山奉先生杖屦往有司隆饮乡校褎然虚先生左然多避不赴先生自就傅时即饬修澹童好性孝义侍默直寝疾朝斗吮疽刲股靡不至丧三年踰哀赡制母陈早世先生年方十四怵时感忌迄老毁思事继母汤亦得其心有伯父鳏而卒先生丧如其子然厥　　孺人卒有挈厚资求续弦者谢不再媾先生所至不言而饮人以和见饥寒诉急每极怛不遑其自知终其身不谋蓄封质颕慧尝鉴辨人仪致否臧咎休多后验又达医间奇中卒之日豫诀期订果正裾坐口占一绝云草莽荆蓁不殢行山前山后路皆平牧童短笛横牛背自在还家月正明乃瞑是嘉靖庚戌二月生成化壬辰年七十有九所著有酩中醒语及诗文若干帙藏于家 

　　○滋阳令桑公介墓表（严讷） 

　　严讷 
　　公讳介字于石处州别驾公季子幼敏能读父书髫齓即卓荦不羣一甫弱冠廪于胶序必宗经传谈周孔葢亹亹焉朝飱而夕梦不置也巳辄试不售应贡卒业南雍大司成方斋林公甘泉湛公先后掌国子公则又亹亹焉条陈十二策如祀周公完六经等议皆青衿士所不能言者两公交器之虽其时不尽行而公之负才杨志即便欲举万物于炉锤兴云雾于漱噏者也岁辛卯举于乡再上春官不售乃谒选授滋阳令令仅三阅月耳其措置有昔令所累岁不能得者公锐焉图之念民贫使车旁午一切上官之供亟言于当涂请以隶兖二十七州县均之豪倚宗藩横敓田庐子女者法之至罢马役岁裱之横征活饥民以千计皆政体也以故民恨得公晚而豪者不能无怨于公公叹曰是使陶公千载之上笑人寂寂也遂拂衣归上官知其雅志不能俯仰奏改大□公曰吾愿附陶翁耳竟不仕以老公性好吟其有感触并欲而未遂者恒托之诗乃其器度坦直喜则笑哑怒则叱咤忧则吁戏无委琐态故发诸声律独骋心□随文合节耻前人优孟习所交欢者心修正之士如其人相与商确古今纚纚弗休非其人即语客林立眶中如无有也而性至孝友事父母恭甚迨其没也请于　朝祀瀹斋公于乡焉祔柳州主于庙而祀焉草溪南园二兄有恩也终其身父事焉以行谊文章训诸子若孙公之生平如是而巳所著有吟史和陶等集十六卷与文衡山赓吟集二卷俱梓行于世未粹者又有理学会通五经问答肤言诸书 

　　◆教谕 

　　济阳县学教谕王省传（附子祯　忠节录） 

　　○济阳县学教谕王省传（附子祯　忠节录） 

　　王省字子职江西吉水人洪武五年领乡荐至京诏免会试命吏部次第擢用省以亲老乞归养寻以文学征　太祖亲试称旨当殊擢省自陈才薄亲老乞便养得浮梁教谕丁艰起复改睢阳凡八年又改济阳靖难兵至省游兵所执从容引譬词义慷慨众舍省省归坐明伦堂伐鼓聚诸生谓曰若等知此堂何名明伦今且勿多论只说君臣之义何如遂大哭诸生亦哭省以头触柱死女适邑人周□岐从之实即墨簿闻靖难兵至济阳女逆之父必死泣曰吾父必不生矣请于夫遣人往凡三往竟得其遗骸归□后有司祀之学宫子祯夔州通判亦抗节死云 

　

　　●焦太史编辑国朝献征录卷之九十七 

　　山西（布政使　参政　参议　按察使　副使　佥事　知府　知州　知县　学正） 

　　◆布政使 

　　山西布政司右布政张公贤墓碑 
　　山西左布政使丘公陵传（朱睦木挈） 
　　中奉大夫山西布政使司右布政使谢公佑神道碑铭 
　　中奉大夫山西左布政使蒲山张公文奎墓志铭（许宗鲁） 
　　□□□布政使林公应标传（徐观澜） 
　　山西左布政使长清李公侨志铭（张□） 
　　通奉大夫山西布政使司左布政使李公国士墓志铭（澹园集） 

　　○山西布政司右布政张公贤墓碑 

　　公姓张氏讳贤字思齐予鄠道安里人也居县北衙道村家世业农父讳宣配王氏贰室刘氏生公公自少磊磊有气节尝读书里塾既又弃去躬稼穑久之年濒三十矣一日里中人所困公豪迈人也气霍霍不能堪乃拊几叹曰嗟乎丈夫当自树立羣小侮我齐民耳不学何乃复取旧书读之寻入学官弟子从师取友朝夕淬砺或时废食寝踰数年而永乐乙酉举乡试矣其性敏而志笃如此屡赴会试不第谒选授吏部司务荐陟验封司郎中云公在部刚廉自持权贵不避关节不通亲友令遗一无所取部中呼板张葢言其节之坚也三载考绩诰赠其父如巳官母俱赠宜人云少子纲徒步入京师省问公见之怒曰农务方殷汝来何此中何所有而汝来也居旬日遣归戒之曰勿复来也当是时国有戎事山西例轮馈踰期不至朝使往督者或以才屈罢或以贿败当道忌公者欲中伤之乃以公往公至执其奸恶者数辈痛惩之乃定期曰不输者如比罚晋人前此亦闻公名见其威令如此咸股栗争输之无敢后者果及期完矣事竣返命　天子嘉悦超拜山西右布政使比视事令出而人信不戒而民集威惠并流远迩悦服以数十年来旬宣之政未有如此者长子纪徒步入太原道过曲沃曲沃令见其良苦以一驴送之既见公公怪其跨驴也诘之曰奚从得此纪不敢隐具实对公怒痛棰纪还令驴仍正其罪云公一日浩然叹曰老且至吾盍归乎当是时吏部方以都御史拟公疏未及上公投牒而西矣既归林下旧庐数楹仅庇风雨布袍疏食无异寒素秦藩一参议公部中旧僚也见其用乏以其所余俸米舆送之公固谢曰田入自足用此君养廉之资不敢拜赐仍遣之舆归呜呼此岂直予鄠之罕覩哉居尝教子孙曰资性可读书者教之读其不能者尽归之农慎勿吏坏身心辱门户也阅数载老疾卒余资仅具棺殓葬村之西北隅祖茔方卧病时语其二子曰身后毋纳赙伤我节毋作志表虚誉失我毋听人言作石兽器物侵我墓二子于是奉其遗命不敢违 

　　○山西左布政使丘公陵传（朱睦木挈） 


　　朱睦木挈 
