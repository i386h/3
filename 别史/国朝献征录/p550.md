<!-- { "loadSidebar": true } -->
　　公讳宇字仲宏别号厚斋河南祥符人曾大父敦本隐居不仕大父友德父希哲俱以公贵赠通议大夫大理寺卿母丁氏封淑人公自幼颖秀异于羣儿父母独钟爱之童丱时从师受业日记万言廵抚侍郎于谦一见之曰此远大器也即遣邑庠生正统戊午遂发解乡闱明年登进士第擢南京户部主事刬革宿弊廉能之声大振都宪周铨时总京储篾视属吏见公独敬爱之三载以绩最进阶承德郎公益砥砺名节在郎署中特立独行不顾流俗时郎佐秩满例转正郎吏部以公才能显著荐升江西抚州知府是郡地俭民伙素号难治公至以简御烦阖郡翕然称颂里有隐士吴与弼以道自高足迹不至城府公欲往造其庐与弼闻之即先诣府谒拜接谈竟日乃叹曰明府也公益劳心民事凡渔利害民之弊悉罢之吏有奸黠者盗府金自若公廉得其状置于法众皆畏服以神明抚民多商给之钱岁计累万前守皆自取以当然公曰可以勿取而取之是伤廉也悉以属官郡治傍有穴地前守引水畜鱼以自给公以土实之仓储粟数万石以济饥民郡人题其壁有关节一毫无地入公廉两字有天知之句远迩传诵宜黄多山虎患公文告神而驱之虎皆遁去金溪有聚众暴掠者公曰此吾良民迫于饥馁故耳即开仓济之众皆感泣曰吾父也实时散去藩臬书公绩曰剸繁治剧才识有余清白操持纤毫无玷都宪廵抚者上公治行于朝特赐诰命以旌异之进阶中宪大夫天顺改元　皇上复位首念方岳重臣郡邑表率属廷臣会荐公在首选遂升山东右布政使时廷议山东累岁不登民皆流移必属能者抚安之　上以玺书托公凡赈济之策不遗余力民赖全活者数十万人明年　上念宣府北边重地宜得宪臣廵抚遂召公都察院右副都御史以往公至训练士卒坚完城堡凡刍粟屯田边备戎务一切便宜处之刬弊刈奸士卒感恩而权贵则不悦矣赖　上知公人谮毁不行未几兼廵抚大同时石亨与其侄彪皆骤迁高爵恃宠自肆而大同乃旧镇之地索取尤横众莫敢撄公独上章劾之以大蠧大奸莫甚于此乞置于法以消未形之患词气剀切闻者叹服巳而亨彪果以奸败朝廷益嘉公忠直庚辰丁内艰还家一年　上起复公至京将有南台之命□□理卿缺员持天下之平者无踰□公遂以命之□亨恳乞终制弗获在任惟以洗冤泽物心清研狱状务得其情不知案牍之劳形也癸未春进阶通议大夫公质干奇伟心性刚介慎廉隅重名节操履端方确乎不可拔事亲尽孝处兄弟笃于友爱自奉甚薄虽居显贵服食不异寒士视货财如污秽见不廉者若将凂巳避而远之卒之日囊箧罄然无以敛　上闻讣恻然伤悼曰可惜佳士遣官谕祭其家复令有司营葬事 

　　○大理寺卿王霁传（实录） 

　　实录 
　　大理寺卿王霁字景明直隶上海县人天顺四年进士拜南京刑部主事迁员外郎再迁郎中累辩疑狱有能声迁黄州府知府尝有虎害火灾又江水尝暴至怀民庐舍霁祈祝有应以是民爱信之迁广西参政未几迁江西按察使进太仆寺卿时马政废弛霁条陈十事奏行之宿弊之一革用荐遂迁佥都御史廵抚山东值岁饥民多死徙霁区画银五十余万两米二百万石赈之存活者甚众召拜大理寺卿称用法平易弘治九年九月卒赐祭葬如例霁务和厚所与交无不得其欢心虽舆隶辈亦鲜有怨之□故历官中外三十余年所至皆因以得美誉□ 

　　○大理寺卿田景旸传（实录） 

　　实录 
　　大理寺卿田景旸字时中保定高阳人登景泰甲戌进士授山东道监察御史升大理寺丞累升左右少卿进本寺卿成化乙巳致仕归景旸人峭直精敏有干局御史甚着风裁按治所至贪墨多敛迹推掌三法司事弹劾无所避在大理持法不挠详谳平允后因了无□□□成不能悛阴使人杀之事浸露景旸□遂引疾□时年五十九在林下余二十年正德元年正月卒 

　　○通议大夫大理寺卿赠刑部尚书燕公忠墓志铭（杨一清） 

　　杨一清 
　　予读宋史见所载名臣如包希仁之峭介关节不及其门赵阅道之廉直御史纠弹无所避入蜀以琴鹤自随叹曰人臣者当如是其在我国朝若太康顾公之总内台正色直道后鲜克俪近时仕者守不胜才通常掩正软美循默之俗相习而不知戒呜呼此燕公之所以贤于人而其死可惜也夫公名忠良臣其字别号西溪起成化甲辰进士丙午授常州府推官归守内艰服除改宁国府两郡故多豪右莫敢窥其庭户凡所谳狱多平反民某贾于江淮间其仆偶有过被笞怨家嗾之曰汝彼服劳尚汝笞不汝庇汝复何恃盍汝图之遂与仆杀其主于采石因盗其货愬于官罪人久不得公廉得其情捕而鞫之遂大辜郡大旱承檄发官廪赈恤多所全活弘治甲寅被征福建道监察御史归守外艰戊午服除改浙江道以灾异陈亲贤纳谏重名器节财用严赏赉诸事言甚剀切　孝庙嘉纳之庚申出按陕西力举宪度风声凛澟虽方岳重臣未假以辞色周历郡县不惮险远赃吏望风多解印绶去诸司有过辄愓然曰恐廵按知之民有不得其平者则曰吾将诉诸御史执政者有所亲厚被摧折乃病其苛察壬戌迁陜西按察副使整饬环庆兵备至则留心戎务日训练防御不少懈虏入罔害是时予受命修举马政始建议以藩臬之贤者补卿寺官正德丙寅吏部推荐陜西苑马寺卿至又留心牧政马用蕃息戊辰擢陜西按察使发奸擿大如廵按时禁和买之弊裁省里甲支费三之一庚午进左布政使以简静治往时公罚聚敛以给用使因自封殖至是一切禁绝瑾贼方柄国附者澜倒陜固乡土所尤属意公独无馈遗干谒瑾虽衔之卒莫能害也宁夏变作经画军饷食足而民不劳予起废西征相见慰之曰别君数年此何等时也风操尚尔耶比还朝遂特疏荐之辛未擢都察院右副都御史廵抚宣府军政一新是年冬改大理寺卿执三尺惟谨不肯少有推移贵近有所请托必正色拒之知州田昆人所讼　上怒其不敬将寘重典公屡疏雪其诬竟得释有胡某者烝父妾因毒杀父行厚铬祈脱免所司缓其狱公曰罪孰大于此牒至辄驳之屡牒屡驳会奉使江西而止江西藩臬官交恶相奏讦致兴大狱久不决公受勑往狱成无异言属岁饥民重困再授勑赈济验丁□□粟民赖以不死甲戌满三载奏绩得推恩赐诰命仍荫其子太学生初吏部拟荐公吏侍及兵侍皆不报或讽使少贬以求进公曰大臣进退当以正求而得之人将谓何竟不及再命而卒性狷介峭直居常寡言笑不轻交际人望而畏之有包赵之风焉自奉俭约在仕途三十年禄入仅供朝夕田园邸舍无所增置卒之日囊无余蓄讣闻　上遣官谕祭命有司营葬事吏部奏公刚正得大臣体法应赠典报可赠刑部尚书盖异恩也生天顺己卯八月五日其卒以正德乙亥正月七日寿五十有七 

　　○大理寺卿东羸陈公珂墓志铭（何□） 

　　何□ 
　　嘉靖辛卯秋九月朔大理寺卿陈公卒讣闻遣官谕祭营葬公讳珂字希白别号东羸曾祖荣甫祖思诚考昱累赠奉政大夫母朱氏赠宜人公性至孝友伯仲五人日侍父母养聚首一堂怡怡无间言成化甲午补郡庠弟子员庚子以易领乡荐弘治庚戌登进士第公念母年高乞恩归省五阅月母没居庐三年癸丑授刑部四川司主事奉勑录囚南畿御史樊祉知府程瀼故出重囚公劾之皆得谴还朝升本部员外郎荣王启封国于湖南升公工部营缮郎中董其役既至潘博士夔相地当徙民民不适有居公多方处分不失其所民安而事集辛酉转刑部郎中河间密迩京畿繁剧难治大司马白康敏公举公出守公至去苛削之文斥干没之吏先是山水冲决民荡析离居公思所以还定之攒木畚土甃石堤六十余里水安故流民复业者四万余口时又值亢旱公徒跣祷于山川雨如注冬无雪伤麦复祷辄应麦有秋献县民李政诉盗杀其叔李文子林刘信妻亦诉盗杀其夫公谓安陵谁辨削砺工邪牒于城隍是夜梦雌狐卧绣帷中起首指徨徨欲言公寐召林妻宿锦□之得其情捕盗刘永王干及李政刘氏俱坐谋杀死吴鉴坐强盗死阖郡称神明廵按御史李玺奏闻于朝铨部亦以课当最擢福建左参政迁按察使时内使陶锦怙势张皇公正色危言无所讳陶亦自戢不敢恣睢逆瑾用事遣御史捕盐徒盗贼甚泛滥公亦屡与之抗民赖以安升右布政使武平大帽山鲸贼猾鷔公便宜发帑中钱具糗粮刍茭给官军贼就戮转左布政使设赈贷之法定徭役之条宽舶商椒票之征建通济桥七十余洞民咸利之浃期升都察院右副都御史廵抚河南去后常见思乃建生祠尸祝公又援借寇故事立四借亭于通衢以比甘棠见素林公纪其事甚悉呜呼公何得民之深如是也其廵抚河南适流贼之余邑里无储峙贼党孙郁等尚民梗公首命兵剿平之仍命有司瘗余骸勒石表男女死节者又申冤狱知县袁镃指挥叶章等五十余员俱附奏请得丽末减新野县当荆襄之冲内官私置抽分□渔猎民公檄守廵官毁之罪其导者汴泗东南河尝决岁征修河夫宽剩钱公议河决不常可缓岁所征以与民民方稍纾正德九年春二月沔池县河清二百余里公具疏以闻因言□廸德祇承休命　帝曰俞十年入大理卿保定民吴泽诈称观音现梦佑泽后当大贵弟海复传播以诳愚民幸臣朱宁诇得之差官校擒泽等二百余人以谋反闻刑部送泽等至大理寺复审公驳议止坐泽妖言海用传妖言律斩余从宽贷具列上　帝竟俞公议是年以论免归公扬历中外三纪章疏无虑数十余大约皆经世大猷发先贤遗意其陈应议六事曰均田赋以平谷禄曰便折纳以苏民困曰省征敛以厚民生曰清税粮以宽逋负曰致刑辟以章宪法曰谨作养以重世荫其陈赞画安边大计三曰制胜曰□胜曰器胜颇见施行其论河南平原野战以车主宜仿古鱼丽偏箱之法番长于马汉长于弩宜各任所长时未及用识者韪之所著有武经发挥孙子断注行于世及东羸集九溪吟藁奏议若干卷藏于家 

　　○大理寺卿陈恪传（实录） 

　　实录 
　　大理寺卿陈恪字克谨浙江归安县人成化丁未进士授宿松知县擢监察御史江西按察副使整饬南赣等处兵备正德初逆瑾用事以冗员例革寻复以御史时事株连削藉瑾败复起贵州副使提督威清等处兵备升贵州按察使山东右布政使河南左布政使改江西时方朝觐吏部奏旌天下能吏□首寻升右副都御史廵抚南赣汀漳诸郡改大□寺卿正德十三年四月卒赐祭葬如制 

　　○大理寺卿沂乐汤公沐传（张璧） 

　　张璧 
