<!-- { "loadSidebar": true } -->
　　公左氏讳赞字时翊世家旴之南城曾祖讳友文仕元平乐州学正署南城县尉事祖讳彦彰以能诗名赠文林郎监察御史考讳瑺别号讷庵以进士累官山东布政司左参政以公贵赠太中大夫资治少尹妣白氏累赠淑人公幼有至性方五六岁母淑人患乳痈甚危公日跪膝前吮之痈寻愈稍长就学日记数千言作诗语出惊人字画遒劲可喜少宰同邑郑公文实见之谓讷庵曰此儿颕悟过人当使从硕师必克有成讷庵乃命公学春秋于太宰姚公大章学书于太常卿程公南云繇是以词翰名于时公天分既高加以笃学未冠博极羣书于经史疑义制度沿革罔不穷探而谨识之名儒宿学皆折辈行与之友宁献王闻其名召见使赋玉界尺诗援笔立就王览之亟加称贺曰且秀才词翰兼美不易得也以所作草书赐之天顺丁丑登进士第擢吏部稽勋司主事丁内外艰服阕改司封主事寻升稽勋司员外郎郎中政务之暇搜览百氏作文章未尝少废尝同考礼部会试取舍各当士论称之迁浙江布政司右参政廵历列郡所至劝农兴学理冤狱谪奸豪两浙荒歉之余露骨比徧野公檄所司殓而瘗之吏部累荐公材堪典大藩不果用成化二十二年秋升广东右布政使未赴以老谢事优游泉石先世有别墅在麻源三谷每风日清美辄与乡之耆旧登览觞咏或连日忘归家素充裕乡人有假贷不能偿者即焚其券家食时尝宿逆旅旁舍有自经者众救之而苏公问其故曰负官租不能办耳公如数予之不问其姓名其好施多此类与人接众贤愚皆尽其欢然其所推以贤者不过数人君子是以知公非泛交者初公学于姚文敏公又受知李文达公二公秉钧衡人谓公且大用然公外和内刚议论是非不肯少假借以是当道所忌在浙藩九年吏部荐章屡上皆同进者所先公恬然无毫发见颜面晚乃登用而公无意于世矣所著有桂坡遇录一卷桂坡文集三十卷梅花百咏一卷深衣考正一卷历解易览一卷皆传于世桂坡公少时读书处因以自号公人豪迈不羁至其文谨绳尺崇理致读之温然可爱其书兼善诸体而尤精于隶端重奇古得二蔡笔意　宪宗皇帝尝访求善隶书者或以公所书进　上览之称善 

　　○广东左布政使林公同墓志铭（林俊） 

　　林俊 
　　公林氏初讳大同后从里辟同进卿字也漳之文山世家曾祖茔中祖仲谟先主事经贤父也郑安人母也秀臞高骨气定而神闲不习俗嗜好道用晦昌事以诚久基远功而畧近效故恒信于所知而诎所不能知由进士工部主事改户部转员外郎郎中两列最书一膺勑遣既又有江西布政司右参议之拜信所知如是焉所不能知有广西之调既又有浙江右参政广东右布政使与左之擢藩服大致然也不举于彼举于此而优于职所逾重诎公者无重以信公耶公始游从祖邑博澹斋继游从父邑博默庵于湖专志理学久而遇之不欲外白异文公礼吕氏乡约奉以终身故所至谕行无间二书与北溪文集字义蒙训并梓传而广焉静镇躁正辟邪严佛事火葬之禁毁三教归一殿修来学雄学迁文山观澜书院公之任也新官政澄吏奸汰仓弊按飞酒之豪户加额之运军脱伍之戎籍与保定之平籴价停屯征蠲夏税减柴夫马匹厨料军需增月粮罢河役存活二十五万口而余公发用之通也监监督镇守皆巨珰公不屈两广台臣藩宪有跪礼公不行卿贰左辖之阶公望复大起不少须以致其政介也拾遗金还之故人馈涉非道郄之俸入亲与士夫之贤生有给死有葬陈宪副冷庵之贫张吉士绍龄之死尤加厚焉默堂之茔视差父弟某侄祺之教爱无异视子大宗之祠堂先正林梅雪之祠堂陈方伯选之墓表又手立焉惠与义也暮年委情林壑轻健若童子身家重若无官所居树生异花臭如兰色如莲弥月则落落则公病以死五月初四日也呜呼物之锺异莲独称君子兰清修所自况公无是兆邪鬼神若信之矣生甲寅十二月二十七日配安人徐氏有贤行之即礼严出娶叶女三黄琳蔡烈王翰其壻礼琳烈皆郡庠生孙献其葬腊月甲子铭曰燕纪刻棘齐颂炙輠腐或木窘拘达乃蟹躁粤有握瑜天日自矢兰化弗芬我撷其是嗟嗟讷轩志洁行廉洞视底里虚明坦谦官以恬起亦以施贫大醇缕脉流风此悠□□□□途川曲盍起典刑永观漓俗 

　　○广东左布政使谢公廸神道碑（刘龙） 

　　刘龙 
　　广东左布政使谢公石既葬之明年伯兄少傅公木斋先生自越中走介以书抵龙曰吾弟布政不禄虽巳襄事神道尚未有碑于制阙敢以世好属之子子其无靳盖予与石以弘治己未同举进士廷试策上少传公实读予卷少传公之子太常少卿丕之举于礼部也予复滥竽校其文道义之雅不一而足顾安得辞按状公讳廸字于吉别号石自幼神清气爽颖悟过人父简庵公钟爱以其多病不欲事进取公益务操修不懈于学会有司应诏以明经荐入京师得省少传公卒业东川刘学士之门居岁余大有造诣归浙就省试中式明年举进士寻授兵部职方司主事转武选司员外郎文移旁午挥遣若流悉中肯綮大司马诸公咸委重之正德初逆瑾乱政擅权少传公与脢庵少师同时罢去巳而迁怒公与少卿丕亦归公怡然退处林下啸咏自适若将终身　今上登极懋隆治化思用旧臣起江西右参议巳迁广东左布政使人觐还任遇疾卒于途公夙有远志久郁弗施起废以来益图奋励用答殊遇其参议时南昌民有谋杀兄而诬其嫂者有司莫能讯公密踪迹竟得其状遂大辜时称神明廵抚都御史盛公荐九江兵备副使其地江湖要冲自逆藩扇变之后凋敝弗堪事多可虑公除其烦苛务绥戢民赖以宁建议城彭泽财力之给经画谷如公私不扰九江形势自是增壮修理庠校以作育事科目得隽顿殊于昔陶靖节狄梁公之祠岁久倾圯之葺治以崇祀事曰是风化所关不可废也转河南按察使风裁肃然狱无滞囚僚友旁观啧啧叹服岭南之擢事先其要裕民剔弊不遗余力时值大比以贡院隘陋弗称拓而新之士就试者从容展布以科目之重余固未能悉也论者谓其深于经学不尚词华发之举措凿凿可行有补于世才识明敏足以济之又毅然有执不世故挠屈随所至辄有声称使天假之年得究其用事业所建尤当有不可量者惜乎其遽止于斯也卒以嘉靖己丑春秋六十有三曾祖讳原广祖讳莹号直庵考讳恩号简庵俱以少传公贵累赠光禄大夫柱国少傅兼太子太傅礼部尚书武英殿大学士 

　　○□□右布政使陆公铨行状（戴鲸） 

　　戴鲸 
　　公□□宇选之别号石溪其先自唐宣公后父偁弘治癸丑进士　孝庙时御史刚直间用两按闽鲁再升副使以子钶贵封都御史公生而丰姿秀异颖悟绝伦经史百家言一览辄记忆不忘长业举子遂精思力索意见出自胸臆文上追先秦两汉人以柳柳州苏长公之徒正德丙子领乡荐嘉靖癸未以易魁礼闱廷试第二甲除刑部山西司主事时大礼议起公奋笔署名疏入廷杖几绝而复苏寻推长十三司章疏法比精密敷奏详明若绳渖藩之不法议哈密之情罪皆举朝所不能决者直以片辞折之而巳既而改武选疏革武弁之弊尤多戊子升武库员外郎是年当乡试　天子创制出内臣司外文柄公奉命往福建得儁多转礼部仪制郎中　上方锐意礼文更新制作创四郊亲籍亲蚕诸议传奉旁午时任丘李公大宗伯纤巨悉以委公公亦展罄怀抱远稽古典近酌时制敷奏详妥顷刻立就莫不当　上心至如选九嫔初旨不许强抑以伤和气公谓若此傥民无愿者何以答明诏因李公白先述　上意附以礼部禁谕毋得规避　上察知之遣中使□榜文人随颁白金彩币以旌其善处资望功赏宜得古秩适以才摄祠部图上祭器不先关白内阁大忤辅臣意乃迁福建按察添注副使实中伤之也抵任益励操持尝摄海道漳故贼薮而利窟也诸射利奸人多以厚赀饵监司阑出患公峻立禁网刬剔蠧弊卒不□诸奸饵升河南参政抚民南阳值岁旱蝗民多流徙公劳心抚绥复业者几千万人中上沿习率不修帷簿以离重禁公谆谆以礼法训道闿其□锢全活甚众他如治淯河均赋役酌折纳平斗量建四说以决银矿之议条六事以陈驿传之宜兴利除弊惠政不可殚述升广西按察使时弩滩徭贼侯公丁杂处胡蓝二姓间相助寇或议大举兵尽歼之公曰坚贼党而分我兵且顺逆难明非计之得也不若讨渠首而释其余戎帅是其言弩滩果平旋有镪币之赐时议征安南兵书毛公秉钺至广右公画征抚之策毛公多密与定计偃戈奠疆逆酋款服皆其力也随升广东右布政使以内艰家居服阕戒行卒实嘉靖二十一年五月十一日 

　　○□东布政使司左布政使周公宣墓志铭 

　　公姓周氏讳宣字彦通号秋斋高祖备赠工部都水司主事曾祖渤父□乐昌县儒学训导赠监察御史母王氏赠孺人周之先自光州固始居莆田之仙溪迁清浦上廊代有令人国朝青紫益盛方伯公瑛廉宪公轸皆公伯叔祖也公少颖悟不凡充郡庠生前辈所推让弘治辛酉举乡荐登乙丑进士第授常德府推官擢浙江道监察御史丁内艰服阕补云南道廵紫荆等关兼阅实居庸丁外艰服阕补浙江道出按山西将代奉勑督学畿内三载考绩得封赠所生及其配陈孺人再擢山西提学副使迁按察使改迁广东前后抚按台凡十余荐皆以公辅期之踰年迁广东右布政使甫任值广人夺职给事某恚公执法逮其党与且有所恃因诬摭公事状待命于家事白复以山西大狱连及得旨落职家居五年乃卒是嘉靖壬辰十月十日也癸巳正月三日其子郡庠生鳌次子举人鲲葬公新兴里之鸡髻山鲲拟以铭待余乙未始谒余湖上之草堂出公行实而终请焉公筮仕即砥砺公廉及民多惠政虽抚台势重不所挠御史出廵边城有经国隐忧注措机宜简绌□否皆当于是按山西且行值　武庙将南廵犹率同列上疏畧曰古者天子廵游曰幸人以幸也今□□一出而劳费不赀乘机煽虐之徒不可胜纪民其谓何　上怒责跪三日时北虏警急公与抚臣朝少协虑周防不务苛细终山西帖帖以靖　今上御极公上正君心厚国本重经筵开言路亲老成斥权幸六事皆见俞纳大礼未定集廷议公首援濮王故事或以　上意讽曰　孝皇垂万世德而弗嗣柰弗慊臣民何推督畿甸学校条演　圣谕以厚伦本取士先行检而后文艺取文上理义而下辞藻士日执经抠衣以听讲谕其按察明恕平允虑囚辄求可生道至广爬搔弊垢正巳率属而加惠于民民号佛子遇士大夫诚有礼豪右奸法往往不少贷故遭某诬下法司廷讯是日大风霾某犹未引服司寇诘曰天怒人怨某免斧锧幸矣安可毁及善类耶遂得白会诖大狱公尝督学视篆以遗失原词坐乃罢归归而乐意山水口不复挂时事充养完粹动见其和而敛之以寂人莫能窥其际其教人及子弟一以明理道正心术作好人规尝以余忧新学戾经颇坏士习闾推明程朱绪言以正之亟令鲲请业焉漳南士蔡烈以所学见则曰吾儒动静交养知行并进俗学浮诞所当深戒也诗文平正简雅书法端劲有体格类其人海内重之性孝友父母迎养郡舍官理必咨而后行居丧哀而有礼爱其弟宗尤至俸入与共兼诲掖以底于成晚立族祠祭规续诸祖所修家谱家素弗饶而行义甚力至于公私界限尤斩斩弗可踰故历官二十余年囊罄而业不增卒至无以敛而遗命皆不复及独语子辈善人者再始瞑目呜呼若公可谓笃毅君子矣 

　　◆参政 

　　广东右参政杨勉传 
　　广东右参政吴惠传 
　　右参政郭循传 
