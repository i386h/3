<!-- { "loadSidebar": true } -->
　　○隐亭徐先生聪墓志铭（李梦阳） 

　　李梦阳 
　　先生姓徐氏郾城人也名聪字闻博尝亭隐上于是称隐亭先生先生力行笃学苦节清修以廉孝闻□母病思樱非时无从得先生泣祷而行彷徨丛薄间得樱以归母食之愈人大异之称徐孝子夫冬林之笋冰溪之鱼固非时者也精诚之至气变以之故巢幕之雀避舍之蛟君子不谓之怪也斯亦足以知天矣今例第不以孝文则第孝子乃诸生攻文文文又弗第也乃以贡醴泉县学训导云李子之西也尝往来奉天之墟是时训导罢矣乃土人犹住往能道训导行事李子闻之则慨然而叹曰吾不试故艺向使渠非小试之安知不目其兀兀之腐夫训导之训其徒也先行而后文制外以兼内讲肄以端其习考核以程其规标的以大其业宏博以邃其思抑扬以虑其志夏楚以鼓其气久之士怃然若失也勃而变巳翕而从翻然而革训导乃忻忻喜曰吾志其行矣于是构斋植竹峩冠委裾讲唐虞周孔之绪而干州学会官缺檄训导往摄之久之而干之徒犹其徒也于是人始知训导敬重之谓之才醴泉饥钱参政者出帑金千檄训导赈之或问钱奚舍县而任学也钱曰人也孝廉孝则不忍人廉则不爱金饥妇有剥胔食者县捕之将磔之市训导见之则泣曰不能使之不饥而能使之不胔乎非情也夫剥胔救毙耳而今磔之是以毙易毙也令释之人闻之愈敬重训导谓其才乃使摄其县事县以之治于是豪人惧归我侵田于学志行矣无何免去或咎之训导直哂曰子谓我兀兀腐夫邪其亭隐上也年向衰矣犹聚徒说先王顾益笃即大寒暑罔辍也晚病目省延接矣至遇经生学子则顾缱绻竟日李子曰予之南也尝度隐矣于是又获知隐亭先生云而隐上人葢至今称恭俭鲠直笃行躭学必首先生先生生宣德乙卯卒正德辛巳年八十七岁 

　　焦太史编辑国朝献征录卷之九十四 

　　●焦太史编辑国朝献征录卷之九十五 

　　山东一（布政使　参政　参议　按察使　副使　佥事） 

　　◆布政使 

　　山东左布政使万公观墓志铭（王直） 
　　山东布政使司右布政使夏公寅传（顾清） 
　　山东右布政使陈公振墓志铭（张邦奇） 
　　山东右布政刘士奇（顺德县志） 

　　○山东左布政使万公观墓志铭（王直） 

　　王直 
　　公讳观字经训姓万氏世南昌人南昌之族万盛自五代以来多显者公之曾祖德远祖汉雄父伟皆不仕而皆以行谊重当时公自幼聪颖异常选邑庠生登永乐辛丑进士第　太宗文皇帝欲老其才而用之俾归进学寻召福建道监察御史克谨宪度凡所治诸事无不当于理翕然称贤御史　朝廷嘉之以所居官赠其父而封母李太孺人且荣及其妻未几升严州知府严之民虽称易治而亦有弗驯者七里礲聚渔舟数百艘昼则渔夜则肆剽窃行旅患之公乃下令凡十艘一甲各限以地使自相守有所鼠窃者必连坐能改过者俾安业如故不期月皆化良善水行露宿无复有警郡中多大由田少民贫公巡行劝课山有可耕者听贫民耕凿而俾富者助之民食以足郡学倾圯首出俸资率富民新作焉诸县学舍有弊者亦修葺之增广生员躬□□□学者亦争奋以承公意由是举于乡会试于礼部对策于　大廷中魁选者相继而出显官严先生祠久废公复作之置像其中求其后人居守奉祀事表节义恤孤寡岁造匹多于他郡则请计民力凖而减之递运船多而过使少岁治船民病则请减其半地少蚕桑而丝税多民弗便请以银代输猛虎害祷于神而虎毙居三载除弊兴利无遗者及考绩来京师吏部以闻　诏赐诰命以宠之时天下郡守拜赐者仅三人公首母太孺人无恙迎至郡朝夕率妇子备物敬养焉后以忧去郡人奔诣上司乞留不果度公服除豫上章　阙下愿复得公父母衢婺之民慕公者亦上章请之适有言平杨要剧郡非万某不可　诏遂以公知平阳会运岁歉公私皆匮公笃于事神恤民岁屡有获流亡未归先是百工赴役京师者皆后期工部下有司遣人送之械系如罪人有死于道者公悯焉后再遣时召而谕之曰尔以匠艺当赴役而自取谴累人以恶人待尔故械系以苦之今我以善人待尔去尔杻械令自往尔能诚信奉令乎众皆欢曰谨如教无一人敢后者尧祠废公奏请新之芝生于栋或归美于公公曰吾知修祠而巳□非吾事也满九年考绩公卿交荐升山东右布政使下车七日即出视民瘼野有蝗督有司捕之且虔祷于神蝗遂息齐民素健讼牒欣填委公阅其尤者自治之余以委理问计日疏决狱之清升左布政使山东地连北京会有虏警民大恐公拊循慰谕日夜劳悴使且耕且守民赖以安然军国百需皆趣办其应务尤难未几公遘疾犹勤事不懈踰两月疾益甚贻书都御史洪公及诸同列曰观不幸不得相与僇力报　国家诸公慎自爱洪公等闻之皆伤悼奔视问其所欲言公惟拱手曰永诀矣遂卒无一语及私景泰元年十月也享年六十四 

　　○山东布政使司右布政使夏公寅传（顾清） 

　　顾清 
　　夏寅字时正后改字正夫华亭人幼而岐嶷有巨人志日记数百言稍长益肆力于学正统戊辰擢进士景泰初授南京吏部主事日取羣经及百家言读之发文章渊闳奥密脱去流俗自成一机轴声称蔚然由稽勋郎中拜江西按察副使专董学政其教以崇实学黜浮华本知人善鉴士经其赏拔者后多知名复文山祠葺白鹿书院修陶侃读书台以风励后学江西人至今称之升浙江右参政处州民有苦虐政走聚山谷者招之不听曰须夏参政来乃可寅檄至即散还其家丙午进山东右布政敬简以容爱民节用有属以□作者不听曰劳而不怨乃可弘治戊申二月卒年六十□□□□以诸葛武侯范文正文天祥自期待留心当世闻朝廷政令善喜形于色或有他则不怿终日尝疏论国家之势在离合合则安离则土崩今两京并建其势宜常合以制天下徐州地连山东饥馑无聊宜在赈恤临清乃南北咽喉或暂梗焉害不小宜选大臣有望实者镇守二邦训兵屯田示天下形势廷议是之出白金四万两赈徐州命都御史贾俊镇临清吴中旱饥有司莫以告寅授书巡抚发廪二十万石粜十万石三吴获以济他所论列若文庙礼乐之数正风俗立纪纲崇文化作人才之类皆切于政本虽不尽用识者韪之平生诚心直道无党无援自筮仕郎二十年副使十六年未尝以淹屈降志尝谓人有三可惜此生不学可惜此日闲过可惜此身一败可惜世以名言所著有纪行集备遗录政监东游录史咏等书并行于世 

　　○山东右布政使陈公振墓志铭（张邦奇） 

　　张邦奇 
　　公讳振字时起别号主静世居鄞之半村祖讳□得隐不仕考讳叙仁以公贵封文林郎河南道监察御史母谢氏封孺人公生而静慧成童游郡学有声成化甲午领乡荐辛丑登进士授知吴县升河南道监察御史福建按察司副使遭父母及大母丧服阕复除云南副使升陜西苑马卿寻患风疾乞骸骨章已在途会有命徙官遂以山东右布政使致仕公历仕几三十年官至二品致政之日室庐翛然疏粝仅给家居足不踰户阈口不及时事姻亲旧故鲜接其面如此者十有二年以正德庚辰二月二十日终于正寝吴县政平讼清门无私谒御史综理畿内马政巡按江西山东皆着风采然不以语人亲故莫得闻其详所上章疏子弟不及见其草卑言而危行好胜者莫与之争明于界分以法度自防丝毫必执无少假借于家于官截如也而心迹不二始终不渝忮且嫉者无所投其衅逆瑾窃柄方面而下以事之京者多执贽其门不肖者希恩泽而贤者祈脱祸公起家艰赴部贫无以贽谨恶其独不往怀之未有以发也既复除云南值边寇煽乱设策矢□折首获丑南徼肃清□索□无处□公且益显乃得迁苑马卿 

　　○山东右布政刘士奇（顺德县志） 

　　顺德县志 
　　刘士奇者龙江人也字邦正举进士主事刑部锦衣千户陶淳枉法杀人言官请逮治不问士奇再请竟法之转员外郎议礼与诸臣伏　阙哭谏杖不死迁郎中山□两□藩与有司讼奉命临讯论如法出守梧州梧州有关之征军饟委输时有奇羡士奇不利民多竹舍失火延烧辄数十百家士奇患之表火道度数家障以崇墉灾乃止在郡七年超拜广西左参政江西按察使有某甲者一家九人文致强盗幽因子年士奇鞫而释之右布政山东以病乞骸骨归士奇廉家无余赀或传士奇常欲市蚬问其妻妻曰何不书清字与之杜门八年卒 

　　◆参政 

　　参政王公晏传（陈道） 
　　山东布政使司右参政陈君士启□□□ 
　　山东参政左公璒墓志铭（倪谦） 
　　右参政谢骞传 
　　太中大夫山东布政司左参政静庵李公仑墓表（张弘道） 
　　山东左参政熊公桂墓志铭 
　　山东布政司左参政张公潜墓志铭（王九思） 
　　□□左参政王公玹墓志铭（孟春） 
　　山东左参政史公学墓志铭（王鸿儒） 
　　山东布政使司左参政敖公璠墓志铭（俞宪） 
　　整饬苏松兵备山东布政司右参政兼副使赠光禄寺卿任公环墓志铭（徐阶） 
　　山东左参政冯公敏功传（王世贞） 

　　○参政王公晏传（陈道） 

　　陈道 
　　公讳晏字士宁凤阳府盰眙人父讳成甫母葛氏当元季隐处乡闾间安贫履善用能免于乱世公生而岐嶷不凡稍长励志问学不苟言动俨如成人我　太祖高皇帝选天下俊秀储太学公以通诗经预列既缘亲老得告侍养之暇行业滋益用荐者拔县学训导教人多有成就连丁二亲丧洪武二十九年改洛阳典史公持廉秉直不陨获于权势有中贵因事过邑欲有征求陵铄吏民颇急公谕以理法勿听廉得其私装将检盘之其人敛谢以去河南司宪者以其才能荐乃升滋阳知县公益自砥砺劳心爱人如不及时怜邑有蝗灾公斋戒祷天蝗不入境内　太宗皇帝御极之明年山东参政戚公疏公治状遂升刑部郎中公执法平允狱无冤滞寻调仪曹被命之江西督造海艘公严于统摄综理有法用能集事财费且减十之二三　上巡守北京时东宫监国公一日当封称旨每召见辄赐太官酒馔未几升陜西布政司参政布政使尝宴僚佐用声伎乐公止之不可乘间而出巳而事闻连及于公与凡在坐者悉系京师法曹按治间俄有　内批特宥公复任　□驾召谕之曰汝苐去我意汝无他顷　上前陈之耳其受知可谓深矣公在陜抚治民瘼弗亟催科以秋粮后期左迁山西参议满九载始升山东右参政时永乐二十年也公尝督开运河滨岸有梁山泊者在胜国时茔垣皆甃以巨石公悉取造梁庄诸闸共事者初有难色公曰此非名贤其事不经无补风教今先务急吾知纾民力耳遑恤其它耶公之谋事□方而敢于义此类可见时拟公将有大拜适仁宗皇帝在位踰年而上宾故未蒙倚用　宣宗皇帝继统又五年公七旬有四矣乃乞骸骨归乡里无几终正寝公历仕四朝余五十年蘖之操有如一日不蓄侍妾尝言酒色财三者吾自保无惑所不能排遣者气耳然公之气亦非也俗挟私以求胜者其两邑所至民德之如父□□去任则挽留不忍舍至解脱衣靴以寓甘棠之爱尝以先茔在八仙台下弗能吕时展省命工绘卷置行箧暇辄披阅之其孝思诚切如此 

　　○山东布政使司右参政陈君士启□□□ 

　　杨□□ 
