<!-- { "loadSidebar": true } -->
　　陈镐 
　　姚让字文敏其先浙江太和人洪武初以殷富徙南京占上元藉让承世业未尝躬握算筹而勤生节用富累不赀性乐施予凡贫不能葬亲死无棺殓及转徙流离无所依者叩门告之无不立赒济未尝有难色桥梁道路废獘者闻见即修葺街巷无井者往告之即计砖瓦费之经画成化初国子监蛀蚀过半出工食板木之费悉修葺至于自奉布衣疏食如寒素士子弟衣服饮食及家人资俱有常经不许僣妄僧道过门乞食者则谕之曰汝不良民治产而出家游手谁能养汝一钱无所予晚更慕向儒术撰述文字朴实近理人多传诵寿八十余卒大司寇江浦张公咏之以一乡之善士三代之逸民云 

　　○国子卢君楷墓表 

　　成化七年国子监典簿以侵馔钱抵罪事连前祭酒礼部侍郎邢公让祭酒陈公鉴司业张公业俱坐除名民盖邢尝以馔钱葺监舍实未始侵入巳张素不预陈始至未察也而三人之素所不悦者乘此腾榜连内外匈匈有司竟文致之众知其枉而莫能直也国子生卢君方历事中书奋欲救之或曰无益也且取罪柰何君曰师生犹父子也父既溺子可惧陷而不号呼以救之乎遂率同监百余人伏　阙上奏明三人之枉有司以案成不省也一时皆高君之义称叹之无巳嗟乎居官任事实无所私而被诬罹谤污以私而错之此人人之所悯惜者也而况所谓生犹子者乎然非勇于义者畴敢救之昔在唐世司业阳城被黜太学生何蕃率众请留在正统间祭酒李时勉被枷国子生石太用愿以身代卢君庶无愧于昔贤矣君讳楷字中夫号可斋其先盖汉中郎将植之裔世居涿郡至宋吴县簿寔始迁金华之东阳传八世有曰大振大成者俱郡马大振之后曰怡仲原定世平孟涵者君之高曾祖考也皆隐不仕而原定以子睿贵赠都察院右佥都御史君少颕迈长乃种学艺文以儒士赴乡试不利而还父悉以家事委之治寻补县学生文学滋茂临楮若农操鎌疾□而禾菽随手委地青黄烂然弥望无际每宪臣考较诸生必首冠天顺壬午遂擢乡试第一自是两试礼部连不利率一时国子之杰丽泽会以讲习业成而疾作成化辛卯六月十六日卒于京邸年纔三十有四其子熙扶衬归葬于其县之龙潭山后十载其弟格成进士乃撰状请余表其墓君性行和粹自父母至弟侄无不顺适襟度旷夷无畛畦城府与游处者皆若莫逆且才识烱达事至可立办视天下若无难者众期其高翔远到而仅止此盖其命也切玉之方发于铏而遽折籋云之足始离于厩而骤踠不之痛悼也耶余犹惧其久或泯也故表不辞往余与兵部尚书兼翰林学士商公弘载吏部尚书姚公大章南京吏部侍郎范公道济洎卢君洎余弟守址同燕余邸六人皆浙觧元也时称六元文会酒中人各成咏而姚公诗有曰卢生倜傥才人不以溢美夫姚公盛德岂苟誉人者哉后或不知君而论其世斯亦足征之一也并书以表 

　　○丁三老广传（李贤） 

　　李贤 
　　三老姓丁氏名广居邓州天资淳笃好施予初立别墅于城南三十余里率子弟事农数年资用饶足兄析居城中而贫三老夏供麦秋供米岁以常时具酒肴躬诣兄所尽欢四时制衣必先其兄寒则抚兄背曰衣得无薄乎兄寿高潜命其子持白金往湖南易木制棺而藏之兄卒悉力襄事戚同父母兄有数子析居巳而窘乏者过半三老一一赒之粟帛足一岁用复与牛种使自来岁计不能者又赒之虽数不衰子侄后自惭忍乏不以告三老察知之怒其不告复赒之是后子侄俱自力于衣食所居之乡有婚不能娶者即令具酒食代请助置簿席前书助物若干丧不能葬者亦然当其请助以与荣稍弗良者置之有愧而求与者一乡荣辱之权归焉友人黄六居城市窘于食往造之三老大喜曰故人何疏也开樽饮罢未敢言三老曰闻君缺食何不即言随载粮一车贻其家自后使人察之稍窘即赒不待其告也有孔景者亦居城市贫无所营三老与谋□吾宅艮方古宅也君有意邻乎景喜过望三老□命子壻筑墙造屋期月而完景挈家以居又虑其不能力田复与子壻约每岁除禾在田者若干亩与之令人代入困而后巳居十数年景卒丧葬之费一力承之顾其妻子过于景在时未几景妻依其亲于城市每岁供食定约焉凡僧道来乞者亦必厚与之不留余积常急用银数钱探其藏不及一钱门对一池鱼不满尺不取见牧童获禽兽雏必放之家人尝有过既挞而复哭之怒其弗率而怜其受笞也接人谦恭温雅对人子言则誉其父之善对人弟言则誉其兄之善巳虽善盖一乡未尝一言自矜恂恂如也乡之耆老皆慕义取法焉有不善者率感化或远去尤敬礼儒者学正姜志达重其人数往会焉三老岁供时物如执弟子礼无事不诣城郭州所官僚尤敬爱凡乡饮会宴敦请则一至见则翼翼小心不问不敢对偶得风疾甚危乡人惊相报告一时至者数百人哀祷于神明日遂愈寿至七十三而终嗟夫三老之行如此回视古之陈仲弓王彦方孰先后哉予亲交其人之立传 

　　○乡进士冀闇斋先生元亨墓表（蒋信） 

　　蒋信 
　　先生讳元亨字惟乹别号闇斋生四十年是正德辛巳宁藩逆濠败有憾于先师阳明子之倡义讨也遂见诬及台谏暨诸当事者咸疏其枉事方白而疾忽作竟易箦于狱今　皇帝嗣位鉴当事大臣之请用加愍焉乃诏优恤其家及今几二十年始表之者何先生以宇宙正气蒙兹大难海内闻者莫不哀而况同志之士惟未获一际有力者尸之耳兹适侍御朱公思斋按莅湖北访其家世稿落就替而徭役如故乃檄郡太守张公一槐兴久阁之典移治墓之金以及邑尹何君体仁亦用翕然祗承亟谋磨石以昭潜德厥从子文明壻欧阳道相语曰知吾闇斋孰与道林子乃状其行以请某自弱冠与先生定交道术同异之讲辨欣喜忧戚之相通此岂寻常骨肉之好而今始得致一词于墓间顾不晚哉先生生有异质自儿时人望之如孤岩峭立无敢与狎比能诵读书史即慨然慕古有长驾远驭之志性尤豪奋刚猛出尘绝俗之行苟喜于心辄勇之不畏流俗笑侮亲迎联族之义久废不讲毅然以身倡之创行之日骇众震俗居之素如也喜读古忠义传每览其从容慷慨杀身就义之美必咨嗟羡叹若将之者视人之穷乏患难或孤遗之不得其所辄谋之百方不极力不止其在朋友犹其在兄弟也其在乡邻犹其在族党也岁正德庚午阳明子起謪道常与某同请见而师拜之遂荷装从之庐陵踰年闻其学以归喟然语同志曰夫学术一本而巳矣行谊气节犹非也况支离于糟粕者乎吾固犹恨得见阳明子之晚也自是日进其乡子弟与之讲磨诚意恳至闻者感动贵不隐于荐绅而贱不遗于童仆盖与人善未尝一日倦也平日文雅好奇古颇厌俗格逮入丙子乡试则以所闻于师友而独得之身心者发之笔下渊源雄伟之论皆近代儒者所未及一时场屋号知文之士且目之怪独西野长公以侍御监试事谓必楚豪杰也竟置优选丁丑试礼闱主司大奇之以遗二判弗敢取由是声望动京师戊寅再侍阳明子于贑时宸濠阴有异图承命往瞰焉既还遂以间道归常越己卯宸濠变果作旋覆于义师因仇视阳明子而诬及先生在狱南北二十年俯仰契观直以平居视其患难从容歌啸不休不忧守者率惊叹间与被罪衣冠辈谈乐天知命之学听者亦忘其患难以罪白得释者及今争传焉初权奸江彬辈□重祸于阳明子鞫问之朝棰楚备至先生曰元亭方弱冠时巳愿忠臣孝子今不能义徒乎人之洗涤开释之命下而先生疾弗起矣是辛巳五月四日同志梁日孚陆元静张文邦辈争会金治棺敛敛之日虏色如生养子养神以其榇归佥谋葬之崖桥寻以男文道弗利乃改葬郑龙冈于乎豪杰之生世诚希矣如先生盖间一产焉而又弗克究其志谓之何哉天乎人乎君子之学始于尽心知性而极于立命夫学至于立命造化在我也岂其犹未臻于斯耶论者曰阳明子之学贵心悟也心悟者嘿识也然而先生之学则似专于践履阳明子致良知之说固尝自谓独得之秘告诸先生必尽矣而谆谆诲人之际独于此未尝一发明焉又何耶信尝与论格致而及于明道程先生学者先识仁体之说先生亟是之且曰贑诸子颇能从事静坐苟无见于仁体稿坐何益也然则学将自有见与论者又曰先生执义不屈卒免阳明子于祸殆古豪士之俦也然而死生之几微于一发者虽天下之明哲果诚难哉且将谁归耶某独以其平日而究观之先生盖负道甚勇而忧世甚切忧世切则胡暇一身之计阳明子初得被逮□报语报者曰惟乹平日独忧世太切耳吁殆谅然也耶虽然特立独行而不惧卒然震之以大难而不变可以观勇矣将终依阳明子于绍兴也则轻数千里而欲移其家以朱守忠蔡希颜徐曰仁可与共济斯道也则思以爱女远结姻党而不以难闻蔡督学霞山论大阴之说则亟从之闻一友尝及李大之门则亟拜之闻司马刘东山之风望则徒步而候之可以观志矣乡人服其义学士服其教族党服其仁配顾氏奉其遗训艰辛白首而贞淑弥厉孱仆一二辈守其遗则力田赡孤而愈于所出可以观诚矣郡之良守牧苟将有意于道术思以风化末俗舍先生其谁求焉 

　　○移六部伸理冀元亨咨文（阳明） 

　　阳明 
　　照得湖广常德府武陵县举人冀元亨忠信之行孚于远迩孝友之德化于乡闾本职往年謪官贵州本生曾从讲学近来南赣延之教子时因宁藩宸濠潜谋不车丸虐焰日张本职封疆连属欲曲突徙薪之举则既无其由将发奸摘伏之图则又无其实偶值宸濠餙诈要名礼贤求学本职因使本生乘机往见宸濠冀得因事纳规开陈大义沮其邪谋如其不可劝喻亦因得以审察动静知其叛逆迟速之机庶可密御备本生既与相见议论大相矛盾宸濠以本职所遣一时虽亦含忍遣发而毒怒不巳阴使恶党四出访缉欲加陷害本生素性愿恪初不之知本职风闻其说当遣密从间道潜回常德以避其祸后宸濠既败痛恨本职起兵攻剿虽反噬之心无所不至而天理公道所在无因得遂其奸乃以本生系本职素所爱厚之人辄肆抵诬谓与同谋将以泄其雠愤且本生既与同谋则宸濠举叛之日本生何故不与共事却乃反回常德聚徒讲学濠素所同谋之人如李士实刘养正王春之流宸濠曾不一及而独口称本生与之造始此其挟雠妄指盖有不待辨说行道之人皆能知者但当事之人不加详察辄尔听信遂陷本生一至于此本生笃事师之义怀报国之忠蹈不测之虎口将以转化凶恶潜消奸究论心原迹尤当显蒙赏录乃今身陷俘囚妻子奴虏家业荡尽宗族遭殃信奸人之口叛贼泄愤报雠此本职之所痛心刻骨日夜冤愤而不能自巳者也本职义当与之同死几欲之具　奏伸理而本生虽在拘因传闻不一或以既释或以候　旨兼虑□□之人或不见谅反致激成其罪故复隐忍到今又恐多事纷纭之日万一玉石不分竟使忠邪倒置徒以沮义士之志而快叛贼之心则本职后虽继之以死将亦无以赎其痛恨此合行具咨贵部烦请咨询鉴察特赐扶持分辨施行 

　　○鄢处士叔敬传（张时彻） 

　　张时彻 
