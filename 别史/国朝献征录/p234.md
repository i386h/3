<!-- { "loadSidebar": true } -->
　　洪武三十一年升户部右侍郎　太宗入转户部左侍郎旋进尚书凡贡赋役制悉命详定两浙大水命公往治且命都御史俞某赍水利集赐之徧询故老水之源委时役兵民数万抚恤之人人尽力布衣徒步昼夜轻画目之赤盛暑或持盖至曰众赤体暴日中吾何忍求凉决壅滞修堤浦浚沟洫治桥梁导水人海水不患又奏发粟万余石以赈饥给牛具种子与贫民吴人怀之姚广孝还自浙西上首询公广孝曰夏某古之遗爱也召还掌部事请裁冗食平赋役均出入勿使势要种盐以妨商贾勿使富贵专钱以沮贸易禁包揽侵欺之弊清仓场广屯种皆立定规初建北京宫殿采木运饷者命公出廵视给以锦衣官校四十人律罪怠事者公登车即谕官吏军民各虔乃事吾将出廵葢恐犯者众也人人感悦而事集八年　亲征北虏命辅导　皇孙留守北京兼掌行在六部都察院大理寺事谕之曰朕以房玄龄委卿卿其尽心辅导时京邑诸司草创公每日人朝独近　扆前参决机务退至政事堂郎官御史抱案盈庭公口应手判不动声色北奏　行在南启　东宫京师肃然七月　驾回北京公见便殿曰卿辅　皇孙居守事妥民安参决机务咸当朕心公曰　陛下之训　皇太孙遵行之臣何功之有翊日　上谕羣臣曰夏某辅导　皇孙今之周公也十九年二殿灾公言爱民所以敬天也乞蠲逋负及刍粮采办金银课程优恤流移以回　天意从之诏求直言言者多云建都北京不便主事萧仪言之尤峻　上怒诛之时科道亦云不当轻去金陵　上曰方迁都时吾与大臣密议数月而行言者因劾大臣　上命言官与大臣俱跪午门前对辩都御史陈瑛言科道皆白面书生不知大计　上命左右至午门前问众皆啐骂言官公独奏曰御史给事軄当言路且应诏陈言臣等备员大臣不能协赞大议臣等之罪也　上悦两宥之交趾平　上问公升赏孰便公对以赏费于一时有限升费于后日无穷乃升首功余皆班赉西域法王来朝　上将亲劳之公曰彼慕化而来宜示以君臣之礼且上如是下必有甚焉　上曰尔欲效韩愈耶他日法王见便殿　上命公拜公曰王臣虽微加于诸侯之上况夷狄乎臣恐一屈膝有辱天子臣死不敢奉诏　上笑曰卿过侍郎杨勉之拜猕猴远矣山东妖人唐赛儿党三千余人至公入奏曰诸所俘俱平人悉原之众遮道呼公生我公叱曰　朝廷之恩我何与焉汉庶人逆谋既彰　上疑长沙有通谋者公曰谋出于彼他人何与臣敢以百口保之十九年议　亲征北虏羣臣无敢谏者公曰我受国厚恩不可不死争约尚书方宾同谏曰公但来子自言之人叩头言频年师出无功军马储积十丧八九况今灾生月屡作内外俱疲　圣体少安远涉风沙诚未便　上怒乃命公整边储于口北宾惧自缢遂并籍归家命锦衣官立取公回至则方起廒理储锦衣促之公曰姑竢毕此不然恐有侵死吾安之不以累公及至　上问征虏得失公对如初历言自古不勤远略之意命系于内官监　皇太孙屡请赦之　上命中使觇之因问　上待公厚今系之暴亦有怨乎公口风雨霜露无非教也何敢怨　上意颇解犹系之　驾至榆木川不豫顾左右曰夏原吉爱我八月讣至　仁宗时皇太子亲临系所公趋出　皇太子立中庭泣曰杨荣报父皇巳宾天矣公伏地哭不能起　上命卿可出视事公曰先帝罪人未问遗诏何敢出驾回命赐御厨馔咨以国事公言方今民力竭于东南戎伍疲于漕运宜幸南京少苏民困　上曰朕意亦然复以诏条事宜访公公请赈饥宽负省赋役罢西洋宝船云南交趾采金□香料各处闸办金银课程每朝罢必呼公等二三□臣近御座前或随至便殿而议政务凡内外诸司所进章疏命拟旨多云某部知道或以问公公曰予夺之柄非臣下所敢专故付之六部定其可否复取　上裁则事有所分而权不下移也交趾请降　廷议疑其诈也更欲兴兵讨之公曰兵疲矣譬如痈伏于身未溃则忧不测巳溃则宜进平和之剂俟血气调和自愈若惟毒之攻心腹内虚复生他患不若因其请降许其复国自新二杨议亦同遂偃兵息民天下赖之 

　　○赠汤阳伯谥忠襄郭公资神道碑（杨荣） 

　　杨荣 
　　公讳资字存性姓郭氏河南武安人公生而颕敏志气超羣儿弱冠入邑庠从师受春秋有所造就洪武辛酉入太学甲子领应天府乡荐明年会试礼部对策　大廷赐同进士出身初擢户部试主事丁外艰服阕实授本部主事吏无容奸声誉顿起升都察院左佥都御史无何尚书郁新以才荐之授前北平布政司左参议莅事之初即以本司弊政言　太祖高帝嘉其忠直升本司右参政公悉心殚虑赞佐有方不数月升左布政使精勤详慎纪纲大振豪猾敛迹良善获安时　太宗皇帝在藩邸尤爱重之公有所言无不听纳及起义靖难命公城守抚辑兵民供给粮饷百费所需未尝乏误尝以汉萧何拟之　太宗皇帝即位论功召升户部尚书赐白金文绮楮币视诸伯未阅月以北平重地命乘传掌布政司事未几诏建北京设行部拜公行部尚书公以北地军民初安生业始遂而官司所费冗滥掌撙节以恤下乃惓惓以袪弊举废务或有不悦而谤公者　太宗问之降敕慰谕益以心腹任之满考赐宴内廷颁敕奖谕锡以诰命赠公祖若考皆资政大夫北京行部尚书祖母及母皆夫人岁辛丑　太宗皇帝都北京革行部调公户部职务□脞公勒以率下事有条序仁宗皇帝嗣位念公旧德以尚书兼太子宾客巳而复念公抱疾艰于步履不忍烦以政事特升太子太师俾致仕归乡既加赐赉又令户部给公半俸蠲其税粮差徭特赐□书慰劳甚至公归杜门教子孙读书屏绝外累　皇上嗣登大宝眷求老成念公祗事列圣劳绩居多诏起复掌户部事免其趋朝赐钞二万贯公愈感激効忠虽祁寒盛暑必坐公署视事不暂废僚属胥吏莫不敬惮焉满考赐宴于礼部奖以敕书譬公如岁寒松柏愈老愈劲其优待隆厚如此宣德癸丑十一月疾剧屡言蒙被朝廷重任无以效报愧切切训诸子及孙当感恩思报不及家事十二月癸丑卒　上深悼惜公罢朝遣礼部尚书胡濙赐祭敕工部制棺营丧葬赠特进光禄大夫柱国汤阴伯谥忠襄□其子佑户部广东清吏司主事公生元至正辛丑十一月己巳享年七十有三公廉介勤慎刚果有自始仕至老视国事如家事凡所施毅然自任不畏强御虽怨有弗避害有弗辞与人辩论严厉之气见于词色而推之于政略无害人蠧物之心卒之日家无余赀诚国家忠谨直亮辅弼之臣也 

　　○资善大夫户部尚书素轩古公朴神道□（杨士奇） 

　　杨士奇 
　　宣德三年二月十八日户部尚书古公卒讣闻　上命进士康琰赐祭命有司给舟归其丧且营葬事既毕其子本奉礼部尚书蔚公所述事状走北京介少保夏公求书神道之碑余与古公同朝三十年知公有廉静之操诺而不辞公讳朴字文质号素轩古公世家河南陈州讳义甫娶王生讳安道娶程公之大父母父母也以公贵公之大父皆赠资善大夫户部尚书大母母皆赠夫人公洪武中举乡贡太学生奉命清理郡县田赋图籍丁父丧归服阕隶五军断事理刑遂奏家贫愿仕得禄养母　太祖皇帝嘉之除工部营部主事授承仕郎迎母就养京师居无几母没官给舟归葬服阕改兵部司马部主事升武选员外郎授奉议大夫遂升兵部右侍郎授嘉议大夫太宗皇帝正大统转左侍郎授通议大夫赐文绮袭衣　王廵守北京侍　仁宗皇帝监国尝奉命权礼部及詹事府洪熙中改通政使是岁升户部尚书授资善大夫赐诰命追赠二代遂谒告归省墓赐钞袭本公事亲孝非其义一毫不苟取居官临事早□夜思勤劳弗懈一志于公无敢干以私者谨守祖宗成宪不肯踰越或言事久于时小过不及者亦当损益就中终不勋永乐中建北京宫殿董伐木之役于江西有爱民之心竣事特被赐赉户部主事刘良素行不检满三载公考其绩下良叩上之左右人求公最考公曰贪侈之人幸未觉露不改行终当败最考不可得也良遂诬奏公他事既就逮系　太宗皇帝烛其诬竟释公他日吏部奏授良诰命封赠其父母仁宗皇帝曰岂弟君子福禄攸降是尝诬奏大臣罪者其得君子乎不与良卒以赃败众服公之明公所治职务退未尝语其家人蘖之操确乎不移平素不事生产华靡雕琢之玩纤毫不畜公退清坐一室书册自娱尝病士奇往问之入其斋室几案间独有自警编一帙可以观其所存矣洪熙诰辞有端厚简静操行清洁之褒葢见知于上者深矣卒之日无铢累之积以遗子孙 

　　○资政大夫户部尚书棠邑郭公敦墓志铭（杨士奇） 

　　杨士奇 
　　宣德六年四月十一日资政大夫行在户部尚书棠邑郭公卒讣闻上悼叹赐祭命有司给舟归葬且营葬事公讳敦字仲厚姓郭氏其先自太原交城徙东昌棠邑祖讳忠妣石氏考讳政宽妣侯氏继马氏郭世有善德公山幼凝重端谨稍长游乡校日勤讲习已卓卓出伦辈洪武癸酉以诗经中山东乡试会试下第后擢户部广西清吏司主事岁余有贤声升衢州知府下车咨民隐蠲弊兴利修学政务教化崇儒术礼贤行以表劝其民振恤无告郡俗贫死不能葬者焚尸沉之公相城东得废地百余亩榜曰义阡令民贫死者皆葬是又约教民有急相资助民利赖之尝岁旱公斋沐致祷雨立降沾足蝗入境灾公自文檄城隍神是夕大雨雷电蝗尽死凡所祷辄应城西有淫祠岁四月军民男女聚谒祭祠下讙哗若狂公禁止之巳而得风眩疾吏民争劝罢禁弗听疾亦瘳同僚有私取民财者公虽不面斥而义形于色其人顿首谢改过待之如初属邑吏争濯磨自效公退所谋诸心发诸言未尝不在民事所秉正直襟宇坦明言出而民信令出而民从不俟程督庶务毕举舍内蚕箔尝有丛丝类织成鞶带修广适度郡人谓公仁政之应在衢七年政化大行坐累征诣京师耆老数百人伏阙奏乞留理官执不可耆老皆涕泣而退后廷臣有言公廉正不阿者召监察御史升河南布政司左参政无几调陜西以公留京师今礼部尚书胡公言其行于　太宗皇帝曰郭敦有大臣体宜在左右即日召见以病弗克入遂遣御医视疾疾愈入谢奖劳再三赐钞袭衣明日升礼部右侍郎兼太仆寺卿　仁宗皇帝临御进户部左侍郎兼詹事府少詹事赐诰赠其祖考妣及妻宣德二年升户部尚书命镇陜西岁余召还在户部无敢一毫干以私者未几得疾　上闻之命太医往视数日竟不起春秋六十有二人纯实温雅事亲爱敬兼至隆寒盛暑不懈闺门之内仪度清肃声色未尝留耳目公暇手不释卷私居无惰容居官刚正人莫能夺所至整饬纲纪尽诚抚恤不徐不亟吏畏民怀蘗之操无逊古人虽官列六卿泊然布素身没之日家无余赀岂非笃行君子者乎 

　　○资善大夫户部尚书李公昶墓志（杨荣） 

　　杨荣 
