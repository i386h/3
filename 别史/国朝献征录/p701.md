<!-- { "loadSidebar": true } -->
　　○陈雅言先生墓志铭（胡广） 

　　胡广 
　　先生姓陈氏字雅言以字行其先有曰大朗者宋初繇瑞州银坑来仕庐陵因家永丰五世祖讳俊建德府佥书判官高祖讳辛建宁府观察推官曾祖应沐信州司户参军祖可权号月庭博学好义尝割巳田数百亩创书院于邑西聚羣书教宗族乡党邑以闻于朝赐额曰阳丰田曰义田就以可权山长考立木兴元路学正生五子先生伦次居中生故元延佑戊午幼聪敏异常年十三可权常闭户校书先生偶至其傍可权随手抽架上书令诵声琅然无一字龃龉数过即能背诵稍长授诗于传翠微授书于徐江东二公见其颕异咸加叹赏初学科举业既成遂肆力于古学经史子籍靡不搜究一夕梦人授以竹简分九药啖之由是文思大进前辈多所推让元末有以茂材荐辞弗就乃着潜夫拟作闵巳寒松二赋以见志虽居乱离不废著述巳而丧父抢攘中敛葬必尽礼　国朝初平江西郡县设官修举废坠永丰首起先生典教县学属草创户口土田失实供需百出县官无处置先生规画公私始便建庙学成祭器先生计度招致贤俊以就教育后皆成材收其族子之孤寒者抚教之有贫而好学者衣食之其父母妻子相继而歾无以葬又具棺衾葬之前后葬不能举者凡九丧民有负官租三年者督逋甚急贫无以输一女鬻之先生出所逋租还其女所类如此郡守屡举荐辄以母老辞母年九十四乃终寝苫枕块二年哀毁丧明服阕目愈草便宜十五事欲上未行而疾作自是竟不起洪武乙丑卒享年六十有八 

　　○南康县学教谕陈公贤传略 

　　陈贤字廷杰洪武年应明经参政观之弟贤通胡氏春秋洪武间辟郡学训导慨然以师道自任其于□常伦纪身心性命之际每诸生反复言之诸生有过必正色谯诃不少贷士肃然惮焉秩满升清淮教谕历湖口南康先是三邑文教弗振贤至辄新黉宇毖庙祀以身率先日昧爽即衣冠坐堂上召诸生讲论道艺至昃忘倦又作困学箴以励诸生于是髦儁丞丞竞奋矣两典闽广文衡往往称得人未乐初征贤与诸儒编辑永乐大典尝献平安南颂嘉禾颂孝感赋　上奇其才贤在局先后凡八年馆阁诸儒莫不雅重时闽士修撰王褒检讨苏伯厚王偁典籍高廷礼王恭助教郑定皆一时文学之选贤与之齐名尝燕集桃林分韵赋诗当世所慕贤禔躬严翼虽甚寒暑必肃衣冠对妻子如宾友学者称古道先生　朝廷建普度大斋诏百官欲追荐其先者各上名礼部贤独不上曰吾平生不佞释子今敢以狥君耶巳而有论劾违　诏不忠忘亲不孝者众贤危之贤曰吾以此得罪复何恨有　旨置不问江右藩臬交荐贤于　朝有以才堪大用举有以爕理阴阳举而是时　朝廷以学职重竟更四学垂四十年不调洪熙改元学官皆入觐众谓先生老矣盍以僚代贤曰吾幸未溘死而得觐　新君安敢言老事竣乞致仕将陛辞而疾作或劝姑勿入贤曰臣子敢自安而废礼乎乃力疾趋朝仆籍班行中其徒御史王衍屈伸共掖出之疾遂剧临没谓所亲曰勿以我迂得正而毙吾无憾矣贤能推财周急婚丧其内外之孤寒者有邑子客京邸暴病喑不能言第数眴其槖以属贤贤检视槖中装且百金尉之曰得无念此乎锱铢弗致而家者吾责也竟全归之在南康常出江浒见一人病孪□□者所弃乃□归学舍予之饮食戒家人谨视之移书岭表久不报及其死敛而瘗之其行义多此类湖人肖贤像于学至今爼豆之杨文贞士奇表其墓称其士行可质鬼神盖实录云 

　　◆训导 

　　雪崖金先生固传（杨士奇） 
　　江西临江府儒学新淦县训导密庵刘公子钦墓表（钱习礼） 
　　抚州府学训导唐君钦尧墓志铭（归有光） 

　　○雪崖金先生固传（杨士奇） 

　　杨士奇 
　　雪崖先生临江新淦人姓金氏讳固字守正雪崖其号也家世业儒四岁母口授五言诗辄能成诵稍长出就外传日诵数百言缘文求义通其大要习声律课诗援笔立就未尝经意而语皆不凡时巳屹然有巨志刻厉学问母忧其过勤夜读辄止之则尝潜置火密室夜深闭户默诵日亲良师友讲说既冠兼通书诗春秋及司马子长班孟坚之书遂究心于易是时安成刘云章吉水夏道存两先生皆以治易学者所宗先生往质所业两先生皆忘年与之交盖其学自四书五经及子史诸家无不博通精究有所疑必先求诸心然后历考古说而折衷焉由是所自得多矣至于天文地志律历器物数度之详亦无不用心焉虽祈寒盛暑及兵乱窜避山谷囏危困阨之际手未尝释卷名其藏修之居曰正心盖自少至老未尝一日而忘学也其学以孔氏宗汉以下则曰□程朱张吾师也洪武中郡太守聘学训导先生尝慨□□□□学者日趍于简陋至是毅然自任严约束诸生而身率先之于道德性命之旨正心诚意之方之开谕反复详明至常戒以敦本务实学正学正人无徒苟事文艺利禄计至评论古今人才贤否亦必以此诸生翕然向服退而相率遵承先生之教不可违有过更相责善惟恐先生之闻之也先生孝友恭俭出乎天性一言一行皆以诚主动循礼法而素泊然家无余畜非宾客不兼味非其义一介不取而辍巳以赒族姻振匮乏者常如不及介然特立同郡名德宿儒惟梁孟敬刘仲修胡行简张美和聂器之相与莫逆交洪武乙巳五月留郡庠顾次子行曰明日之夕吾其死乎得微疾诸生进医药先生止之曰命矣时长子幼孜从学二百里外独行侍侧先生手书四十字诗一章示幼孜书遗命数事示行又书四十字诗一章谢素所往来翊日自题其神主付诸生使授幼孜晚沐浴更衣端坐至夜二鼓卒春秋五十有七所著诗文有湄湘稿若干卷藏于家幼孜学举进士累官至翰林学士兼右春坊右谕德永乐十年先生用子贵　诏赠奉直大夫右春坊右谕德云赞曰　余与幼孜同官尝读先生之遗文淳厚古雅蔼然有德者之言又读张美和叙刻先生行事一本道德仁义之意余未尝不徘徊向慕有高山仰止之心焉至其门人学者余往往遇之能道□师之教而考其持身莅政皆足以发所谓师道立则善人多惜乎先生之教仅于一郡而巳也乃若其属纩之际明于几先从容绰然非笃学所至哉士苟用志于内以致夫诚明静一之功则自然必至之理矣其待以他求乎 

　　○江西临江府儒学新淦县训导密庵刘公子钦墓表（钱习礼） 

　　钱习礼 
　　景泰甲午十有八日予友刘公子钦以疾卒于家明年乙亥正月八日其子本祔公于金牛台先茔之次既求郡守张侯瑄铭以纳诸圹中复奉事状踵门谒予文以表于墓上状称刘氏先世本沛人唐末有讳崇者仕于袁州剌史乐其风土因家焉后自袁徙吉之永丰灞上又自灞上徙吉水之长海故今吉水人公讳敬以字行曾祖考学翁仕九恒山知县祖考奇登至治癸亥进士考季道国朝以荐起起居注迁浙江按察佥事廉介有声母曾氏昆弟三天皆传家学公独资禀超迈志于用世自少嗜学研覃经传頟頟不少休落笔文动有思致侪辈推服郡守朱仲智闻其名举补郡学生月试季考以及上官合试郡士苐其文名往往出人右大见奖异声称出等夷益刻苦自励永乐癸未以书经中江西乡试第一明年甲申礼部会试第一廷试登曾棨榜进士苐时所取四百七十三人太宗文皇帝命近臣拔其尤异者二十八人公在选中赐名庶吉士俾入文渊阁□读中秘书以增益其学食于大官月给膏烛费燕□之顷上亲临问时举僻书疑事以验其学激□□期待之者甚至朝野之人竦然谓上作新人才以大兴文治士君子旷世奇遇交口歆艳不置公与同升之士人人感奋夙夜淬励以图报称时母夫人在堂无恙迎至禄养于京乡人荣之母殁奉柩归襄大事执丧尽礼服除入翰林预修永乐大典上慎刑辟以重惜民命乃简授刑部福建清吏司主事折狱多所平反被其理者自以不冤亡何坐累谪戍广西南丹困阨中处之裕如无几微陨获之态人用高之仁宗昭皇帝嗣位命廷臣凡经术之士谪居戍伍者举任教官棨时翰林学士以公应诏起临江新淦县学训导教有师法生徒多所造就历聘福建湖广应天乡试去取精当物论帖然无哗岁满力请致仕以归卜居于郡城之西命其燕休之堂曰密庵又因以别号远近学者闻之款门而问业者鹿木至公之教人因其材质以训迪之始终无怠意人故乐受其教若工部尚书文襄周公忱翰林侍讲学士周叙太常少卿郑雍言国子助教罗伯初广西按察佥事刘长吾皆出其门其它名荐书职教事者不可遽数常时足迹未尝入公府惟□政体及表贤励俗即人言之守贰皆见听用晚而文思不衰四方有来求者□之不倦人遂所欲而去旷达之怀老而不改其度□传及门生尊酒相欢意豁如也卒□一日出应宾□笑语如平时是夕漏下四鼓奄然□□□以洪武戊申十月四日寿八十有八于呼予　　　同邑学同志少而往还相好壮而相继登朝老而先后谢事以归念江乡耆旧凋谢殆尽思往时会聚之乐邈不可得冀天于予二人者少假以年得从公于青原白鹭间啸傲林壑共佚其老岂意公先我而逝哀岂能忘于情哉天之降材于人必将使之见用于世以达其志夫何公制于命材弗克施而志有未就佑善之天其不可必若此哀岂能忘于情哉且生而不大显于时殁而无传于后其何以善者之劝因列述公之林志学行俾刻诸墓上之石非惟慰公于地下永昭示于于后之人焉 

　　○抚州府学训导唐君钦尧墓志铭（归有光） 

　　归有光 
