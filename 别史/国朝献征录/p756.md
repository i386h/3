<!-- { "loadSidebar": true } -->
　　嘉隆间吾乡有廉吏曰龚君起凤龚君廉天下莫不闻然官不踰县令而斥斥而病且死死而几不能棺棺十余年而弗克葬里之人至相戒曰欲清视龚卿而独同年友太守张君仲起最深知之尝谓君夷齐之后一人故当君疾革时仲起倡殓巳殓而妻子不能祭仲起倡产最后杭州守将行召其子廷谟等而告之曰若忘而父之在浅土乎谓乡人吴某有义故宜助吴唯唯谓君从兄邦衡宜状邦衡诺状而志铭则以属诸世懋曰子同年友之能又者嗟乎谁非故人哉且仲起义不独有之世懋即不文又乌辞谨按状而志之曰龚氏其先汴人也自宋殿中侍御史猗从高宗南迁始居昆山有银杏之祥家族遂以繁衍七世祖桂徙城北之驷马泾最称甲族有山东布政使者曰理理弟琚生绶绶生武冈州守震则君之祖也父曰淳太学生以君贵赠大理寺司务君少孤以家难依外家周太守居故又吾州双凤里人始冒周姓名江巳改今名字瑞周戊午中应天府乡试犹周姓壬戌会试始复龚吴俗贡士多晚就选人君时年□四十以中乙榜即授定州学正君本以贫仕然学官绝不受馈遗而廑□□月俸自给风度凝然诸生皆庄事之今司寇潘公时督学使者署考最诸博士州故以属视学官君独争曰此非令甲胡属屹不屈守谪官骄恚君不礼思中之卒不能诸生试有司数不利谓有纛神祠厌胜其前者君请于监司而撤之诸武帅不能平以兵御君亦率诸生应之御史闻其事檄府猝往卒直君撤去是岁州举二人皆以龚先生毁祠力也其应聘典试中州故事监临御史考第之君独不肯曰以师聘而以弟子试何居不受考御史颜君鲸恶之抑同考官比阅卷士皆从外帘取君又怒曰士可外帘取者胡聘我拾落卷佳者数争之颜君者亦快士顾奇君稍与商甲乙葢诸省试官君独称得职云自是君与颜君知巳也顷之以荐人大理司务会　穆宗登极覃恩司务品卑不得封父母君紏同职上疏乞恩遂得赠父如其官大理寺胥史应役者例纳银卿所卿脱役以亲信代会其人贫不能办属君征之君不征卿怒笞其隶君亦辄笞堂吏卿恚甚自劾且劾君无堂属礼宰杨公心善君而重违其长谪君严州府学正慰而勉之君视学篆仅五月迁杞县令矣杞岩邑也君单□□赴毅然以国养民自任诸所兴革多一意行巳□无所顾惮狱囚三百君鞫多冤者一夕尽遣之止留十二人即司府勾捕执弗与及它檄有弗便者辄罢之吏恐不敢署君张目曰乃公自之不以累若竟牒职往归德府豪李恣雎杀人贿其令脱死监司以君有廉平声檄覆讯之未至二十里令出迎谨甚嘱君母竟至县密遣吏囊千金致之君大怒以囊提吏额流血被面而去巳竟穷治伏其辜人大称快县故有马夫价五百金或谓令得干没君辄库贮之以供往来驿邮之费其居县自月俸外即薪马多归之官日出二分银付小史具饮食所从两仆人不胜困皆遯归官舍萧然夜自朴被阖门而寝其于苦节皆人所不能堪独君性不强自信或所设施不能尽当其守即设施当而不能婉其辞以故多与上官迕御史蒋君行县君供张俭甚寒月垆炭竭弗继衔之出俸金自膳以风君而君故自如监司召君谓曰按君严重可令坐折足床乎君曰兹琐事令安从知监司皆掩口笑御史故久于杞欲微君阴事而不可得乃檄汴官吏皆集杞考朝以疲之最后谓君知若廉吏奈不任剧何吾若调简可全也君对曰令即不可担一肩行李去耳调何者其戆如此御史乃竟状君不及君闻即治行杞故事有贤令去诸父老率其子弟盛仪从拥令游闾巷乃听去至是争集堂皇请游君不得巳从之县斋不扃而出万众啸呼各手瓣香行歌前导即委巷无所不到如是者累日不肯休时府倅来视篆者见之愧叹而巳君业以民力故简上官得罪去至所治办一毫不取之民以是民深德之乃醵三百金追五百里外送之君麾去不受而周王亦闻其贤且贫装百金亦不受竟萧然一肩归矣其后同年王学士元驭过杞小史出应客客试问若龚令何如小史应声泣对曰令实贤冤去耳乃知君有德于杞人久而思之如此然司府不便君者实快之且谓君惊禽易弹卒中以蜚语大计被斥人益君扼挈而君更怡然彻所居旧庐以偿逋负辟小圃灌艺其中间引二三后生伊吾敝毡以自给御史刘君行部闻君贤而奖之加礼币焉其词颇悉君出处之槩亦故事所无也居四载疾病后事卒无所备里人有无行者市义欲君治棺君病且革忽张目呼曰我即亲蝼蚁母以其棺汗我其行谊之死不苟葢天性然也仲起闻之往面与诀治棺而哭之巳又告诸同志者乡之搢绅先生暨予兄而下咸有助凡三四十辈而元驭自京师闻之遥致赙焉其妻子以君有贷于世懋欲不赙余不可卒从诸君子后若乃经纪匍匐愧吾仲起多矣时监司舒公王公暨府倅吴君等闻之皆损俸助而祭以文藉所得买田四十亩寡妻弱息得无饥死皆非君身在时物也君生于嘉靖三年十一月十二日卒于万历二年二月初二日享年仅五十有一云配陆氏子三廷谟国谟圣谟君生而长身玉立清夷寡欲不知有人间世甘脆鲜丽之奉仕宦不达宜其得天而寿乃竟北是悲夫 

　　○河南汝宁府光州商城县知县沈君孚□□（王世贞） 

　　王世贞 
　　万历十年壬午秋七月而沈君之父封工部公卒明年癸未小祥之又三月而始成葬葬之一日而君忽暴中风仆于茔葢戚毁之极而重以劳遂灭性也于是君有四弟五丈夫子其处者号之嘘之其任行者狂走而问医药不及则又狂走于梓人得美材焉以治君后事而君之最少季工部君仰天哭曰天乎遂夺我伯氏哉则又曰吾曹不肖忝先公子而伯氏遂得趣侍公地下蓐蝼蚁也夫我乃不能且夫伯氏之死死孝也明年与其孤某葬君于某所而又□天哭曰伯氏二十一年而荐于乡四十三而始成进士仅一令四十八而以先公讣归四十九而弃我于乎是何成之晚而夺之速也于是手草君事状以属余而俾余之志其墓君初讳令闻后改孚闻字贞孺尝自号翼亭后亦更号芷阳其先吴江之名族至王父山仕湖广按察副使以材守着声仲子讳理出后于仲大父岱娶黄安人而生君后以工部君贵封如其官有文学风槩善谈论而不废长者君甫三岁而封公授之书俾默志之则巳得五百余字稍长强记工属文下笔辄就尝受易于张先生能抉其秘以故遂用易魁诸生第三人而其于礼部试辄报罢然君之修经术与制举业益勤当按察公之卒而里中无赖子构君于有司数起狱相窘君能不废业而因以习城旦家言且晳于公府情事既成进士刻登科录当以生齿闻而君具实数或谓减不过三岁而可以预馆选即母选而更五岁以当给事御史选母害也且令诸进士谁不讳齿者君曰甫仕而遽欺吾君可乎于是君之齿在百人后而列第四人不顾也其令得光州之商城商城虽山邑而独当淮蔡江黄之会奸民相聚而薮以椎剽相雄高□痛以法裁之下令曰盗集而十里之内不合围者皆抵罪里中恶少年非而不觉察者罪如之有犯亡所纵舍咸惴惴相戒而邑大豪多入赀司农少府假衣冠文其贱令之官辄相率投谒通姓名而重其币岁时刲羊豕射虎豹麋鹿雉兔之类以献稍熟则具张乐靳令过而觞焉其又熟则狎令而借其威福以役使弱小令中悔之则巳尽得令长短有所挟持度不听不巳君至预约束典谒一刺之外而以他物人者榜至百客入见伏谒戚施唯唯而退寒暄外不敢再致辞君又能察伺豪过失即燕处恐悚家若置一令小民鼓腹而游豪门亡所逊邑既远大府鲜约束隶卒之藉名于官者一而私籍者十有所勾摄则麕聚而往蚕食徧于邻里君一日而汰者六百人下令曰被汰而入令庭者必戍其入丞尉庭者如之且谓羣吏彼隶一而十之民十其害使若所欲即十令也必戍不贷汝于是吏洗手而奉三尺令庭鸟雀下矣赋额故九等而其最上上者往往数姓一户人自户者虽富而亦下中之君悉令人自户而后第其家赋等以故无弗均征输者例先易而后难君于难者急之易者缓之必如限而后巳民悦服亡所规上下其赋遂起河南诸郡邑冠司计大吏取而式之当事者希权相意行丈田令于天下州邑檄至君独持不可曰令民不胜赋使我多取饶而寡取瘠瘠者多赋额必减减乃德意也今不能寡瘠者而但多饶者以取盈而奉好利之孔且夫令不能废百务而寸寸度之贵势之强而奸猾之巧胥吏于中市焉弊且饶寡而瘠多何丈田不得巳俱勒从旧贯稍平其太谷丸者以故商城之田与赋独不溢令别以他治状旌独不得旌丈田而君行意自若无所悔始君之在公交车而习城旦言傍及吏弊其令若承蜩掇之而巳生而善治生则凡所稽考□□出纳便益教民蓄水灌田种果芋其洼者植菱茨莲藕之属一如其农事暇则考课博士诸生经术文谊不倦一如其诲子弟事而其民亦戴之如父母诸生奉之若明师至两大试娄中选如岩邑君亦两奉檄分校所得皆知名士前后治商城可四岁余荐剡娄腾上尚书尺一且下而巳忧归矣君性孝友赠公虽甚爱君而御之严有过□赐谴责恂恂受之其待诸弟抚其存者而恤其死者最少季则工部君君之举于乡工部君犹未生而后同赐第葢所师友于君不浅云慷慨好行义食酒至斗余酒后耳热意气豪举无前而晚节温然自克使人欲倾家酿予与君托姻娅久即所闻始而乡人之善之者十五然不能尽得志于月旦既而善之者十九又既而亡弗善之矣迨君卒而咨嗟涕洟以君不死其万石太丘无难也嗟乎以君之才而屈于年其可纪者仅一令而巳虽然王涣不亦一洛阳令耶而乐府至于今歌之不衰安知商城之不祠君而其能言者不被之乐府也又安知百世之后其□以予志铭而称君若洛阳□也所著周易日抄十一卷行于世 

　　◆典史 

　　汜水县典史曾泉传 

　　○汜水县典史曾泉传 

　　正统四年七月河南布政司右参政孙原贞言□汜水县典史曾泉先以进士擢御史缘事黜降来官□水留心民事遍履田庐劝借贷以济乏绝察□□以示劝惩率民垦荒田伐材木贸易货财以纳速□办军需官有储蓄民无科扰积其羡余买牛以助农耕造船以纾挽运置棺以给颠连之不能举者三年之间政化大行俗淳讼简男耕女织家给人足民感其惠立生祠以奉之今没巳数年民犹思之言及本官辄呜咽流涕使天下之邑者皆若而人则　皇上之深仁厚泽周流旁达无一物不得所矣而使之终冒降黜之名不得自名于世诚可矜悯谨采其实以闻乞录其劳绩追复其官阶优恤其子孙庶以尉邑人之思天下士者之劝　上命行在礼部覆实旌之 

　　◆教授 

　　河南开封府儒学教授吴公勤行状（胡广） 
　　教授薛公贞汾阴阡表（薛瑄） 
　　教授姚公逵墓志（陶琰） 

　　○河南开封府儒学教授吴公勤行状（胡广） 

　　胡广 
