<!-- { "loadSidebar": true } -->
　　张如宗大名人本籍小兴州父原政始徙大名□□少家贫力学以端谨闻□鸿胪寺序班转光禄寺丞正统时尝奉　诏廵行定诸郡县问民疾苦状会诸郡县蝗如宗设法捕之督征川陕茶马□擢四川参议子伦登天顺丁丑进士遂投□还故里日唯躬锄蔬灌园以自给伦官太原太守便道还省郡太守过候留与饮伦腰黄金手持馌上馔鞠躬待命如童子礼馔既具即退立庑下太守邀侍席伦退走不敢当如宗谢曰幸君候过敝庐老夫第主之吾儿特将酒耳郡太守惶恐起去乃不得巳始赐品食庑下竟不敢厕席其方严之教类此去田园十里数骑驴往来道中田闲父老人人得亲随之数讽孝弟力田人人感悦众或比之汉石氏父子云弘治中入祀乡贤 

　　○四川布政司参议朱公贞传（陈镐） 

　　陈镐 
　　朱贞字惟正别号息轩其先泰兴人宦游钱塘家□祖□入国朝黔国沐公重其学行请于　上延塾师改授学录始家金陵父皥以家学嗣居师席生四子贞其仲也幼警敏异常儿甫十二即辞父母从国子助教张山观先生授诗经张去任复从礼部主客谢公廷辅授书经学日益充乃游京庠景泰癸酉领乡荐天顺丁丑登进士第除河南磁州知州时朝廷遣中官取异鱼磁地所产不多民苦逼迫同僚议逃避之曰不可乃秉诚祷于河神异鱼涌至民赖不扰时南阳李文达公在位闻其善政荐改邓州本州岛及所属新野内乡二县之人与本省阌乡及陜西一□驿夫更易走逓大土著所欺害至即上疏乞各□本土应役报可白是民享其便成化丙戌荆襄刘千斤作乱朝廷出师讨之所过官民受其害将次邓择儒学生员□干局者令各具衣巾分主其事至则叱辱无所施且极力营办军用不乏害弗及民是年以忧去任起复升南京刑部郎中仁恕明允三载考最寻升四川布政司参议奉勑总督松潘等处粮储举藉以便民务而抚御有方剽掠遂息惟黑虎寨□□顽不服乃与总戎等官密谋剿捕阖境以安事闻赏与将埒遽以老具疏乞归军兵攀送缙绅供张别观者荣之既至家葺田庐怡老计暇则与林下士大夫率会葢优游十有五年年七十又七而殁平生保重遗体不妄交际虽遇童子必以礼居乡居官与物无忤而好施乐与旧识某者称贷久不能偿召其子以券与之去祖茔数里别置地以葬臧获之亡者其存心长厚类如此幼工楷法晚变行益玅所著有息轩稿若干卷 

　　○四川布政司参议乔籍传（朱睦木挈） 

　　朱睦木挈 
　　乔缙字廷仪洛阳人也少颕敏学士薛瑄见而奇之授以毛诗及太极西铭诸书成化八年登进士寻以家艰归服阕授都水司主事督理山东泉源初漕由鱼台至临清行洸汶泗沂四水其地复有泉百七十余道会于四水而分流于漕渠闸凡三十有六设守津吏以司启闭浅二百二十各有津老以时疏治然岁远法弛诸泉湮塞或豪宦侵匿漕运屡屡告艰缙行郡得湮塞泉四百有奇侵匿泉二百有奇合六百余泉会于四水漕运大济工部以迹奏改兵部职方又二年迁员外郎弘治四年出补四川布政司参议时马湖府知府安鳌杀叙南卫千户曹明奏檄数下鳌赂当路狱久不具缙至一讯即服未几贵州苗蛮叛焚掠州县命都御史邓廷瓒帅三省兵讨之以缙督饷苗诛有文绮宝镪之赐久之缙不调仍坐治泉之故缙知有怨者遂上疏乞归年七十二卒所著有性理解惑河南郡志及族谱若干卷 

　　○四川布政司右参议虞公臣墓志铭（毛澄） 

　　毛澄 
　　公讳臣字符凯姓虞氏其先宋丞相雍国公允文有破虏功立庙赐由于吴子孙因自蜀徙吴曾祖茂赠通政司左参议祖祥兵部右侍郎父震以公贵封奉直大夫兵部郎中母周氏继母陈氏赠封皆宜人公童子时善属文补邑诸生先达叶文庄公一见即加器赏许妻以女始业礼记后以书经领成化辛卯乡荐戊戌登进士第授兵部车驾主事奉命安置来降夷人于广西所过不扰迁员外郎又迁职方郎中弘治戊申告归养病起除武库郎中以父忧去官服阕复除职方又调车驾丁巳迁四川布政司右参议公在郎署几二十年遇事守法执正不受私谒虽上宫贵近意有所忤弗顾也以是寡合于人然人益重之在蜀二年即上章乞致仕一时莅蜀诸公自抚按而下高其志节皆出郊以送抚按又赠长夫六名以示优待公固辞不受于是益称善归槖萧然凡途中故旧有以土物馈者一切拒之比至家当道命有司建归荣坊于其里邑士大夫侈诗歌吴中传播以美谈公仕无留资家事落落然无纤毫愠意日惟读书赋诗以自娱归田二十年足不至公门丞贰而□有不识其面者乡饮礼请仅一再赴不复往宪使行部至昆慕公名欲一访者辄辞谢之始与乡士夫结会后亦谢不预惟时从亲戚故旧稍知厚者鸡黍会以致欢适笑谈每至夜分酒半醺叩几高歌若不复知有人间事者正德败元以　恩进阶中顺大夫庚辰卒距其生正统壬戌享年七十有九遗命戒其子以后事皆法古礼斥异端卒之先夕犹讲孟子仲尼亟称于水章词旨其悉葢其素以义理养心能不乱于死生之际固如此君人器度丰雅言温而气充孝友敦朴澹于世味平生手不释卷喜评论古今人诗文娓娓不绝其教后生务欲黜深奇而尚浑厚以古之作者法所著有丙辰奏草二卷竹西亭稿若干卷述古录漫录回文体诗各一编藏于家 

　　○四川右参议田公铎墓志铭（王鸿儒） 

　　王鸿儒 
　　正德二年后阉臣擅命纷更建立冤陷无辜财籍家徙虐焰熏天衣冠之祸极矣时四川有参议田公亦罹罗织正德五年秋八月也初弘治年公以四川蓬州知州擢广东按察司佥事奉　敕清理屯田盐法十七年升四川未赴以老疾请于部得致仕闲居巳五年矣正德三年阉忽差官四出检核库庾使之在广东者以公盐法案牍未明属廵按御史查之□年七月公被逮未就道而阉臣败或尼公行公恐诬蔑不明决意南迈时年八十二矣至九江遘疾卒于舟中临卒犹呼其侄禋曰我必不起汝当持文至广东终事不然吾死不瞑目矣公讳铎字振之号西埜其先西安渭南人祖辅元季任四川行省参政国初避兵徙今泽州阳城下家焉父琮任宁城驿丞以公贵封户部广东司主事母栗氏封安人公生而资禀英特及长遂大负文誉时辈推服成化戊子领山西乡荐戊戌登进士授户部广东司主事升浙江司员外郎河南司郎中弘治二年四川饥公奉　敕督粮五万往赈之事竣复　命以误遗　敕中语调蓬州知州时州方经贼后前守者里设廵视乡正与老人□□兵吏下乡诇事名曰安民而实病之公下车一□能去民用以安是岁六月不雨公莅政甫三日即□□祷于社引咎自归是日大雨如注遂以有年公□□吏六人民称快而寇盗猖獗甚至入州城行刼□设法缉获巨盗六起又增筑垒堞申严门禁盗遂□绝州滨江溪民多病涉乃建大小二十四桥三溪山高而无路乃凿里许途民免陟者十五里州东南江有洲八十余顷居民樵采牧养者所资豪右侵以业公夺而复之民流他方遣人招怀谕以免役三年仍令恣耕山地不增粮额民复业者甚众间取前贤行实切于彝伦者图注悬旌善亭朔望令教读聚童诵习以时讲于州俾父老听之监司行部讶无投牒者审知其然甚嗟重之每谒文庙毕必与诸生讲论经史辨疑导滞通而后巳庙庑倾坏重修营务坚朴可久不事华餙自祷雨至此以及去州之父兄子弟俱建碑纪之在州八载吏畏民怀政声彰彻都御史及御史荐章六上遂有广东之命在广存大体略细故所治清远广海二卫獘以清革公之政如此铭曰　秦晋蜀越以家以国鲜不则是惟公宂庸告来叶 

　　○四川布政司左参议石君禄墓志铭（康海） 

　　康海 
　　君讳禄字君锡别号莲峰上世南阳人也七世祖□胜国时荆襄总帅佩金虎符因论计不合弃官来商洛而居华郡临渭三川其后族属蕃衍更临渭石乡云昭生远远生闰闰生着明精于武技不乐事进有子曰岩君曾祖也生三子某璞秀璞以义勇起家官昭勇将军骑都尉锦衣卫指挥佥事秀乡之善大受高年爵生四子其季曰辉是封君明法律有力绝人以椽磁涧逓运大使娶秦氏生君与其弟爵君幼颕悟英迈不羣长补郡学生有文名弘治戊午举乡试明年己未登进士第南京刑科给事中倬有建论升山西按察佥事缉奸剔蠧风采凛然抚按交荐之会有封君之忧巳复除山西佥事去淹滞之狱慎囹圄之政处马邑定襄饥馑之害平宁武之围山西人深赖之复有秦孺人之忧巳即改除四川时棘火人蛮作乱都御史马宗大以委君君亲冒矢石讨平之又立州建官以杜后衅坐是升四川布政司左参议君曰仕宦何时止乎会当涂者有言即幡然以归归七年嘉靖甲申六月以骤感痰蹶而卒据其生成化丙戌三月春秋五十有九予与君同试于乡同宦于朝虽南北不同交特厚君心志坦夷不拘小节与人言尽布心意居乡井恂恂谦退若弗知其达官贵人者此其过人远矣君在谏垣时会灾异条陈八事曰明体统戒逸欲崇敬畏亲贤臣远佞人抑外戚厉官守减力役复有诏求直言君又陈十事曰亲经筵以弘圣学察贤否以明黜陟公赏罚以服人心储刍粮以实军资择将帅以固疆场罢营造以苏民困开言路以决壅蔽久廵抚以便经畧慎守令以字黎元敦节义以励风俗皆依事据理克中时宜予窃有取焉后君在四川每经武功必握手话□数日而别据君之能以必跻显颀乃止于是私甚恠之洎予频年游华覩君跃马大驰饮食起居若少年人恒自以难能顾亦复止于是于戏伤哉 

　　○四川布政使司左参议韦公商臣墓志铭（张时彻） 

　　张时彻 
