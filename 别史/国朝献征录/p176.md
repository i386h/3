<!-- { "loadSidebar": true } -->
　　嘉靖己未四月十有一日吾邑杨方洲太史以疾卒卜十月廿有二日葬先垄三溪之麓弟乡进士方石台率其侄生员羲臣奉席主政九峰状属铭墓道先一泉公之没方洲属予铭墓矣家世之详具载志中一泉公娶杜氏以正德乙丑六月十有四日生方洲命名名实卿其字别号方洲生而神异四岁时乃祖三溪翁坐之膝上口授诗书即成诵就家塾文作赋警句惊人乡进士方山余公玮以理学文望汲引后进试方洲诧曰此奇童也欲壻之不得荐试于先达少保蕨山黄公喜曰邑后辈有人潼守梁公鼎较七邑童生手其卷曰此凤雏也荐于督学浚川王公廷相立之坐隅难以经史答如响字其名曰本寔方洲曰此乡先生余宪副讳也跽谢不敢公愕然曰孺子有此识哉遂补弟子员尚书卢公书庵遂尹较其文曰吾关中康吕王马不是过也书庵老于科举□与说关键肯綮故方洲虽高才文不越程度每试如行云流水清婉畅蔚不作险词硬语以诡世观者自能夺目督学称奇才如出一口张文定公以翰苑宿儒取肄大益书院责其远到戊子秋试出京官主考举第一人连朝阴晦至揭晓天晶日皦监临侍御戴司马公金喜曰此文明兆也纪之诗明年会试中春秋第一廷试以知人安民策士日未久援笔万言　上览之批云能守圣学以本此乃知要之说置一甲第三人　主上加意抡才亲赐品题前此未有也授官翰林院编修诸公素所许可者至是咸验寻问太母夫人赵氏暨配刘氏讣至上疏奔归西蜀大饥人相食方洲请于一泉翁两试坊值半给丧葬半赒三族人啧啧称焉明年一泉继娶王氏北上复任　上重文臣补赐新刊大学衍义诸书无逸殿豳风亭成方洲以经筵展书官得进讲章赐宴西苑河南进白鹊文臣各献颂独方洲诗美不忘规　上优答之壬辰与文选张君庭分校春秋乃誓曰吾侪国求贤惟其才勿徒多取人以蹈宿弊后方洲所选中者不足乃以庭所选足之张子叹服先是吾外舅元山文襄公督学贵阳王阳明公以部属劾刘瑾谪龙场驿文襄聘居文明书院相与讲定性主静之旨有书札还往方洲幼览之心解至是与同第罗念庵洪先程松溪文德洎阳明弟子欧阳南埜德魏水洲良弼薛中离侃结社讲学雅契夙心一日梦以字纸棺殓明日语南埜曰异哉梦乎吾终以文字没溺乎南埜曰是在吾子由是翻然务力行不欲专文艺悬阳明像于壁羹墙如见是岁彗星之变下诏求言方洲曰吾人讲学正欲今日用岂徒口说耶上疏曰臣闻天无心也人天地之心也人君之心民心之所统会也天无心因人心之向背以顺逆人心向背系于君心之公私今日星变之故岂不从可推哉极言公私喜怒之偏用人行政之失言过切直　上不怿姑以纳忠答之令明言用人行政之寔人谓须婉词请罪庶回　天怒方洲曰进言臣之心也今　圣明既许以言苟变初意不惟欺君且自欺其心也遂上疏直言土木祷祀之繁痛斥人邵元节太常陈道瀛之诡缪宰汪鋐武定侯郭勋之欺罔疏入下诏狱鋐抗辩指故相杨廷和同族务置大辟学士廖道南忌同邑元山席公官在其右令婢走其家传言指席学士主使且创疏稿飞语纷纷理官益严究意在元山也方洲曰纳忠者平生所尚须人主使耶屡加惨刑坚不可破理官无从究诘奏上愈怒以同官文德昕夕交游侍郎黄宗明有疏论救并□诏狱出三臣对鞫以次辨析词谊恳怛理官及左右无不感泣会　天怒少解上其狱谪二臣官有差方洲戌瞿塘是狱初起举朝人谓柄臣煽焰如焚方洲少年书生何力能支必至狼狈诬指酿成大狱人人危恐方洲屹立如山百端摇撼不得理官取狱词方洲忍死数百言不讦不狥曲尽情理同事程舜敷谓□切患鲠优于疏章可谓戌祸莫怵矣尚赖　天子仁圣奸臣终莫敢谁何癸巳就戍所楚宪臣辟静晖书院多士云从倡明正学是秋即奉诏致仕方洲虑伤亲之心时治具延一泉公素厚者列宴坐方洲执爵行酒列歌舞恣笑谑以娱其亲又亲筑色养堂开内宴以招延诸亲携诸孙劝酌以常买近地居三妹氏虽一饭未尝不在侧家身任之俾方石得以专工所业与方洲诸门生均一陶冶方石完养益粹守身如女子予所敬畏癸卯秋以春秋魁多士方洲曰台吾亲爱子也今可代吾以悦亲矣津津喜见眉宇二亲先后没痛毁几殆殡葬宁过厚庐墓三年长庚山有鹊巢兔犬相驯之异王氏没乃起刘氏于浅土合葬长庚山麓其它赒贫济乏嫁娶孤儿寡女不可殚述若买地改葬方山先生尤诸缙绅所颂平生不饬崖岸虽乡人亦由由然与处然和而介毅而容阔达而密礼法自将夏不扇不浴朋友书札仓卒必亲书家居二十年同年故人多在要地未尝轻致一书问况其它乎两京及本省荐章无虑数十疏皆以例格予私着论谓以方洲神敏机智当此四郊多垒使推毂有人授之内外之柄以应八面之酬其所自效要一代名臣不诬卒之贾谊不返前席不通必有任其咎者于方洲何尤哉治西宅成与方石异居缘杨氏之业多方洲所置一日检契券择腴田以给方石方石曰弟得三溪祖田数亩足矣其余兄劬劳经营弟何忍以受方洲曰吾止一子汝多男若皆以子视之羲臣得尤多也久之未决方洲艴然曰汝以兄伪让耶弟事吾有年犹不亮其心何哉方石惴惴不敢出一语退而上书以鸣其心方洲就书再答数百言以解其惑由衷悲恻可一字一涕也方石不得已受其券托延亲宾敦致宴席酌酒簪花标曰德及无穷恩同罔极方洲欣然就席极欢尽饮而罢衎衎如也呜呼世有兄弟竞产连年健讼忍付同气沟中瘠者何限人心不死闻杨氏之风可泚颡矣倡诸缙绅作率会诗曰天地分明须此宴山川岂得少吾徒可占襟度矣又缚虎悲愁问彼苍诸作可争雄太白轧乐天矣凡有作必视予属和予盖日鍜旬炼莫慱其一句者所著多不留稿仅存犹及编观槿野言庚辛集及诗文四十卷贮藏家笥岁当会试方石以兄疾不欲舍去方洲曰汝行吾自息心勿药矣送之登舟其宿恋恋泣别一日顾予病榻予曰昨日者谈令器星命他日可出入将相方洲曰彼却言予不利也予谓有子如是可偿公平生缺陷世界复他念乎殆讽之也不意言犹在耳所谓不利者遽至此耶不讳前二日语笃友宋子中曰吾死矣夫所以忍死者待台弟至也既而访诸道路归期尚未明日整冠敛手而逝得年五十有五 

　　○翰林院编修杨公实卿墓志铭（罗洪先） 

　　罗洪先 
　　西蜀擅俊爽秀异之产故发解者多有闻于时方洲杨君名实卿年二十有四举四川乡试第一明年试大廷　今上亲擢一甲第三人官翰林编修无何故乡大疫而祖三溪翁及妻刘相继卒请告归省明年还朝充经筵官例得赐书豳风□成进讲章与赐宴又例进白鹊诗多讽语壬辰会试同考试官务在得人不必已出咸服其度是秋彗见应诏极论用人行政之道本于喜怒疏入　上疑意有所指令具实对众谓宜大辜引谢君气故豪视人多不当已且鄙引谢巽软直据所见覆奏语侵用事宠幸诸臣有旨下诏狱问佐使安在刑讯垂死无一言他及主狱计穷度同官程君文德与厚善将追栲之会兵部侍郎黄君宗明上言论捄遂俱见逮君惧连坐二人每鞫必自誓力争不屈　上怒寻解岳成谪戍瞿塘岁余得释旋予致仕君既负豪爽自及第至被谪未及三年不得封惧二亲无以欢遇节序称觞集客务极所欲且治室庐列歌舞娱其耳目而士大夫不知者顾以谤君方及时纵志惟恐不足莫辨人言琐琐何弟台故善事君君友爱特甚用君之学举乡试魁而三妹适士人复惧二亲将有离忧即市舍旁地屋三区别割产均给之俾得数奉朝夕后尽让已田宅膏美者于台曰汝子多于我非此不能立也而三族待以举火婚嫁者又甚众养其妻刘之家如其妹其它举义周急归死殡而全孤嫠无问贵贱费出不赀此在他人固皆甚难君遇之一语立就性耐劳不惮远役至忤巳者即诟詈及门一无所省盖其才豁略脱洒意至辄行动无拘滞而又善于用情故能周爱若此岁中荐达屡矣然未尝一书与人间与耆俊结社赋诗笑谑睨若不知有人世至论天下事往往剖截直易靡所顾忌其力诚若足以胜之所诗文称其人下笔如注有千里莫御之势绝不能组织崖岸突兀语所著有犹及编观槿野言庚辛集及诸稿四十卷尝自谓得之沉思而出以率易举是槩平生宜亦略可睹也忆君早慧先辈余君所奇补诸生督学王公廷相赏其文比及第程君与予三人故联名君少予纔一岁是时　上亲览诸试策手赐褒语一时公卿侈稀事每相期必有以报　天子而绍兴良知之学初闻于予予亦数数言之独君心契时就薛君侃欧阳君德问所以一夕予巳寝君扣门就榻曰吾适有悟思决于君若不能终夕者其意兴勃勃类此相聚不四月而别当行戌仅聚数日而程君坐前事竟外谪其后稍起至吏部侍郎罢去予在朝之迹颇与君同别一十七年而君卒未几程君亦不起余幸存顾病衰无能少进即后死何益矣明年台以讣来且索铭曰没时意所属也呜呼君即不言吾能嘿乎以君才力志学有不成乎至于今吾三人夙所期者何似其尚可追否呼呜呼忍不铭以志予悲杨氏本楚孝感人避元乱入蜀居遂宁几传思宁思宁生友德友德生万全万全生时景即三溪翁翁生洪江娶杜氏是生君比没葬长庚山君与台尝庐其侧免丧而病作卒嘉靖己未距生弘治乙丑寿五十有五配刘氏继王氏皆先卒刘一女适某侧室苏氏白氏苏氏一子羲臣县诸生娶王氏参政嘉宾女四女适某某皆士人子一尚幼羲臣将以某月日葬君枣坪之原而二配墓在长庚山右铭曰初交久暌忽悼绝也道广车驰孰摧折也志壮且衰今古别也后死何期我心惙也积惠有遗文声揭也考履列辞石不可灭也 

　　○王太史立道传（王维桢） 

　　王维桢 
