<!-- { "loadSidebar": true } -->
　　余叔贞静先生本轩公卒于冶水再逾月而葬谨纪其行略俟大君子哀而铭之叔讳子咸字受甫别号望山巳复更曰本轩葢其志也父冶泉翁母李夫人少失怙李夫人慈母也而严父既长娶冀端恪公女丙寅郡诸生癸酉举于乡一再与计偕退而隐于冶水之上以绍明道统巳任读书力耕以没其年初从端恪公闻濂洛之学断以圣贤必可以庄敬自持一切积习力祛之世俗所共趋力矫之曰勿目广大开阔勿目放恣洒落尺尺寸寸而巳世以拘吾无恤焉丁亥读书于宋庄时时静坐久之自得曰道在是乎吾向不识虚露之体而从事于庄敬若徽纆然者故去道远夫学须静信矣其大旨务在识心体而涵养之以推及于禔身应务皆设诚而致行焉少不及事冶泉翁事母甚孝母病食不知味寝不解带逾年卒哀毁骨立泣尽继以血余息仅属舅氏贫不能自存公薄田数十亩常减口食以奉之事之如诸父礼居常叹俗失世败始于礼亡欲酌古□篹礼书推行宜自宗族始修家庙定祭仪立族约设好会名曰敦睦曰凡我兄弟无相远也以传之□孙世世春秋伏腊无使有废祀母敢不躬诣母敢怠不如礼事兄长甚恭抚子侄欵欵笃至必教之以正晚举二子曰琬曰琰甫释怀抱即口授句读栱揖端立皆如成人治家宗颜氏家训常以义胜躬秉耒耜佐以陶冶自食其力人馈之无所受曰恐吾无以报之恤困穷视义所安无敢过曰恐吾无以继之公居冾水贫民环而依之者百余家癸巳岁大侵公身倡宗族兄弟与其乡大姓皆出粟贷贫民亲剂量其多寡贫者遂予之分而有地可耕者予之而□偿于丰年明年稍丰乡人争还粟裒而聚之设义仓以备荒死丧者亦得取给焉与父老约各以礼义酬其子弟无敢干有司法乡人率其教多善良与人处初落落不可合久乃益亲客至不张具班荆而语刈蔬而食之与士言士与农言农无余言有一善亟称诩之有过婉词正之告之以过未尝不受也曰责我者是以全人望我也不然则视我庸人也我亦不敢待人以庸人凡公所称诩与所责让者退而皆洎喜也其生平最驩无如司寇朱公其次唐茂才在家庭爱某犹子也训诲之如严师于乡人好马君马君卒哭之恸徒行风雪数十里送葬公自是始病矣病剧朱公及余皆薄游京师独茂才旦夕视公病百余□至废业乡人义之公既卒耕者陶者负担者皆掩□即四方之士不识面者闻之亦咨嗟太息云所著书如日进札记自警私录耕余笔谈读礼抄往往有深识精诣然不欲以著述名或谓公何以不就省试曰礼异翘弓情非□檄何仆仆公交车自炫鬻然则谒选乎曰古道之亡也久矣不量凿而正枘祗取辱焉或问学曰须刚须□不刚不决不恒不久问敬曰惺惺之谓敬检束非敬也问廉曰静则廉问应事曰凡事归之当然欲高人则害本体问处人曰和气诚心不可出理之外问立身曰有志士不忘在沟壑之意则能立矣事无与人相干涉则洒然矣乡人皆好之如何曰狥俗者无志问处小人曰不恶而严能自守也自守可以化小人不然即所化矣平居议论类如此大略行谊似曹月川涵养似胡敬斋平居论学以程朱归见近时喜谈佛老虽举一世从之意不谓是而其所宗以是者虽百折不易也□友锺淑濂称之曰贞不绝俗隐不肆志孔门四科虞廷九德其人乎识者以知言学者称贞静先生享年四十有九 

　　○刘孝廉约堂先生淛行状（罗大纮） 

　　罗大纮 
　　隐君刘孝廉者泰和城西人父太仆公浙东慈溪令生君故名淛字君东约我其所自号也晚年人称约堂先生其先世居邑之龛溪自龛溪遡泮塘至长沙定王皆可谱高祖父仕升曾祖父汪俱有至行祖父坦溪翁端祥以子太仆贵赠儒林郎光禄寺寺丞父策斋翁逢恺嘉靖辛丑进士释褐慈溪庐江两县令历官南太仆少卿母周氏封安人太仆令慈溪政行俱励一夕梦神人抱童子授之曰佳儿也慈人报德遂生君东君东生有异质五岁能受西铭九岁问天地穷际日月往来之故太仆公奇之稍长有丈夫志目光若曙吐辞音韵洪畅矫矫以气节自任年十二读书驾部斋阁时椒山杨公以直谏得罪　诏戮于西市君东遶屋空行至夜半闻巳死慷慨叹曰杨公千载有余烈矣始冠着尚志论又无愁子隐逸先生明空道人传无愁子酒也隐逸先生菊也明空道人灯笼也论操尚不羣语更藻拔三传兴致散朗翩翩然有尘外之思识者称达器太仆致政君东随归补诸生高等明年丁卯隆庆改元举江西乡试君东向学方锐不欲赴公交车太仆勉之曰欲天下士岂可不友天下士入燕尽友诸名士如太仆教亡何太仆卒明年闻讣奔归朝夕依灵席足不及内亲友相对未尝破颜君东负才名高议古人士友咸器重之同郡邹佥事汝海曾大理于徤公交车往还共谈名理大宗伯尹洞山公中丞曾鲁原公大相期许而观察胡庐山公属望尤深贻书告诫必大人言行君东颇自刻厉期有所到他如益都朱司寇南都焦太史兰溪胡元瑞新建丁右武临汝汤义仍诸海内名士初试南宫皆在燕社中谈萟赋诗相得甚驩最后稍豪于酒久之乃作曲生戒以自儆君东虽好结客然律巳甚严试南宫下第大学士李公得其遗卷心奇之欲致一见君东不可曰落第书生岂可自呈身相门耶后江陵张公欲致之东阁亦拒不相见然四方同辈文学行谊有闻或工词赋工书法必多方访求尽其能家藏书无算尤喜名人草书如宋仲温解大绅帖更所珍爱每出视友人辄咨嗟叹赏举醇酒酹之快葢乐善好友重交谊矜然诺其天性也荆王太傅李九标孝廉时相善李无子有一女杯酒修好未聘亡何李死女之母亦死人皆谓李氏一门衰落两家子女尚幼且无媒妁解盟不待寒矣君东折柬告亲友曰使李君未尝见吾穉子而许□吾犹当抚其孤女也矧言犹在耳渝之不义遂迎□女归至长乃婚其子及李氏争产起讼太守汪公□李无子唯一女当分其赀产半予女余以分同祖亲君东辞不受曰吾成盟义也若分其产岂不反吾初心乎太守义之不强也癸未下第有故人司选者劝就京秩君东咲曰士能大用不能小用吾不敢当然能可用不能枉用君亦信我乎司选曰刘君志自匏落耳君东历试南宫不遂欲悬车终养太夫人不可亡何太夫人卒君东哀毁叹曰吾巳矣夫二亲不存吾年近艾复逐逐何遂投牒不仕明年有司致公交车常费辞不受构终慕堂志孝思也又叹曰士不得志庙廊则游园亭适志耳遂筑园以自怡名之司空曾公投诗赠曰园自拟陶征士作赋人称汉子虚而君东自序之曰吾从先君宦辙二十年半在长安举于乡八上礼闱友四方名士忆在先人膝下挺秀发奇披翰振藻自谓生而吉州男子纵不能杖马棰驱驰万里外系单于颈亦自当策天人陈礼乐立名清时或犯颜极谏以报　天子岂意至今日哉己丑丁先恭人艰仅存余息庐次沾湿两足几成支离年与疾俱至日月云迈志业竟虚□□得时则驾不得时则蓬累而巳先人之敝庐旁有隙地古树数株方池半亩因结茅园藏先人遣书万卷及古今金石篆隶之文宝墨名画数十家□竹万竿种柏千行古梅蟠松绯桃藂桂莲瓮兰缶名花间错布满庭砌题曰□□园取陶隐君语也予往还燕都历名山大川探奇选胜独徘徊匡庐觉有神会磊石象之南楼数十尺杰出城头可揽贡江予所独契固在于斯夫大人达观任化昏晓时申则纡其文采运屈则敛其风藻故驰驷喻蜀登封作颂巳非吾分卧箕山固首阳又非其时扣角悟主输边要誉亦义之所不敢出也想苏门之逸响参濠濮之玄韵哦诗松下诵古林间时展草隶品其精劣研锺史之遗刻摹觧宋之鲜墨神与情会悠然自得盘踞匡庐恍凌三迭对五老云生几席泉响屿岛采其玉芝藉以瑶草寓目南楼清气袭衿岭水东注风恬波澄时一命酌高唱朗唫澹泊虚洞精莹爽灵忆子真于盘□招东方之岁星斯亦刘生之一时也若夫良朋通剌守令枉驾穿曲巷遶锦屏瀹茗竹槛浮白花前啸□□日客不以傲主人亦不厌也任性而动随意所□一琴一咏无丧无得雄心顿尽解吾弢结人境□□远侔先哲客有问予曰君在园中何事应之曰禹稷经纶孔颜行藏尽在于是后游士过君东园者篇什英多编怡园雅集太守黄梅汪公武林张公司李慈溪刘公长吏张公徐公万安陆公皆式其庐辛丑　建太子覃恩　诏天下举人不仕者授都察院都事予冠带友人劝就之君东曰吾者巳弁髦之假者何又感时事欲入燕上书过少宰邓公劝沮之归构焉文馆见志直指桐城方公闻君东高尚无书不读欲表其闾且疏荐于　朝君东托友人辞之虽杜门却客而宗族闾里孝义甚笃念龛溪祖祠祭薄送田数十亩丰其牲腯岁饥承太恭人命发廪赈之邑有度田核口昼佐有司之阙太仆公令慈溪庐江有惠政并爼豆学宫而慈人复以修剏杨慈湖先生祠倡明学脉奉主配享慈湖书院吉水少保曾公亦以太供有乡行言于学使者入郡县乡贤君东遣子廷曾至慈告庙自送郡县主皆涕泣尽哀纂崇德录昭德懿德录阐二亲之志太宰罗文庄公学宗程朱西昌理学宗自世讲良知而文庄之学堙君东曰程朱一脉岂可遂废校编文庄集梓行于世学□耳目之一新少宰刘槎翁诗刻久败君东曰　国朝诗以唐音鸣者人但知起自北地不知吾槎翁巳是滥觞辄订梓并修快阁志以槎翁有快阁诗君东少承胡庐山先生引接同辈诸贤者皆相与讲学而君东志在进取后稍任达至末年矍然曰此岂足毕吾生耶遂罢招纳谢交游废登临壹意默坐读先儒书会其大旨尤尊信王文成具见焦太史区侍御曾太仆往返衵中其答区书略曰不佞弟于阳明先生推尊太过或亦不无缘弟童而习之终其身若临我父母师保不似世人仅口耳而良知之也夫生知者岂必尧舜文孔哉孔子且犹逊其生知自谓好古敏求而巳然好古敏求众人不知孔子独知之即生知也文成间关鸟道龙场苦心始悟大学一关举世习训诂而文成独反求诸心以其苦心得悟诚困知然举世安于所习不知困而文成独困则吾知困者亦生知也他书不具载载其所独契者遣子廷曾受业邹尔瞻氏曰汝当以贤者师母效阿父甲寅年七十一修中元祠祀戒子侄曰吾期将至矣□月遣廷曾征邹尔瞻手书太仆公墓碑曰勿急吾十六七犹能待汝于是乘肩舆历园亭命孙与犹子□茗行酒尽日而休曰从此逝矣后宁复有主人翁□声耶廷曾还数日辄病友人王养初京兆周章南驾部盛服造县令闻君东病且革不觧带趋视君东使人谢二君而卒卒之日母问知不知皆叹息流涕吊者千七八百人文祭者数十家吉州人士唯西昌风流儒雅差别各邑而君东产于浙受鉴湖剡溪之气以故踔绝大非凡流少居燕邸着三传殊平生之谶其轩豁通朗类明空道人对客豪饮于无愁子得趣最深然终于隐逸晚节更胜也予尝谓君东生于洙泗当与琴张曾晳相亚在晋人葢阮步兵王右军之徒哉予与同年邹尔瞻居田间久知君东其子廷曾将乞铭于尔瞻而属予状故次第其生平以俟作者 

　　○孝廉约堂刘公墓志铭（邹元标） 

　　邹元标 
