<!-- { "loadSidebar": true } -->
　　公讳溢字三益姓章氏处之龙泉人远祖有曰岩者仕宋以兵部尚书守泉州始家于南安至唐康州刺史及又自南安迁建之浦城及生福州军事判官修修生光禄大夫检校太傅西北行营招讨制置等使持节高州诸军事高州刺史仔钧娶练氏生子十有五人其第三子献诚仕南唐为银青光禄大夫检校司徒献诚生文锡仕宋为秘书省校书郎文锡生都官郎中重又自浦城迁于龙泉子孙遂为龙泉人重生吉吉生顺顺生公琛公琛生世安世安生举举生宗宗生乡贡进士辅辅生文义文义生用之用之生强宗强宗生焕文则公之高祖也曾祖讳斯立祖讳督父讳遇孙母某氏公之始生其音如钟父母疑为不祥几弃不举及成童嶷然庄重不习乡井轻儇态诸兄出应科繇颇为侪类所侵苦公忿曰彼徒谓我弱尔吾不自厉岂为男子耶乃往授事县官即有曲者举正理直之众始愧服比弱冠从乡先生王叔刚游从事于正心修身之学既又闻金华为文献之邦间出游以咨叩其统绪浙东宪使秃坚不花请与语悦之巳而改官陜西要公与俱至虎林心忽惊悸力辞而归抵家父病匕革越八日而逝人以为纯孝所感至壬辰蕲黄妖寇自闽犯龙泉公与从子存仁避乱山中而存仁为寇所执公心计曰吾兄止有一息不可使无后挺身出谓贼曰儿幼无所知我愿代之贼闻公名方出重购以求及得公大喜贼帅欲问计公正色拒之曰若等皆有父母妻子顾为此灭族事耶贼怒系之柱以刀磨其胁曰不降者且死公曰贪生恶死固人常情然吾终不为不义屈贼愈益怒曰汝诚不畏死耶公曰死即死何畏乎贼壮之不敢加害公夜绐守者乘间既脱归乃集里民为兵不旬日击却之处州府判官以兵来龙泉欲尽诛平民诖误者石抹将军宜孙实总兵政公走麾下说曰将军知贼之由乎曰不知也公曰贫民迫于冻馁故相挺而从盗诚得一循吏招辑之民即贫民耳今不出此而肆行剪屠是殆扬汤以止沸也石抹将军曰善微先生言事几败即檄判官母擅杀石抹将军服公器识留幕下与议军事其平属县庆元及建宁之浦城公溪羣盗公有力焉上其功江浙行省丞相康里公承制授公将仕郎龙泉县主簿辞不受海寇起黄岩掠沿海郡县行省命石抹将军守台城台之宁海民亦为变攻围台城急石抹将军飞檄召公为援公方退居田里得将军檄即起曰吾邦非石抹将军人且尽为枯骨今一旦有急正我报德之秋也集趫勇少年数百人昼夜行至城下约内外夹击贼遂溃海寇亦遁去宁海大饥豪民吴甲蒋乙积谷不粜公言于石抹将军将军因属公行县赈之公至县即抵二豪罪发其粟赈饿夫其尤困者俾僧作糜食之公还龙泉龙泉亦岁俭大家有粟高其直且不发公先以私田易粟贷里人乃行劝分之政民受其惠为多邻邑青田潘惟贤为盗而龙泉监县宝忽丁贪虐无状民因导潘攻县治宝忽丁弃印走公同其师王刚叔召豪杰与贼战败走之县治遂复行省给银币为赏宝忽丁惧弃职获罪而愧公有功乃谋害公公方赞元帅黑的儿开府处城未敢发会帅府问宝忽丁罪遂结季溪恶少拒命首害刚叔于家府帅檄兵袭击之宝忽丁遁去于是处之七县盗皆蠭起行省移石抹将军以行枢密院判官分治处州公谓石抹将军曰松阳小丑不速平将养成大患耶将军曰唯君处之公乃遣千户曹胜安督兵授以方略一战尽降之分院上其功行省升承事郎松阳县尹又辞不受元帅叶君琛攻郑寇于丽水屡为所败分院调公及枢密院都事胡君深合讨之公与胡君统军至浮云贼众来逆战并山为长阵兵既接我军张左右翼夹攻之贼大败直捣其巢穴贼望见公来拜乞曰我非为寇者待我歼此海蛮即降矣海蛮谓叶君所部海军也公曰吾不知他特捕反者尔贼为内外二砦公麾兵踰外砦立壁或疑壁于两砦间非利公曰非尔辈所知我既踰外砦则内砦疑其巳降而外砦亦计其疑巳二砦相疑破贼必矣壁未完贼突至相持未有胜负公麾奇兵横击贼奔北即移兵围内砦数重下令急攻遂陷之执郑寘诸法外砦亦降行省复授福建行省检校官寻又改除奉训大夫处州路总管府判官皆不受南行台治书侍御史铁木烈思分台于婺长鎗军叛迫其城治书遣从事杨迪征师于公公勒所部军就道长鎗闻公至辄引去省宪交章荐于朝除武德将军佥浙东都元帅府事又辞不受或疑为要名公曰吾所将皆乡里子弟使其肝脑涂地而吾独取功名弗忍为也青田贼吴英掠婺之金华永康东阳诸县聚众猖獗公议讨之分院乃调兵属公及胡君与贼屡战皆败之贼势蹙缚其党张贵李兴甫等出降遂昌凶右户闭粜土豪周天觉啸聚杀之元帅胡君往讨天觉负固不服久之始请降公曰此贼不殄必贻后患胡君不听受其降巳而天觉果以复叛诛始天觉之未降也执其党与三百人系诸狱至是胡君欲尽坑之公执不可得生全者十六七时天下日入于乱公结庐匡山上自号曰匡山居士属其子曰兵将至矣汝曹其保障州里乎己亥冬王师克处州公又避地入闽中　今上皇帝遣使以束帛召公公乃幡然而起与青田刘君基丽水叶君琛金华宋濂同召至建业入见　上问劳曰我为天下屈四先生耳然四海纷纷何时定乎对曰天道无常惟德是辅惟不嗜杀人者能一之耳　上曰卿等其留辅予矣亡何擢佥营田司事巡行江东两淮之境田荒芜及耕垦者皆分籍之差税赖之以便公以疾在身者久　上时遣使存问及疾小愈即入谒　上见其来喜曰疾其瘳乎何遽出也一日　上忽念公询于中书左司都事张来硕曰章溢日来康强否来硕对曰溢日夜念母不置而以　主上遇之厚不敢以言郁郁成疾耳　上即命公归省赐以白金文绮而留其季子存厚于京师浙东始设提刑按察司即擢公佥其司事寻命还处州代总制胡君入朝而为存厚娶胡君女赐赍优渥且俾存厚入侍　皇太子以示亲信胡君出师温州复诏公还守处州馈饷供亿矢见措无缺而民不知劳及师旋即日以总制事付胡君而还其部王师平荆楚设湖广提刑按察司迁公佥司事公入见　上慰劳之曰纪纲之事今属卿矣公既至覩荆襄多废地遂建议分兵屯田且以控制北方计为便　上曰所言甚善第未暇耳湖广行省镇抚回回怙势作威轻重人罪以为常公廉得状坐以法曾未几河内道按察司宋思颜以浙东宪吏事不白下狱而浙东按察使孔克仁佥事王璹亦以事被逮辞或连公公忧惧不知所为　上遣太史令刘君基喻公曰予素知章溢守法令母疑也既而胡君以兵入闽陷没处州之境皆动摇　上命升公浙东按察副使往镇之平阳瑞安浦城福宁军民等事皆隶焉公辞曰臣前任浙东无状同列皆获罪而臣独蒙宽宥今若加升擢则益重臣过疆场之事臣身任之万死且弗避副使之命臣不敢拜　上重违其志命仍佥浙东按察司事比至山寨或巳叛公宣布　诏旨军民皆感动乃诛其首叛者余皆帖帖青田夏清闻胡君败与福建参政范昌大合寇庆元龙泉时官兵尽戍浦城城中仅足自守公召旧部义兵使据要害列木栅为屯势相联络别命元帅祁兴李汶即龙泉县治亦环植木城贼间不敢犯公长子存道初以元帅戍浦城及是有　旨命存道提兵为游击而公即处城坐镇之公谓父子相统于律不宜乃上奏请罢存道官不允兵戍浦城者以食不继为病　上以属公泊浙东行省右丞李公文忠李公欲运处州粮饷公以为舟车不通而军中所掠粮甚殷请拘入官而均给之兵食乃足青田税官金甲发其同僚白乙匿官课乙既诛死而甲恣为奸利公讯之甲善口给辩不置公曰汝罪状巳明柰何欲以日古挠法乎其辞遂屈　上知为公所鞫当不冤命斩之建宁守将阮德柔遣使来纳欵人咸以为诈公曰陈友定据企闽势必不能容故德柔为图自全计非诈也以其事闻诏许德柔以元官守本部命比下德柔果为友定所并□内留其使□存恤之温州茗洋周遂卿恃山阴常为□邻邑皆患之而邮传之通平阳瑞安者亦为所要遮公命存道合平瑞总督孙安之兵擒斩遂卿中书命处州造海舟若干艘并佥溪船户为水军其户凡一千既有领之者而又隶于军府役繁而事扰公上奏设水军千户所专统之处多山而少田军需恒不足胡君为奏免唯□硫黄白藤于朝而行省复有所科屡以为言罢之水军千户任惟渊朱仲钦共戍□田会寇至仲钦逆战而惟渊走还仲钦以无援故败公斩惟渊以狥遣指挥何世明击寇走之惟渊乃胡君之所任信者既伏诛部曲莫不股票浙江行省参政朱亮祖总兵取温州公调何世明以军从温州平公闻其掠人子女命镇抚林理征之各部送还其家海隅既宁公请朝京师　上报曰吾知卿在边艮若俟平吴当即召卿尔及浙西诸郡皆平　上遣使召公且命分兵征八闽而存道守处州公既入见　上嘉奖甚至上论羣臣曰章溢虽儒臣父子宣力一方寇盗尽平其功诚不在诸将后公再拜谢不敢当明日　上召问征闽诸将何如公对曰御史大夫汤和由海道进平章政事胡廷瑞自江西入此固必胜然闽中尤服浙江平章李文忠之威信若令文忠帅师从浦城取建宁此万全计也即日诏文忠出师如公策处州之粮其旧额一万三千石有畸后以军兴加征至十倍民不堪命公言之丞相丞相入奏　上曰吾劳处民久矣诏从其旧温州黄宗云朱君达来附各授以元帅之职还守其土及我师征温失利辄叛去温既平君达又请降公曰何物小丑叛而复降纳之是无法矣奏戮之浙江行省承诏作大舟入海征输巨材檄处州与诸府同公曰处婺之交限以峻险纵有水道何从出且凋敝之民曷以胜此公力言于省臣□之洪武元年正月□□自皇帝□□□于太庙公与执事毕越翌日召公及刘君基入见　上御奉天殿羣臣咸在　上历陈其功并拜御史中丞公辞不允寻兼　太子赞善大夫公务存大体不屑屑于细故或以为言公曰宪台百司之仪表居其职者当先养人以廉耻使人避而不犯岂直恃抟击为能哉　上亲祀社稷会大风雨还坐外朝怒仪曹议礼不合以致天变将杀之公奏曰风雨巳连朝无兄怪者纵礼官议有未尽　陛下精诚自足以格神明愿宽雷霆之怒　上为之霁威　上爱公甚尝语公及刘君曰二先生年同耄恐感霜露致疾善自□摄不宜早趋朝也存道部乡兵万五千从李公入闽闽平　诏存道以兵从海道北征公持不可曰乡兵农人耳始令征闽许以事平归农今复调之是爽信也　上不怿而罢公继论奏曰兵巳入闽者俾还州里昔尝叛逆之民宜籍为军使北征一举而恩威着矣　上喜曰孰谓儒者果迂阔哉非先生为朕一行无能成兹事者公受　诏遂行比至处州母夫人巳殁公驰还舍援例乞丁忧　诏不允丞相李韩公复贻书道　上眷倚之意而遣存厚还家公洒泣而出日治戎事惟谨乡兵既集命存道部领由永嘉浮海北行上章乞如律守制诏仍不允巳而章再上　上览之为恻然曰吾固知其情不可夺矣但朕宪台缺人耳遂可其奏存道至昆山走京师听进止　上谕之曰汝父事朕宣劳为多今汝又帅师北上尚勉立事功以无忝尔父则予汝嘉因授以处州卫指挥副使戍于上党寻移平阳公自丧母夫人悲戚过度居常忽忽若无以自存者及营兆它亲负土石而感疾益深子女见之皆相顾凄怆曰勿忧也吾父母幸以安厝祖宗丘墓幸粗整饬岁时荐飨幸有条序吾庶几无憾第荷国厚恩未能报効此为歉耳临终亲友何浚来候曰当收敛此心无有所执滞公曰吾久巳知之遂薨于龙渊之私第实洪武二年夏日也享年五十又六讣闻　上甚悯悼乃亲撰文即其家祭之 

　　◆御史大夫 

