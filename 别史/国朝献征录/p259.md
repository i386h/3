<!-- { "loadSidebar": true } -->
　　南京户部尚书胡富徽州府绩溪人成化戊戌进士授南京大理寺评事历升顺天府尹大理寺卿正德初忤逆瑾勒致仕瑾诛起升南京户部右侍郎迁本部尚书屡疏裁冗食袪宿弊事涉权幸多格不行因乞休疏六上始允仍给月米岁夫嘉靖元年四月卒讣闻赐祭葬赠太子少保谥康惠富扬历中外四十余年始终一节士论重之 

　　○蒋升 

　　【 前有缺文】 履艮后军都督府经历次履坦詹事府主簿弟冕后女三通政经历陈邦杰士人曹鸾举人唐钰其壻也孙男务耕等若干人公天性纯诚其于世人机械事茫无所知至于莅政折狱往往如烛照而数计毫发无能遁其情者其官郡县保民如子惟恐伤之逮司台宪锄奸薙恶不遗余力未尝少有纵舍葢公平素潜心义理之学而必验之于行持身处官事无难易一切揆之以理有未安小节末务不肯苟狥妄随于先儒大穷理而务果断之说终身诵之其言行政事无愧于古人者甚多上不能备录云 

　　○南京户部尚书王公缜传（黄佐） 

　　黄佐 
　　王缜字文哲东筦人父恪宝庆知府缜人敦重寡言笑弘治癸丑进士翰林院庶吉士授兵科给事中出使安南其国王郊迎席拜以毡卓叱去之所馈金宝一无所受进礼科右给事中奉　勑清查南畿屯田革宿弊擢工科都给事中正德初擢山西左参政遇例裁革改云南左参政时逆瑾擅权牵咎罚米五百石俸不足鬻产以偿瑾诛进右布政使俄进福建左布政使遂陟都察院右副都御史奉　勑廵抚应天苏松嘉杭等郡兼督粮储殪逆贼刘七于狼山御娷峒贼王浩八于徽宁获　赐钞币随以干清宫灾警上陈言以答谴四事曰正大本以安天下省内臣以慰民望处驿逓以苏民困广延纳以开壅蔽皆切时弊　武宗欲西廵疏止之不报岁壬申丁内艰服阕以父年老乞终养　勑起抚治郧阳至任时　武宗欲廵幸诸郡供亿动以万计有求活虎豹以献悉令罢之且究其首者襄府护卫夺民产疏辩以还民己卯夏宁藩煽乱震扰荆襄缜下令设守备人心获安擢南京刑部右侍郎嘉靖纪元辞前升俸既允随上疏陈十事曰正心以正大本勤政以法　祖德亲贤以广延访守信以重　诏令崇德以禁奢侈举知以求贤才体仁以恤民穷修礼以正风俗裁冗员以复旧制慎刑以重人命亦多见采升南京户部尚书疏又以父年老辞不允时南畿大饥缜区处赈恤请内帑银五万给之寻卒于官年六十有一讣闻　上命赐祭葬 

　　○南京户部尚书王承裕 

　　南京户部尚书王承裕嘉靖十七年五月卒　赐祭葬如例赠太子少保谥康僖承裕陜西三原人吏部尚书恕之子也弘治癸丑进士选授兵科给事中历吏科都给事中以言事触逆瑾罚粟输边寻以父丧去位服阕除原官累升户部右侍郎提督仓场南京户部尚书致仕至是卒承裕洁廉好学孝友端慎卓有父风士论重之 

　　○南京户部尚书王公承裕传 

　　王承裕端毅公第七子字天宇号平川儿时即重厚如老儒七岁能诗赋立孔子木主拜而祭之十五从莆田萧生学遂深造二十作太极动静图说名卿传成化丙午乡举完婚自着婚礼用中呈父执而行之弘治初端毅公冢宰时随任令接海内宾客籍其所长父依而用之一时号称公明当时既不疑其子而海内人亦无他议登弘治癸丑进士时端毅公致仕即归养暇授徒于弘道书院以孔颜程朱学教之正德间历授兵刑吏三科给事中以正直忠厚名有时政先务勤政任将等疏凡三出封　郡王不受馈遗必给赏诸边军士蒙实惠逆瑾用事以上书罚米三百石输边升太仆少卿奉　命点视京营马匹人称明升本寺卿　上偶降　旨大阅用战马二万即应　命大臣惊异升南京太常寺卿时　武庙南廵具牲帛祭品以待或谓　上不暇弗听及　上至奏行之言者愧服宸濠乱察其内应者处以极刑南都肃然后赏功升户部右侍郎却其旧用公堂银千两贮库言官论礼部尚书席书赈济事不明往勘功罪昭然卒当　上意　钦赐睿笔清平正直四字升南京户部尚书奏钞关商税羡银解京以饶国用革私充工匠以省粮廪查累岁逋税至一百七十万石在部二年续羡银至万八千万余两查南京诸仓应祀神祗奉位立祠以祀及致仕卒　赐葬祭谥曰康僖一时诸公皆称其济美有范忠宣继文正之风状广额丰颐鼻如截筒貌丰而泽体厚居尝端严若神然温乎可亲又栗然而不可狎也性笃孝能悦亲养志故端毅公爱之特甚又善事诸兄诲诸子姓以道有不率教则反躬自责令其愧耻虽仆御有过至内窃而败亦薄示惩戒许其自新务以德化与人交即之弗亲远之弗疏然忠信无伪宽柔有容故与之交者无弗爱敬善接□后学因材以笃又广择髦士俾各斆学以训蒙士俟厥有获则授所未闻故师逸功倍学而成立者众教人以礼先凡弟子家有冠婚丧祭之事必令率礼而行又刊布蓝田吕氏乡约乡仪诸书俾乡人由之又表章先哲如毛氏建忠李卫公靖以文武济时杨元帅子江树勋于国邑令朱春夫妇死节或立祠致祭或撰记署扁建碑皆显其忠义激劝后学所著有论语近说论语蒙读谈录漫语星轺集辛卯集考经堂集庚寅集谏垣奏草草堂语录三泉堂漫录李卫公通纂厚乡录横渠遗书太师端毅公遗事童子吟稿婚礼用中进修笔录动静图说共若干卷 

　　○资政大夫南京户部尚书华泉边公贡神道碑（李廷相） 

　　李廷相 
　　皇明有文学政事之君子曰边公公讳贡字庭实别号华泉其先淮阴人也六世祖朝用元至正兵乱避地历城华不注峰之阳因冒王姓故今历城人朝用生一诚　高皇帝定天下始复边姓一诚生文质以公大父贵赠奉政大夫应天府治中文质生宁即治中公宁生节山西代州知州皆以公贵累赠资政大夫南京户部尚书公生有异质即襁褓时祖母王夫人时置膝上口授章句一过辄成诵既乃从大父治中公于官所于是公角尚弁即蔚有文名弘治乙卯年纔二十举山东乡试第四人明年丙辰遂登进士第授太常博士时　敬皇帝重祠事公骏奔惟谨尝以告不与　上私语左右曰何不见年少官人耶其　上所简注如此乙丑六月擢兵科给事中公性峻直又练习国章通晓时务抵掌谈天下事率凿凿副名实虽重忤时贵弗畏避　敬皇帝登遐公劾太监张瑜与太医刘泰高廷和用药之误又劾太监苗逵与保国公朱晖都御史史琳用兵之失词义剀切闻者凛然是年九月仍擢公太常寺亟既而逆瑾擅权陵轹衣冠所不至公又不能善事显贵人于是显贵人伺瑾颜色出公卫辉知府庚午改荆州时蓝鄢寇亟飞挽之务公以身任之民不扰而事集克获之功公与有劳若夫革吏奸察隐弊修废坠宣恩惠天下治行最辛未擢山西提学副使寻丁代州公忧甲戌服除起公河南公正巳以格物先行而后文申条教以定其趋勤考校以程其业复文体以示其标严劝惩以鼓其气繇是士经公训迪莫不充然各有所得丙子乡试号称得人丁丑丁母董夫人忧初公体丰颜渥风神藻雅两更三年丧哀毁踰礼自是积忧成疾而公亦倦于游矣辛巳今　上入继大统　诏求遗逸抚按诸公交章论荐乃即家起公南京太常少卿嘉靖癸未晋南京太仆卿承平日久骑政渐废公至未期厘弊课功公私称善甲申改南京太常卿丁亥再改太常卿提督四夷馆时四夷文字体各地殊八馆诸生学亡师授公征求故译是正诸文以成一家之学以通远人之情戊子以年劳转南京刑部右侍郎己丑擢南京户部尚书东南财赋半输留都百官六军咸仰给焉制以都御史总之转相疑忌事多格合公曰会计者部之事也觉察者院之事也何妨焉公之识大体事多类此辛卯忽□疾恳疏乞归初公癖于求书所蓄不啻数万卷壬辰偶遭回禄焚之几尽公仰天大哭嗟呼甚于丧我也疾遂笃胡夫人谓公曰即不讳丽牲之石孰当铭公者既而曰宜莫如廷相公然之巳而卒惟公与先太保公同省又同举进士甚相爱也廷相叨官词林两佐南铨又辱公忘年之雅日夕以文事相劘切有师资之益焉则兹役也其奚敢辞追忆　国朝文章无虑三变　高皇帝初正大统青田金华义乌诸君子力以斯文巳任刬削旧习横制颓波幅尺骚雅兴起学士永乐以后骚卿藻士布满天下然词颇纤弱稍异曩昔识者病焉　敬皇帝时　明兴百三十余年于兹矣四海梁肉百官委蛇得以肆力弘学游心艺苑于是公起历下与北地李梦阳河南何景明互相师友力追古作玅悟机鼓吹盛美可不谓振世雄豪也邪况公孝友天至又喜宾客乐道人善接引后进常若不及至于当官莅法必尽其力所在人皆向之爱之语曰文质彬彬然后君子其在斯乎公生于成化丙申八月卒于嘉靖壬辰二月年纔五十有七配柴氏累赠夫人先公卒继胡氏累封夫人子男一人长翼以荫太学生次习幼所著诗文四十余卷藏于家门人辈相与谋梓之葢世所必传者也 

　　○资政大夫南京户部尚书赠太子太保谥庄敏许公诰墓志铭（王廷相） 

　　王廷相 
