<!-- { "loadSidebar": true } -->
　　康公厚字本淳河南祥符世家也大父荣永乐戊子乡举仕荆府纪善父信号默庵景泰丙子乡举历典安定平阴阳城教事世以儒业默庵庭训素严公甫龀即令诵小学习幼仪稍长日课其文字亲改窜由是业大进迨弱冠领成化甲午乡荐登戊戌进士第授丹阳尹时父巳致仕里居乃迎父就养父日训以守官字民之要公服行惟谨在任凡四年以宽平见旌擢南京广东道监察御史出按江西九江直隶凤阳诸郡监督商税军储风裁峻整所至肃然会蒙　恩受勑命推封父母弘治戊申父卒守制还服阕复除南京广东道监察御史乙卯监应天乡试公察知弊端综核严密而夙弊一清是科得人盛在南台前后八年着清白之声丙辰被荐擢知浙江之温州府温僻在海坝军民杂居号难治公莅以清简郡人安之又更张蠧民者十余事人皆称便公政虽尚宽恕及临利害则毅然不可夺故温之三卫二十三所素恃伍籍点悍皆畏惮敛戢公构戏彩堂于宦邸迎养母孺人卒去任百姓遮道留公号泣罗拜庚申服阕改除直隶顺德府知府时公父母俱逝乃迎伯兄于宦邸禄养乡人贤之顺德故冲要郡岁且饥民多流徙公极力赈恤存活者甚众大理寺丞海阳吴公以督理赈事至乃叹曰贤哉守乎无愧古循吏观风使者累荐公可大受癸亥奏绩铨曹书上考当迁公引疾乞骸骨不允还郡复上章恳辞允之正德改元诏以礼致仕者进阶一级公应诏进亚中大夫筑晚节亭于后圃蓺花竹与里中诸耆旧招邀饮宴以乐太平庚午病卒年止五十有六 
　　论曰汉宣帝有言庶民所以安其田里而无怨叹之声者政平讼理也与我共此者其惟良二千石乎郡守不得其人则民生何由遂天下何由理耶康太守县尹四年御史八年迹业彰闻巳久始得擢守二大郡是故在郡则民怀去则民思之余自释褐往来京师必道顺德而顺德之人至今谈说其惠政不休嗣余宦浙东每遇温州士大夫又往往称其守巳爱民之实诗曰彼君子兮不素飡兮康太守之谓也 

　　○顺德知府刘君溥墓志铭（毛澄） 

　　毛澄 
　　新城刘君润民以正德戊寅三月卒于家君讳溥润民其字别号博庵自幼聪颕邑庠丁祭陈爼豆辄欣然往观之一日祀先从尊行后俨若神之歆于上者其不凡类此既长游乡校读书数过辄成诵岁饥父致粟数百里外君忽心动亟往迎之中途父果疾遂扶以归年十七入县学成化癸卯中山东乡试弘治丙辰登进士第授永宁知县教民耕作租调日裕旧有矿盗设禁防之盗用衰息永宁地僻士少知学君立条约率之趋业邑有程子书院久废君曰此大儒讲道之所庸可冺耶遂更新之于是士习渐励有名列贤书者矣越二年遭母丧去任民遮道泣送之服阕复除藁城县政化大行豪猾屏迹有夜杀人者诬仇家击石毙之久而未白君廉得其状令其人试击之弗中君曰汝昼击弗中彼夜击反中耶犯者惊服邑人德之至画像以祀尝勘宁晋皇庄直其地与民主者贿之不听卒致诬奏被谴而气弗少挫修紫荆关隘成当道荐之寻以考最赐勑褒嘉正德丙寅召入拜山西道监察御史出按南畿属吏有犯率亲鞫之黜贪婪数十人至有望风遁去者地方灾奉命从宜行事君乃薄输纳均贸籴借周于富室饥者给饘粥病者予医药子女鬻弃者令有力收字之全活无虑万人死则义冢瘗之后人立石以识遗爱灾伤之地或躬自存视有父老数辈迎拜道左曰宪臣莅乡村阅灾前未之闻也因相与致祝而去行台一楼相传有祟不敢居君曰邪岂能干正乎乃寝息其上竟无他庚午奏讦逆瑾党与不法事称旨明年春供事南郊连蒙金币之赐未几升顺德知府适巨盗流刧属邑君设法严之备果获首功总制陆公荐其才赏以币河决黄陵冈抚臣檄取役夫八千君曰兵荒之余户消民困何以堪之欲减其半抚臣怒极言劾之遂罢归筑亭茔侧扁曰兴思岁时瞻扫以志风木之感忌日虽疾犹强起过悲疾剧不起距生天顺丁丑三月十九日春秋六十有二人襟度坦夷与物无忤好激励后进闻人有善必录之尤厚故旧贫不能葬者恒助之或称贷不责其偿弟泽及从兄实子女皆之娶嫁居处服食一视之不少异乡人以难居官惟以守巳爱民主所至问民疾苦尽心于事晚年虽未究其用然稽诸平生操履亦可无愧矣 

　　○广平太守翁公相墓表（茅坤） 

　　茅坤 
　　予同年友广平太守翁公读古今墓铭耻世之能言者不中古铭法往往多与以非其实于是仿晋陶彭泽自铭按其所书特系世里与所生及第进士累官二千石之年次而巳而公之所自好与其所自及以信于世之贤人君子而闻于身之后者公皆不以及也病且革子过临哭其子禹典手公所自铭大地而恸曰先大夫所自铭而以属禹典镵石而纳诸墓者如此然先大夫多高谊恐不可遽同墓草零落而平生所知厚惟公独无言纪次先大夫之槩表之于其阡以闾里劝乎予唯唯公名相字辅卿一字长卿家钱塘之铁冶岭下号冶山公之少邑弟子也与许方伯绾带交时许方伯甫弱冠以善属文声吴越间公独引六经之深相与酝酿而折衷之巳而与予同举进士省囚书郎署中公时时引故所先见纳许公者先见纳予时海内誉望之士聚京师互相推挽以骤显当世公独矍然衣不胜言不以出口者也然与予所私相砥砺皆世之所讪以迂甚且疾视而惟于古之道或近之者故两人亦遂绾带交公授虞衡司主事典节慎库节慎库者所掌　天子少府水衡之藏而出纳之者也岁数百千万公谨筦□以临之大司空书其最以闻满秩封父浩虞衡司主事及其母宜人犹以父母衰且老有他兄弟不得例归养乃上书乞南曹改南刑部郎中于是迎虞衡公及其母宜人以养出则省狱囚治文书入则伛偻问膳视寝恂恂如也诸郎署闻之私拟公近万石家长少亦不言而化者未众封虞衡公及母宜人如其官以宜人丧来归继守虞衡公丧服阕再除刑部郎中巳而出守广平广平属畿以内股肱郡按故事畿以内无藩臬监司之辖郡二千石出入辄得陈兵帜羽葆鼓吹导骑士仪卫甚尊宠县厨稍稍不给公独屏去数单车行县所刻巳务省约多类此郡故多盗或白昼刧刑狱杀略吏民葢李邦珍遗孽也公擒一二酋帅余悉下教原之盗遂平时岁侵河北诸郡饥甚公不及以檄闻辄开仓放赈郡以流全活者数万人顷之御史视郡颇法坐他郡稍后者公免冠顿首请曰民以不饥广平似稍称或胜他郡即朝□□专制相且首罪矣于是诸郡得无坐而御史呼公长者当是时公之治行冠河北而中丞御史及他巡行使者所书公之最以闻于　天子者十余上公病甚三上疏免官来归时年五十有四归辄闭户讽□氏书以朝夕虽闾里宴会不赴也家属郡县垣公于郡县大夫始下车及首岁一传刺而巳履迹不以入于其庭也他藩臬诸司来或传刺入视公亦辄引疾不出明日特转相传剌亦终不见甚且藩臬满秩徙官去犹不闻郡中故二千石某氏名者呜呼公之守郎署似直塞侯守二千石似汲淮扬孝父母友兄弟寡宾客不务声名似汉独行此皆公之较然章章者古所称质行君子是也窃按古铭法公也生闻道矣没则祠于其所临官与其乡之社可以无愧于其铭惜也公务自匿不欲令世之能言者藻画其行以铭而予也卒以公所自信与信于世之贤人君子书而镵之于墓之左者如此 

　　○直隶河间府知府王公之士墓志铭（于慎行） 

　　于慎行 
　　公王氏讳之士字吉甫自号少庵其先琅琊裔也世居青城镇六世祖贲徒家邹平官大同府同知高祖琭隐德弗耀曾祖晟博士诸生大父黄山公诰以明经鄢陵教谕父复庵公阳诸生后以公贵赠中顺大夫庐州府知府母孙封太恭人举公一子儿时老成敏慧大父奇之携至鄢陵延名师授经文业日进赵公孔昭鄢陵令大见器许归补诸生学使吴公维岳所知选肄湖南书院益有名隆庆丁卯举山东省试戊辰登进士高第选颕州知州抚绥振饬威惠流闻治行江北第一满考擢南京户部员外郎奏绩谒告视亲出补故官迁宁国知府以外艰归服阕补庐州声施益振三年奏最再受策书计且迁官而操江中丞忽用忌者与列公两台不与闻也公用归卧不出久之长安诸公趣诣阙补保定府同知会河间缺守按台徐侍御奏公故二千石任治烦剧擢守河间居一岁河间大治而念母大恭人年高谋欲归养抚台宋中丞惜之留不奏壬辰大计复被蜚语中伤得旨听调当事亦不知所出□公得遂始图归视甘旨若将终身乃无何不禄矣悲哉公□人性资坦夷色笑可亲推诚接物不设城府而事有操持奉法循理屹不可夺数牧大郡用廉明敏慎所至见称厘革兴建皆有可纪颕有军尉其横恣不法士民重足畏之公廉其罪状论报直指收案致法郡中震栗庐江界部有盗啸聚至数百千人势且不制公发兵传檄入其阻盗遂解郡境以安河间直两京道上日有过客公一切罢绝宴馈务节约即故人所厚但以酒往劳不烦公帑河间城东南地洿雨水流潦方舟而陆前守钱公桥于其南惟城东未及植公复五桥于东连六里民不病涉也别驾治粟以羡金奉固郄者三固进者三不忍其愧也受而属之主藏适有平籴之役取诸庾而赋焉其廉而不刿如此河间民妇赵年十六无故而死公手其牒心动如闻有呜咽声亟使廉之则姑与少年通因缘谋赵赵断指自誓窘之百方益骂不从姑介少年并击之毙焉遂具成其狱而旌赵之烈郡称神明矣所至兴学右文荐士类恩礼甚备其所甄奖多成木幸名然公吏以质行自任不饰名迹又好以绳法操下听谳比无所阿私故常僚吏所惮屡见中伤出入二十余年官不过牧伯谈者惜之居乡尤有恩施常举子钱千缗闻里中大饥遗书伯子尽折其券门外贺肆有抉扃而觉者实无所得也公愀然曰彼贫耳仓卒妄意室中操空质而对吏使终身不比于人吾不忍也亟命释之先大夫言氏之裔贫而货其墓石止之不听给其值而存之曰此非君家所有不得他鬻其惠爱皆类此 

　　◆通判 

　　直隶顺德府通判于先生训墓志铭（蓝田） 

　　○直隶顺德府通判于先生训墓志铭（蓝田） 

　　蓝田 
