<!-- { "loadSidebar": true } -->
　　行人司司正薛侃传（黄佐） 

　　○行人司司正薛侃传（黄佐） 

　　黄佐 
　　侃字尚谦丁丑登进士疏乞归养师事阳明于贑明年而归汲引后学议行乡约余氏李氏妇皆双节巳葬者表其墓未葬者举其丧闾里称之辛巳赴铨授行人闻母讣殒绝复苏五日始食结斋中离山与士子讲习弗辍遇　圣节正旦冬至预期斋行礼戊子入京闻阳明讣率同门友欧阳德辈位朝夕哭焉使山东过兖谒孔孟庙刻杏坛讲授仪以纪其盛多士从之寻升司正张孚敬方用程篁墩旧论改纪孔子从祀侃疏请祀陆九渊陈献章议上允陆罢陈巳而复疏建　皇储事　诏下廷鞫　上躬听连日刑究不一词曰明有　君父幽有鬼神头可断此心不可欺观者啧啧以铁汉称之先是侃有同年彭泽　以吏部郎考察降运判张桂荐春坊谕德每谓　师生得道学正传葢以谀言动之也侃出疏示泽泽举手加额曰此天下大事九庙神灵闻之喜何如也第须机会耳盍俟时乎及泽太常卿会张与夏言争胜乃喜曰此可以中伤夏矣遂阴使人先告张□夏言欲托侃进本取亲王承继罪不容诛泽乃往谓侃曰昨见张罗峰言　上近有此意此机会也力劝之进侃许诺泽遂袖疏草而去归即誊出送□□张收之越日晚张以侃疏草封进次日泽往促之侃乃进焉比疏入　上览之大怒召夏及侃于午门先令夏入示以侃疏曰此忠谋乎夏对曰亦是忠　上由是疑之刑部尚书汪鋐被劾赃罪有旨回避听勘张力荐鋐当视事遂起鋐比廷鞫　上御奉天门听断使内使奏其语因并逮夏夏辩实不与谋先得释侃因言泽曾主张此事遂逮泽泽至甫加刑即垂首丧气招认与谋　上方欲刑侃知其冤遽释之于是罪泽搬鬪是非往来构祸谪戌平虏卫侃获放还买小舟出潞河适遇　圣寿节邻舫有参议项乔方欲行礼有报乔曰小舟有民服具香案扣首祝　圣礼节甚恭者莫测何等人也乔曰此必薛中离访之果然因嘉叹其忠侃归山从游者百余人丙申远游江浙会罗洪先辈于青原书院刀归罗浮讲学于永福寺乙巳始还家十年　十所著有研几录图书质疑诸书 

　　◆行人司行人 

　　行人司行人罗公如墉墓志铭（刘俨） 
　　行人司行人黄公干亨传（顾清） 
　　行人司行人赠山东道御史孟公阳墓铭（马汝骥） 
　　行人司行人李公绍贤墓志铭（舒芬） 
　　行人司行人赠福建道御史詹公敬之墓表（张岳） 
　　南京行人司左司副唐公志大墓志铭（何良傅） 
　　行人王先生尔康墓志铭（陶望龄） 

　　○行人司行人罗公如墉墓志铭（刘俨） 

　　刘俨 
　　正统十四年秋虏入寇逼宣府城告急者日数至　太上皇帝时在御亲率六军往拒之分官扈从而行人司则司正尹君昌行人罗君如墉滨行约同行于尹君所凡四人尹于予居相比罗君过予曰适与妻子别谕曰从驾出征危事也非使命时比万一不幸我必死以报国我死其抱吾二子征状元刘先生编修陈先生文以着吾不朽予惊拒之曰何出此言也君笑曰死分也及败绩报至予往问其家道临别之言如出一口予乃痛哭曰如墉必死无归矣其临别之言可信也明日尹君自军前遣归其仆至于行装中得诗凡十八首皆与如墉及刑部员外某相倡和其诗大率伤奸臣擅权军无纪律愤以不亏臣节相勉期予读之竟痛□□如墉必死无归矣其后同行四人三有诗者果不还予以是知土木之役有弃义而迯者有虽知义而迫于不得巳者有如吾如墉其志素定所谓从容就义者几矣及是朝廷旌其义诏其子鉴入太学以俟擢用鉴来征铭予敢辞如墉字本崇别号竹峰世家庐陵之印冈高祖中正元泸□□曾祖□则元乡贡进士祖彦偲父惟最皆绩学有闻公自少颕异初从安庆司训母舅王来旬读□记垂成乃叹曰诗吾世业也可自吾绝耶遂学两经乡大家交聘子弟师太守四明陈公闻而召之见试以长江万里图赋君援笔立成累千言皆新奇有深意公奇之以邑庠生予时于陈公所见是赋巳心识而敬服矣正统七年君由乡贡与予同以文辞登进士第除行人司行人由是日亲且厚间从出使归必过予道其道途所过古圣贤祠墓遗迹处或祭以文或歌以诗亹亹不厌且论所至藩臬郡县官贤否历历如指诸掌后验其人成败果然葢君若温然和易而其中刚介明白人不得而欺故所至人皆敬而畏之平生孝于亲友于兄弟于朋友急其难虽祸患有所不避其文章辩博畅达喜往复然皆有法度而宿于理其材赡故求无不应者卒之日年四十有六 

　　○行人司行人黄公干亨传（顾清） 

　　顾清 
　　先生讳干亨字汝夏一字汝亨姓黄氏其先人有□元方者避晋永嘉乱入闽居福唐之黄卷唐散骑常侍华始迁莆田自是莆田人曾祖寿生永乐中翰林检讨祖子嘉知保定束鹿县父深终监察御史黄氏自入闽传千三百年或仕或隐代有闻人而至是始益大先生生六岁而孤性敏甚及长好学善属文出语辄惊其长老成化甲午以第一人贡礼部明年擢进士挺特自持不苟有附丽奉旨安置降胡于岭南礼遗皆不受南人敬之丁祖父忧服阕念母老邅回久之留妻子于家从羸僮走阙下乞南都便养有沮之者授行人司行人副给事中林荣使满刺伽国满刺在岭南西万里外故事使臣得招商贾募习海事者以行有分堵常例银度千两先生郄不受或以正副不宜异同乃留其半于官俾修灵妃祠布政使彭公凤仪谓修祠守臣事不当烦使臣乃密遣以其母夫人寿先生迄不知也癸卯正月发舟六日至羊屿飓风作舟薄于石坏与众溺焉初先生以风来时暂还省母黩利者竞丛货于舟至是舟力弗任故坏从弟干刚侍行方舟坏时且登矣视先生急□忍去遂同溺焉时先生年三十二有善水者得脱走安南以告事闻赠从仕郎行人司司副遣官谕祭录其长子如金国子生如金乡举亦第一登进士翰林庶吉士拜监察御史提督南畿学政以文行称 

　　○行人司行人赠山东道御史孟公阳墓铭（马汝骥） 

　　马汝骥 
　　公讳阳字子干右佥都御史公春子也世泽之大阳南里人曾祖鉴祖彪以子都御史公贵累赠中宪大夫太仆寺少卿祖妣王氏累封太恭人母李氏累封恭人都御史公举进士由刑曹郎擢守严州正德庚午治行课天下第一超拜太仆寺少卿擢右佥都御史巡抚宣府以边事诖误谪陜西参议擢参政君领正德丁卯乡荐第三甲戌举进士授行人司行人封修职郎恒欲以名节自表见初使宣府犒军即与监督军务中官抗礼中官不敢忤而礼益恭比行总镇馈遗一无所取再使韩府亦郄其馈王乃制诗卷赠之行人凡四载不迁或有戏之者曰君见今行人孰三载不迁科道者乎君何不一见当道而坐自淹也君谩应之日夕而私自语曰君子立身当如白玉少有瑕玷终身之聇吾岂以官而易吾身邪且行人清秩何必科道哉正德己卯春三月　毅皇帝北巡榆林回命下复南巡人情腾沸科道官伏阙有言不报诸部院等官咸有言不报君惨然有忧色语诸寮友一十九人者曰　皇帝英断嗜武比者憸夫左右蛊感游幸无时上谷云中榆林太原民老少咸生□心此之不救后将奚药闻之千金之子坐不垂□□万乘主而驰大陆涉长江其险如何耶予辈咸臣子顾可守默循资以苟富贵哉诸寮友咸唯唯乃共抗疏极谏历数权奸欺君误国之罪疏入　毅皇帝震怒会先命诸部院官罚跪午门前五日怒未解权奸辈乘间言曰此辈小臣匪言官乃敢出位诽谤若此他日可知矣　毅皇帝怒甚复命杖之午门权奸监之君知必死仰天叹曰嗟乎天乎吾得死所矣越一日卒于京邸是四月十八日也距其生成化丙午九月五日得年仅三十有四卒之日诸亲友候之有间者但言曰当死当死殊无一言及家事君平居孝友谦抑若无知者遇事则万夫莫夺虽与其父议有不合辄厉言诤之既悟则跪膝前谢罪幼祖母钟爱后乃迎养京邸比祖母卒哀毁骨立尤严于好恶区别淑慝不少假善者与之必诚敬有始终马汝骥曰初君罚跪也予时亦在跪列然犹冠带也君辈累累然桎梏之若囚然惕若雷霆实伤心焉君之卒也予适病不及吊哭秋八月予谪官泽州时都御史公丁王太恭人忧服阕家居矣乃得拜见堂上请临□墓哭之祀其祖乡贤之祠又明年辛巳三月十有四日　毅皇帝升遐　今皇帝由藩邸入嗣大统首诏赠监察御史录其子一人太学生权奸党与并加诛绝而天下新矣语曰天道好还兹非其明验哉 

　　○行人司行人李公绍贤墓志铭（舒芬） 

　　舒芬 
