<!-- { "loadSidebar": true } -->
　　公讳泰字世隆别号正庵陜西咸宁县人也先应天句容县人高祖太居生子安洪武初从戎西伐编今籍生清清生鉴封文林郎山西道监察御史配王氏封孺人濒育夜梦神授白莲一茎日生公孩孺即敦敏不哗十三年选升府学十九年乡举成化己丑进士明年出知吴县吴滨湖湖涨沦田数百亩顷先尹咸欲防湖辄沮于富室公至作堤富室犹谗于太守公立笞之一百期月而堤成雨旸蓄泄吴到于今赖之曰雍公堤夫有妾死妾父讼夫密杀吾女两月匿尸湖中石下召讯夫夫曰妾逃两月迹求无效妾父胁财始知死所公使视尸死当近日乃讯父曰夫夫密杀汝女汝安知匿女于石下此又岂两月尸耶必非汝女汝假他以勾赂耳一拷而信同年进士过吴求衣绸不答寮劝之公曰吾吴人父母剥其子以赂友于友何厚于子何薄吴人无大小称青天焉甲辰诏擢御史吴俗令行皆馈楼船馈公公不受□□馈乃驾至张家湾还之吴人歌曰时苗留犊雍□□舟既守御史弹射不惮高明褒扬不渗卑远时威宁伯王公典院事语亲旧曰棘避骢马御史也初廵南城四城咸求折讼曰去有主者民崩首不去他官不辩也公折之于是豪右敛迹声震京师廵关居庸紫荆士民詟服尝笞黎盗后有首得遗驴者讯之乃□盗官黎者也两淮廵监且满廵抚□□史以公力□权要商民咸悦复奏留一年初公至淮皂丁贫而鳏者几二千人之□二十具与完室既去淮南人咏曰客边检槖□□□□□遗民尽有家又曰了却四千儿女顺春□□□云朝天云己亥升凤阳知府未到丁忧服阕改南阳　唐王奏取民田千顷　命下按察勘给□□□不从奏曰民去王□与守汝宁知府及千户相□□奏逮至千人累年未判抚按下公三日而决甲辰司马于公总制北边辟公山西兵备副使公至大同汰侵渔振顽慢广墩堡制兵车以御胡胡自公至不敢近边千户韦英诬收谋逆百人于公会镇守廵抚将坐实以闻公曰人命至重恶可轻举若出诬收可谓赏一奸杀百良于公悟从之至京果得诬杀英百人俱免于是于公有疑率召质决明年升山西按察使或谓太宰李公曰雍某何以骤耶李曰雍廉使风力无双可以诸人遇之乎于是山西狱无冤郁纲纪肃然有讼其子失养者公垂涕泣喻子曰尔由襁褓何所食得至今日乃不顾父母之养私其妻子罪当诛其父复号泣乞原曰愚民老且死仅有此儿一时怒不知至此公始释之曰慎勿又犯乃卒孝子太原知府尹珍出遇公于途前骢缓避公召数珍珍起抖擞衣上污曰此岂失朝耶公曰汝毁裂　朝廷体统犹敢假为悖言非罪耶笞珍珍诉于　朝诬以人命诸事遂收锦衣狱无证犹三月而后免左迁湖广参政湖民被诬强盗者七八人历多官不解御史下公勘毕得诬状尽释之七人皆图公像祀于家武昌知府王达贪虐而喜媚权要当述职自布政按察率与上考公艴然曰泰敢党达以负国耶独注曰上官畏其暴下民被其虐诸公变色后达卒黜辛亥升浙江右布政使太宰屠公家众鬻贩私盐乡人效尤几至千辈盗窃横行公先收百人抵罪诸寮咸谏公曰此等屠公祸屠公岂知禁此当非大助耶如其知也存屠公情存　朝廷法诸寮惭退既而丁王孺人忧朱阕吏部辟山东左布□使固辞不起己未　诏起右副都御史廵抚宣□□辞不允居宣府二年诸所奏议咸当时务士民祗畏边陲晏安士无室者援两淮例来欣公复与完聚千人参将李杰不法部下状公公将参奏李跪堂前诡乞受责以图自新公遽信曰此亦军法也令缚下大杖击之三军股栗初李之屈也策公必原既乃谮公于时相暨科道时相有戚党科道有稔习公遂以擅打军官劾罢乃日居韦曲别墅不涉城市　秦简王出入温泉驾过韦曲款语移时留诗云寄与东山谢安石莫因高卧负苍生正德丁卯言官潘铎诸人交荐公有敢死之节克乱之才　诏复起公左副都御史董操江迭疏固辞弗允时宦官刘瑾用事卿佐迁除厚赂行谢乡人喻公公曰进退在天若奈我何未几升南京户部尚书又不谢遂令致仕罚刍米千石速着有司促输宣府潘铎诸人及前吏部尚书马公文升兵部尚书刘公大夏数十人皆以辟公罚米有差公自是复居韦曲旦夕焚香危坐食既则拽杖抚童徐步畎亩或休诸树下或濯清泉抚景自咏于是田父羽流皆得与公谈稼穑讲鬼神年八十卒讣闻　天子悼赐祭葬云奏议藁五卷正谊庵诗集六卷 

　　○南京户部尚书吴文度传 

　　吴文度字宪之其先福之晋江人父某教谕黄梅以疾就医南京遂家应天府之江宁文度早孤与伯兄居抗志力学成化乙酉举应天乡试登壬辰进士授浙江龙泉知县龙泉故号难治文度招集父老示以礼义其强梗者治以法境内肃然己亥征拜南京山东道监察御史秉持风采多所建白丁未擢知汀州府时徭人出没患文度设方略招致赋役帖帖如居民以其余力修举学政考德问业亲笃劝之人才翕然以变秩满乃相与立祠勒石祀而颂之曰视祠之庙貌如吴公也弘治戊午擢江西布政司左参政壬戌进山西右布政使阅岁转河南左布政使力专才赡一时弊政厘革殆尽下和买之令禁无名之役人至于今称之乙丑拜都察院右副都御史廵抚云南属夷酋阿本负险称乱文度至抚先文告犹弗率乃进师亲临行陈擒其渠魁地方大定夷民纳贡赋如中土捷闻　天子降勑奖谕赐与甚厚正德戊辰擢户部右侍郎寻转左侍郎未几拜南京都察院右都御史逆瑾用事索贿文度弗应是岁十一月改南京户部尚书致仕文度既退萧然深居澹恬容与无□韦布时知巳过从辄治馔具饮宴尽欢达官贵人至则避不见久之逆瑾败诸所尝倾害者　朝廷次第收复之士论多属文度　召命且下而以疾告遂不起寿七十有交石稿若干卷行世 

　　○国史实录 

　　文度字宪之应天府江宁县人少贫与兄茹苦读书夏夜无帐蛟嘬成病邻人数侮之其志益坚以成化壬辰进士授龙泉知县有声召拜南京山东道监察御史丁未升汀州知府九载满郡人生祠之又立石以纪去思弘治中历江西左参政山西右布政使河南左布政使升都察院右副都御史廵抚云南平夷酋之乱正德戊辰进户部右侍郎转左侍郎升南京都察院右都御史无以赂瑾即改南京户部尚书致仕文度历官三十七年屋仅数椽而巳赋性近厚处昆弟羣从有恩乡人称之 

　　○资善大夫南京户部尚书致仕王公佐神道碑铭（杨一清） 

　　杨一清 
　　正德七年壬申冬十二月二十五日南京户部尚书致仕王公以疾卒于家年七十有三讣闻　上赐谕祭二坛命有司营葬事其子都察院右佥都御史云凤方受　命廵抚宣府解官奔丧西归既襄葬越明年以书告予属志铭不得辞乃摭其大者书之曰公名佐字廷辅山西和顺县乔庄里人高祖伯成元未自太原保德避乱至县东虎谷居焉洪武初以乡耆召至　阙问民疾苦　赐勑以归曾祖贵祖珍以公贵赠光禄寺卿父义仕廵检致仕累赠光禄寺卿母张氏累封太恭人赠淑人公幼敏慧光禄君初丞谭城驿有中贵宿驿久人厌苦之公夜密令人取庭树巢鹳墨身朱喙而纵之中贵见而惊熟视之故鹳也诘诸馆人皆惊以不祥遂去之弱冠县学生二十六举乡试成化戊戌登进士第　内阁填黄榜终少一卷求之不得或曰状元卷封内若二然启之则公也偶封者所误不得巳足之榜尾试政吏部太宰尹公嘉其器识数召与语兼咨访人才辛丑除文选主事寻丁外艰去甲辰服阕补考功司丁未当朝　觐之期例核天下诸司官公博采舆论必求其当凡贪酷吏虽亲故不曲庇贵势请托一无所挠或本廉吏而毁者所中伤则力伸雪之迁验封员外郎弘治庚戌进郎中有土官承袭例当驳核属一京宦馈白金若干祈免公却而逐之其人愧恚自是不复敢见公太宰三原端毅王公知公亮直调考功司又值　觐期黜贪浊斥庸懦拒请托视前加严焉山西提举佥事杨文卿每憾公不荐巳比迁山东副使以公务至京见少宰曲阳周公谓之曰王郎中数称君贤杨乃叹服甲寅迁太常少卿提督四夷馆寻丁内艰去服阕至京师留逾年不得调相知者讽公具礼币往谒执政公应曰诺实未尝往又趣之行且令一隶施从公所之明日公过执政门不入而去相知者佯问曰执政云何公曰执政意无他也因具言其状之一笑改顺天府丞毂下事繁动涉权要公处之裕如乙丑迁光禄寺卿节缩供应所省甚多正德丙寅迁户部右侍郎奉　勑勘功臣地土于常州丁卯转左侍郎时刘瑾用事凡大臣科道使外还者皆有厚馈不然立见罪黜公独无所馈瑾常语人曰世言山西人吝果然自是衔之属时遣使稽核各边粮刍先后抚廵宪臣多坐累系狱公一日同尚书顾公革见瑾瑾言及兹事曰　朝廷必诛戮一番人乃惧耳公曰　本朝未尝辄戮大臣恐不可开端有毁吏部尚书许公进者瑾信之语诸大臣曰许某奸邪若某尚书可吏部公曰某与某尚书素厚与许交浅然许素有时望某尚书恐不如毁许者因谮曰王某实党进瑾益怒遂迁南京户部尚书欲姑遣之去而徐图之耳比至南京以户部广东司失金币册逮先尚书韩公辈诘问遂逮公下　诏狱以罪令致仕归又中以他事罚粟千石归家行李萧然图书数卷闭户披阅子弟亲识非有故不得见越四年卒性孤介寡合乡邻无当意者惟善李昂一人谓其有笃行命都宪君娶其女至白首恒念之存问其子孙在仕途所交不过数人所敬服者二三人而巳慈惠逮下使人若恐伤之御吏则严曰不如是彼将肆志勇于义故人子孙贫无所于托者每访求周恤之犹善记忆凡所涉历终身不忘初太学生所著有桥门录比官于　朝有朝事日录在吏部有太宰问藏于家配马氏累封淑人先公五年卒子男四长云鹏义官次即都宪君次留京次诰皆夭女四存者二人潞州儒士张拱璧定襄举人薄徽其壻也男孙五之臣举人之道国子生余皆夭女孙六曾孙男三曰变照炯曾孙女一呜呼公质直愿悫自郎官至极品二十年有奇清白之操如一日晚始大受而格于权奸不得究其用然迹其所自立者其亦可以表见于世矣都宪君风节重一时凡公之志欲而未及者将于其子之身而大施之且其平生引荐士类不求人知拯人之厄辩人之诬虽涉嫌疑有所不避古所谓有阴德者天报之福公之泽将不延乎 

　　○荣禄大夫南京户部尚书李公瀚墓表（张璧） 

　　张璧 
