<!-- { "loadSidebar": true } -->
　　刘崧字子高江西泰和人旧名楚元季乡举　国初改今名仕至礼部侍郎权吏部尚书终国子司业年六十一公赋性仁孝纯厚颕悟绝人年五岁诵书日记数千言七岁能赋诗尝侍世父夜寝闻鸡声因命题公应口成一绝末句唤醒人间蝴蝶梦起看天上火龙飞世父惊叹是子他日必大用家贫无火执笔作文手皴裂而力学不废年十六授徒他邑十九游南昌时善赋者称十才子见公制作推让先列行省尝以荐授龙溪山长公辞之至正丙申应乡试报捷者至公适自田中摘粟归怅然泣下曰始二亲笃于训子奈何今不及见时天下大乱州城陷家荡覆避地累岁无以生会　皇明开基四方以次平定公以经明行修荐召见奉天殿授兵部职方郎中小心谨畏历署驾部总部事奉命镇江征粮镇江多公侯田土往往掣肘公归奏之得旨未几命往广东买马得五百八十四匹又明年往山东点视驿递莱州相视遭风海船时天旱冰冻冲冒风雪跋涉水陆凡四阅月以讫事在兵部几三载升北平按察司副使北平当元故都新造之初公持宪纲静以临之考核属官以廉慎先谳狱必求其生而不得乃付之法受罚者亦自以当罪而不怨作兴学校刻石立礼部学规榜示府县勿以差役溷诸生而废学考问风俗立宋忠臣文天祥祠于大兴县学之侧以宛平驿事繁马少遂损伤路分添设走递及设法关防卖盐退引禁治影射私盐政裁画有方率多类此十三年春征拜礼部侍郎既拜命日稽古典雅直惟清　上嘉之以其文学雅正敕撰滕国公顾时海国公吴祯神道碑及撰申国公邓镇袭封诰词宋学士□□□观其文叹曰此司马迁之文求之今世盖未□过之者而于诗则尤所推让夏四月命公摄吏部尚书时侍郎陆某以察明公一处以宽铨次不苟藻鉴不失五月以灾异迭见命公致仕十四年三月征拜国子司业赐勒马令朝夕继见见则必燕语移时夏四月得疾遽卒　上悲悼因言刘崧前日征来朕怪其倏老朕命教国子将以作成我公侯子弟以待用岂意其至此哉即命有司治殡敛诸费皆官给遣御史唐寿谕祭其文首曰卿有学有行云云公所居室弊□覆以茅尝欲更之未能则曰令后世师吾俭□□□□□□□馆授时所置后居官未尝有所增益在北平时身所覆被亦馆授时物也尝鼠所伤始命更置其故鼠伤者仍命补葺以衣其子历官十一年未尝以家累自随尝携一童子到官亦遣还当赴北平时始尽支职方俸廪易得白金九十两封托乡人收贮及归往取则其人已用之止余封纸而已公亦不复问公手笔子史医卜地理等书六十帙北平八府志书三十帙北平事迹一帙诗文三十余帙而职方集行世 

　　○礼部右侍郎兼翰林院学士董伦传 

　　董伦字安常故山东恩县人世居燕之宛平自处山林间布褐藜藿已怀忧世之志学者多从之游以所居贝州因称贝州先生元末征辟不出世高其行国初擢用单县儒士张宁宁以伦荐征春坊赞善大夫赐冠带事　懿文皇太子陈说多长厚语　太祖高皇帝闻而善之由右春坊右赞善升左春坊大学士赐文绮六疋钞五十锭会东宫晏驾二十五年出河南左参议尽心民事名其退食思政之堂曰后乐方孝孺之记尝草封事数千言无一不当　上心者又上书荐肇州吏目诸葛伯衡　太祖遽擢陜西右参议三十年以诖误免官典教滇南东宫怜其老赐以白金若干镒伦行至成都蜀献王深宠之赋诗八章以道行至滇凡作养成就用夏变夷渐摩膏煦皆出于仁义道德故虽蛮童夷竖皆知向方　建文帝即位眷念东宫旧臣屡询及之左右亦多言伦可用召至京师慰劳备至拜嘉议大夫礼部右侍郎兼翰林院学士与方孝孺同入内阁侍经筵御书怡老堂及髹几玉鸠杖各一赐之初监察御史解缙以权臣雠嫉谮之谪河州卫吏缙与伦书祈援岁余伦之言乃召缙还以翰林待诏其汲引人材类如此伦人质直敦厚富文学时所重建文间屡恳言当务亲睦不听　文皇即位时伦年八十余有旨令致仕出京悒悒成疾数日卒 

　　○礼部侍中黄观（太学志） 

　　太学志 
　　黄观字澜伯池州贵池人父赘于邑城许氏生观遂从母家姓明尚书补邑诸生受业于元翰林待制黄哻哻死王事观益砥砺以忠义自许洪武甲子贡入太学是岁领乡荐罹外艰起复仍入监造诣日益深同舍推服尝绘父母墓图携以自随阅之泪辄下辛未会试廷试皆第一拜翰林院修撰日侍　御前敷奏明爽　上甚爱重每赐顾问命编写省贪等录上以其有政事才凡法司诸榜文令观撰成即书之又令清理军职贴黄兼管注销诸司案牍侍　东宫讲论累迁尚宝司卿礼部右侍郎乃奏复其姓会更官制进本部侍中壬午五月往上游诸郡征兵至安庆闻内难巳平恸哭谓人曰吾妻素有志节必不肯受辱明日家僮自京逃来言将执家属年人雍氏出通济门先挤二女于河即自沉焉观遂招云鬼葬之江上舟次李阳河乃朝服东向再拜于罗剎矶湍急处绐舟人奋悼佯溲解投水死时年三十九都察院右都御史陈瑛言观及周是修等不顺　天命请加追僇　文皇帝曰彼食其禄自尽其心尔竟不问水乐末诏观亲党有编伍者皆释之 

　　○礼部左侍郎仪智传 

　　仪智高密人温重端悫由教官历高邮知州宝庆知府所至宽厚得民升通政司右通政兼右春坊中允数月升湖广布政司布政使简易疑重得藩臣体间坐累被谪湖广都指挥使龚忠入见　上问湖湘间老儒宜有存者对曰臣愚不能尽识以臣所识仪智固老儒也然坐小累斥矣即日召之既以礼部左侍郎遇事是是非非不肯附会尝正旦日食　上命礼部尚书吕震议免贺礼震心不能决智力震言不可毋贻后悔　上闻智言曰是朕心也竟免贺　上命吏部翰林院简求老儒授　皇太孙经同以智荐　上喜曰得之智侍　皇太孙数年启迪匡益克尽其诚年八十乞致仕赐敕奖谕遣归以永乐十九年四月卒 
　　知高邮州高邮人皆爱公曰知州长者升知宝庆府宝庆人健悍又畏敬曰大守不可犯 【 藏书】 

　　○礼部左侍郎易英传 

　　礼部左侍郎易英湖广沣州人洪武中自州学训导擢工部虞衡司主事寻升郎中永乐初升河南布政左参议调浙江十六年升礼部左侍郎明年奉　命祀海神于杭州卒于道英宽简不苛在浙颇有声称云 

　　○礼部右侍郎吾绅传 

　　绅衢州人擢永乐甲申进士选庶吉士入翰林读书因同列言理刑事　太宗闻之遂俱擢刑部主事治狱宽平有名称寻升郎中超拜礼部右侍郎　太宗谓尚书吕震曰吾绅出自翰林可佐卿典礼矣既而震所挤出广东右参政寻复职改南京刑部奉命考察两广福建方面官有参政素贪黩结权要且以绅故僚友绅竟黜之时称其公还朝复礼部至是卒绅性率直于人短长无所较视荣辱若不以介意初拜侍郎时衣冠毕贺而一室萧然了无供具有诮之曰拜官不祀先会客乎绅笑唯而已 

　　○行在礼部右侍郎邹师颜传 

　　邹师颜湖广宜都县人洪武间以国子生擢兵部主事升工部员外郎又升江西布政司左参政永乐初坐事降监察御史后升大理寺丞　仁宗皇帝嗣位升礼部右侍郎未几告归省墓既还至通州病疽卒讣闻遣官赐祭令有司治葬行在礼部尚书吕震言师颜家贫不能归丧　上曰朕闻其人清慎其卒可惜遂命给官舟载归因谓左右臣曰官而贫可嘉今岂独邹师颜但朕未悉知耳自今京官终于位者皆仿此例师颜小心谨畏廉介自持莅事周密人不敢干以私而议者颇讥其近刻云 

　　○嘉议大夫礼部侍郎蒋君骥墓表（杨荣） 

　　杨荣 
　　士之生世有所抱负莫不欲见于有然恒有弗克遂其所欲者及其荐跻融显方将效用于当时则寿年弗逮赍志而殁可胜悼哉予友蒋君良夫实其人焉良夫讳骥世杭之钱塘人自少颕悟知读书年十二选郡庠生从师受春秋经贯通三传得笔削之旨弱冠领江浙乡荐登洪武庚辰进士第释褐擢官行人尝奉命出使郡国皇华之光照映道路葢君姿貌清俊而神气秀朗所至人皆仰其风采焉永乐初以荐与修　太祖高皇帝实录既成赐白金彩币袭衣升翰林院检讨自是日居□阁得尽阅古今天下之书而学识益进声誉益隆未几复与修　永乐大典承命副总裁书成忽人所连逮系狱十有余年君处之怡然未尝有纤芥不足之色人皆以难能谓非行素之士不至此也洪熙改元蒙恩得释升左春坊左司直郎事　今上于储官小心谨慎克尽厥职既受敕命阶承务郎且得推恩封父均美如其官母妻皆安人　今上即位宫臣咸被恩迁秩遂升翰林院侍讲与修　太宗　仁宗二圣实录既成有白金文绮袭衣之赐进翰林侍讲学士不两月天官奏六部阙二副之职　上特命廷臣各举所知于是得八人焉而良夫其一也遂拜礼部右侍郎命下之日士林称庆皆以儒者之荣遇莫此盛矣君莅事曾未兼旬而遽以疾卒呜呼惜哉尚书胡公以讣闻　皇上之嗟悼亲文遣官谕祭命给驿载其柩以归诏有司治坟茔恩德之厚蔑以加矣 

　　○通议大夫礼部左侍郎宛平李公嘉墓志铭（杨士奇） 

　　杨士奇 
　　李之先居平阳之临汾大父讳仲智父讳师鲁元季随兄希贤宦游燕都遂占籍宛平县而公生焉公讳嘉字允坚天资凝重不妄言笑自幼卓卓有立志事亲孝稍长县大夫选邑学弟子员前大学士董公伦时学教谕公从受业旦暮自策励所授书率诵读数百过四书注释虽老不忘已而念家贫亲老丐罢归保养师者初惜其去遂献诗达意其辞恳切师悯而从之后选奉祠所礼生事　太宗文皇帝□□邸敬恭祀事恒致其诚无几丁父忧哀毁动人终丧不饮酒食肉览父手泽未尝不流涕而养母□□兼尽初世父希贤死于兵无子仓卒藁葬公□□□悲竟卜吉壤备礼而葬焉　文皇帝靖内难□□□城劳时南兵遏城城外民有负母入城无所□者公避舍以处之且食之粟民母子得全其急义率类此内难平录守城功召至南京有司奏授鸿胪寺序班数月　上亲擢通政司参议且面谕之曰以尔诚实故擢寘要地必勤必慎母忝朕命公益尽心乃职一日奏事毕自陈臣有老母在乡里无兄弟侍侧□□迎母就禄养从之既至时初建北京奉命董运木之役于河南殚其智虑夙夜不懈后丧母哀毁如丧父诏赐棺及驿舟归其丧服阕仍前职遂扈从北狩自是廵狩皆预扈从后坐累左迁鸿胪寺丞　臣庙御极升左通政使又坐累左迁未行　上嗣大统复通使改北京刑部侍郎念其老不堪繁务又改礼部侍郎公虽精力日衰犹勉强事事未尝少间再岁以疾闻赐敕赏谕命致仕又数月不起享年七十 

　　○嘉议大夫礼部左侍郎章君敞墓铭（杨荣） 

　　杨荣 
