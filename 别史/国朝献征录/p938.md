<!-- { "loadSidebar": true } -->
　　大同有叛卒姓王氏以行行人称曰王三其人骁勇有羿□风且多智畧尝鼓众杀主将避罪窜投胡虏酋长疑不录约必杀其妻子示信遂归鸩母及两妻火其居不返计酋长契之礼上宾封以数千户俾统徤卒猎渔中国庚子迫太原辛丑复长驱深入榆次交城文水平定岢石诸郡邑重罹荼毒壬寅癸卯时出时入恶焰炽空耳者战栗至甲辰秋突入紫荆直抵完县京师戒严　天子震怒用论者言械系请撤戌卒御史中丞朱公方并罪总督大司马翟公鹏及地方将官有差大司马毛公伯温以不能先事御防且轻信中丞言罢职方郎韩君勖廷杖且死诘其原皆王三之导贼运筹流毒至此乃大悬赏格　帝命若曰蠢尔叛卒悖逆不道上杀主将下戕良善罪不容诛窜投胡虏引连兵马蹂躏中原法难轻宥凡我将领有能善谋奋力激发忠义生致阙下者予千金升官五级世世继袭命既下大同军舍刘大玘雅擅谋力又曩与王三善白之父母妻子曰我家世食禄无分寸报王三匹夫敢尔作孽使中土不宁戮此妖丑非大玘不可请以死从事其母泣止之不从复曰父虽老吾有三□大者例当优恤即死不□□母遂携其妻女毅然就道留三子于家既至关口□酿酒业居将一年踪迹王三无所得志不少懈乃王三果来跨马执戈弓矢在櫜从四小虏按辔关下问戌卒曰谁在此戍卒以刘二应闻言甚喜令速趋会大玘遂携壶榼出下马相见执大玘手曰弟何在此大玘曰贫甚不能自给寄此酿酒意得升斗活计不图今日乃见兄也涕泪交下王三恳慰之曰弟无虑予今富贵若此忍使弟流落乎他日得志当以国卿第处尔也大玘敛泣酌酒寿王三倾之不疑大志定巳久酒皆宿储曲孽既厚复投药毒王三纔数盏即觉微酡喜谓大玘曰吾欲至尔旅舍少坐大玘佯辞不能欵曲王三固请以行至其舍相劳苦备至且请见大玘妻与女问其三子大玘曰留待吾父母王三大呼大玘妻曰二嫂取好酒来吾弟兄叙阔怀以尽醉期因命小虏出数金以遗之大玘妻亦善应对跽献数巨觥已大玘与王三对酌其妻出礼小虏不计壶盏数日将夕王三醉甚四小虏亦醉甚偃卧舍中数试之不觉大玘乃与原同约三卒用大椎椎其两臂臂痛但□目强视曰尔何击予也予明日赤尔族振不能起两臂既断缚以巨绳截至总戎所覆核无伪槛诣京师　帝心大悦下法司议罪当凌迟俾传首九边以慑诸虏如其赏格赏大玘千金官授正千户同事三卒各百金官百户在完县虏众闻之星散将士奋力俘馘甚多事传至□方洲子不胜欣叹夫自虏以来所伤数百万命所费数百万金曾无一胜以答众望而大玘小臣□身赴义克擒渠帅以奠边危可不谓忠且智乎一时居将领者可以自省矣作缚虎篇以遥致相庆之意或足以风于众也京华直北两巨镇大同宣府相命地势遥悬诸虏邻关门直与七陵近中有黠虎名王三力能举鼎性贪婪首倡叛逆弒主将却以虏窟龙潭酋长见之疑不录鸩母两妻证心腹猎将恩宠如上宾授之军骑任驰逐一薄太原藩镇轻再入平定几辅惊三冲紫荆践完县千兵万马恣游行京师戒严　圣心怒两镇将领充荒戌司马休官职方殂大悬赏格堇丸招募大同军舍刘大玘心□忠义男子平生欲勒燕然铭视贼若仇执以死父母泣号苦莫留提刀誓斩逆臣头世沐主恩司部伍安能坐待身封侯独携妻女寄关口汲水负薪自酿酒酒成日饮数十人王三不来日巳久甲辰之秋贼恶盈持戈□马冲边城入关忽闻故人在相逢劳忍倾情刘家二嫂最恭谨跪进醇醪望接引探囊取金嫂寿弟唱兄酬天欲瞑喜极饮多成巨酣解甲长卧毛鬖鬖数回动摇漫不省椎残两臂缚之槛羽书驰报　天颜喜磔尸传首示边鄙十万胡兵尽夜逃俘获备载歌声起刘郎奏见承殊恩千金五品贵且尊名姓分明着国史气焰烜灼归辕门向日当垆独苦筭策无遗缚黠虎缚虎弗克傥返噬甘虀粉竟何补呜呼丈夫不遇时屈身降志同愚痴一朝得意便卓绝回视琐琐皆涂泥君不见五府侯又不见九边将锦衣廪食行呼唱幄中筹略今何如后来谁尽凌烟上 

　　○卫镇抚徐让（忠节录） 

　　忠节录 
　　徐让山西布政司理问材气磊落有口辩建文时应募赍书物至北平议和解兵受而不荅还授卫镇抚军前差遣战殁 

　　○卫镇抚卫健（忠节录） 

　　忠节录 
　　卫健山西孝义县丞读书达吏事胆智过人建文时与徐让同应募至北平还授卫镇抚与让并赴军前差遣战殁 

　　焦太史编辑国朝献征录卷之一百十一终 

　　●焦太史编辑国朝献征录卷之一百十二 

　　孝子 

　　◆孝子 

　　危孝子贞昉传（宋濂） 
　　钱瑛传（梁潜） 
　　崔孝子敏传（张昌） 
　　贞孝郑仲涵渊墓铭（宋濂） 
　　简祖英传（黄佐） 
　　孝子丘铎传（宋濂） 
　　毛聚传（宋濂） 
　　孝子瞿嗣兴传（宋濂） 
　　姚甫担骸传（姚夔） 
　　毕孝子鸾传（刘俨） 
　　刘先生镐墓志铭（王直） 
　　陈孝子淮传 
　　杜用嘉瑷传 
　　隐德先生洪祥传略 
　　庞公景华墓志铭（倪谦） 
　　曲祥传（金□□） 
　　檀孝予郁传 
　　孝子杨旻传（张汝弼） 
　　虞孝子讙传（沈恺） 
　　孝行王原传（县志） 
　　谢孝子用传 
　　栢墩居士陈伦傅（李汛） 
　　程孝子振事纪（李汛） 
　　孝子郑杲传 
　　彭孝子宝传（方学□） 
　　罗孝子玮传（邵宝） 
　　唐孝子俨传（姚涞） 
　　宋孝子显章传（苏佑） 
　　孝子刘文焕传 
　　刘孝子闵传 
　　方孝子重杰传（郡志） 
　　周孝子聘传（方学渐） 
　　归氏二孝子传（归有光） 
　　孝子何伦传（赵镗） 
　　崔鉴传（吴桂芳） 
　　杨黼先生墓志（李元阳） 
　　二孝子传（耿定向） 
　　李椽学梅传（耿定向） 
　　丘孝子绪传（张时彻） 
　　夏孝子恩传（方学渐） 
　　孝子杨腾传（郡志） 
　　孝子文学潘自新传（罗治） 
　　□孝子世名传（张凤翼） 
　　□三孝子□（陈子贞） 
　　楚冈苦孝郑之垣传 
　　徐孝子彪传（县志） 

　　○危孝子贞昉传（宋濂） 

　　宋濂 
　　临海孝子危贞昉字孟阳事亲以孝闻其父孝先洪武辛亥进士擢官麟游丞再迁陵川坐法谪役浦江县贞昉时郡诸生闻之奔欣于郡□欲走代之守以其名隶学籍难其行贞昉号泣于庭曰人孰无父哉柰何独沮于我也左右之言获如其请即日上道诣　京师伏阙上疏曰臣父陵川丞孝先不幸絓吏议输作大江之滨筋力向衰不能执事而大母范氏春秋复踰九十旦旦念之恐染霜露之疾无以遂其菽水之忱终天之憾或及其身臣犬马之齿方殷愿代父作劳使其归养虽即死无恨　圣天子以孝治天下惟哀矜焉疏奏　上恻然从之贞昉乃解儒衣易短制欣然就役施施无难色然质体尫弱不胜负仕之苦越七月病卒贞昉通周易兼能学唐人歌诗性刚直读古忠孝事敛祍久之且曰使贞昉生其时亦当若是尔遇交友患难蹈汤火赴援不利害惑卒时年二十八闻者皆悲之　说者曰父子体殊□气同者也故古之孝子不以身自私非过激也宜也有如贞昉者诣　阙上疏欲代父受役毅然以死自誓唯知有父而不知有身其殆近于古之孝子者非邪呜呼死生于人大矣贞昉之死于孝是有益于天衷民彝之重无愧于俯仰无慊于神明奚翅足矣尚何说哉彼悖德犯上者亦曷尝不死其死也如败豚腐鼠人孰称道之观吾贞昉则若威凤之翔千仞可望而不可即得与失又何如哉贞昉之名宜登国史以风厉四方予旧史官也特立传使秉直年者他日有采焉 

　　○钱瑛传（梁潜） 

　　梁潜 
　　可大名瑛姓钱氏本吴越王镠之后历庐陵剌史汇再世曰和自庐陵徙吉水又四世曰程程之子诚可皆以科第有声而可大之祖本和号梧冈先生者尤笃行士也可大生八月而狐稍长性颕敏年十三以书经中临江路赏试既又中抚州路赏试然是时元祚日非红巾盗起所在皆争雄长自至正丁酉五六年士大夫颠顿甚矣可大奉其祖及其母崎岖以避之走庐陵之富田又迁泰和之梅冈既又走其邑之大洲寻又奔雷川后又奔庐陵之李坑季坑路极险盗又追及之梧冈被鎗不死缚之可大闻即曰刃奔欣乞以身代盗并絷之可大欣不巳梧冈亦哀欣无子惟此一孙耳两人争相代死情极悲惨贼怜其意遂两释之可大方脱时其母寻亦被执而可大妻张氏翳伏丛薄中窥见贼巳执其始即自出迎谓贼曰姑老矣请释姑而缚我贼熟视良久即解其姑缚缚张氏张氏既就缚掷所携□中双鞋与其姑诀曰妇无用此矣且行□□□其姑稍远即骂贼不肯行遂死之嗟□变故仓卒之顷而愤然求死以全坐者若素约然何其悲也　国□□□有司以可大之贤凡三荐皆以亲老辞亲既没终身之悲痛梧国故所筑楼可大每一登之辄流涕因名之曰思楼其孝行笃至世岂多见也然其人颇豪徤慨然以气自负乡有剧寇尝杀人有司惮不敢捕以属可大可大立捕杀之年若干卒于家一子曰遂志今以科第得官山东按察佥事云 

　　○崔孝子敏传（张昌） 

　　张昌 
　　孝子崔姓名敏字好学平阳襄陵邑崔村里人也□子生四十日其父仕元代蜀川绵竹县尹父子不相知识者踰三十年孝子独依母氏洎兄居幼而好学壮而弥笃遭元末兵乱干戈抢攘居民逃避母氏及兄亦各离散不知所向好学孑然独居思其父母永怀于心乃辞其室家身往求之入秦地徧访其母氏无有也乃由秦入蜀经褒邪履云栈度剑关达于蜀中抵于绵竹其城邑数经兵乱莽然荒塘询诸遗民求其父丘垄所在邑人无一知者乃独彷徨踯躅荒榛丛棘间仰天号恸顿绝方苏者数四既无所见复自蜀经秦行次凤翔于亲戚处访之知其祖父丘垄所在即启歹赞负其骸以归葬于先茔呜呼人子不幸生而不识其父世乱又失其母若崔孝子何独痛哉而孝子追念二亲罔极之恩不惮一身之苦跋涉山川奔走道路备经险难往还不啻万余里焦心劳思胼手胝足亦极劳矣况又负其亲骸归葬先茔兹皆人所难也而孝子能之故乡党闾里皆穪其孝焉惜乎当时官守者不闻其行不能上达于　朝旌表其门孝子所居与予相距仅一舍许耳闻其□窃恐岁久湮没无人知者故传其行实以俟他□太史氏采风者之张本云 

　　○贞孝郑仲涵渊墓铭（宋濂） 

　　宋濂 
