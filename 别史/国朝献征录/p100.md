<!-- { "loadSidebar": true } -->

　　○特进光禄大夫左柱国少师兼太子太师吏部尚书华盖殿大学士赠太保杨文忠公廷和墓祠碑（赵贞吉） 

　　赵贞吉 
　　惟　皇天笃我　明之佑间出哲臣　社稷隶二百年间如仁和于公暨新都杨公乘所遇时力于隶事最着矣盖正统己巳土木北狩正德辛巳威武南征陨空沉陆变起非常非有握补天之器挟栘斗之能安敢授手其间哉于公巳表于宪皇之世杨公之没久矣顷者恭遇我　皇上奉我　世宗皇帝遗诏复公之官加赠太保谥文忠荫一孙尚宝司丞一孙入监遣官祭葬　恩数备至呜呼休哉不忘臣下之劳其　国家有道灵长之福乎于是始皆谈诵公行事矣公名廷和字介夫系出湖广之麻城五世□□乱入蜀居新都以天顺己卯九月十九日生公□以奇颕举于乡少年读中秘书才器恢廓乡先达司马余肃敏夙重之归老之日独持大明□□□曰介夫当相天下我熟此以助他日谋断盖□□三十年修文讲读声誉茂籍时辈视之巳若麟角凤毛然正德丁卯冬自南户部尚书同长沙李公办□事是时孽珰之熖毒蒸寰宇数年内骇奔未息南平北讨政府嚣欱而长沙亦倦念去欲令公代巳也尝语人曰吾于文翰有一日之长若经济事须归介夫夫余公识公于早岁李相察公于同事非杨氏之鲍叔哉壬申冬李去公始独任时公丁忧　朝议夺情疏亟上议得寝惟　令抚按官与坐守长随刻服制日促上道此起用辅臣之异数也噫公再进而时事益难矣　武皇帝匹马捶居庸关踰上谷入云中望猎阴山旋以威武南下则□五位虚拱将踰岁矣嗟嗟自宸濠播乱讹言载路包藏祸心者可尽防御人心将涣大势将倾仕者咏同车之招居者怀恤纬之忧此何景耶公血诚只影周旋其间远奉　纶音近承　慈旨大合众谋小事独断竟俾边无鸣镝衢寡惊析安平且泰俟　上之回呜呼可不谓公劳巳乎　大驾至自通州事势愈急四家锐卒环布萧□□□在侧磨牙舕舌傥机事有一毫之颣则祸不测可悉言耶呜呼危哉公外示安徐密祈　内旨许其从事始以一刺诒彬入贺兽吻缚之按押虎之机此萧张擒信之智也旋以优赏犒思归官卒令扫迹出关成逐羊之势此周勃收军之勇也军收而司农之印可不倒矣信擒而郿坞之脐可不焚矣呜呼可不谓公功巳乎然后清宫警道迎　主开明堂而治之布　明诏与天下更始而天下大定矣呜呼可不谓公忠巳乎当是时公之勋名著矣风烈高矣尊亲议起而事之大难处者亦随至矣遂以癸未冬去位盖公去而时事日异矣公尝叹曰众尤交责吾何逃乎义之尤我命也人之尤我遇也事之尤我时也吾惟有去巳耳夫以公之圆机达识岂不知　诏者上之令也不便虽十易之孰御特以处君父骨肉情礼之间身任　两宫之责岂敢操一切径情之说乎必推心挈度剂量而调适之以和无体之至礼保忘名之完名俟　泰陵扫宫役作而徐图其后岂尽晚哉然欲即以回执礼正名之论则势不可也岂非命哉公之决于去所以免义我尤也往在汉廷博议是者不以加秩负者不以夺糈据经研义非击搏之司是当求裁无灭异之厉四子之于公独异是乎岂非遇哉公之决于去所以免人我尤也世复有不齐之论出于意见之偏锢于习闻之久附声和响龃龉寔繁徒致　圣主怀怒疑有讽嗾罪且不测岂非流俗未易卒变时固然哉公之决于去以免事我尤也夫以公之功劳靖忠而博此三去惴惴焉惧补过之无地大臣之道岂易尽哉悲夫传称公幼读书日以卷计长于学无不贯惟以资经济故于　当代典章条格人才政绩边防阨塞军伍钱榖丛琐远迩心计耳濡如身亲周旋而抵掌可述酬答机务之际殆裕如也张永以东厂功乞封巳持　内旨引内官刘马儿例要公公曰刘以功封其族人非封自身也事载岳公类博稿中取云之乃巳其谈笑解纷易易如此而不知由于宿昔之精博也至当大事智勇奋溢临九死而不回此则非人易及亦非可易测者矣初辍草威武勑巳滨死逮　嗣君未至承　制专断者廿七日驾抑奸雄如泰如琼稍疏皆足以死　新诏裁革人数十四万八千七百余岁省太仓粟一百五十三万余怨□汹汹谣曰终日想想出一张杀人榜于是公出入护以卫士益岌岌邻死矣然而不死也者才也亦忠也有默相也者耳公阁僚广东梁公之论曰天生斯人以了今日之事大匠之任不可代也于是虚阁中首席俟公起复至而居之斯则公未卒而论巳定公少时尝梦天门开遥瞻卓楔曰际昌时而公显其老也复梦天门开有二幡导公冉冉以去而公卒公殆天人禀间气而生者耶公在位一辞伯爵及太师太傅二辞锦衣卫千户荫三辞文职四品世袭荫居家俭素食不兼味衣自命服外皆布素子弟科第相望不以喜曰此末事也谨言行修身齐家斯□道之大者幼不好弄比老而声伎不一至于前位极人臣而居处同于寒素顾济物之心则拳拳无时巳也公生宦游每归则乡人建一惠局初通水利灌涸田万顷乡人德之号学一堰次捐建坊费修县城城成而贼至完生命万计次置义田于城西北以赡族人盖三归而修创利物业三焉若他言行之详当有如王岩叟马永卿辈书之未易举也子慎正德辛未科及第第一惇兵部主事恒中书舍人先公卒忱举人公以嘉靖己丑六月二十一日卒于正寝于时慎以议礼谪戌永昌以抚臣议奏许一奔丧巳而惇忱亡而诸孙幼公处浅土者四十年纪纲家务以付慎继室黄氏云氏遂宁黄尚书第二女有才志几几杨□婴臼矣亦天以报公勤劳王家也嗟乎宣孟之忠成季之勋天之所以报公者岂有既哉 

　　○太保文肃刘公忠神道碑（许□） 

　　许□ 
　　本朝大臣负峻拔之节操着光明之仪度嫉邪振污而令闻特重一时者若野亭刘公有焉公河南陈留人讳忠字司直号野亭曾祖谦祖亭隐德弗仕父达由举人官国子博士三世俱以公贵赠如公官曾祖妣宋氏祖妣高氏田氏妣梁氏俱赠一品夫人博士公任平定州训导时梦芝生左膝上即以景泰壬申八月十五日生公于学舍州人梦芝卷纪之公少聪颖过人明朱氏诗弱冠举于乡登成化戊戌进士改庶吉士授翰林院编修弘治庚戌充会试同考修　宪宗实录成升侍讲　孝宗朝充经筵讲官兼侍　皇太子讲读辛酉主南京乡试九年俸满升侍读学士　武宗嗣位以东宫讲读劳升学士时近习导　上盘游渐隳政纪公即疏陈崇圣德戒游逸数事语极剀切又因　经筵劝　上恪遵祖宪戒狎近小日亲朝政或劝公少讳公曰尽吾职耳因是　上不悦近贵亦惴惴不自安遂欲用公南京以远之时先襄毅公吏部尚书遂推公南京礼部侍郎未几升尚书近习方幸公去襄毅之意正欲公早柄政耳公任礼部即奏减江南历纸价银岁数千两以苏民困寻改南京吏部尚书毅然以董正百司自任留都官属素便安闲动称吏隐公乃以勤惰验其理事以清浊律其检身考□直书不少假借一时官属愓然敛戢率守规箴当六年考察黜留允当虽有席势恃援无一幸免者查华江南假吏千余人瑾窃政骄炽遣术者至留都有觇达官皆延款厚馈公不与见　上召公至京有向用意瑾见公气岸知不可招致改公吏部尚书兼学士掌詹事府事瑾诛始被推以尚书兼文渊阁大学士参预机务寻加少傅兼太子太傅武英殿大学士　赐玉带蟒衣充　国史总裁知经筵事辛未　命主考天下会试众称公明中官永初用事公卿趋附公守正不往见永使其党廖鹏来谒待如仆御有馈拒之临政动以遵成宪遏夤缘要每持正论不少顾忌同事者渐弗堪而近贵亦欲公速去公见时事龃龉愤懑日切屡疏乞休　上不允乃以省墓请假　诏许乘传归归复上疏辞始得　旨致仕给禄米月五石役夫岁八名荫一子中书舍人居家杜门谢过城南葺墅舍后凿池以俸金赐余时治具与亲朋游燕或周贫助急曰此皆　上赐愿与乡人共之辛巳　今上登极遣官存问公谢疏附陈时政要务　上嘉纳再荫一子中书舍人仍　勑有司时加存问嘉靖癸未七月二十五日以疾卒于正寝距所生享年七十有二守臣以闻　上悼念不巳遣官谕祭庀葬事加赠太保谥文肃配王氏累封一品夫人与公媲德生一子朋玉早卒贰室黄氏生子男一元嗣中书舍人升　周王左长史孙男八人存恩中书舍人公性赋刚介志识宏远公私理欲界限别白极严而好恶取舍毫厘不苟恶奔竞趋附辈若将凂巳蘖之操始终一节嫉恶虽过严而与善未尝不厚处世虽寡合而义交惟恐不广事二亲生隆孝养殁尽哀诚处家严而有法应门止一二童稚每出必俟薪水入严鐍而行在南都数年不通书上都秉政时拒贵近馈遗一日有盒担数具伺门公不觉怒叱扛仆惧而趋或仆盘具品物委于街巷或谓太过余则曰苞苴盛行时不可无此事也公阅廷试卷于东阁一达宦非读卷者入公怒詈侍胥不辍其人出方巳或亦谓太过余则曰请嘱公行时亦不可无此事也公之风裁方正严毅若使得行其志士风世道当何如也未三月去位惜矣严霜陨而贞草茂横流急而砥柱安公之见重于斯道岂小补哉公□赋典丽得体文章蔚鬯滂沛并驾欧苏与讲义□疏编帖几百卷门人特录其范世者梓行之 
　　丛说云刘野亭自制墓志其畧曰归之日有先公敝屋数楹城之南有别墅一区田百亩桑枣榆柳百余株继又于舍后凿小池放一舟其中每当春暖秋晴病起意适之时或驾舆登墅或张席命舟徜徉自放于水云林月之际其所获赐余则岁分十之三四以颁诸流离贫饿者间尝进元嗣谕之曰吾老且病没之日勿请葬祭谥赠勿干名笔诔文诗挽有一于是吾不汝子矣或者乃曰公筮仕几四十年所历非一官各有所职今何不书盖予虽以文翰着衔其所职则启沃辅翼有关于上下者颇重大予于是无一能効焉书之徒以自贻媿也公孤穷阶而居之若不能安者盖予性峭直狷介既无功业以显明之资又乏低昂以植立之地不即去则罪口大媿口集士夫清议并以先所有者而夺之矣其归而居家虽杜门谢客然犹有车马游从之乐有贫饿周恤之惠若未能绝意于世者盖游从之乐所以章君上之赐周恤之惠所以侈君上之恩外此则非所知焉不敢有恤典文诔之请者盖无实德而尚虚名此予平日所深耻者今若是使予昭昭累士夫之余议冥冥地下之媿魄矣尚幸有不死可持之以见先祖考于九泉者自揣平生无大过尤此心无少负焉耳其铭曰呜呼野亭胡而生胡而仕胡而归胡而死盖其生也穷天地之委和其仕也滥皇明之介祉考诸巳考诸人则归有余裕委者还滥者收则死获所止呜呼世有野亭口者曰如斯如斯后有野亭嗟者曰乃尔乃尔余披诵再三不觉清风袭人盖其于大臣进退之义可谓极明洁矣考其进阁是丁卯九月正晦庵与木斋去国之日也是时瑾之恶逆方炽不闻野亭有所论列或者新至政府事权尚不在我耶然九月大拜十月即以病老乞休章凡七八上　上以春宫讲读恩温旨勉留甫一年余至己巳春而瑾败辛未春公求去益力遂得请而归时野亭年方六十非悬车之辰想亦但以其志不得行故决于去耳夫陈力就列不能者止即圣人所称绰绰有余裕者盖不过此则野亭者岂特近代所无盖加于古人一等矣 
　　邹东郭野亭序摘稿云正德辛未益试南省受知于野亭刘公逾月公赐勑扫先茔亟趋以别公握手语曰吾归不复来矣子国器也善自爱宁直无媚宁介无通宁恬无竞只此三言可以观野亭矣 
