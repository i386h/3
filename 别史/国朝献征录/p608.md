<!-- { "loadSidebar": true } -->
　　今学士大夫言学者皆曰齐鲁复有孟子葢谓我疆先生云先生讳秋字子成号我疆世山东东平人上世有讳通者徙居安平镇通生凤凤生先生先生生而有大志慧识过人读书通大义里师授毛诗至桑间濮上弃去不竟学闻其邑宏山张公阳明家言执弟子礼问业学尚书得明目达聪语洒然有悟发愤下帷谢绝一切即家徒壁立宴如也会安成邹公善督学山东太平周公怡佥泉事讲学贡院得先生大奇之曰孟生固自超也弁诸生首自以得先生晚庚午举顺天辛未成进士先生虽早贵绝不以气色临人居京师不与流辈伍独交驩孟公化鲤既得昌黎令下车问疾苦誓以不父母吾民者有如日会昌黎边邑驿传徭役粮马鞭甲繁兴一切民更始之器械以傋之之警逻以候之之城池以御之徭役则省猾吏则诘异才则拔幽隐则察公署黉宫则修掣二百年夙弊一旦苗禾辱而发栉之父老胥相庆曰吾邑侯其斯谓古之循良也与哉其得民之深有如此暇则进诸生三十余人讲良知学自以俸余馆谷不费县钱谓昌黎乡先正刻韩文以视诸生先生心如太虚视世界浮云毫无芥蔕虽居边圉繁邑未尝一日掇讲与诸生盟必先行而后文制外以兼内讲肄以端其习考核以程其规标的以大其业宏博以邃其思抑扬以厉其志金玉以宣其情夏楚以鼓其气久之士怃然若失也勃而变巳翕而从翻然而革先生忻忻曰吾教行矣又惸惸与民休息即不巧宦犹不失令名诸台荐以十数上仅得大理评去之日父老泣留遮道时有鹿衔先生裾亦若有恋恋者父老树碑以识不忘寻从祀名宦先生小试于邑邑皆弦歌也署廷尉两载以廷尉天下平谳狱惟允赠父如其官母孺人己卯转职方领山海关是时关政久弛妙简才望首以往奏给特敕葢异数也先生至严讥察裁供应竟其司官忌遂萋菲而巧诋之辛巳以考功令调外众论哗然先生无愠色乃乞休归时复过昌黎昌黎士人且喜且悲渡滦江作歌欷歔与士人别泣数行下抵家卜筑家南二十里许尚羊其间有终焉之志日课子若徒博刺羣藉剖难析疑侧弁而吟曰长林丰草吾以适吾适也自是先生道益尊贤士大夫道安平式庐请谒干□相望或依依数日不能去甲申以直指黄公荐起刑部寻升员外郎丙戌迁尚宝丞公余即聚阳和谒公究竟理道殆无虚日缙绅先生以一领罄咳快己丑升本司少卿浃旬而卒呜呼伤哉先生笃学力行苦节清修以名儒特闻以廉吏令终治县县治治狱狱理司马马蕃司刑刑清司玺玺慎投之所向恢恢乎游刃而解然本之所由来矣夫先王之学其本以治心其绪余以治天下国家先生事业炳当时葢其学之绪余也先是先生奉命衡府便道还里抚台李公过先生于家凡三宿梵寺订明儒经翼是时年巳六十矣而神益王时时诵孔孟书不少衰间得圣贤片言只字有契于心随笔之以示后人当昌黎入觐时耿楚侗先生与之论心先生曰心体本自澄彻有意克巳便生翳障葢如的的一齐现前如如而妙自在必克复而后言仁则宣父何不以克伐仁原宪耶谓颜子合下便是复礼其不以血肉视心以灵源视心先生之学粹矣孟公化鲤称其河流澹衡度平庶几知先生者哉所著有二明一版明儒经翼战国策略昌黎文选行于世先生以五日生后赠评事以是日卒故终身于是日不燕集事其兄友爱笃至虽老且贵若不敢鴈行进者享年六十五卒之日不及殓伤哉贫也友人治棺具其斯清白吏与不佞观风齐鲁得先生遗□文诸丽牲之石□之曰有明儒宗我疆孟先生之墓 

　　◆南京尚宝司 

　　少卿 
　　卿 

　　○少卿 

　　中顺大夫南京太常寺少卿掌尚宝司事□□瑄行状（李东阳） 
　　南京太常寺少卿掌尚宝事杨道禾传（实录） 

　　△中顺大夫南京太常寺少卿掌尚宝司事□□瑄行状（李东阳） 

　　李东阳 
　　公姓夏氏讳瑄字韫辉其先自衢徙饶代有显者曾祖讳希政元季湖广行省都事兵乱死事祖讳时敏洪武初湘阴教谕遂家湘阴考太师忠靖公讳原告历事四朝丰功伟烈着在国史公忠靖公次子少颖敏喜读书尝窃观忠靖奏草及忠靖朝退必请问所议事忠靖笑曰是非尔所知也然心默喜之胡公濙尝梦　上以樱桃一盘赐忠靖二子长子珫避不敢受而公独受赐后珫卒胡公以告忠靖曰继夏氏者必此子也　仁庙尝顾问忠靖曰卿子年几何欲以近侍官之忠靖曰臣子幼稚非食禄时俟成立事　陛下未晚也宣德五年忠靖薨　宣庙震悼不巳即日遣中官致命于家拜公尚宝司丞明日公与叔父原礼入谢时公年甫十有三进退有度特赐冠带衣服公扶柩归乡里　宣庙悯公幼特免守制使养母十官而别遣官护丧归且厚恤其家公强记过人太师张公辅呼小友少师蹇公义而下多公父执礼重之　正统初　英庙追念忠靖勤劳特赐公田十八顷而蠲其税杨文敏公荣将归谓公曰尚宝非处君地吾还当荐君未几杨公卒不果云南夷逆命公上疏乞立功自效尚书王公骥奇之欲以公往有沮者乃巳八年命署尚宝司事公以母疾乞侍养还乡母愈乃就职时四方多事公上疏陈七事一谓湖广苗本异种必有首恶纠合寇宜密令诸胁从谕以利害诱以重赏使反兵相攻然后出其不意击之必破一谓苗出远刼必使老弱守寨宜分兵间道捣其巢穴则贼分而势寡一谓北虏虽每岁朝贡狙诈□测宜令知兵者行边旌勇智退老弱缮兵械修城隍谨烽堠以备不虞一谓福建盗作师久无功使贼势日张民困转输不得耕食是益盗也宜督将臣乘时殄灭多见采纳十四年虏犯京师公忧愤陈四事一谓虏乘胜远鬪锋不可当宜坚壁勿战使进无所得退复气沮然后出奇设伏诸道奋击破之必矣一谓虏深入吾地宜令死士夜袭其营仍设伏内地以待追者一谓虏既举国入寇边无所御宜调边兵之半入捍京城内外夹攻彼将自溃一谓我军依城□营进无死志退有所归宜严号令以坚其志如以三队法前队战退令中队悉斩以狥则士畏法而不畏敌矣诏亟行之后虏使至公又言虏无故遣使与吾译者偕来必佯逊辞以缓我应援□我□退觇我虚实或诳事虚情以乱我谋或赂我译者令反间宜慎防之以观其变又谓虏若引退宜分兵五路间道袭之以正兵二路当其前以奇兵二路攻其傍以伏兵一路绝其后又以宣府大同诸路邀其归葢彼方恃强不虞吾至且待使回犯我而我先夺其心势可必破况今太阴犯昴主胡不利太白出高用兵敢战吉臣以天道人事机不可失当道不能尽用其言公又言虏既得利今冬来春必图再寇今汝宁凤阳诸府及河从故地流移之民无虑百万恐因隙而动患不浅愿假臣便宜使招募智勇以国用仍条陈事宜以先召吏士及其故老俾各举所知凡举主及所举劳以酒币揭名于旗以倡忠义然后榜谕凡有知兵敢战习骑射谙地利能间谍者许以官赏复其家一丁以给其力事平之后不愿兵者释之教阅之法以百人率择其能者十人以教其九十人兵既集众又习战法可以捍京邑可以消外变事下兵部尚书于公谦请试用其才侍郎王公伟公知巳也时监察御史亦□敕公募□□扬会事定不果久之公以母老乞就养金陵□□□南京尚宝司事三月丁郑夫人忧上京师复陈□□曰赏罚以御将不可不严任吏不可不宽宜罪败师弃守之将以戒不忠增廉官能吏之禄以励不任曰去利以善治国者不损民以益巳因举近事以利致害者贪虏入贡致生边患穷兵麓川以疲中国其弊在上污吏卖民以妨文治贪将虐兵以耗军伍其弊在下宜减浮费以轻徭赋省游食以足军储惜民力以培邦本又谓贵州宜仍洪武旧制置行都司罢藩臬郡县命一良将辅以文臣使专决于外以宁边患曰审机以制敌之机系乎攻守之得失因举近事之失机者虏初寇大同气锐锋利不当战而与战以致败绩一也宣府惩彼失利畏慎太过虏经其城当战而不与战以致土木之败二也及虏越重关犯畿甸自纳其死而我过防御无所施措以致大变三也宜鉴覆辙怀远图扬天威以雪国聇大学士高公谷见公疏荐于朝亦不果用奉使秦府充册封副使凡所赐遗悉不受天顺二年公以疾请命掌南京尚宝司事踰月迁少卿八年赐诘命特赠所生母王氏夫人成化二年进卿时五府多阙惟都督一人公奏守卫事重非一人可任乃命四都□□更宿卫十四年九载考最陛南京太常寺少卿仍掌尚宝司事方图请老归守先墓无何疾卒未卒五日犹力疾草疏大略言臣大见　太宗文皇帝赐　皇太孙敕谕皆农桑军国政治民之要诚　祖宗诒谋之至意愿　陛下置诸左右览而行之仍命　皇太子读诵使预知民事艰难守成不易则不必远求诸古而天下可治臣怀此言未敢辄上今臣病旦夕死此而不言永无日矣命其子崇文上之讣闻　上遣官谕祭于南京 

　　△南京太常寺少卿掌尚宝事杨道禾传（实录） 

　　实录 
　　杨道禾字叔简江西秦和县人赠太师谥文贞士奇之子正统初奉命读书内阁十年以荫补尚宝司丞至成化闾历升卿久之上疏言尚宝司官才可用者宜以例推举既得旨允之而竟不见举道禾不能平乞改任南京以秩满升太常少卿仍掌尚宝司事成化十九年五月卒赐祭如例道禾少豪放后折节向学博涉经史能诗赋谈论亹亹不能下物在一时大臣子能文者称道禾云 

　　○卿 

　　南京尚宝司卿白君玢墓志铭（倪岳） 
　　南京尚宝司卿许公谷传（京学志） 

　　△南京尚宝司卿白君玢墓志铭（倪岳） 

　　倪岳 
