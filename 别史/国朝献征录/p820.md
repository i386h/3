<!-- { "loadSidebar": true } -->
　　广东布政使司左参政刘公昌墓志铭 
　　广东布政司参政范公瑛行状（杨廉） 
　　广东布政司右参政丁公璐墓表（杨廉） 
　　广东左参政黄君颙墓志铭（林俊） 
　　广东布政司左参政罗公侨行状（罗洪先） 
　　广东左参政张公怀行状（吴惺） 
　　□□布政司左参政吴君玭墓志铭（徐□） 
　　广东布政使司右参政管公见墓志铭（吕□） 
　　广东布政司左参政项公乔墓表（罗洪先） 

　　○广东右参政杨勉传 

　　杨勉字子学应天府江宁县人永乐甲申进士改庶吉士命读中秘书问学日进博洽能文久之授刑部主事　成祖命学士胡广等编集五经四书大全及性理全书胡广荐勉同纂修时部属与者仅十二人十三年书成寻升行在刑部郎中十六年升行在刑部右侍郎人丰姿俊伟有应变才十八年命署山东左布政事十九年定鼎北京命廵视福建地方考察官吏安抚军民本年事竣还京以事逮狱二十二年　仁宗嗣位释系复刑部右侍郎本年谪山东右参政洪熙元年又调广东右参政后卒于官 

　　○广东右参政吴惠传 

　　天乐翁姓吴氏名惠字孟仁永乐二十二年进士由行人历官至广东右参政初公年二十未业举子给赋长邑中随其丞督米京师在途日歌诗自得丞奇之归言令令召与语益奇之举充吴庠生治尚书庠生以朴也故漫戏舍中不得夜读公画则庄坐向之夜匿火俟人静起读如是连日戏者去踰年而领乡举明年登进士行人两洞庭旧无进士有进士自公始在朝喜言事出使见有不便归即奏闻同时以非职多难之公言如旧尝同给事中余姚舒某使占城国占城道海七日忽飓作舟危者屡舒不知所被发惶哭以必死公色不动自文祭海妃有顷飓巳以绝域有劳进八级升桂林府知府桂林好竞渡杀人狱连年不决公至则尽解纵断其俗不得复竞渡义宁洞蛮结湘苗乱三司方议征进请于朝公往止之曰义宁吾属也请自招抚不从而征之未晚乃从十余人肩舆入洞洞绝险山石攒起如剑戟华人不能置足徭人则腾跣上下若飞闻桂林太守至启于魁得入公告曰吾若属父母欲来相活无他众准准曰反复陈颀逆其□杨感泣留公数日历观屯堡形势数千人卫出境歼羊豕境上公曰善之无遗后悔数千人皆投刀拜遂不反归报三司三司罢兵明年武冈州盗起宣言推义宁洞主帅三司咸罪公公曰惠主抚抚三司主征蛮夷反复吾任其咎复遣人至义宁义宁徭从山顶觇得公使具明武冈之冤三司大惭武冈盗因不振义宁人德公如父母迄公之在桂林无敢有骚窃境上者在郡十年囹圄空虚庭草长丈狱吏无事遣校诸州仓粮吏部考天下太守第一例升正三品无缺升广东参政食实俸正三品时柳夷觇广州守将撤军远出袭城下公选丁壮出城奋击杀获颇多公貌不逾中人而有胆气临事不惑故所向有功然恺悌诚信人自亲之无颠沛也天顺某年致政所得俸悉以分宗人囊无余资居官三十年唯旧田庐待乡人不畛田或号天乐道人使占城所赐一品服致仕时时服之出入山林往来僧寺人见其坦易乐携酒与饮公亦不辞还之醉醉辄草书数幅散同游去天顺某年卒于家子鸣翰承翰鸣翰人品豪俊文章精绝诗秀尚音律尝曰吾文有金声吾诗唐正音也善小楷行狎平生有长律数百篇皆亲书尽人持去王文恪家居尝惜其才诵其诗以平生益友山中有文实助于鸣翰承翰人仗义谨于事兄不私其财爱翠降寺悟道泉日褁茗尝之曰此陆鸿渐所未喻也因汲以馈名人悟道泉有名自承翰始赞曰吾母天乐翁第五女吾生不及见公吾母时时语翁不畏死不爱钱父子皆能武艺而有文名伟人也使占城云海舟遇飓有一大山石拥出如刁戟隐隐殊多人状去舟里许祭讫而风返占城国小土城乘陴者持竹枪其主坐驯象郊迎既见疾入卫卒两行魋结趺地坐三伐鼓乃享使其人极弱夜鼓以十更率绝域不惧可以不媿古良使矣 

　　○右参政郭循传 

　　右参政郭循传 【 广东】 

　　广东布政司右参政郭循字循初庐陵人仪观甚伟言动有则富才识以诗经授徒多登科第有至第一□者循由进士刑部主事有盛称宣德间开拓西□皇城大兴土木循极谏不可以毡褁至大内问之□不屈乃射伤其颅血流被面乃下锦衣狱正统改□遇恩宥复职升郎中尚书魏源荐升广东布政司参政剿捕有功景泰元年感疾卒 

　　○广东布政使司左参政刘公昌墓志铭 

　　□□ 
　　成化十六年十月壬午广东左参政刘公卒公讳昌字钦谟别号椶园其先河南人宋有讳岳者由祚□徙洛阳元季兵乱避江南居无锡晚乃定居吴城西之雁荡里至今吴人曾祖本道祖天佑皆隐于廛父公礼南京工部虞衡司主事母计氏封安氏公早以颖秀被选入邑庠即立志不羣每旦升堂退辄掩户□□肄习常业之外博观羣典不求人知虽同门连业者亦莫测其所造正统九年当大比提学庐陵孙公首以荐同列心疑而口訾之及试京闱高学士榖读其文语诸同事者曰此必山林老学置之第一暨彻棘乃一白晳少年耳之叹赏不巳于是疑訾者始大媿以服明年会试礼部第二廷对大臣高其文而忌其直不以进读抑置第二甲未几以疾乞假南还大肆其力于学造诣益深景泰二年还朝授南京工部虞衡司主事时诏选儒臣纂修宋元史公与刑部主事昆山张和在选中后史就寝复旧任升本司员外郎又升都水司郎中在工部先后凡五年会朝廷复勑宪臣提督学校公与张和俱拜按察司副使以行公得河南再考受诰进阶中宪大夫秩满河南诸学官请留于朝不报擢广东布政使司左参政提督粮储在广五年内艰归以疾弥留竟卒享年五十有七公聪明过人书一目辄能记故博极羣书又习闻当朝典章及前辈故实扣之亹亹谈不休然性与人寡合不可其意则相对默不出一言有侵之者但容受而巳不见其校也至阅人诗文未尝指摘其瑕颣作文章才思华赡言词尔雅振笔可千百言常若有余诗律尤温丽可爱海内称一时作者盖未尝后公云所著有胥台稿凤台稿金台稿嵩台稿越台稿通若于卷所编有中州文表若干卷悬笥琐探若干卷尝类本朝文章如文选文鉴以彰一代之盛未脱稿又别有邑志姑苏志亦未成书噫公蚤有文章盛名每思立言以华国卒之不得其地故自郎署副使参藩省虽位望隆重非其志也平生知巳叶文庄与中今吏部侍郎耿公好问累欲有所荐以事夺不果此公所自悼而论人才者不能不于公惜也悲夫 

　　○广东布政司参政范公瑛行状（杨廉） 

　　杨廉 
　　公讳瑛字俊彦别号直轩姓范氏唐相履之后有讳平者元和间由钱塘徙丰城之山前五传至讳处仁迁邑之查村则公之一世祖也宋南渡有讳应铃者仕终大理少卿同邑徐鹿卿称其经术似儿宽决狱似隽不疑治民似龚遂风采似范滂理财似刘晏而正大过之具载宋史列传则公之十二世从祖也祖讳正芳静海金华二县主簿以子贵封知县赠知州考讳衷登永乐辛丑进士历昌化寿昌二县知县转汝州知州三任皆有惠政无媿古循吏而乡党至今语宽厚长者必曰范恭肃恭肃其字云母曾氏初封孺人再封宜人生公兄弟五人其二讳镛累官至广西按察使在岭右招猍猺獞最有功其三公自少颖敏开爽及长不专于学久之感州守公言乃折节读书治举子业不三五年有成天顺己卯以邑庠生领乡荐庚辰登进士癸未丁曾宜人忧成化戊子授行人奉使闽浙诸司举故事致赆尽却之己丑奉使韩藩上下交赆竟无所受有布政使强公者公折之以义其人益叹服庚寅奉命代祀南岳比及境时有镇守戒行廵抚以不欲往饯之恳公乡人陈布政致意少待公不可厉声曰君命与镇守孰重□□闻之驰马郊迎无敢或后者辛卯授河南道监□□史壬辰廵视京师有倚势殴人者公置之法都御史李公之求免不听癸巳廵按陜西专理□禁先是三边缺马廷议欲资茶以市马公谓禁大严则利尽刀锥以病商太弛则利归权势以□国乃斟酌行之于是官茶行而边马足复条上三边便宜十八事准行者过半都御史马公廵抚陕西惟敬公多所咨访乙未春荆州缺知府铨部以大郡难治择老成御史以往乃以公名上闻诏可之在朝之士咸谓荆州土有藩封之亲下有军校之横中有诸卫之错布相抗前守多弗善其去且其地所谓雄据上流表里襄汉者一遇歉岁易以生变公亦以然甫至郡藩封日遣人诣府促修造凡用工料价银余十万夫匠数十万公呼吏取文案视之奉奏行者十无一二乃叹曰此前官畏势承顺耳吾不能也即移文上下诸非奏行者悉停罢之军校陵轹平民公痛绳之快手在官假威害人罪其首恶余皆遣之归农推行均徭法道路嗟叹以荆州太守如公者数十年前未之见也丁未升广东左参政时岭南四郡蛮寇出没患公公守其地尽心抚循岚瘴之乡无不徧历己酉有奏公在荆州失于查盘仓粮者公浩然求去廵抚都御史屠公上章留之不报卒致其事而归家居足迹不至官府惟间一出市与同时乡大夫之巷处者燕会数日而返弘治庚申卒公人有胆气遇事不择利害趋含议论慷慨音吐洪亮在荆州法令严明事所当无所顾忌岂非济时之才也哉 

　　○广东布政司右参政丁公璐墓表（杨廉） 

　　杨廉 
