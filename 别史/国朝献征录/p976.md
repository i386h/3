<!-- { "loadSidebar": true } -->
　　金陵王显述其叔父王君国祥言行授余请文其墓上之石显奇士其文辞甚奇至其叔父之事尤奇也余考之之言曰昔尝读太史迁书载战国秦汉征伐攻取间事必有谋臣辩士之畧参乎其中或以一言脱屠陷转败胜或奉文书下十百城国之所由盛强岂特甲兵足恃哉盖有文事之助焉近世史所录名将采战之绩则有之矣而言辞之士寥阔罔闻岂驰说骋辩者不若古之人耶抑有之而莫之述也以显所言王君说元御史大夫福寿以计破取二盗将如探鷇雏然固策士也哉而世不闻其名虽当时人亦不知计出乎君君说大夫时年六十二年且高不喜名名不闻于世至死而不悔古策士能之乎此其事足称矣君讳元吉国祥其字也曾祖君祥祖子某父闰之君兄弟三人于次最少而重厚好问学自幼奇伟喜兵家书辄以其意人言之人笑其过君曰君凡子何足闻此吾诚过也年十四岁饥与兄行籴旁县道遇盗利其粟将刧之兄惧走匿君不动徐绐骂曰庸县官使吾运粟许遣夫防我而不至若岂防夫耶后有粟车数十两若其防后至者盗以然散去里中长老固巳异之后大夫福寿在金陵盗陈也先潘甲率兵数千自称元帅声言讨贼索军食城下大言杀人守将闭门大不出大夫忧不知所君造门论以祸福说累百千言惊其座人大夫亦惊喜起问计君曰今城中无一军而盗兵惶甚此虽与争锋当以计破之盗索刍粟公宜开城门陈刍粟车若将馈之者而阳以好言绐之请一元帅以卒来取勿粟彼闻吾言不测吾□深两人必相让则主者必自来吾以计杀之而制其一人易矣大夫从其言既而潘甲果至执杀之也先失势亦自败去君绝不以语人又去而之燕秦齐鲁之间阴察诸藩预知不足与言复归金陵而　今上巳得江惟即金陵帝都乡间子弟多致□官君叹曰　人主在吾乡而吾求之天下吾之命薄明矣尚多谈何因噤不更谈世事隐医肆中自给□落铓锷不露几微故习恂恂务讷朴事父孝谨友其兄得恭逊意与众人处不求其异人莫知其奇□士也卒以布衣终年三十有九君人敦风谊知好尚当世名士多喜与交父丧致客千余人挟其所长尝以自高而人莫能高之世尝谓古昔能言士多死于言奇谋士多以谋败国因谓皆不若愚之全此要非笃论彼不善于用各有以取之非智辩之罪也若君之所蕴而视时□□不以得丧累谓善用其智辩者非邪 

　　○郑颠公传（郑善夫） 

　　郑善夫 
　　天佑公字君作淑公之后少磊落不羁知元运将革自负以豪杰之才耻与牛驽同皂处南湖坞中意洒然也是南湖处士晚年世益乱上下溷贿上自达鲁花赤下至邑子丞尉竞饕餮降其风而化之乃愤然有回淳反朴之志恤恤然赒贫鲜寡一物价平出纳使世之贪鄙也销后游四方赍余赀凡遇生物无大小贵贱即鬻而放之如是者十余年人不能测其所藏咸呼之曰颠公云公尝假三世田其价巳尽后其子匮乃召而告曰而父所鬻田若未尽而值也给如之至其孙匮复告曰而祖所鬻田若未尽而直也给如故晚年每辟火食日醉醇酒数勺微醺辄麻鞋散发走道上畅歌屈原渔父篇以自况其志或劝之仕乃喟然漫答曰而不见飞廉氏马乎其一朱鬣白毳龙骆凤臆终日不释辔卒以热死其一垂头昂尾驼颈骆膝踶啮善蹶弃诸野终年而肥古之达者固不苟絜以罹患不避秽以养精也兹盖得之旧谱参之故老所传云尔古之人有逃名羊狂裂冠毁冕而求自拓其所极者世未易知也埋蛇渡蚁近不在其身则惠应之于其子孙云 

　　○王冕传 

　　王冕者诸暨人七八岁时父命牧牛陇上窃入学舍听诸生诵书听巳辄默记暮归其牛或牵牛来责□田父怒挞之巳而复如初母曰儿痴如此曷不听其所冕因去依僧寺以居夜潜出坐佛膝上执策映长明灯读之琅琅达旦佛像多土偶狞恶可怖冕小儿恬若不见安阳韩性闻而异之录弟子学遂通儒性卒门人事冕如事性时冕父巳卒即迎母入越城就养久之母思还故里冕买白牛驾母车自被古冠服随车后乡里小儿竞遮道讪笑冕亦笑著作即李孝光欲荐之府史冕骂曰吾有田可耕有书可读肯朝夕抱案立庭下备奴使哉每居小楼上客至僮入报命之登乃登部使者行郡坐马上求见拒之去去不百武冕倚楼长啸使者闻之惭冕屡应进士举不中叹曰此童子羞者吾可溺是哉竟弃去买舟下东吴渡大江入淮楚历览名山川或遇奇才侠客谈古豪杰事即呼酒共饮慷慨悲吟人斤狂奴北游燕都馆秘书卿泰不花家泰不花荐以馆职冕曰公诚愚人哉不满十年此中狐兔游矣何以禄仕即日将南辕会其友武林卢生死滦阳唯两幼奴一童留燕伥伥无所依冕知之不远千里走滦阳取生遗骨且挈二女还生家冕既归越复大言天下将乱时海内无事或斥冕妄冕曰妄人非我谁当妄哉乃携妻孥隐于九里山种豆三亩粟倍之树梅花千桃杏居其半芋一区薤韭各百本引水池种鱼千余头结茅庐三间自题梅花屋尝仿周书著书一卷坐卧自随秘不使人观更夜深人寂辄挑灯朗设既而抚卷曰吾未即死持此以遇明主伊吕事业不难致也当日佳□操觚赋诗千百言不休皆鹏骞海怒读者毛发耸人至不宾主礼清谈竟日不倦食至辄食都不必辞谢善画梅不减杨补之求者肩背相望以缯幅短长得米之差人讥之冕曰吾藉是以养口体岂好人家作画师哉未几汝颕兵起一一如冕言　皇帝取婺州将攻越物色得冕寘幕府授以咨议参军一夕病卒冕状貌魁伟美须髯磊落有大志不得少试以死君子惜之　史官曰子受学城南时见孟寀言越有狂生当天大雪□足上潜狱峰四顾大呼曰遍天地间皆白玉合成使人心胆澄彻便欲仙去及入城戴大帽如蓗穿曳地袍翩翩行两袂轩□哗笑溢市中予甚疑其人访议者问之即冕也冕惟民哉马不□驾不足以见其奇才冕亦类是大 

　　○邢公量传 

　　邢量字用理长洲人隐居葑门以医卜自给性狷介不娶与人无将迎足迹不出里门不畜奴婢弊屋三间青苔满壁折铛败席萧然如野僧长日或不举火客至相与清坐而巳其学自经史外凡释老方伎之说无所不通室中卧榻之外皆藏书并手自校定或叩之信手举似不事翻检文章简古亦不苟作同邑沈诚字希明生稍后隐操亦高虽居通衢邻里莫识其面朝士有欲过之者固谢不纳诚愽学问无不知然短于著述故无所传云 

　　○龚大章先生诩传 

　　龚诩字大章昆山人父詧洪武初给事中谪戊死诩少依母族姓王氏既长隐迹田里肆力经书昼夜不辍尚书周忱屡至其家咨访时政两荐松江太仓教授皆不就有田三十亩力耕自给晚岁独与一老婢居破庐中种豆植麻咏歌自适没年八十余明人私谥曰安节先生 

　　○贺友菊先生确传（陈镐） 

　　陈镐 
　　贺确字存诚其先陇西人国初徙四明再迁金陵行古而醇学博而要少事举业试有司一不利即弃去曰是不足以尽吾学也遂益肆力于古自六经子史以至于天文地理医卜之书无不览究文辞下笔辙有古风视世事若无足以当其意者以菊有隐者操笃爱之别号曰友菊其于富贵功名漠如也与诸名公古道交自视恒欿然而能忘人之势或语及古今成败人物贤否政治得失则凿凿有据学士周公叙尝以其有史才荐修辽金宋三史力辞不就有司延卿饮大宾幅巾深衣曳杖逍遥仪度整肃望而知其君子之儒暇则纵寻山水间优游以老年跻九十三而卒所著友菊诗集八卷行于世 

　　○王半轩行传 

　　半轩讳行字止仲王姓半轩其号也苏之吴邑人初父某闾门南市人市药以交鬻纷拏挈之巳□半轩尚髫年药踰千品悉志其某某若多寡酬应无或□主媪老好听稗官家说即默记数本迨晚歌之娱主异之语若能读书否耶授鲁论一帙翌日巳成诵矣遂大奇之罄以所庋经史百子恣其探阅大有所得年未弱冠辞去启蒙于城北望齐门旧居时声□殷发愿交毕至而议论踔厉证据今古常屈其座人然家徒壁立几无留策询所学曰向得之药主人耳词章汪洋奥美关节开解千绪万端参错桀出一时老生咸畏之临川饶参政介之分守浙右以词翰豪视东南号醉樵之诗歌者殆编惟难于一文耳间延与语曰是非庄骚家言莫殚其形容即席说不加点窜饶仆地曰吾见中朝才儁亦伙未有类子敏而奇者天才也亟疏荐以天下多事半轩亦靳弗售长洲周庄沈达卿其父号万三秀者赀雄当世礼聘于家塾每成章辄偿白金以镒半轩槩麾去曰使金坞可守则燃脐之惨无及也吾言止如是直何滥取多田翁洋三吴鼎沸所据者恃多垒礟石自固半轩私语曰兵法不云柔何以制刚也或询何居曰设植簜筱颀而韦者系布于其端如帡幪然人出没其下虽礟至而布必随之低昂则人无害而不可尽矣后大将常公提丘至果用是计而城遂破所交靡不服其谈兵之有征也洪武初郡庠延经师时训导无常禄犹儒生衣巾弟子员多出绮纨皆易之以五经杂进问难半轩悉辩讲极底蕴洎删润课业刃迎缕解节有详明至是乃吐舌曰王先生未可以词章儒目之故有行书厨皮沥簏之号以其该愽而无渗漏也郡守江夏魏河内王俱名观者以国子祭酒刑部侍郎前后迁于苏胥多之思闻之朝而不果年向老解任避迹于吴山之石湖以经训常凡碑铭序记等文求著作者悉归焉间写图题其上自适旁通缁黄家学与论苦空玄寂累日忘倦率致其厌怿合什稽首谓澹如居士再世人耶尤深契道衍谓必有知者晚更号楮园有楮园集十五卷半轩集六卷学言稿十三卷四六札子二卷通意宜资十卷宋系统图二卷人咸誊传生二于皆役于京屡言疏省问欲见亲以慰半轩欲往或尼以法网固密非儒者泮奂之日乃微哂曰虎穴尚可嬉吾韦布士何窒哉抵京主一祝家因之见重于梁国蓝公延之西塾诲其子若孙并资问益每怅相知之晚数荐之　召对反劝　上行王道正礼乐简贤立根首务以其迂阔于事弗之听也未久以他事获罪连坐以殁实洪武廿八年三月十二日年六十五云 

　　○白鹿生杨恒小传（宋濂） 

　　宋濂 
