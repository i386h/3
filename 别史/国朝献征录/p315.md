<!-- { "loadSidebar": true } -->
　　余友端君以善既卒之一年其子智衰绖踵门泣拜而请曰智也罪衅深重祸延先公以洪武癸丑三月乙卯卒于南京之官舍寿仅五十又三遂以是年某月某日葬于巉山东村之原窃惟先公自少有志事功其善政在人者今多能言之又十年则言之者或□矣又十年则无人能言之矣此无它人远者其言湮世昜者其事晦亦恒理尔一念及兹宁不使人兴怀乎然而托名文辞者可以垂之无穷千百岁犹夫一日也此为人子者所恃以无恐愿先生进之按学子□刚状君讳复初以善其字也姓端木氏其先为所人出于孔门弟子子贡之裔今独以端穪氏者从省文也一迁于大梁再迁金陵乌衣巷三迁于溧水县之巉山其详备见谱图记中曾祖时中祖安父邦达妣某氏君有远志不肯寂寂落人后至正初以儒试吏江南行御史台同列多贵游子弟争事表襮君独泰然不失其恒行久咸畏服之俄迁书吏海右宪部君佐部使者行州县彰善瘅恶威声独着闻会四方兵动东南为尤甚君袖策言时政之急如此则可守如此则可战否则有敛手就降而巳上官闻之皆落落不合君仰天叹曰彼以吾发狂言耶时事从可知矣于是怅然有乡土之思溧水道绝不能归侨居金华日以书吏自娱至正己亥　皇上亲御六军取金华命常忠武王镇之王聘君至幕下未几君辞去会有言于朝者癸卯三月召为徽州府经历徽为江东大郡政繁而赋殷君悉力佐治百废具举功则归于其长田赋久不均民不堪命君即城东建局使民自实田集为图籍核盈朒验虚实而定科繇吏民阴为欺弊痛谪之不数月而毕由是民无逋租官无横敛三皇孔子庙皆筑台门旅馆之制亦废君或葺或建咸中程序赋不及民皆若不知者丙午冬改通判吉州府吉俗尚哗讦素号难治君召父老子弟戒之曰余闻尔民尚豪侈乐讼闘　朝廷子惠元元春雨秋露无不沾濡尔曷为良民以报　上德宁梗化以自戕耶梗化弗祥天刑所不贷尔其识之民皆惴惴无敢执牒妄诉者丁内艰服除洪武辛亥春被召赴京除磨勘司丞时官署新立凡泉粟之出纳刑法之是非物货之变易无所不当谳君从本达支自流徂源勾稽隐伏纤芥轩露每一奏对　上辄廷誉之未几升为令君严于限域人见辄畏不敢有所请托俄僚属皆以贪墨败磔首东市唯君能独存清白之行益表见朝着间冬十一月超授嘉议大夫刑部尚书君之用刑本诸法律而持以平恕老于议法者咸以为允杭州马甲飞粮事觉逮系者百余人　诏君往治其狱分羣囚别所人各鞫之合其辞参马同多者情真否则伪郡守以下皆服罪壬子春三月拜湖广等处参知政事阶中奉大夫湖广素号重镇属兵戈蹂践之余土旷民稀君首下属州民复业者复其赋一年次阅官书凡粮储转输钱币出入与夫军装工役皆预为计划且会官属问事不集者其故何繇皆曰一省所辖府州县二百有余远者在千里外每官多阙其事因不集君奏请于朝择在职贤良吏摄其政不数月无事不举民惊以为神既而以事召还京师俄以疾卒居官能守贫尝着座右铭曰为官实难贫然安事有不可急中存宽又曰心契上天脚践实地人谓其能自警云故翰林学士朱升尝谓君为人其谦退似懦夫其专谨似腐儒瞻视精悍似侠客掀髯谈世事似辩士而其精神超越又似逸民隐者人谓为实录　端木孝文溧水人尚书以善子与弟孝思皆以儒士起家孝文为翰林待诏孝思为翰林侍书先后使朝鲜以清节为远人所服立双清馆 
【 应天府志】 

　　○刑部尚书程徐（雷礼） 

　　雷礼 
　　程徐字仲能浙江宁波府鄞县人父端学以明经登至治辛酉进士第与伯兄端礼皆敦尚经学修饬古行人称为小二程官编修国子助教以徐贵赠嘉议大夫礼部尚书轻车都尉广平侯鄞县男妣余氏周氏俱封广平郡夫人徐邃于春秋得编修公家学由翰林院从事发身大史院校书郎迁奉礼郎为中书曹掾从太史丞相军擢礼部主事改刑部复改户部升中书检校官拜监察御史升本台都事出贰江西宪以才谞称于时太传左丞相河南王承制起为兵部右侍郎不赴后召为国子司业至京改任详定使进兵部尚书上轻车都尉广平侯鄞县男疏乞致仕入国朝　太祖高皇帝以才名召见命为吏部侍郎洪武二年　上以孔子释奠止令行于曲阜孔庙天下不必通纪徐上疏谏曰臣徐伏覩今春上丁先圣先师释奠之礼权且住罢人心惶惑士气销沮臣徐愚戆亦切疑惧不知所裁以为　陛下崇尚儒术笃意教养惟恐人民不学纲常之或坏必不肯废孔子之祀以慢圣人之道也　圣意必有所在然臣窃以为不可何则祀事之典所以崇本始报功施也古今之祀典多矣而独社稷三皇与孔子通祀于天下者岂无故哉社稷者生民之本三皇者开极之主而孔子者万世之师也旷古以来帝王之治天下教养二字而巳民非社稷三皇则无以生非孔子之道则无以立斯二者在国家在天下在万世不可一日或废者也故有国者敬而祀之必徧天下以及后世无非维持人心世道之计而示人以崇本始报功施之典耳三代而上若尧舜禹汤文武周公皆圣人也然而发挥三纲五常之道载之于经以之仪范百王师表万世使世愈降而人极不坠者孔子之力也孔子以道设教其心未尝一日而忘天下天下祀之非祀其人祀其教也祀其道也天下一日不可无孔子之道则其教不可一日废天下一日不可无孔子之教则其祀不可一日废今使天下之人必读其书由其教行其道而不得通祀焉岂可以崇本始报功施也哉夫社稷三皇孔子其泽施于人也同天下之所赖以生立者同得通祀于天下而百代不改者又同一旦废不祀甚非所以维人心扶世教之道也天下后世其谓之何后生晚进何所师法凡父兄之教其子弟及大学之肄业于庠序学校者皆将谓我　国家灭裂孔子之祀忽畧圣人之道其肯勉致力于教于学则入才何由而成纲常何由而正臣窃为　圣明之朝借也若曰孔子非如佛氏之千百化身不可一日间赴天下之祀而遂废其礼则三皇后稷亦皆生为人而殁为神又安得享天下之祀于一日之内乎葢孔子以身载道也孔子之道即纲常之道斯道所在如天之无不覆地之无不载如家至而日见之也非可方体而求之也非可以一念之灵视之也其道通于天下则其祀亦宜通于天下以故臣愚不知忌讳妄谓　陛下欲稍革前代之文以正祭祀孔子之礼宜于春秋仲月上丁遣使致祭于曲阜林庙仲丁致祭于京师庙学令天下府州县于季丁通祀焉如是则既有等杀之节无亵渎之过其于祀神之礼根本之诚开示正学之方扶持世道之计可谓曲尽而无遗矣臣徐亡国逋臣遭逢　圣主既令宥其罪复宠锡以官报效弗称夙夜秪恐不惧斧金戊僣竭衷忱臣不胜激切屏营之至　上允其奏改刑部侍郎三年升本部尚书本年以寿终为人精勤通敏剸繁浩制事无留滞能文尤工于诗歌有遗集传后 

　　○刑部尚书李公质传（黄佐） 

　　黄佐 
　　李质字文彬德庆人其先自祥符人徙通经学有大志元至正间行省左辖东筦何真知元运将烬□守备计辟质参机务德庆民何国宾张宗达倡众为□真以兵遣质归募乡兵二万余立堡栅于龙冈之上与陈文仲设策防御时官舍民庐俱焚毁殆尽守令将帅悉付印绶于质质亦挺身为经画朝夕练兵遣其从子伯豫同摠管文仲督募兵讨诸贼悉平之上连苍梧象郡下接三山九江皆蒙其保障质尤好文雅士多往依之其最知名者则江右伯颜子仲茶陵刘三吾建安张智洪武元年征南将军廖永忠等征岭南质封府库诣辕门欵附何真入觐　高皇帝慰论之质与真皆扣头谢是年十二月授质奉训大夫中书省断事五年二月迁中顺大夫刑部侍郎三月升嘉议大夫刑部尚书质立朝宠遇值由东饥遣质往赈赐以御制诗遣卿持檄按山东念尔贤劳久着功经国老臣勤抚恤行天使者起疲癃官储有粟宜从赈囊橐无私任至公七十二城皆历遍马蹄无处不春风九月授中奉大夫淛江行中书省参知政事八年致仕居京师诰赠其祖次春礼部尚书考广孙如巳官十一月复授资政大夫靖江府右相在任几四载而卒为开国功臣有樵云集传于世次子伯震举怀才抱德科试大祀庆成赋及策论皆中高等博学无所不通能为诗歌江右十才子周浈者至广见而称许之初授广西容县知县永乐甲申改顺天府大兴知县葢　特恩也时方肇建北京而卓有劳绩后以父任拜光禄寺丞 

　　○嘉议大夫刑部尚书宣兴吴公云传（李应祯） 

　　李应祯 
　　尚书吴公云字友云宜兴清泉乡人世业儒父仲杰仕元湖南财赋提举公少有文行为国子生同辈皆推重之国朝洪武元年　太祖高皇帝遣魏国徐公北定元都魏国以礼敦遣公赴京是年九月除弘文馆校书郎二年改陕西渭南县丞四年召还擢刑部郎中寻迁磨勘司令五年拜刑部尚书六年出为湖广行中书省参知政事八年坐事被逮至重其才即释之时以元梁王据云南尚未下特命公往使谕之曰今天下□一四夷宾服独云南一隅未奉正朔杀我使臣朕欲以兵取之恐劳师费财且伤远人卿能为朕作陆贾乎公对曰天命所在谁敢违之第彼恃远故阻声教臣奉陛下威德往告以大议谕以祸福彼必附顺若冥顽不从兴师未晚　上然之遂遣公行会梁王使铁知院等二十余人使汉北为大军所获械送京师　上欲以恩怀之令与云偕行至云南之沙塘口铁知院等谋曰吾属奉使不达中道被执而还罪必不免于是说公改易制书共绐梁王公不从欲杀之适梁王亦遣人来刼降逼令胡服辫发往见公曰朝廷念云南一方生灵不忍加兵特□□□敕招降汝□□□欲胁使臣以□□吾以死自誓终不为汝□遂被害既而梁王壮其节令收其骸骨迸蜀给□□□之□云南竟入版图朝廷始知公之死适其子□亦以其事来白乃命驰驿奉衬归葬而许黻为国子生黻贫不能还乡以公尝仕湖广即葬江夏县金口镇岁久遂占籍江夏应祯往来宜兴知公之名久矣及官南京兵部以公事过湖访其子孙得之至金口将谒公墓巳犂为田居人莫肯言者葢其家赤贫故不祭侵者巳久莫能辨识于是求其地契则与家藏诰命及遗书俱毁于火矣为之叹息不巳独尝考谕公之为人于学士大夫及乡之故老得公使事为详重其伏节死义可以为世道之劝辄书而为传后必有白其事于朝者则公之名当与金华王忠文公并传于世也弘治中都御史王诏巡抚云南为请于朝命复赠公刑部尚书谥忠节与王祎并祀改祠额为二忠 

　　○资善大夫刑部尚书洛阳开济传（国史实录） 

　　国史实录 
