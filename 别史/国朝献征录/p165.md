<!-- { "loadSidebar": true } -->
　　黄哲字庸之番禺人世荔□着姓哲弱冠而孤刻苦读书通五经尝借人文选于抄之沉玩究竟遂能作诗造晋唐奥域性好山水结庐蒲涧栖息其中往来罗浮峡山南华诸名胜自以未是乃辞家度庾岭过吴楚游燕齐间一时湖海英豪皆与游焉当风雪时泊舟秦淮遇朱文昭涂颕辈相与握手吟咏沽酒大噱二人惜曰君才如白雪吾虽知音如寡和何自是益有名龙凤中　太祖吴王驻师金陵招徕名儒哲丞相李善长参政张曰永汪广洋所知交荐之乙已建吴国拜哲翰林待制入书阁侍　太子读书寻兼典签辅道尽职　太子爱重之钞币之赐无虚日丙午六月左丞相徐达北伐擒元右丞忻都会江浙平章长寿笃有丞达兰帖木儿北还皆应制赋诗称旨未几岁旱　上祈雨钟山获应　御制七言诗志喜命哲赓之其见重如此洪武初奉使青徐谕诸反侧寻出知山东东阿县吏胥初以儒士易之哲剖决如流案牍无滞且不事缴绕苛察民乐其宽一县帖服值旱麦苗尽凋乃斋戒徒跣烈日中诣洪范池龙祠祷焉词旨哀恻甘澍应时优渥民驩呼曰此黄公雨也狼溪有恠物幻窃人啖之哲文祷于天湏臾风雷大作一青蛟毙水上时经毛贵乱后民多流徙他乡闻哲善政复其业者亡虑数千人户口日滋辛亥四月升东平府通判东阿士民遮道涕泣攀留父老扛舆而至有百余岁者抵府境乃返□岁黄河决梁山中书省发民疏浚哲董东平之役经画有方民不告劳闻有司欲复堰黄陵冈哲建议谓此乃胡元覆辙可以戒不可以法事遂寝寻上疏陈时务数十事皆人所难言　上怒其狂斐会山东分省奏哲捐俸修先圣祠筑积水湖堤有成绩　上乃释不问哲亦乞归得允既南还有司请哲领郡校事横经授徒四方至者多名士岁凡数百人乙卯四月　朝廷取回山东治在郡诖误竟置于法郡邑人士争赙之且家奠祭哲始北上时倚蓬听雪常□诧曰天下奇音妙韵出自然者莫是过也归构一轩名听雪蓬学者称雪蓬先生 

　　◆起居注 

　　起居注范君常传（王祎） 

　　○起居注范君常传（王祎） 

　　王祎 
　　琅瑘山人者姓范名常其字子权滁州人也滁城□以平冈漫阜而琅瑘山独巍然峙于西南去城可七八里范君世家滁琅瑘山人所号也初君之大父酉新有学行当宋季仕不大显学者称之曰青山先生至君复能世其学隐居不知求于时而时亦无能知之者今天子起兵淮右首得滁君即杖策谒军门　上知滁人之贤者独范君与语意合留置幕下有所疑即以问君君每以实对辄称旨而羣雄角立天下势未定　上命君辞以祷上帝有奉天征讨虑弗合于天心等语深　上心既而上渡江取姑孰君以帅阃都事赞军政留姑孰又移毗陵及维扬会姑孰阙守遂命君守姑孰以简易宽厚政居三年民亲爱之既去久思之犹不忘洪武建元　上既即天子位锐意于稽古礼文命君翰林直学士制礼作乐之事多委之寻以病谢去岁余　上念旧臣在者如君无几有旨征诣阙俾仍任前职君顿首谢曰　陛下之春臣至矣臣虽老且病敢不竭力以事　陛下　上每宴闲命儒臣列坐赋诗以乐君□操□挥翰先成以献　上笑曰老范之诗质□□无□不亦类其人者乎寻迁起居注起居注考□左右史之职记人君之言动者也于是其任益亲密矣君适有足疾数在告　上即传旨令其善自爱又赐以安车俾其出入勿与众人同时人荣之或问范君曰山人隐者之称也今君朝夕在　天子左右侍从臣柰何用隐者之称称乎君□然应之曰子岂知人哉人之志固各有在者吾今虽忝列从臣□乡土之念谁能忘之顾吾犬马之齿且益衰暮他日　天子倘矜怜之则首丘之愿可终遂矣是则山人之称固吾所以志也而奚不可哉于是或者乃知其意所在云 

　　◆应奉 

　　翰林应奉唐君肃墓志铭（苏伯衡） 

　　○翰林应奉唐君肃墓志铭（苏伯衡） 

　　苏伯衡 
　　翰林应奉唐君处敬年四十有四以病卒于濠之瞿相山其孤之淳奉骨归越祔于山阴县承务乡赤土山先茔之次而状授使者将图其不朽于伯衡昔欧阳子深慨夫文之复古者难得其人又谓学者文章见用于世鲜矣况得施于朝廷而又遭人主致治之时乎君之文可谓无愧于古矣亦既遭逄盛际而用之朝廷矣然未竟其用以一生月之故至废耕民而困顿以死其文章迄不得施诸典册遂使一代之诏令不能追还三代之盛是虽曰有命抑岂独君之不幸欤故于其死也凡知之者无不之悲而至今论者犹进退人材者惜焉伯衡知君特深安可使君赍志地下而无一言以白之君讳肃处敬其字也目号丹崖居士世杭之新城人君之父始迁居越故今越之山阴人曾祖文源祖荣贵父应麟母汪氏君生有异质敏而克勤幼从先生王莱山授毛氏诗比长兼通诸经旁及子史阴阳医卜书数之学无不研究资古文简洁而雅奥律诗步骤盛唐乐府古诗上薄汉魏场屋之文特其余事尤工篆楷深得□意至正壬寅君充赋江浙中其□以道梗不得□春官省臣便宜授杭州路黄冈书院山长转□□□儒学正　皇朝取浙西例起赴南京君以父忧东还洪武三年春用近臣荐召至京师纂修礼乐书其夏擢应奉翰林文字承事郎其秋科举法行预考南京贡生有织文之赐其冬扈从　东宫拜　英陵有袭衣之赐夏以疾失朝参例免官归乡后例谪佃于濠则癸丑之秋而君以是秋至瞿相山卒于甲寅十二月六日而归祔以乙卯七月二十四日娶汪氏子男一之淳也强学能文克世其家所文 
　　庶其不朽者在是 

　　焦太史编辑国朝献征录卷之二十 

　　●焦太史编辑国朝献征录卷之二十一 

　　翰林院二（修撰　编修） 

　　◆修撰 

　　翰林院修撰蒋公宫传 
　　翰林院修撰韩公克忠传（于慎行） 
　　静学王公元采传（黄绾） 
　　翰林院修撰王公叔英传（郑晓） 
　　王艮 
　　翰林院修撰王公艮墓志铭（解缙） 
　　修撰公徐旭传（梁潜） 
　　修撰王褒传 
　　翰林院修撰张公嗣祖墓表（杨荣） 
　　翰林院修撰彭公琏墓志铭（胡广） 
　　翰林修撰马君铎墓志铭（杨士奇） 
　　翰林修撰承德郎李君骐墓志铭 
　　翰林院修按董公璘传 
　　翰林院修撰张公洪传 
　　翰林院修撰止庵张先生洪墓碑（瞿汝稷） 
　　内翰刘公矩墓表（张元祯） 
　　施修撰盘哀辞 
　　翰林院修撰罗公伦传（陈献章） 
　　序正一峰先生事状（邹智） 
　　遗事 
　　翰林修撰钱福墓表（李东阳） 
　　钱鹤滩先生遗事 
　　翰林院修撰陈公澜行状（王九思） 
　　翰林院修撰康公海行状（张治道） 
　　翰林院修撰康公海传 
　　杨升庵太史慎年谱（陈文烛） 
　　翰林院修撰舒公行实（孙琛） 
　　翰林院修撰萧公与成行状（林怀春） 
　　东莆太史林大钦传（林大春） 
　　翰林修撰莲塘王公庭譔墓表（冯琦） 

　　○翰林院修撰蒋公宫传 

　　蒋宫字伯雝州人三岁丧母哀毁如成人五岁诵孝经论语左氏春秋十岁善属文表章庸孟之书居父丧勺水不入口毁瘠踰制从学陈子山子山方锐意释经而宫乃列诸家传疏得失以进子山异之授以诗书春秋及诸文章大家宫辄悟其旨子山谓人曰明敏若宫虽汝南应世叔不足多也自是博极羣书于制度沿革阴阳历数之义无所不通元至正初登第未几丁祖艰负祖母避地浙东以荐授行枢密院管勾服阕授崇明州判官摄州事有声丙午　皇朝刬平封畛宫乞归田不许会部使荐宫才可备史馆授翰林修撰洪武纪元擢开封府兰阳县县丞当南北要冲兵燹之余寇贼充斥居民存者十二三宫广召募一年复业五千户余弭菑捍患掩骼理胔通商贩理寃滞安反侧开学校崇德义邑人大和拜满　朝京以疾卒 

　　○翰林院修撰韩公克忠传（于慎行） 

　　于慎行 
　　韩克忠字守信武城人登洪武丁丑进士第一授行在翰林院修撰　太祖爱其学行淳实仅三月命□国子监司业自祭酒宋讷后学政多隳忠与祭酒张显宗创制立法兴废补坏编立监规参酌时宜永遵守学政自此振举革除二年升河南佥事未几卒官初忠之会试也不与中式之列考官刘三吾白信稻所取者宋琮等五十二人江北无与者及殿试赐闽人陈安第一被黜落者咸以言　太祖怒命讲读官张信戴彝等十一人再阅下第卷中择文理优长者复其科第或传言三吾复嘱信等以卷之陋者进呈　太祖益怒谓其胡蓝余党　诏谪三吾戌边余皆凌迟于市于是复阅取六十一人皆北人也六月朔殿试再赐策问以忠第一今祀学宫 

　　○静学王公元采传（黄绾） 

　　黄绾 
