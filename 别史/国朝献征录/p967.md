<!-- { "loadSidebar": true } -->
　　于畏死余歌诗往哭之恸将葬其弟子重请铭子畏余肺腑友微子重且铭之子畏性绝颕利度越十士世所谓颕者数岁能科举文字童髫中科第一日四海惊称之子畏不然幼读书不识门外街陌其中屹屹有一日千里气不轻友一人余访之再亦不答一旦以二章投余杰特之志铮然余亦报以诗劝其少加弘舒言万物转高转细未闻华峰可建都聚惟天极峻且无外故万物宗子畏始肯可久乃大契然一意望古豪杰殊不屑事场屋其父德广贾业而士行将用子畏起家致举业师教子畏子畏不得违父旨德广尝语人此儿必成名殆难成家乎父没子畏犹落落一日余谓之曰子欲成先志当且事时业若必从巳愿便可褫襕幞烧科策今徒籍名泮庐目不接其册子则取舍奈何子畏曰诺明年当大比吾试捐一年力之若弗集一掷之耳即墐户绝交往亦不觅时辈讲习取前所治毛氏诗与所谓四书者翻讨拟议秪求合时义戊午试应天府录第一人己未往会试时傍郡有富子亦巳举于乡师慕子畏载与俱北既入试二场后有仇富子者□于朝言与主司有私并连子畏诏驰来礼闱令此主司不得阅卷亟捕富子及子畏付诏狱逮主司出同讯于廷富子既承子畏不复辩与同罚黜掾于浙藩归而不往或劝少贬异时亦不失一命子畏大笑竟不行放浪形迹翩翩远游扁舟独迈祝融匡庐天台武夷观海于东南浮洞庭彭蠡蹔归将复踏四方得疾久少愈稍治旧绪其学务穷研造化玄蕴象数寻究律历求扬马玄虚邵氏声音之理而赞订之傍及风鸟壬遁太乙出入天人之间将一家学未及成章而没其于应世文字诗歌不甚措意谓后世知不在是见我一斑巳矣奇趣时发或寄于画下笔辄追唐宋名匠既复人请乞烦杂不休遂亦不及精谛且巳四方慕之无贵贱贫富日诣门征索文辞诗画子畏随应之而不必尽所至大率兴寄遐邈不以一时毁誉重轻趣舍子畏临事果事多全大节即少不合不问故知者诚爱宝之若异玉珍贝王文恪公最慎与可知之最深重不知者亦莫不歆其才望而媢疾者先后有之子畏粪土财货或饮其惠讳且矫乐其菑更下之石亦其得祸之由也桂伐漆割害儁戕特尘土物态亦何伤于子畏余伤子畏不以是气化英灵大略数百岁一发锺于人子畏得之一且巳矣此其痛宜如何置有过人之杰人不歆而更毁有高世之才世不用而更摈此其冤宜如何巳子畏文或丽或澹或精或泛无常态不肯鍜炼功其思常多而不尽用其诗初喜秾丽既又放白氏务达情性而语终璀璨佳者多与古合尝乞梦仙游九鲤神梦惠之墨一担葢终以文业传焉唐氏世吴人居吴趋里子畏母丘氏以成化六年二月初四日生子畏岁舍庚寅名之曰寅初字伯虎更子畏卒嘉靖癸未十二月二日得年五十四配徐继沈生一女许王氏国士履吉之子墓在横塘王家村子畏罹祸后归心佛氏自号六如取四句偈旨治圃舍北桃花坞日般饮其中客来便共饮去不问醉便颓寝子重名申亦佳士称难弟兄也铭曰穆天门兮夕开纷吾乘兮归来睇桃夭兮故土回风冲兮兰玉摧不兜率兮犹裴衣回星辰上下兮云雨漼椅桐轮囷兮稼无滞穟孔翠错璨兮金芝葳蕤碧丹渊涵兮人间望思 

　　○张灵传（阎秀卿） 

　　阎秀卿 
　　张灵字梦晋吴县人家故贫窭作业□阎至灵始读书好交游侠客至不过具器而必欲极其欢灵醉则使酒作狂每叹曰日休小竖子耳尚能称醉士我独不能醉耶所与游者吴趋唐寅最善寅尝拟游武丘召灵与俱往促之尚卧寅抵寝所呼曰日高春矣睡何得无梦晋乎灵觉怒曰今者无酒雅怀殊不启方入醉乡又相觉寅曰所以来固欲邀子灵子灵喜加衣起遂与寅上舟扣舷痛饮作野人歌会数贾饮于可中亭且咏诗灵曰此养望登高不过弄杯酒耳固不能诗而抽心焦思岂不过误哉因吏衣丏者上贾与之食啖之谓曰卿子厚润屋之资当四美之会登高能赋又有大夫之才此诚皇天奉卿子厚也吾所得之虽至薄而诗亦能请狗尾续贾笑曰丏者得无诳之最乎时贾所诗有苍官青士朴握伊尼诸词因以问灵灵曰苍官松也青士竹也朴握兔也伊尼鹿也贾始骇令赓即挥毫不巳众惊诧抵舟命童子易维萝阴下令迹绝贾使人察之不见也皆以神仙贾去复上亭朱衣金目作胡人舞形状殊绝初灵与寅俱郡学生博古相高适鄞人方志来督学恶古文词察知寅欲中伤之灵挹郁不自遣寅曰子未所知何愁之甚灵曰独不闻龙王欲斩有尾族虾蟆亦哭乎后灵果所斥罢或谓之曰以子之才顾不得激致青云乃重遭显弃岂无雉经之用而何以立于世灵曰昔谢□化虫行地中以足覆而作忍耻状使灵用子言亦当如是矣纵不尔亦安得更□□□耶灵能人物画人皆推之 

　　○沈孝廉周传（张时彻） 

　　张时彻 
　　吴有隐君子曰沈周氏字启南长洲相城里人也别号石田人因称石田先生亦曰沈孝廉云先生大父曰絸庵征君以诗名江南而先生世其家学亡他勤也而精于诵肄自坟典丘索以及百氏杂家言博览无所不窥方其华齿绮文丽藻巳流传人间莫不以奇珍魁品也一切世味寡所嗜慕惟时时姚睇山□擥撷云物洒翰赋诗或游于丹青以自适追踪晋唐名家宋元以下弗论也先生虽与物无忤而披襟吐赤者十不一二惟吴少宰宽都太仆穆文温州林则其莫逆交也此三人者葢世所称笃行慕古金玉伟人也父没遂捐弃儒生家业绝意干禄有风劝之者辄曰若不知母氏以周命乎独奈何徼尺寸之荣去离膝下也葢色养无方母寝斯寝母膳斯膳扇枕席涤厕牏以常母欲有所如往辄翼舆刺舟挈甘旨以从年近百龄而没葢孺慕者终其身母与一邻妪故相驩也而邻妪灾于郁攸无以家母念不置先生跽而言曰大人无苦请得延之母室旦夕共饭是邻妪无家而有家也母曰儿如是可矣家无羡积而慕义无穷孳孳好赴人之急病与药死与棺琐尾流离不问谁何辄捐囊中钱佐之天寒雨雪望里中突不烟者则呼苍头课其囷廪而致焉曰余固不能独饱也途中尝拾遗金而中着失者姓名徧访其人还之其人分金谢固却不受曰是何足乃公德乎其于宗若姻难则之拯济贷则不责其偿诸家子弟有所师授或乏束修之馈往往山力资助翼之有成邻人有失物者而误认先生家物辄推而与之曰是公物耶其人既得物而来还辄笑而纳之曰非公物耶尝以重直购古书一部陈之斋阁一日客至见而谛视之问书所从得先生曰客何问也客曰公幸无诧书吾书也失之久矣不意乃今见之倘得其所从我将质焉先生曰有验曰乎某卷某叶某尝书记某事或者犹存乎先生发而视之其信即全而归之终不言售者姓名亦不噍呵售者居常戒人城市郭外置一行窝间与亲宾雅善者款语有盛车骑拥驺徒过之则逊谢不纳曰久废巾裾母以散人溷游从也每欲至窝远近喧传曰沈先生来矣候之者舟哄河干屦满其户乞诗乞画随所欲应之无不人人满意去然以母故亦不宿留也壮且老矣遁声匿□惟恐不深巡抚三原王公恕强宾之行台诹咨治道然非其好也后巡抚彭公礼见其咏石磨诗词旨渊蓄乃又高其行谊固请相见则□谢不往来守令礼致之坐语竟日欢喜过望若欲款之幕下者先生测其旨顿首曰小人无状不足以备牛马使且老母困惫非儿无以起居望垂哀怜释之返舍以全母子之命即公赐渥矣公益叹异焉后有曹太守者新构察院成欲藻绘其楹壁也而罗致诸画史有侮先生者阴入其姓名出片纸摄之先生谓摄者曰无恐老母第留某所当画者日夕赴事不敢后于他人或曰此贱役也谒贵游可以兔先生曰义当往役非辱也而求免于贵游不已辱乎遂潜往讫工卒先他人终亦不见曹而还无何而曹乃入觐铨曹问曰亦知沈先生无恙否则漫应曰无恙巳而见相国西涯李公复问曰君来沈先生有书乎则错愕对曰有而未至当附诸从事来耳时吴少宰方在詹府曹仓皇走谒问谁谓沈先生者其人能作何状吴乃具语之故曰此其人名重朝端五侯七贵不足齿也曹曰然则奈何吴曰仆多其画可代之缄而致之第言沈先生适病不能书耳曹乃徧谪过吏卒来之曰归也必无至郡斋而先诣沈先生比其诣也则从容忠肃曰□阎渺小何至辱枉尊重乎曹乃折节礼索田家餐饭之而去先生则至郡阙一投谒谢卒亦不蒲伏庭阶也余闻之黄井氏云论曰人有恒言售玉视厚售鼎视久以今观于沈先生何弗然乎夫弋华猎誉青紫之先驱驰骛仁义之途则荣名犹稿叶也彼沈先生者世所称藻翰丹青人也今观其白首纯孝此与曾闵何殊哉乃若介洁不污脱离世网即伯夷严光之流不是过也学者平居集业称说先生则曰古之人古之人乃其见诸操尚娖娖佌佌其不优伶驵马会之行者葢寡矣此其视沈先生何如哉于乎先生逝矣乃海内士称其艺而不称其德果若人言则国朝著名独行传者竟何人哉竟何人哉 

　　○郭清狂诩传（陈昌积） 

　　陈昌积 
