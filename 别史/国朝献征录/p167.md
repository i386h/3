<!-- { "loadSidebar": true } -->
　　西江有清慎刚介君子曰张君伯颕者累官至翰林修撰以疾卒于永乐癸卯十二月一日距今盖十有六年矣其子承翰以明经分教应天府庠乃奉学士钱君所述事行谒予表诸墓道予昔在翰林素重君人乃不辞而次第之曰张氏吉水文昌乡右族累世业儒而多望士曾祖震可号南磵博学工文祖道益号道山元延佑中举进士考安礼洪武初以经行修明仕河南邓州学正学者称后山先生君讳嗣祖字伯颕母刘氏君以元至正辛卯十月八日生自幼眉宇秀朗屹出不羣书过目辄成诵尝寇掠去养巳子久之出牧田间过者怪其异于常儿因就问之而得其里居与所生遂走报其父赎以重赀既归教之学闿悟绝人肆力羣经而尤邃于书洪武甲子领江西乡荐明年会试礼部得乙榜授广东阳山县学教谕无何以外艰去官服除调芜湖所至以师道自任开导诸生曲折详尽以是士多成材出而擢科取仕者相继永乐初以近臣荐擢翰林五经博士与修　高庙实录书成迁检讨赐白金文绮袭□未几修永乐大典充副总裁复膺楮币之赉秩满升修撰时　车驾幸北京留署南京翰林院事尝者应天府乡试去取公明士论服之晚得肿疾二子自乡来省疾既少间亟遣归报其母不数月而剧致僚友之亲厚者语之曰吾以一介下士致身禁近死复何恨第上无以报　国恩下不及见吾儿憾尔言讫神爽如平时是夕奄然而逝年七十有三君平生孝于亲敬于兄信于朋友厚于宗族母尝卧疾躬侍汤药不去左右衣不解带者连旬既殁而毁顇不胜宗族子弟以先世田产质诸人而不能自赎者损赀赎而之喜宾客过辄相与款洽然不嗜酒当稠人大会中杯酌淋漓众皆讙哗失次公凝然中处卒不所乱人长身山立须髯奋张见者之改容家居虽燕私必严以饬当溽暑而食不去巾服僮使畏惮户内肃然无哗后生辈疏荡少检者噍让不少贷或与坐移时不交一谈其庄敬自持者接以温颜慰藉以好语既去尤称道之不置居官廉勤临财锱铢不苟取有官外郡而馈银器者谓其所得非义峻辞却之出入馆阁二十年足未尝履贵势之门以希合幸进公退终日清坐玩诵书史虽家用弗给一不经意文严正似其人所著述有书题讲说中庸析理苦淡斋集无名翁传通若干卷藏于家 

　　○翰林院修撰彭公琏墓志铭（胡广） 

　　胡广 
　　永乐七年春　天子巡狩北京文学之臣与扈从者暨广凡十二人修撰彭汝器其一焉明年九月丙寅以疾卒于五云坊官舍得年三十有三凡交游者皆哭而惜之广言于　天子深加悼惜乃勑行在吏部以其族兄孚恂护丧归葬其友翰林庶吉士李时勉述其行征广铭其墓乃序而之铭汝器名琏汝器其字姓彭氏世家安成自童子时嶷然有成人志一日请于父曰侪儿童读书徒字诵句读无益也愿择所从游父以其幼未许固请以行登乡先生刘澄清之门诘难疑义下笔缀文辞藻涣发迥出流辈师甚奇之宗族皆期其显大家门县令闻其聪敏选入乡校永乐元年以易中乡试明年会试礼部对策大廷俱在高等入翰林庶吉士　天子向用文学选二十八人读书秘阁学古文章绍司马子长班孟坚韩柳欧苏之迹汝器在二十八人中年最少才最优同辈多推让之五年升修撰尝承顾问敷答称旨下笔文发舒所蕴沛然若决江河莫之能御而骎骎入古人之域声誉日起汝器不以此自足自视欿然故人尤以此重之恒积苦于学因得羸疾凡四年或作或愈疾剧书籍纸笔堆积于床榻间犹读书文章不废程度或劝其少休则曰夭寿命也岂可一日废学竟坐是而没没时绝无一言及他事但以不得见其亲恨于乎悲夫汝器性刚果急于义论事有气槩力有可者即奋然直前不顾利害与人交意豁如也惜其负才器而夭不及见其成使天假之年当必大有名于天下后世其止于此亦命也夫 

　　○翰林修撰马君铎墓志铭（杨士奇） 

　　杨士奇 
　　永乐十年进士第一人长乐马铎授翰林修撰明年车驾幸北京十五年再幸皆留侍　监国其于公事所当者虽劳且艰不避虽数独任不辞　皇太子屡顾翰林学士杨士奇曰马铎可谓质实无伪者也自是翰林学士国子祭酒司业有公务出皆命摄其事盖署翰林者再署国子者一众咸谓　皇太子明于用人而铎无忝厥命者也铎字彦声其先家饶州乐平宋宰相廷鸾之弟廷龙始居长乐廷龙之后有兄弟三人曰阴曰杰曰钧皆举进士至源夫伯载谷进其曾祖祖父也母卓氏彦声自幼巳嶷然异常儿稍长即有志问学初授礼于乡先生郑孟宣遂旁通易诗书于子史百家多所博涉文援笔辄就自太学生中应天府永乐九年乡试明年中会试　廷对赐及第修撰授承务郎一考升儒林郎三考皆最仍命复职先是　上自北京遣使以御制书赐南京国子学学师生将诣谢会长官以他事去职踰月彦声来署学事即具装行众谓彦声后至可不行彦声不可则相率助道里费彦声曰铎乃用是烦劳诸君耶一谢却之处事公恕监官有挟前辈数与异同者彦声面折之以大义卒帖服春秋释奠先师制用翰林国子官四员分献翰林献位故在左后有易之者及彦声行事卒辨而复之居家有孝友之行一弟笃爱之弟死哀恸甚既葬其乡县山之原顾其子昕曰他日葬我必于此吾兄弟生死不违也人耿介谅直无崖岸表里一致临义执言侃侃无所顾避不外饰自奉俭薄虽贵不变与人交必诚必尽遇危急必济之在京师直所居道侧洿池中尝冬夜有涷溺者闻而遽出之几毙矣易其衣予饮食及药物久乃苏所类此皆未尝自言闲暇读书鼓琴以自适所居据山林之胜尝名其书室曰梅岩后遂以号永乐二十一年六月初六日以疾卒于官年五十有八 

　　○翰林修撰承德郎李君骐墓志铭 

　　永乐乙巳某月某日翰林修撰李德良卒于官其孤辉奉柩将以某年某月某日葬于其乡某山之原而以监察御史吴实状来乞铭予忝同乡且又同官素与之善谊弗可辞按状德良其字姓李名骐间之长乐人其先有仕宋提干者至今乡人称提干李家德良少颕悟甫十岁辄能通孝经论语悉其义既长学益进入补县庠弟子员昕夕勤励弗懈肆笔文出人意表前辈多让之岁丁酉乡荐戊戌试南宫皆居前列三月朔旦殿试士凡二百五十人　上亲阅其文擢第一德良初名马至是　上改其名曰骐越三日传制唱名凡三唱无敢应者　上曰即李马也骐乃受诏赐状元及第明日赐纱帽银带朝服拜翰林修撰中外相传以荣德良人严毅方正事父母极孝敬奉继母尤谨与人交和而有节直而能信非礼之言不出诸口人有不善辄面言之无有所隐平居慊然若无所及议所当者则勇于之不倦亲族有孤贫者必收抚之乡党有穷匮者必赈恤之其与内庭纂修及在翰林考校恭勤廉恪不怠于所事癸卯秋承命典文衡京闱去取进退一循至公士论归之甲辰夏忽遘疾逾时乃愈方愈值　太宗皇帝升遐闻之惊悸哀怛即出哭临或劝其宜且慎疾则曰吾受　主上厚恩不能他有所禆益今　龙颜天语不可复瞻听矣如又不获一哭于几筵以罄臣子之情将抱恨无极岂暇恤吾身哉未几疾复作久而弗差虽未至殆剧然不能复事笔砚矣明年己巳春正月蒙朝廷恩典颁赐勑命得以推恩赐其父原善如德良之官赠嫡母叶氏安人继母黄氏及妻陈氏皆封安人冀病愈欲得所请以归焚黄不数月而继母讣至扶疾奔丧抵家几一月丧其配又越月德良竟以疾卒年四十有八配即陈氏有贤行子男一人即辉呜呼若德良者可谓贤也巳而位未及大显年未及中寿夫妇相继而殁诚可哀也巳 

　　○翰林院修按董公璘传 

　　董璘字德文杨州高邮人少颕敏勤学永乐十六年会试第一登李骐榜进士授翰林编修有时名寻以母老乞归养一日母病思鲥鱼时无鬻者即诣镇江祷于神命渔者举网忽得二鲥以归乡里惊异升修撰与修实录后愤太常职典礼乐不可异流乞以巳其官遂获谴归卒于家所著有玉堂清余集 

　　○翰林院修撰张公洪传 

　　张洪字宗海常熟人洪武间以事被逮谪戌云南后以明经被荐授靖江王府教授永乐□□擢行人奉使日本却其馈金二年复使辽东修茶马旧政于蕃界亦不受馈时缅甸宣慰那罗塔杀孟养宣慰刁木旦并其地命洪赉诏责还所侵地立孟养后塔不服凡六往始听命塔欲毒之服其诚信乃巳还入翰林修永乐大典充副总裁书成升行人司副洪熙元年升翰林院修撰致仕卒年八十四所著有四书解义周易会通尚书补传诗经正义春秋说约礼记总类历代诗选史记要语琴川新志日本补遗等总若干卷 

　　○翰林院修撰止庵张先生洪墓碑（瞿汝稷） 

　　瞿汝稷 
　　先生讳洪字宗海常熟人敏干侯甫五日而母郁亡父常复客燕不归靡顾复张翁烱媪丁怜而乳之故从张姓幼颕叡诗书胪传精义神会灵璆弓山文王业孚尹旁达识者巳知其非凡矣就计然策逐什一资大起踰冠北邻事连戍滇黔宁王一见才之遇以国士都护瞿登之贤阁无何夷木邦刁干孟乱逐酋长思伦法　高皇帝诏三司议剿抚便计众多谓雕题互攻我可□预先生语都护瞿曰思伦法拥三十六甸之众尝阑入寇景我师御之帅冯成败绩后虽詟黔宁之威举部归顺国家即彼故地授宣慰其强未杀今彼之乱是天授我宜讨木邦而示威分建以杀其强彼既被逐得复虽分建犹戴赐是恩威并流固内弱外完策也三司因其议议上　上俞行遂捕斩刁干孟以其子与思伦法并授宣慰西南赖耆定既以明经征授靖江王教授称病免永乐元年以行人征旋使日本复使吐蕃董茶马既缅甸宣慰那罗塔杀孟养宣慰刁木旦而据其地奉诏责那罗塔归所侵地立孟养后那罗塔未拜命六往谕始如诏失蛮夷之人惟力是怙而无藉寸兵徒誊颊辅收既侵之区宇续既绝之君长比绩随贾侔勋唐马岂趢趢能窥哉竣事编摹大典晋行人司副洪熙元年擢翰林院修撰宣德元年同修　仁庙实录五年引年致仕比归杜关谢将迎日事著述有周易会通尚书补传诗书正义春秋说约礼记总类四书解义琴川新志日本补遗历代诗选史记要语等年八十有四卒乃今篇帙湮灭索之好事汲靡藏河间绝献而苗裔寂寥宗姓无考祀同中郎馁甚羊舌窀穸之托樵牧来登嘉靖末郭征君登贤至祖垄得仆碑剥落不可读仅有先生姓字知马鬣所寄倡谋复封树缭以修垣逮万历戊戌太学生徐汝良谓非表以贞石则无以示永久特营碑石于是征君子梧乞余文勒焉嗟乎大暮同归圣贤莫度秉彝好德今古不渝张先生宦辙茂于嬍烈邑乘列于名臣生宣威于万里死不保于一杯谷迁陵变讵可前期芝焚蕙叹何堪旋视夫嬴秦称虐尚表展封唐德方明首隆侨窆昔人于乡桑梓必敬此日追远仪刑未磨遗文巳不可求于茂陵灵可使泯于原兆诸君子力章之均可尚矣勒碑示远其辞曰东则日际西则月竁北及蒲海南穷缅裔溟渤无涯吞吐天地夷徼崭山乍出入瘴疠独秉一节奚远弗诣卉服文身方舟裘椎紒寸虎姿猰俞同鸷三王所外五帝莫制先生有谕胁息听誓生控蛮貊穷发悚企死靡自卫不保遗骴若斧既湮丛薄蒙翳狐狸潜搰牧竖嬉戏含识有觌畴不掩涕爰复垣封刻铭永视凡我君子幸绎兹谊于万斯年克襄毋替 

　　○内翰刘公矩墓表（张元祯） 

　　张元祯 
