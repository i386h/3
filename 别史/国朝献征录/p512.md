<!-- { "loadSidebar": true } -->
　　孙公以万历壬寅六月十七日卒于榆林军府冢嗣洪基逆其丧以归卜于某年月日葬于祖兆以待恤命先期奉中丞王先生状再诣谷城山下请志与铭礼也行无似故获事公知其品地而王先生公之石友以书来言谊不得谢志曰公讳维城别号卫宇东郡丘县人也洪武初有讳文中者再传讳刚三传讳友四传赠方伯公讳麟五传赠方伯公讳尚贤六传公公母赠景夫人以嘉靖庚子三月十四日举公公生而体质端凝性资卓颕既补邑诸生文声日进隆庆庚午举山东省试明年辛未成进士授浚县知县服官恪慎能子其民旋丁内艰服除补太康邑俗徤讼伏不可诘公预籍记皆知其踪迹主名有奸辄发黠风遂止巳丁外艰归服除补任丘任丘当道多中贵及士族繁倍二邑公持法坚信无讳奥强邑赋不均履亩而登下之豪民无匿其奉过客如例而止无加礼也满考书最万历千午召入授南京湖广道监察御史先是江陵相君夺情起复宁国诸生吴仕期将上书谯之未发而郡丞宗武微得其章以白□江都御史槚槚者相君私人驰遽以告梏而毙诸狱生妇冤书千言走都市哭公至首疏其状劾都御史及丞下吏适戍边天下快之故侍读赵公志皋等皆以忤江陵指中考功法公又疏陈其状谓三臣所言皆不悖无罪而锢觖海内心　上用其言立召三公复位其后皆至卿相而方是时海忠介公大夫亟称服公曰吾台得孙君乃重耳中官田玉奉祠玄岳请得假符节如镇守法公援引祖制力陈不可又以请宥言官忤旨夺俸一年而会丁亥内察公以考绩入都座师许公从容谓曰某公吾所厚善方负时名即有他幸调获公对曰门人待罪南床惟知弹赴戚畹丧者大臣尔他固不知座师默然于是竟论罢某及他要人直声益震巳出松江知府时公方按下江云间属则上书求罢主爵不得巳改永平至则值有海警督率将吏严餙干掫缮城浚隍条平赋役采葺郡乘新昌黎孤竹之祠以暇延见诸生品其艺术礼教大兴再觐明堂课二千石治行皆第一壬辰升山西按察司副使分巡赤城赤城者上谷要塞也公躬历险阨简卒搜乘多修弩矢刀□守具益筑亭障二百六十所皆称坚利招属夷史□二族得其生口千余分布塞下论功进山西参政□以考绩进按察使受三品诰命虏小酋安免恃其骁徤挟市龙门曰请以□骑五千待命关下惟大师进止之督抚请公云何公曰无伤也因请试革其赏而遣译语兔曰若乞儿也众不能千入必借兵某酋某贪汉物誓不借汝虏王又阴许我召汝归巢不则收汝部落吾以大兵蹙之尔安所乞命乎兔闻啮指曰太师知吾虚实乃献出边属夷自赎母敢挟市幕府奏上其功进右布政使移守宣府与中丞新城王公同心共事谋画相参夷人关市乞赏一切载以故事一饼一脔不得浮予岁积抚赏羡金十有四万及军市租五千皆充年例将吏悦服久之迁广东左布政使镇人安公乃大哗督抚上书留公诏从其请改山西衔分守如故满考奏绩受二品诰命庚子虏寇延绥诏简才臣往抚廷议推公乃晋都察院右佥都御史开府榆林至而卜庄诸酋叩关乞欵议者多不敢任公疏九边俱开关市而延绥独闭不纳有如虏众生心号召别部并力内侵是以一镇代受诸边寇也且明诏业巳许之而以小费渝约示不信于外夷一旦用兵所费将大疏入朝廷从之公则上言六事曰预运发曰专责成曰酌马数曰严赏规曰重命地曰改市期部覆皆如请矿税使者并缘西边多所渔猎公疏劾状属岁大侵籴关中粟万斛以饷吏士菑而不饥先是宣府师某镇之世家也力巨而有内主公与同城常以法绳其部帅则中公有南粤之徙及公开府延绥帅亦移镇共事如前一日登城而望积沙高与城平命发余卒除之帅因号其众曰食不宿饱除沙柰何边沙不可尽也卒乃大讙甲而陈公启门问得状乃谕曰本除城沙防寇攻耳安所得边沙语众悟乃散而言官所扇动遽以适公公第谢过求罢亦不自白有诏留公治乱卒首如法而公业以积劳成疾及有此役亦不能无邑邑遂卒于军郎中秦君兵道刘君入哭检其槖中余裁秩金一铤军中将吏无不流涕镇人罢市焉制府李公请比以死勤事得赐大恤礼臣未覆明年阅边使者又以公所兴修疏请恤枢臣覆而未下乃藁葬以俟云公人修长疏爽风骨棱棱不纤趋自少至老动止凖绳无失尺寸自奉萧然其才廓落恢弘而出以慎密然不知有机械事也练习朝典洞晓边情凡所调度咸中机宜去永平时僚吏以府藏羡金致之境上笑谢弗纳其去赤城口北亦然故给事某尝出权相门下公论所斥操重而入留都将有祈于言路及叩公门阖扇谢弗与通山人游客争持朝贵尺蹏游谒塞上母敢造公者曰固知其廉贫又不肯游之路将故不往尔迁官过里故人以逋租系请居间解故所服银带代之输官而不言其与人多此类也座师江陵柄政三邑令不通一牍塞上十年于中朝要贵亦终无所请问其介特如此然其议论常依大体闻有自恃操节而绳人以名者亦不取也 

　　○都察院右佥都御史定宇马公文炜墓志铭（于慎行） 

　　都察院右佥都御史定宇马公文炜墓志铭 【 江西】 

　　于慎行 
　　前巡抚江西都御史马公讳文炜字仲韬号定宇青州安丘人也　国初六世祖四公有祝虎之异氏其里虎林四公生仕能仕能生斌斌生邻世隐于农邻生骥始用经术著名里称五溪先生有子三人赠中宪公惠者其中子也娶恭人门氏是公父母恭人娠公大期而生白衣重胞赠公异之语恭人儿有贵征顾吾非久舍儿去矣再越岁赠公果逝恭人茹荼抚公六岁过里塾闻伊吾声归请于祖愿就外傅稍长从季父稷山公受易嗜濂洛家言蒸蒸向山王十七补诸生试辄倾其曹耦而丁母恭人艰嘉靖辛酉举东省试壬戌成进士除河南确山令综赋均邮兴学饬传事事可永利士民尸祝之尤称其折狱神一日有求盗卒磔死于涂卒母诣县讼杀儿有主名公笑曰去今若迹之巳从圜墙呼卒故所捕盗李某讯于庭戒门者勿辟人人争前睨令迹杀人何状公遽传令阖屝尽讯诸阑入者中有三人眴李色动立叱缚之具服故李使杀卒者也某子甲与人共贩夜行泽中杀而夺之钱诡言中盗死也公察其色有异下之狱使吏绐其母妻甲事露巳自实柰何可急持所夺钱来幸母连坐母妻惊惧探米罂中钱付吏甲遂伏辜诸所摘发多类此隆庆改元征入山西道御史出按鹾两淮上便宜六曰减开中曰余盐曰禁私煎曰议本折曰止截鬻曰治权豪俱报可比代积羡十余万金以抵正额商困乃苏请建运司学处贾子之儁文教以兴亡何请告起补浙江道廷讯大辟政府有所欲出公勃然曰是尝希相嵩指杀忠臣炼及其二子罪死且不葢何言出政府不怿而罢公竟用是麾守德安矣到郡猾吏闻其风重足立卓瞷之豪阴戒勿犯马府君随州守坐赇露按如法有要人请公执弗听俄而要人拜楚中丞同宫胥公危公益发舒不少避中丞竟无以难楚恭王薨而嗣子在抱摄者谋夺其国与妃相讦奏诸司杂治不能决檄公入王宫问状公以片言折之羣小伏辜嗣子得有国矣郡之明年城云梦明年城孝感又絜郡中要害剏小店新河二镇募卒置堠刁斗相闻郡无萑苻之警暇日集六属诸生躬甲乙各以便宜置学田共可数千亩徙随州学宫于城爽境□丽绅衿奋起至今颂之甲戌朝正月会　上修□□□□表二千石尤异御路朝召见面劳之曰若等良吏其朕善拊元元赐白金文绮顿首受出公名在首列焉乙亥就擢按察副使治兵荆南荆故相君里公一以惠文从事无所挠日讨军实教骑射增楼船组练之甲雄于上游江故有堤而囓公重筑之坚实倍旧荆人呼马公堤也戊寅进左参政备兵荆南如故属岁大侵亟檄所司赈贷及条荒政下邑所全活万万计又遴简所部茂才饩而甲乙如德安令公未去荆而两试所举士巳各十数人一时人文彬彬盛巳会　上遣中贵江陵相治第监奴横行部中缚置于狱贵人媿谢乃巳辛巳以久次升按察使公先后任楚楚人习公神明滋用震慑顾持大体不欲以钩巨钓名民滋见德癸未入朝江陵相巳逝主爵雅知公久淹即拜江西右布政使转左邃晋佥都御史巡抚其地出教以十事要约长吏曰持廉平励明作除繁□谨防御重谳鞫慎催科拯弊俗减讼牒禁淹系省追呼十三郡奉约惟谨而临江守某最号毛鸷所棰杀平民甚多前中丞发其罪下公勘实竟伏法不少贷金溪民以均田窘其郡邑倅丞因集亡命自卫纵刼掠势甚张公闻报从数骑驰往谕立□散之枭其渠魁属从事良吏均其田民不敢哗革除死难诸贤练公安曾公凤韶辈久巳褒录而亲属坐戍如故特疏请解罔所释还百余人公论快焉然公执绳颇严下不得逞求所间公乃嗾悍宗数十人噪而呼癸庚击伤吏卒公以状闻因乞自罢　上谴削悍宗任公如故诸不逞益恨然无以中也公往城孝感尝得古鼎一王元美作记以此仲山鼎至是中者飞语入之疏中谓公以古鼎饷江陵相内交然鼎故在公阁中未出也公笑指曰嘻而鼎尹昔负而要君吾今复负而要相闻者绝倒当事公理甚晳称其刚直不谐于俗知公所繇得谤以此有旨听改南京公遂归归不踰年南北台省交章荐公部使者先后荐无虚岁家居十八载对郡国守吏语不及私至为乡邑画利病则纚纚不厌里人□此德公公病痱走羣望祷者千余人没无少长□□□□公生于嘉靖癸巳九月卒万历癸卯二月年七十□元子应龙从龙先后各以其经冠东省士又以壬辰同举南宫 

　　○都察院右佥都御史蒲汀姜公璧墓志铭（余继登） 

　　都察院右佥都御史蒲汀姜公璧墓志铭 【 郧阳】 

　　余继登 
