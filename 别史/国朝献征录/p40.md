<!-- { "loadSidebar": true } -->
　　丁德兴定远人生有异征骁勇善射甲午归附　上伟其才貌以黑丁呼之授万户是年取洪山寨敌兵劲杆且数千德兴所率者纔百人一鼓破之擒其伪帅克滁州乙未克和州败青山寇兵从渡江拔采石乘胜取太平元将陈也先率兵数万突犯城下　上方策应之德兴分兵从取溧水溧阳边湖皆先登时蛮子海牙集楼船结砦采石陈也先既败其子兆先复合淮兵屯方山伺太平德兴从克采石砦获船数艘破方山营擒兆先攻金陵取镇江升管军总管下金坛广德宣州领精兵围常州平升左翼元帅宣州复叛率兵佐元帅胡大海复之遂分兵下江阴取徽州石埭池州枞阳攻江州移兵击安庆进攻湖州皆捷复克甘露援江阴攻江西旁近州县从攻双刀赵克宜兴先是徐达邵荣攻宜兴久不下议以其城西逼太湖口张士诚饷道所由乃与德兴分兵绝太湖口而并力急攻城遂拔之功授凤翔卫指挥使攻庐州陈友谅犯龙江德兴守石灰山遇战力击败之是□□从　上征友谅捣安庆兄九江从　上往援安丰奋击吕珍败走左君弼引兵至复击走之会友谅攻围南昌从　上亲征退于康郎山死战歼友谅遂取鄱阳十月从征陈理于武昌回攻庐州克之进征中兴湖南衡州多不战而附攻克通州高邮淮安征浙西击常熟旧馆败士诚兵十一月下湖州降李伯升克吴江围苏州将下卒于军年四十赠都指挥使洪武元年二年肖像功臣庙追赠济国公德兴沉勇□厚仁而有信行师纪律严明不妄杀有功而不伐上以是重之尝与诸将论征伐难处曰必得黑丁乃可其见重如此子三人忠授龙江卫指挥使世袭浩昶恩赐守茔浩子广广子富世食田禄于江宁 

　　○蔡国公张德胜传 

　　张德胜字仁甫合肥人至正壬辰江淮兵起德胜与廖永安俞通海等所部泊据巢湖结水寨以观时变会左君弼据庐州与黄墩将赵普胜声势相倚乙未闻　太祖驻师和阳乃谋通欵　上大悦亲帅兵至巢湖诸将迎　上登舟入江中丞蛮子海牙集船塞湖口以阻诸兵赵普胜阴畜异志德胜等密露赵机　上归和阳集商舟多载猛士复至黄墩攻蛮子海牙敌船高大不利进退德胜等以小船与战操纵如飞左右奋击大败之直抵和阳营于新河是月二十八日破铁长官水寨新生沙寨获人马还授万户六月朔翊　上渡江时风顺水涌顷刻达牛渚守者骇走遂拔采石乘胜径取太平义兵元帅陈也先与其将水陆分道寇城德胜同汤和击其水军会徐达邓愈击其步军遂擒也先擢太平兴国翼管军总管分兵击溧水克之是年冬蛮子海牙□□采石兆先复也营方山率众十万犄角相望以伺太平丙申二月攻采石砦德胜同永安以舟师进破之蛮子海牙仅以数舟遁去三月辛巳　上率德胜等取集庆路大破方山营擒兆先尽降其众庚寅克集庆得兵□□万丙申克镇江升秦淮翼元帅四月克金坛八月从攻常州围之丁酉三月常州平以功升枢密院判官四月从克宣州五月丁太湖招降张士诚伪帅王贵等遂攻宜兴八月攻马驮沙戊戌正月同廖永安俞通海击江阴石牌海寇败之降马驮沙升佥枢密院事四月赵晋胜以其主徐寿辉及其平章陈友谅之命自枞杨寇池州德胜帅兵往援至则守将赵忠被执城巳陷矣德胜抱愤锐图克复十月从徐达下宜兴己亥三月普胜复寇青阳石埭等县德胜统精兵与战于栅江口破走之四月复同俞通海击普胜大败其众遂复池州九月引兵自无登陆夜至浮山砦击走普胜将胡总管败之于青山追至潜山界陈友谅参政郭泰领兵至沙河迎战德胜复大破之斩郭泰获军资无算遂克潜山庚子五月陈友谅以重兵袭太平遂直犯龙江　上大怒命诸将据险以御以德胜总水陆大军击之既而陈氏兵大至阵既交杀伤相当德胜乃从中大呼麾诸将士奋击友谅败走斩获不可胜计　上遣德胜与徐达冯胜等追友谅至采石与大战德胜死于阵追封蔡国公洪武三年赠开国辅运推诚宣力武臣光禄大夫柱国同知大都督府封爵如故六年三月谥忠毅侑享　太庙子宣中军都督府佥事坐累降祔策卫指挥同知宣子翚孙昂旻习孙勇玄孙淮源世袭庐州卫指挥同知 

　　○蕲国公谥武义康茂才神道碑铭 

　　皇帝即位之三载混一华夷声教所被固间遐□梯山航海奉贽献琛　上念熊罴之士不二心之臣东征西伐宣劳有年方将胙土分茅以定功赏而都督康公薨于陕州　上闻之嗟悼不巳既勑有司穿土作室以宁体魄复欲昭其功勋于悠久　诏翰林学士臣宋濂稽诸简牍所书文于坚石以垂示于亿万载臣濂谨按公讳茂才字寿卿康其姓也世蕲州人曾祖文广　皇赠中奉大夫中书参知政事护国追封京兆郡公祖德懋　皇赠资善大夫中书右丞上护军追封京兆郡公父寿　皇赠荣禄大夫同知大都督府事柱国追封蕲国公母萧氏追封蕲国夫人公当元之季四方云扰未几蕲州陷公结义旅以捍蔽务授以长官俄迁镇府同诸将复九江捣蕲水黄连寨转蕲州路同知总管府事屯戍和之裕溪太平之采石使者考其功状升淮西宣慰副使同知元帅府事又升宣慰使都元帅岁乙未六月　上帅师渡江将士家属尚留于和州　上虑公扼采石之冲弗获渡时出兵挑战公兵虽寡而以宽弘得士卒心故临阵人多效死于是数战不克后数月常忠武王遇春遣游兵虚挠之连日发军以应王度其力疲夜设伏兵质明歼其精锐殆尽然犹收合溃散坚寨于天宁洲明年二月　上命诸将以襄阳大炮破其寨公奔行台便宜升淮南行省参知政事甫踰月　上亦克金陵又奔京口舟师追及之公度天命有归乃率所部余兵三千解甲来附免冠顿首言前日战各其主今日屡败天数也事至于此死生唯命苟得生全尚竭犬马之力以图报效　上笑而释之仍许统所部兵从征又明年授秦淮翼水军元帅守御龙湾取江阴之马驮沙八月伪吴张士诚犯我疆境公驱兵逐之获其楼船　上赐名马一疋黄金一锭岁戊戌从廖楚公永安攻池州取赵双刀之枞阳迁都水营田使兼帐前总制亲兵左副指挥使明年八月攻皖城伪将率楼船出战公复获之又明年六月伪汉陈友谅倾国入寇攻陷我姑孰杀戮我吏民意将窥我南京　上召公谓曰尔不疑我乎公复顿首谢　上曰汝既不相疑宜作书遣使伪降友谅内应招之速来仍绐告以虚实使分兵三道以弱其势友谅果如所言曁至诸将同公奋击大破之缚其士卒一万有币帛白金之赐岁辛丑八月　上怒友谅来寇率将士亲征公领舟师行击安庆破江州伪都友谅西遁遂下蕲州兴国汉阳公沿流而下克黄梅某家寨十一月取江之瑞昌败友谅八阵指挥友谅之势遂衰迁帐前亲兵副都指挥使明年九月复龙兴又明年攻左君弼于庐州四月友谅围龙兴　上亲往援公与诸将皆从友谅闻　上至亟解围还七月大战于彭蠡湖军声啸呼湖水之起立浮尸蠢蠢动至数十里友谅遂至败亡又有币帛之赐十月　上亲征武昌公从之岁甲辰二月下之友谅之子理衔璧出降三月进金吾侍卫亲军都护府副都护四月从大将军徐公达洊攻庐州七月下之八月拔安丰继取江陵及湖南诸州加赐币帛明年二月改神武卫指挥使五月进大都督府副使闰十月士诚兵犯江阴京口　上帅大军水陆并进公在行中及至镇江士诚兵巳遁又明年正月追至巫子门击败其众获士卒三千公功尤多四月捣淮安之马逻港拔其水寨复获士卒与艨艟无算淮安平七月遂攻湖州十一月破之进逼姑苏姑苏士诚伪都即遣锐卒死迎鬬大战尹山桥公持戟督战益力锐卒尽覆乃进围齐门刀剑林立飞鸟不敢下大将军命诸将合攻之吴元年九月姑苏平公取无锡州十月升同知大都督府事兼　太子右率府使进阶荣禄大夫洪武元年　上以江南之地既入版图乃遣大将军经略中原公从定齐鲁之地复由黄州取汴梁下洛阳驻师陕州规运馈饷造浮桥以渡大军镇河中善抚绥遗民之立石颂德绛解二州则公所招徕蔽遮潼关秦人不敢东向二年复从大将军征汉中奉诏还军中道因疾而薨实八月之三日也年五十有七上下廷臣议赠公推忠翊运宣力怀远功臣光禄大夫湖广等处行中书省平章政事柱国追封蕲国公谥曰武义 

　　○河间郡公俞廷玉传 

　　俞廷玉本濠州满塘人至元戊寅迁居巢至正壬辰江淮兵扰以妖惑众人多应之廷玉从其部属李普胜甲午彭事解廷玉与子通海通源通渊泊舟巢湖结廖永安等联络水寨以捍寇乱妖党左君弼据庐州恒出兵窘之诸将郁郁不得志乙未春　上驻跸和州廷玉以书纳欵备述君弼梗道之故未几　上亲至巢湖援之而□□□□蛮子海牙拥兵阻河口双刀赵屯黄墩阴□□□□玉倾心共谋委身翼卫战退中丞兵既扺□阳遂于裕溪河鲚鱼洲等攻寨有功授万户扈从渡江拔采石取太平擢管军总管攻边湖水阳克花圩溧阳顾城湖民寨太平河三汊口丙申纵火焚败中丞水寨破陈兆先陆寨三月定台城克镇江升元帅取丹阳丁酉克宁国长鎗军戍池州枞阳己亥四月克栅江营获赵牛儿等舡复池州擒伪元帅洪钧等升佥枢密事九月　上命廷玉总领战船军士攻取安庆没于阵赠龙虎将军上护国同知枢密院事追封河间郡公 

　　○姑孰郡公陶安 

　　陶安字主敬当涂人少敏悟有大志博涉经史元书院山长乙未与耆儒李习率父老出城迎　上召语时事安曰今豪杰争雄志在子女玉帛非有拨乱救民安天下之心明公率众渡江神武不杀人心悦服以此顺天人行吊伐天下石足平也　上曰善吾欲取金陵何如对曰金陵古帝都龙蟠虎踞限以长江据其形胜出临四方何向不克　上又曰善留参幕府丙申从克金陵升左司郎中赞机务既而得刘宋章叶四公　上问四人者何如对曰臣谋略不如基学问不如濂治民之才不如溢琛辛丑知黄州宽赋者徭招徕流亡民庶悦服甲辰移知饶州赐诗行时□□伐用急安善谕民乐输军兴不乏乙巳信州贼□城安与千户宋炳率吏民分城拒守选勇卒游兵昼夜巡捍请救江西行省安登城谕贼曰尔皆吾民反贼用得无失计乎众曰使皆如太守岂有今日城即破不相害会援兵至贼大败遁去诸将怒请尽屠诸从贼者安曰民贼胁非本心柰何杀之不许明年入朝吴元年初置翰林院学士知制诰修国史特召四方宿儒集议礼制安总裁定修律议□官洪武元年　上与儒臣论儒学术安对曰道之不明邪说害之也　上曰邪说害道犹美色眩目鲜不惑自非豪杰不能决去夫邪说不去则正道不兴正道不兴天下乌得而治安顿首曰主上探本至论　上尝赐安对国朝谋略无双士翰死文章第一家御史有言安隐过者　上曰朕素知安安岂有此且尔何从知对曰闻之道路　上曰御史取道路言毁誉人以此尽职乎立黜御史初置山东行中书省调江西参政汪广洋山东安出江西参政　上曰朕渡江初卿首率父老见军门朕陈王道论时务深合朕心朝夕幕府裨益良多继入翰林益闻谠论江西上游都会择卿抚治对曰臣微陋恐付托不效负圣恩安宽仁达吏事政绩益着四年卒年五十七疾剧犹草上时务十二事赠姑孰郡公国初诸礼多安裁定大祀礼专用安议 

　　○济阳郡公丁普郎 

　　丁普郎初陈友谅将守小孤辛丑八月王师征友谅次小孤普郎迎降用将从征有功授行枢密院同知七月己丑与友谅战死身被十余创首脱犹执兵若战状植立舟中不仆赠济阳郡公 

　　○乐浪公濮 

