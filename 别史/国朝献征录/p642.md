<!-- { "loadSidebar": true } -->
　　先生王氏讳尔康字道安号性海居士其先泰和冠族也曾祖穷民公以义师扞寇死之祖赠主事东皋公始迁庐陵父讳育仁以进士涪州守先生生而渊默儿时常乐跏坐诵书纔十行人谓之痴十三居涪见圆觉经几上窃观之父来问曰解否对曰解而道安实未晓文义徒娱弄帙中绘像耳父遽指经语诘曰试解之道安迫无以应良久觉胸中忽闲如刀斧剜于是夙慧顿明言论深奥父甚骇之退而讨竟内学缮修深观若循里巷窥房赴闼沛乎其无滞也夕常梦异境伟人其丈夫皆身佩光明世界金银特见异书咸世所未覩也晨起尚忆之日所谓诵儒典数千言一岁中经史都徧辛卯领江西省荐明年中会试乙榜时年二十六矣道安故王氏孽子涪州公以都水郎使时生道安传舍中其母李也嫡曾宜人遇之厉收洗毕驱车辄行长读书有馁容虽举乡书而李不免劳役之乙榜例授教职士非年壮连困踬者多不□就道安少年以母故遂南城教谕奉李孺人以行人服其孝学傍招提有藏经道安官假时往翻阅无遗者甲午应浙江聘分校礼经明年成进士告还孑无僮仆寄乡人试免者舟以归明年选授行人先后奉　册周唐淮府复奉诏镌谕湖广所至馈问一钱无所受好游名山过辄留止尝结庐焦山中习静半岁始去道安初礼云栖毗尼师持净业甚笃复栖心宗要参扣精猛忽舆行干折触而有悟其使唐又得旨于松谷老人见既高郎所守弥下其行履纯密虽衲子中精苦者不逮亦间文词伸纸辄就对客奕移时亦靡厌也夕尝端坐至昧爽胁不沾席自言如弹指顷耳辛丑奉李孺人北来居数月复以使行曰吾不返矣折所持手板而去毕使上疏谢病居招提中众讲起信论著起信疏记通梓行之无何疡生左足病中讲楞严不辍巳持曾宜人服强起襄事于是道安始授产有田谷所分债券皆焚之毕葬疾增剧右足复疮疮大如盂初病时道安宇定中见胫骨尽黑曰此宿业也意不欲疗然犹隳戒吞药酒进滋味以慰其母叹曰生死命也酒肉奚能予死后来鉴不愈于破戒生乎先没数月豫克期日时将归女子曾氏其家请以仲冬道安曰至期予往矣更仲秋又舍田宅精庐卜日成券其友李子木请仲冬十日道安曰吾不待也易以朔亡何谓子木曰初九日吾行矣是日果逝敛夕地震动屋瓦尽鸣道安王邮舍时涪州公见大比丘入门登堂轩然而来俄失之是夕李梦一僧从□涌出觉而娩身故道安儿时人号之僧及居涪州公丧毁甚病足几殆梦异僧授药饮之而平后分试浙闻出居邸中患滞下夕数十起从者一人亦病逆旅人皆弃去饮食都绝俄有长比丘映立户外□以上出于户持一盂从帘外与之受而饮汤也霍然而愈尝登五台见金浮图高出云表问左右无覩者革时见羣缁遶案有顷曰天人至矣乃瞑鸿胪卿刘公言繇道安事知张安道苏子瞻前身比丘之说皆不妄也当万历乙未予从黄庶子辉潘吏部洙偕会试同考官潘公怀二牍视予曰此一取一废矣君以何若予曰君所废其人佳士不可失也潘君曰然业既裁定当柰何复以视平倩平倩益振袂言君可惮百反耶吾二人助君请竟废取者取废者其人即道安也后相从社中三人笑语往事曰岂亦多生香火因缘乎予尝问道安入道奚功而可道安曰道无功也予曰无功何以进道道安曰无功之功至矣既辞去一书从涿鹿来纔十数字曰直心易深心难有功之功易无功之功难嗟乎道安葢谓予蹇浅拘滞而发药与世之儒者多诋道安异学其嗜浮屠言者又目偏乘小机非最上圆顿之道惟同郡王奉常先生时槐亟称□好学嗟乎颜氏既没后世之好学有闻躬允蹈之若道安或鲜矣儒释之名偏圆大小之辨吾乌能定之哉配刘孺人宁国知县刘公女始道安止小楼日诵华严孺人梦大日轮悬楼上光采晃煜不可正视寤而言之道安言佛法大指欣然信受屏荤血清净自居先道安三岁没没时殊了了也子铭玄葬道安某所自庐陵走二力来取铭铭曰先生竭来乘愿车金粟病士双怀渔优□钵花时一敷度生几何还化初嗟世浑浊人芚愚谈圆说顿聊自诬咂唼膻秽夸天厨梦游清都身臭帑先生朅来斩蓁芜澄观密行躬范模如投清珠渟潦洿手挟二□临昏衢羣生薄祜公何痡足如委土身空虚埋玉下土友所吁铭诗告哀慰厥孤 

　　◆都督府断事 

　　参军断事高巍传 

　　○参军断事高巍传 

　　高巍山西辽州人事母萧至孝萧老而痼疾巍奉汤药不懈母亡庐墓疏食三年洪武十五年应贡入太学十七年有司举孝行诏旌其门寻授前军都督府试左断事十八年上疏欲垦河南山东北平兵后荒田及抑末技慎选举惜名器数事　高庙深嘉纳之后因断事不称　上旨当罪以议贤谪戍贵州关索岭建文初上疏陈情乞放归田里许之既而辽州知州王钦应诏辟巍赴铨曹上书论政事借汉喻略曰昔汉高帝提三尺剑灭亡道秦大封同姓分王天下之半虽曰远虑然卒遗文景以不治之痼疾贾谊所谓股大于腰指几于股者也赖文帝宽厚舍忍容之尚不免尺布斗粟之谣景帝之宽厚既巳弗类孝文又辅以晁错之深刻径削诸侯遂挑六国之祸向非命将得人民心辅汉则社稷危矣　太祖皇帝之起与汉高同而神武过之法三代之公封建诸王必先形势关陕百二山河昔人谓一夫当关万夫莫开其民悍勇西邻吐番故以藩王之长秦府王之山西表里山河地产良马其民刚壮所谓山西出将者也北近胡虏故以晋府王之燕国虽无名山大川之限□南冀州定保定顺德广平大名诸境所谓桑土之野坦平肥沃供赋之饶不言可知其北虽曰沙漠寒凉不毛然其地广畜马羊其人衣皮食肉驰射是务辽金残元藉之而兴故以燕府王之四川僻在西南一隅山河阻深刘备据之虎视吴魏故以蜀府王之其余楚湘齐兖宁辽谷代庆肃之属以次星列比诸古制虽分封过当然　太祖圣意莫不欲护中国而屏四夷也今谷府多骄逸不法违犯朝制不削则隳纪纲削之则伤亲亲之恩此我　皇上所难处也贾谊曰欲天下之治安奠要于众建诸侯而少其力力少则易使以义国小则无邪心令海内之势如身之使臂臂之使指莫不率从裁制诸侯之长策也其在于今盍亦师其意勿行晁错削夺之策而效王父偃推恩之令命秦晋燕蜀四府子弟分王于齐兖吴楚湘潭齐兖吴楚湘潭分王于秦晋燕蜀其余比类皆然则藩王之权不削而自弱矣臣又愿益隆亲亲之礼岁时伏腊使人馈问其贤如河间东平下诏褒赏骄逸不法如淮南济北者初犯则容之再犯则赦之犯而不改者当合亲王告太庙削其地而废处之岂有不顺服者哉修身齐家宣父明训睦族和邦帝尧盛德惟　上览察焉　建文君奇其才会靖难兵起命从曹国公李景隆出师参赞军务巍复请使燕晓以祸福感以亲亲之谊令其休兵归藩以代朝廷数十万之师遂遣往巍自称国朝处士臣某再拜上书燕国大王殿下巍闻世之所谓大丈夫者葢以其国家排难解纷上足以安宗社下足以安黎庶而无一毫徼利于誉之心焉尔巍樗栎之材遨游山野经史自娱内有饱暖之乐外无攘夺之虞沐浴皇朝之恩厚且深矣巍虽无丈夫之才而有丈夫之志慕鲁仲连之人喜与人排难解纷名世而不朽也顷我　太祖高皇帝上宾　圣天子遵遗制嗣大宝布维新之政下养老之诏天下莫不感悦不意大王与朝廷有隙张皇三军抗御六师不知其何出今在朝诸臣文者智筹武者勇奋执言伏义以顺讨逆殆无不胜之理巍不忍兵连祸稔挺身开说以逞纤芥之积忿而覆百万之生灵岂仁智之哉巍有一策解隙以和使帝者复帝王者复王君臣之义大明骨肉之恩愈厚乃天下万世之幸也巍所以置死度外来见大王欲尽一言求颈血污地者葢夙许　太祖以殒首结草之报岂它有求哉昔周公遭流言居东土以俟成王之悟大王诚解护卫甲兵释骨肉猜忌之疑塞谗贼离间之口大王宁不比隆于周公平虑不及此遂檄远迩大兴甲兵袭疆宇任事者得借口以殿下假诛左班文臣实欲效汉吴王倡七国以诛晁错名家必自毁然后人毁之恐一旦奸雄豪杰鸠集亡赖因时乘隙率众突起而横击之万一有失大王获罪先帝矣今大王据北平取密云下永平袭雄县掩定虽易若建瓴但自兴兵以来经今数月尚不能出区区蕞尔一隅之地较以天下十五而未有一焉大王将士殆亦疲矣况朝廷以天下无限之师大王以一国有限之众应之大王同心之士大约不过三十万大王与我圣天子义则君臣亲则骨肉尚生离间之疑况三十万异姓之士可保终身困迫而死于殿下平巍每念大王帝室最近之亲何至如此未尝不洒泣流涕也若大王信巍言上表谢罪按甲休兵朝廷宽宥再修亲好天意顺人心和　太祖在天之灵亦安矣不然执迷不回舍千乘之尊捐一国之富恃小胜忘大义以寡敌众侥幸不可成之悖事巍不知孰优也况大丧未终毒兴师旅其与泰伯夷齐求仁让国之义不大径庭巳乎虽大王有清夷朝廷之心天下不无篡夺嫡统之议幸而事成固中大王之计万世公论以大王何如倘有蹉跌午斯时也追复恳欵之愚其可得欤愿大王熟思而审处焉书达不报巍又复上书假周公引诗书反复数千言未云今太王论亲最长论行最贤我朝之周公也当流言之谤亦如周公有硕肤之逊无骄悖之形内辅朝廷外屏夷狄则周公不得专美于前矣惟我　高皇圣同文王　高后慈同后妃今大王才美同周公辅我天子守成同成王我朝基业同周室岂不盛哉巍白发书生蜉蝣微命生死不惧久蒙　太祖教养无能补报洪武十七年旌表孝行巍窃自负既孝子当忠臣死忠死孝巍至愿也如果赐死获见　太祖在天之灵巍亦有以借口矣书再上不报巳而南军大败巍从景隆收溃卒退保德州寻复集众战白沟河大败巍于是南奔道遇铁铉于临邑相持恸哭共矢効死遂趋济南守城拒退北兵巍赋志喜有曰至济南而被围思张巡之忠坚幸遇知巳之铁相更从英辈以云联若徐将军之赳赳盛统兵之桓查佥宪高公之纠谩大参宋公之周旋掠阵张都统之能勇给储王太守之从权吾道王府校之论议斯文王肯构之勉旃众资羣策屈力保全盛统兵者盛庸也余不可考矣京城破巍缢死驿舍又有高不危者同时死义弟宣戍南海卫或曰不危巍字也 

　　◆锦衣卫经历 

　　锦衣卫经历赠光禄寺少卿沈公炼墓志铭（王世贞） 

　　○锦衣卫经历赠光禄寺少卿沈公炼墓志铭（王世贞） 

　　王世贞 
