<!-- { "loadSidebar": true } -->
　　公讳昊字宋大其□□衍之后也葢有仕宋者随高宗南渡居句容□□乡曾祖保保洪武二十三年解马长于宁夏不能□□从马姓娶钮氏生公祖豫豫娶周氏生公父俊俊先娶刘氏生二子矣刘氏卒俊鳏居不娶有相士谓曰君之相晚当生贵子于是乡人力劝俊娶乃继娶杨氏生公公幼与羣儿戏端坐高踞指示方略观胜以乐长者异之十六丧父家道浸衰公佣书供母见千户者优礼秀才奋然曰秀才亦人尔我奚弗若彼哉于是从周生折节读书顾家贫夜无灯油乃就庙中灯读之周生言于巡抚贾公嘉其志给灯油纸笔后选卫学生陈公福庆奇之以女妻公弘治乙卯中乡试高等己未进仕拜行人钧阳公时在兵部与之语器之因子访边事或奏行之三年授江西道监察御史巡按山西扬清激浊风裁凛然升山东按察司佥事寻谪定推官值鞑官盗掠行旅人莫敢撄公曰彼恃骑射尔吾民亦能骑射顾吾无以教彼乌敢当吾众于是悬金示赏不数月逻卒皆称善射诸鞑官多被捕获乃不敢盗俄传谪公开州判官百姓诣　阙上书留公　先皇帝允之乃免未几复迁四川按察司佥事时蜀盗监鄢方剧合四省兵马剿之无効公之至笑曰将不知兵奈何可胜于是择精兵千人教之分四队各立长统之贼来逼城公夜出精骑百人举炮击营贼内溃我兵奋击斩首四千余级葢用兵以来所绝无者军中皆喜公曰战虽少胜贼心未寒胡足喜遂乘胜遄发遇贼大营贼列阵于左大兵于右公以正兵攻左亲率精兵千骑捣大大兵惊溃自相蹂践戕击死者不可胜计乃举火焚栅明日追贼百余里斩其首贼方四降者万人余党咸遁公下令曰此后擅杀人者抵命于是驱掠从贼者人人皆望生全矣总制洪锺巡抚林俊会举升川东道兵备副使及得麦子山之捷贼□居用北有兵备副使张思齐与巡抚高□廖麻子欲就招安求临江市住札必徙临江市民彼方肯降公曰临江市蜀襟喉之地上达重叙下连湖襄其地饶膄其民富庶徙民养寇咎将谁归公立赏饬兵独务行剿贼因不敢掠川东而大汉州平灞未几又集众至二十万竟反前约官军战皆败绩于是贼谋先破中□□□□□□□□□□□□□率精兵五千骑日夜追贼贼闻公至遂解中江之危而成都无事矣寻　朝廷改命彭公泽总制公与彭公合兵击贼大破贼营斩其贼首廖麻子余党复立喻老人遁入东乡山中会科道交章劾高公荐公以代遂巡抚四川公与彭公议曰东乡山大不便骑射某请率步兵二万人深入九坝札营四面分布守隘贼不能出亦不得掳寇穷而后招降彼必自缚其魁至矣公至九贼果缚喻老人等四十余人赴军门给票以授降者令自归乡里蜀盗遂平彭公曰使早用马公蜀平久矣比凯旋有骆松祥与遂宁渠县之寇未息各称万人皆观望喻老人进止至内江遣火牌入贼营谕利害除松祥等十数人外余皆听抚松祥既擒与遂宁渠县诸贼相继捕获大诛奏　上升公右副都御史巡抚如故仍赏松祥子庆儿三保奴乙亥冬虏亦不剌由西海至松潘张剌蜀民震恐公与总兵官张杰谋招大信小信土番令乡导大军夜抵虏营虏惊溃遁去获马三十余匹及衣物□十事捷　上加公俸一级茂州番攻城谓城故乏□公指泉穴得泉扬以示番番人解去岁丙子高□□□□□□□□□□□□僭号据险肆行攻刧公率兵捣其巢穴降者万计惟青山寨不下公曰青山寨高而无泉我绝其水口不数日贼当困渴以死何复庸战遣指挥何定据水口贼志果窘公曰贼今夜当遁可掣南方一面待之于是遣人谕寨夷曰今棘火人子杀尔寨首级换水吃数日不下无噍类矣寨相向人哭中夜果下寨走生擒万余人渠首悉获捷　上升公右都御史荫子梦鹤锦衣卫百户时方以□都考满公与其配及父祖巳受三品诰命而荫子梦阳人监公曰功成身退天之道也累疏乞休不允岁己卯太监刘允奉勑取活佛案下三司措置银百十万两巡按御史唯唯而巳公但厚与允往来累月略不及银两事允差人来议银两公曰此中绝有利害太监厚我我不忍置太监于水火之中而不捄也人还告允允异日见公曰公有爱允之言愿有以教允也公屏去左右与允曰此行果公所愿乎曰未也至彼果保其中途无虞乎曰未也今日百万银两果公自得不以分近幸乎曰未也公今费百万求佛不成　朝廷究极所费能立举百万还官乎况此行活佛必不可致后患必不可免何以他人□克疮痍之民张太虗声以贾实祸切公不取也允流涕称谢明日案下改百万十万三司惊喜不知事自何出公卒不言所以语允者于人后巡按论允安静　先帝赐勑奖励允愈益愿好人地方不扰公之力也后以微事下诏狱今　上即位特复其官公恳求致既仕得谕旨遂家居长安因自号曰东溪居士明年癸□省墓宁夏以宅与两兄又买田以益之凡送终之具咸与处之戊子以复姓上请得允休沐田里不求闻达公卿论荐累岁不乏　朝廷将用公而公不起矣时嘉靖甲午四月也由生成化乙酉十一月享年七十 

　　○通议大夫户部左侍郎赠都察院右都御史西洲唐公冑神道碑（王弘诲） 

　　王弘诲 
　　自予髫时见父老谈西洲唐公立朝节槩私心向往之北长入仕中朝与修国史因读公先后建白诸疏乃击节叹曰嗟夫若西洲公者岂不毅然大丈夫哉尝观□□士夫平居矢口言天下事即引裾折槛见若无□者至当国家利害事□之冲辄相率鼠首两端甚则卷舌固位嗟乎此其人视公何如哉公以嘉靖戊戊夏议　献皇帝明堂飨礼忤　旨诏狱廷杖民而归是冬复冠带踰年而卒隆庆初奉　诏恤录乃晋公官都察院右都御史赐祭葬如例公讳冑字平侯姓唐氏西洲别号也先氏桂林之兴安人宋淳佑间始祖震剌琼州卒于琼子叔建荫琼山县尉遂十□东番蛋里□□□□生次道廸功郎琼州户录次道生闾琼州□□□闾生祖寿□寿生逊本州岛学训逊生干太学生干生正处士太学生处士则公之上父父也俱以公贵赠通议大夫都察院右副都御史户部左侍郎王母吴母陈皆赠淑人公生而敏□于书无所不读弘治戊午举于乡壬戌成进士举皆以礼记魁其经授户部山西司主事丁外艰服阕值逆瑾擅权公谢病不出瑾诛起公复□□老乞终养益肆力于学葢家食者几二十年　□□帝入嗣大统始赴召户部河南司主事时苏杭□造逓遣中贵人往大民害公上疏谏止词甚剀切巳又疏请出内象又疏宋死节诸臣请谥立祠其所论列皆有关政体时论韪之癸未春考会试所得多名士升本司员外郎寻擢广西提学佥事公提学以身范士督师生习冠射诸礼即僻邑遐陬巡历皆遍内成升云南按察司副使备兵金腾饬号令治军旅境内肃然土酋莽信横虐莫敢谁何公遣壮士讣禽之逮其党八人俱论死保山令赵九皋与其子明引逆贼刘七余孽承檄渔死民苦郡吏弗能制公械系之九皋坐盗边钱粮例斩其首以殉明坐抵命宣慰木邦孟养争地构兵连岁镇巡议兴四省师往讨之公曰母烦师是可不战而下乃核木邦先世与地所由谕以国恩木邦感激献地兵遂寝丁亥改本司提学副使其所造士一如西粤时会有寻□之变总制提兵来者柄臣私人也嘱公以故人子不听时三司惮其威议迎参皆跪公独不从疏乞致仕不允升□□□□□□丑表贺如京诸郡邑例馈夫廪首却入受既至见京贵一无所遗上疏请崇圣德　上□纳焉□□□□布政使壬午入觐升广西左其年至广西□桂林盗发喜掘富家冢王府诸巨姓惴惴旦□公□□渠魁七人诛之古田凤皇寨韦贼尤大肆惊□调士汉兵征之无功公属其令刘朝辅曰往谕吾□□□不可再于如急来吾能生之朝辅如命往贼曰是布政果前提学耶即解甲与朝辅偕至受质而还辑其众境内大安葢公往提学时尝谕诸徭送子□学授书遗风犹有存者先是各镇守将月领银赏□名盐鱼银军器局月支粮给军名军匠口粮公按掌故谓洞首能戢诸徭无掠乃赏今各处警报何赏祇官吏耳军器局造以年今元年造未巳而支粮至十二年何也悉禁绝之靖江王府宗人受封辄请补禄自登名玉牒日始公曰禄与爵偕应始自拜封从前误也且以靖江一府月补禄米八千石今天下诸藩费当何如者遂疏其弊于朝宗室羣齮龁之公屹不动寻得　旨俞允通行各藩着令葢公在西粤功绩殊尤类此他如疏请不随王府庆贺不行王府扣头朝礼及戢客兵不敢暴人闻之皆吐舌癸巳升右副都御史提督南赣汀漳公以开府四省重镇而赣城卑小何以示威乃增筑楼橹雉堞□诸都会按两广军兴条例着赏格置湖西道檄守巡分驻临江吉安令缓急可倚官军远迩帖然仅半载改山东巡抚再乞致仕不允时值旱公焚香祝天行藩司分祷岳渎诸神连日大雨郡邑多蝗公撰祭文命长吏仿周礼春秋穰祭是岁无蝗子生尽虾蟆蚁子食有蝗飞自邳淮来过沂州不下岁则大熟是时公方寻黄河故道以疏三郡水灾核通省荒田给民牛种垦之世世永利未就而升南京户部右侍郎丙申春改户部右侍郎迨秋转左会安南弗靖　廷议兴师往问罪公曰交南道路险绝出师必无成功且得其地不可郡县永乐中事是也因疏力言其不可者七事武臣郭勋恬宠请其祖配享功臣庙公复疏请止　上皆虗巳可其奏嗟夫公于君臣之际亦巳遇矣乃明堂之议　圣心有独契古礼者在廷诸臣未必能知公亦坐此不合然　肃皇帝之明与公之忠皆可以流光千古若公者可谓终不遇乎哉 

　　○都御史王公夫用传（徐观澜） 

　　徐观澜 
