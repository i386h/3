<!-- { "loadSidebar": true } -->
　　曾襄敏公棨字子启永丰人永乐二年进士第一人授翰林院修撰命解缙选取进士进学文渊阁名翰林庶吉士入见谕之曰人湏立志志立则功就未有无志而能建功成事者尔等拔千百人中进士又拔进士中至此固皆今之英俊然当立心远大不可安于小成学必造道德之微具体用之全文必并驱班马韩欧如此立心日进不己未有不成者古人文学岂皆天成亦积功所致耳勉之朕不任尔等以事文渊阁古今载籍所萃各食其禄日就阁中玩索务实得于巳国家将来皆得尔用不可自怠负朕期待之意公学间日进时召入试迅笔千言立就理词皆到　上屡摘羣书隐僻事问公悉能对以故喜公公名间天下明年修永乐大典副总裁升侍读数侍燕间应制赋诗有荐文士者必问得如曾棨否考其文竟不及棨远甚内艰起复扈从邑人坐奸党事词及公诏特原曰朕惜尔才也公居长安右门外火延禁垣亦不问升侍读学士修天下郡县志副总裁书成升左春坊大学士仍兼侍讲从　宣皇帝自南京还升少詹事公预修三朝实录再扈北巡三考会试文章如源泉混混沛然千里又如园林得春羣芳烂然兴致所到笔不停挥状写之工极其天趣他人不足巳尝有余自解胡后独步当世公性孝友喜奖拔后进仪貌魁伟襟度坦夷而神情洒落能饮酒善谈论平生以及物心使之临民必有所济惜仕三十年徒以文学自见卒赠礼部左侍郎袁袠曰明兴刘宋以宗工司制代言文体浑厚继以东里温醇雅则有欧阳少师之风子启天才雄丽倚马万言其文如苏长公浩如悬河注之不竭诗古体有魏晋风律宗初盛唐亦一代之鸿匠也 

　　○中顺大夫詹事府少詹事赠礼部左侍郎□恭刘公铉神道碑（李贤） 

　　李贤 
　　公讳铉字宗器号假庵其先汴人宋南渡时徙家于苏遂长洲人曾祖元善号雪楼元末兵乱尝率其豪贤以障乡井里人德之祖德让洪武中以明经沛县儒学教谕考中舆隐德不仕用公贵赠征仕郎中书舍人妣陆氏赠孺人公生弥月而孤数岁入乡塾辄有志向学虽衣食粗粝弗顾也未冠即授徒里中从之者甚众其言动规模如宿儒乡之长者皆折辈行与交性孝友母遘疾刲腕肉以进旦夕吁天求代比没哀毁垂绝者再见者莫不感叹事兄若严师虽加楚毒不敢怨迎寡姊养于家从父没而绝嗣公以父命出继之永乐戊戌以善书征入翰林明年中京闱乡试未上春闱授中书舍人宣德己酉预修　两庙实录成赐白金文绮升兵部车驾司主事仍莅事内庭正统戊午与修　宣庙实录成进翰林侍讲金绮之赉有加正统戊辰诏择进士颖敏者庶吉士属以教之公惩曩之事虚文者慨然以师道自任俾力追古作有一字未惬者经月不置以故诸士夫有所造后多以文学致名己巳进侍讲学士景泰庚午主考京闱及揭晓第一人刘宣乃卢龙军士同事者欲更之公曰朝廷立贤无方不可乃止时论韪之公未没宣巳第进士翰林修撰矣初置经筵官公居首选数赐白金文绮宝镪礼遇甚隆辛未夏不雨特遣祀济渎壬申春缺祭酒众难其人大学士高榖曰学行老成无如刘某者遂抗章荐之命下以公国子祭酒士类欢然有得人之贺公曰士子若室女当保爱之于是定程课示教条旦暮讲解如恐弗及有托权贵以求幸得者斥弗听六馆之士帖然明年养母陈氏卒朝廷欲夺其情公力求终制服除仍拜祭酒天顺改元　皇上复位念宫端必求宿德之儒在朝无踰公者遂升少詹事日侍讲读辅导惟谨忽一日不至云巳捐馆矣朝缙莫不衋然　上闻讣哀悼曰安得学行醇笃如斯人者遣礼部侍郎李绍谕祭于其家公生洪武甲戌八月二十日卒天顺戊寅十月六日享年六十有五公性介特绝软媚之能□身以不欺主未尝疾言遽色尚俭约巳贵而犹□居隘陋谷如也禄赐之余必分惠宗族故旧之贫者恒馆粟之僚友卒而乏者具后事复教其孤有至显官者有病吏公怜而舍之染其疾及家人或请遣之公弗听巳而皆愈乡人有逮系不能明者公白其冤人德之怀金以谢公曰吾直尔公也岂私邪遂感泣而退其善行如此类者甚多立朝无惰容不以寒暑久速而少变亦其志之坚定也杨文贞文定两公皆重其人每称道之家训素严仲子瀚以进士使南方戒之曰临财毋苟得也阅其衣箧以行比还仍阅之如故乃喜曰无玷吾门矣平生躭嗜文籍博极羣书素酝藉文纡徐演迤务造至理诗占澹舂容自有余味方众贤聚于朝以意气相雄长公独用心于内退然沈毅畧不与较有假庵稿若干卷藏于家配陆氏有淑德封孺人子男四长曰澄早卒次曰瀚天顺丁丑进士次曰浒次曰泳 
　　詹事刘铉祭酒时诸生出身资格权要所挽人咸苦之先生曰此易尔立诸生而与之约曰有守规格图出身者必同馆诸生合辞共推即遣行不然不可得也他日有图之者动诸生所哗詈至不能容由是此风遂绝 
【 水束日记】 

　　○詹事府少詹事孔公恂传（实录） 

　　实录 
　　孔公恂字宗文山东曲阜县人宣圣五十八代孙景泰甲戌进士授礼科给事中天顺中衍圣公孔弘绪婚于大学士李贤贤言于　英宗谓公恂与赞善司马恂皆古圣贤后可居辅导之职遂同日超升詹事府少詹事侍　上于春宫讲读及　上即位改大理寺左少卿怏怏不乐因自陈不谙刑名仍改少詹事兼左春坊左谕德会抚宁侯朱永奉命出征公恂上章留之且言永当时武臣中一人而巳众所嫉被劾出知汉阳府未之任丁家艰服阕复少詹事改任南京詹事府成化七年十一月卒于官公恂自负先圣后又举进士慷慨尚气时或凌物然亦颇能自持不肯卑污屈抑遇非其人一言不合辄悻悻然见于颜面在孔氏子孙中彼善于此云 

　　○中顺大夫詹事府少詹事兼翰林院学士掌院事竹嵓柯公潜传（王与） 

　　王与 
　　学士柯公讳潜字孟时别号竹嵓兴化莆田人高祖宪孙曾祖君宝祖德平皆不仕父原璞用公贵累封奉训大夫尚宝司少卿兼翰林院修撰配戴氏累封宜人公生有奇质颖异绝人数岁能作诗十五补邑庠生正统甲子领乡荐当赴会试以未忍离亲未果行遂携书入莲峰僧舍讲读不辍戊辰会试中乙□辞弗就教入冑监攻苦茹淡益肆力于学景泰辛未再至礼部遂中甲榜进对大廷赐状元及第授翰林修撰公丰神峻整言动谨饬是时翰林诸老多爱重之之延誉未几赐五伦书五经四书寻用荐入经筵自是凡朝廷用人有制作加恩典公皆与焉壬申四月升右春坊右中允兼修撰五月预修历代君鉴书成赐白金十两文绮二表里甲戌二月礼部会试同考试官五月预修寰宇通志三载满授敕命进阶承德郎推封二亲及妻丙子五月通志成升司经局洗马仍兼修撰加赐白金文绮八月考应天府乡试舟维淮扬有举子鬻私者暮夜投公公叱之彼固以请以所赂遗置公前公怒命执付有司治以法是秋场屋肃然比揭晓咸称得人还朝乞归省未行　英庙复辟改元天顺更授公尚宝司少卿兼职如故仍许归省己卯二月命修玉牒庚辰春命偕吕学士原考礼部会试十二月命充东宫讲读官寻给诰命进阶奉直大夫加封父母妻癸未二月复命偕陈学士文考会试会场屋火罢甲申　今上即位以随龙恩升翰林院学士三月有旨选进士年少质敏者李东阳等十八人入翰林庶吉士命公教以古文词八月　上御经筵敕公兼经筵官仍赐白金三十两宝镪三千贯文绮二表里九月奉旨纂修　英庙睿皇帝实录成化改元八月考顺天府乡试九月玉牒成赐宴兼赐白金文绮宝镪丙戌廷试与读卷赐钞千贯是月再奉旨教庶吉士林瀚等二十四人十月赐新刻贞观政要十二月命掌翰林院印丁亥五月实录成升詹事府少詹事兼翰林院学士赐白金三十两金织彩三表里折衣罗三表里赐宴礼部十月赐大明一统志戊子二月命日侍经筵讲读自辛巳迄戊子凡遇什节辄赐牙骨聚扇　上有御制清暑歌解愠歌及诸家绘画金织扇袋五色圆寿丝缕虎头绦画艾虎七月有诏议　慈懿太后山陵事内阁大臣先进章公率僚属继进论合葬于礼宜明日文武羣臣复继进未得旨公复具疏期以死请曰朝廷大事臣子大节舍是奚所用心顷之俱召至文华殿谕可其奏众欢呼而退十二月赐经筵儒臣七人袭衣冠履公巳闻父丧　上命即其家赐之既而有司少卿公请祭并与葬葢异数也公感激衔哀就道抵家不入中门寝苫枕块不脱绖带择葬地于所居东一里许和温山麓以不忍离丧次图绘形式付其弟通州学正董成之时母戴宜人在堂事之逾谨备极甘脆己丑九月季弟澍病亲调药比卒殡殓皆从厚朔望易期服哭失声而后返衣衰居苫次君子谓之有礼庚寅正月戴宜人属疾越五日卒公哭痛绝而复苏朝廷闻之复遣官谕祭辛卯四月有诏起复时祭酒员缺久难其人　上知公刚方将用之以厌士论公闻命具疏乞终制大畧言忠与孝岂有二致事君事亲初无两心使亲丧可短则他日所以事君者可知矣　上览疏许之初公素无疾至是以久居苫块患左足风痹未平而寒热继作公自知不起呼学正君与之诀瞑目而逝年五十一讣闻　上悼惜遣官赐祭葬 

　　○少詹事兼翰林院学士江公汝璧圹志（周仕佐） 

　　周仕佐 
