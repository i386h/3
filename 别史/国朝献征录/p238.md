<!-- { "loadSidebar": true } -->
　　顾之先本吴人国初徙民实临淮公曾祖彦华在徙中遂临淮人今凤阳也祖瑛累赠左副都御史考震顺天府治中赠左副都御史公讳佐字良弼登成化乙丑进士授刑部主事历员外郎郎中时锦衣卫都指挥牛循尝怙势杀人镇守宣府太监顾雄分守紫荆关监丞锺钦事多不法公按治其罪识者谓公有守矣出知河间府畿甸也贵戚庄田棊峙境内闻公至皆戒其下不敢乘势轥轹先是定徭役悉委吏胥多寡高下一出其手驿当孔道老奸宿蠧蟠结其中公会校出入据籍履畮定程序其弊遂绝郡有瑞莲秀麦之谣政声流闻进四川按察司副使整饬建昌兵备越隽山崩地震民震骇荡析公惫心力抚循增修屯堡哨戍民以安堵征拜大理少卿寻进左佥都御史巡抚山西提督鴈门诸关改南京都察院提督操江进右副都御史户部右侍郎久之陜西三边告饥　孝宗命公兼佥都御史往莅之召至御榻前询问慰劳赐以白金文绮有如朕亲行之语且顾近侍纪之公至条陈便宜多方区画始有三年之积矣正德初户部尚书韩公文率百官伏阙上疏得罪去公实代其位旋有玉带麒麟服之赐时逆瑾盗政威权日炽士夫见者多谀词谄貌公自若也瑾讽诸司各进羡余以入私藏公曰吾部无羡余者瑾衔之未发也瑾憾韩公不巳捃摭百方无所得会部有故册逸弗得瑾欲以韩罪嗾公上其事公持不行因夺奉三月公曰可以去矣遂引疾乞归疏再上得允即行瑾令逻人日诇其过无得意未慊时命官按三边储储有红腐则以公罪公时去边三年余矣诏罚输米八百石于边辽东边粮以菽易米弘治中有旨准行又以公罪罚输三百石户部有缺失又以公罪罚输百五十石公素贫殚家资以输不足称贷益之人皆冤之公无怼色正德丙子十一月卒于家春秋七十有四逆瑾伏法公事益明至是讣间诏赐太子太保有司造葬遣官谕祭如故事 

　　○资政大夫户部尚书近山刘公玑墓志（许宗鲁） 

　　许宗鲁 
　　近山先生者姓刘氏讳玑字用齐别号近山陜西咸宁人也高祖清甫曾祖敏中祖懋父鉴母李生先生儿时游乡塾即端重不嬉戏乡塾胡先生异之曰是儿骨相不凡后当名世戴恭简公来督学课试先生见其文特器之乃以补诸生成化庚子举乡试第二人明年辛丑登进士壬寅授山西曲沃县知县人方患其年少不习事先生至县砥砺苦节敦行古道期年邑人向化曲沃产枣先生视事多以枣赎罪遂储枣数万计后岁大侵赈粟不继即继以枣民赖不饥民有共赀而掊利者讼于邑先生曰汝闻管鲍分金事乎讼者渐乃委金愿输官先生平遣之其专务德化不尚法令类如此他若疏梦泉均景水宽刑罚平差遣广储蓄恤茕独诸善政咸载去思碑是时曲沃治行天下最部使者上之弘治壬子召赴吏部太宰王端毅公重其治行欲授御史先生辞不受王公复欲以吏部属先生曰辞御史受吏部是攫要以便私也王公义之授户部山西司主事未几督饷大同道过曲沃人闻先生来扶老携幼迎谒道左留邑数日立生祠祀之戊午　敬皇帝诏大臣举所知能守郡者于是左司徒许襄毅公疏荐先生升江西瑞州府知府瑞故旷郡无城郭依山聚居民狂悍善刧郡人苦之先生视郡首着劝谕文绘善恶图标揭境内贼党稍稍解散一日周党狂悖先生率兵抚御贼奄至拥先生归其寨既至乃召其魁谕以祸福贼乃罗拜堂下巳乃治具享先生蓐食酣饮夜就寝坦腹睡齁齁贼众环听相语曰刘公大人也我辈不复敢恶矣居三日乃还郡境内宁谧乃遂兴学正俗表节崇让均赋薄税节用省刑期年瑞乃大治辛酉朝觐量移九江府瑞民思其惠爱立三太守祠先生居其一至九江仅几月丁母李夫人忧归是时虎谷王公督学陜西倡明道学敦延先生居正学书院讲谕性理三秦学士翕然宗之甲子复除湖广衡州府知府衡荐饥适疫作先生下车祷神修祀施药赈食孜孜若不及民赖以存时过石鼓书院诸生谈说经史及性理诸书衡士喜曰我辈今日复从朱张游矣正德丁卯雍□薨于衡　朝廷遣太监黄某□丧还京师时太监刘瑾用事阉人怙势掠贿侮人至衡见先生首以祸言恐动继即大需供亿尤以玩事视先生时时戒曰王柩某日行舟及楫师挽夫诸所供给其宿具且无烦民否则罪不贷先生唯唯至期舟备篙师良挽夫健且溢其数人各负米盐槁鱼备需于湘浒吏人唱名执役无烦呼促黄异之以问役人对曰府官闻贵人来业巳先三月储之矣黄某曰咄咄好官干事爱民乃若此耶遂戒命仆从毋需索有司黄至京觌刘瑾问以所过地方事黄首以先生治衡善政对时瑾用人多以贿迁台谏以言既闻黄道先生善乃属意用先生以塞羣议遂擢太仆寺少卿先生去衡衡人德之树棹楔表遗爱云明年戊辰升太常寺卿提督四夷馆先生力以骤迁辞不报无何升户部左侍郎即又升尚书先生辞益力疏曰臣由知府转少卿巳殊迁由少卿数月而升卿由卿而累迁尚书祖宗任官确有定式今若此是使成宪由臣而毁　陛下纵眷臣其如祖宗之法何臣死不敢就疏屡上不允乃赴部视事寻以例侍经筵赐楮镪千贯寻又赐玉带并御制诸诗十六幅贞观政要六部尚书甫二年乃诰赠祖及父皆资政大夫户部尚书祖母任母李及配王皆二品夫人张封二品夫人葢殊恩也瑾方擢先生时意先生必德巳所必附巳及先生素节自守不形言谢意稍悔之然以先生人望所属必欲引以自饰先生乃益疏略自晦每朝退署部毕即闭门纵饮酣卧不醒瑾欲延问事情率醉不能起他日瑾胜气诘之先生曰气弱非酒不能支且嗜睡不睡则病由是益疏远矣瑾性好纷更先生于部事遵旧不易瑾殊不说尝力论时宜变更先生曰祖宗立法尽美尽善行之万世无弊亦惟不愆不忘率由旧章而巳瑾又怒一御史欲加戕害先生适过瑾问其故瑾云云先生曰以足下所云将以惩不法也今某所诚守法将以惩不法顾先罪守法者吾恐眩人耳目矣瑾改容谢之某赖以不死其它阴止畜释助若此者众先生不以语人故人亦莫从知也是时瑾急贿自封巧宦者多重辇通致先生从容语瑾曰饮食以养生过食则伤生货财亦然是故货也者祸也古人戒积藏其畏祸也瑾积愤先生不附巳欲改南京礼部又欲援国初例出布政使寻事败不果瑾败先生乃上疏自劾曰臣与刘瑾实同乡里误被引用骤迁显官今瑾事败臣罪当诛戮　皇帝雅知先生廉静方直不瑾用特准致仕乃庚午八月先生西归既归里无华屋野无腴田囊无羡金缊袍脱粟泊然一布衣也居乡二十余年耕读自乐与人接油油然惟恐有伤而中操介削屹不可移虽不谢绝公府然卒无所干预故人益敬重之晚年恬放自适多从乡人饮饮辄尽量醉歌诗皆发性情有渊明之遗意焉卒之日雷风晦冥闻者恸悼呜呼若先生者可谓始终全德生荣死哀者巳于是廵抚都御史王公巡按御史毛君列疏上请其略曰故户部尚书刘玑赋性纯朴与物无竞历官中外多效勤劳家居二十余年仕进全不萌虑敝庐破屋不蔽风雨恶衣粝食仅免饥寒四方慕其清修乡邦称其恂谨进退有益生死无憾　诏下礼部复议相同遂得如例遣官谕祭二坛有司营葬许宗鲁曰鲁与近山先生居比邻事先生如诸父有独知之者一二事鲁诸生时过先生所见座上一儒生携画工图先生像貌问其故曰曲沃旧祠肖公葢壮年像今公老矣曲沃人思见公不可得愿图归以慰之顷年鲁提学湖广巡视及衡衡人知鲁先生乡后学耆老数十辈相率诣　　问先生起居他日造学听诸生讲诵诸生鲁言往年督学佥事静斋陈公视学诸生进讲太极图意义微妙陈公诘之诸生具以受说于先生对陈公惊曰此学不讲久矣太守能然乃请先生坐堂上讲太极图先生升座毕讲殚述精微陈公率诸生拜曰是吾师也于是湘潭以南学者多从先生受理学云鲁巡衡时向所树遗爱绰楔近守建谯楼撤去衡人思先生德惠布状请复鲁施行未三月遂以完报比再至衡则见其焕然新美越于旧制矣嗟乎今之仕宦固有驾车而扫迹者矣何仁人之思独永久邪曩鲁游京师假馆兴隆寺守寺门者陈老故先生隶也尝过鲁言先生户部尚未制绯袍冬月朝会公卿皆绯纻袍先生独绛纱袍同列馈以绯纻先生义不受直至郊赐始制服日至部视事过午堂食止市饼四枚茶一盂耳时刘瑾行贿天下诸司当朝觐入京多赉重宝以贿当路尝见其数帖独无先生姓衔一日有人扣门馈玉佩带适陈老当门怪问其始无是事何由至也馈者大惊踧踖趋去曰我以吏部刘宅是户部刘宅邪又言当时诸公卿过瑾所率庭参先生过瑾特入内不庭参以礼自持不少贬屈瑾恐其持礼损巳威重故特内觌不知者谓厚昵误矣误矣是时先生去位十余年故隶能道其节义如此 

　　○光禄大夫柱国太子太保户部尚书赠少保谥荣僖孙公交传（顾璘） 

　　顾璘 
