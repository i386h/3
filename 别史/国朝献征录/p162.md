<!-- { "loadSidebar": true } -->
　　文学博士方公孝孺传 【 侍讲学士】 

　　郑晓 
　　方孝孺字希直一字希古台宁海人父克勤元末隐居国初守济宁有惠政公幼精敏绝伦双眸烱烱日读书积寸文雄迈醇深乡人呼小韩子年十四五侍父宦游齐鲁间历览孔子周公庙宅间陋巷舞雩所在从宋濂游同门多天下名士一旦尽出其下先辈如胡翰苏伯衡皆自谓弗如公頋末视文艺恒以明王道辟异端巳任进修所诣月异而岁不同世咸以程朱复出尝卧病绝粮家人以告笑曰古人三旬九食穷岂独我哉洪武十五年以吴沉揭枢荐召见　上嘉其举动端整谓皇孙曰此庄士当老其才辅汝遣还乡会仇家得罪词连公籍其家械送阙下　上识公名特开释令奉祖母挈妻子还二十五年又荐召至　上曰今非用孝孺时稍擢汉中府学教授日与诸生讲明圣学蜀献王闻其贤聘世子师公每见必陈说道德王喜甚讲经论文无虚日名其读书之庐曰正学皇太孙即位初廷臣交荐召授翰林博士进侍讲寻升侍讲学士暨董伦经筵备顾问公德望素隆一时倚重凡将相大政议辄咨公　上好读书每有疑即召使讲解临朝奏事臣僚面议可否必命公就扆前批答公尝作书事诗曰□扆临轩几砚间春风和气满龙颜细听天语挥毫久携得香烟两袖还又曰风软彤庭尚薄寒御炉香遶玉栏干黄门忽报文渊阁天子看书召讲官时大召名儒修　太祖实录及类要诸书公总裁会改谨身殿名正心公献铭作凝命神宝公又献颂皆规正君德比定官制改公文学博士靖难兵起日召谋议诏檄皆出公手兵既渡淮及江上画策坚守誓死社稷建文君逊去　文皇以姚广孝言召用公不肯屈系狱一日遣人谕再三终不从又召公草诏及见悲恸彻殿陛　上降榻劳曰先生无劳苦余欲法周公辅成王耳公曰成王今安在文皇曰渠自焚死公曰成王即不存何不立成王之子　文皇曰国赖长君公曰何不立成王之弟　文皇又曰先生无过劳苦置左右授笔札又曰诏天下非先生草不可公大批数字云云投笔于地又大哭且骂且哭曰死即死诏不可草　文皇大怒命磔诸市公慨然就戮绝命词曰天降乱离兮孰知其由奸臣得计兮谋国用犹忠臣发愤兮血泪交流以此狥君兮抑又何求鸣呼哀哉兮庶不我尤年四十六复诏收其妻郑郑先巳经死宗族坐死者八百七十三人公和粹贞谅事亲孝处师友笃恩义克勤守济宁被诬谪戍江浦上书乞以身代父不报宋濂葬夔州公自汉中走荆榛往祭墓且言之蜀王轸恤其孤婺备至与林右王绅郭浚刘浩叶见太诸名士友善切磨道义被荐时叔英与书大率以□措之宜言公深然之及与政又辄慕古王政即欲见□□事以故多纷更卒无成效其文章大类苏氏而正论过之尝谓道之于事无乎不在列二十八箴又作杂诫三十八章以自警谓化民必自正家始作宗仪九篇谓先王之治先德化而后政刑作深虑论十首以篡臣女主夷狄虽一天下不可正统作释统三篇多先哲所未发者四方夷裔得一字宝于金璧所著有逊志斋集四十卷又有周礼考次大易枝辞武王戒书注帝王基命录文统宋史要言诸书逸不傅洪熙初　仁庙尝谓羣臣曰若孝孺辈皆忠臣诏奸臣党与从宽典方氏遗族始有赦还乡者因立祠堂祀公成化初文始行或曰录公家时得魏典史泽周旋藏其幼子以故公尚有后谢文肃公诗所谓孙枝一叶是君恩也公死节事至今百六十年人皆历历能言虽人人殊其成仁取义之死靡悔断然不可冺灭而同时文学柄用之臣际会功名史有别书以故彭惠安公泽哀江南词有曰后来奸佞儒巧言自粉餙拒头乞余生无乃非直笔 
　　仁宗即位之岁十一月召礼部尚书吕震与御札曰建文中奸臣正犯悉受显戮其家属初发教坊司锦衣卫浣衣局习匠功臣家奴今存者既经大赦并宥民给还田土寻撰长陵神功圣德碑文称建文君虽迫废犹书其没曰崩当其在位犹尊之曰朝廷又谕羣臣若方孝孺辈皆忠臣诏从宽典于是天下始敢称孝孺诸死义者忠臣云 
【 今言】 

　　○翰林院侍讲学士武周文 

　　永乐四年　上御奉天门翰林侍讲学士武周文陛辞命留之赐坐与语良久　上曰卿笃学惇德宜在朕左右然春秋高矣不欲烦劳宜归家享子孙奉养以终天年周文起顿首谢又命赐酒馔楮币给驿传送至家　上顾谓翰林侍读胡广等曰周文亦操履端方广等对曰　陛下待儒臣进退之际恩礼俱至儒道光荣多矣　上笑曰朕用儒道治天下安得不礼儒者致远必重良马粒食必重良农亦各资其用耳 

　　○翰林院侍讲学士奉训大夫泰和曾公鹤龄□状（刘球） 

　　刘球 
　　曾公讳鹤龄字延年一字延之其先避五季乱自金陵徙江西因家泰和父赠翰林修撰伯高母太安人胡氏梦星坠卧内生公公少异常儿及受学家庭不烦督责自力于业既冠与其兄桩龄以书经同领永乐乙酉乡荐明年春试留养未行其兄遂第进士翰林吉士翰林没仰事俯育之责萃公一身继遭父丧内外斩然无足赖者授学徒以自给而从焉者众贽入葢不赀乃营故业邑城之西久安计诸子颇长足事事遂辞太安人赴永乐辛丑会试□今少师庐陵杨公司文衡务先典实之作以洗浮腐之弊喜公文优拔梓行之廷对居第一擢翰林修撰洪熙乙未敕封赠父母妻宣德改元奉命如南岳及舜神　二陵修祀事宣德庚戌同考礼部会试修　太宗仁宗实录成受白金绮币之赐进秩翰林侍读明年乞归省□闻太安人讣哀毁终丧复官预修　宣宗实录正统戊午书成受赐如初进秩翰林侍讲学士寻授奉训大夫是秋考顺天府乡试初试之夕埸□火试卷亦有残缺者有司惧罪不敢以更试言□欲请葺埸屋以终后两试公□必更试然后百弊除不然虽无所私亦招外谤朝廷何惜一日之费以成此盛举哉有司具二说以进命下悉如公言众皆慑服得士亦审尝自谓吾齿未艾而精神觉巳衰吾生其不久乎一夕课其子忘倦明旦造朝与同列言笑自若退而得疾未半昼没馆阁中大之恸历春秋五十九 

　　◆侍读学士 

　　翰林侍读学士朝列大夫张公以宁墓碑（杨荣） 
　　翰林院侍读学士王达传（黄佐） 
　　侍读学士徐穆传 
　　学士姚明山先生涞墓志铭（赵时春） 

　　○翰林侍读学士朝列大夫张公以宁墓碑（杨荣） 

　　杨荣 
　　公讳以宁志道其字也元赠礼部尚书讳留孙之孙中奉大夫福建江西行省参知政事讳一清之子其先有光禄大夫讳睦者自光之固始从王审知入闽始居古田之梅溪公生赋质清粹神采烨煜襁褓中即嗜读诵甫六岁日记千言尝与羣儿游寺中僧人难之以对公随口酬应意甚超卓闻者歆羡八岁时人讼其伯父逮于狱公忿不能乎诣邑伸理令异其言有条序命赋琴堂诗立就且出语新奇伯父由是得释年十五承父命往宁德受学于韩古遗历五年方归学业大进乡之学者莫不推许之登元大定丁卯进士第初任黄岩州判官不踰年以计擒捕海寇殆尽民赖以安继升真州六合县尹有惠政及民以丁内艰去官服阕将上京师兵所阻教授淮南者十年后复征至国子助教累官翰林既入国朝拜翰林侍读学士朝列大夫知制诰兼修国史每承顾问多所禆益赐诰褒谕恩赉特厚焉洪武己酉夏六月奉命赍诏印使安南封其国王未至而王本国人请授其世子公不听遣人请命于朝且教其世子服三年丧并令其国人效中国行顿首稽首礼朝廷嘉之赐以敕书比之陆贾马授并御制诗八篇以奖谕之未几得疾卒实庚戌五月四日也 

　　○翰林院侍读学士王达传（黄佐） 

　　黄佐 
　　王达字达善常州无锡人世编氓至达始业儒家素贫嗜学不倦聪敏博闻考索精到文辞援笔立就不喜浮靡惟务笃实事亲能尽子道闾里则之尝受经于乡生生张筹甚见器重后筹拜礼部尚书复往卒业京师学士宋濂见达端重简默而丰仪卓伟叹异其才折辈行以相交及归而县令辟乡校师达训廸有方学者多所造就改除大同府学训导教如乡校时革除年间以荐入国子助教六馆诸生多趋其门朝夕请益达诱掖开诲讲说论议终日不懈成德达材之士彬彬然出达门下初成祖居无藩闻达名及即位召与语称　旨太子少师姚广孝复荐之遂入翰林编修时方治革除年间奸恶　上间问建文君过失达对曰可与善但辅导非人故误之耳　上不以忤与修　高皇帝实录寻升侍读学士编纂永乐大典总裁两知贡举得士尤多尝献视学颂达谦和恭慎文章有典则援引证据必本于六艺作诗有唐人风韵晚号耐轩又号天游道者有耐轩集诗书心法易经选注尚编桂林机要诗小序及梅花百咏诗藏于家达性不饮酒甘嗜薄味然常患气疾时遇寒暑辄发及卧病笃　上命医往视永乐五年六月卒年六十五　命有司归其丧 

　　○侍读学士徐穆传 

　　徐穆字舜和江西吉水人弘治癸丑进士第二人授翰林编修秩满迁侍读与修历代通鉴纂要宋元论断□出其手同考会试者再得伦文叙董玘皆榜首及其它名士尤多人服其藻鉴　上即位命充正使颁朔于朝鲜及境驿告国王迎诏不郊迎不道跪穆援古证今反复折辩卒能以礼屈之王屡遣陪臣代质疑义剖析不遗凡所馈献悉拒弗纳国人皆叹服与修　孝庙实录充经筵讲官刘瑾专政托扩充政务名调诸翰林部属穆时巳丁忧去犹不免拟南京礼部员外郎服除改南京兵部未至任瑾败复侍读比内阁以翰林春坊多阙员疏其有资望者升补穆名在疏中翌日遽卒其子永年以请特予侍读学士葢异数也穆才性明敏下笔千百言若不经意者博极子史于凡国朝故实兵民利病以及四方地里险易俗尚薄厚历如指诸掌每稠人广坐中议论英发畧无讳避穆素所自负葢欲一试以就功业年仅四十余而卒人皆惜之 

　　○学士姚明山先生涞墓志铭（赵时春） 

　　赵时春 
