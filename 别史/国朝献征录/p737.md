<!-- { "loadSidebar": true } -->
　　延平府知府孙公弘治辛酉后七月十六日卒于官前此公以天旱祷雨却葢走雨中衣沽湿透体得疾遂以不起悲夫念公官南京与予并舍居锦衣巷朝夕得相亲益公铭余不得而辞也公讳衍字世延一字延之其先汴之杞县人高祖伯玑元末避兵来吴遂家华亭生子曰仲弓有隐操曰清叔　国初御史慷慨负气节仲恭生士达乡善士士达生讳瓛字汝瓒号抑斋以举人分教广信人才多所造就赠南京兵部职方司员外郎则公考也母赠太宜人任氏参政勉之女公自幼颕异弱冠领应天乡荐久之丁太宜人忧服除久之登成化戊戌进士第筮仕深州知州阅数月丁抑庵忧癸卯服除补信阳州先后巡按御史洎布按二司交章旌异弘治改元戊申升南京兵部职方员外郎辛亥升车驾郎中丙辰升延平知府深州畿辅近地贵幸之家庄田罗布尔日事吞并公据理处分暴横知戢民始得安其业沔阳渔稻之乡商贾军卫强贪巧取公明左券定市价民始得享其利他而劝农兴学扶弱抑强尤加之意在车驾中官假进贡索马快船无虗日公每裁抑之因而□成大狱　上命三法司案治于公卒无所及奉部檄稽考马政厘革宿弊最多在延平属邑有盗杀人刧财匿山谷间以良民余甲抵罪公讯知其冤遂间行密访果得盗出余甲于狱监生罗乙家巨富武断乡曲棰人至死公收捕之异时解京料价多势家包揽负累重征公令编户自输岁办完民亦无扰岁徭役皆手笔亲定推见纤悉人服其□俗多争竞公晓譬切要剖决详明讼渐衰息民婚嫁往往以论财后时尤喜焚尸皆严加禁止复设丛冢以处贫乏郡无志书公谓延平人物如杨时罗从彦李侗诸儒皆伊洛的传志可缺乎乃礼聘黄佥事仲昭修之而于诸儒事迹采取独备卒年五十有九公官凡四转尝以进表复命赐燕锡币者二膺五品诰积阶至中宪大夫公笃孝友丧亲毁瘠甚事其兄屡迎养至官下平生读书耻无用之学每谓囚徒庾死多以秽气郁蒸所致必令扫除狴犴以致其洁未第时见奸黠吏胥舞文索钱心甚恶之故临政尤痛惩此尝□书屋璧曰勤以补拙俭以养廉慎以补过惠以得民以自励在外任务循吏自期在沔阳之人所至以公在谓公必能庇巳至必见公见辄依依不忍舍去卒于延平延平之人无不哀之诗文明洁清丽见于黄佥事仲昭所评往年公与今储少卿静夫过予偶相与联句觉公才思俊逸自是见公所作皆称是所著有雪岑稿藏于家雪岑葢别号云 

　　○福州府知府张公逊传（邵宝） 

　　邵宝 
　　公讳逊字时敏姓张氏自号钝轩累官至福州知府世无锡人曾祖均佑元万户祖定父文简以公贵赠涿州知州奉直大夫协正庶尹母钱氏赠太宜人公幼有敏识十四岁充县学生二十四举应天乡试明年会试归益力学越再试乃入太学卒业文誉日起遭父丧服阕又再试乃叹曰命可知矣且仕以行义又何必进士之科求也逐就选授福建同安县知县时同安缺官六年帑有隶银若干两或谓公悉取之公计日而取以其余充备荒籴本民称其廉期年而政成县东海上有五戌戌长扰民且弗受禁公至而止内侍某族大而骄人告侵其园田公立正之一时荒政公称首公曰此何足称荒在备耳乃即县治及乡建仓劝分以广其储择耆老有行者司之至今不废民叶宗发以豪干法走避岭下族人往往负税有死于狱者公簿其丁升分勺别日即税完寻以治邑高第擢福宁知州福宁亦滨海多盗公选能者责捕之军豪张某素负力挠法至是敛迹余悉帖服乃定役法民七军三井井不紊未数月以内艰奔归服阕改涿州涿州在京师西南天下极冲使者络□应接不暇而地多宦者家尤号难制前守率以□废政公处剧以预处势以直不激不促久而安之凡守之务次第修举安州监生张锦以人命诬其守宋某逮者三百人数年未决抚按以勘檄公公至安数语而服任丘谢令某径捕张指挥某下狱某讼之且欲抟之死抚按曰此事须张某又檄公勘亦数语而服公暇修郡志质于宫詹陆公公叹其敏既而有福州之擢民老幼遮留不得则脱履以识思焉至福三月理旧务未完者千余事发解户以官物私贩者五百余事旧收十邑余钱助附郭军需公即革去更定驿逓夫以逸补劳民大称便福在闽会府镇巡诸司交牒互判公晨起左右酬应无遗务夜烛治官书恒至漏下二十刻始罢城中外多火公每躬救之或日夜不再食始觉有疾舆而述职过涿之野民识公者奔走相告咸出拜曰今何意复见吾父母此至城官属以下郊迎馆公公堂信宿而去还抵家疾渐亟乃谕其子曰吾受国恩不能报汝曹宜力吾补之言讫而逝年六十四公历三官四方异政清勤公敏具在疏词民立碑者三曰爱民曰却金曰德政作者皆巨人所著有纯轩藁 
　　赞曰人有恒言吏莫难于三知谓府也州也县也而公皆历之人唯见其易不见其难也且南闽北燕风土殊异而在在宜公公岂有异道哉书载简廉诗永岂弟公咸有焉某尝过涿知公所以州者观于州而府县可推也使少假之年厥绩之懋当不止是是可惜也吾故详着之 

　　○叶泉州公信传（徐渭□） 

　　徐渭□ 
　　公叶氏讳信守泉时当正德癸酉间阉势张甚奉□镇闽者某每行府守以下并易章服罢组绣郊□阉者入据馆守率佐以下入班庭溜再屈膝拜俯大阉从几旁徐起答之以次毕守与佐属左右列以待得命乃退就府舍小不谨或拒所括辄得祸间至校逮从阙廷毙杖下而佐以下阉则自缚笞以常于是所至府无不人人惴恐者至公乃令四徒肩舆入阉馆驰道上不下又令前导者呵以入故事用驿舍丞唱门吏始得入谒至是丞犹循之公大怒白道上令回舆南面停而笞丞以数十丞不胜痛号呼祈免一馆中无不洒然改色者阉大沮下阶而迎公谢无状明日遂去然犹索例所输千金于府佐佐白公取库金满千遣吏赍记与之阉觉又大恐悉谢不受去于是诸旁府闻之稍稍梗阉闽中阉势大衰息公倡之也始公工部时同舍郎某以墨闻公从之饮醉沃手先同舍郎次公公诧奉盆者易水曰是水污吾手同舍郎故善诸阉至是乃竟构公自泉徙蛮徼竟败公于思南而公当副大理时以抗礼忤逆瑾瑾衔之诬公罪矫诏杖公阙下幸不死谪判济再三起仅□守泉此在他人宜废贪矣而公雠之愈力此其□邪而羞忍耻不见伈伈俔俔出人下用幸以易一郡太守也谓不出天性哉 

　　○知府东园金先生传（顾璘） 

　　顾璘 
　　先生名贤字士希江宁人上世本籍永平曾祖□□初始徙江宁先生性资颍敏魁岸闳达有巨人度□学易于吴公彦华之门穷探妙解有声于时晋江□氏着易说行海内乃与董生林辈推衍传授尽其精微以之发科登进士第乃叹曰圣人精蕴尽于易矣而妙用见诸行事则在春秋学者不通春秋终不达圣人之用遂取三传及诸家之说研究异同发所未发着纪愚若干卷其自序略曰昔壸遂问于司马迁曰孔子何而作春秋哉自周道废孔子知时之不用道之不行也是非二百四十二年之中以天下仪表达王事而巳矣夫平王东迁周室虽微遗法尚存礼乐征伐尚或自天子出及齐桓主伯天下宗齐而礼乐征伐自诸侯出矣溴梁之会羣臣主盟降自大夫出矣阳虎作乱季斯□□又降自陪臣出矣此春秋之大势天下几于无君经不容以不作也若其诛乱臣讨贼子内中国外夷狄崇仁义黜诈力尊君卑臣贵王贱伯程子所谓大义数十炳如日星众人皆可得而知之至若有功者或不录有罪者或见原如齐桓达王志而令世子反或许之郑文承王命而昔首止乃致讥焉晋厉弒于臣而书国蔡昭弒于□而书杀晋昭征令欲示威也而或取其功吴师从蔡欲谋楚也而或进其爵桓公无王定公无正权衡独裁于圣心是非不狥于众见此则程子所谓微词奥义时措从宜者也学者非深于道其孰能识之哉或曰仲尼之意发于传左氏述事公榖研理广发于诸儒大备于文定尽矣纪愚何谓而作也曰今夫山草木生之而樵者不能尽采今夫水鱼鳖生焉而渔者不能尽取圣言渊微义理弘博传者虽多而各有所得探之益深推之益广譬之饮河者各充其腹而源不竭此纪愚所由作焉夫先生之学识其大者如此故其达于政事恒以王道心不殉俗矜张以希近誉初仁和知县事上以诚接宾以礼御众以义莅事以勤文而无害宽而不弛竟与杭守杨孟瑛疏复西湖数百余顷民赖其惠召入兵科给事中时阉瑾擅国流毒荐绅先生独持大体不亢不随尝勘淮安狱正知府某罪明周给事自杀之冤虽拂瑾意而莫之能害他如论宗室寘鐇逆谋议圻辅平寇利害于时都御史有治军无状滥杀无辜者并见奏黜君子谓之有识服父丧再起转右给事中时瑾既大诛钱宁继起乱政以事见衔求补外避之遂出知大名府下车以后清淹禁止横政绳长吏之桀骛辩黠盗之牵诬民以安堵乃缮城浚池兴举百度修子贡祠又以狄梁公寇莱公有惠于郡建祠置祀刻元城刘公语录以兴学者地濒黄河民罢障塞乃建议请疏支渠分杀其流俾无泛溢害台臣是其议而不果行郡藏有嬴金三千两不登于籍吏言之先生先生曰吾不忍厚私以负国家遂白御史籍之官入觐言官有不悦者漫词诬劾乃改知福建延平府先生曰官非吾志矣不往则迹不明因之郡受事者七日即上疏乞骸不俟报而归旋得请致仕日与朋旧乐公卿不先加礼未尝往见孜孜以兴起后学念讲析疑义终日不倦让旧业于诸弟子仍出归槖之余治其家室婚嫁其友王太仆韦殁尝贷白金百两以上往哭之即曰嗟嗟钦佩毋念吾逋以恤而后于是义声重一时嘉靖戊子大礼成推恩进亚中大夫年七十一卒于家子男四大车大舆大輹大軏大车乡进士有文行大舆府学生善诗并称于乡 
　　论曰六经道之纲也苟举其纲万目咸正今仕者治经用世往往棼紏耗乱而乏治理以文不以道也金先生学易与春秋皆尽其微斯身心与之化矣故治民则惠司言则直岂非纲举目正之效耶夫然后知六经可贵而圣人之道果济于世用不诬也 

　　○中顺大夫福建邵武府知府狮南郑公宣化行状（焦竑） 

　　焦竑 
　　余观世洁廉刚毅之士百不一二见葢窃叹人才之难也即羍有其人矣又不及跻于膴仕以没岂所谓洁廉刚毅与夫高爵膴仕也者常相避邪抑赢于此必缩于彼其不能两全者亦其势邪狮南郑公历官二十年声寔奕奕而得远小郡以去又仅仅五十而卒此余所以伤直道之难而不能不当世爱养人材者惜也公讳宣化字行义别号狮南先世温州乐清人以武功授龙江左卫百户贯籍金陵高祖敬弱冠能诣阙陈母周氏守节事诏旌其闾曾祖时祖登父文竹坡翁受室徐氏继配乔氏以嘉靖乙未十月二十七日而生公公幼而岐嶷从塾师授句读辄通记行立绝异诸儿弱冠补弟子员读书新泉精舍书诵夜披踪迹不踰户外辛酉举于乡乙丑成进士明年授袁州府推官公材猷通敏其鞫谳若手权而游移于一衡之上不爽锱铢部使者属廉诸郡邑公剔蠧平枉咸极纤悉中机宜其卓卓在人口碑如讯南赣三巢之俘馘平丰清二邑之□界均丰城数千石之浮粮其大者也满三岁两台诸司疏荐檄奖不一 

　　◆推官 

　　福建汀州府推官王公仁墓志铭（尹凤岐） 
　　推官黄公直行状（吴悌） 

　　○福建汀州府推官王公仁墓志铭（尹凤岐） 

　　尹凤岐 
