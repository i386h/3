<!-- { "loadSidebar": true } -->
　　太保掌锦衣卫事左都督朱公讳希孝字纯卿国朝元勋世裔其先凤阳怀远人七世祖讳亮从　高皇帝起义以功授燕山中护卫千户六世祖讳能从　文皇帝靖难功苐一封成国公给　诰券世袭投于交趾之役追封东平王谥武烈高祖讳勇嗣公死正统土木之难追封平阴王谥武愍曾祖讳仪祖讳辅考讳凤俱嗣成国公爵仪赠太师谥庄蕳辅谥荣康俱赠太傅而定襄恭靖王则其同母兄也王立朝三十余年位至太师忠谨无过士大夫雅重之太保少王二岁出入先后尝相与偕家庭之间自相师友勋德位望并擅称一时论者比之石庆石建而才畧过云嘉靖十三年荫授锦衣勋卫皇穹宇太庙大工落成　世宗两荫成国公子侄一人百户遂以兄荫累秩授都指挥使管卫事外城工完升都督同知奉勑提督缉捕升右都督以类奏功转左大朝门工□加太子太保　世庙英察虽朝御稀阔而羣臣情□罔不照悉太保忠勤恭慎蕳在有素入仕甫二十年骤至极品兄弟贵盛罕与俪既受命督捕号令明肃校卒无敢妄以希功者士民晏然先是都下告讦成风一遭连引辄至破家人皆自危及本卫缺员掌印部臣方议推选疏未及上忽有特旨以属太保都人举手加额道路相贺　世宗益倚任之未几授特进光禄大夫柱国赐乘肩舆召入直西内凡紧急边情及重大工作辄下密谕咨询日或再三至皆手自就荅无不称旨　穆宗践祚录潜邸旧劳　今上登极录总理东宫仪卫恩眷愈隆操履弥恪先后以擒获奸细并类奏功及皇极殿御宫工成荫子百户镇抚者共六人洊加太保兼太子太传增赐岁禄几百石掌卫事十余年疏节阔目务在与民相安一切钩巨苛察之令悉皆屏去非极恶大怼不穷以法浇俗之一变万历改元星象示异会有□□莫决都下□惧恐其诬引太保奉　诏命会鞫乃致□□□越宿诘问尽得其情罪止囚一身无枉滥者于是人情大定星亦旋灭其镇静类如此初定襄王病疏请给假日侍医药卧起扶掖不离左右王薨哀恸悲切憔悴见于容色缙绅私忧之以过戚及襄事则困惫滋甚不复朝谒竟至不起此其笃厚伦谊得之性□盖不自觉者居常父子兄弟间顷刻未尝废礼然真爱流洽又匪直仪貌虚文者近作别墅拟□怡园意在奉兄园成而兄弟俱不待其可哀巳荣康素严重燕居危坐如对大宾定襄侍立终日无敢欹侧每朝会出入必衣冠拱候迎送于门太保追随兄步武疾徐先后未少有违此乃手自状其兄者以今日考之则其家庭恩礼可以励世训俗者拒止人所闻见者哉状称与士大夫交忠信不欺处内外□党情意周匝且明习国家典故每论议一事举其颠末罔不了了遭世承平不以技能才略自表见然胸中钤韬酝藉莫可窥究尝与人较射连发中的见者惊服而口绝不言射箧中所贮有筹边六策言切时务未尝示人以草亲交讽之建白竟未敢轻易也其它若工大小□师赵文敏能得其骨法精别□代名家法帖图尽真赝百不爽一诸如此类不暇悉举余特论叙其大者云尔卒于万历二年甲戍三月二十三日距生正德戊寅得寿五十有七卒之日　天子震悼　赐祭十一坛给斋粮麻布金币镪宝　诏所司治葬诸恤典视常制加厚赠太傅谥忠僖 

　　○锦衣卫都指挥使王君良墓志铭（张璧） 

　　张璧 
　　王君讳良字本善拙庵其别号世湖广江夏人祖仲礼父瑾母南氏君少警敏未束发知向学虽盛寒暑不辍卷瑾翁见辄喜曰儿他日必大吾宗遂俾受经于里中师公愈自刻厉坐兹病母氏固止之始废学然慷慨有巨志忽一日顿足叹曰丈夫处世当国家树功边境徒局蹐坐一室曷哉乃徒步走京师每见人语大奇之亡不人人愿与交游正德改元潘中贵者受命总镇两广辟君赞画适雷岩凤凰诸蛮寨作乱时议出兵征剿镇廵合辞谓君可督军君即日就道遂与将士约曰今往惟尔众盍相与戮力惟命敢兹玩者诛罔贳众咸曰诺乃始整队行至则分兵廵剿大破之斩首无算蛮棘火底定镇廵称赏即以君捷奏　上闻而嘉之授锦衣千户既还镇又值乐昌之变请讨且征狼兵会土官知府岑猛桀骜不发兵镇廵忧之顾无可遣者乃复托君君单骑至猛所谕以　朝廷恩威利害猛怃然惧不浃辰兵马云集君叶相调度乃分遣精锐入捣贼巢乃溃酋众就缚降者以千数自后屡捷历升都指挥使正德丙子擢广东备倭授勑以行时海贼多出没君慎守御严斥堠以待之有巨猾张徽赵十八日者行掠海上君计擒之余孽尚梗君欲尽收故少缓纵即传有飞诸君指天日誓曰良国家祛害宁畏此言使吾私贼贼难再获矣无何贼果诣军门降余掌收捕咸伏其辜诸皆以君忠诚所感至颂曰靖海录梓焉廵按御史高君上其功擢公中都副留守督领直隶官军更番入卫会权奸用事君惧祸及遂谢病归日与客清坐抵暮罔倦容虽居京邸而心远尘嚣如在林壑人以是贤之君体貌魁硕舌上举能直抵鼻端性仁煦人有急难亟援赈治家有矩矱故子姓克承厥志童仆皆尽力乃君晚年得自适焉居官廉备倭海上不受赂遗留守入京时羣卫所例有赆公一切罢去虽茗果拒弗受时留守正君宪猖介重许可屡遗书颂君清白绝人其取重如此 

　　○南京锦衣卫指挥使李君璇墓志□（梅纯） 

　　梅纯 
　　君姓李□讳璇字天器先世凤阳府泗州旴日台人曹国公追封岐阳武靖王之玄孙也王讳文忠以外戚事　高皇帝从征四方屡効劳勚甚着追前元太子于绝塞而生致其皇孙后妃及金玉重宝以归曾大父讳景隆袭封公爵洪武末　文庙举兵靖内难臣民共推戴承大统会周王以旧隙愬于朝公遂停爵大父讳佑父讳蕚凡三世历五朝皆闲居于家母关氏以天顺癸未十月九日生君生而岐嶷异常父母甚钟爱之甫数岁以古人诗口授辄记诵不忘既长学日进盖自先世虽由武功起家而雅尚儒术若金华苏平仲乌伤王子充天台徐大章会稽唐志淳皆国初名儒悉延致私塾讨论经史故到君父子其流风尚未艾也人谓贵介公子既不求仕而能不废书史近世纔一见也邻有老儒许子贞方隐居著书素慎许可比见君辄曰吾阅人多矣未有器度如是子者他日光复前人之业其殆有望乎因以一女许聘君既家学有自又得许时质其疑德器之成资藉于内外者深矣弘治壬子　敬皇帝御极笃念先世封王子孙有不沾寸禄者诏有司起送京师量加恩典俾主奉祀既至各授以南京锦衣卫指挥使而君与焉金绯骑从赫然改观乡闾荣之君受恩感激不敢自暇尝曰吾职虽无阶设施以图上报而岁时庆贺仪节诸所得与者容可少怠自是虽大风雨不废平居养亲虽厚而自奉甚约俸禄有余别创新堂于旧苐之偏日与弟玑设酒具牲供养二亲欢暇日则与二三友生于名山胜水间持觞登眺分韵赋诗发舒精神探索物理不徒宴乐流连也越数岁二亲相继以天年终君执丧哀毁踰礼比服阕更不复事游翫日惟谆谆训迪诸子务进修德业思无忝于先王先公每日诵古人所谓世禄之家鲜克由礼等语戒其孳孳尚德率类此正德初逆瑾当路窃弄威权大狱繁兴延及勋戚依势者遂擅废临安主赐第君与临安切邻因饮忿郁郁成疾迨甲戍之夏其左胁上若有积气逾月外视无见而内痛日深医云殆阴疮也不急开则脓益溃矣君惮弗许又两月痛转剧始命针之脓果涌出经旬疮口未合脓复出如初若是者凡六七而元气以耗遂不可支矣竟以是年九月十八日而终得寿仅五十有二呜呼世事姑息而□祸者岂但君一疾而巳哉抑予又尝闻君家先世未停爵时傍墓山口忽启一泉冲其冢后不久祸作迨弘治初复有烂石横堕中流正逆阻冲处水遂分散且墓傍前后徧生髯松不四三年蓊然交荫未几乃有锦衣之命盖吉凶之来自有定数而不可或逃也观君家二则智者必知所自处巳 
　　孝庙即位之五年以开国功臣封王者六人俱辅佐高皇帝平定天下有大勋劳今其子孙有不沾寸禄与编岷无异者欲量加恩典俾奉其祀乃下诏命令所司具实以闻于是吏部奉诏惟谨即各行所在查取赴京既而开平王曾孙常复取自云南宁河王玄孙邓炳取自湖广岐阳王玄孙李璇东瓯王玄孙汤绍宗皆取自南京比至命各授指挥使职转送兵部皆定以南京锦衣卫使各近其坟茔夫当太平盛世不忘报功此固　圣天子之大德而所司急于将顺亦贤辅佐之公心也时承行者吏部尚书三原王恕验封司郎中安陆孙交兵部尚书钧州马文升武选司郎中苏州徐源皆一时名宦也四家至嘉靖十年复加侯爵实由　孝庙开其端后人乃得成其美中惟韩国公犹未牵复尚若有待云 

　　○锦衣卫都指挥周公瓒传（潘埙） 

　　潘埙 
　　周公瓒字朝献先世江都人高祖镛以元平章镇抚吴元年归附授西安卫百户曾祖玉累战功升太河卫指挥佥事祖銮伯景继袭公景后得袭初委造军器獘剔器良称干济才三年总本卫粮运时舡少军困负逋累万严钩考节浮费禁侵渔宿贷一清士有余积成化乙巳山陜河南三省朝奉两府檄部粟十万往赈泝河西上经历百险卒无稽程当时赖之总漕都御史荐其端谨公勤熟知漕务命把总管领淮安等八卫运粮未几署都指挥佥事遇恩诏实授公统驭有法抚绥有恩士不告劳尝患疽危甚部下有请祷愿以身代者其得士心如此会参漕恊守缺员廷议合荐　上曰可遂以都指挥充漕运参将庶守淮安援例改锦衣卫带俸感一时知遇事有当力□不怠有当言从容赞翼外示恂恂而中怀蹇蹇旧各总岁运多挂欠□称贷权要辄倍其息而运官因以利公防俭严俦尽精粮无挂欠官有余羡二三年积□数万前此未尝有也公有心计因而积劳呕血卜□乞骸骨少保尚书马公留之甚力 
