<!-- { "loadSidebar": true } -->
　　君姓沈氏讳璧字惟拱自号如川曾大父讳昱□□讳朴考讳寿中弘治八年南京乡试朱仕卒君年二十余中正德二年南京乡试遂父子相继以易学名君之试也同考官得其卷以绝出持以示他教官会持卷者坐口语所取卷悉落第君卷独在他教官所故得荐于是试礼部者四乃就鄱阳教谕未上以母老改建昌之南丰南丰学者得君之条教争自奋励起进士葢南丰旷三十年无登进士者矣久之升建安知县君人伉值所事大吏以儒官多假借之及县见趋走庭谒上下候伺颜色自以不能欲谢去上官由是知其人也卒强留之杨文敏公之族籍累世贵显挠吏治前令莫能谁何君一绳以法豪右皆帖帖汀漳饥布政司檄州县市籴转输之君曰民暮旦且死必得米是索之枯鱼之肆也第解银而米商随之矣即解银米商果随之他县籴者皆不及事其不逆上官意求便于民多如此也御史行县未至十里所停舟欲拷掠人索狱具不得方盛怒同官皆累息君抗言曰即至治所而不得则令罪也奈何责之中途且此亦非栲讯之地御史即自媿屈曰令言乃是也无何御史来守苏州语其属曰沈建安非汝嘉定人乎汝曹皆学此人不患不良□也三载将入觐过家遂留不往监司方列状荐之闻而叹曰咄咄沈君负我矣君少孤与寡母幼弟妹相依倚茕然也既得举家益贫太孺人春秋高之鄱阳禄养而前教谕未满君方待次太孺人客死竟不得禄养还又遇盗掠之湖中几不免及吏尤清苦终以不屑意而归葢生平备历艰辛而其志意不少屈云春秋六十有七 

　　○同安县知县邵公旭墓志铭（王梴） 

　　王梴 
　　先生邵姓讳旭字以升号竹泉先世宜兴人三世祖尚德迁仁和因仁和人曾祖贵和祖廉赠大理评事父琮慕庵公天顺中进士历官四川按察司副使母陈恭人实生先生先生生有至性稍长受易补德清县学弟子员累试高等年三十遂以贡补南京太学上舍嘉靖壬午谒选吏部授知闽之同安县同安岩邑先生至同安甚理时漳寇入境患先生击之捕获殆尽贼党有马姓人暮夜持千金某请命先生恚曰此曷至也发之皆论死有民陈姓者通黠胥伪印先生核得之论报四境肃然至民有讼则多温言喻遣之有不可巳者亦推诚处分不尽法比岁旱徒跣行四十里祷于某神雨辄至民甚德之御史诸监司皆籍籍贤先生居二年先生得羸疾度弗任即投劾去既归杜门角巾不复及天下事矣按先生蚤失慕庵公十岁事母陈恭人甚孝巳复背养乃泫然曰所贵荣禄以逮亲也不逮何施故虽业举子而进取之念日益衰云先是正德癸酉先生以国子资满当入官顾曰吾有先人田庐皇皇何者乃南筑蔬圃树艺其间将终身焉越十载强之乃就职未几归圃愈益治圃中有竹泉精舍邀站台吟风亭茶床药垆罗列其间宾至则班荆坐巳登亭台涉园取蔬治具饮酒赋诗竟日乃罢兄易蚤世与弟昺曦处戚戚然敦诲诸子楩楷勿効纨绮家儿务持本业故楩登进士居官介履多出于先生晚年养益高布衣芒鞋不异寒素楩既领南昌舆隶来迎先生偶有所往楩署使候先生先生却走曰此属徒乱人意竟屏去虽其厉志执节而修姱雅淑多其天性所自得云王子曰庄周有云古所谓隐士者非伏其身而不见也非闭其言而不出也非藏其智而不发也时命大谬也然厉伐檀者耻徒食矢考盘者执高尚彼其志各有趋奚问时命哉竹泉先生业成不居居而不竟求之往牒其殆汉太丘晋彭泽之流亚与 

　　◆教授 

　　徐教授兴祖传（胡俨） 
　　方逊志与苏平仲书 
　　漳州府学教授陈思贤传 
　　教授潘公松行状（王升） 

　　○徐教授兴祖传（胡俨） 

　　胡俨 
　　徐兴祖字宗起其先闽人五代时避乱来横阳遂横阳人先生自幼持重好学不倦尝受书于郑伯玉受诗于周可仁受易于史文玑文玑之学出于壶郑氏有四书管窥行于世先生尽得其学故于义理尤极精诣至于子史百氏亦靡不研究遂以其学行一时贤士大夫所誉爱因其所居称之曰横阳先生示尊敬也洪武六年以荐授郡学教授其教人有法诸生自以得师卫之守将尝以郡城北枕江托潮患请改筑当道者来核其事众压于势心知其非莫敢出一言先生独奋然抗说具城颠末及潮未尝患辨甚力其役遂寝民赖以不劳处有寇啸聚山谷间蔓延平阳瑞安朝廷遣将殄除之檄郡丞王全率民乡导全就先生问计先生曰民愚出迫胁一时诖误无由自新若开其生路招谕之来即良民如此则乌合之众自当解散渠魁必成擒不然则玉石俱焚虞诩之悔后将何及全用先生言全活者甚众二十九年较艺江西人服其公后秩满赴天官得致事郡列状　上闻乞留复故职洪武三十五年二月十有一日得疾语诸子曰吾至此足矣遂却药物越十有三日卒先生敦行孝弟待母弟笃于义白首无间言与人交久而益笃虽鄙夫孺子来谒接□□有礼意未尝几微及人过失文藁若干卷藏于家 

　　○方逊志与苏平仲书 

　　人之贤不肖固有定论文章之高下亦然近而作者渐巳稀阔在东南惟执事与徐教授耳徐公之文简质典重有浑然之气然推赡畅急言极论而不竭者实惟执事士气日卑学术日趋于污下某废病无聊无足负荷斯事矣惟执事善自谋以大宣正学上报国家下慰相知者之望 

　　○漳州府学教授陈思贤传 

　　陈思贤广东茂名人质直好义洪武末漳州府学教授以忠孝行谊勖诸士随才造之多所成就　文皇靖难诏至思贤恸哭曰明伦之义正在今日逐坚卧不出迎率其徒伍性原陈应宗林珏邹君默曾廷瑞吕贤即明伦堂旧君位哭临如礼郡人执送京师思贤死之六生咸以身殉嘉靖中提学副使邵锐立祠祀之 

　　○教授潘公松行状（王升） 

　　王升 
