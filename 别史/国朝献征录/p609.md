<!-- { "loadSidebar": true } -->
　　君讳玢字宗王业姓白氏其先本洛阳人当宋南渡时有讳继升者始迁于常占籍武进因家焉曰明远均宝守中君高曾祖也考希原以君贵赠承德郎户部主事加赠奉直大夫户部员外郎妣钱氏初赠安人加赠宜人君生而聪敏少丧父母落落无所依遂挟书往金陵之句曲山寄迹朱阳馆从黄冠游忽感悟自奋乃之京师学于翰林编修徐先生文式及今阁老徐先生之门久之大有所得补府庠博士弟子员益刻厉间学竟领成化戊子乡试明年试礼部赐进出身授户部浙江司主事主纳通州军储以劳疾告归抵家踰年复起转贵州司主事主纳内库银绢壬辰给赏辽东边军往时银积羡余所司多侵匿君悉归之官癸巳南京公干遂勘理浙江诸路盐钞时权贵私贩累数十万商人大沮君极力裁革人称便焉比还升本司员外郎甲午夏持节充副使往湖襄封王及妃有所赐予悉辞不受升陜西司郎中癸卯朝廷以运舟稽缓命君催督首责香药纲运之奸弊者其徒敛避事赖以济山陜歉荒人相食议举纳粟之令他如僧道度牒生员入监各以差入银实官帑其所出纳皆君主之人称廉公未几在南京□□□命君体素瘠而才识丰赡遇事立办谈议风生故□时所推许性孝友自伤蚤失怙恃因名其读书之□曰思亲示终慕之意事诸兄敬爱处友和易持身谨悫人未尝见其过初在乡里或嫉其新进君谦以处之既仕贵显益置不校人多其有容尝买婢见其有戚容问之知其官人女也既养以女择良士配之兄姊老分俸以赡侄铠郡庠生即捐俸金人官俾得援例补国子生其行义多类此君起孤寒矻矻嗜学无所慕乎外既仕久始买宅于兴仁坊之西凡祖遗业悉与兄姊居之既进列卿复得南畿密迩乡邑乃于兴仁之第筑圃凿池种竹构小轩三楹榜曰隔尘且曰吾得释去繁剧将营菟裘老焉岂意遽止是耶惜哉君生于宣德庚戌四月卒成化丙午四月得年五十有七而巳子一即金郡廪生积学有文能世其业辑君平生之作有远行稿思亲轩稿若干卷藏于家 

　　△南京尚宝司卿许公谷传（京学志） 

　　京学志 
　　公名谷字仲贻父堂潇洒有远韵隐居嗜山水图籍所至历览名胜必诗纪之公少承家学博证精诣巳非侪偶所及嘉靖乙未举会试第一授户部主事留心国计梁端肃公甚重之调吏部清理吏胥条格不权贵所夺转文选前是行取者候日久往日后任者率反前所举低昂之以市私公曰此不肖之心也白□宰许公赞亟行之许曰须觐后未晚公曰觐者丛至万一有蜚语则行取者难去留矣冢宰韪公言竟以二日毕选无一外补者佥谓其公而厚云任满当迁请南行便将母晋贰南太常会大计调浙江盐运司副使寻晋江西提学佥事至则首以孝弟礼义广厉诸学官弟子校文察行一以公严行之人不敢干以私然名臣后裔亦未尝不广询而优录之也晋南尚宝卿以李给事万实论致仕盖公雅负高名时贵之官南都也其子慕而厚结之公不应及柄国时时干预铨政格不许又以乞南迁□巳益大嗛之其调鹾司嗾李论劾皆坐此然公以盛年岩居阅三十载迄无一书通政府有欲列之荐剡者辄固辞缙绅先生至南中无不过存公间投辖款留而未尝一谒谢有疑其简者公曰此乡前辈里居之法□不敢变也征文者屦满户外受其贽金投一竹筩中客至命探取之沾酒酣饮至达旦不寐目以赋咏自娱年八十有三自行述甫三日无疾而逝所著有省中外台归田等集行于世 

　　焦太史编辑国朝献征录卷之七十七终 

　　●焦太史编辑国朝献征录卷之七十八 

　　太医院（尚书掌院事　院使　院判　御医　吏目　正科　附） 

　　◆尚书掌院事 

　　光禄大夫太子太保礼部尚书掌太医院事谥恭僖许公绅墓志铭（张文宪） 

　　○光禄大夫太子太保礼部尚书掌太医院事谥恭僖许公绅墓志铭（张文宪） 

　　张文宪 
　　公□许氏讳绅字大章别号警庵其先浙江嘉兴县人曾祖宗升洪武中以富户实应天府江宁县未几由名医入太医院医士永乐丁酉扈驾之京因家焉祖忠亦以医名未仕父观初通州儒学生后继祖业补医士官至太医院院判自曾祖以下三世俱累赠光禄大夫太子太保礼部尚书曾祖妣陶氏祖妣黄氏妣凌氏俱累赠一品夫人公性资敏慧少习儒既成弃去乃究心医术本之以家学济之以颕悟遂深契轩岐奥旨其汉唐以下诸名家论说亦罔弗参互考订以求至当之归由是业底大成而药七所投悉皆立应时人莫与京者弘治壬子以世医子弟充冠带医士正德丙子选供事御药房嘉靖壬午奉命诊视　圣躬立方进剂俱克当上竟　上察知公之异于人也随升御医自是厥后屡承诏对诣便殿又时奉　圣谕讲求疾源及治疗之法公据理立论□□详明方药精当每用辄有奇效　上皆嘉□□是迁转不次丙戌升院判庚寅升院使壬辰升通政使司右通政掌本院事甲午转左通政丁酉诊疗　皇太子有功升通政使己亥　皇太子册立礼成升礼部左侍郎庚子升工部尚书其赐赉稠迭若御用膳羞金带银印银砖银瓢及诸彩币貂帽禅衣白金□马之类夫能枚举壬寅冬十月　上偶有官变公诊□用药即获万安寻叙录公功晋太子太保礼部尚书实渥恩也公尝患脾疾既愈是岁三月再作卧病家居闻召力疾趋赴越数日　上遣中官至公第召且谕云若许尚书如来公曰事君当致身乃亟往至西安门肩舆入至迎和门中官夹扶而行至　上前诊视进药候旨始退盖公虽构疾其忠爱有如此者又旬日　上赐白金一锭令置一器以备饮食汤药之用复以御制灵符并秉一人所书法符遣中官颁给者凡三皆以期公之疾之愈也后公自度不能起乃辑录经验方一部并疏本院官医数员以进　上降手勑云昨卿具录药方保荐各官情词忠恳甚戚朕怀卿虽年老疾人之常有何便至于所谓宜加意安心调养用生胃扶之剂兼以米汁强□日令火旺生土之令必旬日渐复勿生他疑方巳□□□爱方云又赐白金百两彩六表里并酒米珍馔茄之类公闻命大枕感泣比病益笃再上疏预乞恩典竟得请诰赠三代并封本身及妻仍荫子长龄官生自是再浃旬公遂卒于正寝寔嘉靖癸卯五月十有六日也公器宇端重言简而行确诸缙绅咸□重之尝有中贵以他人所制方质于公者公曰人意见各殊不必拘泥其忠厚类此掌院数年处事公正众胥推服暇日汇集颁降御札锓梓以传名曰圣谕对稿间又捐俸刻针炙书并铜人图像于公所俾习人有所考证昆季凡四人公能克笃友爱遇有凶变亟出俸资以襄大事诸侄既长立多引拔俾各有进身之阶处乡邻亲友礼义周洽方弥留时其子问所欲言公曰吾以布衣叨受　圣恩隆重官至一品逾涯过分愧莫能仰答万一夫复何言第愿汝辈端趋向敦行检以建事功以图报称以振起家声吾死即瞑目矣言巳而逝讣闻　上悼惜罔置遣礼官谕祭者九谥曰恭僖仍命所司营兆域呜呼□□和　圣躬功在王室用是简自帝心宠颁异□□□死哀而遭际之盛鲜与伍一时之英□□□□其生在成化戊戌正月三日得寿六十有六配陈氏太医院吏目瑛之女累封一品夫人 
　　许绅南京人质实谨厚不喜交游大抵有恒人也以医术仕至工部尚书掌太医院事嘉靖西苑宫人之变　圣躬甚危得绅药始苏余尝造问　圣躬安否绅曰此变祸不测论官守非余辈事切念受　圣主深恩当以死报只得用桃仁红花大黄诸下血药药进余自分不効必自尽赖天之灵辰时进药未时　上忽作声起去紫血数升申时遂能言又三四剂平气活血　圣躬遂安天地庙社之灵也以故加绅宫保后数月绅病余视之曰余必不复起曩西苑用药惊忧所致至今神魂不宁百药不效余即死　主上□寿死无憾矣竟以此病卒　上怜之恤典甚厚 
【 今□】 

　　◆院使 

　　太医院院使浦江戴公思恭墓志铭（王汝玉） 
　　戴思恭传（李濂） 
　　太医院使徐枢传 
　　太医院使谥恭靖蒋公用文墓表（杨士奇） 
　　蒋恭靖别传（陈镐） 
　　蒋用文传（陈继） 
　　太医院院使仲君兰墓志铭（李东阳） 
　　太医院院使旸谷吴公杰传（□□之） 
　　太医院院使进通政使司右通政陈公□□□铭（徐缙） 
　　太医院使韩公茂传 

　　○太医院院使浦江戴公思恭墓志铭（王汝玉） 

　　王汝玉 
　　永乐乙酉冬十一月二十一日奉政大夫太医院使戴公卒于浦江故第公讳思恭出唐平南节度使银青光禄大夫检校太子尚书令讳昭后至公历廿有一世曾祖讳涛祖讳暄父讳垚皆隐居不仕素以诗礼相承称浦江望族公资笃敏读书必求圣贤微言奥义文若诗不尚浮藻务底有用于时暇日于星象堪舆风鉴之术靡不傍推曲究尤精心轩岐书乌伤之丹溪朱彦修氏得许文懿公正传学医于武林罗太无尽得其秘公先府君蚤从之游继遣公往执弟子礼受业其门丹溪一见辄奇之悉语公濂洛授受之懿及医学诸家要旨故以医道鸣浙东西洪武丙寅三月　皇上龙潜北京尝患瘕聚遣使召公治疗刻日奏功晋府亲王遘末疾亦迎致公随获异验厥后晋府讣闻　高皇帝冯怒王国臣僚悉逮赴京时公侍左右从容进曰昔者臣尝受知于王饮臣之药数矣然窃虑其膏梁之毒复作也今乃果然　上于是释然改容诸臣咸得不坐壬申七月□太祖高皇帝征公入朝将属领太医院事公以老病辞授阶迪功郎职御医值风雨免朝戊寅夏五月　高泉□大渐公同列进药不穪者皆丽于辟独指公谓侍臣曰戴元礼仁义人也慎母恐近臣闻于辽府亲王书二大字赐公肃庆二府咸赞咏朝野名卿巨儒播之篇翰　皇上正天位超升今官既就职后以耄不任事请弗从至数四乃许之仍赐诰命金帛致仕归田里甲申冬十月复命使者乘轺召公大枕不起乙酉夏四月以安车入因公衰病免行拜礼日卧官舍惟特召乃进见是冬十月复请乞骸骨勑十五日吉治行俾礼部选官护送濒行论公曰朕复召汝汝其来也公既抵家出赐金修祀事遍召亲故宴饮乐置殽羞拜丹溪墓载酒造邑中从所知叙平生欢用招恩贶之隆甫旬余疾作公自知不治将易箦召诸子姓训之积善守法且告以不能补报身后愧言巳而逝享年八十有二卒之明年春二月勑命行人翁绶谕祭于家御制祭文褒奖备至且载国史公历事两朝药饵所施奇効不可殚述金缯楮币上尊珍馔骈蕃之赐殆无虚月公平生亦诚慎寅畏未尝少有过差是以遭逢眷知终始一致自古迨今士之荣幸蔑以加焉盖公之学出于丹溪丹溪之学源深而本固非近世医家者流所可比者余曩得其书读之爰自易水张氏河间刘氏东垣李氏旷百载□而上焉极素问灵枢宗旨推天人交合之理辨阴阳偏胜之气其识卓以明其说详以密以故见之于用能起死回生动若神助一洗拘方泥法之陋诚儒者格物致知之急务也公以所得于丹溪者触而伸之类而比之研精覃思明体适用宜其遇病施治若矢发机必中正鹄彼不善射徒袖手操弓莫知攸措焉公今巳矣后之人能知丹溪之学者皆公有以倡起之也 
