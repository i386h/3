<!-- { "loadSidebar": true } -->
　　丘浚字仲深琼山人祖普性仁爱专事济人利物临高医学训科宣德甲寅郡中大饥白骨遍野业有第一水桥地舍义塜躬求全骴瘗之累累凡百余清明洒以杯酒粝饭其所行自少至老多类此父传早卒母李氏守志训之浚生有异质读书过目辄成诵日记数千言六岁信口诗歌语皆警拔如咏五指山诗识者知其必国器稍长博观羣籍每借诸市肆虽释老伎术亦所不废年十七始习举子业落笔文数千百言立就敻出伦辈弱冠着论谓许衡仕元无能改于其俗又不能行巳之道虽不仕可也耆儒硕师初见甚骇之巳而又大深服以先儒未有言及此者正统甲子首举于乡主司全录其五策两试礼部名在乙榜卒业太学祭酒萧镃深器重之之延誉繇是名益重景泰辛未告归所与厚者咸赠以诗编修岳正知其后必大成作序以送之甲戌复试于礼部学士商辂主试事阅论策即意其浚及揭名果然廷试当魁或以貌不扬巳之乃寘第二甲第一选入翰林庶吉士者十八人浚首被　命修寰宇通志时洗马李绍偕诸学士会史馆指刘定之谓浚曰主静生庐陵文献之郊又承石潭家□宜其博洽一时之冠子生海外何从得书籍师友而乃博洽如此浚自以远方新进一旦名动京师方欿然不自足益求人间所未见书而读之遂以博极羣书称于时尤熟本朝典故书成授翰林编修浚既多识有获发之文章雄浑壮丽四方求者沓至碑铭序记词赋之作流布远迩然非其人虽以厚币请之不与天顺七年两广用兵经年不决浚条列事宜李文达公贤一见之即代上之　英宗嘉叹付所司举行八年　宪宗登极充经筵讲官成化元年升侍讲命与修　英庙实录或谓少保于谦之死当着其不轨之迹浚曰己巳之变微于公天下不知何如武臣挟私怨谤岂可信哉功过皆从实书之三年实录成进侍讲学士经筵尝进讲吐音洪畅　宪宗竦听甚悦五年丁母忧九年服阕复原职十三年续修宋元纲目成升翰林院学士浚自出巳见撰史略谓朱子纲目以正统主然秦隋之末有不可遽夺汉唐之初有不可遽予者乃作世史正纲以着世变之升降明正统之偏全有裨世教是年祭酒员缺佥谓非浚不可乃升祭酒时同官刘健与浚相谑然健自此不说又有崇尚内典自谓心学者共诽且笑之学士刘吉亦北人寡学喜浚升曰南獠止可教官耳十六年加礼部侍郎仍掌国子监事复谓德秀大学衍义有资治道而于治国平天下之事缺焉乃采经传子史有及于治国平天下者附以巳见而其大要则九在于审几微以成天下之务故又首补诚意正心之要曰审几微自一卷余自正朝廷以迄成功化凡一百六十卷名之曰大学衍义补值　孝宗嗣位之初其书适成乃表上之　上览之甚喜批答有曰卿所纂书考据精详论述该博有禆政治朕甚嘉之赐白金二十两纻丝二表里升礼部尚书掌詹事府事且命录其副付书坊刊行会修　宪庙实录充副总裁官弘治四年实录成加太子太保三疏求致仕不允本年冬兼文渊阁大学士入内阁复三疏固辞不允乃奏请择衍义补中要务行之　上见纳乃就务以宽大启　上心忘厚变士习凡人才进退政事废举一惟　祖宗旧典是循五年天变上疏大槩论　上改元之初岁在戊申与洪武初元同符宜厘革庶政尽复旧规因拟二十二事陈时政之弊其略曰成化间彗星三见遍扫三垣地震无虑五六百次迩者彗见天津地震天鸣无虚日且异鸟三鸣于禁虫考诸经史天变莫大于彗孛在三垣三台尤重地变莫大于震动在京师边防尤危急矧禽鸟动物得气之先春秋二百四十二年彗孛者三地震者五飞禽者二今乃屡见于二十五六年之间变不虚生必有其应臣愿体上天仁爱念　祖宗基业端身以立本清心以应务谨好尚勿流于异端节财费勿至于耗国公任用勿失于偏听禁私谒以肃内政明义理以绝邪奸慎俭德以怀永图勤政务以弘至治庶可以回天灾消物异疏凡万余言　上命诸司议行又请访求遗书　上皆嘉纳洪武永乐以来凡百司朝　觐命吏部都察院考其尤不职者乃黜之不过数十人其后吏部患人言务以多黜公方岳以下少有微瑕辄黜之黜者亦不敢诉浚深知其弊言于上曰唐虞三载考绩三考黜陟今有居官未半载而黜者所黜徒信人言未必皆实此非唐虞之法亦非祖宗旧制也　上深然之会吏部上大小庶官当黜者几二千人乃勑凡历官未三载者俱复任虽经一考非有贪暴实迹者勿黜葢用其言也医官有疗疾往来其家者以失职怨宰王恕奏讦其短科道言疑出浚意　上察其诬待浚益厚□□加少保兼太子太保改户部尚书武英殿大学士以目疾辞不允八年薨于官讣闻天子嗟悼辍视朝一日赙宝钞一万贯赠特进左柱国太傅谥文庄浚性刚直与大臣论政议所未安必反复辩论言官论事亦以是非诘之不肯媕妸取悦无岁不求归前后凡十三疏皆不允问劳赐赉之使踵相接于门初经生文士以奇怪相高或不可句浚考南京乡试及礼部会试凡怪词险语皆痛斥之怨诽不恤也及祭酒尤谆谆学者言之文体乃复浑厚其在太学论者谓师道尊严无愧李文忠公综理微密则文忠公不及尝谓朱子家礼最得崇本敦实之意然仪节略焉考诸儒所言作家礼仪节使好礼者可举而行朱子微言散见于传注语录学者率未易求乃采其精切汇二十篇仿鲁论语作朱子学的其它述着甚富自筮仕至位极人臣凡四十余年而自处无异韦布产业仅能卒岁第宅不逾济民在都城市屋于苏州巷南规模卑陋聊庇风雨始终未尝少拓人到于今呼丘阁老巷所得俸余即充官费绝无赢余及卒南归行装自　钦赐白金绮币外惟图书数万卷而巳正德初　武宗素知其名孙田荫尚宝司丞卒复以曾孙□继其官　赐额祀于乡曰景贤祠以浚配宋学士苏轼以风示天下何乔新称岭南人物自唐张九龄宋余靖崔与之及浚四人尹直赞曲江其师东坡其匹世以知言云 
　　双□岁抄弘治乙卯春二月戊午少保丘公薨于位槩其平生不可及者有三自少至老手不释卷其好学一也诗文满天下绝不中官作其介慎二也历官四十载俸禄所入惟得指挥张淮一园而巳京城城东私第始终不易其廉静三也家积书万卷与人谈古今名理衮衮不休学以自得本以循礼要陈主事晟衣绣唁公闻丧面斥曰既不能以礼自处又不能以礼处人自学士祭酒最久任所著大学衍义补世史正纲家礼仪节每遇名流必质问辩难以求至当皆足传世成化癸卯陈白沙至京与谈不合人谓公沮之不得留用时犹未入阁也安有沮之之事乎及入阁与太宰王三原皆太子太保偶坐其上三原啧有烦言会太医院判刘文泰失职奏三原变乱选法以所刻传封进内多详述留中之疏　□责其卖直沽名致仕去人以教讦议公公实不知也谢侍郎铎至形诸言论訾其著述刘学士健谓曰丘仲深有一屋散钱只欠索子公曰刘希贤有一屋索子只欠散钱健默然甚愧又尝劝其门生王鏊谢迁二学士读书循礼母狎饮废事至面检毛修撰澄廷对策多出小学史断全无自得以故翰林后进多憾之 
　　治世余闻琼台丘公督学博貌古然心术不可知人谓阴主御医刘文泰计奏三原王公令人毁传事可见其槩矣尝与同寅刘阁老吉不恊刘作一对书之门曰貌如卢杞心尤险学比荆公性更偏时论颇以然 
　　守溪长语丘浚阁老琼州人于子史无所不闻而尤熟于　国家典故议论高奇人所共贤必矫以非人所共否必矫以是能以辩博济其说其论秦桧曰宋家至是亦不得不与和南宋再造桧之力也论范文正则以生事论岳飞则以亦未必能恢复其最得者黜元不与正统许衡不当仕于元亦前人所未发也好著述虽老手不释卷性刚楄不苟取亦恬于仕进年七十犹滞于学士　孝宗即位进大学衍义补得进尚书李广幸于□上因之得入内阁与同僚争每事欲有纷更时王恕有重望于天下浚每憎之会刘文泰劾恕或以浚嗾之也以是尤众所贬 

　　○特进光禄大夫左柱国少师兼太子太师吏部尚书华葢殿大学士赠太师谥文正李公东阳墓志铭（杨一清） 

　　杨一清 
