<!-- { "loadSidebar": true } -->
　　汪兴祖巢人初张德胜养子德胜战殁子宣幼兴祖嗣軄从张姓征友谅与俞通海赵德胜揭水寨抵江州克其城进拔蕲州从取南昌士诚□刘福通安丰兴祖从　上援败其众还攻庐州□阳之战兴祖等六舟深入抟战又邀击禁江口友谅败死擢湖广行省参政升督府副使克淮东下湖州平吴升同知督府从大将军北征取山东州县孔子五十六世孙衍圣公孔希学闻大军至率曲阜尹希举邹主簿孟思谅谒军门兴祖礼之兖东州县皆降兼领右率府事克汴梁还济宁取元都狥永平下山西收大同时宣巳长嗣父职兴祖乃复姓克武朔晋王府傅兼山西行督府佥事洪武四年封东胜侯人有言其过者　上弗问亦弗与诰券令自效图实封从傅将军克阶文蜀平章丁世真据险距我兴祖跃马直前中飞石死诏都督兴祖没王事授原封侯爵世券食禄千五百石兴祖子幼以所赐田五顷令与宣同居后疾卒 

　　○太平侯赠谷国公谥勇襄张軏圹志（南阳李贤撰） 

　　南阳李贤撰 
　　公讳軏姓张氏河南开封之祥符人父荣国公玉是河间忠武王母王氏河间王夫人长兄太师英国公辅是定兴忠烈王文安伯輗其仲兄也永乐中公以勋戚侍太宗皇帝授锦衣卫指挥佥事洪熙元年仁宗皇帝嗣位恩赉有加特升指挥同知宣德改元汉庶人作乱宣宗皇帝亲率六师讨平之公扈从有功赏予甚厚仍给世袭诰命正统甲子今　上以北虏未靖命成国公朱勇往征之公前行首败虏于北城复追至毡帽山虏悉众来战公奋击之虏詟而溃斩馘甚众凯还以功升指挥使又用荐升都指挥佥事典禁兵未几复署佥前军都督府事寻即真时麓川贼子思几发复乱　上命将往讨以公副之既至分道并进一鼓就擒师还至荆州复命公移师贵州以讨叛苗会景泰改元遣使诏还以麓川功升右都督总京营兵天顺元年　上居南宫公奉　上圣皇太后勑符与太监曹吉祥忠国公石亨暨兄輗等恊力拥戴迎　上复位论功行赏进封公奉天翊卫推诚宣力武臣特进光禄大夫柱国太平侯食禄二千石赐以诰券宠赉之厚莫与比仍官子瑾锦衣卫指挥同知是年冬公上疏曰臣犬马之年六十有五筋力日衰乞解兵柄以全晚节上方倚公不允二年春公得疾　上即命御医往疗屡遣中贵人视公赉与频繁巳而疾愈剧公复□疾上疏曰臣年命乖蹇药不奏功旦夕待尽惟圣明宗社生民计选贤任能以图至治臣即瞑目地下矣他一无所请上览之恻然复命公勉进药饵副眷念命下而公巳卒是年三月十六日也距生洪武癸酉九月二十九日享寿六十有六讣闻　上深哀悼素服罢朝敛日即遣官谕祭丧葬赙赠之仪悉从优等追封裕国公谥勇襄 

　　◆追封 

　　永义侯桑世杰 
　　东海侯陈文 
　　东丘郡侯花云墓碑（宋濂） 
　　高阳郡侯韩成 
　　高阳郡侯许瑗 

　　○永义侯桑世杰 

　　桑世杰无人元乱与廖俞蔡诸公结水寨巢湖乙未纳欵赵普胜蓄异志公泄其谋　上得归和阳集舟载勇士至黄墩攻败普胜及蛮子海牙　上趋入和阳诸军大集即攻破采石鲚鱼洲铁长官水砦取太平擒也先蛮子海牙遁擒兆先入金陵拔镇江升秦淮翼元帅下金坛丹阳从围常州攻宁国常州平升判行枢密院事取马驮沙克大浦口江阴下太湖收宜兴寻与诸将攻江阴石牌海寇栾瑞公奋戈跃马陷阵死诸将大怒奋击尽获海舟擒瑞　上念公赠永义侯侑享　太庙国初忠节庐有公及廖楚公俞虢公蔡梁公四人洪武六年诏定功臣谥号礼部言光武封寇恂承义侯景丹奉义侯世杰侯名永义不必重谥　上从之子敬以父故升督府佥事立功洪武二十三年封徽先伯诰曰朕当羣雄鼎沸之秋提虎旅东渡大江尔父世杰率师来归由是披坚执锐数着勤劳既而殁于战阵已赠侯爵朕不能忘遂升尔中军都督府佥事俾蒙先业从征伐克底成功兹又擒除奸凶岂不彰美前人之绩朕嘉尔忠特封推忠恊谋武臣龙虎将军上护军徽先伯食禄一千七百石子孙世嗣二十四年练兵边塞召还明年又出南阳信阳练兵缮浚城隍经畧屯田明年阅民籍军平阳巳而屡出山陕北平练兵老卒 

　　○东海侯陈文 

　　陈文合肥人早丧父奉母至孝勤于稼穑家遂殷富元季挈家从　上屡立战功累官至都督佥事洪武十七年十月壬申以疾卒年六十追赠东海侯谥孝勇本朝惟庙号称孝羣臣谥孝惟文一人 

　　○东丘郡侯花云墓碑（宋濂） 

　　宋濂 
　　皇上渡江之六年庚子夏闰五月癸酉伪汉主陈友谅以舟师入寇围太平行枢密院判花公率麾下三千余人结阵迎战三日贼不得入乙亥城中乏食公士马惫城陷贼縳公急公怒奋身大呼縳尽解起夺守者刀杀五六人骂曰虏非吾主敌也曷不趣降贼怒碎公首縳于舟樯众射之公忿激骂贼不少变至死声犹壮巳而贼犯龙江　上命诸将力战贼败遁去后五年甲辰　上即吴王位追封公东丘郡侯又十六年其子佥水军左卫指挥司事炜泣曰先公殁今二十年无文铭于神道窃恐忠烈不白于后世敢请惟公勋业始卒宜载国史余尝待罪太史氏不敢以耄辞公讳云姓花氏世怀远人自考以上姓名皆亡莫知迁徙世次然皆不显公少孤随母嫁张氏貌伟而黑骁勇绝人侪辈畏服之岁癸已杖剑谒　上于临濠　上奇其材力俾将兵畧地所至辄克破怀远城口虏其帅以归进攻全椒拔之羣寇据缪家寨公俟夜袭之寇散走上将取滁州单骑前行遇贼数千人于道拔剑跃马冲其阵而过贼惊曰此黑将军勇甚不可与争锋兵既至遂克滁州甲午从　上取和州得卒三百以功授管勾明年乙未率所部先渡江上克太平以公忠勇可信任命宿卫左右丙申　上破集庆公得兵千人升总管徇镇江丹阳丹徒金坛诸县皆下之过马驮沙剧盗数百遮道索战公且行且闘三日夜皆禽杀之授前部先锋攻常州拔其城驻守牛唐营夏六月立行枢密院于太平遂拜公院判偕安远大将军丁酉春正月克常熟州获卒万余命公将之秋七月以兵三千之宁国陷山泽中八日羣盗相结梗道公操矛鼓噪出入营垒间斩首千百计而身不中一矢还命守太平后四年遂卒卒时年三十有九夫人郜氏公与伪汉战时一子方三□夫人以牲酒祭家庙会家人泣曰今城且破吾夫忠义人必以身死之吾夫死吾必不独生然不可使花氏无后婴儿在若等善抚育之闻公就禽夫人赴水死年甫三十有五侍儿孙氏瘗夫人尸遂抱儿以行伪汉军虏之至九江军中恶养小儿孙氏以儿授□家属之曰此儿良宜善视之是年冬　王师伐伪汉汉败孙氏至渔家视儿在日间渔人出窃负以走夜宿陶穴中天曙脱簪僦舟渡江遇偾军夺舟弃江中孙氏抱儿遇断木浮至附之入苇洲采莲实哺儿七日不死夜半闻人语声呼之逢老父号雷老告之□与俱行明年辛丑春二月达　上所孙氏泣抱儿拜　上上亦泣寘儿于膝曰此将种也赐雷老衣遣之复其徭巳而令人追之忽不见儿八岁侍皇太子就学年十三授虎贲右卫副千户后七年拜今官郎炜也炜于洪武丁巳偕孙氏至太平奉夫人骸骨归乃束草像公以二月己未合葬上元县南五十里之水桥呜呼观公之死贼与妻妾之报公可以知公之人矣天不殄其后岂不宜哉铭曰云雷遘屯区宇分笃生　人镇乾坤骑龙鞭霆下天门前翼后卫蓊若云谁其最雄花将军力驱智驾敌万人蹂蹂羣盗犹鹿加麏大刀长戟属櫜鞬右麾右刺流电奔绯衣缁弁貔虎屯驻马饮江江水浑吴楚之域杀气昏手挩天河洗妖氛军声隆然若雷霆遭者胆落两足蹲元戎开府大江溃腰佩兵符威令尊控制上游国藩伪汉恃力不图存建旗扬帆事钲鼖艨艟蔽江蹑钩援搥牛享士士气仲驰马督战宁顾身贼熖炽□烈火焚大战三日势愈殷单骑赴之齿囓龈怒发上指目吐烟 
【 音因】 汝贼凶顽犬与豚愿醢汝肉一口吞贼惭耳塞不忍闻至不死屈酬国恩飘然乘云叩帝□请厉鬼扼贼亢贼当殛死洗厥元天子下诏褒忠勋东丘立侯贲九原□儿保育宠便蕃不坠宗祀天所敦生烈士死明神神灵在天光焞焞嗟尔来观万子孙继忠思孝慎勿谖弗信请考太史文 

　　○高阳郡侯韩成 

　　韩成虹县人有勇略壬辰从　太祖举义率先戎阵攻徐克泗破诸山寨甲午克滁州授镇抚守御乙未□江拔采石太平攻芜湖丙申克金陵镇江等处升元□守金坛从攻常州败援兵解牛塘围遂取扬州从下婺州复池阳战龙江捣江州下南昌皆有功升帐前总制亲兵左副指挥使侍帷幄从援安丰攻庐州伪汉陈友谅举所有兵号六十万围南昌急成从上亲征大战于鄱阳湖自戊子至庚寅三胜之后酣战被围一时羣将计无所出　上方设奇成进曰臣闻古之人有杀身以成仁者臣不敢辞遂赐成龙袍冠冕与　上服同对贼众投水中贼遂退友谅败死　上还建康谓中书省臣曰自古兵争忠臣烈士以身殉国朕与陈友谅战于鄱阳韩成效忠死敌朕念之不忘尔中书其议所以崇报之礼赠高阳郡侯建忠臣□康郎山命有司岁时祭之 

　　○高阳郡侯许瑗 

　　许瑗饶之乐平人读书聪明强记至正中两以易经举于乡皆第一及会试不第放浪吴越间每醉辄大言自负人未有知之者岁戊戌　上驻兵婺州瑗以儒士进谒因言于　上曰方今元祚垂尽四方鼎沸豪杰才勇之士势不能独安夫有雄畧者乃可驭雄材有奇识者然后能用奇士欲扫除僣乱平定天下非揽收英雄难以成功　上曰今四方纷扰民困涂炭予用英雄有如饥渴也授博士留帷幄中参谋议以太平股肱郡命知府瑗至厉士卒修城池抚黎庶庚子伪汉陈友谅率舟师攻太平守将枢密院判□□奥瑗等以兵三千拒战友谅攻城三日不下引□□洎城西南士卒缘舟尾攀堞而登城遂陷瑗被执骂不屈死之　上嘉其忠追赠高阳郡侯 

　　焦太史编辑国朝献征录卷之八终 

　　●焦太史编辑国朝献征录卷之九 

　　伯一（世封伯） 

　　◆世封伯 

　　诚意伯刘公基行状（黄伯生） 
　　兴安伯徐祥世家（归有光） 
　　襄城伯李公隆墓志铭（王直） 
　　故应城伯追封翼城侯孙公岩神道碑铭（杨荣） 
　　平江伯追封平江侯谥恭襄陈公瑄神道碑铭（杨士奇） 
　　平江伯陈锐传（陈镐） 
　　太子太保平江伯赠少保谥武靖万峯陈公□志铭（余继登） 
　　广宁伯追封广宁侯谥忠武刘公荣神道碑铭（杨荣） 
　　武进伯朱公荣神道碑铭（罗亨信） 
　　奉天翊卫推□守正文臣特进光禄大夫柱国兵部尚书靖速伯追封靖远侯谥忠毅王公骥神道碑□（李贤） 
　　南和伯进封侯谥忠襄方公瑛神道碑（李贤） 
　　南宁伯赠南宁侯谥庄毅毛公胜神道碑（李贤） 
　　宣城伯赠宣城侯谥庄勇卫公颖墓志铭 
　　彰武伯杨信传 
　　丰润伯曹公义墓志铭（刘定之） 
　　怀柔伯施聚传 
　　东宁伯赠东宁侯谥襄敏焦公礼神道碑（李贤） 
　　大羌伯赠大羌侯谥武勇毛公忠传（邓廷瓒） 
　　新建伯文成王公守仁传（王世贞） 
　　新建伯王文成公传 

　　○诚意伯刘公基行状（黄伯生） 

　　黄伯生 
