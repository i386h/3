<!-- { "loadSidebar": true } -->
　　宁庶人宸濠宁献王权世孙也洪武十四年封献王于大宁大宁在喜峯关外古会州地洪武初设北平行都司大宁城中东联辽东西接宣府巨镇　文皇时封北平以每岁秋九月会广宁辽王及宁王宣府谷王大同代王太原晋王西安秦王韦州庆王甘州肃王出塞捕虏名肃清沙漠以故诸王皆有重兵　文皇靖难初与诸将议曰曩余巡塞上见大宁朵颜诸夷骁勇善战戍卒皆闾左罪谪不能寒吾得大宁断辽东得胡兵助战吾事济矣乃令世子居守率锐卒千人倍道趋大宁遗书宁王言穷蹙求救吾弟王邀　文皇单骑入城执手大恸言不得巳至此南兵百万旦夕且破北平非吾弟表奏不可宁王草表谢请赦居数日款洽不备北平锐卒大城外诸亲密吏士稍稍得入城遂令阴结诸胡酋长及思归之士皆喜定约　文皇辞去宁王饯郊外大兵起执宁王拥入关诸胡戍卒一呼皆集守将朱鉴不能御战没总兵官都浚刘贞遯还京师行军都督陈亨皆降燕于是靖难兵益强当是时宁王善谋时草檄传谕靖难后遣内官书谕王再三王入朝相见甚欢因乞改南土初欲得苏州　上曰苏州圻内不许又欲得杭州　上曰五弟初封钱唐吴王　皇考以不可改开封建文无道封其弟允熥吴王竟不克享建宁荆州重庆东昌皆善地惟弟择焉宁王得书遂出飞旗令有司治驰道　上大怒王不自安屏从兵从五六老中官走南昌称病卧城楼乞封南昌　上不得巳即藩司府改封王巳而人告王诽谤巫蛊事　上书谕王王不自安稍稍自敛戢　仁宗即位乞朝京师又言江西非其封国请改封　上谕王叔受封先帝巳二十余年朕不敢违　宣宗即位以大父行又复辄恣横请于封内选子女不许重违其意赐女妇八十四人王令省中官服朝服用天子仪仗贺王元旦长至千秋节习仪铁柱观副使石璞闻于朝乞罪其长史王坚朝议定宗室将军禄米视品王抗言宗室安得有品词不逊时汉庶人方以反诛　上答书词甚厉云将军中尉有品　祖训也王不得弃　祖训肆烦说王即不谨非独羣臣有言不巳天下人心亦不容巳徒恃尊属诬蔑朝廷典宪俱存朕不敢庇未几又乞灌城田不许稍敛戢托志神仙正统十三年卒谥献子盘烒未嗣卒谥庄惠世子景泰元年以子奠培嗣王追封宁惠王奠培以世孙嗣王景泰七年坐事革护卫弘治四年卒谥靖靖王长子觐锡天顺八年封上高王弘治五年嗣王十年卒谥康康王庶子宸濠母冯针儿故娼也弘治八年封上高王十二年嗣王濠轻佻无威仪好弄喜兵嗜利狥色凌宗室渎乱无礼养死士羣盗江湖间及刼郡邑府库财万万计术士李自然李日芳妄言濠骨相天子也濠时时诇中朝事闻谤言辄喜闻言　明圣朝廷治即怒不应正德初通逆瑾赂金钱无算得复护卫安化王反瑾诛革护卫未几复结钱宁诸权奸又得复护卫益大肆擅杀都指挥戴宣逐布政使郑岳御史笵辂幽知府郑瓛宋以方尽夺诸附王府民庐副使胡世宁言王横无道不早裁抑礼乐征伐不复出自朝廷濠出金璧万计遣奄余钦入京徧遗中朝内外文武大吏朱宁萧敬张雄张锐江彬陆完石玠欲杀世宁不果谪戍辽东自是益复无顾忌日与李上实刘养正王春谋不轨又见　武宗巡游东宫久虗令典宝万锐益赂诸奸佞欲召其子大哥入京以上庙烧香名幸事万一成得自取正德十二年府典宝阎顺内官陈宣刘良上变告濠疑出承奉周仪意尽杀仪家及典仗查武数百人令承奉刘吉持金钱又徧遗诸权奸佞几杀顺等于是逆谋益急妃娄氏累泣谏不听大集羣盗凌十一阎二十四吴十三等数千人置丁家山诸处四出行刼置奄毕镇守浙江约起事应又约广西土官狼兵及南贑峒蛮是时士实养正春吉锐日夜与濠谋恐起事以反名人心未服何一日宴驾大位未定乘变即起万一事成益遣奸黠卢孔章等分布水陆孔道万里传报浃旬往返踪迹大露朝野皆知濠旦夕必反巡抚都御史孙燧日夜防遏濠托剿贼名置郡邑城郭兵食事甚悉尝叹曰即贼起吾不灭贼贼必以吾所处分故速灭又连上七疏言濠反在旦夕濠诸奸邀诸途即不得诸权奸得濠金钱多恐事泄并诛又幸冀非望往往匿不闻十四年言官合词言濠必反状　上遣驸马都尉崔元都御史颜颐寿太监赖义谕宸濠令改过府中人以召濠六月丙子因诸司入谢濠酒遂称密旨反刼燧及副使许逵燧逵叱濠无反自速死吾死不从汝贼遂杀燧逵授士实太师养正国师吉太监春尚书凌十一等都指挥急走人令毕反杭州应遣涂钦等攻九江南康王春等发旁县诸贼党九江南康城破七月壬辰进攻安庆知府张文锦守将崔文杨锐力御不肯下濠以江西佥事潘鹏安庆人遣鹏招安庆文诛鹏家濠议僭大号改年顺德士实养正言宜至南京正位然后改元布诏是时汀贑都御史王守仁巳传檄远近讨濠濠不敢离南昌巳而闻守仁兵未集士实养正造伪檄指斥朝廷谓　上以莒灭鄫　高皇帝不血食建寺禁内杂处妓女胡僧玩弄边兵身衣异衣至于市井屠贩下流贱品事靡不乐弃置宗社陵寝而造行宫于宣府称家里黩货无厌荒游无度东至永平诸处西游山陕三边所过掠民妇女索取赎钱又谓常悬都太监牙牌称威武大将军又谓既夺马指挥妻称马皇后复纳山西娼妇称刘娘娘原其心不能御女又将假此妇人以欺天下抱养异姓之子如前所也留万锐拱条等守南昌伪勑吉提督军务参政王纶参赞军务分诸贼五哨一百四十队戊戌直趋安庆庚子攻城不克甲辰以天梯攻又不克安庆守益坚又闻守仁兵且至濠惧方欲退还南昌丙午闻守仁辛亥破南昌擒拱条万锐及濠子三哥四哥濠大惧解安庆围甲辰至樵舍乙卯遇守仁兵黄家渡战败丙辰又败丁巳守仁急督战火攻濠大败娄妃投水死擒濠及其子大哥吉士实养正等濠曰纣用妇言亡而我不用妇言亡　上初闻濠反江彬等幸出巡游劝亲征遂下诏暴其罪告郊庙革封爵削属籍亲统六师征之诏未下守仁巳擒濠濠六月丙子反七月丁巳就擒濠反谋虽久意侥幸倚奸人得窃位不欲显言称乱及事急反始掠省城兵器燧巳名讨贼移外郡仓卒不能备招贼又诸下邑遏不得去诸伪将皆贼徒未尝知战士实养正徒以区区文词议论负时名不知兵诸附者皆富贵子弟闻守仁倡义诛讨未及见兵皆逃避去燧所置初城遏贼不得逸尽就縳槛车至南京诸权奸得濠金钱者尚在　武宗左右或握兵间通语言濠谓且得释独忌守仁有权术兵精惯战不敢动回銮至通州诛濠弋阳王拱樻摄府事初献王五子二子盘辉临川王天顺五年罪废庶人幽高墙三子盘烑宜春王四子盘炷新昌王五子盘火莫信丰王弋阳王者靖王弟奠熞始封弋阳谥荣庄荣庄子觐鐰嗣弘治十年卒谥僖顺僖顺三子长子及二子夭季子宸汭弘治十二年嗣正德九年卒谥庄僖庄僖次子拱樻正德六年封镇国将军嘉靖元年摄王府事二年嗣弋阳王二十年稍设官属子多焜嘉靖五年封镇国将军存者八 
【 吾学编】 

　　○宁献王权 

　　宁献王讳权　高皇帝十六子也生而神姿秀朗白晳美须冉慧心天悟始能言自称大明奇士好学博古诸书无所不窥旁通释老尤深于史洪武二十四年册封之国大宁大宁古会州地东连辽左西接宣府北边要镇也所统封疆九十城带甲八万革车六千诸胡骑又骁勇善战王智略渊宏被服儒雅数会边镇诸王出师捕虏肃清沙漠威震北荒建文中齐黄用事疑忌诸藩多所出削以王英武拥重兵于边下勑召还京师王未命遂削王护卫军靖难师困白沟觇王巳夺兵柄遂袭破大宁取其军资佐师师复振　文皇帝践祚不欲壮王在外永乐元年二月改封王于南昌王亦深自韬晦所居宫庭无丹彩之饰覆殿瓴甋不请琉璃构精庐一区莳花艺竹鼓琴著书其间故终　长陵之世不被谴责　仁宣时法禁稍解土乃得上书言事盖一日而封九女又尝请乞南昌灌城一乡土田及论宗室不应定品级事皆未行晚节益慕翀举自号臞仙建生坟侯岭之上数往游焉江右俗故质朴俭于文藻士人不乐声誉王乃弘奖风流增益标胜海宁胡虗白以儒雅著名王请世子师傅者七年告老而归王辑其诗文序而传之凡羣书有系风化及博物修词人所未见者莫不刊布国中所著通鉴博论二卷汉唐秘史二卷史断一卷文谱八卷诗谱一卷神隐肘后神枢各二卷寿域神方四卷活人心二卷太古遗音二卷异域志一卷遐龄洞天志二卷运化玄枢琴阮启蒙各一卷乾坤生意神奇秘谱各三卷采芝吟四卷其它注纂数十种经子九流星历医卜黄冶诸术皆具古今著述之富无逾献王者又作家训六篇宁国仪范七十四章皆以忠孝恭俭垂训子孙盟诸山川社稷之神有弗率训范者受显僇在位五十八年寿七十有一正统十三年九月望日薨世子讳盘烒孝友仁厚洞达理学有渊骞之誉正统二年正月十有九日先献王薨世孙奠培嗣爵追谥惠王 

　　○宁靖王奠培 

　　宁靖王奠培惠王子也臞干疏髯尤敏于学才藻丰赡一意修文辞造语惊绝着仙谣却扫吟拟古诗二百余篇皆隽远有思致尝撰文章大格式及古今法书各十余卷松石轩诗评一卷其书法矫洁遒劲号曰铁画银钩然性孤介寡合即诸父兄弟小有不惬动生猜嫌以故临川弋阳裭爵皆王志也在位四十三年寿七十四弘治四年薨 

　　○弋阳端惠王拱樻 

　　弋阳端惠王拱樻庄僖王子也闿爽有干局初封将军同藩诸将军巳属目其贤会宸濠作逆大诛诸郡王势相颉颃莫能一　上以王守正不阿诏令统摄府事嘉靖初上书请复献惠二王庙记得备礼乐稍增设审理奉祠典仪诸官属自藩臬诸司以下岁时皆入谒如大藩礼嘉靖十九年抚按奏举王忠孝贤良　赐勑奖励巳复奏修　献惠二王寝园嘉靖二十九年薨 

　　○乐安端简王拱椤 

　　乐安端简王拱椤靖庄王子也靖庄朴讷鲜慧而王以文雅才辩著称兼精绘事绘菊石妙绝一时又能谦和虗巳喣诸宗人会弋阳端惠王薨羣情更属王贤始奏析弋阳总理于是建安乐安弋阳三王分治八支王薨子多焿嗣爵 

　　○石城恭靖王奠堵 

　　石城恭靖王讳奠堵宁惠王第四子而谋土韦之始祖也景泰二年册封性庄毅简贵寡言笑家法甚严子孙小违教者辄絷而笞之内外日凛凛从事时诸郡王多坐骄蹇淫虐见法王独谨度秉忠未尝有过举在位三十六年成化二十二年正月十有二日薨子镇国将军讳觐镝孝友慈惠动必以礼先恭靖一年卒子宸浮嗣爵追封端隐王 

　　○弋阳奉国将军多煌 

　　弋阳奉国将军多煌僖顺王曾孙也父拱桧豪爽喜客善诗着负初集二卷煌恂谨孝友与弟炡燝照皆用文雅结友徧远近子弟羣从莫不解艺善书一门之内雝雝焉弋阳恭懿绝嗣诸宗人举煌贤能两台采舆论上之　上遂勑煌摄弋阳府事瑞昌诸宗皆属焉煌性廉静寡欲子壮走走岂重又女间词藻善承父志政暇辄开逸园燕宾从雅歌投壶赋诗以乐着委蛇集四卷先是熊淑人早卒将军鳏义不更娶独处斋阁者二十六年万历癸巳冬两台疏举煌政绩行谊高等　上方欲下诏褒予会煌病卒　诏遣郡太守加祭一坛盖殊典云 

　　○奉国将军拱枘 

　　奉国将军拱枘瑞昌恭僖王后也性朴茂好学善草书始枘父渠濠累逮系中都枘请以身代嘉靖十三年冬　赐勑褒奖巳复上大礼颂一章年八十有九乃卒子多炘好文雅以孝行闻举宗正未果万历二十二年荐摄瑞昌府事　命始下而炘卒 

　　○奉国将军拱摇 

