<!-- { "loadSidebar": true } -->
　　吾友曾君与贤自吾布衣时与之好后同在翰林五年往还意益厚其没三十年矣墓未有铭其子诩踵门拜曰先子之铭文企伫久矣乃按诩所述世家序而铭之序曰公之先居金陵唐末称朴者生三子其季延构当五代之乱来徙泰和其后子孙之盛累累有科名十四世至如骥登宋淳佑十年第累官宝庆府通判兵乱死节照敷文阁待制谥忠愍生昌端昌端生以立以立生子述皆儒业教授里中子述娶刘生二子长与畊次与贤也与贤自幼淳厚端谨从学萧尚仁先生父子之门治书经邑大夫简充学弟子员登永乐甲申进士第翰林庶吉士预修永乐大典寅出西归恭勤职务时四方博闻宿学多在咸重与贤而期其远且大也书未进以疾卒于官戊子岁三月十五日云享年四十有一京师荐绅大夫咸悼惜之与贤仪观丰伟面絜白如玉气宇温裕地夷家居笃孝友之行初虽出赘壻饮食衣服所以佐其兄奉养皆备已而还侍下朝夕益尽爱敬及仕得禄一味之甘必先奉亲然后及巳兄弟相亲爱不问如一体处朋友以诚有急必赴同学汤如川既仕同年同乡且居同舍有无共之无彼此之异如川病极力扶持调护及卒与其弟恊力经营归其丧及其孥而悲伤忧欝久不衰邻有数犯之不校与贤有恺悌慈惠之德使之政必有以及人惜乎未□□用也 

　　○翰林院庶吉士汤如川流墓志铭（杨士奇） 

　　杨士奇 
　　永乐四年三月庚戌翰林院庶吉士汤流如川殁于京师其友曾与贤治丧敛巳士奇将述其生平墓中之铭以授其弟如埙使归葬焉属邻舍夜灾延毁如川舍及棺如埙拾其遗骨而归呜呼如川何以得此哉其生平所宜备诸福乃四十以卒而又遭身后之灾造物者于如川何如也世之不如川者或至于期颐即不至亦不见其身后如此造物者之意何如哉如川世家泰和之甘溪曾祖某祖某父均义母李氏如川温雅易直事父母及抚诸弟皆能悦其意处朋友必引之于道临事务当大体永乐癸未以诗经领乡荐明年登第赐进士出身近臣闻其材行请于　上望以给事中会　上作新儒术以风厉天下乃择进士英敏者得二十八人尽出秘书俾进学于文渊阁期之于古人如川在焉如川惧无以称上意蚤夜勉勉不息而学益进明年季弟如箎来省得疾卒如川哭之数日亦得疾以卒朝之士君子知如川者相与嗟叹呜呼如川者岂可复得哉其仁可以漙物其　公可以持法执守可以励彳谷通练可以集事可谓才德兼有者矣余生先如川一年交之最厚而最深也来京师相聚甫再岁方资之辅岂谓一一旦遽失吾益友哉 

　　○翰林庶吉士陈孟洁墓志铭（杨士奇） 

　　杨士奇 
　　孟洁陈氏讳廉以字行其先避五代之乱繇金陵徙泰和诗书科第连续之盛印他族孟洁幼时颕敏过人读书日千余言通其大义十二治诗经下笔文章桀然有声誉于先生长者其事亲能适其心未尝得一钱以入私室父孔硕公从子孟省有怨家欲报孟省孟省巳卒则构诬词嫁祸孔硕公孟洁愤曰无父焉用我伏欣　阙下孔硕公得白不陷于诬孔硕公没抚育弟妹甚厚宗戚故旧有急趋赴之恒恐不及平生人排难解纷不可数计而不劳磊落豁达喜交际四方贤士大夫过泰和者必造其庐倾倒而后去永乐乙酉以国子生中应天府乡试明年中会试礼部擢第二甲进士授翰林庶吉士与修永乐大典校正官性嗜酒虽纷冗不废尝曰王猷爱竹岂比我哉竟坐是致疾疾革壶觞犹在床榻间卒年四十有五 

　　○陈孟京墓志铭（杨士奇） 

　　陈孟京墓志铭 【 庶吉士】 

　　杨士奇 
　　孟京讳昌姓陈氏以字行登永乐四年进士弟授翰林庶吉士七年五月二十三日卒于官陈故泰和簪缨家五代有讳睴者始有金陵来徙至孟京凡若干世自宋建炎中有讳千龄者始登进士弟至孟京凡十有四人其它选乡贡举明经才行不可胜数载郡县志与其家乘甚悉孟京少孤贫苦嗜学旦暮自任负以养其祖与其母手一卷未尝释也遇明儒硕师辄挟所业往请益弱冠稍出教授愈自刻励口诵手录竆昼夜不废一时朋侪强记多识者不能及也永乐元年中江西乡试四年会试礼部中前列廷试在第二甲初族兄士启永乐二年试中第二甲赐进士出身授翰林庶吉士至是孟京与从兄孟洁皆赐进士出身皆授此官陈氏兄弟之盛人以荣时　朝廷广召文学之士纂修永乐大典孟京与编校晨入晚出未尝以私废其博达明审老师宿儒多让之性孝友家素贫幸仕得禄而薄甘旨未尝充其母甚乐也爱其弟恒约巳以裕之卒之时家徒四璧顾其妻曰死生常道勿戚戚身后事其在诸兄汝惟善视两儿不可令断绝读书种子耳不一言及他事呜呼此亦可以观其志矣卒时年三十有六曾祖主一妣倪氏祖以静妣曾氏考孔武母萧氏娶刘子男二中九岁玄斗七岁女一既卒士启孟洁治棺殓买舟还其丧与其妻子先宜人以静先生之子余其外兄故述平生大槩墓铭使归葬焉铭曰力学植身屡空弗知始达而畅曾不几时嗟呼孟京遽止于斯行迈崎枢而难平夷嗟呼孟京匪命之罹 

　　○翰林庶吉士曾君春龄墓志（梁潜） 

　　梁潜 
　　于乎士大夫世家之后能统承先业以致显荣昌大以耀乎世者几人也而吾友春龄抱丰厚颕敏之资壮年取科第入翰林庶吉士行有以致其显荣昌大矣而仕不酬其志材不施诸用遽马殒谢其痛何如也先是有汤君如川者亦良友也吾哭之痛既一月春龄又卒惟二人出自乡校皆有贤行其殁也皆不得年又皆有父母有子方提孩汤君殁未几其居火并及其柩春龄幸一僮奴扶其榇还家闻者莫不悲痛此二人者予方欲文以悼其不幸而春龄之弟来京师哭其兄乃状其行以求铭于乎吾尚忍铭春龄也哉春龄姓曾氏其先世有讳延庆者仕唐光州团练使由金陵徙泰和自是泰和人宋熙宁中有兄弟同登第者曰安强安止安强御史甚有声自安强数世至传道元天历间两以易中乡试其弟耕道亦以易举瑞金儒学教谕畊道生九韶先生国朝初沔阳黄蓬湖官子伯高皆博学笃行伯高即春龄尊人也九韶先生既谢事归教授于乡春龄兄弟皆受经孝友循循然乡之子弟鲜有过之者先生没几载是永乐乙酉二人遂同举于乡人莫不谓曾氏兄弟绍迹其祖无忝也及当上春官时鹤龄以疾留于家春龄登永乐四年进士既入禁林同预修书朝夕往还方期相与于永久也曾未数月遽膺疾而至此享年纔三十有三于乎彼浇漓而憸诡者其夭遏也固宜曾谓此淳庞而硕茂者乃亦然耶然春龄没数月　皇上命勒进士碑于太学门外春龄预有名焉夫碑所以垂久也况进士有碑人皆欲指观其姓名问其乡邑以知其贤与否则春龄虽没预有荣耀不殁矣彼修短之数系乎造化者一时之得失又何足深较哉虽其二亲能有子如此皆可不憾矣 

　　○翰林庶吉士宋子魁墓志铭 

　　永乐十九年四月二十八日翰林庶吉士宋子魁卒于北京年三十有六其素所交游皆嗟伤悼惜之不巳其始病也余与钱检讨习礼往问之医者从傍制药语余曰即三日或五日瘥矣岂谓更数日竟以不起子魁人温然与人交能辅之善卒有缓急可望而所悼惜之者明于世务达于理道有慈厚爱物之意葢可用而未竟也今巳矣于是其从兄吏部主事子环既殡之下明门之外遂出翰林编修尹凤岐所状事行泣谓今曰吾弟不幸不得少见于时其束使无闻于后乎愿得一言他日归葬于乡也纳之墓中按状宋之先自广平徙新淦后徙吉水至荣甫文徙庐陵荣甫生长卿长卿生彬之其曾祖也祖成章复居吉水父若宗母张氏子魁讳魁生而秀禀异常儿稍长颖敏好学读书或忘寝食日益有造诣选补县学生下笔经义论策羣辈多让之永乐九年中江西乡试十三年陈循榜登第行在翰林庶吉士太学益进预修性理大全等书书成受　赐赉明年扈从还南京十九年春奉　诏送秘阁书籍至北京无几得病未病往谒祭酒胡公座客有察人气色以决休咎者特戚焉于子魁未旬浃而卒卒数日凡庶吉士者悉送吏部授官而子魁不及见矣子魁卒时父母老妻子皆不在侧病而扶持之敛而殡葬之其子环也 

　　○庶吉士刘公实传（刘定之） 

　　刘定之 
　　君讳实字嘉秀姓刘氏吉郡属邑安成人安成在汉属长沙国景帝子定王发国长沙分封其子礼侯安成传三世失侯自是以后史无所征然至今安成刘往往祖侯其家谱亦屡绝不属犹云尔者承其先祖父所云也君居安成东竹江祖尚贤与须溪刘会孟友有诗相唱和会孟元初中老儒也父伯武国朝初用荐起家后以君故赠顺天府治中母赠宜人高氏君弱冠邑庠生从故翰林周学士功叙学书经用以举进士时　宣宗皇帝方隆儒术合前科丁未是科庚戌后科癸丑进士共选得二十八人比例宿数学文于翰林以先朝选士亦尝若是然后得其用故也其号庶吉士赐诗以勉其成君俱焉　今天子登极君授官金华府通判郡赋以旱岁逋不能完民或鬻子女以足数奏宽贷之又赎还其子女行诸邑督赋至浦江其丞王韶君乡友也具盘馔罂葅诣馆馈君君谢弗纳坐郡署治公务有间辄探架间经史阅视事至乃掩卷巳则复然郡僚或窃笑之不改郡中颜孝子宗泽吕东莱祠墓汲汲修葺郑义门合爨世久渐不能自给又□马出丁供山西驿以君言得免役南京乡闱较又给帷幕衾褥遂以赆□常然也君却还之丁母忧庐墓蔬食以终丧擢顺天府治中民馈生鹅不受□而去之君纵之门外景泰中召修宋元史于东阁笔削任心无所咨承屈逊见所修不合巳意笑声彻阙陛间闻者惊愕相戒勿以稿示君书未成君以官满擢知南雄府府江广要路商税巨万官于是者鲜不盈餍推其余以待过客亦无或觖望君至存税之一二以缮郡学补张九龄太庾岭松而己未数月中贵使岭外至南安先遣骑来南雄视供帐不如昔所闻君又与骑抗礼不假借色辞骑驰还南安明日从中贵至入驿与诸从骑弓剑列左右郡僚庭参毕趍出独留君诘之慢巳共苛辱之庭中轰然南雄民自驿门外争入君谢过以身翼蔽遂以君出中贵见君得民心徐问知其平素欲召释前憾君不复往中贵去至韶韶人言南雄守驿书言公矣中贵乃亦以驿书兼程疾驰先闻逮君至京入见具言臣从官三十年不以妻自随餐粗衣敝欲　国家爱养所部民不忍劳费之以是触忤天使无所逃罪　上霁威听其言不复更穷治狱事得释有日矣而以病卒治丧于其所授业同邑士翰林张检讨振烈寓舍季子于心在焉长子斆仕武昌训导君卒年六十有六赞曰予闻安成大夫士□君喜著书尤用意于春秋中夜有得蹴童子燃灯起书之如获至宝斯可谓慕学矣而其所行与古廉吏范丹尘甑者何相异学而知行之诚难能也然以是律已可尔以是求合于涂之人欲与已不龃龉岂可得乎位至郡太守全而归之其托鉴于　圣明幸已多矣 

　　○翰林庶吉士王鉴墓志铭（杨士奇） 

　　杨士奇 
