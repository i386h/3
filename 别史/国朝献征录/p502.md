<!-- { "loadSidebar": true } -->
　　公名重字子重别号三崖吉安庐陵人也吉安着姓欧阳氏最繁公出安福令万衍后世居钓源二十世祖观善徙水陂高祖宪文　明初仕翰林检阅曾祖用坚祖元器考权以公贵封奉直大夫刑部郎中母萧氏封宜人年二十二举弘治甲子乡试戊辰礼部中式廷试进士出身第五人初授刑部浙江司主事进承德郎历员外郎改山西司郎中进奉直大夫擢四川按察司副使提督学校以母忧去服除补云南督学转浙江按察使未上擢都察院右佥都御史奉勑总理苏松粮储兼巡抚应天等处会寻甸贼安铨反以公熟于滇事遂改巡抚云南二年致仕公人眉目皎晳温美望之如羽人处子比居官刻厉谨约数以职守忤权幸有武夫侠客顾望而寒心者尝曰先民有言君子全身远害惟有不仕而巳既官又避祸有是理乎故自入仕以来未尝一日不治事亦未尝一事不守法法有所在即朝议曲解宥不敢听法有不可虽俗情习隐忍不能甘始刑部逆瑾柄国擅生杀百官除拜必诣私宅蒲伏叩头如□□礼瑾兄死百官往哭必四□以序班籍名验至否公独违众不一往瑾不加害瑾败而余党钱宁张锐诬逮缙绅前后相踵公于田昆扈仁李稳余祜樊凖之狱皆出死力相争即严旨切责不动锐不胜忿以他事中公下廷尉久之索瘢不得竟还职于是狱之根株难治者众多逊公尝决囚南直隶勘事河南浙江囚每临讯不更阅辞人出数言轻重其罪各中情隐其郡县如监司或欲有所出入公即历历摘招大语相诘如经生背诵书不错一字难者眙目咢噤口人皆称神其后两督学即又善说书史指画经义士人宗之安铨之变斩关杀吏攻围镇城而阿迷嶍峨新兴蒙自武定腾冲诸贼相煽且起是时老挝潜通交趾木邦孟养与缅甸孟密互相雠杀师□纳楼思陀八寨广南亦佐威□皆乱势亟矣公闻命自金陵昼夜行三十五日入□不四月铨等授首　上以银币劳公公谓前都御史傅习以死勤事而身享其成不可上疏固辞且以滇夷兽面鸟言不易驯伏有司恃险远恣□割则狞狰跳踯相报苟拊狥不至兵革未有休息时也于是籍诸郡县残破者给食散种差其免租之限如含薄糜哺弱子而于诸夷或判□□□怨争携党与而归种落则如投善剂以消毒□减月例家火以宽农核武官职田以代俸止苍石玩器之害定土官替习之规又如积余饟以充虚槖至若盐铁铜钱商税之办纳徭役里甲之疏数税粮输积之远近军屯民田之隐漏又皆酌地力时变而精研之则治家者之于□盐零碎葢藏之不遗筭也　上既知公可任数下玺书褒公公益感奋而总兵沐绍勋以上公世守兹土与镇守巨珰杜唐表里奸掊刻境内岁且至数十万公巳切齿而近岁　上供金宝浮羡过正直且二倍皆出唐所指挥会当进奉公请得禁治诸弊　诏从之而唐庇私人不受理公遂疏唐不法数十事复以他事疏绍勋两人并力行贿撼公使去公疏此两人至十余上两人益惧嗾军上以索粮不得呌嚣丑公公既伐其隐谋乃更自以三疏乞休而辅臣方角党求胜至是贿者所乘卒右两人坐公不能调停与致仕且连巡按御史谪调给事中论捄者夺俸一月公请自坐除名赎御史追夺巳俸赎给事中不听公虑所言不效来者借口实将事体更坏于是复上两人交构状以佞人不可不远累数千言明巳非辅臣党人愿弛前此党□□□逐臣葢公巳离滇久矣不以去位嫌而以□□虑不以去官辱而以完名荣闻者莫不危公恐□　上怒而公之恳欵若未效百一于君父前者郎中时　干清宫灾应诏陈言五事中如早朝账房番僧宫市皆人所难言至指老兄党者即宁锐诸人且尝其反噬者也顾断断不肯释口岂所谓胥靡□险故耶正德间权□用事公数数相忤不及祸　今上初号治朝公又屡受知遇宜得展布矣乃卒权幸所中致仕时年纔四十七家居视入仕之目多使得就日力以尽展布其可称述何阻将有靳之然者岂非命乎其后边方多故许大宰赞数荐其才不报无一长物出余俸治室庐与兄弟共居无□□长□□子周贫恤寡称其力不懈也公既廉□□□□□□城市二含许未尝一见郡县官即在□□□□□□□人乡与邻者若不知有公即相见不□□□□□人难一至是也洪先尝闻公于外父太仆曾公则巳想慕其人乃今读状与诸奏□既□生同郡未□议面以快所欲见又悔近其居不及侍语以请所欲闻然幸铭墓传其平生以酬所欲得犹可以自解也 

　　○都察院右佥都御史汪公玉墓志铭（张邦奇） 

　　都察院右佥都御史汪公玉墓志铭 【 顺天】 

　　张邦奇 
　　公讳玉字汝成号雷峰一号嘿休系本徽之婺源越国公之后曾祖讳公镠祖讳江父讳子才以公贵封承德郎刑部江西清吏司主事母吴氏封安人公沉毅重厚髫齓如成人年十六七读性理诸书潜思默悟慨然以古圣贤自期若将不屑意于举业而才思充敏得之心而注之手跌宕雄俊自足以动人辛酉年二十一领乡荐明年游南雍时枫山章公祭酒整庵罗公司业大见器重召语必移时较艺必冠多士焉戊辰举进士授刑部江西司主事转云南司员外郎讯核精敏同辈所推服甲戍升湖广按察司佥事摄辰沅兵备乙亥督造纸札拒请托绝侵蟊减浮费以万计明年仍巡辰沅摄兵备公性简亢不能与众俯仰不悦于当道湖藩六道辰沅最远且多故故再以属公公下上崄巇不避寒暑矻矻移牒不间宵昼民夷肃然惟永顺宣慰司忖其富强纳贿权奸图地之属保靖者事久弗决相杀伤无虚岁朝廷勑大臣会勘或受别指欲有所左右而公持益坚卒以理诎羣力焉永顺先以黄金器若干啖公公闻之□命擒其使使遽逃匿至是阴令刺客伺公人多公危者而公屹弗动难亦竟弗及也香炉山上夷叛合湖贵两省兵讨平之公之赞画居多在沅再期锄奸袪弊罄竭心力复构书院于明山之麓聚诸生之讲解今南京刑部侍郎周先生充之时以御史谪官沅之竹寨驿公礼请师暇辄会讲士多兴起己卯更巡武昌黄州会宸濠叛陷九江九江与黄蕲接壤仓卒备御分守者称病不敢出城而公遽沿流入蕲蕲吏民方豕骇欲窜公谕戒稍定日夜修城增埤募民集兵皆越宿而办黄梅有粟万余石与九江仅距一水众谓罥虎牙间而公从容取归州城贼睥睨不敢犯境内按堵巳而亢旱出祷澍雨辄降未几　武宗南巡供应赏犒之需筹划周悉声闻日益起然积勤六年而荐剡不一及及是巡按御史毛汝厉疏公才节乃擢郴桂兵备副使强贼王廷鉴患率民兵捣其窠窟悉歼之当道无知者其于事惟尽其心而不欲以闻于人类如此壬午冬丁外艰明年春会吏部考察旌天下贤能卓异者纔数人公复与焉乙酉服阕补临清兵备稽供应减夫役豪猾屏戢军民安之丁亥春擢山东按察使行之日耄倪泣送满车下八阅月擢右佥都御史巡抚顺天永平整饬蓟州边备见西北边凋耗巳极实将官掊克所致首议请甄别将官贤否明赏罚示劝戒仍劾去贪酷之尤者二人边境双震戊子春畿内贼杨恭作乱惊动京师公调参将郝通授之方畧不数日折其首京军后至遂巳功公曾弗之辨也凡防御方畧铁冶利弊与夫重守令审均徭清地亩会钱谷皆熟计而条陈之切中时宜有抚畿奏稿二卷劬贯力岁久成消渴之症且念数十年重大牢固之弊一旦尽革巳捡壬所忌而贪官被黜者相煽复起曰祸机在是恳疏乞休不允既病卧卒年四十有九公与故王公伯安友意不能尽同王百方说之卒不应其自信不移如此然实学古心高才劲气独立而不惧知命而不惑议论人物必求之心术之微举天下鲜当其意者巳或有失虽纤微不自蔽人之柔侫疾之虽仇雠不尔痛也所著有二书碎义书经存疑录杂记敝箧留稿凡若干卷藏于家 

　　○左□□御史陈长公察传（王世贞） 

　　左□□御史陈长公察传 【 南赣】 

　　王世贞 
