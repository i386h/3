<!-- { "loadSidebar": true } -->
　　○湖广右布政使方公守墓志铭（林俊） 

　　林俊 
　　公讳守字宜约号省庵既致布政事旧业日落贷子里富人常人曰二品官如是耶传笑予念公不能助也作怜白头寄之事颇闻莆二庠士言之巡按御史宗君彝援诏例给廪又给田荐之朝未报公疾作强力序族谱以不及置义田恨比亟语其子曰交游中见素念我不及别矣弘治甲子四月十八日也性沈裕隽永童丱即老成宫保陈康懿公所知以远大属之景泰癸酉年十八领乡荐又十七年第进士户部主事转员外郎再转郎中佩玺书提督蓟永山海延宁边备钱榖出入易污公独不污提督例一行升堂上官公再行仅升云南参政部之长不能平以问王太宰介庵答曰谓不知方耶云南万里荒外官解弛鱼肉其民夷故用杨巡抚林宪副今又用方将更化于是谓继宗及予也公在云南与予同事金沧又同事司印予率直公济以静重以奉宣　今天子无外之仁更纪其政人始知有避趋要人岁入损十八而余赋敛就轻盗贼衰止故官之妻子脱流寓归若籍者数十家所在父老覩天日快磨乃夷纳流人万人凿银矿弱肉强食边夷患先事隐之予二人榜许首实人得活路散患□□输几五千两城赵州桥下关修学立堡赖焉孟密夷□王木邦当道右之孟密大纵木邦危如线抚剿之责付予二人时于怕愈夺印芒市放旦放彬争官雠杀连数年官无何直夷视玩予二人谋曰请自近始葢实非专责也榜示之羣酋畏感缚怕愈出印以献放旦放彬囚首服罪于是刻汉缅书小榜遍给诸夷谕以顺逆祸福附者解体孟密势转孤悉还故所侵地夷言曰事始如是奚至有今瘴作轸旋再往遂定诸夷不平事辄从求直故无是也陇川夷儿颇习中国语制儒巾衣择汉人教之风随还今学立焉每归夷官属火伍数千走送或问之曰向抚夷至鸡犬不宁今官兵不敢近吾家是以远送罗拜而别大司马马公廉实以闻文告之诸司劝王大宰亦录名于屏风谓公弟进士宪曰是而兄与林宪副齐名云南者也巨珰作金宝玩具极工致未进而卒予二人议剔其宝范其金输之库事虽弗谐廷直其议宾居贼发公往征部分周整一夜营中惊卧处而静由是僚佐服公远略算授功成凯旋议立州卫许之是时少司马王公诏继巡抚大司马韩公文继左辖巡按藩臬并峙廉声云南有新换一番官之谣壬子之冬木邦复仇孟密所困公往又定思□亲犒师然深入岁数瘴毒所中耳目寝失清予既更繁湖南公亦来右辖官所心迹无不具知者公继母丧释橝贫不可支亲旧强以起至临清疾加作遂致其政方出长史礼部尚书琡之后徙琼山学录□也曾祖积善祖梦周父休征有隐行累赠户部员外郎妣王赠太宜人公和柔孝谨方上春官太宜人微恙即解装侍药久之果不起员外训以廉慎之诗昕夕佩诵声色澹若不立媵婢兄弟族里非甚犷戾无不加容纳郑山之藏族惠感之让也问学经义尤精尝提调云南试公阅诗与主司连合十二卷其后稍参伍率在取列延绥响马盗至从者恇怯公厉声曰吾方郎中也盗引去方议事城戍报急镇巡错愕公曰第先之虏惊遁平居若无能其应猝计类此 

　　○湖广左布政使彭先生杰墓志铭（罗洪先） 

　　罗洪先 
　　昔孔子言必称丘明比老彭至于中行而不得则深有取于狂狷何其慕者远而就者恕欤盖见世之日下而悲人之难立也故曰一国之善士斯友一国之善士呜呼孔孟之时且若此又况百世而下能有所立者哉洪先于水先生犹幸其见而深悲其亡也先生者今之刚介人也其锐于有颇近于狂而所守则甚狷呜呼可易得哉先生姓彭讳杰字景俊吉水泷江人世出五代刺史玕后曾祖和祖钧睢宁县教谕以幼子教推恩封翰林院修撰父占以先生推恩封南京刑部主事母林氏赠安人继母李氏封安人教天顺甲申进士第一人名行重一时先生与从弟参政桓少同学颕敏强记人奇之号二彭弘治己酉举乡试庚戌赐进士出身第四人壬子授南京刑部浙江司主事升云南广东二司员外郎庚申用尚书戴珊荐升兖州知府未几以继母忧去乙丑起复补广平调真定戊辰复丁父忧癸酉起复补顺德乙亥用兵部尚书彭泽荐升四川左参政以平夷功升按察使辛巳春升云南右布政使是冬转湖广左布政使癸未以引年致仕先生学有师承多读书□□汪洋恣肆而准于义理尝负大志以天下事无不可者故入仕三十四年所在必称其官多于难能者谈笑举之而气不能下人亦竟以此屈抑不能大显初释褐刑部取案牍翻阅数日笑曰刑名止若是乎于是操断即踰老吏以治狱当得人情而不可拘于律令当先权要而不可过求于寡弱凡所奏谳虽隆贵子弟无所回避人竟莫有难者及知府文案山樍手自批答吏胥拱手无敢舞文而所属州县皆得别其贤否使得以巳意治大率主于爱民而不取具文法四川十八寨棘火夷叛先生以参政督饷出险道师赖以捷归至叙州宣慰使冉仪所部妄有所掠按察佥事郭公某廉其首笞之仪部下鼓噪且叛城门昼闭先生适至行其营呼仪曰若与吾非征棘火夷来乎柰何复以身家效棘火夷仪感悟复画计谢郭得全军归初棘火夷人挟诱颇悔祸先生欲抚定之而议者贪功遂致用兵士卒死者十六七乃得小捷当道始多先生事闻朝廷特赐白金文绮他皆仅免罪而巳故事土官父老子代者必纳贿诸司始得请缘是土官狎诸司征调辄无状播州宣慰使杨斌病请代而赂不至数年诸司所□先生至即奏代以金谢不受涕泣持去其云南司盐法在湖广宗室甚繁岁入禄米多羡余二者人咸籍以自利先生一无所染而下州所产丹砂蛇艾诸物当道有物色者既不之应或诟詈之其心以吾之自处若此则亦以此望之人人而或以简亢或以矫激于是忌者始众矣泽既荐先生四川忌者日起又外官朝觐有引年例而先生年且六十有六是时忌者既幸得间又恶泽侵巳权竟予致仕以归归之日人咸冤之而先生之意洒如也方在郡时每发愤辄诗见志传者爱其诗多悲赏然是时忌者素以文字号相知乃独乘间若此岂亦忌其文耶刘瑾用事威虐中外畿内郡邑皆岁有所献先生广平止具二帕瑾笑曰是非清苦太守耶饭其使遣之云南黔国公沐绍勋礼绝方岳先生与分庭相抗武定侯郭勋镇湖广肆武断二司不敢驰中道行先生强其门以入二人者竟亦无所报夫能行于逆阉武夫而不能使故交之无忌心则是势利夺之也先生澹于势利故绝识非人所及每每轩轾孙吴排斥佛老拔识名士婴犯避讳而无畏沮盖其所追步者皆古之人而不取必于众故也少尝思范文正义田恨不能偿每割产分俸以且效家居贫薄绝迹公府处邻里亲友不异儒生性喜饮饮必择酒酒必引满醉则掀髯高论若无与伍冬月能饮水数升经年不浴身无垢秽往在南京仙人尹蓬头常来乞食每假宿戏语他贵人邀之即不去先生年至八十有五强壮不衰人遂以得仙一日偶病酒检游仙诗日自默诵巳而索修书忽不能视遂瞑目寝家人惊问曰有分付否先生曰分付何用又问曰心明白否瞠目应曰比汝更明有顷遂逝呜呼其所立如此何假于仙术哉先生家居同邑有东州罗公先考双泉公数人十余年不一相问讯然心许可事砥砺各以古人自期待数年以来相继沦落而士风亦随以变相弹以势相援以利使后生小子争交游妩媚以资衣食而莫知其□之所极谈古人行事不以迂阔则以背时不适于用有志者之皇惑而无所取□则洪先所悲者岂独先生一身哉先生生天顺戊寅正月十日卒嘉靖壬寅二月十二日 

　　○湖广左布政使何公鳌墓志（黄佐） 

　　黄佐 
　　嘉靖癸巳仲冬十有二日湖广左布政使鴈峰何公卒于九江夫天下难处之事三而公优之是可以不朽矣在　毅皇帝时佛郎机夷人假贡献以窥我南海逆彬甘贿使侍　上肄夷语于是夷酋凭恃宠灵部见踞骜公御史疏其利害请销患未萌逐之出境朝议从之而帖然以定及按湖广藩封星罗其间出令多肘掣禄米不时给则恒讙于有司公乃奏以守臣抽分充其缺乏而人无弗称便者诘发襄府伪官复楚世子侵地诸司皆盱駴曰前此所亡有也副臬备戎于徐州时河溢患藉兵夫余力筑长堤焉自沛徐连络百里堤成而大水至民免鱼者刻石颂之嗟乎宗藩以与王室俱而难劝河患以与天地俱而难平夷种以与生民俱而难治虽圣人亲亲能使不怨焉耳矣治水行所亡事焉耳矣治夷狄以不治焉耳矣故曰天下难处之事三而公优之不详书其大者众善可得而槩也公讳鳌字子鱼其先徐人始迁南雄再迁今顺德之黄连曾祖考永安以上多隐德祖考昌乡进士令浙之丽水宣平有政声考一达游庠序抱学弗售以公贵赠监察御史母陈氏赠孺人公□礼经领弘治甲子乡荐第五人登正德戊辰进士令浙之庆元均平里赋鸷击豪楩而龢会之以治行第一入御史尝弹纠大臣之奔趋固位者巡湖广恤灾擿大多赫赫可颂出守松江革科敛清册税除机户正粮役小民蒙其美利而巨室或嗛之遇旱暴烈日中且拜且祷雨应期至复有灵芝醴泉之异皆辞而弗有人以是益贤公晋浙江按察副使分巡宁绍讼狱以清改兵备徐州定驿传条约岁省费以巨万计去县令奉职之尤无状者盗日以销而民安作晋参闽省政事寻晋右辖又遂迁湖省左辖皆以最陟而谓者犹谓其不足以偿昔淹滞云生于成化甲辰十月寿仅五十乡评以公孝友明达学术足以大用而弗究于行咸恫惜之 

　　○湖广右布政史公朝宜墓志铭（黄完升） 

　　黄完升 
