<!-- { "loadSidebar": true } -->
　　武皇帝朝瑾彬相继用事缙绅往往以谏死死者既众而瑾彬益横好议论者以为于事无益徒损　圣德或谓其时偶以意气鼓动遭触不幸以死死非所得巳者于是益慕为持重之说以自解而莫或非之于乎其论何孟循之死不知又将为何说也彬导　上游幸祷祠名山将入江南而宁濠方谋以侍子入朝倚彬内应比南巡诏下彬幸得便窥伺乃为危言撼众惧中阻众亦相视摇手戒莫敢出可否语甚则以谀言媚彬彬气益盛兵部郎中黄巩翰林修撰舒芬首以疏入诸曹稍稍踵之　武皇帝怒罪巩等彬复扬言巩旦夕且死冀以胁众孟循业巳入疏力言淫祀无补败乱辞极剀切且曰万一宗藩借口奉迎潜怀不车丸则福未降而祸巳萌盖指濠不讳也彬畏事泄不复进御孟循性复谨默耻矜伐人亦未有知者至是虑□为彬所胁又以巩罪叵测复与同官林大辂蒋山卿上疏乞自今罢巡幸勿为左右奸佞蒙蔽巩等无罪愿特宽宥毋使后世有杀谏臣名不尔臣与同死彬既欲杜众口闻是言愈自惧则更四出机穽既下孟循等于狱阴多方拷竟苦之复嗾其党指劾言者怀奸讪上无人臣礼　武皇帝信之益大怒榜示朝堂无得效尤遵等狱上被　旨荷校暴午门外五日杖五十罢遣彬自请视杖杖者素视贿为轻重至是密奉彬意而贿又不至杖视他人严甚孟循体故羸又愤所言不达而疮溃骨靡不可复疗越二日竟卒正德己卯四月十九日也邸舍独僮奴何安一人当草疏时诇觉之前持哭曰主君纵不自计独不念幼子且今又垂空橐耶孟循执笔从容曰无多言归见大人为谢万死罪儿子令勿废学足矣草疏巳书托乡人太仆卿周金编修陈沂后事语不少乱盖是时一子世守方数岁孟循生成化丙午二月十五日止□十四尔孟循既卒南巡议亦竟寝呜呼若是者果为不幸遭触者耶其为无益于事者耶孟循自幼无他好垢衣粝食不稍见颜色性故寡合不能与富人游父尝令学贾心厌之愿去贾为儒或言禄命不利则愤曰儒固有利不利耶正德癸酉举乡试甲戌第进士吏部尚书陛公完闻其名延为子弟帅未几当试台谏独引疾弗出曰吾不可资人以进丙子始拜工部营缮司主事明年搉木荆南故事多眤奸胥踵弊承讹岁增羡以自润甚则算及寻丈商人苫榷过于虓虎孟循更置一切而复以廉率之无何出羡千金左右劝以献绩怒斥之曰来者将何继耶乃令下商自百金下减算三之一风水□□者其勿算以羡足常数但令相等入算者手实其数几何自挚之藏于郡帑数日一会所入数以等减算其或越货败令且以贵谒至者尽没入之威惠并举至于今守以为榷令比去榷行李萧然卒之日贫不能殓待赙而后棺也于乎人莫重于爱生所资以奉其生者势与利而巳非位不足以据势而利之所在必货贿而后通二者不可骤至矣而身之不存又莫得以享其成夫然后死生旦暮之际不得不系于情也公千台谏司榷如此是其处世真若飘风浮埃栩栩然无所仰借故进可以遂志退可以守身此其素定有不俟决裂于临变者而岂计其得巳否耶人言南巡之谏惟户曹不与工曹三人外他皆联署以进有避而不署署而不往往而复规避者问之曰吾亲老也不然则曰未有后也于乎即使无二患矣自顾其奉生之资有不尽享也其能决裂于临变乎即有不幸而遭触如孟循幸使不死其竟无优劣矣乎此可以论孟循也孟循名遵其先吴江人洪武初以闾左徙江宁高祖文广曾祖澄祖瑄通星占历数学天顺间征补天文生今通籍钦天监以季子钺贵赠监察御史父铎母王氏孟循被杖时铎与家人墓祭归有乌悲呜而前心异之比抵舍闻工部有以言获罪者铎长号曰遵其死夫巳而果然其素定之见信于父母盖如此孟循以卒之年十二月二十四日葬江宁安德乡梅山村之原又三年辛巳　今上即位褒　先朝死事之臣诰赠孟循奉议大夫尚宝司卿封铎如其官母与妻狄皆宜人遣官谕祭其家录世守为国子生又十六年丁酉应天府请于礼部起祠祠之而世守自刑部照磨擢判临江府为政有声三女适严师泰金旦□孝成皆士人世守三子应谦应豫应节二女贞巽贞兑次第渐长昔之逃死者泯泯焉尔于是人始以孟循之死为荣然不自知其见困于奉生则又安知死之荣辱与荣辱之所为辨也临江使人言曰昔世守幼不能共大事致有阙典幸有以惠之余尝忿议论者之言不达于死者之心也因志墓备书之于乎闻者其母以余言为无益也乎　铭曰谓死为足重邪人之死未必如公谓死为不足重邪非公死不足以风有慕公者求其所以其荣与否在其后世 

　　○承德郎工部都水主事少山戴公执鱼墓志铭（张时彻） 

　　张时彻 
　　公讳执鱼字时化别号少山奉直公季子也方孩孺时辄聪慧绝伦见简册辄把之伊吾不置易以他物则奋然呼号人皆异之时奉直公有五子伯仲皆业儒也乃属公治贾事公入城匿僧舍中聚书而读焉又耻事学究见辄弃去不受束约自为得师书过目辄不忘日诵数千百言比伯仲相继举进士公益振厉愤发诸经史百家言盖靡不研综为文下笔滚滚不竭不啻川注而云翔也补郡弟子员辄籍籍有声校学者大器之郡侯杨公最谓人曰戴氏千里驹又若是矣嘉靖乙酉举于乡入南太学师事甬川张公泾野吕公东郭邹公讲求性命之学博取反观省践切实而标格崭然盖巳迥出侪辈诸学士大夫翕翕逊誉以为茂才异等也乙未举进士丁酉授工部都水司主事治徐州洪洪故有二道外洪大石兽踞小者戟列时时破舟杀人而内洪则纡回滞涩沙石壅阏不可以舟又堤岸善崩齾而洼者太半公至则殚力经画琢其巉碞碎其工几石碛直其掩曲抉其壅塞以堤以路延袤二里许舢舻上下如履平地而数十年之害一旦夷之督漕大司农约庵周公称之曰通商利漕锱铢不烦有司而刻日奏功即肩巨任剧于戴子何有哉徐故有义仓业巳圯毁公辄修建廨宇储积粟麦以备艰凶适明年大侵发粟得二十余万邻洪数百家赖以全活无一人转徙者饿莩盈野召洪夫与之粟而瘗之数日而尽逾月四方大疫而徐独免盖不独枯骼之蒙泽也巳而父降生之辰南向再拜跽而祝曰执鱼不孝窃禄远游幸天不降罚锡亲康宁执鱼死不憾辄涕下如雨为之不食遂请于约庵周公督河司空浅斋郭公求得谢事归省不许遂郁郁不解痰火上炽征忡疾作会竹墟屠公备兵于徐语之曰殆矣以后事烦君谓内子曰数也弗忧第孝事二亲诲儿读书力善死且不朽遂卒公仁孝天至率侦伺几微而左右之一日奉直公欲有所适期僮奴以夜半戒弗闻于子妇夜则潜龠公寝门公听声知之乃拥衾以待闻奉直公起辄踰窻侍之奉直公惊曰儿何由得至此与人无亲疏辄悃悃见情素而恤灾救患尤所孜孜北上会试一同舟者得痢疾友各弃去公独周旋其间汤药敛含靡不尽力南太仆思斋陈公入觐与游云龙山而思斋暴殂公惊哭失声出巳赀为治敛事其应人缓急皆此类也平生好观古书坟典不去手诗希盛唐风格为文雄俊警拔不吐俗士语有少山集若干卷尝取古人微言大旨治乱兴衰之故而自为论说凡二十余卷名曰经济考略又取经史训典诸宏纲要旨类为一集凡四十余卷名曰策学会元要皆公之绪余未得竟究所长者也家鄞之桃源曾祖锺赠承德郎东昌府通判祖浩历任巩昌府知府父槚连城县学教谕封奉直大夫南京刑部员外郎母杜氏封宜人长兄鳌寻甸知府次鯬宣义郎次鲸福建左参议次鱀都察院右副都御史 

　　○皇甫水部君濂墓志铭（皇甫汸） 

　　皇甫汸 
