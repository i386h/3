<!-- { "loadSidebar": true } -->
　　孝宗敬皇帝临御十有八年敬天法祖任贤使能中国乂安四夷宾服其继体守成之美上媲　圣祖驾轶帝王一时辅臣则有若太师脢庵刘文靖公西涯李文正公太傅木斋谢文正公至与　孝庙终始明良相值于斯盛　孝庙上宾预受顾命逮事　武宗功成身退率归于正若夫里居二十余年再蒙召用遐寿令终子孙振振克绍世美若木斋公者又二公所不逮也呜呼休哉公且卒谓其子中书舍人正太常少卿兼侍读丕曰神道之碑必属费君葢馆阁旧人惟费君尚在其知予之详亦莫费君若也二君遵公治命遣其曾孙敏行持公门人倪君本端所状造予庐而请焉予素辱公爱谊不忍辞按状谢氏之先出河南阳夏太傅文靖公安显于东晋遂寓会稽后徙台之临海少傅丞相惠正公深甫又显于南宋其行长二处士者则自临海徙余姚之始祖也五传而至见贤见贤生原广原广生莹号直庵仕终福建布政司都事茔生恩号简庵则公之高曾祖考也自原广而下俱以公贵累赠少傅兼太子太傅礼部尚书武英殿大学士曾祖妣严氏祖妣余氏妣邹氏俱累赠一品夫人正统己巳十二月二十八日甫迁新居而公生直庵公因以公名后字之曰于乔直庵在闽治道多开释无辜人谓其必有后及公生而聪慧异常年数岁属对即有奇句且志趣不凡皆以远大期之且曰他日名位视晋太傅宋少傅葢不多让况当天下全盛之时其勋烈之隆殆将过之也成化甲午乡试第一人乙未会试第三人廷试第一甲第一人授翰林院修撰奉诏入馆进学勤而且谦诸元老所重御史某骤升都宪台中循例请公文以贺峻拒之众遂知公正直不可妄干矣辛丑同考礼部一甲三人其二皆公所取士也咸服其精鉴癸卯冬满九载升右春坊右谕德甲辰再同考礼部　孝宗皇帝毓德春宫慎简侍从首及公乙巳充经筵讲官丁未　孝宗登极推恩宫僚升左春坊左庶子兼翰林院侍讲仍加俸一级初开经筵奉勑日讲官与修　宪庙实录内侍郭镛者请选妃嫔以备六宫公言上方谅阴岂宜有此俟陵毕徐议之未晚也命礼部议如公言上方勤学公务积诚以开□圣聪每先期辄焚香庄诵如侍天颜及当讲赖杨详明甚称上意庚戌以省亲请上嘉其孝听给驿往且赐金帛道里费辛亥实录成升詹事府少詹事兼翰林院侍讲学士加俸如前冬十月母邹宜人卒癸丑简庵公又卒讣闻皆蒙特恩赐葬祭葢上念公春宫旧臣且在讲筵眷注甚切思有以柄用之矣乙卯春诏以本官入阁办事时犹未终丧八月服阕赴京疏辞不允且升詹事兼秩如旧葢皇太子将出阁读书欲重储端之任故以辅臣领之也丙辰命主会试所取多知名士是岁累有鹤袍犀带之赐丁巳勑修大明会典总裁官戊午春　皇太子出阁奉勑升太子少保兵部尚书兼东阁大学士公因上疏以亲贤远佞勤学戒逸　皇太子劝　上嘉纳之清宁宫灾上疏请修人事以应天变词甚剀切且引咎避位不允己未赐一品服太监李广死欲例加恩典公力陈其不可辛酉虏犯大同上之旰食公疏安边机宜以进　上即行之本兵预虑军兴或乏欲加南方折银每石三之二公曰先朝以官田税至重故立折银以宽之今若再加民不堪命矣盍节用以纾之乎虏骑寻遁国用不乏其事遂寝时视朝稍宴□□章奏或有不报者兼以工役颇繁公累言之皆见采纳且有玉带蟒衣之赐癸亥会典成升太子太保礼部尚书武英殿大学士武冈蛮寇平赐俘奴一人甲子以灾异再乞避位不允　孝肃太后崩礼官预拟与　孝庄太后并祔太庙公请命集众议以正典礼寻别立奉慈殿以祀之时承平既久政渐宽弛而近习怙侈尤甚有齐玄者奉使武当山欲载激浊杨清便宜行事等语于勑中辽东守将张天祥妄杀冒赏近幸欲曲庇之公皆执不可至触圣怒不恤也内府各库及诸仓场马坊莅事内臣多作奸索赂民不胜其害而御马监军士自以禁旅不隶本兵虚名冗食莫敢谁何其弊尤甚一日忽召对命通行禁约且令所司搜剔弊端严立条科有犯者必惩不贷皆从公之请也公知　上图治甚切委任甚隆思尽革诸弊以肃政化若军将之旷缺户口之衰耗以及屯田盐法马政等事将渐次修举而宫车晏驾矣忧世者有遗恨□时乙丑五月也　上大渐召至御榻执公等手谕之曰朕在位十八载惟卿等数人皆与朕相知朕今弗兴寤其善辅嗣君聪明仁孝可劝之进学无忘朕今日之命也公等悲恸而退　武庙登极勑加少傅兼太子太傅余秩如旧纂修　孝庙实录充总裁官初开经筵赐冠带衣履葢追念先帝遗命付托之重待公等甚厚但近习蠧政渐不可长户部尚书韩忠定公率百官伏阙论之赖公等主张于内寘诸犯于法会事预泄遂不克公等皆不能安于位矣十月一再引疾乞休遂允之赐勑给驿月廪五石岁隶八名仍赐金币袭衣公等既去吏部尚书焦芳八阁而太监刘瑾坛□于内芳急于幸进憾公尝举王文恪吴文定二公而不及巳瑾又以公等先尝裁抑其党及今廷论之故尤切齿焉二人乃深相结纳欲甘心于公因遣侦卒四出伺察公事竟无所得会乡人有以贤良应荐者瑾谓违诏格以公咎与刘公俱褫秩又矫旨令公弟武选员外郎廸致仕子编修丕除名且欲追夺公诰勑会瑾败而止公之去位也台谏交奏留皆逮系诏狱备遭惨毒至死不悔亦可见天理之在人心不容冺灭矣公既归瑾意叵测人皆危之公曰天佑皇明我当无他不见刘元城之事乎处之谷如日与客围棋赋诗以自娱若不知有忧患者岁尝大饥出粟以赒贫乏族党乡闾赖之祠堂成每旦必具衣冠率子孙焚香恭谒忌辰必茹素祭物丰洁其仪一遵文公家礼俾世守焉庚午瑾诛诏复职致仕乙巳　今上登极台谏疏荐公遣行人赍勑存问复官廪舆隶如旧而增其数焉武选君起参议编修复任翰林公遣正入谢温旨褒荅荫中书舍人时徐夫人卒正乞终制仍赐祭葬如例癸未复令有司特加存问丁亥二月遣行人陈侃赍勑起公于家且命镇巡藩臬敦请上道十月抵京勑进户部尚书谨身殿大学士初宏以衰病将乞休曾具疏举公自代宏去而邃庵杨公又以公荐意若虚元佐以逊公者天下皆相庆公复入而贤邃庵之能让及公至京而邃庵以官视公尊不肯处公之下乃竟违初志舆论颇少邃庵然公盛德不与之较也公在舟中尝具二疏大意以安静宽厚本及八朝自度衰年且难狥时力求生还遂不果　上然上之待公则甚隆尝以天寒免朝参以除夕赐御制诸诗郊祀赐锦织大带以疾在告遣太医视药饵遣中官赐酒米少间则遣鸿胪卿谕视事而公竟以疾辞　上察公诚恳特从所请诸凡恩泽视前加厚焉中书正奉旨护送以归少卿丕亦欲请行公曰汝方侍日讲岂可恤其私宜尽心职业勿以□念也公归适生女孙五世相见人以难己丑九月病颇亟寓书二子以不及见恨会中书以疾请告少卿亦侍母还相见甚欢疾遂愈又明年辛卯二月十八日乃考终于正寝享年八十有三讣闻　上震悼辍视朝一日赠太傅谥文正遣官谕祭者九遣工部主事罗余庆治葬以是岁冬十二月十有八日墓在杏山之麓与徐夫人合夫人出同邑浒塘巨族处士讳旻之女贤淑可范累受一品之封子男六长即中书舍人老成搏雅无忝世休方以翰墨供奉内阁次即少卿以进士及第八翰林累今官德望文学推重于时可以继公之相业公仲弟于五公后次豆中书舍人次左军都督府经历公季弟方伯石后次至次垔皆国子生孙男十八长用槟赠尚宝司司丞次用梲用楷用桢用梅用栻荫国子生用楫用槚用樌用木栗用枨用柷用梯用枢用模用桂用构曾孙男一即敏行尚宝司司丞玄孙男二公器宇丰厚风神秀朗见者知其寿俊元臣其忠诚端悫始终不渝所谓清白之操百练愈精刚毅之气万人必往诚如圣谕也其学以明义理先文正大温厚不事雕琢可以垂之不朽在内阁时刘公敢于任事而资公之谋断李公长于文而资公之典则公可否其间不阿不激同寅恊恭所以辅成盛治者端在是也宏在翰林侍公最久凡此皆身亲见之倐忽数十载矣赫赫如前日事感今思昔惟以永叹衰病侵寻旧殖荒落莫能阐公之粹美姑叙述大都俾刻于石而系以铭铭曰大惟纯佑命我　皇明至于　孝宗实抚盈成任贤图治日惟励精孰其辅之二三名卿公起南服魁于大廷羽翊青宫久属圣情遂膺简擢作我股肱惟时笃棐竭其忠诚裁抑幸滥百度惟贞十有八年顾命是承爰辅嗣　皇明勖亶乘成功弗居高举冥冥宦竖渎经奇祸是撄天久乃定既困而亨今　皇绍统大化一更乃遣勑使存问于庭恩数稠迭数被敉宁安车载迎时保衡公弗时拘力辞宠荣令德眉寿全节完名亦有哲嗣克绍芳馨如吕如范竞爽同升杏山之原岿然佳城　帝有恤恩贲于泉扄崇碑峩峩显刻兹铭惟德不匮惟贤可征后千百祀以俟云仍 
　　墓志云弘治中内府仓库诸司宦官每多索贿赂民不胜其害谢文正乘间言于上　上令撰旨禁约公曰虚言设禁无益也须令曹司搜剔弊端明白开奏而后严立条禁有犯必诛庶石以苏民困　上悦即如其言行之由是诸司宿弊一切革去 
【 朱希周志】 
　　谢文正先世遗有常稔田若千先生议供祠墓禄稍赢即别买田代之分给弟侄又置田储租供家塾建方石书院赒宗党治丧并患难之不赡者其处宗族仁义忠厚之行多可尚如此 【 顾璘传】 
　　谢方石悯乡人方正学殒身灭族沉郁百年不避忌讳收缀遗文行于世虚斋蔡先生致书曰有先生秉礼执义学士大夫所共推重清虽不肖心知向往矣巳而得赤城论谏录逊志斋集赤城诗集读之三集皆公所订正表章逊志一编则天地正气沉郁百年而几泯者一旦遂得其全以显行于世公之功大矣 
【 墓志】 
　　谢文正初入翰林御史某骤升都宪台中循例请公文贺公曰此人素不公议所与我何可以谀言悦之竟不与作传 
　　荆襄等处流民屯聚生育莫可数计而混无名籍成化初区处失宜几至大变公深以忧每与户部议思有以处之后司徒韩公言于　上命刑部侍郎何公鉴经理其事八撰旨令随宜安集附籍还乡各从其愿附籍者终令得所编户巳三十余万复有沮其事者遂中止识者恨之未几杲叛 
【 朱希周志】 

　　○前大学士焦芳传（国史宝录） 

　　国史宝录 
