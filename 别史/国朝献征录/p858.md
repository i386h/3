<!-- { "loadSidebar": true } -->
　　中奉大夫广西布政使陈公以嘉靖乙酉四月十五日卒于南昌之里第公讳奎字文表始诸生学成久弗试部使以年例黜之或曰名士可失乎复之遂领省荐登弘治己未进士除广济知县县有名召监察御史时逆瑾用事公往核甘肃边储忤瑾意摭公征过逮赴诏狱久之得白擢山西按察副使河南按察使山东右布政使广西左使凡仕二十余年其行事可纪者众矣在广济廉正率僚□戒私谒俗号嚚讼常伺吏得失倾陷计公治其桀黠者数人羣党戢刊谕俗之文教民行冠婚诸礼改作庙学买民地以广黉舍程艺相劝学者由是日起岁大侵贻书富民咸愿出宿峙助赈全活甚众罪赎所入至瓜代粟积不下数万邑人铭其政于石在御史论事无所避出按广西风采整峻临试事称得士在山西筑城南关工费甚巨公规画有方城成汾河大决将逼城民惶扰不知所时方岁凶公廪粟二千七百有奇募贫氓计口日给令浚河导流由故道城得不灭而饿者亦赖以赈屡殄剧寇而不任其功公前后所历皆宪职慎于刑狱精断明恕窜正吏牍运笔□流吏抱案立不得出一语屡谳大辟可疑者率破械释之而奸赃之吏则按劾无少贷葢公施于政者如此然以性直不能随世俯仰贵要所忌获不根之谤言者论公前在河南尝逆藩市马朝廷下所司考验无几微实迹虽事枉得白而公巳倦且休矣属疾方剧冠适奉使南方间道归侍公无他语但来以守官报国葬制从俭而巳陈氏之先江州人后徙吉水五世祖天锡徙南昌天锡生子隆子隆生铭铭生聪浙江余姚县簿公之考也赠监察御史闻诸君子之论曰大夫饰巳厉行期自树遇事敢往有乃一遭污蔑卒黯抑终其身惜哉嗟夫爱憎异情誉毁□□今之士其不幸而蒙此者亦多矣岂独公哉 

　　○广西左布政使魏公一恭传（李德用附　柯维骐） 

　　柯维骐 
　　魏一恭字道宗号立峯莆田县人嘉靖己丑进士授温州府推官郡中张璁当路一子弟恃势慢忽官府一恭擒而笞之境内肃然民立生祠转抚州府同知擢刑部员外郎论事忤堂官谪潮州府通判转杨州府同知擢广西提学佥事浙江按察副使嘉靖丁未一恭坐镇四明郡而开府朱纨以行部至时有倡议于定海邑海岛中筑城且列置戍楼朱径可其语一恭奏记开府曰是役也非费巨万更再岁不能卒业且旦夕波涛撼激不出数年即举而弃之无益也绝不可行朱乃檄守巡二大夫偕一恭同历海壖暏形势既至朱指画上下跃然抵掌以倡议者言便二大夫复从旁是之朱乃以面向一恭视一恭复持初议否且欲面难言不便者何状公转盻故作望洋不顾朱一恭好乖其意不怿甚巳而朱复以大捷盛帐具宴一恭语诸佐吏曰海上幸获无事吾曹莫能效尺寸功奈何以捷闻巳而强从宴宴之日定海令具金花文绮自开府下至材官各有差一恭独掉头麾却朱目摄之一恭不以意朱倨坐席上之不怡者久之酒数行即罢宴后乃以他事劾论一恭疏巳驿发矣御史裴绅方言魏有盛名劾且不利乃遣疾骑从间道追还巳进江西参政广东按察使山东右布政使广西左布政使俱有劳绩其未擢左使也山东广西士夫羣赴吏部争乞一恭再任未几卒于任年六十五一恭起自单族刻意清约累宦行李萧然无长物过里敝服徒步如寒士平生一毫不苟取虽交际微物亦固却寮寀多訾其形人之短一恭闻之不变也一恭之后有李德用字于父号弦所棣江人嘉靖庚子乡荐授广东长乐知县性介而宦贫不能养交六年弗迁藩司亦弗与考绩德用因病图归省恳乞致仕不俟报径归殷分巡知德用清苦檄县赎金百两赆坚辞不受卒于途父老筑却金亭以旌其节又立祠县左子多见万历甲戌进士 

　　○广西右布政使许公应元墓志铭（侯一元） 

　　侯一元 
　　嘉靖乙丑茗山许公卒公讳应元字子春生而绝敏数岁日诵数百言诸老先生所赏异年十五博士弟子二十而举嘉靖乙酉乡试己丑赴试春官太史伦公以训奇其文欲寘高列争之主试不能得恚曰第落之异日以冠多士耳壬辰举进士伦公复品之曰西京之文也当选庶吉士执政者知公欲一见公不往曰吾始仕也而当伛偻鼎贵之门冒谒于进哉坐是竟不得入翰林出知泰安州然应制诸诗籍籍传矣吏部李公开先见之亟嗟服盛唐雅调焉州故敝士久不举公至则辟泰山书院简才士濯磨教之士遂连举文风大振有豪右触死法赂权贵人以请公不挠竟毙之廉白自持苞苴断绝减节民力不以媚上尝有史佥事者怒其简薄捽寮吏欲笞之公从容进曰馈之不丰知州罪也请贷寮吏佥事不顾公出即投劾自免于是抚按父慰留公而佥事亦曰□去无何以能理剧复调泰州治如泰安泰人有张御史者阴鸷常徂伺持吏短长横州中公至张伺无所得即慑伏不敢骫法居一年所丁父平公之忧以归服竟擢工部都水员外郎是时江西夏相国者幸于　上诏工部遣匠作治其父墓而夏欲得名士即阴推部疏以公往非其志也然职事不得辞使往且二年益持廉正非公事不交相君相君心敬之事竣欲转公太仆少卿公闻坚辞又欲使江西提学又辞其转虞衡郎也董铸钱治盔甲日与中贵人从事而公端凝自持未尝与私语中贵人亦莫不敬公者逮岁甲辰则公郎六载矣乃迁夔州府知府夔者楚蜀孔道交夷汉集兵民民罢事猬号难治公驯以廉靖驭以平典时斥其桀黠者法之郡以苏息日劝学敦士暇则求三闾大夫社工部故迹祠祀之吊古啸咏篇什流传以儒饰吏彬如也而夔之治遂一道最己酉擢四川按察副使甫上而值执政者新用事求故相所厚简之而公素不交执政则以故相所厚也又有前使事即嗾言者弹公御史大夫屠公侨者刚正人也抗言于朝曰夫许子郎久之乃出远郡又久之乃迁若此者而犹谓之干进耶于是素履愈白然犹调广西副使兼抚夷夷侵蚀郡县久公患之上三议曰责田主□罚格更旗军大略主守隘护田者扼夷夺之食□□□童使自属而巳事皆施用巳又摄兵府江诛目□三马巨獞者莫氏兄弟凡三人以雄勇名两粤间往数岁尝大啸聚破城杀吏讨之漏刀去前兵备以获报而罢兵及是则复出猖甚公惩前事计必得因设方略阴部勒购土人浃旬而三凶授首江道底宁督府将上其功公念事闻前兵备且得罪乃力沮不复上闻者葢莫不多公间治狱有触法当远戍者而人甚众公弟谪其一二人余悉末减御史则欲尽谪之公曰法如是足矣且戊者皆当发闾左护其行本以惩奸也而甚病民不可凡公之措意弘厚类是也乙卯迁辽东苑马寺卿又孳孳条牧政八事明年转云南布政司参政未上而奔太宜人之丧己未起补福建时倭夷整居纵掠诸将守便宜趦趄不战且久公至则慷慨蓐食厉兵以寡击众遂大破贼多首虏功而公终守正不以私于当事者事上亦竟不录也然公去闽半岁间则后守者隳败贼遂入兴化涂地矣壬戌云南按察使明年徙今官所在有绩广西父老迎公葢欣欣喜而泣也然公再历瘴乡忧民惕夷貌亦侵寻之敝矣岁甲子卒得年仅六十悲夫所著曰水部稿曰陭堂稿所撰次曰春秋内传列国语曰史记抄曰漠语今若干卷 

　　◆参政 

　　西布政司右参政张勖传（实录） 
　　广西左参政周公源墓志铭（吴□□） 
　　赠右布政使广西参政胡公尧元传（胡直） 

　　○西布政司右参政张勖传（实录） 

　　实录 
　　张勖字勉夫吴县人父以常永乐甲辰进士河南遂平知县改永平滦州学正勖侍学于滦永乐丁酉中顺天府乡试授扬州江都县学训导秩满用荐试上国观光赋等题升监察御史勖以身许国知无不言尝出按山西体察民隐密封奏之其言激切有古谏臣之风而不便考媒以他事必欲陷勖以死赖宪庙仁圣卒保宥之升广西布政司右参政丁母忧归未几卒年止四十有九勖气宇刚方闺门之间亦以之矜式 

　　○广西左参政周公源墓志铭（吴□□） 

　　吴□□ 
　　公讳源字本清别号直斋周氏武昌着姓其先有讳寿者仕元翰林直学士曾祖讳仲彰隐居不□祖讳缙永清典史　文皇帝靖难兵起永清公佩印南奔将他图事泄械送京师　上义之贷其死谪戍兴州父讳瓛以公贵封监察御史没赠知府母邵氏继母张氏俱赠恭人公少庄重喜读书弱冠游邑庠益亲师友勤学问遂有声场屋中景泰元年湖广乡试卒业太学拜山东道监察御史恒以别白邪正心每言小人过虽小宜遏其微君子不幸而有诖误不可以不拯捄议者谓识大体未几奉敕清理河南军政时奸弊多吏不能革有养乞儿补籍伍指同名以觊免役者公悉正之成化丙戌巡按贵州举廉黜贪有大吏劾去卒无怨言金竹安抚司安抚金澄叔铎所熓其继母王氏发之□遂诬王与澄乱且云有娠王不胜拷掠竟诬服禁踰年无验公至直其冤乃寘铎于法丁亥丁外艰服阕　上命公赈济大兴等县所活民以万计招抚流亡三千余家适扬州守缺吏部以扬南北要冲苦役繁且值岁□□不能堪遂奏公补之公规画有方供费不□□民不知劳时有盐商曹隆买妾杨氏杨携韩氏儿祥依□居祥长诱隆子玘至野外杀之因诬其仇张俊潜入城濠洗血匿刀水中逻者缚以见公祥以刀未获不即承公临濠上忽有飞鹰堕水中公曰刀在是矣今人没水取之祥遂引服兴化有妇人张氏杀其夫朱普普家不知其邻周坦知之妇遂讼坦杀夫系狱数年不决公得其状出坦公在扬所断疑狱如此类者甚众不能一一记也丁酉以内艰去位服阕改临江府临江民好讼株连蔓引动千百人比扬尤号难治公听决如流狱无滞囚甲辰升广西左参政分守柳州柳之都指挥王英暴且贪士卒不胜扰哗而出城几欲变公闻之急驰至谕以祸福遣归营且劾英罪卒乃听命丙午公年满七十谢政归乡里日与故旧饮酒哦诗乐有语州郡短长者辄不应弘治癸亥卒于家春秋八十有七公平居谨厚退然若不能言及居官临事则精明果断吏不能欺势不能屈而其要卒归于仁厚与人交一以至诚未尝游词伪色虽奴隶之贱与其语惟恐伤之故见之者皆怡然无不满之色卒之日闻者莫不流涕焉呜呼公可谓巨人长者矣 

　　○赠右布政使广西参政胡公尧元传（胡直） 

　　胡直 
