<!-- { "loadSidebar": true } -->
　　公讳璐字符美姓丁氏世丰城沙湖人曾祖伯善祖维辰父秉操以公贵赠主事母赵氏赠安人公登天顺进士授工部虞衡主事丁丑以差遣复命除都水成化丁亥以展省赴部复除虞衡己丑以两考转四川叙州知府戊戌以三考转至广东左参政云公初在虞衡出清淮扬诸郡匠最号严明风采凛凛在都水督六科廊匠事见权珰同官咸屈膝公独挺立众中权珰怒欲折辱之公向阙大呼同官挽之而出诘朝自司空而下皆诣谢过欲强公公竟不往先是诸珰时时于工部索匠公往来二司一切严指诸珰有憾言公谓吾当先具以闻自是摇手相戒无敢复至索匠者公在叙州郡学颓圯建馔堂立号房祭器之缺者足之乐器之昔无者创置之月朔望谒文庙退与诸生论难经史士习之一变郡故无志书公请周祭酒洪谟纂修成编至于恤孤赈饥法尤善城长宁综理周密未几楼橹整整隐然金汤松潘有警通判王衡奉廵抚檄调镖手夷人于戎拱之间夷人围衡欲加害公单骑驰往众见之皆投戈于地举手加额曰我公来吾辈当尽室行即□随调者三千人百户王甲占庆符田数百亩十余年不输税平民具奏聚亡命田舍中坚壁不出近之欲杀人公徐以讨获之籍田而归之民民之画像立祠公亟令毁之有张乙没兄之官下物而不以分兄之子者兄之□诉之□公呼乙至令狱中盗诈之曰吾所劫某家某物具在尔所乙拊心誓曰是吾兄官时所得也何诬我公令以三之二归兄之子且谕乙曰尔得于兄亦不赀矣慎母雠其子遂感泣叔侄如初叙州当夷夏杂居之地公文教武事次第修举当道诸公交章荐之公始至广东同官重其名以潮惠二郡号难治者让公分守之公毅然而往不旬月令行禁止嚣俗革而边境宁廵抚未公复留之一岁且曰二年间置潮惠于度外者实倚公及城饶平仍檄公督视之公一用长宁之法而冲风冒雨益加劳瘁舆皂每劝公当晚起早眠以避飞瘴公谓其欲就安便以绐巳不听城成而瘴巳沾体矣成化辛丑奉表之京师便道过家疾作遂不起春秋六十有一公生而颖异精神满腹□夜坐或起行□□外命子弟随子弟苦之次日复黎明盥栉以常其刚劲之操不易之守得于天者□至于识见之卓宦业之高推其所□□公未诗书之□其得于家庭远有端绪人可无贤父兄之□哉 

　　○广东左参政黄君颙墓志铭（林俊） 

　　林俊 
　　易庵讳颙字伯望龙坡乌门黄氏上世见予记其祖教谕公咅英广元生祠父封员外郎公纲墓志君沉毅内植外美无足动人起进士户部主事机神开朗疑难徐折一言而定同事目老断留心政理翻阅部牍参格例以备知国计委输京储而榷舟临清也部之一重戚畹赐第复造君疏止曰臣　祖宗惜法朝廷惜财某家惜福　孝庙纳其言罢役周公经户部尚书择贤自助得今侍郎邵公宝与君掌章奏同心在公奏驳无择柄要部事改观后君内艰服除复其部员外郎转郎中与长异意出肇庆知府治以廉平恤孤茕抑豪右行平籴民当怨绳蕉布官市之扰沟黄桐圩桥之水不害稼号黄公沟时广盗几徧而肇尤盗区献计者欲屠而尽君曰吾玉石分之无枉镇廵屡最其绩以旌袁仕者入卫帅某之赂欲代官养子君持不可会外艰去摭君治盗坐以酷属所私谕意赂免时贼瑾罗织祸动连身家知旧强君曲处无能副仕竟闻君业伸辩自度无能携懵懵然如梦至杭而返就狱甘心焉一日忽出君复其职则知御史刘君祥劾仕受赇数十事首及君冤君白而仕逮系补武昌未数月擢广东左参政连推右辖竟以仕吠滕其声部不获巳更其任至潮病以弗起正德乙亥二月二十九日也年五十三呜呼士固有弗终者矣方仕媒孽时如堕汤火容玩视耶盖棺事定数百年短屋岁食仅裕可欺耶君治肇无继者治武昌无前者治广无并者斯名士夫私论与不属万口而同者也仕固足信哉君介特有识崇尚风教包孝肃陈白沙皆立祠陈君茂烈苦行两许其子以女割田周其族皆所谓难者子许君可任大事今巳矣失君者独人然哉配郑氏封宜人有妇行仅生二女子应轸与三女出唐应庚出张后君十月不举丙子臈月甲子祔先员外广化右臂以葬郑君岳君趣味者状甚详予独悉仕事告失君者铭曰呜呼易庵羣和独指吾无容喙子之所广屋一漏厥庇孔多吹毛刮垢亦如子何青蝇加点其然其然合抱寸朽吾无子之冤其日其天 

　　○广东布政司左参政罗公侨行状（罗洪先） 

　　罗洪先 
　　东川先生吉水乡先生也先生居富溪东而行又甚高闻士大夫间于是学者尊先生率称东川先生先生姓罗氏名侨字维升生天顺壬午幼有奇名十二通文词是时父通判君南京太学生先生因学大学中闭户诵习貌甚庄诸大学生见之呼小先生长邑弟子员有文声是时弟子员拘制业咸有门户牵缀试目穷年不得休息而南昌张东白公元祯以道术鸣先生往从之居半载尽得其说以归自是授生徒辄以牧放心言于是行辈益推先生乙卯举乡试明年试春官不第南京大学生祭酒刘震闻其名特礼之己未举进士癸亥授广东新会县知县新会广东剧县号难治先生治尚风化谓学者溺章句无本实而专内业者辄目异端于古人甚悖于是表陈白沙公言辞行事令学者诵法朔望坐学宫讲论不辍诸所行罢多放故事之善者三年民安之己巳内召补大理评事是时阉人刘瑾擅王命用淫刑先生自代刑官无状庚午岁旱上封事其畧曰臣闻人道理则阴阳和今旦夕斋戒而雨泽尚滞臣□以天心仁爱未巳也夫先王视朝游观咸有常度故贤妃有鸡鸣之警召陈卷阿之诗此□□□文化也今　阶下日昃不朝戏狎羣小殆非所以基大业矣宰相谏官者将以辅政通蔽者也今文法大深诛求大急盗贼白昼杀人流移载道元气竭矣而宰执谏臣噤不语安得不致壅蔽大患哉是以□劓之刑上于大夫窜戍之罪加之耆旧如刘大夏忠荩置之行伍潘蕃谪远几无生还　陛下置而不问是岂劝大臣之道欤先朝律例裁酌古今咸足以禁奸而惩罪今往往比附深巧隐中善人臣之所不忍也诗云迨天之未阴雨彻彼桑土绸缪牖户今日防患如护巢然防不密则巢倾天下固大器也爱惜预防可不如鸟乎当是时瑾肆虐立威道路以目无敢言时政者先生疏上瑾意疏语隐约咸有所指将处之极刑大学士李东阳力解得免官归其年秋瑾败于是御史凌相上疏谓评事罗侨烛事几之未露遏气焰于方张君子之所难也宜大用以劝忠直明年复大理评事病作复告归又明年丧母与伯兄独居者三年己卯宸濠反都御史王守仁起兵吉安讨之聘先生居守吉水濠既擒王奏功疏先生名而前后台谏亦交荐辛巳　今上即位有召旨先生感激就道数日檄至升台州府知府先生自辛未病告家居十余年蔬食读书于公府无所干谒及治台摧奸惠良兴学礼士岁时循行阡陌举冠婚丧祭礼教民布衣张尺贤而贫延之上坐访民间何所疾苦尺具以所闻对乃尺置僮仆给侍于是台人因多感悟戍卫食倚各郡饷前守渔其中即溢取啬出之入觐治装咸苦民先生首除羡饷而觐行自给无他与于是吏部上天下守令殿最以先生第一赐袭衣牢醴旌异之癸未二月廵抚延绥都御史姚镆奏云人君之道莫大于纳谏人臣之道莫大于进谏谏固难也而势尤难者则独处雷霆之下与首击豺狼之横者耳臣闻　武皇临御八党擅权皆逆臣刘瑾之魁也故尚书韩文伏阙倡言旋遭斥逐其后敢有婴其锋者乎而给事刘茞复言之巳而评事罗侨继言之巳而竟不复闻是所谓独处雷霆之下与首击豺狼之横者也今遇　圣明首奖擢以风天下顾茞知长沙侨知台州皆常调也夫以怀忠尽节之士而待以常调人将何劝臣大悲之四月擢广东布政司左参政台人乎号留之不得强脱靴去而郡县咸立去思碑甲申先生至广东分守岭西道是时西山诸贼□□先生设擒补法竟多敛避八月以故事当引年即上疏乞骸弃官归总制都御史张嵿廵按御史熊兰奏畧曰左参政罗侨学靡词章志趋道义劾权奸而直气不挫遭摈弃而贞节益坚诚未可遽听其去也先生乃复上疏词旨哀恳而吏部移檄以先生忠贞在□廷循良在郡省且引年乞休于故事未协使者促□甚急先生不得巳复至韶州固以疾辞于是总制都御史盛其期疏其事竟得请云先生既归杜门谢□□对书史着潜心录探索理道谓学须寡欲则心中□事平生自处甚俭食无兼味家无奇玩宾客至具常食无所计量事伯兄终身怡怡岁获嬴分给诸族时聚谒诲以孝友故终先生之世家人鲜大违教令者先生早年以学自命故诸制行必谨规矩新会山在治境感宋死事诸臣岁泠海祠焉在台建忠节祠祠方孝孺置祀田若干壬午东廓邹子讲学青原山中时与往来议论而洪先居丧不废业先生以不应古礼责以书是时先生方病痰书皆□授而据礼严振无少让九月五对客理前语端坐卒矣呜呼儒者之学至近世门户各异先生独远探玄览古昔是尚虽宗旨异同砥砺疏密未敢溢词然自壮至老凝然树奇履坦不杂浮鄙其可不谓志□哉吉水民俗朴而士负气故多伟人自先生所及见张黻以谏留大臣谪死刘观好学弃官贫居袁道守法暴死岭南刘恒令上邑家无帛钱先生行事视此四人者颇相类岂亦地使然哉语曰鲁无君子者斯焉取斯先人与先生同举进士皆以行谊相高洪先以故得幸侍侧时受成训悉闻诸懿恐盛美不传后世何述于是考先生操向列其行事俾风流远遗尚有兴者 

　　○广东左参政张公怀行状（吴惺） 

　　吴惺 
