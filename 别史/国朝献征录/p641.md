<!-- { "loadSidebar": true } -->
　　崇德死予疮甚伏蓐不能走哭哭千家恸侍者曰子亦弱喘余魂其母伤哉不知予于崇德死不能不恸者有六焉以谏死死杖下酷烈一也死庆寿僧房惟一二仆之手二也予辈厚善者皆呻吟不能与敛事徽蒋虞中奔往视则棺不可葢三也始车驾议以三月十九日壬子警道东巡视岱宗历徐杨抵南京下蘓州复浙江浮汉沔登大岳且遍中士繁丽人情汹汹愳变叵测将相大臣多从臾之予乡同年夏考功万仪制馆中汪子宿辈约诸小臣连章乞留十五日早报免朝予率馆中同先入疏兵部黄伯固陆汝亨论时政疏亦入时百官皆怀疏集阙下太宰陆公沮之且造归恶语昳时夏十中万汝信过予扼腕恨予因邀陈太常至俱酌之酒赞之云匹夫之志今其可敓　子遂于是夕在吾寓连疏入且以告诸同志明日吏部张元承等刑部陆天爵等疏俱入又明日礼部姜梦宾等兵部孙鸣和等行人司余伯献等俱连疏入时又有太医院医士徐鏊以医谏　车驾遂不果出乃二十日癸丑　天威震怒以黄巩陆震夏良胜万潮陈九川徐鏊下锦衣卫狱以舒芬张行庆□龙孙凤陈俸等百有七人跪午门外五日而行人□疏不报以通政司壅之也诸君待罪离次至二十二日得报命余廷瓒等俱下狱明日同黄巩等六人亦跪午门外五日梏拲是日工部林以乘等三人大理寺周子厚等十人亦连疏入明日俱下之狱亦梏拲跪五日时复有金吾卫指挥张英大言车驾出必不利乃肉袒戟刃于胸以死谏数日天色阴霾京师震骇公卿避唾骂瓦砾掷晨夕出入不敢待别色其尤显者至减去办事官吏易箱笈以包服在昏暗中若异流然奸无所容益谋蔽惑请命礼部告示禁一槩言事者通政司遂格不受疏又有贡谀参劾各属妄言者而天威遂不可霁乃二十五日戊午命舒芬等一百有七人俱午门前去衣杖三十首者调外任罚俸六个月四月十六日己卯命黄巩等六人午门前俱去衣杖五十徐鏊边远充军其余民林大辂周叙余廷瓒杖五十降三级调外任其余杖四十降二级时死杖下者员外陆汝亨主事刘宗夏何孟循评事林质夫照磨刘珏行人司副余伯献行人孟子干刘平甫李德卿詹敬之与吾崇德葢十有一人而伤夷未起者尚多也夫首义者于中汝信子宿与予四五人而巳使予太宰沮则于中汝信之疏□缓矣诸公之气亦衰矣安得此举哉致十一人惨死而我获生四也是举也虽士气少振奸谋少沮而国体亦少损五也自正德戊辰九月我与崇德同投文南京礼部明年同入国子监驴背一话遂相许资丽泽而朝夕见者三年情又密昨丁丑又同年进士戊寅春大丧朝夕哭未卒议往视山陵予度其且诣宣府明日上封事崇德过予曰夜间报似非礼之礼微子莫能辨析可但巳乎予告以疏早入矣崇德欣然曰适奉慰时与羣可语者料此义须君发之果然人将服我知人矣是同年相知莫深于崇德六也呜呼予哭崇德死有此六者乌能不恸哉崇德以四月二十四日死其家人将奉柩归葬予南窜限又急以五月三日舁疾登舟大行潘宗鲁使人来曰崇德知之惟子深墓亦惟子铭也呜呼其奚辞崇德讳绍贤姓李先世巢县人以戎籍编泗盱眙曾祖宗祖华父本有隐德尤好士乐贤母黎氏继母曹氏此崇德系也崇德生成化辛丑十有一月七日幼颕异不羣凡儿及冠见大志负时名与夫孝友称于族岂弟称于乡义理称于友文章称于主司干□称于观政予不暇详姑以其同朝一二事利害诏诸后来君进士观政户部未浃旬部银饷边例有火耗羡余在自好者犹假义取之君悉籍付有司且尽以其费还部夫以寒素士偶值数百金之利畧不诱去其器如何耶授行人月余赍　孝贞纯皇后遗诏往江北至徐州开读徐因水次仓守以羣阉势焰熏灸率吏视州卫职官兹偃然席班首君立诏去其席撝不得与职官同礼俾帖然去有不怒而威者矣比缙绅逮系多以迂此辈君畧无忌直奴视之而亦无能中伤葢礼度辨折自足服其心耳予尝评君学足以立政才足以济时义足以存孤谋足以夺人之志而深沉大度好恶不形尤人所难及惜乎仕未久政未及见其大行耳斯人也而止于斯耶 

　　○行人司行人赠福建道御史詹公敬之墓表（张岳） 

　　张岳 
　　武皇之将巡幸尚内畏两宫外惮大臣台谏有时骑马至东西华门□者伏马前谏不可回辔者屡矣丁丑秋七月始驰一骑从近幸数人径至南海子都下汹汹部院台谏诣海子跪门请回跸　上遣从者慰遣示以回期至期众又欲往大臣有镇静之说者扬言古天子以四时巡狩况南海子近京师祖宗持常临幸　上一出即汹汹如是徒摇人心不如无往众乃止是年冬幸宣府明年幸大同又幸榆林则莫敢有谏止者是时宸濠逆械巳成以重贿赂左右嬖近　上南幸传者谓濠将以轻舟伏甲中迎驾江上变且不测己卯春三月戒行有日吏礼兵刑四部及翰林院先具疏列名诣阙下伏留甚恳　上怒罚令跪门五日巳而行人司继之大理司继之工部主事三人又继之　上愈怒虎继上疏者衣冠械手足下狱亦罚跪四月九日杖之于狱中越五日乂杖于阙下余时备员行人司同僚上疏者二十人其七人□死而詹君敬之与焉敬之人开爽磊落长身美□髯熟于世故每论天下事掀髯抵掌明于丹青其科目资望又独先同僚众莫不推服之闻其死尤之痛悼初　上频岁巡幸无谏者而南巡即羣伏阙死谏颇感动故自敬之辈死后竟不言南巡事巳而宸濠逆械发觉诏遣勋戚重臣往鞫之濠遂发兵反　上震怒召大臣议出师致讨而濠巳就擒江西当是时都城内外籍籍言幸不南巡如宸濠江上谋遂或四方莫知乘舆所在讹言相煽摇其变岂可遽弭哉　今上即位首诏赠敬之与同死者皆监察御史葢以未官言路而死谏故卒以所能尽职者官其志云父母妻皆赠如敬之官赐祭录一子入太学皆异数也国家养士百五六十年祖宗列圣优假成就始终正德间权奸继起用士大夫屡起与之抗或列名或独诤虽贬黜死亡而气不少挫最后变起宗藩连结左右嬖近之臣谋深而事秘非诸公舍一死以谏人心葢岌岌矣古人有曲突徙薪之譬若敬之之死谓非系天下安危成败非也敬之死时年四十四其再从叔父瀚方刑部主事亦以谏受杖幸不死经纪其丧主事君今浙江左右布政而敬之所录嗣子曰贞亦授南京光禄寺署丞呜呼敬之平生人故太史石潭汪公铭之详矣余独惧后世谓敬之止于一节死谏而不知其所系天下安危成败有如是者故特书之使后尚有述焉 

　　○南京行人司左司副唐公志大墓志铭（何良傅） 

　　何良傅 
　　嘉靖乙卯四月二十三日丁亥征仕郎南京行人司左司副左溪唐君以疾卒于吴兴君讳志大字子廸左溪其别号先世居华亭之陶宅里六世祖文彬赘上海长人乡张氏遂其乡人高祖耕安曾祖古塘皆不仕祖讳惟登弘治壬戌进士刑部主事迁员外郎以刚直守其官忤逆瑾谪谷城令卒于官父讳琰以文学有名胶庠间而不幸早世母陶夫人君生而颕异经史过目辄成诵方十余岁巳能属文长者或试以题即应口酬对传播郡中人皆艳异之父没时君方丱穉也能治丧哀毁如成人亲党咸叹服而去君人敦朴沉毅志量弘远遇事敢初邑庠弟子员院试高等当廪友人某以旧廪服阕考居君下君怜其情即以让之巳而君领庚子乡荐辛丑登进士第君世传春秋之学及司马史记朱氏纲目至于本朝与胜国交代之际其事迹考据尤详是以上下数千年间治乱兴衰如指诸掌君学既□博而意乂忠恳初释褐时与余同舍适西北多故每及时事辄筹策证据今古议论侃侃其貌又虎须燕额也同郡张君习之林君与吉尝笑曰吾榜中他日握兵权定三边者必子廸也而君日念陶夫人在家又独子其奏名三甲第五例尝得华要之阶顾求南曹冷局以便养竟授南京行人司左司副便道归将迎母以行比归则母方病君依违久之遂上疏乞终养凡再上乃得旨君既谢职家居敦行色养之道有一女弟陶夫人尤钟爱不欲顷刻去左右君择名家子赘焉先世清俭遗业不过二顷割其半以资女弟惟恐不得陶夫人欢躬亲稼穑秇豆于圃畜鱼于池以给甘旨或缺乏则解衣质贷略不意人以非道馈之弗受也事叔父三山君如事其父抚从弟若同产修先世家规以整齐其族人贫不能自给者赈恤之又于宅傍建屋一区羣聚其族之子弟延礼名师馆谷而课试之唐氏故名族至是益彬彬然风动郡中矣君上承母夫人之欢而教行于族间居乐志自谓三公不易也遂无复有用世意时监司例得以地方人材荐有欲以君名上者君闻之辞避若将凂焉而议亦竟寝方与二三同志拟待社山中终老之讣而兵从海上起矣初海寇之来不满百人而吾地久不习兵御之无策各满意而去君叹曰寇玩我矣且贪吴中富□必大至因作海防议一篇其略谓此寇非御之于海不可欲御之于海必先治海战之具今国初防海之备废弛略尽寇至不知所措登陆而战则力当十倍于海矣俟其深入而战则力又十倍于初至矣又曰东南之人狃于久安不能自奋其命文武帅领必先北人援古三互之法据其言凿凿切中肯綮书成以示所知乃又叹曰人殆谓予将以求用邪遂秘之甲寅寇果大至时良传亦以亲老解官将归而寇方巢穴其庐遂留滞金陵君贻书相报且曰□兄俱有子职不知宁亲之计当作何处及闻吴兴地僻兵宜不至遂奉母夫人与羣从弟妹子壻居焉既又念族人之无依虑其不免乃僻地结庐数十椽舍其不能自存者悉徙而居之上下及千指而君以一人拮据其间之筹划生计劳瘁心力适松郡大疫凡自黄浦之南转徙他地虽远无能免者疫及君寓先陶夫人君朝夕扶侍得无恙既而妹壻与叔三□君相继沦□君不胜哀悼亲护二丧冲兵刃归葬其乡复趣还吴兴遂及于病竟以不起其可哀也巳呜呼世衰道丧人各私其身视同胞兄弟若涂之人矣一遇利害甚有父子不相顾者君乃合其族以身任之间关险阻至劬瘁以死彼若人者闻君之风有不知愧者乎君与人交推诚任中无町畦见者莫不知爱虽其嫉邪矫俗之意确乎不拔而又不肯诡异可骇之行郡县交际如常未尝干以私或于法不便者则入言之性喜急人之难有急者往告之未尝不应应之未尝不尽力力尽而止平生不事积畜即冠履裘袴之类亦无长物须俟其敝乃改之至于赈给贫乏如恐不及丙午岁郡大饥君出粟煮粥以食贫民里中有谷者皆感动远近扶□襁负而至赖以全活者数百人一日有同年周之十人君正空乏也适乡人褚某者以逋税拘挛过其门君怜其窘甚即持与之有金□者役督赋以贫弱逃去县追逮及其亲党君曰吾亦其亲也代之役役毕而金归县官不知也其疏财仗义类如此及君之殁无以敛踰月之后家人无以食欲归郡城无以居则君之平生可知巳君无他玩好顾独喜奕一遇勍敌至于寝食俱废其入吴兴也同郡徐奉化伯臣董太学子元亦俱至相与结社赋诗登高吊古忧时怀愤彼此唱酬时以寄予予读之典雅悲壮有开元之遗音昔人谓诗穷乃益工殆信然欤所著有侨居赋及诗文若干卷辑　高庙圣政记三十四卷藏于家 

　　○行人王先生尔康墓志铭（陶望龄） 

　　陶望龄 
