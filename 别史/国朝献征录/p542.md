<!-- { "loadSidebar": true } -->
　　于公讳有年字时泰前渚其别号也上世莱掖邑人国初以赵卫间被兵空虚徙海上大姓实之曾祖常迁临清之梨园屯家焉是生祖通通生父鲁先娶潘继杜生公公少有颖资而器度凝重不妄笑语识者严之嘉靖甲子举山东省试隆庆戊辰成进士授扬州府推官以内艰去起补常州又以外艰去起补怀庆凡满六年考使者奏公治行疏二十余上矣万历庚辰召拜南台御史公人风格儁爽才识绝羣而心地坦夷不城府其任理官决疑亭法务在审慎所谳称平其时政令严切郡国奉行率务挢虔取名相高以克核而公法吏从直指按部独用平恕宽和无所侵冤权相制政宵人附离者争招延海内士以植私党士亦多趋走之公独不私谒以是仅得南台时论重焉巡视京营及凤阳等仓简练将卒严核出纳具有成效前后所条疏十余皆关大计其要者在马政初江北诸省民间畜马岁课其息息不中程更买以赋后稍取直输太仆而令养母马自若民间苦之公请令诸省各计一岁中赋马之数定其直□道里费算入租税征而使太仆岁数见马以多少裁其本折须马则吏代买即取其直辄以所征输入民间养母马尽斥卖罢除之无有所与　上嘉其策行焉江陵既败有执法大臣某故常私比奸利而与后政有连众虽指目之未敢发也公毅然具疏劾大臣某当罢状有旨谯公以非所宜言大臣某亦遂去矣武林兵变公疏画绥辑事宜大指在解网肆赦无治胁从部如其言以核属有星变陈天人感应之际灾异所繇其说甚具御史五年声猷日着诸公交誉之属有脾疾不能自力告归以万历丁亥卒距生嘉靖乙未得年五十二岁公居家廉俭服食器用无所修饰其在里闾屏去御从与诸生父老游如平生欢值岁不登籴谷百石以赡里人内外宗党贫者买田分给多或数十亩少亦十余亩闾左或欲流辄慰止振贷之里人德焉公平生修絜冲和恬于声利处巳当官踆踆有绳矩而外不边幅可谓有道仁人矣位不尽材年不酬德天宁可问乎哉予读史东海于公治狱多阴德子孙贵显封侯传世于宗率出东海公岂继延平而兴者邪母论三司理所平反不可计即马政一疏江北河山之间所保全□民家室以千万数岂特一狱吏之仁哉吾识于此俟公之昌后考焉 

　　○南京河南道监察御史陆公昆墓表（吕柟） 

　　吕柟 
　　君讳昆字如玉姓陆氏湖州归安丛桂坊人也父震仕庐州知府配毛氏实生君在姙七月禀受甚弱比长气宇清莹疆直过人诸生笃志儒业不间寒暑及父母偕亡毁瘠骨立悲感里闬时三弟仑嵩岗年并少家亦就圯君与其配童孺人竭力拮据抚育诸弟咸令就学比弱冠皆与授室遂偕季嵩乡会二试同登前列君既谒授直隶清丰县知县乃益力行所学効诸政理鸾凤柔良鹰鹯暴悍各称其施三年考绩蓝司交荐至廑玺书有恺悌临民清严律巳之褒而考妣二人亦获追赠矣巳而擢南京河南道监察御史适　孝皇下诏求言遂条陈十有二事皆关切时政不诡于经多见釆纳正德丁卯间逆瑾恣横流毒缙绅君上疏列其奸状逮下诏狱乃得释未几追理前事复就逮加杖放归田里庚午八月瑾既伏诛诏复原职致仕遂隐居衡山迁居处玉屏徜徉山水矢口不谈世事及今　上初政诏下录用会有阻者弗果召君材高学博有志体国虽在泉石间犹请正礼乐竟格弗行尝自撰圹记曰生平好义重礼忠介孝友处家行巳俱有矩度接物待人洞见表里但嫉恶太甚龃龉于时其一时名公巨卿如邹公轩陈公仁王公守仁诸贤或称其练达敏锐或期其进于圣贤不远嗟乎使君获大展所蕴其树立当未可量乃竟赍志以死不亦可伤哉 

　　○王二固侍御传（郭一鹗） 

　　郭一鹗 
　　王公讳万祚字君锡号二固浙台州临海人公生而色黧体貌朴古气骨棱厉诸生时治经术有声尤长于诗修身洁行若而年睹公面者佥以异日铁面柱史期之乙未释褐筮仕太平当涂令甫至先问大姓主名邑积患者得若干人悉法治之诸豪有力之屏息至革羡耗以防积猾之侵渔严保甲以杜滨江之窃发诸所劈画迄于今当涂永赖服阕补河南汝阳敷政肃法令门以内清门以外春盎亦若令当涂时惟是汝阳重灾后公单车问民疾苦请命两台尽缓得巳额征一切起运难缓者尤悉心调停慰抚民咸感激勇于公赋怯于私鬬即中州窝访徒党甚盛公廉访得实不少宽假于是习奸者如距斯脱公用治廉平不苛闻以异等授南京福建道御史所至风节矫矫弹劾不避时贵痛斥自设藩蓠中人每疏上南北争传疏至亹亹百千言而公忠愤肝胆犹若有未尽吐何肮脏甚也巡城城治奸人至引避相戒谓勿犯铁面王领差下江一奉　玺书从事先访治巨室豪门得一二羣不逞者惩以法绰有埋轮风采云至犯而纤猥者直置不问江表益用澄清差甫报竣而公逝矣惜哉未究公之大用也其乡良有司曁学使者素钦风节旋举公爼豆郡邑庠间予子一人奉祀青衿益征士论之公所著有留都疏草及诗树瓢鸣行于世 

　　○王二固侍御疏稿序（黄汝亨） 

　　黄汝亨 
　　余于古人中每慕汲长孺寇莱公赵清献包孝肃一辈人我明如海忠介庞中丞庶几匹之而今乃得吾年友二固王子王子性忠鲠赤心铁面自征拜留都侍御史其夜之所思昼之所无念不以除殃席善锄奸匡正安社稷保生灵汲汲论绣斧所指有埋轮破柱敛手避骢之风裁而值此荐绅比肩共戴之朝至于水火其形玄黄其血士大夫弱者噤口庸者歧足巧者如黄悍者如鸷贤者仰屋浩叹如飘风疾雨之至而王子独立敢言率先众正一无所回顾南中清议所出盈庭之讼视轻重王子一出人人不降色输心奉九鼎者今其疏稿若干章具在也素所蓄积毕之靖献而经术世务洞然胷中足以称志展笔读其辞披沥心血百折九回若惟恐其言之不畅事之罔济者不知者嫌其过于愤激而其中则无而岂惟爵禄不入于心即一切非誉祸福置之度外古所称凖绳之官直方其道者巳识者谓王子浩气岳立天必长永其年以砥柱中朝益树鸿巨之业奈何令此人死也王子在南中妇人小予皆呼之阎罗士君子称之龙图老子其殁也悲痛叹息之声自负贩而冠葢如出一口殁之前一日犹据座批案皆地方要切事既殁吾辈入哭于时寒风腊雪犹以敝焦纱帷所覆布被陈絮而巳槖中如洗至无以棺敛同官周汪诸公检其赎锾余饷则巳先期悉括其数下郡县令买谷贮庾备赈济以报嗟乎王子介至此乎如此而有言岂肯尸位眊笔含垢扬清又岂区区以小忠小廉买名声于朝而尽言以翘人过者同日语哉呜呼王子殆以汲寇赵包诸公之直节而摅贾生苏明允之文采所谓千载上人凛凛犹有生气者王子不死矣王子两令有德政所作诗英辞劲骨词人所不及汇在别集不具论云 

　　焦太史编辑国朝献征录卷之六十六终 

　　●焦太史编辑国朝献征录卷之六十七 

　　通政司 
　　南京通政司 

　　◆通政司 

　　掌司事尚书 
　　掌司事侍郎 
　　通政使 
　　左右通政 
　　左右参议 

　　○掌司事尚书 

　　太子少保礼部尚书张文质传（实录） 
　　掌通政司事工部尚书赠太子少保郑公绅神道碑（孙升） 

　　△太子少保礼部尚书张文质传（实录） 

　　实录 
　　太子少保礼部尚书张文质字允中直隶昌黎县人正统七年举进士授工科给事中景泰中升都给事中以音吐鸿鬯选通政司右参议天顺初进左通政复进通政使成化中加兵部左侍郎工部尚书俱仍掌通政司事既而加太子少保改礼部尚书管部事岁余以母丧去服除仍以礼部尚书掌通政司事后言官所劾致仕弘治五年四月卒赐祭葬如例文质人重厚有容居家以孝称历官四十余年无过举其子忱亦举进士兵部郎中 

　　△掌通政司事工部尚书赠太子少保郑公绅神道碑（孙升） 

　　孙升 
　　工部尚书致仕郑公卒子锦衣卫指挥佥事珑以闻诏赠太子少保赐祭葬公讳绅字公佩别号敬庵其先保安州望族高祖思明徙保定府之涞水县思明生秀秀生友以从兄征进都匀东苗西堡有功授锦衣百户世袭遂定居都城友生表以从征大同有功晋副千户累指挥佥事赠百户君如其官两世近臣又皆菜单见而都城之郑渐着公指挥君长子当承荫乃顾雅嗜文墨年十余受书不释手指挥君侍朝蚤起公必先焉归入户辄闻读书声定省唯时色词以恭指挥君暨毋胡相顾喜曰世称读书人明理道习孝敬吾儿信然大吾门必此儿也令就学于司徒李公李公大奇之一时同学多士鲜或之先焉名起都城籍甚举正德丁卯顺天乡试甲戌进士乙亥授户部主事己卯父指挥君卒侍疾执丧务竭其情既葬庐于墓侧百日以母命归处中门外不入私□不与宴会者三年辛巳补户部晋员外郎寻迁鸿胪寺右少卿癸未左少卿丙戌乡戊子居母丧庚寅起任通政司右通政癸巳左通政丙申通政使是岁□宗庙工完赠祖若父如公官祖母母皆淑人己亥扈从南狩赐衣带银瓢三事巳晋工部右侍郎以慈庆慈宁二宫工及城垣皷楼京仓诸工数赐金币庚子以皇穹宇工加俸二级及金币之赐巳晋尚书掌通政司事俸食一品甲辰考绩赠祖若父如公官祖母母皆夫人公自入官三纪凡九迁不出都城门而累绩近列晋位上卿恩每逮其先人时子珑由荫阶典禁狱累晋今官孙崇孝以公荫补太学生且向用郑氏数世武文迭兴语都城华阀咸推毂郑氏公曰吾其止足时矣遂上疏乞老得俞旨是岁乙巳公既赐休甚适乃故都城居也朝大夫旧游及诸后进知公名数就公访政理舆马相属公一切谢避之乃于都城之南里许筑居号南池书院引泉种树鼓棹中流城隅而江湖若也就访者又至乃又去都城数十里于西山得冷泉之胜筑居号北泉书院偕朋旧子姓数辈以往间来南池复往钓鲜茹美探幽寻乐悠悠乎浴沂风雩之怀而香山洛社之俦矣公之诗曰世多君子扶皇极天放闲人养太和都城人诵焉公事父母孝事仲父如所生仲父持家政有干济劳公念之文勒石墓所示不忘与诸从兄弟约曰□尔我视也毋有余不足论也吾党今则七人矣其先一身耳愿世世同堂合食毋改于今日约定俸入不问所费久之食指以千计势不得终合公乃悉捐先世遗业让诸兄曰弟吾固食公家人也乌用此诸兄弟感泣弟纹幼公教之学后以乡进士仕至济南府同知故所师事李公寝疾独招公受遗嘱如子公治后事如所生同学友病疫且死不能语执公手授之千金竟不语乃后公卜居定业安处其妻子子长以所余金还焉居官门无私谒而公亦未尝干人以私涞水迩都城邑侯有夫役之馈者公曰吾家世邑人也乃今讵可私役邑人谢之居身不喜无益之劳所在正襟屏息坐竟日因以敬名庵卒之前数日手书遗亲戚朋旧备道情故曰吾其长别矣呜呼□哉公宦箧凉薄无厚遗乃后卜筑两地乐隐十余年供具不乏则今指挥君竭情善承之也余闻之都城人又闻之先伯兄伯兄与今指挥君同官锦衣同试武科称莫逆交乃语曰水积泽深善积福臻若公者行善终身承先启后以称于世曰德门宜矣公卒嘉靖己未六月十七日距生成化己亥十一月十日享年八十有一 

　　○掌司事侍郎 

　　李孜省传（实录） 
　　掌通政司事工部右侍郎谢宇传（实录） 
　　掌通政司事礼部右侍郎沈禄传（实录） 

　　△李孜省传（实录） 

　　实录 
