<!-- { "loadSidebar": true } -->
　　公姓马氏讳骙字世用号曰梅轩曾大父弘毅大父彬私谥曰卓行居士父忱号东山母杜氏宋元时家许州之长葛县至正兵乱高祖德以儒生携家避地中条山今遂解州夏县人德祖自卜茔域谓所亲曰吾子孙当有以文学名世者卓行府君夙称好义尝出粟贷饥不责息度无以偿并取其券焚之盖正统时也故老至今能道之东山翁荐进士于乡比南官晓揭在乙榜会母老因就禄养署教富平再历清涧东平皆循循善诱后判武定州事卒膺爵命工科给事中从子贵也公生气宇魁梧眉目疏朗幼颕悟与常儿异笃信好学出于天性父母惧其劳也间或止之则藏灯于器以俟亲寐复读诵如初故其所业辄终身弗忘云方东山翁之历三学也每诲诸生悉如族子弟或以他故出即令公摄讲是时公年纔十有二众以其年少易之公即正色作曰文中子白首北面古之人一字称师诸君未之闻耶由是众皆敛容谢过年二十一以儒士领乡荐时成化丙午也明年冬始娶孺人郭氏卒业太学从莆田黄公澜华亨钱公福受学焉咸器重之立文会以友天下士所造益弘深矣弘治丙辰登进士第初授行人奉使□邸未几选工科给事中马端肃公见其文惊曰董贾未之或先也寻转左给事公既谏官仪观日整进退悉中礼度　孝宗皇帝默眷爱之视他谏官异旋复奉勑清屯田于蜀事竣因耳道归扫会迎遗诏哀临乃即家庭设凡筵北向长号闻者感动公在官言事多不蓄谏草公之仲子尝间得其遗稿读之如论李广之党宜穷治外戚之权宜禁戢谏官吴舜之狂直宜包容皆时政之要者　武宗皇帝即位有白金文绮之赐旋擢刑科都给事中正德戊辰廷试掌试卷时宰臣某与逆瑾结纳势焰方炽众观望意指欲以其子魁天下独惮公抗直莫敢与议公得泾野吕公卷倡言宜首选西涯阁老方犹豫巳而泾野竟首选如公言盖公之补外亦自此始云是时逆瑾用事而公以职当尽言侃侃不少屈瑾亦多勉从之有附瑾新入给舍者同官被逮假瑾纳赂焉对宾僚夸且有矜色公义形于色至鄙之以无耻客皆缩头吐舌盖卒至粟罚数百而免于奇祸之中亦鬼神默相之与先是逆彩拜瑾义父骤入铨衡公自蜀还会彩父宿同驿馆不与交一语彩闻之以慢巳会时宰夙憾公遂乘之构毁出公淮安府推官公既视事怪狱吏日报囚病时方大疫乃躬造阅狱间疏放流徒以下几数百人大辟申救而获生者三人扬州民以所假姻家金首饰器令家童送还途观优戏忘而失去匿入淮淮人不知也留佣一日遇故主诘其由绐谓淮人迷以药攘其金执之使不得还遂讼于官治淮民罪宜死大以疑曰扬淮地咫尺既取金乃复留佣其人殆不近情因取成案所具药俾狱盗服之殊不验盖淮民被拷而诬服药冀宽刑责云尔因咨于当路竟释焉他如盐城张生忠元夕遇豪家妇于隘巷家僮争道殴辱生羣生不能平明日相率诣豪家虎妇衣报之豪家富且徤讼生遂黜公知非生罪且廉其贫出金生赎罪又一日有萧尹者被诬逮公亦遂白其诬尹后官至中丞公保全之力也其它平反多类此公尝荆杖示罚而民自服施药惠民而病多痊行部不盛张骑从而老弱欢迎观者如堵郡守华公琏适并出见之因叹公以平易近民不可及也后改官过淮百姓闻而出迎者□望于道郡有何烈女申进妻徐氏皆惧辱身不从淫暴以死公至表其墓而立祠且撰双烈记以媿士夫之失节者先是流贼逼境公规画严密贼知淮口不可渡竟遁去时陶恭介公疏荐于朝有操履端方才识通敏之语至委公储备军粟旬日得金凡四千有奇士民告保留公者无虑万余人瑾党既诛海内以公当复旧物宜殊擢然仅转同知松江公既视篆松多富室由是畏公之廉欲不得肆数年逋税一朝完矣都御史王公　力荐之会丁外艰归中途得邸报有擢守饶州之命公既归哀不废礼服阕再补守郧阳其声称犹淮也郧阳在万山中路多隘公因过而默计之及莅政量罪人情法可赎者俾修凿之不爽尺寸由是遂成坦途有罪人陈文皋者忿郧民负楮赀诟詈取偿民毋触柱而死诬文皋重狱公察之文皋卒免焉他若创浮桥葺废坊育贤养老振学课农敦风正俗屠奸剪弊郧阳之人无近远皆忻忻然是时杨公邃庵知公久历外郡劳绩最方拟大用会免归弗果苏有显官者公尝以法及其姻党公由是遂归先是有说公宜少贬从俗者公正色曰穷通显晦命也君子如命何公平生以直道忤权贵用是仕路蹉跎然天下公论亦以是重公则公之所伸者亦多矣嘉靖九年卒得年六十有五公交友重信义在太学有杨俊贫而卒旅公捐金助以归葬于济南公尝与其兄主燕医张圯氏馆圯卒而无子公复买地以葬仍以居授其媪后在松邸背疽几危一夕梦圯来视疾明日寻愈人以圯之冥报云平凉倅吴君纲罢归飘泊江湖公赒之弗厌广西佥宪沙君立逆瑾索利羁于家贫困失措公过徐州见之怆然动容挟以如淮倒囊资焉尝使蜀馆称多怪人莫敢入公径入而居之因夜坐观书忽壁上如人持挺而击者三公观书如故不动居父忧庐中罄不扣自鸣灯下见馘影如斗公亦处之如常祟弗能干自松归渡江会大风陡作舟师震惧无人色公从容仰天祝曰吾平生或欺君虐民舟当沉石则风亦当息俄而风恬浪妥须臾数百里矣诗文一以自得贵初得王文宪集□焉如默会者及闻东山翁与客谈韩文退即了大义故公文章虽出入古今莫可涯涘然命辞立意□本之二家居多所著有梅轩集六卷手简一卷藏于家 

　　○长沙守季彭山先生本传（张元性） 

　　张元性 
　　自新建公倡道东南四方之士兴起而从之者无虑数百千人而彭山季先生及门最久称高第先生敏慧绝羣尤刻厉好学弱冠领乡荐寻丁父母忧终两丧不入闰阁自是家居者十二年未尝一日释卷每读一书必竟其颠末乃巳或有疑不惮屈巳问辨上自经史下逮星历度数地理兵农之学靡不穷究然皆务该博未窥领要既而师事新建公获闻致良知之旨乃悉悔其旧学而一意六经正德丁丑成进士时年三十有三矣犹自以学未就不欲仕新建公劝之仕乃出自建宁理荅拜侍御史自侍御史调揭阳簿稍迁弋阳令苏州贰守南京仪部郎又自仪部谪判辰州寻迁贰吉安终长沙太守先生扬历郡县所至辄有声其平讼狱宽繇赋赈饥捍患绩甚众然皆他有司所能至当利害是非之冲他人所缩首畏避噤舌不敢吐一言者先生挺身危辞无少避也在建宁时值宸濠反江西新建公方发兵讨之而建有分水关自江入闽道也先生请于所司身往守之会廵按御史某以科场事檄郡守与先生并入守以书趣先生先生复书曰建宁所恃者有吾两人人心所系耳设因科场弃去不地方计是弃人心也他日欲复之宁可再得且兵家事在呼吸而科场往返动计四旬今江西胜负未可知土寇生发叵测微吾两人其谁与守即幸而无事当此之际使试录列吾两人名传播远迩将以不知所重贻笑多矣拒违按院之命孰与误国家事哉守深服其言竟不往其令弋阳也安仁桂公复召入相道经弋雅重先生一见握手求教时方忌新建功将夺其爵先生言国家于人臣锡典固不宜过越然顾其人何如耳爵上公加九锡分茅胙土诚不可施于温懿操芥其可靳于周公乎桂公□之□然先生仕凡再谪而卒以谗罢其以御史谪也坐论救御史马明衡朱淛马与朱所陈处　慈寿太后及　肃皇帝两宫间事巳下狱且不测公独抗疏救之举朝以难其以南仪部谪也时方排讲学者邹公守益主客郎与先生日夕讲论不辍会邹公以疾乞归当事者构以微事黜之并连先生其在长沙政尚严锄击豪强不少假借豪家苦之竞蜚语人京师中先生竟以是去先生在官凡二十余年所至辄聚徒讲学孳孳不倦在揭阳时新建公始建敷文书院于南宁使先生主教事士至者以百计先生发明师旨提关启钥中人心髓士翕然宗之南宁至今传新建学大抵先生力也在辰州时辰故新建所尝经寓地其于良知旨士往往有闻一闻先生至执经者满庭庑先生择辰阳书院居之亲讲授士多所奋起保顺两宣慰相仇杀变且作先生遗尺缄谕之事遂解辰阳之学者至今犹讼而思之其在吉安讲学于青原山时讲学者多以自然宗而厌拘检先生惧其失因龙惕说以挽其敝大都以龙喻心以龙之骛惕而生变化喻心之主宰常惺惺其要归乎自然而用功则有所先间以质诸同志或然或否先生亦自信其说不动既罢官归则载书携诸子就居诸禅寺通读其中手自校雠迄昼夜寒暑无间者凡二十余年所著书有庙制考义春秋私考读礼疑图四书私存孔孟图谱乐律纂要律吕别书蓍法别传说理会编诗说解颐易学四同凡十一种卷百有二十大要以巳意近发师说远会圣心节解条贯悉归于一而后已非特经义然即典章政令之出于古今人所不及见者有乖于理悉扫除之必归于一而后巳既又穷九边□河故道索海运之旧迹别三代春秋列国之疆土川原则又涉淮泗历齐鲁登太山又归而自江入闽者踰年见闻既广学益精进其书往往能决前人所未决之疑粹然成一家言当世号称博洽如唐公顺之王公慎中皆以经学相推尚其所至与所居士多以此师先生而先生亦以此教人皓首而益勤迨卒之年葢七十有九矣疾且革犹进门人讲易于榻前亹亹如平居时先生磊落不羁表里洞达即有过不掩覆尝断建宁狱当死者三巳着案后觉其误大悔之比擢去悉记达诸司令后断者得据记以解其讼过之勇如此性刚介不可干以私朋友有过或面折之至不能容然与人夷坦无圭角喜引掖后进有一善亟称之不容口人以是乐亲之以理卜祸福或奇中于数年之后至以堪舆术家之言蛊者特说以辟之家居不问生计箧无余帛廪无余粟先生不以意惟读书谈道怡如也不嗜酒然喜饾豆觞邀同志与登泛挟册以往咏歌讲说尽日忘疲处家庭多阔略教诸子亦疏其节目使归自得至事伯兄东所公问视膳寝出入必告虽皓首一如童时其慎密又如此先生殁且十年而乡之缙绅若诸生益追恩之相与建祠禹迹寺西林实先生旧着书所以祀先生又买□若干亩以供岁祀先生名本字明德别号彭山越之会稽人 

　　○湖广常德府知府何公钺墓志铭（王以旗） 

　　王以旗 
