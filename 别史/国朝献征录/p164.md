<!-- { "loadSidebar": true } -->
　　甚矣人材之难得而易失也吾吉虽号多材而科第文学志识行检若彭尃五者于今何可多得乃仅四十有三而没彼苍苍者岂于材亦有所忌邪敷五病最慎医药更数医病葢剧然予往视每力疾起坐卒之日始不能出予退少间遂不起成化庚子七月馆阁自保傅以下咸吊祭痛惜之尃五自幼颕悟出羣未能言时父兄戏指斋堂题额语之明日试问焉即能历旨以复四五岁教之书捉笔书点画不爽口占韵语辄成章天顺己卯举江西乡试第一越四年会试中第二又明年　廷试擢第一授翰林院修撰承务郎预修　英庙实录编校精勤成化丁亥进儒林郎　赐敕褒嘉并封父母妻是秋书成进侍讲阶承直郎赐白金文绮戊子丁外艰辛卯起复壬辰同考会试寻丁内艰丙申起复丁酉考顺天乡试己亥始侍　经筵于是巳沾疾矣敷五博学强记穷探力索必得乃巳文章奇气逸发光彩夺目而章鍜句炼典则森严评论今古是是非非确然不可拔于事无微巨动欲方驾古人家居笃孝友执亲丧哀毁骨立蔬食苫寝非杖不能起见者莫不动容父在殡邻火仓皇迁避有顷二百余家俱灰烬独殡迁室得无恙人以孝诚所致山泽湍悍作舟以济且矢见经久计其它所欲者尚多敷五庄重英毅崖岸崭绝言动不苟抱负远大初自书生不四五年间进位侍从锐意天下事若无难者俯视功业可拾取也既连遭丧优游无所事乃杜门刻励自持无一躁戚语然竟不及一施以至于没敷五讳教吉泷江人 

　　◆侍读 

　　唐愚士侍读传 
　　翰林侍读承直郎陈公振行状（刘球） 
　　翰林院侍读尹凤岐 

　　○唐愚士侍读传 

　　唐愚士名之淳以字行浙江山阴人有异质负奇志父肃仕国初应奉翰林文字愚士侍肃历游名士大夫间宋濂亟许其才勉之学年二十巳有声于时肃谪死临濠愚士辛勤扶丧归葬求父遗文荒邮败璧高崖断石靡不穷探备录时时伏读凄切闻者掩泣愚士善笔札文赡蔚有俊气尤长于诗洪武中当道屡荐谢不就曹国公李景隆好士勋戚第一闻愚士名聘子师征行四方皆与之俱历燕苏秦周览前代遗迹援笔而赋词旨超绝兰跞一时性善饮酒饮酣高谈倾座时间谐谑日夜不穷建文辛巳诏词臣集经史中数千载事一书以考治乱昭鉴戒命举优通文学之士共事编纂方孝孺以愚士荐　帝亦雅知其名趋召至赐冠带拜翰林侍读与孝孺同领修书事日以前汉书进读未几病卒年五十二所著有萍居稿文断诸书 

　　○翰林侍读承直郎陈公振行状（刘球） 

　　刘球 
　　陈之先光州固始人唐末之乱有讳檄者从王审知入闽至君父周封文林郎四川道监察御史母林氏孺人君讳振字叔刚以字行号□斋自幼端重不与羣童狎稍长课诗有奇句从武冈训导刘九畴受春秋由邑庠生领永乐甲午乡荐上春官不偶退即闭户研穷经传子史深有造诣遂第辛丑进士例得依亲以广学乃就谕德林尚默先生问古文法先生作原文贻之归则旁搜远讨其功倍于肄举业时其学与文遂并进宣德丙午召至京擢四川道监察御史会修两朝实录膺荐预纂修之列以课最推恩封其父母妻实录成受袭衣白金文绮之赐升翰林修撰时以他官预纂修者数人独君得留翰林众以荣君以早夜孳孳图报称非有疾痛不安即无一日不在官于职务尤克勤恭以底绩同列中或有他故以其职事托之亦无不尽心公退辄坐静室读书学不倦非其分内事未尝预人以故多贤之先生长者咸器焉丁母忧去官庐墓侧哀毁逾礼终□复故职正统丙辰同考礼部会试　上将御经筵慎选儒臣充讲官君在选列□讲之初受银钞表□之赐纂修　宣庙实录成升翰林侍读受赐加于初闻其□病疽疏乞归省既得命而有产子之喜比俗子未满□忌出室或劝之缓发君曰自闻家君病来食不知味寝不安席得请以归恨不一蹴至膝下岂以俗忌滞吾行耶即日就道抵□而亲巳愈父子兄弟相聚甚欢明年将上京沾狂惑之病服药少愈遭父丧而疾盛作以正统五年二月二十三日卒历春秋四十有七 

　　○翰林院侍读尹凤岐 

　　翰林院侍读尹凤岐江西吉水县人永乐丁酉解元明年登进士第改翰林院庶吉士历编修修撰与修□宣庙实录书成升侍读凤岐文敏捷详赡性刚□持论侃侃无所避用是忤于当道以剩员退归竟不复召用天顺三年三月卒士论惜之 

　　◆待制 

　　翰林待制华川王公祎行状（郑济） 
　　翰林院待制黄公哲传（黄佐） 

　　○翰林待制华川王公祎行状（郑济） 

　　郑济 
　　公讳祎字子充姓王氏其先太原郡人五代时节度使彦超自会稽徙金华之义乌遂义乌人其后有曰固者游安定胡先生门登宋皇佑五年进士第卒官恩阳令南渡后有典方州积阶至金紫食邑开国封□者至公之大父炎泽仕元石峡书院山长父良玉常山东阳两县儒学教谕益以文学著称母陈氏读书知义理公之生也元至正壬戍十二月十七日与山长公寔同初度前夕山长公梦五色芝产门楣翌日公生识者以文章之兆公幼秀爽敏惠稍长习古学师事侍讲黄文献公溍是时文献文章宗工天下所师仰然性介特慎许可见公所业独深器之即属以斯文之任至正戊子元政衰敝公愀然闵之乃揽天下事势书七八千言上之时字嫌具切直格不以闻新安程公以文知公文献□人读其文叹曰青青于蓝寒于水其子充之谓欤□川危公素太原郝公远图大梁公天佑一十有二人列荐于朝不报济南张文穆公起岩率翰林僚属又荐之亦不报有齐琦者得传□子先□数推言□人□哀甚验见公叹曰千充异代人物也公亦知世道终不可乃归隐青岩山中著书立言然深目韬晦若将有所待者岁戊戌　大明太祖皇帝亲取婺或以名闻遣使征之公幡然喜曰吾闻大乱极而圣人出齐琦之言良足征乎即日诣行在上见大喜署中书掾每畧机务悉契上衷益加礼敬语必称子充而不名间与论文章称善因命采故实韵四言诗以授　皇太子辛丑上亲征江西公进平江西颂上览而喜曰吾固知浙东有二儒者卿与宋濂耳学问之博卿不如濂才思之雄濂不如卿癸卯春授江南儒学提举司校理未几丁外艰乙巳五月服阕除侍礼郎兼引进使时当创国之初礼制多公所定是年冬除起居注嘉言谠论启沃良多丙午七月除同知南康府事特赐黄金带以宠劳之公治民本于仁恕而临之以廉平民咸服之丁未上将即大位召还议礼明年戊申洪武元年南闽初入职方以公出判漳州公宣布德泽复以治南康者治之二年诏修元史召宋公濂与公同总裁官二月入史局于史事雅擅其长力任笔削之劳一无所诿书成六月拜翰林待制承直郎同知制诰兼国史院编修官公掌判代言凡大诏令多属焉三年二月奉诏预教大本堂公经明理达开导训谕道光师儒每召对殿庭必赐坐久则赐饮饍一日在史局渴甚谓宋公曰得昨日　上所赐棃浆饮之吾渴济矣中贵人窃闻之言于　上即命赍赐之其在翰林未久出使吐蕃未达境召还五年正月又使云南六月抵其境见梁王君臣而谕之曰　皇上聪明神圣新创大业皆天命人心之所归惟尔有众僻在西南未洽声教故遣使者未谕意今能亟奉版图归职方则尺地一民按堵如故高官厚禄不尔吝也否则如鱼游釡中终取夷灭时梁王君臣相顾骇服巳有降意会元之遗孽有自立于朔漠者遣使脱脱征粮饷且欲连兵以拒我觇知梁王有贰心因以危言必欲迫梁王杀我使以固其意时梁王持两可不决因匿公于民间脱脱闻之愈责诮梁王不得巳以公出见之脱脱欲以威屈公慷慨骂曰天讫汝元命我朝实代之汝如爝火余烬尚欲与日月争光邪我将命远来岂汝屈今惟有死而巳宁以迫胁惧邪顾谓梁王曰汝朝杀我天兵夕至矣遂被害时六年癸丑腊月二十四日也享年五十有二娶何氏子二曰绶曰绅公卒后之八年大兵平云南又十五年绅往求遗殡不获因访得公谨所□踊号呼制神主载回时云南左布政使张公紞及前山西参政王公景彰力采搜死事之详文以暴白其大节公平生慷慨长身山立屹然有奇气人初见之若不敢即及夫一言之入则情谊蔼然恨相知之晚于经史百氏无不究其极其文宏丽沉雄机轴贯综自成一家言天下大夫士争传诵之所著有华川前后集二十五卷玉堂杂着二卷诗五卷续东莱大事记七十九卷并藏于家公事上十余年服勤报效左右开陈非仁义之言弗道也天性至孝友悌尤至先世田庐悉推以予兄弟其教子慈而有法在官□书戒之□宁人侮我母我侮人故二子皆能以文学世其家云 
　　王祎字子充浙江金华府义乌县人洪武五年春正月　命苏成诏谕云南祎以翰林待制与之偕行　命下之日廷臣危之祎欣然就道以六月至云南见梁王君臣祎谕之曰　皇明创业统一万方惟王僻在西南未被声教　天子不忍鄙夷命祎辑宁汝邦家若能亟奉版图以归职方则身名俱存不亦伟乎不听馆祎别室然以祎名儒雅敬之又口　朝廷轸念云南黎庶不忍尽刘故令开谕若族拒不服自远□□□必奉行　天讨命秦甲发蜀彍□栈道□□□而西大将军踞昆明之上而饮其水犄之角之□昔受敌王之将佐利王以功者不少虽欲泥首牵□其将能乎王曰汉闭昆明命使莫达唐勤远畧抵以自惫　天朝若以兵临云南金碧以城昆泽以池虽多无所用之祎曰王未闻乎自天地构难友谅据楚士诚据吴友定据闽玉珍据蜀彼皆重关峻岭长江矢堑险迈金汤况兵粮委积渊谋盈庭孰不欲长雄天下以与天地悠久乎不四五年率膏鈇质虽尔元君北走以死扩阔帖木儿辈卖降恐后往事具在可鉴也巳今王自度谋勇悍邃孰愈诚谅兵土利广孰愈中国度德比义孰愈　天朝推亡固存孰俞天命天之所废谁能兴之天之所与谁能御之今以区区一隅之地逆天犯顺与天下抗此谋者不亦误乎王曰先生之言是也请姑就馆吾其图之会元之遗孽有自立于朔漠者遣使脱脱欲连兵以拒必欲追梁王杀祎王不忍匿祎于民间脱脱闻之请让益甚邻梁王不得巳出祎之曰吾不能庇汝矣祎慷慨言于脱脱曰天既讫汝元命我　皇明代有□□　上即宝位巳五年汝如爝火余烬乃与日月□□□吾与汝皆使也以威胁我我宁畏死耶脱□厉声詈梁王或曰两国交争不罪来使不从则遣之彼何罪也况王公文行天下无双宜有以全之脱脱曰今虽孔圣义不可存梁王不能救祎顾谓梁王曰云南之祸自此始矣遂遇害时六年癸丑腊月二十四日也年五十有二云南城中莫不流涕梁王遣司徒达里麻致祭具□衾殓之舁至地藏寺后火之遇害之所则今崇正门外三市街是也后十年天兵下云南始自于　朝洪武二十三年　赠翰林学士奉议大夫谥文节正统间改谥忠文成心间　赐祭立祠于云南府城东有司秩祭 

　　○翰林院待制黄公哲传（黄佐） 

　　黄佐 
