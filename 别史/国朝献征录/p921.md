<!-- { "loadSidebar": true } -->
　　正统四年八月十七日左军都督府都督佥事王公瑜以疾终于通州之驿馆讣闻　上悼惜遣礼部尚书赐祭加赙勑有司治丧葬京师亲王遣祭公侯六卿皆诣吊祭既葬其子衰绖奉其弟瑄所述事状踵门泣拜求书墓道之石余之叹曰忠义臣之大节如王公之挺特独奋忘其身以　宗社计岂非卓然大丈夫哉公字廷器始代父长五十夫选隶赵简王护卫永乐癸卯五月　太宗皇帝微不怿数日未出见羣□□□□□□在东宫军国政务悉启闻施行邪僻倾险之徒不得骋其私咸所不便简王时留北京敬修孝弟其护卫指挥孟贤等十数辈潜结历官王射成等及内侍养子共构邪谋欲俟　宫车晏驾矫诏从中出立简王而巳得志焉实秘不令简王知葢虑不从即事败虀粉而尸其谋者公姻家高以正布置巳定高密以语公公骇曰此天壤间极恶大罪鬼神所不贷者奈何甘覆家灭祀计高不听又涕泣戒之高怒而虑其泄也谋害之遂诣阙入疏　上览之初疑其诈谖曰岂应有是反复诘难众公危公辞乙不少挫既捕贤等至　上亲问状得其邪谋本末及所造伪诏立诛以正射成及内侍养子升公辽海卫千户后贤等皆伏诛召还又升怀远将事锦衣卫指挥同知有　旨戒其同官事必关白瑜勿谩公正直坦明每事求大体所隶官校心归之无间言见知于　上宣德中升都指挥佥事佥署左军都督府佥事克左副总兵佩漕运印总督江南民赋之输北京者兼守淮安正统初实授骠骑将军左军都督府都督佥事在淮安承平江伯之后谨守其遗法不变展诚布公虗巳从善处同官能让淮安兵民杂处横兵□怙势□民公至首下令禁戢政重伦理有富民亲在而与弟竞产欣于公者公曰尔富而委亲之养于弟而又讼弟孝友二行皆缺矣杖而斥之人服其明临政务宽有二卒盗败舟一板臬司坐盗官物抵死以质公公曰两卒之命抵一败舟板耶改坐不应平恕多类此好以义感人有妇翁以白金赘壻市取息者壻不善市不能偿索之急欲自经翁执以告又有自显官归资槖丰厚其弟有宿逋贫不能偿索逋者急弟乞偿于兄纤芥不得公闻之皆代偿荒岁发廪多所赈活尝览农桑撮要叹古人用心民事遂益其所未备者十数事刻梓以传南有浮图人鼓其师之说所至惑民淮安典兵者与之昵建剎居之而广敓地民厉公笞浮图人逐之悉复民地淮人死不葬焚尸而委于水公相城外多空地民以葬遂革焚尸之俗筑室所居久侧延师以训武臣子弟闲暇躬往督励如巳子弟然亦时茫郡县学敦勉博士弟子喜近儒生与讲论前言往行至忠义事慨然有向慕意若涉悖乱即义形于色家居敦孝悌之行仁其族姻周且厚所至以爱人心虽贵严于自守于利不一毫非分取服用清约门无私谒致勤于□虽病不废至是以计事诣北京力疾入见又明日出视漕舟竟不起享年五十有七淮安山阳人 

　　○骠骑将军左军都督府都督佥事许公亨神道碑（杨荣） 

　　杨荣 
　　惟勋旧重臣任连率之职克以清慎自恃公勤事国宽厚御下荣名寿考底于令终者吾于骠骑将军左军都督佥事许公见焉公讳亨字士通世家凤阳定远父得从　太祖高皇帝起淮甸以功累迁都指挥佥事洪武丙子公以父荫燕山右护卫指挥佥事己卯调开平备御巳而还京调广武　太宗文皇帝举义靖难兵至维扬公即来见　上嘉劳之遂拜都指挥佥事赐之彩币鞍马命守和州未几俾任北平都司事抚驭有方士民安之岁庚寅受命董治长陵经画措理得宜人乐趋事而忘其劳　上嘉其能进都指挥同知是冬调掌金吾右卫事寻仍董前役先后凡八年劳绩多丁酉进都指挥使出镇浙江浙东南巨镇海寇时或窃发公至择人守屯堡时训练寇遂屏迹居民以宁岁调兵士漕运给京师分番更代立成规私不容发以是劳逸均而馈饷及期至于缮治城郭坚利甲兵戒饬军士毋民扰尤悉具心故兵民相安而市井晏如也　今上皇帝嗣位以公历事累朝克效忠勤特遣使赐以勑书白金文绮拜左军都督佥事仍掌浙江都司事公益咸　上恩务殚厥职比累陈年老乞致仕　上以公耆旧且精力未衰不允所请正统戊午六月二十有九日以疾卒于官享年七十有四讣闻　上悼惜不巳遣官谕祭仍勑有司治丧茔事 

　　○骠骑将军南京后府都督佥事张公通墓志铭（刘定之） 

　　刘定之 
　　公讳通因以字姓张氏其先家凤阳祖父能以太祖皇帝里中子弟起兵从渡江定天下累功至湖广岳州卫百户既老其子政入见□帝恻然念其前劳未尽报擢政府军卫副千户不数日复擢山东平山卫指挥佥事赉以金币衣服鞍马后终于平山即公父也公既袭父职同官有系狱京师者公悯其贫遣卒往馈之坐累夺职久之　太宗皇帝召试武艺中程复职改天津卫天津去北京数百里京畿诸水流而南中原诸水流而北皆合于此以入海有事于京者溯公□泊舳舻常千万出卫城下卫以故号最雄剧公居之有声绩时方作治北京　宫阙以公分董卒匠护作□年从　驾征北虏初出至双泉海子再出至半壁川三出至洋河四出至洮儿河皆有所俘斩从　宣宗皇帝征汉庶人至武定州平之继又属阳武侯薛禄败北虏于偏相岭好草店前后屡赐楮币文绮白金于是　今皇帝擢公都指挥佥事正统末从　驾至大同擢骠骑将军后府都督佥事右参将因留守边后还京师以宋官统兵宣威营未几罢天顺改元仍旧职往南京至职之明年戊寅七月十五日卒年七十有一讣闻□朝一日遣官致祭殡葬之需悉自官给还葬于天津 

　　○左军都督府都督佥事董公穴良墓志铭（杨守陈） 

　　杨守陈 
　　公讳穴良字世宏姓董世安庆府怀宁县人曾祖成元末从我　太祖渡江功未究而殁子保以功授燕山左卫百户从　太宗靖内难历官明威将军指挥佥事死夹河之战子智代之特进昭勇将军大同中屯卫指挥使徙治河间皆以公贵赠骠骑将军左军都督府都督佥事祖妣袁氏妣余氏皆赠夫人公昭勇之仲子生而骈胁铁面膂力绝人性沉毅寡言笑识者以不凡稍长从师涉经史诵金版六弢尤习且善骑射一时军职子无及也兄宣代父职而早卒无嗣公乃继袭敷政训戎吏士咸服每境内有剧盗辄控弦从以数骑手殪之而返正统己巳虏入寇吏科给事中陈襄毅公上章荐其公勤智勇召赴京师廷议大发兵袭虏公力言国兵新衂贼势方张不若自守以固邦本贼内不得战外无所掠必将自遁少保于公亟纳其言时旧降虏安置畿内者并起盗于公请进公署佥都指挥事将一军自京师抵河间狥捕之且督操河间沈阳大同三卫兵盗闻解去寻被勑镇河间弛张军务深协时宜而尤以端严自将亲族无敢挠法者河间地濒水善隳公经营缮葺增重门及楼橹皆巩壮殊旧居人赖之景泰癸丑召还督操神机营中军乙亥从南和伯方忠襄公征湖广苗贼铜鼓五间贼尤炽公击之经四十余战皆捷进至台罗台网二寨山益险恶众惊顾莫敢前公奋勇先登不终日克之以奇功获重赉实授都指挥佥事班师复官天顺改元　英宗复位神机大将奏公年劳当陟署佥左军都督府事尝被命与诸公侯较射矢发皆中屡蒙赏劳异日　上指公谓诸将曰此黑面都督最善射特赐楮币二千辛巳逆贼曹钦夜犯阙公闻变急率麾下士邀贼于西长安门外贼巳东奔赴家特诏公追战比晓诸将毕会公请以神炮攻其家遂破擒之乃实授都督佥事寻被勑总督扬州诸路备倭官军开府于吴厉将士严斥堠简修战船戎器威令赫然震海表暇辄延儒礼士凡武生与乡选者厚赆之肄社学者亦蠲其徭役贤声用彰　今上嗣位赐勑劳以白金彩币寻复赐勑兼督常州及苏州通泰诸路时盐贼钱厚紏众僣号江海公画图刻期分道进兵策贼败必走江北嘹角嘴檄廵盐御史大兵数百援且曰如约则当捕贼无余不然且逸其半巳而失约公独以其进获厚及其党数十人余奔嘹角嘴其料敌若此癸巳以疾得请还居京师阅十有一年而卒时甲辰八月一日也享年七十　上闻讣悼惜命有司谕祭且给麻布斋粮营冢墓临葬复谕祭焉公少孤事母夫人孝母患风疾日跪奉汤药三月不懈母饭余辄取而嘬之疾瘳乃巳人以难诸子皆训之礼义无敢席宠怙侈者平生饬躬惠众讲武尚史庶乎古之所谓良将者矣 

　　○征西将军镇守宁夏后军都督佥事周公玺墓志铭（李东阳） 

　　李东阳 
　　公讳玺字廷至姓周氏其先本永平迁安人伯祖亨洪武初内附授燕山护卫指挥使赐田宅因家东安祖斌永乐间以靖难功当擢都督让兄子彧考讳英宣德间坐累谪戍开平卫累功擢都指挥同知寄禄府军前卫成化丙戌以老谢事公代指挥使辛卯征北虏以功擢署都指挥佥事用荐领十二营号令寻统五军右掖戊戌勑充右参将分守赐和庚子与威宁海功进都指挥同知调大同副总兵辛丑以黑山墩功进都指挥使壬寅以黑石崖功署都督佥事癸卯虏酋亦恩马因大举入寇分兵三千守怀仁贼逼下米庄中军失利公还兵内援夜忽直贼营时贼乘胜势甚锐公大呼厉将士曰今日之事有进无退退则无遗类矣众争奋无不一当百铳弩齐发呼声震天地贼少良久又突入短兵接公臂中流矢即令左右拔其镞督战益急与其子鹏及死士数辈斩获十余级会游击将军刘宁兵至合一营中军溃卒多来归兵势乃振贼既退失律者皆得罪录公功进都督佥事甲辰改元充总兵官镇代州兼督鴈门三关弘治甲申移镇陜西庚寅命充总兵官佩征西将军印镇宁夏甫一岁议修边备久远计偶得疾召诸子曰吾生获佩印分阃分巳足无所复望独未尝大破丑虏朝廷报抱恨死矣瞑目绝忽大呼曰好杀好杀遂瞑是辛亥七月十五日年四十有二公负气莅事斩斩尤精骑射知兵习战近时论边将者必指屈焉葬都城东其名曰魏村社之原 

　　○中府都督佥事都胜传（陈镐） 

　　陈镐 
　　都胜字廷美其先河间宁津人父忠以荫改南京羽林左卫指挥佥事生胜年十五入武学读书缀文与儒素等江东名士乐与之游守备大臣闻之俾守上元门有以私贷属者立寘于法众益贤之迁大教场管军操备天顺己卯委把总舍人营甲申改总小教场步队中军成化乙酉改都总大教场马队是年冬改都总操江擒获盐徒刘奤子丙戌漕运总兵奏委把总南京漕运兴革利弊军便事集丁亥用大臣荐升都指挥佥事戊子奉勑守备仪真军务严整盗贼屏息而廉慎详密百废具举民畏爱之壬辰奉勑兼管扬州高邮地方癸巳春盐徒金藩等犯嘉定上海奉勑兼管备委贼徒闻之散去是年冬贼徒复乘巨舰数百欲犯江阴率众捕获之俘献于朝丁酉年漕运总兵平江伯陈公荐胜奉勑充参将协同漕运仍镇守淮安地方乙巳山陜饥奉勑运米百万余石往济之是年平江内擢丙午都督王信卒兵部奏胜代之奉勑升署都指挥使挂印充总兵官提督漕运兼镇守淮安丁未冬升都督佥事铨注中府屡疏乞休致不许优荅之弘治甲寅恳乞骸骨以南京前府带俸闲住在官五十七年所在懋着声绩时名臣己未冬卒于家赐祭葬如例胜居官廉洁临事恪慎历官六十余年自奉甚俭人以其日食豆腐一味往往以都豆腐称之 

　　○右军都督府佥事彭伦传 

