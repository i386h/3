<!-- { "loadSidebar": true } -->
　　当世作者率推历下李先生是谓于鳞不知更一季先生出濮上其齿同其居朝之日同其谈艺同其所不同历下简贵不昵近人而濮上伉爽敢决任侠自豪两人者论难过从瑕瑜不相贷也迨后历下名愈高濮上若所掩乃先生修戈偫糒未一日忘于鳞云濮上名先芳字伯承初号东岱后更北山先生生而蚤慧又肤色玉洁也比当捥发与在驸马籍中父母强行使者林君调之谓李郎濮上良佳帝以壻乡遗汝矣先生正曰色芳闻龙门不闻凤箫林君内恧而奇之寻罢归例予青衿先生独不受也再年试而青衿二十举于乡第五人进士不第去而游太学凡三下第而游道日广韫负日以奇丁未举南宫高等授江西新喻县新喻僻悍民俗疏阔视事大小赇吏不知官城坏虎夜阑入市蛇鬬寝门先生夷然谓邑故沐猴令令其无三尺平乃阴司大盗谢某等悉禽论法又得豪牧长啬夫而笪之其所当他狱裴仰三刘本等靡不惊侘若神邑人章浚家絫巨万误大盗连染先生出之浚以一砚寿先生谓此他山也者置之守藏不问也一日藏史白前砚实银先生笑曰陶泓清士辱以朱提立召浚而还之繇是□喻之政冠冕江国卒以不善骫骳三岁得民曹亡何祗役留都抵舍及先尚宝大故拮据终丧北上改授刑曹郎于时诸郎高伯宗究心经世汇稡本朝故实鸿猷录先生手所著书而言曰我思古人实获我心余其改虑从事乎乃辑近代一切名家诗而缮之逾年亦成书人谓西曹双璧名籍籍动岩廊矣居顷之改尚宝司丞尚宝清严地居者往往唾手上卿先生侮寮任子如婴儿寮寖不怿乃欲甘心矣己未充殿试□卷官巳奉节册临德藩德藩乡郡地州邑令长负轥矢御五封轺如临卭先生略不意抚中丞万安朱公直指襄阳刘公俱以气调修平生驩先生平揖而睨之余客莫得前使事告竣升本司少卿壬戌再充殿试受卷官是年属弟茂才同芳迓母刘安人就养京邸倾槖弟费获需次赵府审理副母氏悦之故事绣衣握方寸印出行部部使率赴尚宝授受以常使者刘宋入先生趣受印刘宋目从行黑衣先生曰印不足受尚宝不足交训耶而目黑衣二使者大衔之会岁大计因中诸螫者左其籍得亳州同知先生自负迁人一意断击无少避回又州孙守即墨产用井里故庄先生以亳士属之先生立程课督其援上居闲辈滋不自安遂风校官刘某罗他事挤先生复私淮安刘通判与谋通判即恚先生以州同据其上座者也先生未几擢丞宁国见谢眺青山而乐之闻鹊镇钟声而泠泠然善也至持絜令不诡随人视亳无异宁二千石以下惮之用前校官通判中伤坐台抨竟回籍先生适在壮年毛牦无戚容曰天其以山林奉我而以涡水之微坐进我我奚不豫哉且夫藏山之业什吾得其二三而嗛六七岂吾税驾日乎吾其莅盟于乡悉索鄄师以与中原合吾而足自老矣归之又二年刘安人谢桮桊不以既艾减哀及禫抚中丞姜公荐于　朝寝不报先生邑而构清平阁蓬玄洞野而营会丘台拾翠轩草屩箨冠吟啸其间未一日而废酒未一日酒而废诗书未一日诗书而废管弦丝竹也先生生产故饶复善计然白圭之策室计钱帛谷量牛马靡不中訾乃者囷与亲交粟笥与亲交衣囊与亲交财缓急与亲交禽襚德于生者倪文学朱节卿赵累人范贡士若而人德于死者苏尚书龚观察邢宗义侯继宋若而人德于家者叔四老从弟灵宝仲升辈犹子如杜辈从孙炳辈若而人德于僦者余秀仁周正照杨仁辈若而人肺胕而友朱学博周太守苏鸿胪苏孝廉苏右史艺文而友李于鳞王元美殷正甫宗子相徐子与谢茂秦黎惟敬欧桢伯张助甫王师古魏懋忠传伯俊董元仲宋登春吾师东阿不佞侗相吏而友两御史大夫南充王公黄安耿公两大司马铜梁张公登州陈公一督府重庆蹇公于喁鼓吹视柳宗元所称先友不翅过焉先生家蓄声伎倍蛮素园胜履道文柜副名山谙晓琵琶理类琵琶行其对苏八右史谭此四鵙鸡大挟雅音夫沉沉而牛鸣窖中者宫也野雉登木者角也余可推言江东查八十闻而伏之晚以目生月尽遣侍妾曰吾骆无可卖伎有□驱耳先生者抑白公乐天之俦与其自署达生不□天所著东岱山房稿三十卷巳行世外大学古十四书解毛诗考正春秋办疑汉注疏臆老子本义□阴符经心经解五岳志畧拾翠轩杂纂十三省歌□本朝安攘新编古交编阐微录明诗纂医家须知□天王镜蓬玄杂录凡五十万言藏于家 

　　△尚宝司少卿潘君士藻墓志铭（澹园集） 

　　澹园集 
　　自吾师天台先生倡道东南海内士云附景从其最知名者有芜阴之王德孺芝城之祝无功与新安之二潘潘之字朝言者既以绝世之姿不究其用于时以死而与吾辈游独去华氏最久当是时自天台教外旁出一枝则有温陵李宏甫去华并师而严事之吁其盛巳去华讳士藻学者称雪松先生世居婺源之桃溪家仕族嘉靖中少司马珍若旦少司空希曾大司空鉴大司马潢鼎盛一门即崔氏之重笏累戟不足多也君父澐以君贵赠如其官母胡封太宜人君举万历癸未进士少以孝友显乡里巳以直谏显朝廷乃仆而起起而符卿官禁近称显融矣而卒邅回不调以歾以彼其志曾不究百一而又太宜人年余八十子职未终宜君之不瞑以死也呜呼痛哉君人磊砢有大节与人言必尽倾望而知其君子也而尤自负人伦之鉴所至必交其长者每得一人推挽之使尽其用而后巳其人或颠踬濒于危人皆引避或阴挤之君必反复疏雪以身保其无他以故君坐屦常满朝廷之上莫不争知去华者忆君始举进士一日过余曰余于同籍得二人问之则辽左萧君汝芳临沮鲁君点也后二人郡县铮铮有声皆以强项受奇祸君又力牵复今二人皆知名于朝贤士夫者君力也其司理温州也卫公承芳守与他丞倅皆贤士君与之喁于唱和若埙箎然而郡事大治别驾王贫且死君赈其孤又移书学使使祀之乡贤祠其与人交有终始皆此类君以戊子征授御史巡视北城有二阉阑出官门戏良家女妇于掫者执之辄羣哄而夺之去君谓若好出对簿脱汝矣不听君移文司礼司礼以闻　上恚曰东厂职何事而事自外廷发邪命杖二阉毙其一自是诸中贵汹汹思必报而大珰职东厂者亦以故衔君矣属以火灾陈言大珰微摘君疏中不可使闻于左右近习语以激怒　上谓君归过卖直　上怒甚几欲杖之廷竟落三阶调边地于是得广东布政司照磨以去初君之被征也晤余南都余谓君必谏官谏官要在培植人才许与气类无事翘翘一鸣以塞责也君首肯余言既至都授御史君方错综时事冀以次第上时邹君尔瞻里居独心异其不言既而闻君蒙谴乃叹曰吾友也噫余方以轻掷戒君而尔瞻以速去服君何邪虽然当是时中贵之熖未甚炽也使君说得行内廷累息安得骄扬搏掩以豪□□民至此哉乃言之未用而苐收其名明乎非君意矣辛卯始改南刑部照磨尔瞻亦自铨部调至旦夕相与讲学问政意甚驩也壬辰晋南吏部主事七月改尚宝丞君既以谪猝起中朝所属目又性侃直覩时事辄扼腕不平权有力者始思中君故君言尚宝久不徙独关西李敏肃公深知君谋于冢宰孙公调之吏部而君辞甚坚决第举南中名流自代若前考功郎蒋君时馨今尚宝卿刘君日升尚宝丞叶君茂才皆矫矫推重一时其它多未易悉数方君之辞吏部也李公曰固知公不欲然士论所属公者以此君正色曰公直以不欲吏部郎知我乎李公以此益贤重君癸巳晋司少卿寻孙李踵去知君者益少丁酉秋德孺卒京邸君与余治其丧而顷之余亦以谗罢时权有力者以余故龁君益急君益余不平亡何其人卒败去而君意且倦游矣庚子夏以册封奉太宜人彳乔居留都与余及无功聚首时觉君宇间有病色然议论英英犹映蔽数十人不意其遂不起也至十月二十有九日竟以疾逝呜呼痛哉余坐疏戆见废于时独意君沈厚可属大事乃哭德孺曾几何而无功与余又复抚君尸治君丧如德孺其可惜也巳今岁宏甫以诬被逮死燕邸余既不能奋飞而相知者率阴拱而不肯援使君而在亦岂至此极也呜呼痛哉人世浮云须变灭唯知命者不忧与立德者不朽余与君其又何憾初两先生之学人或疑其异指君独取会心者剂而用之以自名一家升歙间多盛传之者雅嗜读书闻贤人君子之言行与时事之大者动有纪述尝见其数巨册于几间君辄自掩避不欲遽传也今行世者有闇然堂杂集诗文集周易述若干卷亦足见君之大都矣生嘉靖丁酉八月二十五日距其卒得年六十有四配汪氏封宜人子四师鲁鲲泰衡兆鳌鲲泰衡诸生女三壻胡有敬张承叙董大临孙一嘉生师鲁等以某年某月某日葬君某山之原而丐余铭铭曰圣言浸远罕究陈世儒乘之杂伪硁硁者流局前闻空有互鬪纷以纶畴勇如君廓其源并苞绝异昭羣昏驱除异论如亡虫民虫日月皎皎开浮云有书载之垂无垠世如不信眂兹文 

　　○司丞 

　　尚宝司司丞静庵徐公宗实墓表（黄淮） 
　　尚宝司司丞洛原白公悦墓碑铭（王维祯） 
　　尚宝司丞寓庵吴公性墓志铭（徐阶） 
　　尚宝司司丞孟公秋墓碑（姚思仁） 

　　△尚宝司司丞静庵徐公宗实墓表（黄淮） 

　　黄淮 
