<!-- { "loadSidebar": true } -->
　　顾璘氏曰吾登都城望锺印诸山郁郁葱葱兴云雾以流泽采何其雄哉是宜生人之多贤也若王氏父子文行卓卓灿然麟凤游诸郊薮岂徒然乎乃卒不获大施海内殊可怪咤及观大江汹涌日夜泄尾闾不息又慊然憾矣如近时李按察熙景中允旸皆器中瑚琏而卒早丧文学金子琮谢子承举又皆有文不□以死抑又何说哉闻诸人言如使都城左右有大泽如吴洞庭杨五湖庶几锺水丰物而气不散越傥亦有辅相之宜乎或曰天地之英率难锺而易散此又物理消息无庸置喙其间也 

　　△南太仆少卿策斋刘公逢恺传（曾同亨） 

　　曾同亨 
　　太仆少卿泰和策斋先生刘公既殁之四年其孤孝廉淛厝公邑城西高冈祖茔之次大宗伯洞山尹公志其墓矣后三十四年万历癸卯孝廉复属不佞同亨公传伏念宗伯公以文名世其所论撰巳厘然当于公即言当无加者逡巡不敢辄任者久之巳复念嘉靖己未同亨举进士时公丞光禄间偕郡中同进者七人候谒公公独属意同亨每举同郡先辈言行可法者示予使不谬于向往荏苒四十五年曾靡毫发树建以副公之望乃今得竭其区区以叙次公平生庶几藉以报即不文其何敢辞公讳逢恺字虞让少有感于所亲中洲郭公策励之语因自号策□□父封光禄丞坦溪公娶于周以正德庚午某月某日生公公生四岁光禄公携入家庙观时祭教公祝词一过成诵七岁日记数千言十岁属文有奇思十九补邑庠生试辄高等嘉靖甲午愚谷李公来督学使李公故举南宫第一人自负藻鉴至吉试士得公文大加称赏期以首解及揭榜名稍后李公怏怏不自得公恬然安之略不意乙未戊戌两□春官不第归益发奋尽读所藏书士望愈归辛□□公分校礼闱公与同邑中丞鲁原曾公并入彀郡□绅官京师者咸贺尹公能得士由是公与中丞名益藉藉起又明年授慈溪令慈浙岩邑其俗尚气好鬬夙称难治公至官之明日讼者数百人环跪庭下吏请姑置勿听以尝公公不动因摘诸词穷者朴□之取所宜听者立断决成牍一邑诧以神明有妇与所私者谋杀其子而诡诉子被杀莫知谁公疑中必有伏奸夜梦童子诉冤明旦呼妇庭鞫知其私人实杀之狱具复梦童子来谢曰冤幸伸矣上官闻之相顾嗟异自是他邑有疑狱必以属公靡不得其情者邑故苦茶贡上下榷需靡厌公定画一之法以杜公私科扰民既胥庆会郡守欲均他邑山税于慈公对慈有茶税他邑所无如欲均山税茶可独累慈乎守屈服慈故苦役法公稽册核隐较丁粮多寡轻重诸豪右家以次受役民困顿苏会岁饥预粟赈备虑民犹艰食请于当道修渠筑堰俾贫者得倚募直相拯恤所全活既众其秋田且倍收岁丙午有事棘闱所录士皆一时名彦录文多出删润于是人始知公经术文章有大过人者比入觐诸能言者文诵公德政甚具其父老感恩追送至百里外持土物以报公尽谢却之上计考功两浙□□□及还治道闻周安人讣奔归治丧囊无一钱称贷而后襄事阕服补庐江庐江壤俗故淳质公所注措一以简静独亟亟以兴学育才首事去之日邑人树碑表去思寻擢工部都水主事适虏犯三辅京师震恐缮城修械诸役繁兴公承檄督治事集而人无怨苦部尚书方倚左右手以光禄公忧去再起兵部武选主事预考军政以持论不阿着声巳起擢光禄丞是时　肃皇方有事祠祷费视常加数倍又阉宦主出纳恣意索取莫可稽核帑积屡告诎　上供不给　肃皇札下内阁问状寺长贰皇惧莫知所对公曰事当闻久矣先后蠧孔历历可考幸　上问宜请自今计日定费格且一　上报章诸出特　旨者别署目庶冗滥可稽核奸宄无所于滥众唯唯遂以疏草属公公援笔具陈详委亡虑数千言　上览之色霁　旨下一切如公议岁所省费无算迄今着絜令满考赠坦溪公如其官母周赠安人妻周封安人又三年量移尚宝卿时公在光禄六年矣会元相子擅权衔公抗不狥巳嗾当事阴抑之符卿甫一年元相子败人率讼言公淹特擢南京太仆少卿而忌者以公迁秩稍速构飞语中公公遂以诬被□报至公方挟朋辈游琅琊诸胜语笑自若比别滁□江士民闻之追迎数百里攀泣不忍去公指谓孝廉曰世常言卓鲁之绩过乡相予即未逮今观民情若此亦足自尉矣公自早岁师事同邑郡丞劈泉王公巳又日侍中洲郭公先后闻二公之教既骎骎有志于学□卒业成均复师欧阳文庄公文庄阳明先生高第弟子所阐发良知宗旨及义利危微之□尤极明切公闻而感悟最后宗伯尹公复举格物致知之语相参究公益不逆于心由是痛自刻励必欲身体而力行之其在慈溪日尝题县斋楹柱云秀干终成□精钢不作钩此其志直追配古人而不欲以簿书期会之吏自待故居官所至注措首以崇礼教明正学事其在慈请于当道修复杨慈湖先生祠宇以示风劝政暇进诸生于庭反复以所闻开导诸士翕然向风居常诲子姓必示以学所从出孝廉君少负才名公每以艺成而下语折之丁卯孝廉得隽报至公不以一时荣进喜幸惟恐有负遭际时时教以日用应酬之间操练此心谦抑敬慎严于持巳而缓于责人庶于入道有基孝廉谨奉教迄于今峥峥自立要之得于庭训多先是故宅经盗毁乃买一室邑城外门巷隘不容车公怡然自得日与乡族长老过从相勉以力田孝弟事邑有巨盗积不能除邑人患苦久矣密告当道歼其首恶余党无一得脱者境内藉以安堵凡事关一邑兴除悉力图维多类此性尤喜奖拔后进然未尝一令之知所厚善必致忠谋有不可于意面折无隐闻者始稍不能堪久之无不感悟愧悔者与中丞鲁原公交最笃其骎骎以学问相劘切垂老不懈比属纩犹无忘规警语嗟乎此可以观公矣乃进而屈于位退而屈于年不得尽副其志悲夫虽然公列卿乡先生无论隐显行业炳朗所不朽者自在区区升沈修短之间讵足公致慨惜哉予固撮其大且要者着于篇以示其后之人论曰夫刘公所谓君子长者非耶其德于国德于乡以予耳目所睹记葢未易缕指数矣顾厚施而薄享识者叹之孝廉接迹而起仅一再偕计吏上公交车遂敝蓰荣名退而修里闾之行以象贤之实在此不在彼葢刘氏之有藏庆两世矣夫蓄不久则发之不弘公之食报于后继自今其未有涯哉 

　　△南京太仆寺少卿刘公稳墓表（胡直） 

　　胡直 
