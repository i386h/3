<!-- { "loadSidebar": true } -->
　　丘陵字志高兰阳人也宣德四年举乡试第一明年授咸阳教谕迁平乡知县凡所施设不惮劳苦邑有漳水暴悍冲决数民害地卑且无城郭陵筑城又筑长堤数十里以障水民得播种堤上复植杂树以固基土木之变民恃以无恐故至今目其堤曰丘公堤云山西岁饥流民入境陵拊循之给以闲田使食其力民归之者千余户先是庙学倾圯陵撤而新之又诸生严立课程时加考阅其俊伟者则别馆之日给薪米膏烛以勖其成邑之乡社十二亦各立学择师以教之于是弦诵之声达乎闾里在邑数年诸废皆举值家艰归民攀留不得乃预计服阕之日诣阙请复任从之又数年　景皇即位以廷臣荐擢淮安知府天顺四年陵入觐以政绩卓异特赐锦衣宝镪仍命张宴礼部以示褒劝累擢山西左布政使成化初李秉吏部尚书执法不阿学士彭华从子求京秩不得憾秉嗾同乡给事中萧彦庄诬劾陵坐逮乃上疏奏辩事白彦庄免官陵亦致仕后二十年平乡百□思之立碑出赀相事者如市淮民亦追念相率设王于名贤祠岁时致祭焉又采诸善政民谣撰□惠集刻于郡中陵性清约未尝有姬妾之□好读书老而不倦所著有婴教声律二十卷芸庵集三十卷藏于家子辂山西布政司左参政 

　　○中奉大夫山西布政使司右布政使谢公佑神道碑铭 

　　公讳佑字廷佐姓谢氏世居安庆桐城之清净乡曾祖惠一号添钖祖住庆值元季世乱有乘时入乡劫掠杀人者公从容谕止解其所缚而纵之赖全者众世称其有阴德逮入　圣朝天下平定即乡之朱清波葺旧庐以居乐善好施乡人号心善先生父永富母王遘疾刲股和粥愈之人谓之孝子妣钱氏有懿德生二子长俛次即公也公天姿隽爽幼有巨志父早卒家贫钱躬纺织以拊之尝牧牛田野间每袖书于牛背上读人咸异之甫成童县尹欲举民秀□广学校生员时赠知州章公某封员外郎黄公子清俱庠生共举公族长之子以充族长度子弗堪集族子弟问孰愿皆默然公独应曰吾愿往母惜之泣下公慰母曰儿得秀才不愈于牧牛乎遂补庠生寓员外公所拜师员外公教之习字肄业公遽知用功日进一日窃朱书欲求生富贵须下死工夫十字于几员外公忽见阳斥而阴重之教谕令公暄初至选公聪敏者数辈注意训迪日授书数千言公读不过二三十遍辄能背诵冷公深期待之诸生遇假日多事佚游公独理课业于史志诸书无不□览工诗赋及骈俪之文不泛交际遇益友必执贽以求讲订知州公爱如已子供其所费不靳习诗经患无师传赖南昌朱孔修先生引拜吉水尹司正先生得经义百余篇以式自是融化成文越三载经书豁然通贯宣德乙卯遂领京闱乡荐正统丙辰登进士第观政刑部邑自国朝开科以来无登进士者登进士自公始举邑咸叹慕之丁巳授本部陜西司主事谳狱公恕己未　以疾辞归辛酉疾愈赴京壬戌春调户部四川司主事莅政有能声命解官银万镒赴辽东籴粮以实边庾升署本部广西司员外郎景泰改元赐勑奖美赠考如公官妣封太安人妻封安人迎太安人就养官舍己巳秋比虏入寇以公有风力改监察御史奉勑出镇大名练兵保境以京师声援公至修城垣造器械拊流移训士卒号令严明百度振举军民帖然事定还朝升署本司郎中复奉勑往督山西边储接济大同宣府事还与实授未几升广东布政使司右参政天顺改元复赐勑褒美加封赠其父母如制寻升河南左参政戊寅升山西右布政使公莅官慎勤存心仁厚凡所设施务使民法实惠前后志操始终一致两士提调科场士类悦其公道成化丙戌年方五十有六苦风疾具疏恳乞致仕归家杜门养和不干世务奉觞寿母乐其天伦人器宇轩豁脱略羁□绝无町畦发言谈笑一座尽倾好评论人物穷其底里人多服其至当作文雅淡诗有唐人风致书简得欧苏体有宦游藁藏于家晚于祖基作室佚老所凿池养鱼开□莳蔬周垣植以嘉树客至则开宴堂中觞咏欢或散步园池以适己丑太恭人以寿终公哀毁丧葬一依文公家礼不用释老二教乡人化之庚寅春至邑中访故旧□□文□次造员外知州二公家□□俸金以酬旧德越数目还乡而风疾复作矣享年六十 

　　○中奉大夫山西左布政使蒲山张公文奎墓志铭（许宗鲁） 

　　许宗鲁 
　　嘉靖已酉十一月六日山西左布政使蒲山张公卒于家公源出山西五台县后迁介休县再迁河南灵宝县元末讳善者始迁陕西洛川县善生岩岩生福福生封文林郎兵马副指挥贵贵生山西保德州知州郁郁配赠太宜人缑氏生义官文翼继配封太宜人任氏生公公行居二讳文奎字应光蒲山其别号也生有至性聪敏过人而笃信力行不事华饰始受学于乡之孙先生年十二能文章邃庵杨公督学试补县学生员历试学台皆列首选正德丙子以诗经举于乡明年丁丑举进士试政吏部己卯授刑部广东司主事无何丁外艰嘉靖甲申服阕复除江西司丙戍晋贵州司署员外郎其在部署躬勤听断据法原情不挠权势不侮寡弱称明允焉某年升四川按察司佥事先时芒部弗宾叛服无常公理其事亲涉夷境论以革流复土事由夷民归化时蜀地屡饥振施惟殷乃遍履荒遐若滇若贵至皆再三不以难苦避逊适有贵宦谪居行颇不法公绳约以宪略不假借致有流言以蔽其贤己丑考察量移山西按察司督理屯田是年始受主事考绩之封保德公秩崇从本阶缑任从夫阶诰赠封俱宜人公与厥配王受勑命王封安人云时参将某违例占种人不敢诘公按劾不贷屯政就理寻以贤能膺荐再奉玺书饬兵石隰武备聿修癸巳考绩晋四川布攻司右参议是时向所绳者适抚其地公援例疏请回避因有论辩诏命所司停勘公乃蹔归田里即浩然自休构亭教授曰吾当蒲掷山人矣丙申事白奏上左迁一级丁酉添注直隶庐州府同知往添注官多不事事公力政不怠垦荒复逋郡乃大治戊戌晋湖广按察司佥事督理江防己亥　上南巡兴都公职除道建航供备行官所事克举　上嘉其绩赐衣二袭白金三铤是岁　章圣皇太后祔葬显陵公护梓宫自刘家隔□石城驿川途无警奠献如制乃又以法检束从官往来道途事集而民不扰使者以闻复赉衣一袭白金二锭庚子晋江西按察司副使职清军伍兼理驿传公按籍稽勾酌宜裁革二政允修若其发指挥罗某之奸息妖人易盛之乱尤显绩壬寅晋四川布政司参政癸卯入蜀视事乃革州县库役之供应罢西路夫役之输银催科抚宇寓仁于政民爱畏焉某年晋江西按察司按察使江西南方之大省宿号难理先政在民民见公至欣迎载道公持守不阿贞肃有道宪度改观未几晋山西布政司左布政使历官既久廉节愈厉惟携二童侍行俸金亦以贮库大革加耗裁损公费覆露广遍晋省以宁然以不通请谒不事逢迎久居不迁丁未以内艰西归居忧读礼无愆孝思至是卒卒之先数日梦乘白马而行又梦雪中挽绋觉语其子曰日且大雪吾其死夫巳而果雪沐浴正冠奄然逝矣公性沈毅而慈仁任事不退待物不刻故论者谓其有仁者之勇然志存经济用不钧枢谈治道者惜之晚年好神仙服食修炼自谓有得恒以仙官自况公退燕居凝神内照泊如也往岁予卧病公自蜀中寄致黄庭经一帙副以手书云吾诵此经大有神验子能持诵万过诸病可蠲因致长生之道予心信而感之谓公能是道也而竟止此其故何邪然乘马雨雪之祥自刻反归之期殆亦有所得巳 

　　○□□□布政使林公应标传（徐观澜） 

　　徐观澜 
　　林应标字君仪采出端州登嘉靖癸未进士授礼部士容□□事会夷人进玉郎中陈九川验入旋失之事□赴诏狱郎中惶急不知所裁谩抵云是日林主事直署期司隶诘之再应标佯不省坐诬服受杖并系人问之曰幸得同舍郎情亲遇小利害辄抗辩是市交也且柰夷人姗笑何久之进玉者复至司隶召至府出二人令译者通其意夷熟视应标数摇首见九川抚掌颔之诬始得直然应标终不欲令郎中独坐而已得幸解也于是同朝人士凡称应标长者而不直九川也后出江西佥事累升至广东按察使讯狱有取夷舟覆漂物者怨家所中寘重刑先后廉访使视已成事不复再鞫应标廉其状辄云此非剽客流坐怨家诬服而文致者不深核之也竟出之转江西右辖迁左辖时袁州相嵩已专政矣江西岁出籍钱数十万市上方物输之少府故事率听袁州子壻具驵侩之徒司之以故籍钱空帑而京师主进者不见持一钱入应标至严壻袁应枢复以请袁以林谨此愿特画诺听之不意其拒之深也衔之又藏中无名钱先是诸左使辄括之问遗袁州具应标诫慎封识筦库掾数以言云此左使陟开府地道也应标笑谢之坐是调山西时晋府以子钱蚕食诸王子禄诸王子至不能厌糠核应标至召教授庭让之曰若不闻冯驩操蒯缑抵孟尝君所一穷客也尚能令薛民亲孟尝而游扬其名今朱邸无食客之□而宗室非薛民之比若专辅导乃不能如一门客力乎词色俱厉教授蒲伏谢无所容自是散□必召诸王子至庭以次授之晋府积空券无所舒□乃摭他事诬讼阙下袁州相受晋邸金犹以前衔□已遂可其奏应标叹曰吾独不念主客时尚能激昂置不辩事乎遂趣装归年五十六卒于家 

　　○山西左布政使长清李公侨志铭（张□） 

　　张□ 
