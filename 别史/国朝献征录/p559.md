<!-- { "loadSidebar": true } -->
　　吾兄资禀高生九月以筯画灰上作土地两字见苍蝇溺粪溷中以杖拯之人问之曰此其地也使其在盘盂则挞之矣方九岁伯父酒豪公常坐之膝上谓之曰乡人孔御史每爱诵衣紫腰金拜彩年今验矣□能如是乎对曰富贵不淫贫贱乐男儿到此是豪雄儿爱此耳当是时年十四闻者异之稍长游邑庠先生长者见所行与言爱且敬之有麻剌僧进贡经嘉鱼数十人昼夜坐宿县厅勒索银米县官不敢谁何召诸生谕之麻剌僧持刀梃乱击诸生皆逸兄被执欲使跪其主僧兄曰以外夷而侮华夏之官托进贡而冒公家无益之费廪饩外勒要官钱违法固如是乎麻剌僧惧即去之提学副使莆阳严公洤者性严□□□□异批其卷曰杨文定公解学士不足多也欲□教诸司子弟兄曰不可吾不能以科举文字人□□者不乐恶先儒脚注以破裂圣　经闻者皆□之矣其言曰夫诗书者吾道之迹而巳矣必得知道者以之师于是而授人以诗书则诗书于人庶乎其有益也使徒事诗书亦末焉耳古之时此学校也后世亦此学校也古之学者巳今之学者人古之学者君子今之学者小人也岂学校之罪哉予观近代以来害天下之人心者莫甚于学官害天不之士习者莫甚于科举率天下士类恶而无所纪极者莫甚于学官必将天下学官一切废去之惟天下之守令择天下有道德之人以之于郡邑之内求老师宿儒而之一乡之善士则师其一乡一国之善士则师其一国凡士子之所习者六德六行六艺以立其本经书以扩其用而经书则惟原文而巳至于力役田亩及钱榖兵甲律令之属皆一一究极之而可施之实用焉守令各诣其所会之地卑躬尽礼而访问之其道成德就者则举之夫举而用不用则在执天下之政者之责也然士之道成德就者用则行之不用则藏之亦不可以在外者欣戚也有司惟知举贤才士惟知守道实惟两得之他非所计由郡邑而达之国由国而达之天下斯可矣年三十有七领乡荐四十一年登进士西涯先生谓之曰子盍与钱与谦□阁老徐先生乎兄对曰吾恐张师德见薄于王旦矣廷试榜出与谦及第兄列名同进士出身拜大理评事三年升寺副怃然曰权不能救人之死生才不能识时之变正身不能应时之俯仰负此官矣□言曰当世之达官理得而势顺势顺而事从官则□矣□世之达官迹狥而理窒理窒而事逆无怪其官之□矣势同而理同理达而官易□今□则然也评□□□□之士□□今之所伍谏官也□可评也事可言也评事之职也今之刑罚也不中时事之得失亦多矣三年之淹亦何所□事之难也谓评□□难若昌黎所谓丞之难也夫心与事一则□二则杂专则成杂则败理固然矣举官者人也□事者官也官不负人人常负其官人负其官官则废其事吾见亦多矣即以疾辞归予尝筑钓台于村庄黄公山至是兄奉母太孺人居之徜徉台上或兄倡而弟和之或弟倡而兄和之歌以侑亲觞家固贫甚每岁贷食于人虽菜羹麦饭每至乏绝了无侮意或劝之复仕曰予素无作官才非敢□世也湖西义学十四世祖宗儒所建岁久倾圯与族人修葺之将以教来学者又有六世祖墓见侵于蒲圻邻封人子尝告白沙陈先生先生曰必讼之官兄曰贫者无托心之□富者布倾盖之知姑待之予不能忍讼之宪司而华亭韩公谓人家五世祖墓不□修曲归我李氏予甚愧兄能先事觉微也辛酉之冬十月太孺人卒兄徒步经营葬事冒寒多饥苦竟以枯羸不起壬戌五月二十二日距其生景泰庚午才五十有三兄性达见人有饥寒色多少尽与巳之带索啜水无毫发后日计较也成化十四年十五年湖广既涝复旱饿死道路者相枕籍乃作歌谣数十首当道闻之大发赈贷存活颇多二十三年及弘治元年大旱自贷邑人榖百余斛以赡族人不能还既而其人适以输岁办物料之京兄一一偿之兄名承芳字茂卿别号东山乔居士十七世祖名璠自南唐时居嘉鱼五世祖名名远仕元谭史曾祖名焕洪武间举西蜀盐课大使祖善教谕叙珙咸以叙父官赠都察院右副都御史曾祖母熊氏祖母童氏俱赠太淑人父阜号鸥宾不仕以兄官赠大理评事母邓氏封太孺人娶同邑古氏封孺人 

　　◆评事 

　　大理寺左评事赠太常寺丞林君公黼墓志铭（崔桐） 
　　大理寺左寺左评事赠太常寺寺丞石峰林公墓表（张岳） 

　　○大理寺左评事赠太常寺丞林君公黼墓志铭（崔桐） 

　　崔桐 
　　正德己卯林公以谏南巡被杖卒后十八年公子逢春奉磁江郑秋官宪状来乞铭予曰嗟乎吾于公同年同进谏被杖公往矣而吾苟存铭其当之忆昔南巡诏下先日廷臣谏者巳诏廷跪矣公欲谏或公危之公曰吾知谏无益默默其能安乎疏入诏狱三日廷杖倍于先谏者公竟以不胜卒呜呼痛哉公体素羸时寓公署旁所惸惸与一奴俱奴且蓐疾不能职役使若宜隐忍也而奋然之既杖舁归以公署不宜殡殡于同乡郑秋官源涣所秋官时亦被杖力疾治丧事京师人无弗哀公者叹息曰忠臣忠臣呜呼时谏者百余人而在公尤难其不敢谏者出门羞涩拥面京城小儿或揄揶之视公何如哉公讳公黼字质夫别号石峰少从同里方伯郑公学既学于大学士上蔡李公雅爱静修尝闭处一室端默诵习饮食不关其家人者三年故其学精通经传子史旁及训诂韵切篆籀诸书至于轩素医家术靡不探析公性至孝友居父母丧哀毁蔬粥三年跬步未尝远凡筵事其二兄甚谨萧墙之内怡如也中正德丁丑进士明年授大理寺左评事仅数月□中称平又明年卒公平居吶吶言若不出口而其临大事遇大变确然不可拔如此谓非学问之功孝友之推耶卒二年　今上即位遣官谕祭赠太常寺丞录其子逢春国子生有司祠之乡贤又割废寺田若干亩以烝尝公公之先世居福唐道山坊既有讳全者始徙居长乐之僊山至公凡七世矣曾祖惠祖福皆不仕父节领乡荐教谕于潜嘉定二学终岐府伴读赠太常寺丞母陈氏有淑行赠安人配徐氏封安人皆以公死忠故得推恩男一人即逢春公成化丙申九月生卒正德己卯四月得年四十四 

　　○大理寺左寺左评事赠太常寺寺丞石峰林公墓表（张岳） 

　　张岳 
　　正德己卯春正月辛亥武皇将南幸中外汹汹危疑廷臣交章谏　上怒责先谏者跪外廷待五日罪止来者勿敢谏丙辰行人司奏继上　上愈怒羣捽去下诏狱翌日大理寺阖寺继之又翌日工部属三人又继之　上读奏怒如行人司加甚命锁项械手足暴廷中五日复系诏狱待后命是时余备数行人□同年长乐林君质夫大理评事质夫长余十岁□素癯系械出入神气闲静无异骑从出入□署□□四月壬申杖于狱又越五月丁丑杖阙下质夫两□无完肉流血渍街砌竟杖息微微弗续舁至同年刑部主事郑君与聚舍遂绝就殓焉余时卧疮不能视质夫之殓而亲见其死状之伏枕流涕累日是夏六月余谪南京国子监学正便道省视乃携质夫丧偕行至延平付其子逢春归葬质夫人忠孝沉默心事莹明无一不可质诸鬼神其事亲居家孝友恭俭与人信详刑谨细不以一字苟喜怒于人可谓贤者当质夫未死时士大夫知质夫者大率谓其清修雅饬善人而巳及其勇于赴义临死生而志不慑气不衰然后知其浩然有烈丈夫之风非止世所谓善人也黄后峰伯固于质夫分素浅在狱中熟察其所私谓余曰吾取友几徧天下乃近遗质夫盖将委心焉然质夫死未几伯固亦死天于贤者气数何如也今　天子即位赠质夫太常寺丞遣官谕祭录逢春入太学授光禄署丞转九江府推官升署正逢春尝以墓表属余久之未能作甲辰冬余抚江西逢春由九江将之光禄任谒余别复申前请呜呼同□大时谏者百数人械系诏狱者三十七人死者□□□□己卯至今二十七年械系所存二十六人□□□强颜苟禄而巳霜雪雨露无往非天甘苦坚脆□物各以其生质受之莫非天之道也于天乎奚尤质夫之全归与逢春之成立皆可以自信而无憾矣故书以授逢春使归刻之石以示后世之欲知质夫者 

　　焦太史编辑国朝献征录卷之六十八终 

　　●焦太史编辑国朝献征录卷之六十九 

　　南京大理寺（卿　少卿　评事） 

　　◆卿 

　　南京大理寺卿汤宗传 
　　南京大理寺卿龚永吉传 
　　南京大理寺卿夏公时正墓志铭（王鏊） 
　　南京大理寺卿宋钦传（实录） 
　　大理寺卿吴道宏传（实录） 
　　南京大理寺卿章公格墓志铭 
　　南京大理寺卿傅公习墓志铭（严嵩） 
　　南京大理寺卿林公茂达传（柯维骐） 
　　南京大理寺卿信阳孟公洋墓志铭（严嵩） 
　　南京大理寺卿李公显墓志铭（费寀） 
　　南京大理寺卿王公湘墓表（于慎行） 

　　○南京大理寺卿汤宗传 

　　汤宗字正传浙江平阳县人初由太学生擢河南按察佥事改北平后升山东按察使坐事左迁刑部郎中永乐初擢苏州知府时郡内连遭水患细民流离逋租百余万石无所出宗不忍迫促谕冨民出米代输富民知其能爱民皆从其令不三月逋负悉完又坐事左迁知禄州用右春坊大学士黄淮荐召还授大理寺丞时外夷贡使病死使者从人谓医杀之狱成宗阅牍叹曰夷人于医素无仇怨宁有故杀之理卒辨其诬明年河南水患民多流徙　仁宗皇帝在东宫命宗往赈之比还命署户部主事未几坐累系狱者十余年　仁宗莅祚复大理丞俄进左少卿升南京大理寺卿　上嗣位命清理戎籍于山东时天久不雨宗极陈民间饥馑疲困之状即日召还勑有司免租税蠲徭役罢不急之务宣德二年正月卒年六十有三讣闻遣官赐祭命有司治葬 

　　○南京大理寺卿龚永吉传 

　　龚永吉字天民父泰以都给事中死建文之难语具忠节录永吉领乡荐宣德丙午授职方主事清慎有声尝扈　驾征乐安正统改元丙辰春二月升武选郎中秋九月被诬谪戍平凉二年丁巳春二月北虏犯边兵部尚书王公荐公可用诏驿骑取之时副总兵都督赵公安兵部侍郎柴公交车将兵出凉州以公佐军执馘而还公之筹策居多夏六月复任当在平凉时母传没于家逾三年公弗及守制既还乞终丧不许九年甲子诏靖远伯王公骥讨麓川缅甸西廵延绥宁夏庄凉甘肃等处以公佐奏功凯旋十四年己巳复诏靖远伯将兵往麓川缅甸孟飬等处征剿苗蛮经画一委于公运筹决胜参赞惟勤班师行赏冬十月擢大理少卿天顺改元春三月升兵部右侍郎夏六月改南京礼部秋八月改南京大理寺卿时有冤狱休宁县土豪孙志静谋杀细民项仕和而夺其妻事觉贿执狱者脱其罪都察院送寺审录公疑而置之及晚归过太平堤忽一鹅止肩舆下挥之弗去公指谓鹅曰若有冤可随我至门及至则鹅不见矣公曰此非项仕和之冤耶翌日阅案果疑□驳回会都御史萧公维祯差官往核其事实孙志静谋也成化乙酉冬十二月上疏乞骸得允乃买舟东归琴书之外无余物公平生厚于待人薄于奉巳惓惓以保民爱君心永嘉章恭毅公尝题其墓有生既无惭死亦何愧之语忆可谓名言也巳 

　　○南京大理寺卿夏公时正墓志铭（王鏊） 

　　王鏊 
