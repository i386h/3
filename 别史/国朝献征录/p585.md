<!-- { "loadSidebar": true } -->
　　公讳铎字鸣治别号方石台之太平人少县学生天顺己卯举乡荐第二甲申登进士第入翰林庶吉士乙□授编修成化丁亥预修　英庙实录成升从六品俸乙未秩满迁侍讲仍加从五品俸戊戌以家艰去既免丧谢病居数年弘治初台谏部属言事者交荐之会以修宪庙实录征乃起供职庚戌擢南京国子监祭酒辛亥致仕归荐者以十数特擢礼部右侍郎管国子祭酒事命吏部遣使即其家起之公再辞不得道得疾径归复请而敦迫日益急乃行至京辞所加职以本官治事亦不许居二年辞至再癸亥修历代通鉴纂要　命润色官疏又五六上后乞归飬疾乃许命给驿以行令有司俟病愈闻奏正德戊辰吏部例上其名会权奸用事恐其复起遂仍致仕庚午正月二十四日终于正寝盖公出处履历之槩如此可谓得其正矣公编修时尝奉　旨校勘通鉴纲目上疏言神宗喜通鉴理宗好纲目□不能推之政治因劝求贒讲学以史册质经传□□义则大本立而万目自随矣侍讲撰经筵□□□□所欲言者在南监动以身教每严约束禁诸生□□礼捐皂役钱籍膳夫钱于官购东西二书楼以庋镂板上疏请增杨龟山从祀而黜□庐吴氏余若择师儒慎科贡广载籍复会馔均差遣论列尤多在北监请增号舍修堂室又谓庙门衢面多狭斜以亵慢买其地而廓之又买官廨三十余区居学官以省僦直皆出夫皂顾役余悉籍公用诸生贫困者亦有给死者请京府致赙给驿归其丧又别祀叔梁纥曾晢颜路孔鲤配之以全伦义而议黜吴氏者尤切皆不果行凡所建曰皆师古义持独见未始有狥俗希人之意虽尊官要地忌者不能无而舆论所归若出一口其辞则相率请留其去则争论荐如输粟纳马诸途素所抑者亦连名荐之前后所上辞疏朝廷每优诏慰答至停禄以俟命仅予告归既其没也特赠礼部尚书谥文肃遣官逾祭令有司治葬事终始极备皆平生意望所不及公道之在天下固不可泯哉公孤介寡合性气屹屹嗜义如渴见不善若将凂然家居孝友自违飬后辄无意仕进少从从父宝庆知府世修学师事终身及玉城山人世懋早卒并集其诗刻之其父赠礼部侍郎世衍尝出祭田三十亩公买田代之而以其田分诸弟及供家□□□葬族之贫者又买田以益弟侄数亦如之又修宗谱构墓庐合族计其高祖孝子温良遗行久弗白至公始表着之祖母赵氏以节死后公以侍郎考绩请辍所得封诰移旌典诏特表贞节之门仍予诰命以至乡郡诸先正遗文善行皆辑录以传与南京工部侍郎黄公世显知巳始终不婣党知识困乏者皆有周恤然实无长物惟节俸入之其居常第疏食醴饮而巳诗精炼不苟力追古作当所得意殆忘寝食文尚理致谨体裁考订评隲多前人所未及所著有桃溪集续真西山读书记伊洛渊源续录伊洛遗音四子择言元史本末宰辅公革国朝名臣事略尊乡录赤城新志及诗集论谏录蚁忱稿及绠余诚归夷杂咏缌山集祭礼仪注若干卷当直　经筵撰讲章必尽所欲言者尝发明诚之者人之道谓务虗名而不求实用如汉武帝内多欲而外施仁义唐太宗外行仁义而内多惭德便是不诚又如梁武帝酷好佛法唐德宗信任卢杞不能明于治道之邪正人才之贒否是不能择善也唐玄宗初年励精几致太平后乃穷奢极欲溺于所爱唐宪宗初年发愤志平僭乱后乃好神僊迎佛骨有始无终是不□固执也时　纯皇帝颇有偏好铎以此讽然　上不以忤也公见北虏日滋乃条上备边事宜其畧曰河曲近失声援虏人潜伏遂窟穴夫大河关陜之限隔受降东胜乃大河之藩篱失此则河不可守况又失河而退守其何能及黄甫川西至榆林抵宁夏二千余里中间列置城堡二十有三步军二万三千有奇卒分力弱势难捍御是以往岁寇掠如入无人之境　朝廷久搜套之策迟疑未决及今无事正宜蓄兵飬锐渐图复汉唐故疆与　国初东胜之地据其形势守其不攻此计之上也又言今之边将皆□唐债帅士卒战没而名数不闻士卒克捷而赏归权势克减之私办纳之苦怨塞胸腹志义乖离尚安能驱而使之乎言甚剀切皆凿凿可行　会辑通鉴纂要以先生润色官乃论黜晋隋胡元之统识者韪之先是国学自会膳不行膳夫输役遂祭酒常费先生乃尽籍贮于公不私铢发奏均给其属与诸生之贫者余修治圯废之需至今犹行之 

　　○朝列大夫国子监祭酒谥文恪鲁公铎传（黄佐） 

　　黄佐 
　　鲁铎字振之湖广景陵人弱冠游邑庠提学副使薛纲爱其文由是知名全楚成化丙午领乡荐高等家在东冈尝赋诗以见志古树冈头屋数椽主人家世只残编住临江汉东南会望到云龙五百年七泽鸢鱼皆理道九州岛兄弟或颠连西周老凤将雏起几见梧桐日影圆弘治壬戌举礼部第一擢进士高第改翰林庶吉士少师李文正公东阳雅重之授编修预修　孝宗实录　武宗即阼诏谕安南铎充正使赐一品服以行比至宣布威德正其仪礼诸所馈遗悉□之交人称叹迁国子司业进南京祭酒寻改北京□屡历成均其教主于理道不事章句南北士多所造就尤持清操湔宿弊缙绅歆仰之屡谢病归至是复得告乃辟园亭莳花木屏迹深居投老计嘉靖初刑部尚书林俊上书谓经师易得人师难求铎性质浑朴志尚清纯道足以镇雅黜浮学足以订顽立懦方今厘革庶弊正育贒成德振作士风之时况鲁铎与谢铎人品类谢铎以祭酒飬病　孝宗用吏部荐进礼部侍郎掌祭酒事起之于家遣官以□其行□道尊师颂羙有作　陛下今日处鲁铎如□□则今日之颂羙　陛下将亦同　孝宗矣一时抚按之臣暨两都台谏交疏论荐先后以十数皆谓德器温粹问学渊源植德易简宅心廉直庄重浑厚之文可以华王言淳懿端恪之行可以式乡俗于是推卿佐者五皆莫之应年六十有七卒抚按诸臣以恤典请诏谕祭一坛赐谥文恪仍令有司营葬铎性恬退器量深闳文章节槩见推天下家居以身率物尝作俗言以劝乡人有巨盗起掠民牛马或绐铎物必释其□□□□此着有莲北使交东西厢巳有园诸□若干卷藏于家 

　　○中宪大夫国子监祭酒鹤山王公激墓志铭（罗洪光） 

　　罗洪光 
　　鹤山王先生举嘉靖癸未进士之明年出知吉水吉水剧邑也精于吏者咸病其冗乃先生临之殊不经意日出公庭数刻发遣公移了争讼几事巳复操笔文辞亦数刻立就忘其身之在公庭也暇日与诸生雠校经义或对客谈古今诗律得失何在杂以谑笑听者忘疲其说经义不甚矢见矢见求合时调即在公庭亦不喜时调束缚而其谑笑尝以取容上官与诸败官行事譬若将谕巳意者讼至多引古人忍让事俾自悔改更不禁系以赋役留者言语欧欧如其家人父子节缩简澹惟所欲使不令迫苦人亦踊跃趋事尝恐后期邑中人人称其易与久之迹境内人王璇五六辈发其奸寘之宪典于是人人又且畏顾奉法以操纵得宜在先生固不一以自奇如是者三年一日也巳而　内召私语某曰吾舅柄用外闲方且藉藉吾可以身口实乎某力赞其决盖先生张文忠公孚敬之甥年且相亚又交好也丁亥擢吏部文选主事戊子出典广东乡试庚寅擢考功郎中郎中满考擢南京通政司右通政癸巳召主誊黄未几改国子祭酒兼　经筵讲官吏部进□黜陟人才务当情实尤能采拔幽滞直巳无所他狥在国子岁余振励有方然其私心既不欲以身人口实而被退抑与忌其进者窃揣知之往往构谗□轧遂决意弃去盖屡疏始得归既归连遭内外艰心不胜痛遂以疾终其归之年仅六十也先生长身玉立风致魁岸气不肯下人不独自视甚高望之者如尘外孤鹤不易笼绁久而窥其胸次率自贬让其少时抱异质书过目辄成诵兼通诸经弱冠以春秋魁两浙而举进士则以毛诗居常有意辟榖酷嗜仙释氏语稍长才名迸出倾压行辈大宰乔白岩山人孙太初引文字交而于许台仲金汝白应邦升咸称莫逆间因徐曰仁朱守中问学于阳明王公徐金五君皆浙之诸君子也先生平生磊磊若此然仅自効于下邑方跻显位未获尽其所长溘然遽至沦没岂不惜哉议者以先生之才即无亲授固当得显位即有亲援得显位忌者必不敢相谗即相谗未有能自惜其身以屡疏乞退是可多见耶先生名激字子扬世居永嘉之华盖乡至先生始徙郡中康乐坊曾祖珙祖封父钲以先生贵封通政司右通使母张氏□□公之姊与其配邵皆封恭人某诸生时先生□经义赏识之又知其所志不苟故每与语心事比登第纔一再见而先生别矣先生既葬墓未有铭叔懋以书来曰子固知先子者不可辞铭又六年始纳铭于墓 

　　○侍郎掌国子监事林公文俊传（柯□□） 

　　柯□□ 
　　林文俊字汝英号方斋世居定庄文悛生而颕异书过目辄成诵弱冠举正德丁卯乡试第一辛未登进士选翰林院庶吉士授编修擢右春坊右赞善历二京国子祭酒南京礼部右侍郎转南京吏部右侍郎中间预修　世宗实录两同考礼闱一主考武举再充经筵讲官　世宗见其玉质矩容音吐中金石意属大用权贵挤翰林异巳者补外文俊赖　圣眷以免吏部会推南祭酒凡四上竟及文俊始允先是　敕本监校刊二十一代史未就文俊不数月校定二十史锓梓以献其宋史书繁讹多且　朝议谓宜改修故缺云改北祭酒值　乘舆临幸文俊以尚书讲说　世宗甚悦赐衣二袭凡南北六馆生罔不肃遵规条虽贵游子不得躐序南一生遇盗稽程法当赎金文俊闻其将鬻子恻然捐俸吏议卒免赎时有恤教之颂吏部方逾岁左胁病疽卒得年仅五十讣闻　世宗轸悼荫一子加赠南京礼部尚书赐葬祭太常初议谥曰良曰恪　御笔特改曰文修异数也文俊涵飬完粹诚实不欺待人有恩每讳过或非意相予亦无愠色性至孝释褐即迎飬二亲二亲先后殁于京邸扶榇归哀毁踰节念父当日耕自给因名所居堂曰力本示子孙勿忘历宫二纪清约如寒士不置媵妾不蓄玩好物所得俸金买田充祀与同祖从子均业其遗与诸子者仅给衣食而巳平生慎取予不干人以私有藉人请求书札者独文俊无有士论翕然故没无遗赀文章醇雅隽永有方斋存稿若干卷 

　　◆司业 

　　国子监司业孙作传 
　　国子监司业王公嘉会传（黄佐） 
　　国子监司业前礼部侍郎刘崧传 
　　司业吴公源传 
　　国子监司业张公智传 
　　司业吴公溥传（黄佐） 
　　司经局洗马掌司业晁公瑮传 
　　国子监司业澄川沈先生□墓表（于慎） 

　　○国子监司业孙作传 

　　孙作字大雅一字次知江阴人自曾祖澄川先生传至作而学益大门人弟子以清尚先生称之而不名著书十二篇号东家子词旨闳慱杂之子书中盖不能辨也至正兵起挈家二吴尽弃他物惟载先世藏书两敝簏太尉张士诚闻而廪禄之卒以母病谢去用是益贫然熙怡自若略不动久之众买田筑室家于松焉洪武癸丑起纂修日历授翰林编修官乞外授太平府教授三年选学官任除国子助教明年分教中都又明年还成均又明年升国子司业□终于汉成里所著惟沧螺集版行于时余见宋□□□□□传 

　　○国子监司业王公嘉会传（黄佐） 

　　黄佐 
