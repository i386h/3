<!-- { "loadSidebar": true } -->
　　叶伯巨字居升宁海东苍里人也好读书年二十余有名于乡党选县学弟子员善说礼凡朋友有昏丧必礼相之人耿介不能藏人短见人不善立折之不顾其喜怒人知其无它终亦不恨也以年长通经术升入太学未久诏诸生分教河北子弟伯巨得平遥县待诸生如子诸生亦爱之如父兄洪武九年星变下诏求言伯巨曰今天下有三事最切积于吾心久矣纵不求吾犹将言之况有明诏乎即书言三事曰分封太移也求治太急也用刑太烦也今四海方平民庶思治矣而不务以宽厚御之视诛杀人如灭蝼蚁使民不获安息欲以图治难矣夫图治于乱世之余犹理丝于棼乱之后缓之则端绪可得欲速切胶结而不可理今病民之不安奸邪不止朝夕异冷赏罚不准君劳于上臣困于下治乌可致乎此二者人皆知其不可然非败之根也所谓分封太侈者天子畿内地止千里而燕秦晋楚踰千里之国以封年少未达事之王无事则易□□□事则易僣乱此人所未知而臣所谓患难见者也其语皆切者上大怒曰小子乃敢疏问吾家骨肉邪我见之□□愤况使吾儿见之耶速取以来吾将手射之而啖其肉耳伯巨至丞相乘上喜乃敢奏诏系刑曹问状庾死狱中其同时言事有郑士利士利字好义亦宁海人尝县诸生其兄士原以儒荐河南怀庆府同知迁湖广按察司佥事利因告于师去侍其兄游学有名洪武九年天下考校钱谷策书空印书起凡主印吏及署字有名者皆逮系御史狱狱凡数百人士利兄亦以河南时空印系狱中　天子方怒空印事以欺罔行省言臣二十余辈守令署印者皆欲置之死佐贰以下榜一百免死军远方丞相大夫皆知空印者无它罪可恕莫敢谏士利独叹曰　上不知以空印大罪诚得人言之　上圣明宁有不悟怀欲言之适星变求言士利曰可矣既而读诏有假公言私者罪之久之士利曰吾所欲言者　天子杀无罪可痛耳吾兄非主印者固当出需吾兄杖出乃言言吾死不恨其兄免死出士利乃书数千言言数事而于空印事最详其意以诚欲深罪空印者恐奸夷得挟空印纸文移以虐民耳臣以□移必完印乃可今考校策书合两缝印非一印一□□比纵得之亦不足用况不可得乎且钱谷之数府必合于省省必合于户部其数诚不可悬断预决必至户部而后定省府远者去户部六七千里近者三四千里待策书既成而后用印则往来之难非期年不可至故必先用印而后书此权宜之务所从来远矣何足深罪且国家诸法必明示之天下而后罪犯法者以其不可而故犯之也自立国以至于今未尝有空印之律有司丞相不知其罪今一旦捕而诛之则何以使受诛者甘心而无词平朝廷求贤士而置之庶位得之甚难位至于郡守者皆数十年所成就通达廉明之士非如草菅然可刈而复生也　陛下奈何以不足罪之罪而坏足用之才乎臣窃　陛下痛惜之其书既成欲上者数矣而未决每归逆旅则杜门附首而泣泣数日其兄子侍行者疑而问之曰何所苦乎士利曰吾有所自苦耳我以触　天子怒必受祸然杀我活余人我更何恨遂持书诣丞相府士利短小容貌如常人见丞相礼颇倨丞相问何书士利曰吾将　天子言之丞相何问也丞相因御史大夫入奏　上览书大怒诏丞相大夫杂问□教若必有主谋者士利笑曰顾吾书可用与否如何耳且吾业既国家言事自分受祸人谁我谋乎辞卒不屈然犹输作终身而竟杀空印者 

　　○张飞卿墓志铭（宋濂） 

　　宋濂 
　　无锡有倬伟倜傥之士曰张君飞卿身长七尺面如頳玉盘双瞳炯炯照人须髯奋张见者之改容然气岸孤骞不同一世侧媚士虽当时贵人言不循理必面折不少贷或讥君疾恶太甚君曰天生吾口所以出言也当言而反讷恶用口元之季世伪吴张士诚据姑苏而无锡相继陷髠黥盗贩之徒首缠绛帕手执戈矛廵门啸呼民情汹汹恐旦暮有屠戮之惨君曰避寇路绝柰何捉笔大书邵尧夫听天吟于屏曰上天生我上天死我一听于天有何不可邻曲来问计君不答指以示之君子以知命吴元年丁未　皇明兵破姑苏太傅徐魏公缚士诚送　京师遣豫章侯胡公帅师围无锡吴将莫天佑时号老虎犹欲聚土孽固守太傅再命使者谕降天佑俱杀之太傅怒传令胡公曰即不下可屠其城君知事急率二三老父往见天佑扬言曰吾民不见天日十二年张氏巳就縳纵负固自守将谁况未必能守邪天兵如雷膺之者无不虀粉一城死生定在今夕愿熟虑之天佑沉思良久掷帽于地曰诚如君言乃缒南城而下走谒胡公胡公问所以来之故君进曰无锡亦良民安敢自外声教不幸居割据之中只尺虽近奚趐千里之远耳目涂塞若罔闻知明公奉扬　天威顿兵城下势若泰山压卵孰敢不惧今不避万死特生民请命惟明公加察焉胡公覩君气貌非常言复慷慨喜曰君诚福人哉城不受兵宜也遂命君还君叩城门呼曰亟开吾事济矣阍吏启关而入天佑出降所活数十万人胡公去民争联帛□诗词饯之君皆作行草书凤舞鸾翔人以不可及 

　　○贾克明传 

　　贾克明三原弟友里人洪武间徙家村底性廉介信实治梓人业凡乡邻有丧虽侧微必吊葬必素冠麻绦执绋送至墓所窆毕而返其分而甚者自具饮食造棺又助其穿圹而葬之尝焦村马氏构神祠数月马氏曰计值当奉二金兹乏金有纸钱一驮奉之可乎克明曰可将行主人饮之酒授以纸钱克明酹而饮饮讫焚钱干神前而别崇贤街刘氏祠孤云鬼作木主三百克明曰公能施财祭诸无嗣之鬼我独不能施以力乎辞值不受刘氏乃延之厨中托供祠事酬以饮食克明水浆不入口者七日病不能兴家人舆之以归尝与通玄观道人刘宗道友宗道有道行张三丰所重凡出门锁钥恒托克明掌之遗之饮食弗用宗道精癸亥数能预知人死生将殁子孙及其徒乞传其数以养生不可间呼克明至而密授之其相信如此宗道殁凡问死生者皆归焉有馈遗弗受亦竟不传之子孙焉其卒而葬有乌鹊蜜蜂成阵送至墓所及窆散去 

　　○王稌传 

　　王稌字叔丰绅之子绩学能文有大父椲风受业方孝孺孝孺甚器重之许妻以女孝孺之及干难也稌周旋其间又与郑珣至聚宝门外求孝孺遗骸归葬不得卒坐逮系　文皇念其祖祎死国特宥免方欲向用而稌以疾辞还金华结屋读书青岩之下将终身焉复购孝孺遗文侯城集以传人咸义之稌性至孝初绅痛念父殁每食必斥兼味稌一遵遗志子孙相承阅数十年不变事母丁如事其父送终尽礼三年酒肉未尝入口学问该博从游者日众郡邑交重之礼乡饮宾至以分献先圣庙稌疏髯伟貌出必俨然古冠服人争覩之曰此王先生也所著有青岩稿圣庙文纂金华贤达传续文章正宗卒年五十九门人私谥曰孝庄先生 

　　○友义居士毕公德墓表（倪谦） 

　　倪谦 
　　友义居士者何淮南毕公文德其人也友义者何公平生惟义是务公既没淮之士君子不忍复称其字以其乐施于人久而不变故私议之曰友义也其义者何公赀甲于乡不擅其有以周人之乏不惮其难以赴人之急此其义者然也义举甚多未悉也试言其大者正统初朝廷募民输刍粟助边公嘅然应诏致从子瑛授职千户身膺冠带之荣丁巳徐淮大水民饥发粟二千石赈之己巳朝廷命将南征士阻淮涨不可渡乃造巨艘二于清河口济之民有李氏妇以舅牛借邻死欲卖身以偿即代偿之天顺癸未黄学士廷臣谪广没妻孥扶柩归葬陜之兰阳甲申夏舟阻淮上不能归廵抚王都宪公度吊而悯之询可任后事者淮之父老咸曰非义士文德不可乃以托公即请馆于家买地葬之市屋居其妻孥财物俾不失所成化丙戌民饥粥子女者众悉以善价收育立合券约岁豊还之凿义井十余口以济汲置义阡三区以便葬造桥四座以利涉设义学清平坊以教贫家子弟施药饵圆明寺以疗人疾疫婚无以娶者钱帛之死无以敛者棺衾之其汲汲义若饥□之嗜饮食惟恐不及于是义声溢于淮甸虽贩夫野妇皆知公之笃于义也尤好崇饰祠宇若淮之雷声殿杭之紫阳院正殿颓坏费巨皆公新之又新三官祠紫霄紫极二宫玄妙观徐节孝祠东岳行祠武诸像或涂金或范铜用财不计亦义举也四明陈祭酒敬宗记其事甚悉淮阳高少保世用序其恩庆之堂谓公宽惠行善如杨旬窦禹钧平量助丧如李旺郭震西蜀江少师时用亦云人之累赀巨万而贪得无厌见人疾苦未尝兴一善念以周急之是乃守钱虏耳视公所行得不汗颜乎时以确论公讳德姓毕氏文德其字也以字行宋司农卿世长之后至和间有曰公叔者苏文忠公尝遗以札迄今藏于家祖震始自姑孰徙淮□升名士母氏公幼颕悟读鲁论未竟辄晓其义□□奇之经史多所涉猎性孝友父蚤世母病医莫疗每夕亵香于臂祷北辰愿以身代病即愈与兄文贵同爨五十余年一钱尺帛不自私治家雍肃咸遵礼度其事先尽孝敬处宗族以和待宾朋以诚驭奴仆以恩子玉敏而好学遣游邑庠以明经中景泰癸酉乡试登天顺丁丑进士第授文林郎知曲阳县事每贻书戒以守官律身之道玉遵其训有廉济名公一日疾革语子姓曰人之负高赀者贵积而能散也吾无益于世惟乐赈施庶以行吾志焉汝曹勿厚自殖宜修德以承之能用以义斯善矣勉之勉之遂卒成化四年七月十三日也享年六十有五远近闻之皆惊悼曰义士巳矣自郡大夫而下赴吊者皆哭尽哀 

　　○义士杨景和埙传（张弼） 

　　张弼 
　　天顺间锦衣卫指挥门达怙宠骄横凡忤之者辄嗾觇卒潜致其罪逮捕考掠使无诘证莫可反异由是权倾一时言者结舌其同僚袁彬质直不屈乃附以重情考掠成狱内外咸冤之莫或敢发也京城有扬埙者戍伍之余夫也素不识彬之上疏曰正统十四年驾留虏廷臣悉奔散迯生惟袁彬一人特校尉耳乃能保护　圣备尝艰苦及驾还复辟授职酬劳公论称快今者无人奏劾卒然付狱考掠备至罪定而后附律法司虽知其枉岂敢辨明陷彬于死虽止一夫但伤公谕□不自安乞以彬等御前审录庶得明白死者无憾生者亦安臣本一芥草茅身无禄秩见此不平昧死上言遂击登闻鼓以进仍送卫狱达因是欲□□异巳者乃缓埙死使诬少保吏部尚书华盖殿大学士李贤指使埙佯诺之达遂以闻会三法司鞫于午门前埙乃直述所言皆由巳出于贤无预达计不行而彬犹降黜居第尽毁未几　英宗升遐言者劾达罪举埙事证达谪死南丹彬复旧职代达总卫事成化初修　英宗宝录称义士杨埙云埙字景和其先某处人父漆工宣德间尝遣人至倭国传泥金画添之法以归埙遂习之而自出巳见以五色金钿并施不止如旧法纯用金也故物色谷称天真烂然倭人见之亦齿乍指称叹以不可及盖其天姿敏悟于书法诗格不甚习而往往造玅故其艺亦绝出古今也既不避权奸此义举人亦莫敢以一艺目之有欲授之以官者不就遂隐于艺以自□华亭张弼论曰义者无所而合天下之公论者是也使虽公论行之以私则其中巳不义矣若埙者于彬无恩于达无隙又非言官以图塞责也特以公论所激挺身以突虎口其不死者幸也勇于行义何如哉然此公论具人面目者皆能知之而高冠长裾号称科第人物者乃低洄淟涊甘之埽门捧□无所不至而□然自得夸噪于人何利害之移人乃如是其烈耶闻埙之风亦可少愧矣予来京师国子祭酒乡先生陈汝同曰杨埙真义士也吾欲之作传先生没而传未作弼故补之不特埙计也庶亦励世之顽无耻者云 

　　○姚文敏让传（陈镐） 

