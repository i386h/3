<!-- { "loadSidebar": true } -->
　　始予友公于江阃覩公面巉削无渥颜耸肩敞服类寒士及听其言也亹亹纚纚依理据法与之上下论议古今人物事理是是非非无所舛谬载稽其绩效井井秩秩具有伦叙退省其私褆身饬行毫发无所苟一日廵按御史莅南昌郡学郡学生讲中庸天下国家可均章至白刃可蹈中庸不可能御史问诸生而谓而乡人先辈谁可当此诸生未及对则曰文天祥其人也公在坐闻之缩颈侧面断断作喉语曾谓以专聂之行加诸仁至义尽之夫仁至义尽外何处更讨中庸欠身欲起辩同侪蹑其足而止其它应物酬事多类此所亲或规其戆予特悚然敬之因与定交晚获同漕务于淮漕务间多纷紏公能熟悉肯綮予赖裨益焉予尝病总漕者之不尽得人因忆正德中运事大困公尝任把总适河东舟阻粮愆于期公以两葛衣夹木绵以御严寒悉力综理卒免于罚漕卒依公若父母然当是时权奸用事率以悖入之货逼胁漕总领俵各船而倍责其息运事困惫多缘此故公乃预寘一棺舟中右手持刃左手招权奸狠干言若能死犯吾舟吾即杀汝即自杀卧棺中以明若辈之害吾军后必有能辨之者吾不能内若货以困吾军其人愳而退然终亦不能害公呜呼此何异心雄万夫云谈者迄今作气不谓公面巉削无渥颜耸肩敝服类寒士乃能尔尔使总浚者之尽得若人焉运困其有苏乎 

　　○欣慕编 

　　公字廷信少业儒有名居官廉洁不受钱羣公推毂致位两府初分阃江西计廪而食妻子布衣不完廵按穆御史相特疏荐之有僚友比之学官家人谓之穷鬼等语推总漕运　上识其名喜曰是前穷鬼耶亟可其奏公夙谙利弊兴罢殆尽士心悦服侯勋方有宠请公市南物付运舟分载入都以罔利公不应以疾请告久之总漕非人复召用公有欲得公位者嗾言官论劾罢归卒晚年禄入既丰舆服稍踰昔疏乃谓其昔称青菜刘今黄金玺人多冤之赞曰国有大计曰惟转输既称利府亦曰要枢自靖自献利人足国上友恭襄丹青麟阁 

　　○征西将军镇守宁夏地方总兵官右军都督府（都督佥事王公缙墓志铭） 

　　都督佥事王公缙墓志铭 
　　公讳缙字朝仪其先庐陵着姓高祖用曾祖频并西安后卫百户祖璧考镇并副千户遂世袭关中镇忠勇迈伦致命朔埜公以曼倩学剑之年承勾践纳官之典烂其熊绣突而鹰扬嘉靖六年岁在丁亥馘虏白羊岭稍迁正千户戊子鏖青沙岘庚寅破若笼簇并捷进指挥佥事甲午战清水河丁酉援柳树营积功迁固原守备旋进都指挥佥事充右参将分守延绥己亥伏凉水湾庚子攻孟家塔椿高松树捭神木山殊庸迭懋擢副总兵协守延绥辛丑承本兵檄批山西虏率旅风从不阵而驰东绝大河逆虏授首摧坚击瑕斩卤越等献捷音于在泮锡金缯于辕门壬寅再战介休功与前埒唱凯言旋假握帅印扞威武堡抟定边营虏憺威棱喙息而駾便蕃再贲阃外益光癸卯进右军都督府署都督佥事镇守陕西地方露布屡闻太常载纪于是实授都督佥事给以纶诰元配吴氏获封夫人丁未拜征西将军总兵官镇守宁夏方冀永典巨镇郁长城而以义渠之衂坐剔虎钮角巾私第不怨不尤时宜嘉宾优游宴喜岁庚戊夏六月二十有七日末疾弗瘳大命云绝享年五十有九呜呼王公雅操宽中识局朗浚衽金浴铁逾四十年北御狼裔西拒犬戎大战十数小战数十获虏之馘至于二百牛马器甲葢无筭焉进律登坛计功而得匪冒滥也一值偾踬遂从吏议为法受恶口绝辩言岂不悃愊君子哉余切比邻颇稔风槩录其□行撰此志文 

　　○伯兄都督佥事堪行状（孙升） 

　　孙升 
　　伯兄讳堪字志健伯泉其号上世睦州人也后唐明宗时有讳岳者三司使兼招讨大将军卒葬余姚孙氏遂余姚人至七世孙讳应时者登宋淳熙乙未进士历任通判邵武军东南学者宗之称烛湖先生与晦庵朱子友善乡人称吾宗烛湖孙氏元末有山阴教谕讳原彝者缵烛湖先生之绪入我　朝族属渐繁世居湖东方十里许无他姓相杂云高祖讳锐以长子泓贵封监察御史曾祖讳溥隐居不仕祖讳新仕郑州逓运所大使曾祖暨祖俱以先忠烈公恩赠礼部尚书曾祖妣祖妣俱赠夫人先公讳燧配先夫人杨氏生三子伯兄塈仲兄墀不肖升也伯兄幼以孝闻读书质颕过人弱冠补学官弟子工举子业乃又善古文词一时文士皆避弗敢与并又有膂力善骑射乡里长老见者辄称孙伯子文武才期以远到焉正德中先公自河南布政使迁右副都御史廵抚江西过钱塘遣先夫人归姚而独往莅任岁己卯宸濠反先公以骂贼不屈仗节声传至浙吾兄弟叩地号天五内崩裂既位奠哭伯兄誓操刀赴难不与贼俱生时伯兄由金华间道徒跣以行仲兄暨升请偕行伯兄曰母夫人哀苦甚惫两弟且留阅数日慰告母夫人竟亦行矣伯兄至江西时提督南赣军务都御史王公守仁吉安太守伍君文定率兵勤王逆濠巳就槛车乃诣先公殡所首触地悲哀恸哭巳乃更治棺殓见先公面颜若生又大恸绝而复苏耳遂聩乃与仲兄暨升扶柩还乡入中堂朝夕泣奠如礼居无何而　毅皇帝弃羣臣不及录先公　今上御极首褒先公赠礼部尚书谥忠烈遣工部进士季翔治葬乃葬先公慈水龙山之阳伯兄结庐墓侧疏食水饮足迹不履城市有灵芝一茎九葩者数本产冢上人以孝感所致伯兄在庐次尝泣谓仲兄暨升曰方吾辈间关赴难自分速死今大憝巳平父忠巳白而母夫人犹在堂也可愤郁自废乎其思勉修显扬之业缵先绪酬　国恩庶胜徒死不然生无益也言巳相向躃踊哭及终制以父变非常仍服墨衰毕三年嘉靖乙酉伯兄赴阙陈谢褒恤先公之典奉　特旨荫授锦衣卫左所正千户明年丙戌中武举第一晋署指挥同知己丑迁都指挥佥事浙江都司佥事庚寅改团营坐营官丙申改锦衣卫□镇抚司管事癸卯迁都督佥事管前军都督府事所至励清操恤下士刈宿弊振官常声誉赫然庚戌秋虏酋大入患左都督陆公炳言强弩之利因表伯兄教弩京营伯兄疏陈制弩用弩之法千余言得　俞旨训练万人踰年而艺成又博采古人巳试成绩名曰弩考其莅事精核如此当是时仲兄贡春官选入史局授中书舍人历尚宝卿升举进士滥竽词林历今宫共迎先夫人就养京邸者一千余年伯兄每退食率仲兄暨升承颜膝下呼诸孙前戏娱独居辄追忆先公哽咽废食枕席有泪痕然弗敢使先夫人知也遇忌日先夫人哀弗能禁则举家素服聚哭以常伯兄天性刚严至奉先夫人声柔色愉惴惴焉虑有不胜久之益弗解癸丑四月先夫人遘疾是时仲兄以展墓先归惟伯兄暨升在侍伯兄不解衣不交睫夙夜躬进汤药五月五日先夫人长逝伯兄恸哭疏食水饮一如丧先公时葢年既七十余矣亲友劝以节哀从礼弗听乃升朝夕与同寝处食饮又弗敢劝也伯兄疏乞休致葬母　上许之赐给驿扶柩而南次淮口仲兄奔讣自故乡来哭舟中见伯兄毁瘠不支然犹汲中冷泉烹茗匍匐荐几筵谓先夫人不甞兹味者积有岁年悲感益甚奄奄抵杭城北竟以绝粒终于先夫人柩侧是岁九月十五日也诀无他词惟云襄事有两弟在吾从先人游地下足矣呜呼痛哉前一夕有巨石坠河羣舟皆撼杭人传语叹异及闻伯兄之变识者知星殒云锦衣卫署指挥同知钰疏闻诏赠都督同知赐祭二坛仍许钰还乡葬父葢异数也伯兄洞究韬略谙九边地形京中诸阃帅过询山川险易屯戌犄角之势伯兄指画论议悉中肯綮相与叹服而退发诗文词确意高有关世教匪徒藻饰工凡天文地理律历医卜诸技艺皆所旁通谓古之名人未有遗小物拮闻见而能适于用者亦其心计精力优之尔又工绘事荐绅大夫所珍慕然实籍此写终天之恨有所托焉而非其志也人正直端方画地而蹈人不敢干以私与人交劝善规过无隐人咸敬信每祭祀斋沐将事鞠躬屏息如面祖先治家诫子弟甚严乃子弟事之惟谨素行可质神明孝尤显著谕祭文略曰始以痛父危难而捐躯莫及耳遂失聪兹复哀母劬劳而扶榇过伤身因殒绝秉忠笃孝济美象贤宜锡褒崇风示闾里　圣明固毕察之矣吾乡虽三尺童子抚弗称伯兄孝者廵按江御史赵君□然行部至□采舆论特疏于　朝旌曰孝行之门伯兄生成化壬寅十二月十日讣年七十有二 

　　○左军都督府署都督佥事山西副总兵田公世成墓志铭（朱睦木挈） 

　　朱睦木挈 
