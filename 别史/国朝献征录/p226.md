<!-- { "loadSidebar": true } -->
　　弘治元年二月太子少保南京吏部尚书致仕莆田陈公以疾终于家讣闻命加恤典谕祭以文茔葬以式而以康懿易名可谓盛矣公讳俊字时英别号愚庵自幼聪警不凡长游郡庠治书经正统丁卯中福建第一人明年中进士第授户部主事累迁员外郎郎中成化乙酉升南京太常少卿戊子召尸部右侍郎癸巳政吏部乙未升左侍郎丁酉满九载拜南京户部尚书庚子奉勑改兵部参赞机务甲辰转吏部丙午升尚书九载满赴阙　上嘉劳之赐以羊酒宝钞俾还任无何疾作抗疏乞休遂加太子少保致仕赐玺书驰传还乡仍命有司月给廪米二斛岁供舆隶四人葢归既逾年而疾甚以至不起公人负砺志自主事巳绰有贤声尝督天津诸卫官兵采秋青草即日奏减岁增之数三十五万束令止输原额苏松诸郡折粮银里豪所侵者七十五万两有奇公往征之不数月悉输内帑尚书金公濂大咨异之自是更景泰以至天顺其所任职皆严办而贤能之声日益有闻辛巳朝廷出师征两广叛寇命公往督馈饷时郡邑残破公私匮乏百方筹划事克有□大率如弛盐商越竟之禁俾得随处贸易而引输粟二斗于南雄梧州用是兵不乏食而民不出赋舆论称之是冬母丧乞守制不许明年师还始归莆又明年复任未几而有太常之命先是少卿者多不检一祠官缺请托纷然公至佥举以公遂怗怗服葢其务甚简而公任之尝不劳余力识者固巳知非公久处之地矣阙岁再朞遂入朝户部尚书杨公鼎以刚扞自任不假贷于僚佐然独重公事经公断制者即不复省属时四方奏灾异三边告输车兑文移还集咨议旁午裁决如流不淹刻而靡不曲当人咸服公不可及辛卯京师饥公奉勑发太仓粟米一百万斛减价粜以利民权贵有乘时射利者公请于上凡籴以升斗计满一石者闭不与其计遂沮而饥者获济壬辰上命将北征特勑公总督军饷于秦晋诸边公倍道疾驰比至则边庾空竭岁且不登刍粟价涌而榆林延绥粮道险远输者病之公内发金于内郡市易且修西安韩城同官径道以便飞挽是行所向无敌虏酋授首公劳伐居多凯旋加俸一阶寻迁□部铨综人物号清允比陟南台洊更留府刬除宿弊葢不动声色而事皆就绪不假威严而人自慑服名德老成上方倚毘而公乃引疾决去秩增宫保而禄之终身岂偶然哉公尝以文学聘考庚辰会试乙丑南郊命公献北海神坛册封藩王持节正使之荆府他凡大祭祀大燕享公无不与而上宠异之颁赐彩币书籍之类亦不一而足吁如公者亦可谓荣遇也巳公先世颕川人系出汉大丘长寔十九传至隋莆田兵马使迈始家于莆曾祖福六祖明善考珪历官文昌天长教谕皆以公贵累赠资政大夫南京兵部尚书 

　　○南吏部尚书王公与传（黄佐） 

　　黄佐 
　　王与字廷贵常州武进人祖友谅福建延平府同知父守正兵部武选主事皆累赠南京吏部尚书与十岁能诗正统甲子以县学生举应天乡贡景泰辛未与礼部会试　赐进士及第第三人授翰林编修被　旨偕诸庶吉士读中秘书给酒馔笔札诸物癸酉旱代祀东岳雨辄降有让岳神并代岳神答诗甲戌以父忧去天顺丁丑仍旧职庚辰同考礼部充　太子讲读宫辛巳预修　大明一统志成有白金彩币之赐癸未再考礼部得人尤多秩满迁侍讲甲申宪宗登极录侍从劳擢左春坊左庶子仍兼侍讲时始间经筵勑充讲官复赐金币又勑修　英宗实录分掌礼馆纂述详慎得史臣体念母老求便养成化乙酉李文达公荐改南京翰林学士乃迎养于官丁亥　实录成复以旧劳赐金币戊子以母丧去辛卯服阕适南京监缺祭酒　朝廷用吏部荐即其家起之时教法久弛乃严立程制核勤惰惩劝诸司差遣一按名籍不私假又条奏便宜数事与风采凝峻廉角峭厉素善奕且所酷嗜及祭酒辄绝不复事具克□□执不俗变类如此故教法修整羣士皆敛袵钦服凛然称严师焉壬寅秩再满擢南京吏部右侍郎吏弊滋甚凡差拨则庭哄不可制乃酌定规弊始息丁未召户部左侍郎弘治初迁南京户部尚书寻改吏部考诸司官属诹访去取务合舆论又奏其有小过而才可用者若干人得降秩补外俾图自励又上疏陈八事多见采纳自余细务悉综理咸得其宜癸丑年七十疏请致仕　上优诏勉留再上亦如之甲寅以两考还乡卧病疏复上辞益恳　上重违其意许之又念与旧臣进阶荣禄大夫命有司岁给廪粟舆隶以示优异报至巳疾笃以乙卯五月二十二日卒年七十有二讣闻赠太子太保谥文肃遣官谕祭赐葬与奉亲极孝养事伯兄甚谨以三品　恩移荫兄子澄国子生岁出所积榖赡族人者若干斛遇乡党子弟有恩尝购得杨氏别业有世墓慰令勿徙缺其垣俾岁时往祀焉与博学高识文章雅健有法兼精吏事敏而能勤久在散地老虽居重位又不值繁剧人以未尽其用云所著有思轩稿若干卷行于世子沂成化乙未进士累官至都察院右副都御史以才行世其家 

　　○资政大夫南京吏部尚书赠太子太保谥清简孙公需传（费宏） 

　　费宏 
　　公讳需字孚吉姓孙氏别号檗江西德兴人祖讳原永乐乙未进士历官兵部尚书一时名臣父葵轩讳敏人豪迈领景泰癸酉乡荐司训杨州以公贵累赠南京刑部尚书公少颖敏有大志稍长补邑庠生潜心经史从邑令四川邓公祀学易遂得其传侪辈皆自屈以莫及提学副使夏公寅阅公所文称不容口成化辛卯领乡荐第二人明年遂登进士第释褐后循例省亲筮仕常州府推官常俗富侈讼辄恃贿取胜公远嫌自絜勤于讯鞫惟公惟明隐奸宿蠧擿抉无所漏能声骤起巡抚牟公俸重之凡狱之难决者率以属公及经公听断无不屈服运河淤塞抚按取径别凿一河初委他官延久绪弗就及属公督理相地赋役约先完有赏民踊跃趋事不旬月而告功成三年例当奏课牟公疏留治事不得行又二年成化戊戌召入授南京四川道监察御史风裁凛凛留都皆严惮之遇事必极言无所讳避妖僧以左道蛊宪庙率同列斥其罪请诛之虽遭重棰未尝以悔尝奉命巡仓至中都镇守中官欲谒者由旁门入且以文东武西榜于门公不入□投一刺将据其所榜以僣劾之中官惮公严卒正　客之礼于是王端毅公方参留务最慎许可然辄造公之寓而加礼焉江盗炽公巡江以方略授耆民张礼捕获几百人有赃七十簏公即令锦衣同事简千户识以印缄送之官奏礼巡检专捕盗事自是江道宁帖简尝对众叹公之廉曰盗赃无籍使孙公尽取之固无知者而公不欺乃尔何可及耶公廉声由以益着未几升四川按察司副使南台升宪副葢自公始前此所未有也公莅任会宪长缺遂署其事公费率捐巳俸给之略无难色按部治豪猾决滞狱明而不苛民讼寃所在奔赴赃吏或望风解印绶去比归所得纸札价皆输之公无毫发私入属守有素以简伉闻者独见公逊屈如仪御史陈瑶素以势凌轹二司独于公曲加礼敬又以公廉严慎克振风纪荐之岁侵籴贵民死徙过半公闻湖广仓粟颇多言于抚按偕参议金公泽兼程往贷焉得三十万石而西分地赈给所全活甚众蜀人感之咸曰微孙公吾皆道殣矣时巳历两考掌奏课巡抚都御史丘公鼐疏留治事葢在蜀巳余七年吏部推升者五邑人有 

　　○南京吏部尚书黄珣传 

　　黄珣字廷玺浙江余姚人成化辛卯乡试解首辛丑进士廷试第二授翰林编修历侍讲右春坊谕德莅国子司业事历升南北国子祭酒弘治十八年升南京吏部右侍郎正德二年进本部尚书时逆瑾方任情黜陟天臣遂传旨令致仕九年八月卒赐祭葬赠太子少保珣平易厚重不存畛畦文如其人云 

　　○南京吏部尚书封特进光禄大夫柱国新建伯海日王公华墓志铭（杨一清） 

　　杨一清 
