<!-- { "loadSidebar": true } -->
　　茅公名国缙字荐卿湖郡归安人鹿门先生中子也其先世详先生传中先生元配姚孺人生伯子翁积贰萧生公他母生叔国绶季维公少颕悟出语惊坐客髫时补诸生巳入太学结吴越间名士为社有秋水编四方传诵之成进士奉使还里巳谒选有密戚当路惧公不任吏为乞便地而得章丘其人有难色公心独喜世以贵介知昏菽麦请得此一洗之至则进父老于庭讯所疾苦皆言邑徭赋杂纷吏钩片析乱民疲奔命无所控告惟行条编法最便而当官者夺于浮议不决公喟然曰吾为若决之夫民有转徙而无变异按地之有无沃瘠差次户上下而赋与役繁简轻重因之给由帖定款目有总收分解法民贫富相表裹官家力不支辄委富人肩一切重役富人倩人代役而积猾缘为奸官复渔猎其中则富人削富者削而贫贫者削而毙耳于是除大户不复用重役若里书禁子斗级铺兵解马之属募于民费十募于官费一皆断以官募廪饩如其直独漕粮与泒征别为一则里正敛之官任转输诸富人安枕卧老弱子女负担至顷时即去田野不闻追胥声汰冗食于官者二千人费踰数万请还邑之代龙山青阳白山供厩置者得四千金之一岁大旱请蠲存留金三千易漕粟万六千石赈贫虽穷里必身隐亲滰浙而行众寂无哗而岁亦有秋亟贮粟二万石巳复旱台司请发内帑邑得二千余金以其粟佐之设　上虚位灾民鳞次受金粟叩头呼万岁声震地明年蝗为灾朝议令诸邑市临德二仓粟而苦僦费趦趄不前公自以仓余粟贷约来岁偿半息民欢从令以其赢转毂百数市粟相望于道使者行部见之为之嘅叹邻邑征牛民间为某公建坊公以帑金市牛往事既则给耕无牛者所日用取之家商不知有官而摘奸伏如神讼者畏而退久之庭虚无人手一编吾伊而巳民家儿贫而慧者衣食之令就塾诸生贫婚葬不举者助之金田庚七十以上与帛八十以上加等孝子弟弟贞夫节妇生子布粟表其闾殁子棺敛表其墓五年以高第征章丘倾国泣送貌象而生祠之拜御史首荐海内名臣若干人不宜投丘壑又请豫教　太子而李中丞材坐事逮狱许司马贻书救之某御史以闻左迁许官二等公争之强不能得闻先生病耗请急归明年计外吏某言是尝以贵人剌求便地坐当调章丘人愤曰贤令如茅公而人求多焉谓吾曹无三寸舌耶诣阙白冤三百人而公念先生老筑园舍傍榜曰淑园与诸弟相戒以养先生恚曰吾为国效标末功未竟冀之若若第往寄百里之命如吾□政何等不可世不乏百岁人何妄意父旦暮死耶促就道公长跪涕泣因宾客以请终不许则有浙川除流民啸聚剽略闻公来曰仁人也愿受廛而为氓为转谷以赈治麋以餔而邑所入诸罪人赎粟寓之民家耗矣建仓三十七区储万二千石教民生产作业农桑系畜悉有法则民不虞饥修乡约保甲法日申儆焉而饬黉舍课生徒遂有成进士者凡二年不以迁客自傲传舍其官百废具兴邑为望国诸郡邑若上官以荒政若大计关决无不引绳墨切事情政声籍甚擢南京屯部郎浙川人泣留如章丘祀之名宦寻以先生请急归先生趣之如初三年除水部仍在南有诏取器用屏障诸不急物奄人昂其直以一为十台省不能争公精心筹筭不得溢孝陵灯千六百金削为三十六金他类是节慎库旧贮七十万金仅存五万出入多寡相悬绝而传造玩好费亦十余万乃上疏极论天地生财国家岁入止有此数郁于内必竭于外今市珠宝至二千四百余万太仓若扫而矿税进献厕大庑之下付宦竖之手竭脂膏取之以府怨而狼戾视之将以遗何人计甚左也　陛下公私藏以营三殿及请典礼□节俭为天下先罢诸无益作则财相灌输中外咸裕语甚切直疏上不报巳摄篆铸钱度塞奸流泉无滞先生九十以使闽归称寿事竣之官榷湖阴税弛苛禁商旅如归三月而课足当一岁李珰欲税湖阴如湖口公持之免九月复归省而先生没矣宦前后二十年出入数四卒得奉汤药含殓人谓孝感服除除工部报最痛先生镌职非罪疏略曰先臣任粤西不烦军兴锱铢以鵰剿收大征功蒙恩录擢忽受显黜一事而功罪迥异何以示沮劝倭内犯东南为墟先臣从督臣胡宗宪画策平之不敢希赏而更得祸比采廷议宗宪业巳洗雪先臣何辜没齿不白臣请辞所应得勑命复先臣致仕疏七上甫下所司以例不得复官仅予闲住云巳督工长陵奄人行千金冀宽其额公麾使去所余木石须役数百人没其稍食不许召有力者舁出三日而毕巳迁郎中视夏镇河或言沮洳善病人不可往公斥之人臣事不避难河不治则运道阏此何事而可辞为遂行特请勑以要束诸有司而延见□民言河利害备采择时泇河初成水浅易涸口隘难旋建三闸注水凿巨石而深广之闭满家闸筑微山湖堤堤工甫就俄早祷于神泉涌出万艘无留行镇民八百家籍之持炬严更役颇困罢之以闸夫代夫糈取诸县而倅贰小吏职匪颁逓相侵公必手赋人人沾浃简镇稍知学者为塾师教子弟日省月试而奖勉之其在两邑拔士童稚中咸有声两入闱收名士以十数镇诸生闻风从游数十人教养尤厚疾呼掾具草分湖田若干顷充士费区画敛散法以垂久远生平不信佛曰人生死如水聚而盈散而涸佛从何修轮回从何转令浙川有道人赠之诗名震三吴地官终古豫州公亦自占数在六九故孳孳为善如日不及遣妾不索聘题书与之曰纳履田生未破赵璧秦城总归行路方与客饮诵秋风一夜起客散孟尝门之句客讶之一日诏其子吾将以闰六月十三日逝无读非圣之书无行不义之事是所望汝问疾得无苦耶曰否但气散不自持耳遂瞑镇人相向哭失声恨医者至毁其面章丘浙川闻讣哭祠下如丧考妣初先生诸奴横里中几遘大祸而邑巨室为渫恶民所侮衣冠坐涂炭筮仕归察诸奴犹有不戢者泣而白先生先生矍然因治酒会宗人约曰吾茅二百年善门柰何以奴故陨名请先治吾奴以狥诸父兄子弟自今嗃嗃为政无蹈覆辙宗人皆诺为乡里所安先生亦恨吾早不用儿计先生病疽日夕不税衣冠而侍而妇蔡亦病或请或视公诃曰吾妇方急吾亲亲愈则起耳居金陵以楼船迎先生间游诸名胜宾客既集公鞲臂跽上酒炙先生乐之与客谈咏兴尽而返都人啧啧茅君能养志矣事适母因母情礼委悉两相欢伯兄才高而放数规之伯兄遂疏公公执礼弥虔适母语伯兄若弟事我如若父若何可薄而因母前卒每语及辄流涕不巳抚伯兄子如巳子割腴田五顷差五服亲疏而周其急名曰茅氏义田又为义仓积粟以恤凶荒族有售百金产者三售三返其田蔡司马子客死其遗服子几没豪手收畜之妻以女而名之武犹婴杵之于赵孤也所过见道殣必具槥薶之以舟战木绵裘衣寒者常数十百人有妇抱丝而粥于市持其金还夫视之赝也相持而泣立偿之诸生逋税当黜各予数十缣客五十无子赠之婢举子婢以贫夫为决嫁还其夫诸过时不昏者必资之昏每言此天地生人大义也他所振恤若嵇太史李司务严施二郡守沈仪部张塾师辈吴兴人历历道之矣先生以文章为天下法程公承受家学其文汪洋恣肆援笔千言词旨俱美诗入盛唐阃奥而大指以学在适用文在经世古今事成败人得失揆度鉴别无爽授之以政迎刃而解所删评汉晋南北史与所著菽园诗草藏于家者若干卷子元仪舞象之年倾囷粟万石活馁人其行事文采大有父风 
　　旧史氏曰今天下多事矣说者东忧倭北忧虏余独以为患在民江之北山之东河之南无岁不水旱民不聊生易与为乱此腹心咽喉地也视倭虏孰为缓□有如茅公为令得人和胜于地利天时何忧患哉 

　　◆员外郎 

　　工部员外郎郭公玺传（实录） 
　　工部员外郎刘公魁传（唐伯元） 

　　○工部员外郎郭公玺传（实录） 

　　实录 
　　郭玺字文瑞城武人天顺甲申进士初选庶吉士以请解馆激怒李贤授工部主事时宦官黄顺贵幸尝有私嘱玺叱之因诬玺侵削酷暴被逮责问复命搜其家惟图书旧衣敝被而巳　宪庙怒责顺曰尔奏郭玺如彼是诬之也黜之南京遂迁兵部主事松潘指挥杨安没而无子族人有谋其爵者贿当路巳有成言惟玺不从卒郄其贿而置之法所善给事中阎某尝以忠义相期许阎畜名马玩好玺不知也一日误为所见遂与之绝刚正之声闻于中外　宪庙尝书其名于御屏曰清介郭玺迁员外郎卒今祀学宫 

　　○工部员外郎刘公魁传（唐伯元） 

　　唐伯元 
　　员外郎刘公魁字焕吾泰和人由举人嘉靖间判宝庆五年守钧州七年贰潮州六年而率以奖植风节辟邪卫道为急所至各有生祠民久益思之升工部员外郎上安攘十事皆嘉纳有　诏徙雷坛禁中公上疏自分获谴先授家奴囊金三两治后事然萧然布袍一家奴随邸中尔疏入震怒杖之廷入狱创甚有百户戴经者药之得不死日与杨侍御爵周给舍怡淬砺以不能积诚意感悟自责诸校为之感动其年八月神降于箕乞宥三臣得旨释放为民未踰旬复遣逮逮者至公犹在道先系弟元北行公至螺川得闻即买舟驰赴或劝潜归不可赋诗以寄家人有孤臣此日劳　明主万里何心保此生之句抵京复上疏愿献愚衷以死报国事其言切指执政奉　旨仍旧监着明年祈雪不应狱禁加严不得食有校尉杨楝者食之得不死明年宫禁火赦还家公自幼禀父训躬操古行既学于阳明先生坚志反观动有依据罗念庵题其墓曰公自放归萧然一布袍共倚宗盟用严观省又曰公大节炳炳如柱障川而小物隐衷具可撰述虽用不究韬晦逾密而流风海宇有功于师门也　唐伯元曰仗忠仗节之士世未尝无而往往徒激于一时者或非其质也乃若近代则又有謇谔于　朝着而顾营苟于闾巷者其人益不可知矣方晴川先生贰守吾潮时未闻有所建白也然而潮人则巳知慕先生余兹来其乡而先生墓且宿草矣闻之乡人一口颂先生不置呜呼孰谓先生近代人□□谓先生而非其质哉 

　　◆主事 

　　工部主事宋瑛传 
　　工部营缮清吏司主事赠尚宝司卿何君遵墓志铭（罗洪先） 
　　承德郎工部都水主事少山戴公执鱼墓志铭（张时彻） 
　　皇甫水部君濂墓志铭（皇甫汸） 

　　○工部主事宋瑛传 

　　宋瑛字克辉华亭萧塘人弱不好弄稍长知嗜学时兄瑮巳贵父欲令干蛊涕泣以辞读书穷昼夜日食惟饘粥水豆人不能堪而瑛处之裕如既领乡荐益肆志于学务穷天下之理究古今治乱兴亡之变期有以体之身心措诸事业天顺丁丑廷试第四人出身授工部营缮司主事缮工典徒役与中贵人杂处瑛首绝干请屏豪猾求弊端所在而抉剔之人惮其严而乐其简易然中贵人滋不悦思中伤之阴使人诈为佣以侦其过失岁余无所得更得其廉谨数事加敬礼焉后侦者以语人人始知之甲申引疾归时年始四十五乃作延龄会以合族子弟愿学者为馆谷教养之远方来受业者甚众事母至孝居丧哀毁有燕乳自雏于堂时人以为孝感 

　　○工部营缮清吏司主事赠尚宝司卿何君遵墓志铭（罗洪先） 

　　罗洪先 
