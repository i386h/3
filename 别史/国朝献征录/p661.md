<!-- { "loadSidebar": true } -->
　　前浙江布政使司左参政林公讳瑜字子润漳之龙嵓人其先出晋拒远将军晋安郡王禄之后而居泉之龙浔世业儒宋庆元中有讳起东者始徙龙嵓再世至凤公之高祖也曾祖诏承直郎龙嵓县丞祖宜庆元以明经南靖县学教谕自出赀作先圣庙不以勤众考德元季寇乱有保御功分省承制授长泰县簿复授百夫长皆以母老辞娶□□□□□□□公也自少有志于学洪武中□□□□□□□□擢五军断事中司稽礼又□□□□断事公居官以忠爱本于议狱多所平反数月升江西按察司佥事授奉议大夫升奉政大夫行部过赣有侄杀其伯母者狱巳具公听其辞而加察焉实豪民索逋不得击杀久而以贿移于其侄竟坐豪民而释其侄安福有强盗数十人郡县连岁捕不获给事中及三司奉诏发兵捕之而不急捕盗更听奸民悉取民之富者诬以匿盗非法拷掠备极楚毒富民不能胜倾重赂乃得释既又及平民盗以是遂逸去而平民不间贫富悉困矣奉诏者既以罪去而公代盗悉得而民若不知者公和厚乐易待物以诚用法持平恕临政务宽简所至礼贤下士考阅诸生而奖劝之历三考以最升本司副使授中顺大夫流民聚长沙寇与袁接境朝廷命丰城侯总湖广江西兵击捕之总兵檄公招抚胁从者多归焉渠魁既得余党复叛公复往抚之遂以无事尝督造战衣一百万期三月完如期而集又从工部尚书宋公采宫殿材于蜀而公分往马湖极险之地事集而民不病盖公于使人必酌其力体其劳而善抚之初自蜀归有重狱二六余人疑未决公立直之又三考当去于是居江西二十余年矣前所未有民耆耄三百余人遮马首罗拜曰公厚德被我民久矣民何以能忘公今决去不留其何以慰民之思也相挽公足出一履竞取之公乃得拍马驰去以最升浙江布政使司左参政浙江素繁剧时布政使以下员皆缺公至独任早夜躬勤不少懈踰年吏舍夜火延毁公署及文书事闻并逮公诣秋官公辄引服不自辩未奏以疾卒永乐二十一年正月朔也公在官三十年禄入益厚而自处泊然不加布素时平居教子尝举汪信民菜根之言曰此立身之要也诸子日务于学则训之曰学以明善□身而达于用文辞非所急也公间诗文未甞存稿喜书法晚亦斥去家居有后山之胜而仕于外未尝忘也辄以目号云 

　　○浙江布政司右参政刘公安传（潘埙） 

　　潘埙 
　　刘公安字志康从高祖母姓乃姓高其先泗州人□世祖仕宋宿州安抚使　圣朝混一之初祖再八徙居出阳因家焉父楚善公幼警敏过人父曰他日显刘氏者必此子也九岁丧父母既长质貌魁伟举止端重尝抚松楸叹曰有亲而不得养与夫有子而不能显扬者同一不孝因肆力于学入郡庠弟子员累举不第贡入太学宣德癸丑擢知南宫县慎于操守勤于抚字教民以树蓺联士子以进修置义仓义冢贫有养死有归北方贤有司莫能或之先也甲寅夏境内旱蝗率吏民祷三日乃雨蝗亦顿绝是岁邻邑皆饥惟南宫大熟明年邻邑复蝗蜀犬不入境又大熟民歌之曰侯宰南宫民和政通蝗不入境会之鲁恭颂声播远迩时有贼张普祥等号白莲会河北骚动　朝延索之急公捕其党仲伍等检其家得簿书录妖者姓名吏欲送府穷治之曰不可亟火之全活者几万人邑南有李阳庙碑高丈余岁久祠颓裨且仆公一日率僚属祈雨至祠下见碑石甚巨非数百人弗能起告于神曰神如有灵碑自立安当新其祠翌日雷雨大作四野沾足碑且起立公以银觚奠神就付诸庙中因具其事上闻且请新其祠诏许之召工薙草莱增基址兴版筑掘地获钱六十万缗遂修葺之需期月而庙成正统辛酉春公□科目久乏人乃割俸资市巨木送学宫语诸生曰吾以科目望汝辈不负吾所望者当以此木表其坊是秋白圭乡荐举进士历官学士太子太保兵部尚书遂以所市木立乡贡进士坊又出俸金厚赠之自是人才辈出科目有人九载秩满民攀号塞道车不得行既又诣阙借寇不果留寻被荐升知杭州府府冲繁难治公处之易易如庖丁解牛未几升浙江布政司右参政二年病卒年六十有二公有士行有吏才英敏果断宽裕有容其在南宫公与圭有父师造就之恩在浙藩圭与公有僚友交承之谊处之各尽其道而报之不失其情可以难矣白圭行状云 

　　○浙江右参政知台州府周旭鉴传（费宏） 

　　费宏 
　　公讳旭鉴广信贵溪人也姓本丘宋魏国文定公□崈之裔其先以宦寓于越之丘墩与贵溪周氏世姻公父惟政出周氏后因承其姓公生而警敏童年即有远志经史皆通大义甫冠以家贫废书然志犹未坠邑令闻其才将辟椽公耻事刀笔力辞不就索之急匿山谷中度势不容巳乃白于令愿得从事邑庠与诸生游于是识日以进永乐丁亥　文皇帝诏儒臣修大典公用荐者召赴京师入局与其事书成授迪功郎顺德府经历三年改江宁县簿未满考又以旧代者至还吏部会通政司幕职缺当道荐公权知经历司事值车驾北征公从幸督饷以身率下不避劳瘁飞挽之役如程而办既还拜知事　上以京储出纳弊旁午欲得廉明刚正者莅之蹇公义以公应诏公受命深自激励凡豪猾窟穴仓廪侵渔公私者悉抵罪竣事还任适南京通政司长贰缺　上以公进退循雅奏对详明特命公署之宣德元年以内外艰去岁辛亥服阕入京学士曾公棨侍郎李公嘉交荐公材任郡守吏侍郑诚恶公不巳附沮之浙有邑曰黄岩依山滨海民性凶犷尚告讦俗小忿动以兵鬬其豪黠者把握官府短长以张势射利吏稍与龃龉即羣起媒蘖以法虎职去者接踵廷臣谓非公莫能治乃以属公公亦喜以盘错自见迎者待界上公巳潜入邑中尽得诸豪主名乘其不测以一日独坐庭中召诸曹与定约束豪来谒者犹用故术觇公公叱左右缚诣狱当以死恶党股栗公犹严备之夜寝辄四五徙未数月纪纲设张众知公不可动相戒勿犯自是力行政教且爬梳其逸蠧山海寇出设方略剿除殆尽故庙学毁于飓师生处草屋数椽撤而新之奏减军需及风伤田禾度逋税不能偿者达于监司请代以钞编户赀产高下之数悉籍记之遇役则据以差其轻重里正之役必择闾右以充于是赋平徭均逃移复业者十七八以民饮苦咸而病也乃凿山引泉入市以便民汲前义士林和尝割产千亩县比利涉桥久有力者所侵桥废不葺往来济以舟遇涨多覆公辄复之疏支渠去壅塞民利沃饶其西乡山多虎公率丁壮捕之不获过一祠因与神约厥明虎不获且焚祠是夜梦神告虎所在如其言往虎皆就戮岁甲寅大旱公祷之越三日大雨稿苗复苏是岁民间麦秀五穗桑生骈枝又有灵□及一乳三子之祥邑大夫士因绘四异图以纪□盛既数年黄岩称易治顽民感化者或图公像以□于家邻境事不能直者往往赴公愬藩臬以最闻时三杨先生在柄地急于用贤请于　上升公台州府通判阶承德郎仍掌黄岩县事赐玺书有廉洁公勤抚绥良善芟刈豪强兆民安业之褒公奉勑益感奋于郡事多所赞决正统甲子台守以事罢阖郡军民上章愿补公　上特从民请进阶中顺大夫公莅政一如在黄岩时而崇礼教饬信令正巳励下兴学举贤尤注意焉无几五邑民格心归化争讼灭息盗去入他境岁己巳处州山寇叶宗留倡乱朝廷命将剿之有勑公督义兵往赞其谋公既行台民皇皇失所恃屡疏请还公治郡公督部属阅丁壮备器械躬亲训练复据括苍之险奏置巡检司增兵防御于时邻郡皆骚动独台晏然郡民歌之是岁嘉禾生郡廨一茎两穗有三合颕者明年景泰庚午监察御史程昊上公治状特升浙江布政司右参政阶亚中大夫仍掌府事时公年几七十矣亟欲抗疏乞休念初拜宠命不敢遽言其私黾勉政务用图报称一旦谒文庙□方莅事溘然而逝公人短躯丰颡秀目疏髯气岸高迈性度倜傥所立不肯居古人下存心制行□不敢欺居家以孝友闻从子处州守祺诸暨教谕佑皆赖其教以成入史局时即与贤士大夫游尚书王直都御史顾佐学士解缙曾棨庶子周述修撰李时勉检讨陈璲诸先生交最深前台守李性尝与公互讦事白性被黜徙边家属留郡公置旧怨屡加存问将归治行李人益贤公入仕四十年不以家累随食饮被服与寒畯公其卒也囊无余赀父老治殓具郡人无贵贱老弱莫不悼怛其贤者哭奠尽哀柩行缟素送者数千人今三十余年矣台人颂公无异辞相率控当道捐费立祠以祀云 
　　论曰余悼叔世不知守令之于民重也年资所及遽以属之不问其堪与否也间有能其官者又骤迁数易夺民所好而不知恤于是州县之治益以不古民日瘁本日摇其谁念之公生国家盛时　天子明圣励精图治而三杨在位以举贤爱民第一义故公自京朝官用荐补黄岩倅守藩臣褒迁娄矣然卒不去其旧治民既安公而公亦习其民治行隐然与渤海颍川相颉颃岂非古今之一快哉又尝闻之洪武间有瞽林心月者年八十余寓黄严之西桥善易数预知吉凶见其邑敝甚尝人言后此五十年有周令者来民始安及公至父老亿其岁月适合岂民之安否亦有数也耶吁亦异巳 

　　○张参政穆行状（黄云） 

　　黄云 
