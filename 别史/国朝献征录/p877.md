<!-- { "loadSidebar": true } -->
　　西渠杨君名逢春字仁甫泉州同安人由己丑进士授杭州府仁和县令父丧未至官服除苏州府昆山征入授南京道御史出广东按察司佥事母丧去职起复佥事四川按察司擢湖南布政司参议积资二十四年始按察司副使未至云南卒于参议之官舍年五十六君居官竭心奉职凡职所当事事悉力从之事有犯忤人所缩首善避及劳险不可必济君必引巳责曰职所有事也直前勇赴不反顾沮悔常巧者所目君初不知久之或知亦不变也曰使众人智而我愚不亦可乎且使吾不愚则意贰力分于事事亦不能如其职矣是吾正有赖于愚也又乌用去之昆山称富县前令多以富自没有能不没于富而诸献遗权力犹不敢裁罢君曰费人之财以买声市恩而诡于不贪人之费斯孰执其咎一切罢之其政宽民急吏赋籍狱牒胥史不得窜手户受赋重轻狱当决纵榜示出无不惬服不复求吏知权不在左右也抚按异意条教难遵君据理疏正尝以理君夺江南北诸郡邑以岁时馈留台常君入台馈不敢至曰是尝昆山尽罢诸献遗者不可溷也廵视江南北仓庾汰黜庸贪风采振竦所部广属吏滋多人人如君临之在广东分廵岭南道疆界遐旷猺种蕃育其中数民患故岭南兼有兵戎之寄法弛日久将玩卒惰贼白日剽通道行旅梗塞相蒙蔽以苟岁月而巳君首举纲维责郡县以修政息民之要然后易置将领选卒训练指授方略自是贼发辄得野聚荒村开户而睡矣在蜀领玺书专以盐屯职最号烦剧利源所在豪右穴之君综刷成额按籍考要年侵月亏了然可见伪巧之所饰课入日进时叙州戎县都蛮畔杀略吏民长宁戎珙一路边无居人监司相顾莫肯发口君独抗言且设御取之策抚按相与谋非杨佥事不能办此会檄以都蛮之役委君君至益用耳目知蛮敢不靖由屡抚养其骄桀之性非尽剿之后益不可度险阨分兵四路约期进剿君复计蛮素以抚狃我若因而诱之宜必我狃得之易也阳抚其四乡而以剿二乡师名果得四乡最桀者四十人以来尽歼之用是兵入有功俘斩以千计湖广分部潭邵之间户多亡迯客户据其田逋税犹责主户之存者故亡益多而逋殆不可校君法使税常附田以行田与税不得相□而互有无也平赋均役通滞节冗事集而令不烦其在职独久复因暇日兴起礼教训励生徒士奋于学者彬彬然盛矣所至尽心于职大较如此故其以忧去岭南以迁官去蜀民皆若失所怙相与泣曰猺蛮复苦我矣其卒于湖南民走哭相踵不绝丧归罢市举声以过丧出境乃巳君在昆山邑有故相当国子弟僮奴暴里中君置之法移书都下恳恻侃切言以德爱之意故相报谢暴者终君之任益戢尝欲奉其父祀于乡贤祠邑子论有异同君持之故相滋不悦然未尝敢短君也御史值　东宫备官寮时相引置私人物论大哗君首弹之相权宠方盛莫敢齿及　上览君疏易置所引用者时相气大沮欲中君以事而有所畏遂以佥事出君台中在岭南韶州守倚故相大奸利总制抚臣惮相权益优异之君白发其奸抚臣摇手君曰坐视民患不除不能一日安于位除患而以祸去心所安也抚臣内恶其言而夺于君之法韶守竟不免此皆其悉力于职人以愚而君喜之者其在蜀都蛮之叛非君职也直以愤在职者偷事病民□以身任之功成而赏不及反以得谤久而后曰然君仕虽不速化而正论常归之 

　　○云南按察司副使曹公达墓志铭（王世贞） 

　　王世贞 
　　葢嘉隆之际有直臣焉曰按察副使曹公逵而曹公之御史也甫朞而挟其侪糺故佞宰汪不法语峻甚　上杖之五十谪外而亦绌宰汪以解公方卧两缇骑囊过宰汪第忽挺立指而詈曰若尚能肩胁入长安门耶徐徐步归邸待命得随州判官而前是君按司隶有林某者游权贵间以事请脙公寘之法而翟某者林奥主迫以权贵书居间复寘之法京师目相摄强项曹矣而公之判随州也属暴水公督焦峣之民以俸缗倡赏格赏援者所全活无筭摄□水令　章圣皇太后梓宫归显陵当道蕲水郡县责供帐甚急公第饬吏民手板水次巳公服前引常廪外不庀一钱曰吾蕲水非中贵人外藏也中贵人问而知公惊曰是故强项曹耶犹嵓然御史会风便引帆去而公迁南城令矣公之令南城善状非一而大者若汰坊厢役崇学校邑有妇贞暴于淫姑以死者公诇得状闻于上而旌之至公迁去南城与蕲水人后先生祠以祀公至今勿绝公南缮部主事遂迁郎中领芦洲公领芦洲而芦利剖之□民豪不得从中牟尺寸矣凡三年而迁知广州府□会府吏敝猬集公一切以惠文埽之若洗始公令南城而御史汰以苛礼望公公拂衣出曰吾御史岂而比耶以是颇得难上声而公繇广入觐顺德丞赵某夜行金赆怒叱出之会公至自觐赵丞坐赇露臬司以属公公治极法且抵罪而廵按杨御史故与丞有连欲有所纵舍公持之益力御史恚而色加公公曰赵丞善行金舍之固当亦竟拂衣出而御史业巳中阻监司有恨公者阴喝曰守飞书燕中道矣则又曰守俟三司集庭欲辱公矣御史窘乃诬公它罪状诏即就讯而公上疏自白竟得云南守而丞及御史相继罢谪缙绅快之公守云南云南亦会府其治如广以最闻遂擢其省按察副使治兵备临安夷酋普宪阻兵公奋身请以所部深入宪巢卒缚之而抚使者以非初议格其功更飞语闻当调公遂归人谓公调不当更内地耶且久资以非时擢耳公咲曰吾往者曰吾蔑而今不白者不吾蔑也且吾官三十年而幸有老母在而忍倍母出也公家居不以非时谒守令即守令或宗戚之显重而过举者面斥之不少假亦素熟公人无忤也公少贫诸生日一粥自给及其贵而老非客至不三簋客或风公力不能南三□耶公谓视诸君诚俭然视吾诸生时则巳丰卒以隆庆辛未得年七十有七公字履中其先常熟福山人巳徙邑之沙溪后割沙溪属太仓遂太仓人因自号曰沙溪 

　　○云南按察司按察副使杨公道亨墓志铭（王世贞） 

　　王世贞 
　　葢予读杨公状而悲之当公之守定也见亡不以天下第一者而一抚臣欲中公以快当事意辄论罢公夫以天下之好不能胜一人而公就屈即所恃者□□而亡何事竟白公当复故官然复官之命下而公□巳卒矣语云天道无亲常与善人公所恃者天欤非耶公守定三辅最大郡庭五州二十七邑之长而临之而上乃有诸督抚台察兵廵见临者以十数又当东西孔道冠葢羽檄肩摩即守食寝弗遑也而公素强力自励又尝李官谳断益习吏抱案请署公先所急者次第呼署而抶其不当请者曰太守乃猾胥作地耶诸州邑受约束者以次授案去两造纷争前而呶公不顾第擿其中要窽呼一二把讼大猾厉声曰而不吐实立碎汝首矣以故公所听讼不数语而决故事守以夜分临谳公之始至犹旰非久而崇朝矣邮置供张甚设其造请诸公不避暑然所馈不过筭器食自恒赋外一不以烦吏民而会虏骑入紫荆畿辅大震公行视郡三面皆土城叹曰地几不与虏共耶顾郡有羡钱若干千缗及旷吏脱骑俸给悉藉之以白于台请因石于山因陶于土□三面咸甓石之不匝月而毕赵民忘兴公又葢浚濠及筑滹沱废堤以外拒水而内护濠久之滹沱挟霖雨而水横来争堤且溃公督僚吏多葢置土牛木犍之类捍之而身露立城上慷慨文以祷及祷而水有若青羊者一目独角卬首而逝水亦随减当公之□□也民之薄于堤者以千数丙夜不辩色号呼请救忽故神祠光荧然有二烛浮出因傅炬以免咸加额称公神君神君云而公又奏蠲其岁赋之半诸上赋金郡例有火耗或至十之三以供守费公一切革之民葢用大悦讴谣载道而前所谓抚臣者不欲言其人故公同年进士也与御史不相能属公司其状公念巳守土大吏安可首鼠鬪两监司但委曲引大体觊消其嫌而御史内材公所措置多与谋满首荐公而劾抚臣所私者抚臣大望公谓背我而新郑公当国恶故相公乡人尝道出定以言微尝公公逡廵谢不敢知而抚臣者故新郑客窥得之大喜谓公奇货可居矣公尝修郡城垣学宫阴阳医药公署度之费无所出会有仓羡粟四百石公以付工使计受直曰亡所事请也而公既迁云南按察副使以去□□前事疏奏公谓有所干没当罢诏听归就□□□闻之笑曰太守有州五邑二十七三十二城一□而城可百金乃爱此红腐粟耶且抚臣躭躭欲肉我而自此腐粟四百石外不能以毛发蔑我彼犹人也吾安所解何公乃归耕杨扇与其诸从季饮甚欢然以数饮得脾疾久之寝革贻书陈懿德先生谓受　上恩无以报即不我白我无所愧地下也竟卒而所论公事下彼御史责问诸匠作受直咸有状因延见吏民询公贤否吏民叩首流血謼曰杨使君仅饮一杯水而奈何以腐粟蔑之或谓使君即不白我曹愿得死代御史乃上疏略曰云南按察副使故定守道亨材而廉守也廉者必不盗仓腐粟材守而贪亦必不须此仓腐粟且粟授直工工皆有状诏特复公按察副使以示优而公不及见矣公颀而长身风骨耸秀而温然谦卑长者性孝友居父怡山公母冯宜人丧以毁瘠闻事继母冯太宜人共养腆备诸弟道通辈咸依公所以抚教甚笃而其逝者子其孤亡间也既以贵念独居饶而使区困役日就约因割腴田六百亩助之以故公病而里中人饭僧祷神殁而巷哭聚吊若市然公少年诸生则巳有声数试有司数不利着博士家言凡数万余始得解又踰年始成丙辰进士授行人出使诸藩以秉礼最其官当迁给事御史而居与御史大夫邻大夫之奴与他恶少询而误谓公奴也间之仅得刑部某司主事稍迁员外郎以至某司郎中公极精勤于职当是时西曹郎名能法比者亡如公其名善博士家言至古文辞亦亡如公竟不调而以积赀仅得守守而始得大郡然其迁副使则在万里外甫迁而劾继之劾甫白而公巳卒公无天哉悲夫陈先生曰山海经所称泰戏之山滹沱之水出焉有兽如羊一角一目其名羊束羊束公所祷而见者耶彼犹兽也而能使水随而退者何也神祠之烛胡自出而应公以出千夫于溺且闻之赵民旱公再祈而再得雨则公不谓无天也公字豫甫别号九华山人其先避世于华亭之修竹乡遂家焉子孙益蕃衍环淀湖而居者亡他杨而邑人以区扇遂称杨扇君所自产也父即怡山公母平继母冯俱以公刑部郎贵赠封 

　　◆佥事 

　　云南按察司佥事邵先生玉墓表（李东阳） 
　　云南按察司佥事林公淮传（郡志） 
　　云南按察司佥事林公希元传 
　　张佥臬公泽传（方学渐） 

　　○云南按察司佥事邵先生玉墓表（李东阳） 

　　李东阳 
