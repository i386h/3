<!-- { "loadSidebar": true } -->
　　公姓王氏讳璠廷瑞其字也陜西巩昌府宁远县人国初有以人才官某县者后遂居之高祖谦曾祖仲荣祖兴咸隐弗仕公之父永升举景泰癸酉乡贡授河间府知事以公贵累赠奉议大夫户部郎中母贾氏赠太宜人河间四子公其季也公颖敏不凡河间奇之遣与其俊彦者游公弱冠河间当考最叹曰吾观四子惟璠也伟其将以材显乎发吾种种尚可仆仆人下乎遂辞职去归其乡命公入邑庠戴恭简公以按察副使督学见而器之会同舍生侵学傍隙地众悉于官以齿推公先公素伉直□之事阁不行众更诡文投之县代署公名非公意也寻觉发于廵按视原文有公名例出掾戴公闻之曰吾识王生岂是者哉然莫能救也是岁癸卯当乡试戴公乃牒县以掾入试遂得举自逮事至是凡八阅月耳明年甲辰登进士第河间疾且革闻报喜曰吾愿毕□寻卒公闻讣奔归大地大恸以禄甫及而亲不待有终天之恨焉筑庐墓傍手植松楸置祀田百亩服阕奉继母徐氏之京授户部主事监督临清水次仓同事中贵剥克万状酷流诸郡公力与之诤朞月间缚奸胥辈二十余人皆寘于法时有真部使之称进员外郎丁内艰服阕进郎中奉勑总理辽东粮储兼管屯种于是边费每告乏公杜请托谨权量尺布斗粟必亲稽焉阅实至得羡若米千万数考以称最奸商射利不遂者朋诬于廷公疏上其状下御史台治而法之凡百十余人故事征商额外有楮价充公用公悉罢之既还朝补贵州司奉勑攒运漕河时值某潘之国河道壅滞公夙夜乘小舟巡视衣不解带者四十余日上便宜数事诏皆行之人以便寻擢山西布政司左参议分守冀北道冀北古云中地匈奴出没不时戍卒馈饷恒虞不继公多方调画边镇荷重壬戌朝正考核羣吏钧阳马公在铨部方以公材而濠染顾公以都御史参会竟以台评罢公争之不能得屡称于人先是山东参议某者以分守在辽东与公不相能其兄司徒公每平之公之被黜人谓某有力焉公初被黜上疏自序其课绩所得词语大意谓外铨籍而信流言蒙名士以重谤请下台司根究属藩府暨镇抚臣亦有上疏留公者诏命之辨公再疏摭台评之失云云且谓臣犹出妇借得复归亦无颜与娣姒相见请雪其冤而许之退事下臬司公三疏请稽报不时上之故语益峻切会孝庙崩事遂寝逆瑾窃柄时有劝公赴愬者公笑谢焉曰吾以吾行之不白故忿而有言今就傍途吾之心事谁与白者言者愧而去公在京师久之南游至江淮爱扬文献地又以女归兵部储郎中洵可依以家也遂卜今居未几以疾卒年五十三论者课公天性亢爽痛厌世之龌龊忍垢者事多直遂名以是得而谤亦随之然夙负干局尤习吏事使究其用当必有所树立而仅止乎是知者惜之乌乎孔子曰人之过也各于其党观过斯知仁矣吾于公有感焉公自诸生伉直自许羣议攻人轻于一诺遂蒙不韪至落士籍及居官奉使知有国法不恤毁誉当商利交征之时独搜刮弊端以贾羣怨察入渊鱼亦或有焉而心则共且勤矣论者媒孽而指擿之公抗章自辨至于再三词气俱壮逮权奸当路一言投隙立可甘心于人乃退然止缩虽或劝之不动也公于是时宁忍一时之愤而不欲伤　朝廷之大体宁受终身之玷而不欲坏士夫之大节此其心何如而凡前日所谓过者可一言以释之矣然则所谓观过知仁者吾不于公有感乎 

　　○山西右参议李景繁传（朱睦木挈） 

　　朱睦木挈 
　　李景繁字邦泰仪封人也幼而好学器度不羣治朱氏诗成化五年举进士授陜西三原知县三原多大商鬻贩淮扬间赀累数万每昏丧费千金景繁禁之使如制逋民归者复其田庐死者给以棺居数年稍迁太仆寺丞改工部营缮主事二十三年迁虞衡员外郎寻转都水郎中管漕河时漕塞自仪入淮凡三百里舟胶不行有诏命都御史暨郎中治景繁独任之募夫八万人初浚邵伯湖杨子桥三汊河广皆六尺次浚广陵驿东广倍于三汊次浚朴树湾广三倍于初次浚仪洲二坝广倍于朴树者三深于旧者各五景繁行洲堤上见东南多沮洳区问士人此何所也曰江潮之汇也景繁导之自古札港刘家湾入漕渠曰今漕渠非得巨流济之舟终不可行如值江潮时开坝闸恣江北走巳即塞之天复大雨漕事成矣土人曰河亢而江下非坝障之则河水悉倒流入江漕渠益浅都御史而下咸谓李策非善景繁曰江水故平潮至则悍激耳潮退水亦易制也遂下令有司具土暨石潮至大决坝闸江水奔漕水声汹汹如雷景繁乃塞坝阅数日会大雨漕渠水弥弥□岸舟乃大行河经徐州荡州将啮居人震恐□繁又作石堤河不能害弘治六年迁山西右参议理储景繁行塞上十年而饷运不阙擢四川右参政以疾乞致仕归论曰余闻国初导诸泉合洸汶泗沂之水以益漕漕不告涸后百余年而泉源湮匿者过半故漕惟资于河河水浊而易淤是以屡通屡塞廷仪之治泉虽重忤人弗计也邦泰导古札港刘家湾潮至决坝闸俾江水奔漕漕于是大利非见明势力不摇于羣议其功岂易成邪故曰民可使由之不可使知之李公之谓也 

　　○胡参议琮传（文征明） 

　　文征明 
　　参议胡公琮字文德苏之长洲人也成化初举进士江陵知县县隶刑州荆既重镇而江陵辅邑地大物繁民慓悍易动史数令政不治公疏举博谋随事经理稍用法剪其家猾不令得肆辽王以近属横甚其下兵校推埋圉夺尤多无赖公一绳以法无所贷王不能堪日夜思构公时时馈食袭以金钱庶几公一顾得以劫持公既端介不可溷则相戒敛戢终公去噤不敢暴湖襄盗发朝廷籍土兵讨之夷獠誖谩素无纪律推刃劫夺所过警扰公大具牛酒先事饬其渠率俾要束而身自饷终皆厌属逾望以次受犒去无有哗者居三年征入监察御史以事左迁知黄之麻城亦湖南剧邑民习闻公江陵之政惴恐守法公顾其民淳质可以导化乃不事搏击一意拊循俗佞鬼鲜知礼义乃毁滛祠表章节孝时时进其父老儒生问民所恶欲而罢行之民用悦服俗以丕厚稍迁常德府同知廉方自持颇不与羣僚狎比或言于守曰同知故京朝官岂能守下守嗛之公不意俄而守上官所持公审画导利卒用计脱守守叹曰胡同知仁人也而几失之自是非胡同知莫与计事大珰自滇还道出湖湘所至笞击官吏责索赂遗公故不礼徐召逻卒随以出若将检其槖装者珰惧急引去他日有诏括金诸郡撽牒旁午公持不即下僚属相继进说恐阁诏得罪公曰常德郡贫岁且俭矧金非所产又何赋外有征乎即罪罪主者不以累诸君也巳而诏罢不征而他郡先有征发者闻常德事甚愧在常德数年以母忧去再起同知处州处故有矿穴官守之民或他处发地得矿中官即欲奏籍于官公不可曰愚民偶有所获既非故穴其出不常万一籍官则有常课一不登则将取足于民民且获重困我在岂可使吾民重困乎即上疏言先主之政取于民有制盖不欲尽民之利也况与民孕利乎其言明切恳至　朝廷卒从之在处期年属时缺守而倦游矣命满考赴吏部遂乞致仕时王端懿公主铨彭惠安公吏部侍郎素皆知公皆欲慰荐公而公去意坚决遂论奏增秩以朝列大夫山西参议致仕先是公在处州彭惠安以都御史巡视两浙处属郡常以邑子丞者属公公按黜之惠安不以忤反益贤公及是去尤甚惜之戴缙者公同年进士又尝同御史雅相厚善其后戴权珰□用攀附骤贵公遂去之而戴念之不衰及公浮湛外僚数致意欲援用公公绝不与通他日以事至京戴方刑部尚书显赫用事迹公所寓躬候之亦避不见盖公修正疆执不欲附丽匪人故仕中外余二十年潦倒仅以一郡倅终老林下一时论者或有遗望而公自视乃无不足生平寡与既归益事韬匿门庭寂然郡邑大夫往往不知有公弘治间有郡守者雅知延礼郡彦于是诸郡彦共请公会偶其人被酒谇语公即起驰去恚曰吾本不见时人无事轻出乃鼠辈所侮自是扫车丸灭迹虽故人亲戚亦罕亲接年七十九终于家□论曰隽不疑有言太刚则折而苏氏非之以此鄙夫患失之言也夫刚亦贵有以养之孔子曰枨也欲焉得刚惟无欲乃能有养耳以余观于胡公历仕郡县靖共正直必行其志卒用受知当路使其时不即引去必亦驯致大官可以有而刚方嫉恶必不能脂韦取容万一小人所构将举平生而失之于是乎刚则折矣夫以萧太傅颜平原之贤又皆君上所知而卒皆不免议者犹以其老不知去有以致之然则胡岂独能刚哉其所以养之者深矣 

　　○山西布政使司左参议韩公邦靖墓志铭（王九思） 

　　王九思 
