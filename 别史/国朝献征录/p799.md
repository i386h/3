<!-- { "loadSidebar": true } -->
　　程公既卒于易乃郎举人鸣伊吾婿也奔赴于易奉迎其丧以归遂乞铭于提督四夷馆太常寺少卿安德卢君将葬也乃复伐石而砻之将刻其大事以示罔极举人以谓余曰兹事也翁其图之何则知吾父者莫如翁也按志东溟讳绅字伯书东溟其别号也世青州乐安人生居南坊一世曰胜二世曰恕三世曰琮俱隐操不仕四世曰玉仕定县丞配祝氏以弘治甲子九月十六日生东溟东溟生有异质未毁齿巳孝敬如成人长而懋学能文嘉靖丁酉领山东乡荐明年戊戌举进士迎母京邸以父不逮养恨己亥除知山西长治县事会长治旱甚东溟行祷雨城南归未及城雨大作百姓欢呼岁则大熟壬寅擢刑部陜西司主事断狱必以情罪疑者虽诏狱亦与平反大司寇闻公深器之三年奏最得赠父如其官母封安人适陜西榆林兵备缺铨司以东溟名上诏以陜西按察司佥事往莅之惩债帅剔宿蠧军饷用饶所有羡余二千余金尽令贮库以资犒赏无何丁祝安人忧归督抚杨公荐有诚国恐难其继之语居丧哀毁欲绝勉庐墓侧理封树其父□□君坊至倾囊不恡起复补河南佥事首令有司立社仓练乡兵一一自校阅大盗李邦珍乱中州河洛汹汹独所属二十余处赖以无事壬子大饥出社含粟奚啻数万计又因汝水开惠民渠利被数县灵宝有巨狱久不决东溟一讯而释者千人于是抚按交荐异等癸丑迁山西布政司参议守河东道蒲州城西逼黄河河侵势甚危东溟亟筑之数月告成事蒲人诵其德以万世永赖者焉蒲俗竞侈靡婚葬非大备不举往往暴露废室家申严禁约月余襄葬合子女者数千家旧藩参不与戎务巡抚王公谓闲戎务孰如东溟因檄守要害贼畏威不敢犯守城堡二十余处悉保全伏兵芟首级一十九伙边将戍卒咸以韩范称之人之立生祠岁时奉祀廷议嘉其功于是东溟晋山西按察司副使奉敕总理紫荆等关保定等处地方兵备葢将大用之也先是东溟防秋山西劳极病矣兹复念紫荆畿辅重镇日夜营战守具务在万全废寝食者久之忽痰作不救呜呼若东溟谓鞠躬尽瘁毙而后巳非耶东溟生于弘治甲子九月十六日卒于嘉靖乙卯七月十九日配蒋氏处士蒋渊女在室以静惠闻年二十适东溟□老而孀谨事如严父服食必致精洁非其手出不敢进朝夕慰藉未尝顷刻去左右处姊姒和而有礼东溟早登第名大夫相力居多生弘治乙丑九月九日卒嘉靖癸巳正月十八日得春秋二十九赠安人继配崔氏封安人子四长鸣洛先东溟卒要庠生□卿女次鸣伊鸣南鸣高伊山东壬子举人娶吾女鸣洛鸣伊俱蒋出鸣南鸣高俱崔出女二俱幼未聘孙女二长聘邹平省元陈其蕴子更次许冑元蒋永筑□奇鋐鸣伊女也兹以嘉靖丙辰三月十三日合蒋安人□于城西祖茔之次谨撰其大者刻在墓道以□□毁 

　　○中宪大夫山西按察司副使胡公宾志铭 

　　余尝览镜中州文献之传葢自两程兄弟崛起□明以来一时闻而兴者若张谢刘吕诸令哲贤智之士皆烨然有以表见于当世然一远师门讲习渐异故伊川归自涪陵有皆流于夷之叹而他日寤叹独谓尹氏彦明能不失其正斯亦足明执德信道之弗易矣其后晚出者往往流于空虚而不足以涉事耦变以成天下之务信有如东莱伯恭之所私嘅夫学不足以涉事耦变而成天下之务此岂儒者之学也哉自后浸微熄时有同异至元鲁齐许氏几矣然于大本一贯无声无臭之微论者或有遗说焉近世若月川曹氏之醇悫柏斋何氏之贞介浚川王氏之辨择要不可不谓有志圣人之学者然皆果于自信而近乎墨守则于千圣以来机正脉犹觉不能无一□片缕之隔也嘻斯其可易而语哉比葢见吾潢南君焉君资材英敏锋颕露拔疑若难于并仁者乃取友当世退自省发愤悱思惟耻于虚袭而又弗固□滞足以适天下之用而成其务葢尝寄我中庸大哉章说泊孟子养气测语要之独窥其深而又不诡于圣哲之训是亦足与闻乎斯道矣惜乎方见其进而遽见其止安得不令人重感于材之难成而易折而道之弗易以明且行耶以余之不敏虽亦窃有志焉然择弗精而行罔笃葢实自省而惴惴而君之诸子不远数百里缄词肃币猥以墓中之石见属且曰是先君治命意也嗟呼死生存殁山川悠远余安敢不文辞耶公讳宾字汝观其先江西人六世祖号八公者始徙光而家之因占籍焉八公生添禄添禄生志高永乐癸卯举明经训导黎城寻告归曾祖讳满雅崇礼让有父风大父讳球贡受四川云阳县令称循良父讳用中沉毅方正操行学力亦不遇贡受蕲水县学训导卒赠征仕郎兵科给事中如公官奕世驯谨表于汝坟公生而颕异自齓兆巳能属文年十三选充儒学弟子员即有声诸弟子员中考常异等领嘉靖辛卯乡荐录其文以式多士会母疾不欲上春官赠给事公强之再不得已行会试中式称疾亟归母夫人寻愈乙未廷试赐同进士出身戊戌授行人奉诏大名开封诸处开读己亥祭葬　建安王庚子拜兵科给事中以谓兵马国之大事顾令作役而诸监工官利其逋逃虐使之诛求日急军政日坏因上疏存恤京师马马会习奸利贿通太仆诸役局易民所俵马更贩鬻马以大耗辛丑虏大掠山西廷□大臣有武备者一人往经略之时被推三人各有难色公草疏率诸同列论其临事避难不忠状诏罢谴有差廷中懔懔推重寻议畿辅保障全恃大行而顺怀诸郡枕太行不可无备宜责诸路抚臣豫焉兼敕户部宿军饷咸切机务是岁畿内大饥粟踊贵莩死者多公疏请和籴得发粟十数万赖所全活甚众壬寅间父病蕲水即上疏陈情赴蕲水父捐馆财八日哀号几仆扶柩以归襄事如礼甲辰服阕复受兵科给事中时有诈伪玺伪撰武臣贴黄者事觉诏遣公治其事公检内外贴黄悉覆其弊端疏请遵旧章注专职置底薄定揭毁四事积弊以袪人服其识丙午诏册封岷王馈遗一无所受考绩转吏科右给事中时都察院副都御史阙员巡抚佥都御史某欲缘以入公抗章历指其奸赃不可任上是其言丁未春考察山东布政司某时宰庇之寻推抚辽东公疏诋其罪语侵时宰宰怒辄抵公罪左迁亳州判官无几微动颜面比至亳躬敦俭朴帅先僚寀暇日与诸生发疑论难稽古考德旁邑闻而来者云集讲下居岁余得量移南京太仆寺丞丞固无事时与余坐琅琊□庶子泉商论学术叹士习之益卑所关系世道至不细或相与切磋砥砺庚戌擢山西佥事会当防秋急诣繁峙激厉将士督修城堡严守备大总督许公默斋所器重壬子冬闻母夫人丧即日奔归乙卯起除陜西佥事兵备宁夏兼管粮储先是粮不宿储至失时翔贵丙辰又大饥军告急公稍增估直以致之期月致谷十数万斛贺兰山东故无城堡虏得恣出没扰人病耕公按寻前人基绪严督僝功延袤可数百里虏不得驰民狎于野镇人刘西崖太参文颂之晋本省布政使司参议分守关南驻金州去宁夏之日军民环泣遮留至不得行公泣下去至金在万山中居民犷悍百务弛废公欲事立痛绳以法检行县廉得汉阴白河两令不法状按如法诸邑肃然敬惮之民有赵打虎者坐征紫阳山贼功不赏怨望调征倭不行公悉械致其众宣示威福激以忠义咸愿笞自赎乃各笞四十随第行功赏赵因感泣奉惟谨盗屏息境内无事时诲诸生衎衎忘倦宛如判毫时丁巳春升山西副使去金之日士民泣送如去夏而诸生中至有赢粮追送四五百里外者夏五月取道过家上冢与亲□燕集共欢世方望其大□而意倦于行乃七月疾作八月二十有四日卒矣卒之朝犹强起整表端坐详定殡议训戒诸子其精爽不乱如此公人庄重立朝无所附丽在谏垣侃侃正论见惮同列阖门视草务在勿欺一日草劾布政某鸦声甚恶至坠厅事公竟上之其搏击不避祸患类若此居外藩务持宪体引大义不诡随台史意旨故台史不甚汲引之然公论著性尤孝友恒以父日不及养而母老养不能迎故数任不携家常忧弟贤多病分俸置产令自适雅厚族党时推其余以相赡与朋友交重然诺有信义不能姻葬者率助之好德如饴闻善即拜以故海内多士多乐与之交嗟乎公以奉职持论遭谗被斥财一振起即复长逝怀济世安人之略而弗竟其施抱鞠躬陈力之心而迄巳焉位既不酬其劳而年又不副其德君子不能无惑于天梦梦也 

　　○山西按察司副使刘公泾墓表 

　　隆庆元年冬故山西按察司副使次山刘公卒且踰年其孤某某千里缄书以父友某大尹状投余请余表其墓时余方在告且骇且悲自念余知公二十余年虽病不克然公生平大节谁当之表白者遂力疾书之以授其子俾镵诸石云按状公讳泾字某别号次山其先常州靖江人也　国初讳某者从征迤北编伍怀庆卫故今河南人父某母某氏以正德庚午生公生自祖父以上世业耕读至公始起家进士余初校士礼闱得公卷脱去浮华而体要具存心奇之既数从燕见访公家世父固朴茂长者公少承父训长游柏斋何公之门讲性命之学乃知公之惇厚不浮得之父师者固多也既入史馆读中秘书者三年学益进既授贵州道监察御史初奉命清戎顺天故事谪戍者非薄类编发远方岁烦清勾类多逋逃无补军政公职清戎时胡虏寇掠士伍空虚公计以寇方在近且征兵于远而畿辅之民顾使之谪戍远方非所以实畿辅壮根本也乃疏请发戍辽蓟边益新军而民免远行疏入报可迄今施行时上役未休工部以顺天所属积欠料价数多请兼委清戎俾严督输办公复奏以民新被虏患方急抚摩顾以数十年之逋而责之一旦人将不安执政韪之事遂寝公之临事敢言有补国是者多类此后按滇南适沭国公保勘袭爵之后时权奸构扇人心皇皇沭氏几摇公至则镇以安静广绥怀释疑贰约束一新故事远方选用颇轻官不得人易以阶乱公奏请视内地参用进士又念远方文教颇微民不知礼请增广解额以作士心人遂悦服事毕复命诣所举劾小大悉恊舆论方图建白中途乃擢知凤翔□公念地震之后民多荡析乃加意拊循事稍烦民者悉破除暇则进士子课教之士民始欣欣有生色未报政以父忧去民闻公去如失父母奔拥扶送者百里不绝服阕补任登州公治登如凤翔先时辽东饥赈济难建议者请宽海禁听民市籴于登莱后遂聚众商贩势不可止至有挺刃相戕者公忧之上书政府恐以一时之权而启异日之患政府嘉其虑不在近市籴遂止在登三年晋山西按察副使整饬潞安兵备分巡冀南尝与防秋驻师云中八角堡时虏入犯激众固守以身长城屹不可动虏遂逡巡日夕去朝议方拟公可属大事言者不察误以公前保沭国公事□之公殊不辩遂落职归夫沭氏累朝封植俾镇南夷不幸继嗣中微当事者顾视以奇货因其隙而摇撼之沭氏诚不足惜独不一方安危惜耶公不妄附和独持大体而更以蒙诋必有能谅之者矣余尝谓学不必仕惟有闻于道仕不必显惟有补于国众不必信惟无愧于心公少学于柏斋何先生以知自立既举进士由史馆授御史所建白率据经远既补郡守公不以意抚民必赈其急计事必防其微既晋臬司筹边事尤能身扞虏冲公之服官亦何负于国乎卒被浮言公略无怨尤惟建家塾教子弟与朋旧吟咏自适语云余心之无瑕何恤乎人言殆公之谓矣余尝以使事至怀庆造公之庐而访公父公父恂恂焉讷讷焉若不知子之既贵者所居仅数椽器物萧然此可以知公矣余初识公时有子四人其二人以先公卒岂天之报善亦不可知耶悲夫悲夫余故备书之庶后之欲知公者有考云 

　　○山西按察司副使南公逢吉志铭（马自强） 

　　马自强 
