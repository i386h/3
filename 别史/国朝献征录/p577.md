<!-- { "loadSidebar": true } -->
　　公讳鉴字汝明别号继山其先出宋文正公入国朝六世祖宏以人才浙江行省盐运司判官始迁锡之三登里家焉至乐莘先生泽始以子贵封南京兵部车驾司郎中乐莘二子长户部员外郎召次广东按察司佥事问问号仲山公父也配李宜人实生公早卒继娶袁宜人公生而纯齐有至性喜读书不务他好仲山先生甚器之年二十补博士弟子三试领己酉乡荐与计偕再以病沮下第益奋发攻书至丙夜不休己未中礼部试会丁外艰驰归山中弟子多从之者又六年嘉靖乙丑始就廷对赐二甲进士出身公于次当得部署而是时柄铨者方征州刺史□墨败欲重其选于是武定州缺遂以公往始至下□敕曹椽曰若所不饰以寅缘奸利者有法在刺史所不自饰借脂膏自润者神鉴如之诸曹椽唯唯莫敢犯法亡何郡伍伯以他事揭府帖恫喝诸椽吏气张甚公廷诘之伍伯偃蹇出不逊语公怒叱曰若岂以守故吓我邪吾视弃州篆如敝履耳遂之以状白守守心不能平然卒无以中公公亦竟持不屈益自励节廉诸凡供帐铺设贽会金钱之属一切罢去至于征输之羡肺石之锾尽以需官庾不□□囊州故当南北孔道商车之筭岁可数千缗所报入不过十三四而州额取其余自封公乃悉出羡金予贫民无业者令具牛种垦田自食尝欲制一缟衣取市人束帛与之直浮钱千贾弗敢受公笑曰损上益下是吾心也麾之去其自持类如此先是州赋不时入上官动加呵责每勾较椽胥恐则跳他郡自匿公定着程期科品赋稍稍前会当审户则众多务欺隐公先尽巳廉得其腴瘠主名以次甲乙之毋敢下上者州大姓某訾故饶而族人子鼎贵前后监州者以其怙势也当下则受役与闾左之最瘠者伍公白柰何以贵人故骫法援笔署最上则其人大谢而去巳又以诸赋多名色头绪综杂苦于征解乃设条编法每岁计受征者几何缓若急者各几何类籍上之按籍以征咸有次第民间旧当种马岁刍牧无宁日遇当解多不中格则反于旁郡厚直买马以应众甚苦之公议停解马第赍直以往故事解马入京州长吏走箱簏通长安贵人讯讯必有朱提以先尺一所须悉箕敛于长赋者公慨然曰刺史即不治事安所事长安贵人屏不复用民甚便焉公于治不取一切苛办而当官行法无所依违一意与民除□至于豪大家独无所纵舍时有高三畏胡云鹏等相与大奸状甚着众咸指目莫敢触公以计捕得械治之有李让者用诖误故陷重辟累年不能决公一讯立出焉视事三年境内大治积先后得旌荐且十数遂以廉能异等擢户部员外郎而是时虞坡杨公太宰素闻公名欲引以重遂改吏部验封历考功寻复改文选公于事务以精核行之亡下欺亡旁挠会验封稽勋郎中缺首次当及公公让乃补稽勋司郎中当公之转吏部也时以部委便道省觐报适至而仲山公亦七十余老矣意颇不决仲山公趣之曰吾世受国恩未能报报且在子若不以时思所自竖乃作儿女子态耶公不得巳遂行至是益念仲山公不置每自叹曰人子终不以宦易亲谢病归公既退而名益重再召再不赴及仲山公殁服除江陵相秉政人或谓公且起公笑不应数年而江陵相败中外益推毂公会　上俞部臣请以原官召之公乃出于是公去吏部十年余矣主爵者以公资深不宜服下僚遂推尚宝司卿尚宝于秩号清贵然事简无甚规画公乃上疏言大小臣僚所恳牙牌多遗失请出入给缴悉籍记之又封诰所用玺不宜非□□请以岁三九月一施用奏可着令寻诏公持节充正使册封益藩王所馈遗金帛甚厚公悉谢不受曰使事有职不敢以私拜君王赐也公自释褐州守郎吏及卿尚宝凡二十余年官不过五品无愠色及使还以病不任职上疏请免不许乞南职乃转南京鸿胪寺卿鸿胪故冷局南中尤甚所居廨宇隤落人多薄之公怡然曰是吏而隐者也久之复以年七十上疏乞骸骨言甚切至于是　上从吏部议特进公官一级以太仆寺卿予致仕命不束装就道时论荣之公既赋归处一室焚香端坐间与一二骚人墨客赓吟啸咏有萧然物外之意居岁余而病作亡何遂剧所亲往视之举手相劳言笑如平日初李宜人妊公难产仲山公甚忧之倦而假寐忽梦邵文庄公载一僧俱入舍既寤遂生公至是疾笃且瞑忽张目曰邵公召我遂卒人以梦生之验云公人古貌坦中不设城府与人交恂恂如也其内行尤淳固少丧母躃踊哭泣如成人侍仲山公居子舍躬省视席蓐燥湿所嗜好即艰得必多方致之筑来凤堂葺绿萝庵奉居其间以顺适其意居平念李宜人虽久未尝不泫然泣下也事袁宜人其笃至虽老未尝不和颜色以进也所配宜人早丧遂终身不娶屏居外寝者余四十年故廉吏又不喜谈外事乃其急人也甚于巳诸内外戚及故人子争诣公公榖其窭者而直其枉抑无控者咸得意去葢其友爱岂弟出于天性如此春秋七十有一所著有五经摘要楚越记宝界集藏于家 

　　○少卿 

　　太仆寺少卿金公弼墓表（李贤） 
　　太仆寺少卿陈端传（实录） 
　　太仆寺少卿张九功传（实录） 
　　太仆寺少卿纪君温墓志铭（李东阳） 
　　太仆寺少卿都公穆墓志铭（胡缵宗） 
　　太仆寺少卿史公际墓志铭（李春芳） 
　　太仆寺少卿刘公不息墓碑（于慎行） 
　　太仆寺少卿冯公应凤墓志（朱赓） 
　　太仆寺少卿于公鲸墓志（邢侗） 

　　△太仆寺少卿金公弼墓表（李贤） 

　　李贤 
　　公讳弼字辅伯姓金氏世江西新淦巨族曾祖仲卿祖守正临江儒学训导学者称雪崖先生俱赠资善大夫太子少保礼部尚书兼武英殿大学士伯父幼孜永乐中文渊阁大学士历洪熙宣德又以巳所历官推恩三世卒赠荣禄大夫少保谥文靖父幼孝赠中宪大夫太仆寺少卿母刘氏赠恭人公自幼警敏不凡先生长者咸异之年十六丧父知自力学与兄故兵科给事中昭伯并擅时名以礼经魁乡荐登宣德癸丑进士第正统改元擢中书舍人秩满以绩最升太仆寺丞天顺改元进少卿累阶中宪大夫初公中书舍人尚宝司少卿袁忠彻独傲公公具言其过遂置于理竟坐罢去兵部建议择太学生善书者书武臣诰巳得请矣复有以岁月久近论之者公上疏以若是则不善书者亦得滥预　诏是其言太仆丞时北虏患公建言选将练兵数事多采行之少卿慨然以马政修举巳任屡奉命督理亏耗者自卫使郡守而下悉听决无不畏法感德有顺圣川者水草甘肥永乐中尝牧马蕃息天顺初属公往视定筑二城用养天闲之马增二驿于中道以便往来凡百利害悉条陈以闻　诏嘉纳之公等岁往理马政不惮劳勤壬午冬忽得寒疾犹强视事癸未春疾甚还京遂不起实三月十五日也距生永乐癸未闰十一月七日享年六十有一公孝友之行出于天性痛父早世每遇时祭哀戚不巳尝迎母于京邸就养务得欢心拓地筑室以居宗族弟侄作诗规戒子孙无不备至京师时买棺助人不能葬者凡十数恤贫济难恒恐不及可谓君子人矣 

　　△太仆寺少卿陈端传（实录） 

　　实录 
　　陈端交址人父文俊永乐初率众来归英国公张辅承制授广东韶州判官后入朝留居京改太仆寺主簿卒端以父功乞恩袭其官累升至少卿加正三品服成□三年四月卒端人气貌端重与人交有礼虽出自遐外然居官无显过亦可称云 

　　△太仆寺少卿张九功传（实录） 

　　实录 
　　太仆寺少卿张九功字叙之河南陕州人成化十四年进士改翰林院庶吉士授户科给事中升礼科右给事中户科都给事中转吏科弘治五年升太仆寺少卿丁父忧服阕复除太仆寺至十年六月卒赐祭大功性简直寡合居言职能先其所重弘治初上疏请正祀典下礼官详考其它建自多见采纳未竟其施而卒人多惜之 

　　△太仆寺少卿纪君温墓志铭（李东阳） 

　　李东阳 
　　纪氏本凤阳蒙城人国初以从戎籍绥德卫君讳温宗直其字生而魁岸有风骨老长奇之曰当以文显比成童补弟子员成化乙酉举陕西乡贡卒国子业榆林卫在绥德西地逼边境人鲜知学问余肃敏公巡抚都御史奏设卫学官不时置礼聘师君规格严整经指授者多底成立而君屡诎礼部亲寖老乃以壬寅就铨试授吏部司务尹恭简公尚书特见器许弘治戊申以外艰去辛亥改都察院缙绅士无问识不识皆知有纪司务名癸丑擢户部云南司员外郎甲寅以内艰去丁巳改兵部武库司迁车驾司郎中马恭肃公尚书考上上始被诰命赠厥考如其官母张氏宜人壬戌上疏请老特升太仆寺少卿致仕至是葢有意居京师未即行数月而卒君敦重寡言笑而综理周密事无巨细咸中条节族党贫乏嫁娶丧葬有所需者应之恐后尝谓榆林风土差厚徙居之见其西郭平衍可种艺而去水远相地形势佣工力杂丁夫凿山通道引红石硖水而岁溉田若干顷人至今德之居官谨畏不避劳勚车驾行边马告急尤竭心力其忧悴成疾亦以此云 

　　△太仆寺少卿都公穆墓志铭（胡缵宗） 

　　胡缵宗 
　　吴有大雅君子博物洽闻砥节砺行渊徽玉洁蔚醇儒葢都公其人也公讳穆字玄敬仕礼部主客司郎中年五十有四即上书乞骸骨归许之加太仆寺少卿致仕维时京师大夫士见公之归无留资于囊无田庐圃墅于乡萧然戒行视弃官如唾无毫发顾藉心争挽之不得莫不交叹以公贤远于人归而攻苦良淡寝卧图籍相与婆娑嬉游屏车斥驺□迹公府以著书业或放逐山水冥搜遐寄若是者十余年嘉靖壬午以抚臣荐进阶中宪大夫又三年年六十有七卒实嘉靖乙酉九月二十二日其子元翁等卜以卒之年十二月六日葬公花园山缵宗属守吴得与其凡役事而又属之以铭重以工部主事伍君畴中之状乃不获辞而之志曰都氏之先丹阳人有远祖称丹阳先生者仕宋尚书吏部郎中由丹阳徙苏居县南濠里曾大父文信大父彦和父卯封工部都水司主事母朱氏赠安人公七岁能诗及长不习章句泛滥羣籍杜门笃学者几二十年屡空晏如绝意进取名声大噪吴下巡抚都御史何公某提学御史林公某忻其名强之应举公乃出以是秋乙卯领应天乡荐己未第进士甲子拜工部都水司主事阶承德郎未几丁父忧服除复官工部分理器皿厂厂事故旁午多靡费公则鸠匠会计小大赢缩惟其旧有不便辄弛去匹马入廨自赍米蔬厂人掘地得金贮之库吏有私请者公斥之曰若曹何□污我巳而巡视京城浚渠缮垒事咸集丙寅改南京兵部武库司廉干如工部日辛未复官工部升虞衡司署员外郎壬申乃进礼部职主客诸夷入贡使者充馆公柔远有道国体以尊庆阳王妃应册封公副崇信伯费公某往使之赆以腆币拒弗受便道蹑终南巅寻过首阳登华嵩两山抵少林濯温泉转入王屋以及三山砥柱龙门伊阙囊括其胜泄之歌诗徜徉而返公性友爱养孀妹抚孤甥恤幼弟皇皇如不及文祖韩欧诗宗陶孟尤长于纂述故郡人称南濠先生其行于世者曰南濠文拔南濠诗话玉壶听雨纪谈藏于家者曰南濠诗略文略宾话史外类钞周易考异金薤琳琅云维公束发好修奋思古人完德邃学星列海内受知两朝赠貤有赫风流仪矩兴怀后贤虽老于食贫不可谓不遇也 

　　△太仆寺少卿史公际墓志铭（李春芳） 

　　李春芳 
