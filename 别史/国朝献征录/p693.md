<!-- { "loadSidebar": true } -->
　　公以正德十六年十二月十七日卒于家明年公子乡贡士涛澡汴疏公知瑞时讨寇之功以赠请大司马核功载参赏格谓有遗报焉　天子追赠公江西布政使司左参政于是公从子编修灏备述公行来征予表其墓上之石按状公讳璠字廷瑞别号阿陵姓邝氏其先世广东高要人大父讳福始徙任丘父讳观政丞海盐母户封大宜人孕公时梦异人以犊角马蹄麕身牛尾书其门觉而公生自幼以颕异闻弱冠学于莆阳陈乘善淹贯羣籍弘治壬子中顺天乡试明年登进士出知吴县下车即有能名中使道吴知公不可犯例给外一无所索或贵戚来谒势张甚发其奸并余党拟配朱氏子以贩漆富谋杀弟母曲庇之官数易弗得其情御史以属公夜梦所杀来愬语含糊莫辨似谓其嫂氏兄子害之公曰是必断其舌矣明日使人抉其口验之果然狱遂成御史神之邑五万户其贫富公辄知之及定役参之里甲不数日而竣亡以不均愬者阊门富室沈甲规避重差诈悬鹑状匍匐庭下公曰若顾欲欺我若向尝纨绮而□于市谓我不能记乎遂惶惧自占上户盖公尝一见之遂不忘其聪明识事类如此在吴八年奏蠲洞庭荒山之税六千三百石梁西成之渡疏普安归泾之壅皆便于民辟学宫建社学公庾坛土遣祠宇其巨丽皆加于故以忤权贵仅转徽州府同知吴士民数千伐石纪其遗爱暨至徽今大司马彭公方典郡一见莫逆疑牒辄移决焉武弁之狱恃赀多数年不决及公至乃决郡俗送葬舆马咸办自丧家贫者病焉宁缓葬至有三丧弗克举者公以礼刻期谕戒踰月葬者万计壬戌进表入京故事率挟当输之税利其羡道里费凡数百金公却之道闻海盐忧归终丧改金华俗嚚讼公尝署篆郡庭閴然中人家以厚嫁破产故女多不育公严谕之属县兰溪民居栉比素弗戒于火乃拓其衢率五门潴水一瓮自是不复延烧邑人因命曰邝公街正德丁卯以太宜人忧归终丧改河南初河南有督驿传马价于吴者邻盗窃其百金易以砖椟封如故误其所主且逾岁公验诸邻灶有取砖故隙与所易合盗遂服邮于河南故河南闻公翕然仰之尝署篆事辨治如金华辛未擢守瑞时盗魁陈福一等寨华林拥众来犯公亲擐甲冑登谯楼御之毒矢雨下殪三十余人贼纵火且逼楼公吁天风反贼乃退追数十里多所擒获总制都御史陈金奇之上其功嗣是筑城浚隍固守计又于治东之阜建明远楼演武亭以时训练严赏罚劲卒日多壬申六月率众溥华林分令僚属营于渚岭于遶城于南北岭檄乡人随城地分戌适获贼谍斩以狥仍焚近山之聚贼大惧乃分寨玛瑙山仙女岭公复攻围之擒斩无算福一等穷蹙率妻孥降公即遣降者攻其余孽而陈于其后鼓行而前连大捷盖大小百余战公危死至再仆勤竟死之时饶之姚源盗方炽提督都御史俞谏又檄公往剿公提兵夜入三十里贼谍知之曰瑞兵至矣相戒勿动旦日悉众来犯公挥兵奋击斩首数百参将桂勇与公连营亦服公之神速暨还瑞盗复百人挟异术撼众公歼之御史以闻　武宗降温旨犒奖府面锦江春夏涨辄没两崖庐舍公廉得其故以市河豪强所侵悉力浚之潦患遂绝学宫毁于贼完旧新创锺秀进贤昭文三楼拓仓址建官廨庠舍又建筠阳书院延经师以课诸生敞狱舍数十楹囚免庾死置黠吏及奸民□理珥笔之风少衰乙亥考绩北上亡赖子汪凤等乘间纵横公旋悉磔于市逆濠以亲藩怙宠朘削郡县属邑新昌刘氏以富闻濠利其财遣校尉持伪券责偿公密令抗而殴之一无所得乃噪而之公愬焉公曰彼敢抗亲藩何有于郡吏耶某固靖民者华林幸辑而敢激彼使变乎濠闻恚甚欲致公以泄其怒公峻绝不所动又喻象贤者以非罪忤濠捕急连及姻友破数十家公庇之获免濠知竭不得逞乃嗾当道罢公公曰吾活瑞百万生灵功成身退抑复何愧当卧视此辈败矣瑞民闻公去彷徨若失父母乃建祠肖像事之里居数年犹问遗不绝公精于吏事而每以儒缘饰彬彬可观晚归亦唯以觞咏自适建阿陵书院日课羣从三子森然秀发所就未可量盖犹有未食之报云性孝友终其身与兄弟相爱不衰仕宦几三十年未尝厚自封殖与人交洞见肝膈而言议爽迈风格出尘政主于爱民终于靡懈义所不可甘与时忤不阿狥自全计故虽逆党所中而君子则深惜之春秋仅六十有四 

　　○吉安府知府朱先生谏行状（王健） 

　　王健 
　　荡南朱先生讳谏字君佐荡南其自号也其先世□嘉定间徙自闽居温乐清之瑶川里遂乐清人七世祖复翁以学行著称我　高皇帝之定鼎金陵也诏访山林隐逸士有司以复翁名闻然复翁业巳铲晦终身屡辞召不赴于是诏就其家授朝列大夫亦异数云六世祖嵩仕山东兖州府同知高祖某曾祖凯祖从庆皆长者不仕父鴀以先生贵赠南京兵部武选司员外郎母侯氏封太宜人以天顺壬午十二月二十八日生先生先生生而颍异有志气不羣羣儿嬉戏七岁能作课义有叔祖曰美者端士也教家严而有法先生奉教惟谨十二业举子成章太守三山项公见而奇之因试补郡学弟子员名翘然起矣十七应乡试凡五试不第而愈自奋励尝读书郡城西禅寺终日闭门诵习约友数人者文字会当盛寒暑不废也弘治乙卯举乡试明年丙辰登进士第授知歙县其治锄抑暴强植立孱弱县有人诱富民子而杀诸山谷中迹甚秘富人讼于县久之莫能得也先生沐浴默祷于神神夜见梦翌日如梦捕得之县称神君幸庵彭公守徽目其行事叹曰朱令殆天才吾弗及也时直隶县最称歙县治丁员外公忧服除改知丰城治如歙江西县又最称豊城县治御史上其治绩屡拟台谏之选竟不果乃以劳积□次稍迁知武定州在州以事忤权贵人亟白逆瑾瑾怒将中以奇祸闻者莫不先生危先生视事自若曰祸之有无数也瑾其如我何会瑾败免迁南京兵部武选司员外郎再迁郎中正德癸酉贑州境有贼栖大帽山山延袤闽广千余里中多溪谷贼凭要害时出民患朝议忧之士大夫或相谓曰非朱武选莫可守贑者于是部举知贑州府事先生莅任十余日即举兵压贼境历黄竹盘龙胡孙子岭诸寨革长靺惟明甲卒惟驭廉其勤惰以时赏罚下令曰能捕贼者即与以所得贼货官无取人怀利竞赴敌旬日歼渠魁数十俘其尚数千百先生度贼穷蹙遣谕之曰第降不汝戮也贼弃戈矛以首触地流血曰公诚幸而丐我余息者不敢复有异志矣因散置于安远龙南诸处给之牛粮贼感激遂良民居无何部议更才贤例移知吉安府吉安江西巨镇素号难治又豪恶数家者□倚逆濠虎狼境中前后二千石皆惮濠置不敢□先生既至愤然曰守何者而能坐视鼠辈横如此也且王府何与矣悉械系之治如法濠怒思有以中素服其威名忍未发然是时□□谋寖成先生计卒难告变则储饷募兵浚湟修垣人莫测其故会丁太宜人忧归归二岁而濠果叛御史中丞阳明王公既稔知先生至是谋讨濠曰吉朱守之所预备者也舍是安所图功乎乃趋吉发兵俄义兵四集濠就擒阳明尝移书归功先生频顺曰宗室负恩古今大恶不幸而吾虑中朝廷方流涕行诛敢以功耶服除自以仕途寡谐即决志谢事结庐鴈山临眺广宇徘徊茂林修然有尘外之怀焉时年五十有四子弟或进曰窃闻大人所历仕地民讴歌思德诸缙绅识与不识又咸想见光采世未忘大人也大人何忘世哉先生笑而不荅然间遇达官贵人过从辄复取古今治乱兴衰之迹圣君贤相之业相与诹讲言及海内多难则又未尝不慷慨太息也凡优游林下者二十有六年嘉靖辛丑初夏病作诸子煮药以进辄挥去之曰吾以儒生致位四品此岂非命乎古人有言命乃在天何谓药也越两月以六月十三日卒享年八十先生孝友纯至处三党悉有恩意与人交不立崖岸人无贤不肖见者乐其易与或以事质立断可否虽素违忤者不异性不嗜酒宴宾客必尽欢自奉俭约服食器具不择鲜美至少有余□□施以利人尝见芳林岭峻崄人苦负挽即于海滨平衍处甃路余三十里所居东山外有渡当鄞台瓯括之冲水驶而深庚子冬溺死余五十人躬往捞瘗其尸命季弟清江令诰造巨舟移渡山内行者便之诸如二事类者甚众矣盖其天性固然非若末世有所矫而者其诗歌兴趣所到对客挥毫略不经意而文人墨子经日时雕肝肾或反不及虽以是擅名艺林非其所尚居常究心经典方其在丰城也虚斋蔡公督学江西与论诸经及河图洛书之旨至夜分握其手曰吾始见君制作谓诗家继见政事谓能吏乃今而知理学中人也其世儒所推许如此晚年造诣益深凡前人有疑未解者必参互以求证微词奥义多所发明所著有学庸图说李白诗注宋史辩疑诗评鴈山江心二志生平气壮神完迨老垂发至地双目明秀步履便捷每客至奕棊放歌通宵不倦故今有语不假吐纳导引而得养生之道者必归于先生云 

　　○建昌府知府苏君锡墓志铭（邵宝） 

　　邵宝 
　　君讳锡苏其氏介福其字别号槐轩世山东滨州人父瑁贡入太学授获嘉县学训导以君贵封监察御史母郑氏封孺人君幼颕敏甫十岁见古人诗词豪壮者一二读辄成诵对客歌之有激昂振迅之意既而侍监察公于获嘉时吴御史天弘邑每课试诸生必召君偕见君所作叹赏不置成化丙午君与其兄铨归补州学生铨有疾君日夕侍汤药以进伺意所向而宽慰之铨没君哀痛几绝于是嫂田氏少二孤方襁褓君抚之慈田忘其寡焉居数年监察公休官家居君求静地卒业弘治乙卯领乡荐己未登进士第授直隶太湖政积弛君初至振以严肃再朞而济以宽其自励清勤始卒不变四年廵按上君治状召拜山西道监察御史奉命按视山海等边关仓储厩马稽阅惟谨盖所至着风裁焉正德己巳有议革廵抚官者于是君方以才力称于台乃有江南之命盖其权实视廵抚君毅然当之惟民惟国不顾权势厥既廵行苏松诸郡见其赋繁而弊滋也乃立调区之法严加耗之令宿奸震慑人困稍苏或以弊告君曰矫枉必过直吾尝闻诸古人凡吾所举盖以济时也他日将不更有济之者乎闻者说服未几以母忧归既终丧复任擢知建昌府君素着刚明声民望而畏之君曰守令同体建昌之民即太湖之民也至郡询诸民曰利施之曰害罢之不疑不沮事用和辑郡中民居栉比先是屡火君求古人火政备甚悉其它备预事多类是抚廵藩臬称良守焉在官九阅月而病又三月卒年四十六 

　　○江西建昌府知府少岷曾公玙墓志铭（张佳胤） 

　　张佳胤 
