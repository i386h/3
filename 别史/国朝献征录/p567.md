<!-- { "loadSidebar": true } -->
　　吕常心字秉之浙江嘉兴府嘉兴县人父原内阁翰林学士赠礼部右侍郎谥文懿常心有异质书过日成诵未成童精故训尤善度时事多□中文懿奇之既文懿卒　英庙念辅导功推荫补国子生成化丁亥授中书舍人犹刻志文学居常手不释卷谓诗必经指授乃中矩则时黄岩谢方石诗有盛名遂就学谢称其所就非时辈所及文章务学左传史记唐宋诸大家弗屑也或时独坐朗诵史汉中警语首肯沉思客至若弗闻或戏其志太高曰取法乎上斯得其中顾不以阶身科目恨曰先公所期待我者讵止是哉乃疏乞应试报可言者劾其非例　宪宗特允之有朕念吕常心儒臣子孙有志科目之谕遂中顺天辛卯乡试时中书员多杂进独与石淙杨公一清相友善兵部事有与中书当会行者恃柄臣势不复关白同杨论之得旨悉仍其旧秩满迁王客员外郎石淙曰子攻文墨吏事非所习盍慎诸常心曰欧阳子文章不少夷陵之阅牍曹司故有部案皆吾师也巳而能声勃勃起公卿间进本司郎中琉球国乞岁一入贡谓子之事父定省不可间其意实利于贾市以自便耳廷议难之而患无辞常心请折之云若□□子之礼当从父命众服其言西夷回回奏乞取广东道归国朝廷将从之常心执不可曰西域贡有常道更之恐有他衅且经涉江海万余里劳费将不赀遂寝其奏丙午以荐擢南京太仆寺少卿建白处置操备马匹免征苜蓿种子诸四事以公务之京师又上言立诚信习礼乐尊前王表英灵凡十有二事多见采行故事太仆马数不得人所窥文卷例不刷浸以磨登耗无所于考常心曰他官不相涉是也太仆所掌何事而可不与知乎乃建白凡马政卷许太仆官三年□照刷以例弘治中改南通政进太常寺卿祀事多更张卷牍浩穰至或相抵牾又采辑累朝沿革为条例若干卷事至按而行之至今赖以无误正德□卯致仕大学士杨一清称其志存泽物而久官闲散不克自展布其政事终文学所掩云 

　　△南京太常寺卿矫亭方公鹏生圹志（方鹏自撰） 

　　方鹏自撰 
　　先生姓方氏名鹏字时举矫亭其所自号远祖万二元海运提领仲子富代之洪武中官录其产谪戌于边富兄德又以析居不与其难德又生荣荣生文贵鹏之曾祖也祖槐庭府君讳盛始业儒教授乡里以高年懿德膺冠服与乡饮父节庵府君讳麟例授福宁州幕宾赠承德郎礼部主事详见大宗伯顾公鼎臣新建伯王公守仁所志表母封太安人公以成人庚寅三月二十二日生昆山南新渎里长以明经补县学生领弘治辛酉乡荐第二名不赴会试开门士徒自远方来者弥众正德戊辰与母弟凤同举进授高等任南京礼部主事丁外艰服阕改南京刑部升员外郎郎中丁内艰服阕改南京职方道闻逆藩之变兼程赴难适车驾南廵备尝辛苦调南京文选所至颇举其职言官交荐升浙江布政司左参议□辞不允岁余又以言官荐升山西按察司副使提□学政与部使者语不合意即弃官而归累疏得允□仕自是屏迹田野放情丘壑嘉靖丁亥又廷臣□□荐召右春坊右庶子兼翰林院修撰仍阶四□□经筵讲官主考顺天府乡试复充廷试掌卷官编纂御札同修会典升南京太常寺卿三疏得准飬疾未几有忌我者非例削去新衔终身不录忌我者罢台谏荐剡交上而先生病且老不可用矣所著矫亭存稿责备余谈续观感录纪元要览行于世昆山人物志名臣节录藏于家先生受气甚薄操心素危力不足以任劳学不足以阿世故主者怒之以慢法而不武滞而不化悒欝而不舒故达者病之以拘平生无他玩好惟躭嗜经史殆忘寝食故逸者悯之以癖赴人缓急若拯溺焚或其人以怨报德亦不中止日用不给未尝轻以干人人或告乏则倾囊而与之弗吝故智者笑之以愚晚婴疾痛杜门谢客不入城府而躬庆吊故责备者罪之以蕳其人如此不足以当名笔之铭谨自述履历如右他日纳之圹之中足矣葬某年月日则虗以竢 

　　△南京太常寺卿牛公凤墓志铭（张璧） 

　　张璧 
　　□讳凤字道征别号西唐先世上党人避元乱宗人散居河南高祖讳大占籍于叶遂叶人大生广广生贵贵生麟世有隐德麟生铎公考也始起家陜西陇城廵检后以公贵封吏部验封郎中公生而端凝恂悫验封公爱之长随任乃边方寡文学士公志向学顾无书凡购得诸家尽读之了其大义后任满还岁大侵乃侨居南阳验封公谓公曰吾以薄宦归汝能力学成名吾无憾矣公由是刻厉入学诸上验封公卒家益落公依季父和以居虽窘甚志不少衰乃正德庚午举于乡辛未登进士第时冢宰邃庵杨公考选诸进士给事中独奇公卷留授验封主事满考升验封员外郎郎中时沐国公薨其子景欲自滇袭爵当路者请公曰沐氏世守臣自　祖宗朝皆陛见请袭并谢今若是与海外诸国何异卒从公议时钱宁用事尝挟势嘱索吏人冀得吏代役厚赂公咈然锦衣金吾要官顾羣小嘱耶竟不与部中事无纤巨必执例以行冢宰晋溪王公称公执法吏　武皇帝南廵公率僚众抗疏谏诏杖之廷滨死　今上登极录言者功升公俸从四品己卯转考功郎中公悉心采核不毁乱真冢宰白岩乔公一日出一帖云兹实钻剌得官者公视之曰诸固不能尽知中二人皆九年考满升级非速化者乔公大骇怒投帖者因命公详核之留者太半愈益重公久之升南京太仆寺少卿寻调太仆寺少卿奉勑督畿内马政公振颓修坠马政大举升南京太常寺卿公益寅清饬修祀事神乐观隶太常故事钱榖俱免核公召知观语之曰　祖宗优若曹甚厚予故不检括顾可诿不知乎乃粗立法岁积羡米四百石复命量给观中老弱投闲者人人感悦己丑夏会奉天门鸱吻灾诏两京堂上官自陈公遂上疏请休　上可其奏乃纳禄归所忤当国者乃以前神乐观余羡诬公公援律奏辩得白既归生产置不问即小筑城南以居与其子弟日讲诵其中倦则登眺游衍啸咏终日有诗惟兴所至而止平生少病一日晨起偶瞑目若闷晕状家人惊掖巳不能言端坐而逝享年七十有五配任氏归公时室悬磬仅备釜爨宜人躬薪水绩纺以佐日用子若女虽孙提言色不少假尝曰凡不肖子皆母匿不父闻致终失教耳及公贵俸入渐丰惟俭勤如故封宜人先公卒 

　　△南京太常寺卿赠礼部右侍郎谥文简穆公孔睴墓志铭（王道） 

　　王道 
　　嘉靖己亥八月南京太常寺卿玄庵穆公以疾终于家讣闻士林惊叹　上悼念经幄儒臣诏赠礼部右侍郎谥文简遣官谕祭兼营葬事盖备数也公讳孔晖字伯潜自号玄庵山东堂邑人曾大夫弘潞州训导妣南氏大父彪朴庵处士妣任氏父清耆儒妣任氏继黄氏公既贵貤恩初封父征仕郎翰林院检讨赠妣孺人继赠大父父皆通议大夫南京太常寺卿祖妣妣皆淑人公少颕悟凝重未成童即文章奇古识者所器年十八遭母任淑人忧哀毁呕血以善丧闻弘治甲子举山东乡试第一乙丑登进士第被简庶吉士读书中秘丁卯授翰林院检讨己巳预修　孝庙实录成忤逆瑾意调南京礼部主事瑾诛还旧职辛未同考礼部会试壬申迁南京国子监司业癸酉以外艰归服阕改北监司业寻丁继母黄忧服阕改翰林侍讲充经筵讲官嘉靖纪元壬午主顺天乡试乙酉预修　武庙实录成升左春坊左庶子兼翰林院侍讲学士修武宫续黄丙戌主考武举公凡三执文柄皆号得人试录出识者辄指其深于理者曰此玄庵笔也巳而果然是岁入直便殿日讲公既以经术侍谓足以行也因摅所得发讲义简明剀切寓诚规谏闻者皆悚敬焉未几进掌院事兼撰文官诰勑首遵　圣谕崇雅革浮遂定一代词命之体庚寅冬十有二月　上于文华殿奉安先圣先师神位因谕讲臣人各陈经书大旨一章冀以不所望于是公独取孟子卒章发其见知闻知之奥以祗若　圣天子纂承群圣之志篇末献言指切时弊则所谓启沃交修之实目前紧要之事以仰副　圣明之望者也大略谓用人者不肯体　圣心布公道使私求者易进直道者难容由是内外大小臣工罔不改操趋时道化未洽皆由于此故欲用人之得其当在听言之致其审偏听则蔽兼听则明以一人爱憎之口人才邪正之据此用舍之际或有未究于理者矣奏入闻者韪之明年春某月日公巳赴阙候讲以阴雨免朝随众而回俄闻　上御文华殿亟驰以趋巳不及矣即上章自劾明日得旨改南京尚宝司卿举朝骇愕给事中叶洪上言穆某圣代淳儒留之左右必足以禆益　圣德不报公惟循省自咎无几□见于颜面壬辰转南太仆少卿癸巳迁南太常□卿公德望隆重善类推先自学士至官太常凡十拟侍郎皆不果用然益昭舆论之有在矣甲午夏以疾自陈得致仕归公自是杜门静飬与世相忘而望实益彰荐剡交上朝野颙颙冀其复起不幸天不慗遗奄忽至此呜呼悲夫公资禀既纯问学尤邃初留意古文词巳尝闯其奥矣既知其无益弃不复乃笃志正学研究义理体之身心其所造卓然处可与儒先君子同不谬于圣人而公不自以足也尝谓古之人穷理尽性以至于命今于性命之原习其读而未始自得之也顾谓有见安知非汨虑于俗思也邪于是抉去藩蔽力肆恢弘经训之外虽世儒所斥以异端如佛老者悉取其书精择而详说之以与吾圣人合曰性中固无是分别相也久之洞见道原通达一尝论心学之要曰鉴照妍媸而妍媸不着于鉴心应事物而事物不着于心自来自去随应随寂如鸟过空空体弗碍观此则公所得信乎玄矣故其见之行也无事矫餙而中正纯懿自中礼则孝友之实取重乡评忠信之德孚于朝着在南雄时父封君适患风疾公左右医药食寝俱废及卒柴毁骨立殆不胜丧后丧继母亦如之有弟八人相继夭逝公哀悼之久而不置子其孤遗皆至成立宗尚姻友婣睦周至不以贫格恩教人每熏以和人一亲之故及门之士多所成就立朝虽久而位不称德未究厥施然志操雅正宇量深沉当事变挥霍波澜反复之际人多不能自持公处其间超然无预确乎不移泊如也同时缙绅无问趋向同异咸宗仰之以不可及知德者至拟诸程伯子云晚年病脾不能食者数月而神志益清文思焕发皆写其自得之妙有尘垢斯世遨游太清之意其于死生去来盖亦翛然庶几孔子所谓闻道者矣公所著述有读易录尚书困学前汉通纪诸史通编游艺集各若干卷其大学千虑玄庵晚稿则病笔也生成化己亥正月十六日享年六十有一 

　　△南廱志（黄佐） 

　　黄佐 
