<!-- { "loadSidebar": true } -->
　　大国师名智光字无隐姓王氏山东武定州庆云人也父讳全母董氏生元至正戊子十二月十六日自幼聪慧阅书辄不忘年十五至心向善辞父母出家北京吉祥法云寺僧礼西天迦湿弥罗国板的达萨诃咱释哩国师传天竺声明记论遂受心印玄旨洪武己酉以佛道高深弘广未易窥测遂游五台诸山屡得瞻礼文殊圣相人咸骇异以缘契不浅岁甲寅奉太祖高皇帝命于钟山译其师板的达四众弟子菩萨戒词简理明众所推服丙辰秋奉命访补陀造天目明年寓宁国之水西泛彭蠡谒东林于匡庐江南名胜踪迹殆徧参诸尊宿语契豁然甲子春与其徒惠便等奉使西域过独木绳桥至尼巴辣梵天竺国宣传圣化众皆感慕巳而谒麻曷菩提上师传□刚鬘坛场四十二会礼地涌宝塔其国起敬以非常人遂并西番乌思藏诸国相随入贡比还再往复率其众来朝太宗文皇帝念其往返劳勤复与论三藏之说领会深奥大悦之乙酉擢僧录司右阐教明年俾迎大宝法王葛哩麻及还敷对多所毘赞赐图书舆服法供之具诏居西天寺升右善世丁酉召至北京与谕诸经称旨恩遇甚至俾居崇国寺赐国师冠金织袈裟禅衣诸物仁宗昭皇帝嗣位宠锡封号赐诰曰朕惟佛氏之教以大智慧而成无上之道以大方便而开普度之门上以翊卫于邦家下以利安于品类自昔有国家者莫不崇奖褒异以隆其教尔智光安心寂静持戒精严方便慈悲弘深利益克光扬于佛道式敬事于朝廷宜有褒荣以旌善行今特封尔圆融妙慧净觉弘济辅国光范衍教灌顶广善大国师尔尚益加精进永丕阐于宗风懋乃忠诚式辉光于宠命钦哉赐金印冠服复赐孔雀销金伞葢旛幢及银镀金携垆盆鑵供器法乐几案坐床舆马诸物悉备仍广能仁寺居之宣德戊申宣宗章皇帝奉圣母太皇太后慈旨出内帑所剏北京晹台山大觉寺功德利济无间显幽特命大国师居之以佚其老并勑礼官度僧百余人其徒恩德至厚无以加矣大国师乃出累朝所赐金帛及众所施者倩工累石塔于寺侧期以栖神于他日今上皇帝即位之初加封西天佛子语词曰朕惟佛之道清净慈悲化度万有功德高广利济无穷自昔有国家者莫不崇奖褒异以隆其教今圆融妙慧净觉弘济辅国光范衍教灌顶广善大国师智光夙究三乘精严戒行事我祖宗始终一诚肆朕嗣承大统命修荐扬之典上资皇考宣宗章皇帝在天之福益笃精虔宜有崇奖兹特颁诰印加封圆融妙慧净觉弘济辅国光范衍教灌顶广善西天佛子大国师于乎丕扬宗范式昭佛道之兴隆普济有情用赞皇图于永久钦哉赐玉印宝冠金织袈裟禅衣时服棕舆鞍马定器之类前后遭遇列圣眷待之隆如此而其性行纯实简静非众所及朝廷凡命修建大斋惟诚惟恪每入对天颜惟以利济万有说仁宗所赐仪仗出入屏不敢用上知之遣中贵人问故对以平生但持经戒非有汗马之劳宠锡所临谨受藏之足矣用之岂不益过耶上尝御便殿召问对复如前深叹异之故制词极其褒重师于经藏之蕴旁达深探所译显密经义及所传心经八支了义实名经仁王护国经大白伞葢经并行于世人言其功不在鸠摩罗什之下其中外弟子数千人各随其器宇引掖之上首则有僧录司右讲经月纳耶实哩禅师吾巴帖耶实哩左讲经帖纳实哩左觉义吾荅耶实哩拶耶实哩衣钵侍者左觉义纳耶实哩左觉义禅牒实哩右觉义三曼荅实哩及高僧褒然领袖者数十人及以□字授诸生擢美官者亦十数人寿龄既高智益精敏有求而问之者即恳恳开说不厌不怠非养之有素讵能然耶宣德十年六月十三日示寂享年八十有八僧腊七十三未寂之先十数日以经诠衣钵及身后事悉付其徒而戒之各勉精进及期其徒请留偈示众荅曰大乘法门无法可说众复恳请扬言云空空大觉中永绝去来踪实体全无相含虚寂照同既俨然而化三日入龛又三日掩龛举体柔和容貌如生讣闻上悼叹之遣官赐祭文曰尔梵学精专毘尼严洁深造妙解了彻三乘历事五朝惟诚惟敬民祈福国祝厘计其初终多效劳绩臻于高寿翛然示化闻讣兴叹重失老成灵爽不亡服斯谕祭勑有司具葬仪增广其塔并创寺宇赐名西竺举龛□旦朝贵僧俗送者填溢道路至茶毘所至善大慈法王说偈举法炬□至薪下其龛顶智火迸出烟焰五色光明昭灼既毕遗骨皆金色得设利盈掬茔洁如珠既葬其徒有进其遗像者上亲制赞词书之曰托生东齐习法西竺立志坚刚秉戒专笃行熟毘尼悟彻般若澄明自然恬澹潇洒事我祖宗越历四朝使车万里有绩有劳摅沥精虔敷陈秘妙玉音褒扬日星垂曜寿康圆寂智炳几先云消旷海月皎中天特摭其大槩序次而铭之曰佛法本来自西天慈悲清净功德全大善愿力广且渊法门种种开方便三千世界复太千万有利济超无边乹坤以来至道传古无后今无前灯灯有续相绵延国师出世了诠精严戒行息万缘游方徧历名山川一朝奉使西翩翩皇明圣化式昭宣诸城国土皆周还往复一再参玄玄三昧契合何充然归来驻锡侍御筵敬事列圣惟惓惓纯明简静志操坚荣华过眼澹不迁大斋普度心益虔但愿苍生离垢缠翻译经说纷连篇廓而授之弟子贤寿高慧普多福田宗风大振周八埏五朝恩遇孰与肩荣封厚赍何骈阗光扬名教由后先阴翊皇度亿万年 

　　○晓庵法师善启塔铭（钱溥） 

　　钱溥 
　　师讳善启字东白号晓庵俗姓杨氏苏之长洲人五世祖庆宋发遣常州主管学事赠左朝奉郎家吴之支硎山值兵徙北郭父永年性好善称杨佛子母陆氏师甫能言通佛典父母异之命入无量寿院礼永茂院主浮屠既长屏迹龙山穷日夜力于经史百氏不辍声誉隐然日起少师姚公广孝善世洽公南洲皆器重之而典记于洽公者甚久永乐元年荐主苏之永定寺六年主松江延庆寺逾年擢本府僧纲司副都纲寻应　召纂修永乐大典预校大藏经　赐金织袈娑衣一袭时三殿灾诏求直言师上疏陈利病不报内交沈少卿民望王侍讲希范王赞善汝王陈检讨嗣初益深造诣与璧庵完公辈同还有江行倡和诗一卷与甫里赵公宗文酬倡尤多岁遇牡丹开时必盛集题赏钱塘瞿公宗吉雄于词赋常用一韵往复几百首词锋益锐海内皆传焉正统八年十一月八日卒距洪武三年十一月十五日世寿七十五僧腊六十以其示寂之岁十二月二十三日弟子庆暲等与其侄是升奉柩归葬于旧隐治龙山边治命也既葬且二十年于塔铭尚未之作者志葢有待乎叨居侍从之列利泽不加于民空言无补于世则亦负师期望久矣兹使交还获访墓于龙山下见其塔铭尚虚则溥亦何待而不言哉天以交之深者知必至也言之伙者情必厚也昔宣德间大理卿胡公槩廵抚东吴威声大振于师独加敬礼时溥方冠欲应乡举谒公师忽见而喜之遂入白于公得预乡举然溥亦始聆论议察其动止毅然一儒者由是往还款洽数日不见必折简招之简类欧语作字有帖意见必肃衣焚香啜茗坐语移时去则且谈且送或闭户发箧出古人迹对阅评品如论宋仲温陈文东二先生书宋笔正锋陈或偏锋故宋优于陈吴中称高杨张徐近代四杰然季廸众作皆得体如律仿刘长卿选兼韦应物皆人所不到宜其最文则法柳完元遇有作必朗诵数篇得其意趣然后下笔而诗则宗季廸也然皆不务蹈袭以奇至论儒释之辨曰且各其教又曰东鲁垂道西竺见性皆莫先于厚本故虽离父母养生送死一务从厚与兄弟极友爱抚诸侄教养兼至交四方宿儒名缁必以诚未尝见惰容然非其人亦未尝与交此韩子谓墨名□儒行者也溥也荷师期待既久倘以余齿无负于斯世则亦无负于所知矣姑书此以与其徒庆□等刻石于墓而且系以铭曰唐有师畅曰喜文辞宋有惠勤亦号能诗畅田韩子儒行以彰勤藉苏公得附欧阳顾今东白有学有德旁邃诗文兼此二释岂无韩苏俾世有闻我何人也敢预斯文龙山之阳齐闉之比寂焉渊焉于此埋玉奔走几年始遂吊谒有言莫酬庶永其碣 

　　○玉芝大师法聚传（徐渭） 

　　徐渭 
　　□□大师名法聚姓□氏嘉禾人也始去俗从师海□之资圣寺与董从吾翁谒阳明先生于会稽山中□独知□持诗贽先生器之答以诗至金陵参梦居禅郡于碧峯寺问如何不落人圈缋居与一掌师大悟自是往湖郡居天池山其弟子名祖玉者与渭方外交结庐于山阴镜湖之滨师往来吴越间数至其地渭数往候之或连昼夜不去并得畧观其平生所著论多出入圣经混儒与释一然好胜者或以此诋之谓师苦于文而疏于道夫语道渭则未敢至于文葢尝一究心焉者渭观师之文未尝苦也所谓疏于道者其又可信乎然渭尝令师代济法师荅白居易问未了佛法书又令作首楞严昧晦空一章解合千有余言据案落笔应手而成奥旨精辞一时皆彻则师之道概可知矣若其人峻洁圆转举止潇然王公贵人见其人至不敢屈而庸夫竖子一闻其教辄兴起自愧反其所曲儒小士多诋释遇师与立谈顾趋而事之舍所学而从彼不可以观道乎师居天池山二十余年登坐说法者凡几每说众至若干人退而警悟趋道者甚众而其所尝侍奉弟子往来山中亦多至数十人皆冲然自得修行清□循雅有常度间或以诗闻于世所至人皆知其师之徒也嘉靖癸亥五月十九日忽示微疾一日召徒众谓曰吾将行矣沐浴更衣覆而逝阅一年将以闰二月十六日藏骨于某所其徒某某抱诸遗事走数千里道来京师请铭于兵部侍郎蔡公而渭适以尚书李公聘寓京得见之取其遗摭其大者之传 

　　○玉芝大师塔铭（蔡汝楠） 

　　蔡汝楠 
