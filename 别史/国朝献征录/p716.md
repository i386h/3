<!-- { "loadSidebar": true } -->
　　德安知府何宏传（县志） 
　　郧阳府知府马公骙墓志铭（王崇庆） 
　　长沙守季彭山先生本传（张元性） 
　　湖广常德府知府何公钺墓志铭（王以旗） 
　　荆州府知府中溪李先生元阳行状（李选） 
　　辰州守程廷策传（汪道昆） 
　　程汉阳金传（汪道昆） 
　　湖广郧阳知府叶公逢春墓志铭（孙矿） 

　　○汉阳府知府苏恭让传 

　　苏恭让蓟州玉田县人时以聪明正直举洪武十三年任汉阳知府恭让人岂弟处事慎密其治简而明严而不苛笞人虽至百而民不怨汉阳府密迩布政使司凡徭役科征之事视武昌倍于他郡故政繁而民困前守多奉承取容无敢言者恭让每遇重役必诣上官申理事多减省民赖以安先是有赵庭兰者徐州人知汉阳县爱民如恭让有不便慨然以身自任朝廷尝遣使下县取陈氏散卒他县率多以民丁应数规免巳责庭兰独民辨明以故民得不扰十余年间汉阳之民言郡守则称苏恭让言县令则称赵庭兰云 

　　○荆州知府张公嵓墓表（王与） 

　　王与 
　　湖广荆州府知府上虞张公以疾卒于家成化戊子七月二十三日也公初举永乐辛卯乡试明年会试授宣城教谕时学校教弛士习趋下公严立法程恳恳焉陈说朝廷命官立教之意推明圣贤之道以诲迪之满考杨文敏公荐于朝升当涂知县当涂在畿内号剧县赋繁役重公之裁省求其敝弛而更张之暇日从二卒循行乡落视其作业以惩劝其勤惰姁姁然如家人之子而灾之恤利之□□甚于治家事事苟于民未便虽厌于郡于宪臣必求其是不苟阿狥而之上者亦监知公无龃龉焉时靖远伯王公统师征麓川所过吏□多窜匿太平守方是虑谋之公公请任焉即日诣诸县集徒众具刍粮迎犒江上指麾调度俄顷而毕诸将校骇愕相顾叹曰我久知张知县有今果然宪臣按郡者尝檄公摄广德州事公出其绪余治之阅月而州治流民占复者以千数　上闻之赐勑褒美又推恩封其亲以及其室家是时太平宁国徽州三郡民交章愬阙下争欲得公守　上皆拒不从竟擢公南京云南道监察御史都御史素闻公贤凡京卫训练士卒城门戍守悉命公督察奏疏劾冒禁者既得旨悉□以法不少贷有妇人王晏奴者诬杀其夫系狱十八年前御史谳之不能具狱而亦不辩公廉得其情□于朝释之公御史未二载升镇江府知府镇江密迩当涂务尤简以公才治之事不劳而理民不待喻而□化又二载以外艰去服除改泉州部符即其家授之泉郡大而民嚚公稍济以猛州有大道民惑于怪废不由公单骑造焉民悟是日道复辟泉人士作诗颂之浚市河通舟楫毁尼僧庐舍百余区即其地改建社学里豪王大观辈数十人纠结州里患侵渔公赋有司莫敢传问民讼之布政使石公以其事属公公召之即至谕使自新尽输其所侵赋自是稍知敛戢会石公行部复属公致之其人见石公悔曰吾岂石布政来耶公知其终必患以石公教数其罪杖杀之一郡称快而大观子稠竟仇公与其党潜走京师诬公以他事公适入朝闻之即自诣狱　上命廷臣按其事至泉泉人颂太守贤者溢逵道而其事果诬奏　上即日释公又移知荆州而窜稠党于北徼公治荆无异于泉而政尤严明盖自镇江至是满九载因疏乞归而荆民方恳请留公　上重违民意增秩三品还公于荆而公念母老沉郁不乐久之感风痹疾因复疏乞归　上固不许而公竟援诏例弃官归矣归见母拜且泣曰儿自今复得母之子也于是笃孝养不衰又四年而疾作以至不起公自校官以至治剧邑典方州操履三十年如一日以居官之法教化本而刑所以弼教也故所至以修学校首务其治刑讯决如流诡诞之徒望其容仪辄沮塞不敢吐声气卒无严刑峻法而遗爱常周于民当涂之民至于今思之遇公乡人必谈公善政至亹亹不巳且问公安否何如有继以泣者观此可以知公之政矣公讳嵓字廷瞻其先世灌州人宋南渡后始居上虞自太常丞泰来十传而至奉化丞与贤与贤生原道原道生九功举明经历宜春教谕与修永乐大典生子孝先公考也母俞氏 

　　○郧阳府知府俞公荩墓碑（王鏊） 

　　王鏊 
　　中议大夫赞治尹前知郧阳府事俞公葬在桐庐之黄蒋山正德七年少傅王鏊刻其墓碑曰公讳荩字廷臣成化中以进士拜监察御史出按定等府中贵人传恭家豪敓民田前御史率脂韦两端莫敢辨公毅然割其田还于民且劾奏恭不法获其党恶者数人治之时恭方幸于　上众莫不公危事且不测竟获免出按江西九江外戚王氏万氏势方烜赫其下恣横境中吏莫何问公执而械之贵戚敛避吉安知府许聪以刚愎□上与臬司相讦奏事下公时权贵必欲置聪死公持平不阿忤权贵意谪判澧州至则检闲田数十顷以业贫建义仓储谷以赈饥大筑堰陂溉田可万顷环百里无旱忧巡抚上其绩擢知茶陵又知陆安州时流民啸聚于郧急之则变缓之则后忧请诸重臣合奏须才识如公者乃济又擢公知郧阳博询民隐宽猛并施学校城池祠坛廨宇方秩然修举而公忽遘疾乞致仕归矣行至武林卒成化甲辰七月也春秋五十有五公所至喜兴除利害疏涤冤狱吴桥民赵纲家屠于盗莫迹其所由起公以御史至其地纲见梦于公厥明捕盗六人下狱人以神平生博学工诗尤工书人以得晦翁笔法公卒之十四年仲子谏以进士拜南京监察御史进公阶中议大夫赞治尹 

　　○武昌太守王公得孚墓表（湛若水） 

　　湛若水 
　　甘泉子曰语云太柔则灭太刚则折岂其然乎盖自孔子叹未见刚者枨也欲焉得刚刚则明明则断刚岂易得耶若宁国泾川中宪大夫武昌太守王君得孚者古所谓刚者非耶公以丙戌进士户曹受檄平物价则中人不敢犯决凤阳河南之争田千万亩而军民不敢以混欺发十三年之盗银于仓地以称神明非刚毅而明断者能之乎守武昌解督责催租之令剖狱流行民教风振士民敬服立三等九则之法以均田役而公私称便凶年给粥以多活饿殍发奸僧之杀人以有其妻而髠僧折妖僧继晓之横行抚按二司而奏毁其坊牌诰勑焚其妖书卒擒而斩之革守备太监之以进贡渔民奏罢襄府之营造以恤水旱相仍之患擒妖术道士李孜省于南京戮于京师年甫四十有九不遇时则飘然拂衣致仕而归不少不义屈不可谓非刚者也然而公直行其志不少顾藉敢于任怨而怨多归之盖自负其高才人莫巳若平生惟敬信白沙陈先生诸名公而世之人不皆白沙诸名公者皆不得公之敬故在家在邦多所不合而怨尤生焉此公之高才所以不大用而或蒙以不韪之名也及其曾孙廷干始以奇童能文年十七取进士第官大行人而公之才德遂因以显于邦家邦家之人遂服公之终善而食报于后昆也公卒嘉靖九年十月十八日距生宣德庚申十月三日享年九十有一生男六镗鏴钰铉銏锐孙男十五人曾孙十人蕃衍矣而廷干以大行人显进进而未艾斯其德之征欤 

　　○湖广永州府知府刘公璧墓志铭 

　　弘治甲子十一月湖广永州知府前按察司副使刘公以疾终公讳璧字良玉别号守愚青之寿光人曾祖希闵祖吉父拳皆有行弗仕公温厚颕爽中景泰丙子山东乡试成化壬辰授元城令下车问民疾苦兴其便者审户九则凡徭赋重轻视以差约期充税无一人敢后措置耕牛种子以赡小民流移复业者千余户偶大雨卫河水溢几没雉堞老弱干止未宁公备加谕劳赈予遂不灾有讼者两造既具因化诱之皆引服用是遐迩称之比上考父老持水鉴以送曰某等且老未见治邑平明如我侯者公谢遣之戊戌召入擢广西道监察御史甚持风纪尝监收内库公税关节不行未几奉旨廵按大同宣府地方阅实边务宿弊洗剔殆尽时出师征虏寇勑公纪功号风力庚子简升河南按察副使未行遭母丧甲辰起复改湖广按察兵备靖沅等处至则实行伍持操练明赏罚十方赖之寻以乡人被诬事连公左迁鹤庆军民府同知适署府篆复商税之旧私入尽革督赋户无他费苗人遮道呼曰公惠我公惠我楚雄有盐井二而课弗平讼者累年公受委往勘命竭其井取新卤煮之量盐定课讼始息其政行他境如此弘治己酉以疾乞休不允明年升知永州府操益励百废槩兴永文庙雅乐久亡公曰乐不备奚礼之云乃具器教习之祀事以成减盐税令一引入米升于府庾以充属赋永有藩国嗣人不检公抑之成仇事竟白一旦浩然叹曰吾其止乎遂致仕归乐田园间不问时事惟日训诸子力学恳恳弗惓性至孝父母相继丧岁时享奠必用文公礼乡人化之尝独坐一室静观物理超然若有所得如是者十余年忽遘疾不起年六十有九 

　　○岳州府知府张公举传 

　　张举栾城人世以农业至举始读书即刻志绩学师事学官讲求唐虞三代之学迥绝流类既闻京师多名公硕儒乃褁粮负书徒步至都下从京口杨舍人一清问道德性命之说侍立终日未尝倦倚诸儒咸异之客居甚窭日提一油罂诣馆宿乘间请问辨难古今舍人愓然曰士未有如此笃信者也成化丁未擢进士授户部主事初监京城明智坊诸草场及巡象马牛等房即剔刔奸蠧悉论如法贿赂不得行时仓场多储貂珰督半归囊槖多供张设乐以娱部官往往掣肘结舌举独不受自携菜果裁度饥渴虽所乘马鞚终日不与少秣岁以常内外惮之无敢犯法者后监宣武诸税日往稽阅出其不意诸课始入公家门官患之请于大司徒大司徒教下执不从乃泣诉于司礼司礼曰主事谁对曰张举司礼曰是吊马张乎汝慎避之复督天津运军采秋青草举身督率复廉知运官奸贪隳废冒廪及督运总兵故纵不问诸事上疏论列请寘于法不报然上下皆称其鲠直会岳州知府缺东山刘大夏方求守举到郡考能激汗首罢民所不便十余事郡前湖水多鱼故事守以下得有之至是未尝举网岁办鲊贡裁取足用有余悉付渔户课家贫亲且老俸悉以供养妻子未尝衣纨绮食重肉天资挺直不能依违诡随数与监司因事曲直词色凌厉上官积不能平亦屡诎辱之辄愤叹曰张举亦男子也何至富贵下人哉即遗书欲求去会御史复出行部有所意望棰挞主簿一人至死举仰天恸曰以吾忤物之故乃不能庇其属哉方草劾欲上求直其事不胜愤投笔而卒其箧惟俸钱数两及衣衾而巳后东山过栾城亲谒祠下涕泗交下盖恸其志不获大用云 

　　○衡州府知府王公鹏传（祥符文献志） 

　　祥符文献志 
