<!-- { "loadSidebar": true } -->
　　大子左谕德张君讳元忭字子荩别号阳和其先蜀之绵竹人宋相忠献公之后也徙家越之山阴代有闻十傅赠吏部主事诏生天复以进士官至甘肃行太仆寺卿配刘安人生君君生而古貌魁然稍长好读书安人怜之戒无溺苦于学君乃张灯幕中俟母寝夜诵不令母知总角时岳岳负意气数矢口谈国政得失人物臧否太仆公故抑之不答也会杨忠愍谏死君遥诔词慷慨泣下沾衿太仆公乃色喜大奇之尝读书至朱子格致篇辄乙其处而沉思巳闻王文成良知之说遂潜心理学嘉靖戊午举于乡数上公交车不第下帷龙山之阳喟然叹曰圣贤学目有曲士抱虫蛀之见不务即心证圣而猥□其下风何陋也戊辰归自京师而太仆公有滇难葢太仆公故尝副滇臬击武定畔夷有功忌者中以蜚语卒从吏讯君身掖太仆公万里赴逮于滇巳复驰如京白状当事者比有　诏免太仆公官归越复驰如越履及门血缕缕趾天下闻而哀之庚午游太学明年举南宫射策赐第一里第一人授翰林修撰君自以遭逢　圣明释蹻取上第廪廪期有以自树日槖笔守官下搜罗金匮宪典而研究之词林故清署虎臣第雍容以文墨相高稍涉事辄引代庖解君独聚徒讲求世务人才相与籍记之户外屦常□每抵掌论天下事不首鼠两端今　上元年君尝疏□御史某且请进讲列女传于　两宫以修二南之化不报戊寅免太仆公丧起家奉　旨教习内书堂君曰若曹星近皇位不可去可使习善勃貂管苏非人乎乃取中鉴录自条解又作训忠诸吟令歌之寻管理　诰敕直起居馆会　皇子生奉书告楚藩因土匡庐浮沅湘还取道武夷所至多题咏具槎间漫笔中巳过家省太安人太安人趣君行复命君行固不乐比出境忽心动驰归归五日而太安人病不起矣人以孝感云丁亥越家用词林久次超左春坊左谕德兼翰林侍读清理武黄寻充经筵讲官既入侍金华退而叹曰　明主方孳孳□学呕喻受讲臣风劝而讲臣不竭忠毕智以廸　宸听非夫也每喁喁然盟心待对冀有所感孚焉初　上御历覃恩君即疏白太仆公冤状请以恩及巳者移太仆公　诏予太仆公冠服至是复申前请忤　旨恪不行君仰天泣曰吾不可以下见吾父矣武定之役吾□躬擐甲胃斩首虏千级口碑具在乃今幸事　明□而不能父洗沉冤长负君亲吾死后葢君常深念两世登朝父建功不酬志以殁愿以身代父报　国而卒且徼　国恩报父故终其身有缇萦之恨竟以此郁郁致疾疾革顾弟子呼　陛下者再又曰朝廷亦多有人乃瞑君平生雅志圣贤之学学宗王文成然不空事口耳颛务以实践基尝曰知善知恶是良知善去恶是格物近世学者徒剽文成之外□耳又谓朱陆同源而末流乃岐之非是手摘考亭所论著与文成意符者汇集之题曰朱子摘编以祛世儒之惑特操端介绝不喜媕妸事人然坦焉躏中庸之庭亦不欲以奇行自见葢君之进也出江陵门下当其炎炎时卑者蚁附高者鸷鸣而君不随不激有以自守尝语余曰某门人也皁囊白简之事当以待他人乃若丧请留病请祷某即死弗之矣里居数年私刺不及公门然事关公义则侃侃无少避如议赋法议不毁两贤祠议祀四先生于学越人至今诵美谈天性孝友侍太仆公若安人疾汤药非口所尝□进比卒栾栾柴瘠丧葬悉遵古礼尽革燕宾崇佛诸敝俗越人化之有异母弟二人太仆公病以属君君拊之恩义隆备两弟怙君忘父之亡也居常饭脱粟衣浣补而赈施宗党若弗及葢君行谊力追古人虽他多类是其文章舂容尔雅粹然一出于正初太仆公作山阴县志未成君续成之巳又创绍兴府志会稽县志义严衮金戊足称一方信史他所著有云门志畧山游漫稿槎间漫笔行于世又有不二斋稿志学录读尚书考读诗考读史肤评皇明大政记藏于家越人余言始君族中葢梦文昌降而君生其后龙山鸣而君第又其后龙山暴裂长吏梦文昌堕而君死始终殆关天地气数夫天地寔锺其气数以生君而又死君竟使功业不显何也然君既死而学士大夫之推毂君滋甚佥谓　明兴大廷首与诸硕哲位不过五品而名重天下唯一峯梓溪念庵三先生得君而四之岂非以其立言立德自有不朽者在邪夫三先生皆轗轲不遇世故其名彰而君优游金马门名辄与三先生埒诗不云乎鹤鸣于九皋声闻于天君子亦务闇修质行而巳奚必奇节哉 

　　○礼部题淮会议说疏名□ 

　　礼部谥典谘访巳有次第谨遵　明旨公□□以一羣情以襄巨典事题请会议应谥名臣二十九人万历三十七年十二月初八日具题十二日奉圣旨是这谥典既会议停当都准与钦此开谕德张元□浙江人万历二十六年题作秀才时作赋吊杨忠愍其志固　远矣少年间关万里以急父离居词林而上疏辄言时政隐然任以天下之重其学以万物一体宗心实诣未见其止若夫急流勇退清操自持又其学问中一节也葢卓然不愧科名者以上详载各官书册应谥内阁遵旨拟谥文恭 

　　◆中允 

　　中允李贯传 
　　中允赵先生文传 
　　前春坊中允林公长懋传 
　　景中允旸传（澹园集） 
　　廖中允道南传 
　　春坊中允方泉李君学诗墓表（唐顺之） 
　　右春坊右中允秦君鸣夏墓志铭（罗洪先） 
　　明故右春坊右中允兼翰林院编修陈君谨墓志铭（徐阶） 

　　○中允李贯传 

　　李贯江西庐陵人革朝庚辰进士第三人翰林院修撰北师入都贯归附复官　文皇一日持建文时羣臣封事千余通命翰林院侍讲解缙等徧阅之凡关系军马钱粮者留核语涉干犯者悉焚之既而从容问缙等曰尔等亦宜有众稽首未对贯独曰臣实无之　上曰尔以独无美耶食其禄思任其事当国家危急之际在近侍独无一言可乎朕非恶尽心于建文者但恶导诱建文坏灋乱政之臣耳尔等前日事彼则忠于彼今日事朕当忠于朕不必曲遮蔽也贯后升中允以姻家累坐罪下狱死 

　　○中允赵先生文传 

　　先生讳文字焕然世山东齐河旧族父处士钦母王氏生二子先生其仲也性极聪慧九岁充邑庠生年十三食廪二十二以贡入太学季考率占上列洪武癸亥　诏选□人　者吏部得先生若干人　太祖皇帝面谕诸生若不耻下问三年来朝皆老儒矣遂注四川重庆府巴县学教谕授　符一敕一奉二亲遵陆由汉中以往抵任正身示教而于课试训饬之条亦备且严诸生化服三载考绩复任仍奉二亲泝荆江而上间关万里孝养愈笃历九年所教士取科第甚众乙亥升徽州府学教授会处士君卒哀毁踰礼不用浮屠法赁地安□于歙东关服阕赴京上书自陈母老乞一资于邻郡以便养遂授江西饶州府鄱阳县学教谕食教谕禄永乐元年以例赴京复除徽州府学教授母卒日夕悲泣以亲丧在浅土乃竭力定卜于星洲马尾山祈雨瑶奉二亲葬焉服阕还齐河祭扫祖墓至京师历事刑科参驳一年授湖广岳州府学教授先生凡历三学恪守教法蜀楚之士多所造就其在新安若都宪程公富辈皆弟子也辛卯　语吏部选者学之士能讲说者尚书蹇公义以先生名上　太宗皇帝召至御前而谕授左春坊左中允赐宴俾辅仁宗皇帝于东宫先生被知遇夙夜惓惓惟惧弗称进讲经史敷绎明尽应　制有作悉寓箴规　睿旨嘉奖癸巳正月二十日卒于南京年五十有四 

　　○前春坊中允林公长懋传 

　　林长懋字景时父献中泉州府学训导长懋永乐三年举乡试除南昌教谕升青州教十八年擢翰林编修侍　皇太孙读书洪熙时转春坊中允长懋以老成自处凡小愆违多所匡救　仁庙崩从臣扈从东官赴京长懋不便鞍马乃以舟行既至　宣庙巳即位从臣皆进官长懋升知郁林州因上言宫僚迁擢同异者数人且言二弟一部属一监生路遥母孤愿降繁难京职忤旨下锦衣狱一系十年温习不废　英庙登极遇赦之官以恩信抚下自奉清俭年六十卒于官无子长懋人刚严狷狭非其人不交往族人户部郎中定以吏胥进绝不与通性耽书□不释卷文质而有味 

　　○景中允旸传（澹园集） 

　　澹园集 
　　景旸字伯时少产杨之州寻徒居全陵人□□弘雅凝然负公辅之望数岁时随父官广州刘大□见其文异之口此国哭也正德戊辰举进士第二人授翰林院编修时逆瑾乱政挟势凌轹朝士见者靡不重足屏气其不阿者旸及何瑭崔铣吕木用也在馆职以不获裨补时政居恒深念作自罚一篇其词曰凡受职于　天子若台合省署藩臬郡邑以及百执事咸有常职晨兴而夜毕终日业业以从事也尚虑其有遗若谬焉者不若是曰不职而有罚罚且弗测又不容以缓也而莅是职者必自责自将于勤慎所以补过也虽至蹇劣亦不敢不然女虽职　天子近侍在古六太之列然史局不责以史事经帷不责以进讲既不得成启沃开导之益与磨研编削之功而退复不束修自励而恬享大官之赐美服而安坐于心能自宁乎古称窃位葢近是巳夫语弗慎夸毁誉诞凡近謟易餂谑行巳弗慎矜贪墨放纵为邪滛率易苟且侧媚薄居家弗慎□□□□□□女凌童仆舆□里闬□□□□□□□□□□□□史精研义理以传所□□□人将鄙之而于自居亦甚卑矣古人云一事不知儒者所耻能无怍乎凡此皆女之职也女欲自立于两间而不负　天子显用之意能弗勤乎庄子曰适百里者宿舂粮适千里者三月聚粮言不可不豫也况女又将有临事之责也女能弗豫巳乎百司执事皆有警罚女纵不及于是如百司执事宁不愧于人非鬼责乎且又安能终保其不女及也其刻意自励如此久之讲官当进讲必越宿斋沐觊有所感悟九年迁国子司业以资当进侍读梁储曰成均多士范非君不可旸曰朝廷官人敢自择耶于是六馆诸生人人以得师二年请养而南改左中允管南京国子司业事时南方士竞便利旸于请托壹切谢不行士习稍正与诸生讲解寒暑不辍典籍馈廪私益以角十后知之归其益曰吾虽贫何相贼也辛巳以母忧去位甲申服除北上行至州病卒易箦之地即其悬弧处也人咸异之旸人笃于孝义母目肓万方疗之不愈旦夕祷于神一日双瞳烱然旧疾如失人称其孝感云姊卑寡奉与母居嫁娶其子女使得所友人张贡见旸女欲与婚未聘也贡寻卒旸哭曰曩业心许之忍负吾亡友乎卒召其□□之居官清约过甚不异布衣时每升监乘一□□□蹀行旁观者若不能堪旸自若工行书尤善小篆与国初周伯琦埒至今人藏去以荣文以意胜耻事钩棘诗萧散有致尝曰词贵其达若以莫拟工按古人之迹尺尺寸寸务求肖似何以达吾意□识者韪其言所著有前溪集卷行于世论曰贾生传不得职至哭泣以死古人之不苟于其官如此史秩近世视冷局类以玩愒自放而旸词以自克责何其厚也乃若处高爵膴仕略不以国安危念而唯身家是营闻旸之言可以愧死矣 

　　○廖中允道南传 

