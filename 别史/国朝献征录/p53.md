<!-- { "loadSidebar": true } -->
　　宣德五年五月太保阳武侯薛公奉命城隆庆永宁赤城独石竣事将归以疾闻　上遣中官以御医往视且赐勑谕劳至京犹力疾入见　上慰谕再三既归第日赐御药遣中官临问无几竟不起七月廿三日也讣闻　上震悼亲文祭之追封鄞国公赐谥忠武诏有司治丧葬　丧葬之仪皆优等葢特恩云公讳禄姓薛氏世家山东胶州之新兴社曾祖考讳安妣刘祖考违大妣金考讳遇林妣张公兄弟六人而公第六自少杰特有大志未冠籍戎伍　上官皆奇之从北征金山及哈剌哈之地又从征迤都山乃儿不花等处自是累出西北二边涉万里而还　太宗皇帝举兵靖内难公首从义旗攻九门克蓟州遵化援密云攻雄县追敌漠州咸奋勇先驱以一当百战定公生擒敌左副将军驸马都尉李坚超升燕山□护卫指挥佥事赐白金文绮从援永平攻下大宁富峪会州宽河时南兵巳围北平城公还先遇其哨骑薄战败之　车驾继至从战郑村埧敌大败升指挥同知从克广昌蔚州攻大同率兵前哨获□人马遂从南征大战白沟河追奔至济南升指挥使从克沧州大战东昌公以五十骑前哨遇敌兵数百与战败之获马三十余疋敌悉众来追公复奋战大败之获马二百余疋敌于威县及深州大兵以要旋师皆击走之从战夹河大捷战滹沱河右军力屈公率众驰赴之出入敌阵数十合战敌败走公追至夹河斩馘无算获马五百余疋明日战单家桥公马蹶敌兵所得拔刀斩敌兵复上马督战遂败敌将平安军以次攻下顺德大名彰德及攻西水寨公生擒敌都指挥一人斩获尤多从攻东河东平汶上皆下之继战淝河大店小河汴堤灵壁率勇先诸军遂渡淮江从　车驾入京师　太宗皇帝臣民推戴既正大位论功行赏升骠骑将军后军都督府都督佥事以其官秩赠三代永乐六年升都督同知八年从　车驾北征至玄溟河以功进荣禄大夫右军都督府右都督兼左军都督府事以其官秩加赠三代时四方选至幼军数万悉命隶公操习十二年从　车驾北征十五年初建北京宫殿命公董营缮十八年成加奉天靖难推诚宣力武臣特进荣禄大夫柱国封阳武侯食禄千五百石追封其三代皆侯爵赐诰券二十一年从　车驾北征还奉命讨捕湖州叛寇二十二年复从　车驾北征是年八月　仁宗皇帝嗣大位加公太子太保子孙世袭侯爵奉命巡北边适虏寇云州公率兵追至大松岭斩获甚众事闻赐勑嘉奖遣中官及鸿胪卿即军中劳之既还赐白金钞币加岁禄五百石洪熙元年佩镇朔大将军印率师巡北边宣德元年庶人高煦反　车驾亲征命公前锋先二日围其城罪人既得留公抚绥城中军民还赐银币甚厚明年秋从　车驾巡边出会州解后虏寇塞下与战败之生擒其酋斩获其余众遂镇蓟州永平冬还赐银币加厚四年率师护兵饷开平者再五年春佩镇朔大将军印巡边至奇黄岭遇虏拒战悉斩之尽收其家口孳畜升太保赐钞币居三月董筑城之役葢从公之言以便戍守公平居无事未尝忘危计边务言之亹亹或诮其琐屑者终不变葢其志奉国惟恐不尽将勇智兼备当先事筹划用心之至以夜继日故所向成功未尝败北间一二临阵中矢石褁创赴鬬有进无退其率师所过纪律严明秋毫无犯而抚恤士卒人人归心若重缮作规置有方力不烦费功率坚久人亦罕及葢一代之兴必有一代之臣公秪事　三圣涉历多用志笃鞠躬尽瘁以效臣职故能建功国家流光简册致身贵富垂庆后昆其非古名将之流而今之不可多见者欤 

　　○恭顺侯赠凉国公谥忠壮吴瑾神道碑（李贤） 

　　李贤 
　　天顺辛巳逆贼曹钦谋不轨潜俟七月二日早朝入内乱恭顺侯吴公先于是夜一鼓闻之即与其弟广义伯琮与总兵怀宁伯孙镗走诣长安门告变于是禁门不启贼计遂穷举火烧禁门公等率兵剿杀奋不顾身贼虽诛公以捐躯矣呜呼先机告变公之忠也杀贼丧元公之勇也然则逆贼之败岂非公之功乎　皇上闻公之殁哀悼殊深辍视朝一日追封凉国公谥忠壮凡秘器谕祭赙仪之类悉从厚典复命有司营冢圹以安葬之葢痛念勋戚之臣社稷而死故报功之典倍蓰寻常也既而琮诣予泣且告曰先兄不幸殁于锋镝兹欲立石墓前以白于世非先生之文不可辞弗获按通政司参议赵君昂之状公讳瑾字廷璋其先西凉人祖讳永诚永乐中累以战功封恭顺伯父讳克忠嗣伯爵洪熙初以戚里恩进封恭顺侯正统甲子以征虏功加太子太保己巳秋御寇北边力战而死追封邠国公谥壮勇母杨氏封邠国夫人叔父克勤官至左军都督府左都督亦同兄殁于阵追封遵化伯谥僖敏公生而英锐襟度爽闿亲贤好善未尝以门第骄人以故缙绅士大夫乐与之游相与议论古今讲说道义而公颇能识其旨趣尤闲武艺精骑射方其父叔御虏之际公亦在阵中发矢射虏洎父叔矢尽而亡公始就执其酋长念公忠义之后释之乃还京遂嗣父爵天顺改元　皇上复位公以勋戚随侍应对称旨自是日备顾问赉予甚厚寻命理左军都督府事公亦感激夙夜効勤一旦遭变委身则其允蹈忠义视乃父乃叔无愧矣公生于永乐癸巳十二月一日享年四十有九 

　　○定西侯赠泾国公谥武勇蒋贵神道碑（钱溥） 

　　钱溥 
　　蒋周公之胤以国氏汉末有讳子文者淮南人仕秣陵尉逐盗至钟山下而亡大着灵异隆于祀典子孙散处于淮代有闻人而公其裔也然未有如公之显者公讳贵字大富杨之江都人父从龙当元之季以义勇附　太祖起淮甸洪武十一年隶燕山中护卫侍亲王之国即　太宗也公生有大志恒念父功屈人下甫官即代役三十一年举义克雄县攻大宁战郑村埧取广昌蔚州白沟河战胜围济南回取沧州战夹河藁城克西水寨败敌将平安军于肥河战灵璧收泗州遂渡江入京师功成论次自千夫长升至昌国卫指挥同知后征交趾四征沙漠败阿鲁台子九龙口洪熙元年复至大松岭擒杀贼众升都指挥佥事调掌彭城卫事宣德二年四川松潘夷叛以公充右参将率军捕之首募乡道从东路险绝处攀缘而进贼惊曰兵从天上来邪一日战十数合以全胜闻赐勑有夺桥斩关如古良将之誉明年升都指挥同知镇守密云诸关番夷复叛仍充参将讨之寻升左军都督佥事充副总兵公谓夷性变诈非长驱扑灭患未可弭乃大阅士连破黑虎等四十余□□首千五百级生擒称是投崖箐死者无算夷□宁□赐勑奖谕升都督同知充总兵官佩平蛮将军印镇守其地凡事有利害悉奏罢行之就威州千户所建州治兴儒学使知所教列屯而耕易水桐以后远近堡垒相望使知所守廪庾以足人心大安正统改元召还升右都督时西戎伪王阿台等寇甘凉边将屡失利命公佩平虏将军印率京营五千骑征剿凡陕西及甘肃凉州等处官军悉听节制兵至镇番出鱼儿海子哨还时虏酋把秃孛罗率众犯庄浪公命将御之生缚孛罗等百人又谍报阿台屯大河西遂蹑踪倍道至乱山奋勇冲入且追且杀至石城泉斩首二百余尽获其马驼衣械虏有逃奴来言阿台府在公议即往副将李安沮之公拔剑厉声曰汝任边寄肉食且数年坐视其纵横不制尚掉三寸舌以挠我师敢复谏者死乃策马前驰见贼遂整阵而前生擒男妇数十人送营谍复知其不远令军士疾走至兀鲁猝见虏牧马遂约冲马羣以鞭击箭櫜声惊之马尽佚虏既失马皆挽弓步战不决即令众跃马挥刀齐入以旗牌手督之遂大捷内擒一胡译审自石城泉败衂止余八百精勇者公得其情乃分犄□□列五百骑左右翼纵百骑登高峻疑之既□□□击战逾九十里阿台亦窘死西土遂宁捷闻遣中官赍彩白金宴劳封奉天翊卫推诚宣力武臣特进荣禄大夫柱国定西伯食禄千二百石给世袭诰券追封其曾祖三公祖八公父从龙皆定西伯曾祖妣杨祖妣杜妣程皆伯夫人晋镇甘凉四年召还以云南麓川宣慰思任发累寇边六年命公充总兵官佩平蛮将军印赐蟒袍银盔甲以行公与总督兵部尚书王骥至云南众谓瘴发不宜进公谓尚书曰贼毒□民甚可坐视邪遂遣兵剿之贼势稍却师集金齿分三路进而公与尚书从中路令上江兵夹攻会南风大作纵火四面矢石俱下如雨公乃擐甲鼓勇而前贼大溃斩首十万余级江流尽赤移屯腾冲贼据木笼山连环七寨又驱象阵合数十万人于马鞍山公悉破之势如拉朽直捣巢穴荡无遗氛贼父子仅以身遁凯还诏户部侍郎王质持羊酒迎犒临清至则　上亲慰劳遣中官赐金币羊酒于家择日御奉天门设教坊乐部劳平夷功升定西侯三代考妣复封如其爵贼父子既遁闻被击于缅甸八年命公与尚书下缅取贼仍宠赐以行时缅人数报送至而潜以金楼船载贼离五十里而不至尚书谓公曰此绐我也过江则绝我归路且瘴厉将发不乘此而剪之可乎于是诱缅人听赏公则往焚其舟大战一昼夜其贼首巳先去贼子思机发之在孟牙者亦遁去尽俘其妻孥象马以还破其贼寨二百余处棘火夷遂平九年还　上复亲宴劳加禄二百石赐白金百两彩十表里楮币一万贯金酒器二副鞍马一疋以宠异之公之子雄见贼去亟率汉达官军三十人追杀不及而贼巳阨其后众寡不敌自刎沉于江时年二十四其十人亦从之死　上嘉其忠勇赠怀远将军彭城卫指挥使十二年瓦剌遣使来朝谍者知脱脱不花及也先候使回即分兵入寇　上命公总兵御之公至境严耀威武城引去召还嘉劳甚至十四年正月二十一日忽感风疾薨于家距其生洪武庚申十一月二十九日享年七十讣闻　上震悼罢朝遣礼部尚书胡濙等谕祭前后十四坛及赐斋粮孝布明器等物进封泾国公谥武勇命工部营兆域于榆河乡泥井里先茔之次而以其年七月六日葬焉既葬越月而瓦剌复寇遂有土木之变使公□□遽至是哉其冬以公之孙琬袭爵掌左军都督府事成化初佩平羌将军印充总兵官节制甘凉诸军既而守备南京管中军都督府事忠毅简亮克绳祖武而雅好文学达古今事变时所倚重 

　　○抚宁侯朱谦传 

　　朱谦夏邑人父靖难功授世留守指挥佥事谦嗣官累征迤北功升万全都指挥使充右参将分守宣府功升都督充镇朔将军总兵宣府裕陵北狩过宣府率其子永出谒顿首哭献犒军劳虏金帛累出兵截虏有功景泰元年虏入石峯口又入龙门关不能御御辄败都督江福援谦又败诏诘责谦巳而与虏战斩首中律封抚宁伯卒永嗣伯与世券天顺初永陈父宣府谒　上事赠侯因稍进用永永慎重不泄法令严整四年虏入宣府永出御虏退班师六年总兵三千营八年兼总神机营时定襄伯郭注销镇甘□永荐留登与同事复团营充总兵兼领三千营成化二年充靖虏将军征荆襄有功进流侯乞谥谦武襄未几虏酋加思兰入大同塞充平胡将军御虏虏□去与世伯寻充平虏将军出榆林御虏有功即军中进封侯立号总制陕西三边与世券七年虏入屯柳树泖永出奇邀战有功十二年召还加太子太保□酉年建州夷结朵颜入辽东塞明年永出塞破其营加太子太傅进封保国公十六年出延绥御虏十七年大同御虏亦思马因战海东山有功赐券世公十九年虏大入塞充镇朔将军总制宣大二路二十三年　孝宗即位召还加太师掌后府总团营如故九年卒追封宣平王谥武襄子晖言与祖谦谥同改武毅是岁晖请嗣公下廷议　上特令晖嗣公一世晖尝充京营总兵与英国公懋新宁伯佑同事卒子麒请嗣公下廷议嗣侯卒子岳嗣卒无子以从弟冈嗣侯 

　　○抚宁侯进保国公朱永传（王世贞） 

　　王世贞 
