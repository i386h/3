<!-- { "loadSidebar": true } -->
　　江西提学佥事汪公应轸墓志铭（诸大绶） 
　　江西按察佥事苏君志仁墓志铭（林大春） 
　　江西按察司佥事赵公汴行状（黄姬水） 

　　○江西按察司佥事冯公本清墓表（李东阳） 

　　李东阳 
　　浙之余姚有佥事冯公者讳本清宋枢密使京之后曾祖通义祖彦诚考伯泰皆隐于乡公生于洪武元年少学春秋游县学膺贡国子生授湖广道监察御史在壬午之岁盖三十五年也永乐甲申奉　文皇帝敕同锦衣卫刑科官抚苏松常三府长洲有宿盗聚至数百人督兵擒之同事者欲槩论大辟公不可奏诛其首恶十余余差五等皆得不死上海行台有滛祠孽前御史辄避不居公入而毁之妖遂息他如按赃吏振士风善政尤着再廵四川甘肃亦如之都御史顾公佐重许可凡台议疏奏俾阅而后行庚寅扈从北狩归辛卯考绩擢福建按察司佥事分廵漳泉诸府兼理海道庭无留案惟死狱必审平反甚众府岁输番货百万而非其产公请半折钞以苏民力建宁大水溺者争附槎木蔽川而下公联百艘浮梁截流捄之活数千百人会天变陈时政甚见嘉纳时逋赋繁重廷简方面官分道征之公得太平诸府以民贫不忍督迫善抚谕民感激之称贷以输仅踰月而毕事宣德丁未改江西廵饶信诸府与御史俞谦录囚安仁方莅事忽得风疾端坐而逝俞督官属治棺敛归其丧葬焉年六十矣其人孝□廉直不苟趋避久且不变尝自号曰介庵人亦以是称之 

　　○江西按察司佥事陈先生璲墓表（王与） 

　　王与 
　　先生姓陈氏讳璲字廷嘉台州临海人也先生生有异禀自少有志圣贤之学比长益深造诣永乐戊子浙江乡试己丑会试名皆在第一时　车驾廵狩北京待对桥门与萧公时中辈倡和有桥门听雨诗辛□廷试赐进士出身改翰林庶吉士未几坐郎中卢信十系狱遘剧疾弟琛入侍因感疾卒先生哀之然未尝归怨于庐久之事白授检讨预修五经四书性理大全参□汉唐以来儒先之说折衷之而一以濂洛诸儒准书成以疾乞归就医杜门却扫者十五年方□大臣咸礼于其庐郡守程侯贤周侯旭鉴尤敬事之民有歉某者以贫故误罹于法程欲寘重辟赖先生之言得减死周用法尤严顽嚚弗率者多杖杀之民惧求悛改周犹欲察其既往先生曰改行从善此在小人所难而犹有不免恐绝其自新之路顽民闻之益感愧图自新闾里有讼求一言决士大大不幸无过而幸不见弃于先生盖虽投闲置散而能以善成其俗正统丙辰礼部聘同考会试竣事乞归执政荐起之升广西按察佥事敕提督学政纔五阅月岭南数千里风化一新丁教谕公忧哀毁骨立庐于墓侧服除改江西江西士类素景其风争自磨濯以求见录学宫旧有文昌祠悉命撤之满三载恳乞休致既抵家益谢绝人事惟以成就后学务前及门者多去闻人显官推其平日所得于师者以用于时以不畔于道大率其教以躬行本不徒在于文词之末也先生愽通经史文章典则诗亦雅澹无绮丽语所著有集若干卷行于世先生家素贫而事母极甘脆母乐其养以寿考终而先生亦年踰七十矣晚年家益贫然急于行义尝戒诸子遇贫乏者宜随力赈之不必计其多寡若湏冨而后行恐吾儒终无济人之期知县孙振望尝往见先生顾其庐敝欲葺治且请令庖人继肉先生皆峻郄之惟以毁滛祠除宿弊数事言曰使一邑安则璲也受赐多矣天顺甲申　今上登极诏进阶朝列大夫明年成化改元正月癸酉先生卒春秋八十有二 

　　○佥宪阳君太荣传（程□□） 

　　程□□ 
　　君杨氏□□荣字崇仁其先居湖广麻城至君高大父德言元季统军万户有事于蜀因家□都曾大父文兴父弘道仕邑之训术通诸家负识鉴尝幼异君曰此子当不凡遣入学生徒而助之君果颕出流辈业精行成思亢其宗以天顺丁丑举进士酆都邑陋僻国朝举进士自君始君人刚直而宅心恕每思有用之学故遇事可不可即勇持之未始以人言自沮也筮大理评事所谳狱必反复参验得其平而后巳时庐陵□恭毅公长大理慎许可更官属十余人独才君可大用值有诏大臣各举所知者公即以君名上升江西按察佥事江西民哗讼繁君治之不劳而办尝行部九江宁县盗猝起攻陷郡邑杀将吏众相顾愕眙计无所从出君不动曰是恶能徐授策甲士躬督之与格大蹙其众禽其首罗万□及党与三十人未几盗复起九江君驰往掩捕之禽其首舒原一及党与七十人南昌丰城万珪余草所苦君戒指挥王镛密捕获之凡五十二人自是所部怙然无敢倡乱者南昌有权贵人被盗其壻诬□家数十人君察其状尽释之众危君君毅不顾曰某不能以民命□势也久之盗出危者皆愧君□昌豪民杨洪三武断乡曲以盗诬朱槐等二十八人死且半君□其诬而寘豪于法闘邑称快九江卫百户田春与廵捕指挥李贵不相能贵知御史金忠素刻嗾盗引春春不胜搒掠诬伏君独疑之以白御史石玉王视案曰成矣时多惮金无敢争者君即日上其事事下立雪春等十七人闻者壮之君既以洗冤泽物巳任不能复与人媕婀遂大忤权贵人以成化甲午致仕去去之日吏民数千人乞还君当道者方谋所以处之而君有决志不留矣君归蜀乡人莫不高其节然君亦不能恝然忘世凡乡人孤弱而奸媒理直而暴令所锢者君必言上司曰某也冤某也横其言一出于公上司亦敬听之冤者得不死而横者敛迹君事亲孝一第后即有父丧哀毁尽礼家饶于赀而喜施赈穷济涉挥所有不吝君在江西贵溪高都宪上达尝赠之文称曰伟丈夫其归也南昌张太史廷祥大书其行卷曰林下一翁而序之两公亦近世闻人其言名可征也　论曰世率以刑官少仁故多不利其身与其后者是大不然刑所以辅世之治而济夫仁者非以示厉也彼冤者释而暴者伏其辜皆仁之用而谓刑官少仁何哉刑官少仁固系其人而岂先王制刑之意哉若杨君刑官中外十余年所全活既众而又进退以之亦求不失其本心而巳然寿终名完而有子世其业将充柘而光大之利孰甚焉吾思世之论刑官者怠于仁以利而弗之省也故之立传君以弘治甲寅八月十六日卒年七十有三子孟琦陜西华阴县丞孟瑛举进士刑部主事其言议操履有父风 

　　○江西提学佥事前翰林编修黄公仲昭墓志铭（林瀚） 

　　林瀚 
　　予未轩黄先生以正德三年十一月一日卒于家公出唐御史滔之后胜国时有医学教授曰大有者公之高祖有封工部主事曰文圭者公之曾祖　太宗朝曰有寿生者以翰林检讨纂修五经四书官公之祖也考子嘉束鹿县知县公讳潜仲昭字以字行未轩其别号晚更号退嵓居士世家莆之东里公以天顺丁丑补郡庠弟子员己卯举乡试第六成化丙戌举进士第二甲被选入翰林庶吉士丁亥拜编修寻外调湘潭知县又复内移南京大理评事岁癸巳升寺副弘治庚戍江西按察佥事总学政岁丙辰致仕岁乙丑诏进阶朝列大夫公十五六时即笃志古学编修甫三月与同官今大司成章德懋检讨庄孔旸同以灯疏忤　旨一时士大夫有三君子之称先殿元罗应魁亦以修譔言事谪于是又有翰林四谏之号公谪湘潭时给事中毛弘等直公等公与德懋又同得前大理之　命寺之直堂守门隶卒率皆取其直而逸其人上下相安以故常公谓义不当得竟不取评事纳薪者例二人同官者援京例拟增一人以　上请公与德懋曰吾二人□罪谪方省愆之不暇敢议是哉不署名今不署□□日得之亦不敢受也时有台官纵子弟不法论者曲庇之公不许有冨民兄弟相讼其家器物多干法当没入官冨民广交游论者亦曲庇之且阴私善公者公请公亦不许户曹属吏有监仓大僚所构陷者公曰罪下官以媚大吏吾不也亦不许又有数人同强盗不得他财物惟得一妇人去相与污辱之后竟粥之论者坐首恶一人大辟余以未得财从末减公谓人与财孰重既得其家一妇人且辱之且粥之谓未得财可乎亦不许凡所不许者皆反复辩驳务尽其情所司亦多是公卒归于正由是平反号多而忌公者亦众矣三载秩满请归省既归半载之间怡愉膝下束鹿公与郑孺人甚安之还官仅半载是岁乙未丁内艰其年十一月继以外艰公之居丧也水浆不入口者殆数日其哭泣也恒夜以继旦人至不忍闻四年之间不离苫块食惟蔬菓酒不入唇成化己亥服阕赴京遂引疾乞归或劝之留公曰吾亲存尚不能俯首取禄以养今养巳不逮吾复何求所以必赴此者乞一明白归尔既归筑室下皋山中课耕植木读书文唯日不足暇则与田夫野老徜徉谈笑得美荫则共酌不惟忘其贵且忘其贫乡党间以关节求者公甚拒之久则胥相信不复至矣一日广东提学缺太学生简进等乞起公不报弘治改元御史江洪以公与德懋孔旸皆宿学当召用　上许之至是公家食者十有七年矣三原王端毅公恕吏部奉　诏起公令所司以礼敦促岁庚戍至京公参谒吏部报入端毅公及门迎之以宾礼揖让升堂相向再拜缙绅两高之既而端毅公注公充纂修　宪庙实录官以湏大用当道者皆公翰林时旧僚以宿忌竟沮之遂有江西提学之　命公之教也务先行检而文艺后责焉虑诸生于唐虞三代之事有未知也于是有通鉴前编之刻虑诸生于朱子纲目之指有未知也于是有纲目书法之刻又以君子立身莫先于礼于是定冠昏丧祭之仪刊布以示后学至于考校之严取舍之公则不待言矣岁乙卯仍疏乞归虑不得报继以二疏得请之顷喜动颜色郡邑师生以礼饯公一无所受既抵家寻旧乐如故闽之八闽通志延平兴化邵武南平县志暨　孝宗皇帝实录事且皆出公手公盖精于校阅契勘未尝以劳言用是精力亦尽于此矣公聪明敏达凝□纯笃平生刻苦学书无所不读务究道德性命之原不口耳章句之习作文章典重浑厚亦无艰深聱硗之语虽刚方然不至绝物虽含宏然畛域甚明无谑语无惰容身若不胜衣至于辨论古今商确攻务则又犂然执议勇不可夺辞受取与严而真实苟非道一介无取其英英迈往之气自其壮年巳高视无前矣是以振策长驱略不顾忌虽触逆鳞坠深渊未尝少动其心及其晚年操执愈定惟义是视岂复知有溪谷机穽在吾后先当前却哉是以其进也非苟禄其退也非避事孰得而轻重之哉公生宣德乙卯距今戊辰得年七十有四 

　　○按察司佥事陈紫峰先生琛传（王慎中） 

　　王慎中 
