<!-- { "loadSidebar": true } -->
　　成化二十一年三月廿又一日荣禄大夫中军都督府都督同知韩公卒于家寿八十有一公讳志字英气其先永平之昌黎人考曰文国初以闲良官编成燕山左卫护后从　上靖内难伐北虏历历树战功累官大宁都司都指挥佥事公性刚毅寡言笑驰骏引强众莫能逮年甫弱冠以大宁公请老即拜金吾卫世袭指挥使时巳练达如老成人吏士咸服之永乐中每扈　驾北征宣德元年从　宣宗皇帝驰乐安州平庶人高煦以还三年从大将出塞北生擒一虏五年从征荅剌安地而一虏驰近营公跃而擒之众服其英武正统五年调邳州卫邳当南北孔道兵民多窘乏公至则抚养士卒时以司马兵法练之简器械葺城陴使客过亦善待无忤者其令不严而肃凡务不劳而理下皆畏而爱之远迩称誉在朝多知共名十四年虏大举入寇京师戒严公被荐入卫升署都指挥佥事提兵出哨枣林诸处景泰改元从武靖侯驻山西大同府虏寇北门外公奋先突阵大破走之升署指挥同知天顺改元加升中军都督府都督佥事五年逆贼曹钦犯阙公与诸将相犄角平之升本府都督同知掌五军营之大营忠慎勤劳　英宗皇帝大嘉之时命带刀侍卫宠遇日加赏赐蟒衣玉带凤翅盔明甲宝刀皆异数也八年疏请致仕　今上允之而命广仍其邳卫之故职公乃归老于邳日居别业事农圃贤士大夫过之必命酒雅歌投壶以乐历廿余稔而考终吊而哭者填巷塞门皆素感慕者高曾考三世俱以公贵赠荣禄大夫中军都督府都督同知 

　　○后军都督府都督同知郭公鋐墓志铭（李东阳） 

　　李东阳 
　　都督郭公讳鋐彦和字也上世出庐之合肥曾祖得国初内附累功授广阳卫指挥佥事祖瑄嗣考震又嗣进指挥同知以材勇闻封平阴武愍王成国朱公简于京营遂妻以女后累升同知中军都督府事佩征西将军印充总兵官镇大同于是厥祖考皆荣禄大夫中军都督府都督同知公初嗣指挥嗣注彭城卫成化乙酉以广西荔浦功进都指挥佥事己丑中武举进同知月加俸二石赞画团营方略掌旗鼓号令名遂起丁酉领五军营右哨戊戌备倭扬州诸府政尚镇静海道以宁丙午充漕运参将弘治戊申寄禄锦衣卫壬子充副总兵镇广西永安诸路獞贼流劫府江公首议用兵分路进剿俘斩甚众乙卯进署后军都督府都督佥事佩漕运印充总兵官镇淮安以广西功实授俄复进都督同知降勑奖励赐白金彩币给诰命阶荣禄大夫自复入淮熟练漕政悉官兵利病条贯便不便曲区画借京仓粮银般剥费以代市息浚通州官河二十余里置减水坝用浅船般运以代陆挽岁各省数万缗故虽专且久而官士爱戴不少替正德丁卯召还京师奉朝请佐理都督府事踰年乃卒昔人以转输功上战伐谓兵食必相须乃充有济公先兵后食历试皆效其所谓食虽非赴急应变然持恒保大国家远久计功实倍焉而论者犹歉其弗克尽用以没此其人亦可知巳公事母孝谨迎养岭南桴鼓之暇不废定省自奉简约雅好慕士大夫下上论议围碁雅歌阅古书名画萧然如书生云 

　　○后军都督府都督同知刘景祥传 

　　后军都督府都督同知刘景祥正德五年六月卒景祥以瑾兄赐葬祭加等公卿以下吊赙惟恐后车马日填塞于东华私第至不能容将葬又往设祭重致钱帛谓之辞灵瑾败之夕密旨封瑾门景祥柩曳出弃于路既而追削其官焚其尸闻者快之初京师里巷私语藉藉谓八月十五日倾朝送葬瑾巳与二三同恶定计欲变是时夜禁甚严犯者至死星出后寂然无鸡犬声有中夜窃听者闻兵甲声铮然相继及瑾败先景祥葬期二日云 

　　○右军都督府都督同知杨英传 

　　右军都督府都督同知杨英湖广武陵县人初袭升万全都司都指挥佥事寻充独石右参将转协守宁夏副总兵会庆寘鐇叛遣其党撤黄河渡船英方以警出屯杨显堡遂率将士夺之不克走灵州于是升右府署都督佥事充总兵官发延绥官军一千五百人隶焉未几游击将军仇金戊谋执寘鐇英密约内应及宁夏平其部下斩获功最多乃实授都督佥事累升今职挂平蛮将军印镇守湖广地方正德十二年八月卒赐祭葬如例 

　　○中军都督府都督同知张俊 

　　中军都督府都督同知张俊宣府人以宣府前卫指挥使升都指挥佥事守备葛峪堡寻升大同游击将军虏数万寇边俊领游兵往御之据高埠列营虏悉众来攻俊力与鏖战自辰至酉虏不能冲突遂解围遁去俊先遣子澄设伏要害虏兵过伏发果斩首数十级捷奏俊遂佩印充总兵镇守大同寻调宣府后以虞台岭之败落职正德间以畿内贼刘六等猖獗复起领兵贼平升都督同知寻致仕正德十四年二月卒俊有谋勇而能自守家无余赀以名将称 

　　○广西副总兵右军署都督同知张君佑神道碑（湛若水） 

　　湛若水 
　　可兰子名佑字天佑公族在河南河内县有祖曰祥者洪武永乐间以武功显官至都指挥佥事调江西卒于从征交趾之阵再世曰宁府仪宾雯三世曰南昌左卫指挥使应隆改广州右卫守御石门以卒遂广州之始祖四世曰昭勇将军广州右卫指挥使翱五世曰某而得可兰可兰生于邑之宾贤里六岁而孤鞠于王太夫人依于舅氏颕悟超常儿稍长能脱去绮纨之习师事东所张先生得闻心学大义弘治戊午袭广州右卫指挥使守卢包永年十九随征丰湖十三村先登斩首百余级贼势披靡大军从之尽歼其凶丁卯累前功擢署都指挥佥事守备德庆泷水威信渐着先声猺獞负险狠骜者稍稍遁去不敢来犯都御史林公廷选甚奇之引梧州坐营军事无大小必咨焉辛未移守备惠潮时潮惠之间程乡有王管诸峒龙川有野鸭诸巢其盗贼如潮之刘文安惠之李通宝诸寇啸聚患可兰谈笑麾之直捣其穴以次削平积功六千三百余级癸酉擢广西右江右参将分守柳庆先是朝议惩思田土官岑猛逆残之酷欲郡县其地流官韦林等因复起□□可兰承檄抚处诱诸元恶二十九人追杀其党千八十级因进剿修仁富贺诸处又斩获八百五十四级都御史陈公金荐于朝曰读书养性绝绮纨之骄奢清介持身饱战攻之韬略可当大将廵按御史曹君珪荐曰志正守定戎务久废而复兴劳息困苏士气始作而方振戊寅迁副总兵广西镇守寻进右军署都督佥事于是饬兵政缮守备三军作气庚辰古田诸处流贼煽乱郡邑骚然议抚与剿未决可兰上使宜欲照景泰间降勑激劝土官令遵调度　上可之仍命之给赏果致用命讫底戡定寻以总理五哨功进署都督同知镇守如故以手足顽痹之疾上疏乞休　上曰张佑杀贼有功偶有疾其令善加调理以副委任所辞不允冬督兵进讨洛容蛮贼斩首六百十级辛巳春复督兵讨肇庆平乐蛮贼克之是年五月特旨升俸一级荫子侄一人世袭百户兼白金文绮玉带之赐嘉靖改元八月丁太夫人忧哀毁骨立夙疾复作累疏乞致仕辞甚恳切得旨以都指挥原卫带俸调理既得请即扶榇东归初在镇时上思州土目黄镠作乱可兰密策悬赏购之于是土官黄廷宝生缚镠至麾下总督张都御史岭忌其功以其不先禀命也至是劾其怀奸避难逮系德庆狱　上察其诬合照旧带俸自是有终焉之志矣丙戌田州叛兵既翦复炽祸连思恩都御史姚公镆谓必得谋略如张佑者乃有济时起之赴军府以客礼相待每咨访之多所裨益新建伯阳明王公守仁继至首询以抚捕之宜可兰曰以夷治夷可不烦兵而下王公纳之疏于　朝复叛裔岑氏一人以抚其众设十九廵检以携其党既而土目卢苏王受等果乞归顺愿立功自效因命可兰部分其众以便宜设阴计略八寨之贼若干人遂奏复其原职留镇其地绥来有方未朞月民夷安堵己丑剿封川石砚山贼盘古子等斩首二百级辛卯剿广东会宁剧贼丘区长等一千二百级勒录大隆山而还壬辰春西山寇赵林花攻破高州城池势□猖獗兵部右侍郎都御史陶公谐总兵咸宁侯仇公鸾会委调左右两江土官五万余以癸巳春正月抵梧中军险深入抵阳春参峒云廉诸处贼巢斩首六十级时疾剧犹扶惫处分军事不辍以是月二十日卒将士哀号如丧父母可兰身长八尺智识绝人裁决如流军旅刑名之事咸不习而能慕伏波武侯之风过乌蛮滩谒伏波祠徘徊未息曰殁不俎豆其间非夫也题诗其上后死于高凉之役田人立祠横山祀之此其兆欤尤笃志文学喜赋诗读书积至千余卷所至辇以自随暇即延儒生相与论难虽军务倥偬不废历官四十余年位至一品未尝营家室卑隘仅可容马驭士严明威爱兼济在广南时有卒取民束蔬者立斩以狥至于均甘苦结士心古名将不过也以此所向成武功兵骑所至老幼妇女不惊市贾不变田园蔬果下无一迹思田德庆之民至今德之其在右江发御史朱之赃贪以抵于法然亦用是时所忌今大学士西樵方公尝疏荐以可当大任且曰才兼文武学有师承将举之挂印总镇两广人沮止不究大用赍志以殁惜夫距生成化癸卯十月十八日寿五十有一 

　　○南京中军都督府都督同知杨公宏墓志铭 

