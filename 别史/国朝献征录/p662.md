<!-- { "loadSidebar": true } -->
　　公讳穆字敬之姓张氏世昆山人也曾祖道升祖文裕父礼母何氏公之先世居吴淞之横塘自公之父赘何氏始徙居邑娄上公兄弟四人皆才而仕者三人长禾贞以父命从农业资公等学公年十九中宣德乙卯乡试正统己未与兄和并登进士会试公名在第二廷试兄名首二甲由是公兄弟文学名隐然动京师传海内矣兄以疾告归养公擢工部营缮屯田二司主事继丁内外艰门人来学者众公授以经凡得□□者文有法后皆登科甲名宦间类编先达遗文以传十三年服阕改刑部主事公明于法律行之以敬恕谳议克允而剖决而留滞冤之疑隐得白者多君子称其平故尚书侍郎咸异曹郎礼待之考满升署员外郎公虽专刑狱而经学众所推举同考景泰甲戌会试公阅卷尚理致畧词华若炼金琢玉必务精良既撤棘而名定价于公者皆青云器也六年升郎中阶奉政大夫诰赠公考如其官母妻封宜人天顺改元升山东按察司副使陛辞　英宗御文华殿谕公等母吐刚茹柔母倚偏纵奸有所当兴罢即以疏闻仍赐宝褚若干缗以行公感　上知遇矢心秉政汰去贪墨维持公廉戢强遂善一道肃清其兼理学政士赖甄陶悉就车丸范行邹鲁尝至泰山凌绝顶览日观经梁父探秦汉唐宋封禅之迹既而访孙明复石守道之裔孙流落者复其家岁给衣食增广儒学若伯夷闵子孔北海张文忠狄仁杰祠墓倾圯芜废命有司以时修葺刻石表志茌平儒学官纂修县志华歆人物公以春秋讨乱贼必深绝其党歆党汉贼不可以训惟马周行事可纪加罪儒学官斥歆而进周盖于名教尤拳拳也督粮储于辽左悉除去宿弊兵食足而边警有备暇则登碣石临右塞望海天万里以豁壮怀发诸赋咏寓怀君恋阙之意历职山东满三考成化改元吏部考最例得正三品以俟阙久二年八月请　上命权升一资三年升浙江右参政清理军务先是奏者言军曾补伍久无明文勾补者恐迷匿失伍例解丁就补而涉历阻修多死于道公一以移文行查兵民两便宁违例不愿也公掌司事考核诸司官凡评隲才职之称否无滥与轻黜焉淳安曹先生公其所取上也曹墓在万山中躬往祭之嘉兴朱先生冕教谕昆山公实出门下经纪其后久之进表京师今吏部尚书□□平公秉稔知公山东之政欲荐公都台时大□卿王槩谋代李位令给事中萧彦章劾李不职事彦章槩之壻也公旧与前威宁伯王越同僚尝赋诗讥其奔走权门越衔公甚阴谮于李文达公谓公欲奏易其壻衍圣公文达弗察也故南京刑部尚书刘公亦言于叶文庄公曰敬之好直不掩人瑕王后至品量篇翰亦然故公竟以直致谤文达公与国政公在李尚书奏中即解官归几无以生故吏门生知公素廉介而能贫相与奉金寿始葺先人敝庐买田淞江之浒而老焉与乡曲诸缙绅会居闲处寂观书□适非有疾与赴宴会手不释卷公厚于伦理先业以让其兄仲兄卒官宪副事寡嫂以礼季弟种濮州判官亦卒恤其孤申甫碑勉于学后进有文而制行之美者必加接引延誉于人人公既归齐鲁之士入官及卒业冑监领乡荐者凡经吴郡必至昆拜公床下博学无所不窥文典雅诗清新婉丽有唐诸才子风一时以业来请者屦相接也所著勿斋集二十卷藏于家 

　　○浙江布政使司右参政陆公容墓碑（吴宽） 

　　吴宽 
　　公讳容字文量姓陆氏先世徐氏至公始复未生其母梦紫衣人以笏击其首曰当生贵子巳而得公弱岁颕敏笃学游乡校不专治举子业日取诸经子史程诵不辍同辈谓非所急曰聊以抵诸君戏耳独与故翰林修撰张亨父太常少卿陆鼎仪友善三人俱以文行闻于乡而公尤叶文庄公所知天顺三年中应天府乡试成化二年登进士第授南京吏部验封司主事丁外艰服除改兵部职方司擢武库司员外郎再擢职方司郎中丁内艰服除改武选司遂升右参政致仕卒年五十九公在兵部勤于公事边报或急奏疏日三四上动辄数千言皆出公手而虑远持正士论归之西域贾胡进狮子至陜西嘉峪关奏乞大臣率军士往迎公言于尚书外夷以奇兽进朝廷既不能却若复往迎之宁不贻笑天下后世耶议上遂巳又安南累岁侵扰邻邦有欲加兵者公言安南臣服中国巳久今事大之礼不亏叛逆之形未见一旦以兵加之恐遗祸不细其事亦巳锦衣百户韦瑛凶悍附势得罪调宣府谋再用指良民妖言冀以功公言于尚书具疏请下法司鞫之瑛竟坐诛而被诬者十余人皆获释京师称快先时捕□□者多升官例得世袭愚民被诬死者无数公请除其例狱遂衰都指挥昌佐求金齿腾冲参将公执不可俄中贵人召公至内谕旨公言西南夷要地必得堪将者守御佐非其人若顺成之异日坏事咎将谁执佐计竟沮他日复有中贵人举都指挥二人都督佥事者命巳下公益不可言都督大官必积功始得彼何人而欲乱法耶举者市恩专擅尤宜置之于法以后戒疏凡再上言甚切直　上从之一时虽曲宥其人而自后犯者必罪着令他所建白若论马政四事论储养台辅教导勋戚爱惜人才久任巡抚经理京卫选练禁兵均平钞法慎重会议又八事及在浙江益究察民隐振作士风行县至桐庐日尝发渔家兄弟杀于潜丐者夫妇事人传以神既乃条列浙中便宜十事悉见施行间因公务入京又论漕渠利病语斥权贵有人所不敢言者葢公少即有志天下如兵刑水利之类有所得辄手书之册后多见于用云公事父母甚孝父病躬奉汤药不离左右尝夜醉归母不乐自是饮必半杯不敢至醉其居丧三年不入室人未尝见其嘻笑治家严肃动容凝重若不可亲狎至与人处欢然也性喜聚书政事之余手不释卷见于著述率明切平实诗文若干卷记录诸书又若干卷 

　　○浙江右参政杨公奇墓表（王华） 

　　王华 
　　公名奇字秀夫别号寒泉父能由乡进士任东昌知府母宜人牛氏公颕敏绝人十岁能文有老成语长老称奇童弱冠名起诸生问成化庚子中乡举高第主司批其文曰笔力可扛龙门百斛鼎录以式明年辛丑连得进士授户部河南司主事简使犒军于独石督盐于长芦受刍于京场选婚于圻内廉公平简后先一车丸弘治改元上裕国安民疏甚剀切未几奉勑处置居庸紫荆诸关军饷公复上疏极言足食足兵之法在端本澄源而减冗除蠧理不可缓语侵贵近识者韪之癸丑进四川司员外郎连有淮扬督漕九江造册河南视灾之使具建声迹甲寅进陜西司郎中时奉勑整督甘肃军饷将行上疏言备边七事　上嘉纳之至则今太宰许公以都御史抚其地与公同事许公素器公于是益重焉事竣还朝有白金文缟之赐以才任剧调云南司是司兼顺天奸悍者傍窥不敢犯寻以荐擢守嘉兴改夔州夔在四川地僻民庞公书谕之俾敦孝友尚经义延问父老民所苦与所即利罢行之新庙学之制月朔视学进弟子问业有师道焉人士感慕其诸坛宇官署支颓完毁百废具兴民饮江水远汲艰公议凿井出郡门数尺即得美泉民以公姓目之属大宁县盐非在万山中距邑治三十里道阻于险小舟入溪夏涨则往往溺死民多饥殍公凿山道得任负往来民甚便之夔吏多盗篆移属以图贿公置籍付诸邑俾验而行宿弊遂息在任五年人士感慕至公作生祠貌公而尸祝之擢两浙盐运使剔弊讲利绩效方懋前太宰马公以浙事简未足尽公改两淮公以浙治治之升盐赋五十余万司治旧在扬城东浅隘艰守公乃崇墉固藏益防卒奸无虞焉明年擢参浙政□有施设而乃止是知公者重惜之以正德丁卯十□月七日卒春秋五十有四 

　　○浙江布政使司右参政陆公鳌墓志铭周用 

　　公讳鳌字镇卿一字腾霄姓陆氏苏之吴江人考祥介而好义累赠中宪大夫浙江温州府知府母庞氏累封大恭人公少从中宪役于京师遭家坎壈世业日湮弘治初中宪卒公侍太恭人以居稍长就学中弘治乙卯顺天乡试壬戌第进士授湖广荆州府推官廉勤明允人以不冤知府雅不善视同僚顾独信爱公事必相可否然后行会给事中御史使楚檄公阅钱榖施州施州民杂夷獠不可责以法久矣公曰兹非有官者之事乎即日以往刬绝宿弊犹日治其滞讼比去军民咸以此公于我有恩摄府事一年几无留牍岁当虑囚即市曹白巡按御史之停刑者六人具得申雪累以上官命决疑狱诸郡三年升工部都水司主事管徐百步洪省夫役钱筑石堤以便引船凡几千丈正德间逆瑾方专横政特苛黩同年给事中按事淮安府事讫而返道及于徐自经于舟中知府诬公知其由以自解公徐曰事固不可以伪也不辩事闻验之卒无实会御史缺改福建道监察御史督京师东路盗贼明年巡山海关遂劾巡抚都御大之不职者因疏筹边三事悉见采纳继陈六事不报巡按河南镇守太监王某公至戒其下曰陆御史来矣既至夺宣武等卫屯田势家所据者六千余顷给诸贫军岁增粮四万石正德六年以来北方流贼所在蠭起有司得所胁从辄坐以死而犯者益众公尽释之仍令官府勿听以他事相攻讦者于是人情大安奏释各府滞狱百数人辩死刑之诬者六十人监河南乡试河南称近科得人以是年盛明年擢知温州府始至民多讼公曰所以致讼者由求简讼之速尔夫长民者一切不问民则何以输其情乃蚤夜听断不懈朞月视始至殆损讼牒什六七嚚辩者稍稍就田亩吏俛首受成无所缘以奸乃广学舍诸生讲解程课试艺鹿城书院第以高下彬彬成材台处宁绍岁饥流亡集府之境内给粥仰以活者无虑千数裁省乡饮祭祀公事外诸无名冗费民困大纾温州濒海阻山绝商贩荒政废不讲公令愿赎罪以榖者听三年榖且盈八万豪民徐姓专持有司短长民以害前官莫敢问公召寘之法民间生女辄不举公严设禁谕婚姻第各称其家俗以一变甃府城三千丈覆以石省岁所费不□又辟通衢临鴈池以息火患其余事事规画莫不长久可行御史每行郡至温一宿辄起曰温州殆□所事在温州六年升浙江布政司右参政督粮储是时浙之东西素狎公之政不烦而集初布政司以金衢严处四府岁凶议减盘石卫粮价输之温州府库者比其出纳也或谓官府操其赢军中以信至是风闻言官论其事公方行县即日归吴江巡按御史数使人辄还公叹曰鸿飞冥冥弋人何慕焉竟不可强公早孤羁旅于京师奋志学问一时所与交游皆以文章知名往往先后登显仕故公起家郎署至方面人称资于师友者多性坦易不立崖岸复慷慨重节义扬历中外二十年足迹不一及权门其推官时有李都御史谪戍边路出荆州时禁方严公与无一面就逆旅慰籍备至遗之俸二十金以行其在河南奏祠正德间死事上蔡知县霍恩等五人温州江心寺故有宋文山祠岁久而圯葺而扩之居常每以中宪不及禄养恨事太恭人曲尽孝敬居丧以礼与其配毕恭人相待如宾白首无间言诸子业经学教以忠孝勤俭自浙中归始治世业不事侈靡亦不矫饰自号钓雪散人约诸士大夫会作堂曰半闲扁榻所曰勖斋以见素志家居越十五年是嘉靖丙申七月十一日公燕客客去沐浴巳逮寝遽呼诸子环视之无所语翘然而逝年六十有四 

　　◆参议 

　　浙江布政司参议徐君珤墓志铭（严嵩） 
　　浙江参议符公观墓志铭（严嵩） 

　　○浙江布政司参议徐君珤墓志铭（严嵩） 

　　严嵩 
