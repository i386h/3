<!-- { "loadSidebar": true } -->
　　先生讳松字惟乔潘姓后斋其别号也世居宜□□生生十一年而孤越明年遗赀尽于回禄后四□年诸从父俱没一弟甚孱弱零丁孤苦茕然与寡母居葢潘氏之不绝者如线然先生绩文励行声震江表教诸子皆有成立诸孙森森崭然见头角虽其位不满德不克大行其志士林所共嗟惋而仁者之必寿与有后亦足以征前言之不诬矣先生生而岐嶷在孩提中巳迥别于羣儿稍长益负气豪迈初依姊夫氏读书同学生语或侵之遂拂衣去奋志向学不数年晓畅经史蚤游邑庠与古斋万公石庵曹公辈道义交讲学会文无间寒暑遂褒然一时冠先生人倜倘俊雅疏眉目美髭髯衣冠伟然动止雍容平生务仗忠义与人一依宽厚曲直短长无所于校虽在贫窭中澹然不以介意读书贯穿该博文直写胷中所见而气自沛然每试辄先诸士尤以修行推高一时吴文肃公甚爱重之延之以迪诸子每督学使者至必首旌以风学者其在庠序中凡周旋登降之节一不敢苟朔望期会之事一不敢后遇祭祀朝贺及　诏□□□□从事后生有喧哗不谨者辄□色戒之莫不赧服每上官至有咨访拟议先生□古斋先生议论侃侃交游中与古翁尤莫逆二公规模稍异而各以所长相资葢古翁持巳甚严而先生济以宽和故贤不肖之亲就者尤多晚更得与荆川先生游荆翁以前辈风流无出二公右者故其居宜兴也交契独深而各置两家子弟于门下事母王太孺人三十余年周旋委曲至老而忘其寡与贫也孺人病最久汤药必亲昼夜跪伏于床前凡数月当膝处衣尽穿及卒哀伤几绝居丧三年一如礼制服阕乃得中乡试人皆先生喜而先生方痛恨王孺人劬劳艰苦不及见言之辄呜咽不能止庶弟栗生而弱且出继先生抚而教之如同母少尝读书于外邻女昏夜奔之先生以礼谢遣明日托他故避舍卒不以告人此尤古所仅见者家计甚薄而性好施与纔有一金辄思与人分之亲戚中有以急来告者必倾囊相给无所顾虑至巳或不足复称贷于人未尝有所悔也居家参酌古礼与时宜之不欲皎皎之行自表亦不屑屑家人产业惟扫室焚香读书静坐而巳其教子弟以容忍先其教之之法务在浸润熏□不遽加谴诃其言曰子弟固不可不教但成败□有定数徒伤至情无益也其教人子弟亦复如□性不喜华靡而好整肃所服虽浣濯之衣亦必使襞襀襜如所居虽环堵之室亦必使无纤尘至置一砚一几亦必各有条理居疾病中不见其囚首垢面时也嘉靖辛卯始领乡荐时年四十六矣再谒春官不第遂禄仕计初署任丘县学事时任丘李序翁当国士风最盛铨司方慎择其选而先生甚当相国意先生摅其素养以教人先行谊而后文艺优柔委曲以身准一时士子及乡大夫莫不翕然称服其于贽见束修之类一切屏去不问察诸生中有贫不能自给者捐俸资之以常其有聪明志操过人者则招致而馆榖之更之延明师以诲之几成就者若十人相继登仕版者至今未乏也有司有疑事必咨访而后行待之如师傅礼尤得上司意有事不用文移而往往以简投之若东瓯项公与槐谢公尤加尊礼延入府中纂修实录礼貌与都谏樊公并中□凡得荐扬者五奖励者十七俱以古贤拟三年铨部举最典先生巳居上第而俾尹新城新城在京师南门当孔道其民多军校内臣之家尤号难治先生素恬静简澹邑既冲而岁又当朝觐将迎送赠昼夜頟頟民力刓敝不能支知不可久居遂乞休监司不许乃上疏祈改原职于是迁福州府学教授新城虽小邑然其常例在众人以本分当得者亦不下千数先生挥而去之其政略去琐琐而简易宽乎一以爱民主百姓爱而亲之有富民犯重法者往往以赇属上下累年不决先生至不烦刑责而服人问其故曰此非可以寻常利动者吾死期巳至夫复何言既至福州福之士固巳蚤闻先生名一见之后人人自以得师福八闽都会士风颇尚华藻先生敦诚确以先之其于周恤简拔作养之事视任丘加详焉福之学凡四诸生者凡二千人莫不翕然向风师道之大振由是藩臬监司交檄奖励而士夫之缡章绘轴且徧宫墙矣时侍御古林何公方以直节显名当朝下车求贤独深致意先生至以兄称之而不官及其逮捕而行犹丁宁执手不忍别夫以八闽之广御史之重宁无一人可厚而独与属吏之卑者相知非深有契于中而若是乎凡主司考校诸生必先暗示先生论列既定而后发之人皆骇其明丙午典浙江乡试所录皆一时名彦若今之文宗方泉赵公通使练川汤公此其尤显著者也而方泉公以故人来督南畿学在常情谁无觊觎之私先生三年之中无一字奉起居故方泉公以此益重先生居数年以老乞休章凡数上不允九年任满始得遂归志送者填溢郊关莫不泣下福之多士复相与谋建生祠于学宫之旁以祀之既归就道矣而又得鲁王府纪善竟辞不赴先生非薄是官而不居浩然归志因巳决矣葢先生在学三十年州里莫不敬爱之宦游二十年诸生小民无不亲戴之达官贤士无不尊重之然而徒享其名而不享其实坎土廪终身志不少展岂非命有所限欤先生既谢事来归且暮与一二故人诗篇碁局往来酬酢时或闭门焚香读书翛然有遗世独立之意其诗不事雕琢但写景道情天趣自别也先生故有足疾庚申春旧疾复动嗣此觉精神稍减起居饮食微失常度厥子誾等劝之医药先生笑曰死生昼夜尔谁复可免者吾年巳耆耋生顺死安服药何后渐不喜饮食终日晏然而卧时引清茶自啜如此者数月问其病则曰并无他故但不思饮食耳古有神仙辟榖吾殆几是乎言笑如平常久之日就衰耗顾谓诸子曰吾闻人死必昏瞶吾病巳亟而此心更明白此何者誾应之曰此无他吾父平日养得正气至此受用故能清明耳夜分乃卒一语不及家事问后事则曰称家而巳毋违礼可也先生生弘治丙午卒嘉靖庚申享年七十有五 

　　◆训导 

　　训导刘闵 

　　○训导刘闵 

　　正德元年九月授莆田处士刘闵以儒学训导□□性孝友慎言动守正不渝早丧父贫不能葬旅殡于里人之园三年不处内不御酒肉祭奠皆极诚敬事母甚孝时物未奉母不敢尝晨昏定省出告反而皆如礼母疾衣不解带抚摩通夕乡人皆敬慕之提学佥事周孟中尝捐金以助其养副使罗璟令有司立社学构养亲堂延闵师知府王弼复置学田岁取租五十石以资其费母卒毁瘠庐墓弼将以前田赙之不受岁凶弟妇欲求分异闵闭户自挝感悟复合其笃行如此巡按御史宗彝饶塘援诏例欲以经明行修荐闵恳辞知府陈效请遂闵志以学职荣之乃有是命 

　　焦太史编辑国朝献征录卷之九十一 

　　●焦太史编辑国朝献征录卷之九十二 

　　河南一（布政使　参政　参议　按察使　副使　佥事） 

　　◆布政使 

　　河南布政使司左布政使李公祯墓碑（钱习礼） 
　　河南右布政使萧省身传（实录） 
　　河南右布政使丰庆传（实录） 
　　河南左布政程公泰墓碑（程敏政） 
　　河南右布政使沈公杰墓碑（王鏊） 
　　河南左布政使刘公挺行状（刘玉） 
　　河南右布政使公潮行实（蔡云程） 
　　河南左布政使杨公子器墓志（邵宝） 
　　河南左布政使孙公存行状（胡松） 

　　○河南布政使司左布政使李公祯墓碑（钱习礼） 

　　钱习礼 
　　太宗文皇帝入正大统首下明诏搜扬侧陋思得天下材智之士以共新治道而尤向用儒术永乐癸未廷试取士四百七十二人世称是科得人最盛河南布政使司左布政使李公昌祺其一焉公少负材器志于用世繇郡学生明经取进士第简入翰林庶吉士性素介特至是益自检饬达官势人未尝谒之私第会修永乐大典礼部奉诏选中外文学士以备纂修公在选中例凡经传子史下及稗官小说悉在录同事者僻书疑事有所未通多质于公推其该博精力倍人辰入酉出编摩不少懈退复以其余力发诗文应人之求者皆典赡非苟作隐然声闻馆阁间书进被宴赉擢礼部主客司郎中部凡四司主客视他司最烦剧官难其人公以明敏济之不怠剸治其间庭无留事退视其私一室枵然无长物俸不足以供费泰然不以屑意坚苦励节时流少与比尚书吕震有巧佞材倚被主知狼愎自用专以严惮下人羣吏莫敢仰视慢易僚佐少忤其意者辄中伤之众皆侧目而视公特异有所承禀色辞俱温始终不少衰驾幸北京　仁宗以皇太子监国两命权知部事行在吏部奏藩宪员缺　太宗命简两京朝臣有材望者补之　仁宗举公等若干人应诏宴于礼部予道里费至即升广西左布政使朝野荣之广西地极南徼溪洞猺獠时出剽掠边氓苦之公至而威望凛然徂伏深阻不复出民患境内宴安政务修举寻丁外艰去官吏民皆追思之服除入觐仁宗在位言于朝曰此佳士良不易得在列竦听退而相与喜叹不巳先是河南连岁旱蝗民多死徙　太宗震怒被灾郡县有司不以上闻者悉逮寘于法思得人以抚安其民改公往莅河南被命即就道既至宣布主恩疏滞举废救灾恤患悯下穷绳豪猾去贪残方岳之政所当举者尽心焉质明起眠日入方息居数月政化大行声绩茂着后丁内艰归服丧河南洊饥本司累奏起公治之　宣宗命夺丧乘传赴官治如初勤劳倍之因感风疾不待引年坚乞致仕诏报可既归而先庐仅蔽风雨服食清约如寒士大腊不充处之裕如居虽密迩郡城足迹未尝至公府守长于政务有所咨决极言无隐因其言民阴□其惠者居多病间辄书不去手吟咏自娱远近有求文者应之不倦一日疾革遗训二子惟以力学修身言余无他语翛然而逝时葢景泰壬申岁也距生洪武丙辰年七十有五公讳祯字昌祺别号侨庵世家金陵宋南渡有讳义者仕郎中扈从隆佑太后南上留居吉水之乌江弱冠文莯思溢出蔚有老气不惟一时才俊若礼部侍郎曾公子棨辈相与颉颃名声不相上下乡之老成人亦皆骇其文识谓必显于世平生所著诗文若干卷藏于家呜呼昔之所谓大臣者委身狥国夙夜忧勤以任天下之重遑惜其私故宋杜正献公身至大拜归老无屋以居寓于南京驿舍范文正公晚参大政妻子仅给衣食至其卒也家无以丧公任牧伯身宠家温固其宜也而乃俛尽厥职空乏以终其身所谓贵而能贫揆之二公夫何愧焉眂彼顾利耻不公议之所右者其贤不肖何如哉 

　　○河南右布政使萧省身传（实录） 

　　实录 
　　萧公省身江西泰和县人永乐初科进士预修永乐大典授刑部主事早暮劳勤而廉介自执上官林之仁宗皇帝监国进郎中岁余超升河南右布政使时河南仍岁旱蝗省身一务宽恤郡县承风民用安之每事存大体略小过吏民服其长者洪熙元年考最例给诰命省身陈父年八十余愿以给父　上嘉而从之封其父如制后有应给诰敕愿先给亲者皆□省身例而得省身有雅量能容人过而不能自容其过每有小失辄赧然面赤而图改焉人以是多之卒年五十一 

　　○河南右布政使丰庆传（实录） 

　　实录 
