<!-- { "loadSidebar": true } -->
　　蜀冈先生者杨之江都人也盛姓名仪字德章江都有蜀山故号蜀冈云先生襁褓中即能记诵少长□志绩学不惮寒暑领弘治戊午乡荐第六人乙丑登进士第先生于古今书无所不读故于天下难易事亦无所不能观政吏曹时能抗逆瑾不致书冢宰刚介之声藉藉在人及主事礼曹数以外夷进贡事抑权幸王永又执奏不当加赏诱降夷人怒逆瑾铨曹以贤改监察御史劾天下不职吏若干人其奏民间利病若干条风棱棘棘无所忌避外补山东佥事迁副使历职几十年有巨寇刘宸辈攻城邑杀长吏势甚剧先生募智将骁卒躬亲矢石间多方略斩首千余级境内以宁后二年商河盗起复建议官军入城支粮缓不及事请遣官赍银随所至买粮以给贼遂扑乃若问赃吏诛权猾宽疑狱理侵渔恤夫役凡可以兴革者不难以身任之东藩之政一时新服阕改云南典屯政摘发诸卫侵粮银吏百余人咸帖然输服无称冤者迁湖广廉使久滞之狱剖决如流守令虽远远在数千里悉廉其才否以公举刺时湖省多盗建议置佥事一人专督江防兼理兵备一人驻长沙诸郡嗣是水陆无虞民归德焉□本省左布政使会朝廷遣大臣取大木索价□□□省搔动先生请以买木羡余次第顾役民困稍苏又显陵之役计费不赀乃赞翊内使崔文务在节省又岁凶民饥人情汹汹乃蠲负巳责散储揜骼所全活者甚众先是先生以入觐可否属吏忤当衡久之始迁太仆卿时甘肃用兵诏解马二千匹给军先生议每郡四更解天事获不扰又议置别库以储露积无何以不偶于俗被论得闲住既以显陵功诏致仕先生性至孝友学术醇正尝议定曾子庙制应诏陈言请崇尚周朱厘正文体士论所韪居官励志清白林居惟旧庐数椽足以容膝薄田数亩足以充虚愉愉焉著书授徒训子力农不以窘也对客谈论经史品题今昔人物亹亹不倦语及求田问舍事笑而不答每出城市虽阛阓鄙夫亦曰盛公来矣是吾乡鸿儒学士称志行端洁者必曰蜀冈先生后生小子称经艺精到者必曰蜀冈先生嗟夫先生之学行才望有此所得亦多矣程之丰禄峻爵于世道无所轾轾者贤不肖何如哉 

　　△太仆寺卿毛公渠墓志铭（徐阶） 

　　徐阶 
　　公讳渠字公泽别号石溪东莱掖人也父纪以成化丙午山东乡试第一人举丁未进士累官少保兼太子太保吏部尚书谨身殿大学士卒赠太保谥文简母官氏封一品夫人文简生丈夫子六而公行第四其始就傅文简则既显矣然其往来师友之间徒步布衣不异寒素识者奇之嘉靖乙酉与仲兄户部员外郎曁同举于乡公名复第一明年举进士改庶吉士而文简在内阁士大夫家言文献之盛必以毛称会时宰有不乐诸吉士者例补外公于是得工部营缮主事戊子丁官夫人忧辛卯复除虞衡主事未几改礼部仪制主事　天子加恩典礼之臣赐大学衍义钦天记颂祖德诗各一帙癸巳迁精膳员外郎以诏恩进阶奉直大夫封其配刘氏宜人甲午迁祠祭郎中当是时　天子方建　九庙及大内诸宫其仪文规度多出公画巳又奉　皇太后祗谒陵园有司以无故事相视骇愕公徐取古今诸礼参酌损益草其仪以上诏尽从之　庄肃皇后崩或谓宜杀其礼公独请如制赖　天子明圣议以不夺皇史窚讫工诏加俸一等　九庙成迁太常寺少卿提督四夷馆寻以上　两宫尊号赐彩币己亥改通政司右通政提督誊黄辛丑迁太仆寺卿公生而习文章其所历官又皆不以钱榖刑名职业及在太仆诸所厘革乃有老吏不能逮者故人谓公通才甲辰满三载荫子延清国子生其秋省文简于家踰年遂遭文简丧初官夫人卒公实以归省得尽其诚信于送死之事及是复然人咸叹息以孝感而公则以哀毁致疾终丧甫阅月遂不起丁未十月朔也年五十一耳公人坦易弘博与人处委曲有情味至待昆弟宗族恩礼尤厚往予入翰林幸及事文简其后祭酒而公子乡进士延魁复来卒业因获与公游长躯方面望之伟然窃以如公者其文章器量姑不论即其状貌固世所谓福人也乃其位与寿仅止此悲夫 

　　△大仆寺卿李公舜臣墓志（李开先） 

　　李开先 
　　李氏出自嬴姓颛顼高阳氏生大业大业生女华女华生皋陶尧大理以官命族理裔孙征以直道不容于纣逃难伊侯之墟食李得全遂改理李氏家于苦县十一代李耳字伯阳者着道德经子孙蕃衍有居陇西者有居赵郡者余祖自陇徙长城岭再徙于章丘绿原村愚谷祖自赵徙临淄再徙于乐安鹊村余文窃愿效唐荆川明畅熊南沙该□王遵岩委曲而简古则愚谷愚谷但有作必走使相示甚至半篇亦来急不待脱稿生前既以文交君歾欲步其体以慰君地下力不逮况可兼唐未能也愚谷履仕途先余两科然情符契合在同乡及其同年无如余两人者会则每夜数易烛离则每月不乏书余先致仕家居愚谷夜过焉时值六月天将曙始散去以母病不能数日之留约在长山张姓家各以近文及新得相与讲订别愚谷曾不踰月即闻致仕邸报出于权贵所排挤与罢余者同一人也余疏哓然肆辩犹幸得与愚谷同致仕邹东郭辩不数语乃冠带闲住矣家事绊不果会而愚谷于嘉靖己未正月八日长逝矣生弘治己未九月甲子纔一周耳文土未大试寿筭不高此余所痛惜而致疑于天人之际者也高祖讳仁美曾祖讳瑾祖起父金戊字大器脱□刀笔仕饶州府司狱有德惠大寒暑囚无庾死者事具马溪田崔后渠志表中司狱配曹蔡孟三氏生愚谷者蔡氏也愚谷名舜臣字懋钦一字梦虞号愚谷生而清颕警悟日记千百言不忘正德己巳从学于青州李辅读大学论语庚午还邑从蒋忠读中庸孟子辛未避寇复之青改从石天奎读诗国风小雅壬申复还邑邑西存有倪宽墓宽故邑人从欧阳生授尚书复以授子孙世所谓欧阳氏学故邑生治书人十有七八也初司狱君议所读经三帖入覆皿中焚香默祷于庭易诗书三惟手所值则从探之得书帖遂仍其故习更师陈嘉甫读书云是年补邑庠附学生督学大兴许公首称之癸酉妣蔡卒甲戌随父居通州再师济南萧太守萧三河人持丧居彼其母太夫人则乐安人也因得识而师之明年己卯举乡试庚辰会试不第辛巳父赴饶州丁内艰乃往迎父于饶壬午入太学一日众友会文见所作雄奇无比友咸以大魁元期之癸未会试蒋敬所石熊峰主考分考则永嘉叶成规得愚谷卷惊叹以词雄气厚学博才高不露锋锷超出笔墨畦径之外□□拘北卷作会元自当服天下人矣遂上之二公二公持示吕泾野王改斋王极称赏吕以王言是令中书声音洪亮者诵二卷其一乃姚明山众遂定愚谷第一试录刻其策论不窜易一字是榜号称得人而魁元尤多名士未会试前一年邑南大路中忽涌一泉未揭晓前一日汴梁苏太华见愚谷貌变奇之大功名将临岂无先兆哉廷试二甲第一原拟上甲以策讹字移下是秋除授户部湖广司主事部仓银库旧一役事最繁剧必择老成练达者典阅章疏谓之本科九峰孙公时大司徒令莆田林汝环出此役一属愚谷曰是未可令远去也每会必问读何书交何人诗文有未妥字意必面更之冬调吏部稽勋司主事大冢宰则白岩乔公也严重有威独奖进人士如不及其调吏部虽乔公知之实孙公荐之也二公俱先任吏部郎清修简出暇日惟书史是务所以后各名臣云甲申夏大礼成推恩父封吏部稽勋司主事母赠安人未久调文选丙戌正月父客死愚谷扶舆归葬未村文名方殷以大魁元面当要路吊者赙且送者人事极盛见者不欲其盛惟以其中节难也戊子秋起复补稽勋司巳而升验封署员外郎己丑秋调考功庚寅冬养病得请权贵相忌托病而逃之耳癸巳赴部补户部湖广司员外郎升浙江司郎中尽心国计不以失清要而有愠色其与后所排挤者葢两权贵也今之士惟文不蹈袭守不屈挠者斯可贵也愚谷每愤文体如妆粉骷髅宦态如牵傀儡则其所作与其所自持可知也巳当事者承望权贵风旨将处以远恶地王遵岩在□选力争之升江西提学佥事此甲午年事也愚谷以学职乃人才所系江右文献之邦考阅无时振作不倦去留精审条教详明士风丕变往惟留心好题无忌讳者诗废风雅之变易废凶咎之爻书废金縢顾命之策礼废杂记丧服丧大记三年问等篇春秋废雨雹日食地震山陁之灾弒杀崩薨卒葬之书愚谷一切命题诸生始覩全经矣远年如邵文庄蔡虚斋李崆峒近如汪青湖苏舜泽蔡可泉与愚谷是皆提学江西之出色者也寻转南京国子监司业与伦白山邹东郭二祭酒同心一德廸教育才监丞有绳愆册博士有登善簿助教学正录授书有时典簿掌馔钱□有考堂友长必推择有行拨例以公举事以实监规严而可称贤士之关矣无何乃转尚宝司卿尚宝□南京散秩禁城四门留守指挥以铜符领把总巳下若干人人一木符都督府持令牌入五城兵马亦各持令牌入每三日一易卿伹视其交承符牌无缺而巳辰巳二刻即可完事余日得闭门读书愚谷未及不惑之年弃世所尚诗文而读汉人经注初则苦其精严难入巳而知其指归在尔雅尔雅本六书六书如五味使相用边旁一也篆当然者隶楷亦当然可使经文乱俗笔哉易诗书仪礼戴记左氏春秋分日读之每六日一易舛则质以篆隶与增广韵旁及唐陆德明音义工未半而升应天府丞戴龙山僚长以留都乃根本重地士夫渊薮财赋所出政治所难凡不急事务无名征费一切停罢又均赋爱民平物砥价彼都人士无弗称善者自甲午提学至此在外在南凡八年始召还北太仆卿识与不识咸称庆以由此可大行其志矣因庙灾自陈未履任而解职闲居几二十年抚按累荐未起尚有待也岂意其一疾竟不起哉乡居则在未村居则在息庵及息庐所著有户部集符台集梦虞诗集而五经字义则成于闲居日诗似枯削而有古意文极精细而得古法晚年尤刻苦片纸数字亦不苟余尝以书戏之曰君作原去皮存肉去肉存筋今则筋肉俱尽而独存其骨矣毕竟如画易卦而后巳乎时有所寄或值文客在座读之难下余则朗诵如巳作耳愚谷莅官行法居乡处人言语揖让俱详慎谨密至于闻有司贪残大臣进用或及匪人则义形辞色不少假借出而事业虽未尽然巳可称说处而崇祀立祠恤贫敦族自奉简约其美不能悉书至于削迹公门忘情仕路士大夫之贤者夫人能之在愚谷不足奇节也愚谷体厚且丰面白而阔善饮酒得痰疾口涩于言足艰于步然饮且不辍以至大故悲哉 

　　△太仆寺卿继山王鉴神道碑（王弘诲） 

　　王弘诲 
