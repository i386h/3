<!-- { "loadSidebar": true } -->
　　公先世系冑四明　国初诏徙吴越大姓实中原乃隶籍雍丘繇伯贵至前封兵科给事中江三世矣公蚤秉渊懿之资长负颕拔之概矕质□文藻学厉行诸生冠甲午举河南乡荐人觅张劭之舩士识李邑之面葢籍甚一时巳戊戌偕计南宫闻母杨孺人之讣躃踊恸哭濒绝而苏尝着伏夜八哀忆昔吟数千言以自悼词穷悲憯彷佛蓼莪之什辛丑成进士时同里浚仪王公廷相鄢陵刘公讱雅负人伦胜业士林以其品隲方月旦之评豫士独公暨少师新郑高公大所器焉筮仕行人司行人奉使渖藩明典礼郄馈遗得使事之体竣事迎养封公于京邸晨夕定省奉颜色陶陶如也丙午召入掖垣改兵科给事中时大虏拥众戕杀朵颜福余三卫诸夷内避乞给衣食耕具或谓夷虏相戕乘是可收薁鞬之利者公上言朵颜三卫夙称崛强一旦遭破残之惨既不敌于彼将必窥利于我鸟穷则啄兽穷则搏势固然尔迤北诸虏性犹豸寸狼既饱而骄饕逾亡厌且朵颜既破撤我藩篱何所顾忌趦趄而不内犯哉宜稍给所乞收诸夷无赖之心阴谕以雪聇复雠之义仍申□边备缮堡广侦以观未萌之衅巳而虏酋卑辞求贡实觊缓我边防以图大逞　庙谟将许之廷臣明知其诈而阴窥　上指所向观望莫敢发公抗疏言夷狄乞贡大端有三有数遭剉衂震詟诛夷畏我强而来者有夷运式微犬羊悔旤量彼弱而来者有谓入贡不亡一镞而得战胜之利邀利而来者今有一于是乎异时俺酋尝遣石天爵求贡矣亡何躏我偏头戕我全晋横被毒螫葢近事之镜巳黠虏敢以故智绐我而我讵容再售其绐法曰辞卑而益备者进也臣以勿许便疏入五日不报同列或危之命下则大见采纳它日有以吏垣恊理请者疏不及公也特批曰徐某乃知　上默识公名固将大用之矣是岁九庙成覃恩父母皆得受今封即陈情终养既得请南归赋闲居于板舆咏循陔于兰膳朝夕承驩百年寿又四载庚戌封公卒公容□骨立人称死孝至居丧惇礼备极情文又四方取则焉巳奉继母田孺人一如奉封公居则游情图史以开卷自娱视世情棼华脂韦不翅将凂如是者数年然公既简在圣衷即家食滋久人咸以大用蕲公乙丑诏起谏垣再乞终养不许人朝补工科给事中先是河决曹县防河使疏请开赵皮寨孙家渡以杀水势特遣侍□吴公鹏都御史曾公钓董其役公上书极陈关系祖陵周藩至急乃不果开至是当事者仍议徐沛运道淤平宜亟开汴河以疏黄水漫流公援证往事反复辨其不可大畧谓汴河肇开自隋下通宿泗而达广陵数百年来湮淤殆尽即欲开凿糜费不赀使开之水即行势必南走泗州寝园可虞使开之水不至匪徒亡益误夺时日运道之治反后巳时韪其言开汴之议竟寝晋尚宝司少卿履任之夕即闻田孺人讣匍匐归里襄事而公且坚卧不起矣葢公起家三纪立朝莅官甫四年余皆优游泉石之日也既归构市隐堂数楹歌诵其中且齐物蒙庄眷怀仲统擥卫生之经广卧游之适乐志栖神耆年孺色亦恬澹足以养生之验巳公先后虽执三丧哀毁恻怛如一平居杜门却扫迹绝履綦然引拔善类如恐不及临财非义麾斥千金不顾也至惇睦宗戚廑恤孤茕则倒孟生之箧折冯暖之券亡所恡人以它事干请者正色谢绝至里闬有大利害则不惜投冠奋袂之上鸣癸丑师诏之乱贼势猖獗声言屠杞公亟请于当事者提兵入援躬自巡守士卒先贼侦之窜去异时杞称岩邑徭役甲于它属公力陈负重困惫之状得从末减里人迄今诵德正公诗尚典鬯不骛纤靡文尔雅有则一洗钩棘雅工诗余小令少游美成而下不多逊也所著有苫中踏埜二藁京华集京华续集大游子乐府二册藏于家公讳自得字深甫别号南州卒于万历乙亥距生正德丁卯年六十有九 

　　△尚宝司少卿北山李公先芳墓志铭（于慎行） 

　　于慎行 
　　北山先生姓李氏讳先芳字伯承其先湖广监利人国初以士伍北徙因籍濮州高祖以下五世同居考赠尚宝司丞双泉公讳鉴配刘太安人举二子长先生先生生而蚤慧风姿甚都从伯父蒙泉公受经十六能赋诗伯父器之会选良家子尚主使者入先生名例补博士诸生先生谢不受也踰期试而诸生年二十当嘉靖辛卯举省闱高第六上南宫不中中丁未进士时先生诗名巳着而不与馆选识者□之乃与历下殷文庄公李宪使于鳞任城靳少宰临清谢山人结社赋咏相推第也明年选新踰知县新喻者江右陋邑民吏顽梗憯不畏法虎夜入城蛇鬪于寝先生弗愠也而洁令陈纪拊循元元久之三尺布矣城北蒙山大盗谢甲聚数百人城西分宜界上矿盗亦数百人久不伏法先生次第平之封内以安邑豪裴氏睚眦杀人无敢忤视先生发其死罪设法捕系论诛二人适戍一人士民快之举人罗生淫于刘氏巳而携资谒选舟行数日不知所终七年无能□迹者先生一日论盗微得杀罗者刘氏子本也自实侦罗北上夜尾其舟胠槖而沉诸江语□□□爰书上官诧以神富人张浚有冤遇公而白以一砚献受而付之记史异日发之银也笑曰陶泓清士辱以朱提召浚叱还之三年政成擢户部主事旋丁外艰复补刑部先生既负时名不得一当艺苑又出试吏仆仆对牒非其好也及入曹郎居多暇日而海内名能诗家吏部宗子相张助甫兵部张肖甫同部王元美徐子与辈云集阙下先生尽与之交朝夕倡咏期复古而诸子之名大噪长安称一代盛际矣顷之改尚宝司丞一奉使册封德藩再供殿试两考升少卿浮湛避世不干进取有以自适也而尝以赋诗调谑得过两吏部又尝以受印诎两御史御史内惭癸未大察其人皆在事共欲伤之少宰淮南李公江右朱公交力解弗得左迁亳州同知亳士故习慆慢先生绳之以礼师生滋不自安又尝至广陵坐淮阳别驾上别驾恨之适以公事至亳师生飞语人之别驾会先生擢宁国府同知入贺过家而江北使者犹用亳师生语传成白简先生因卧不出矣先生两佐府州不鄙其官奉职甚修击断无讳二千石以下严之而赋性豪迈不能少有俯邱以谐时俗卒以见忌于是先生叹曰嗟乎仕宦有命耳□山之业十吾得其二三而嗛六七天其假我余年使竟厥绪此不足千古耶归而坐卧一阁尽发藏书日夜伏读经史百家之言钩玄抉精母不有所论著而于有韵之文自汉魏初唐下及近代握枢综要如衡万宝而锱铢焉雅精计然策废着饶足而不啬于用时时具飨客擫竽瑟二八迭侍仰天呜呜乐而相志也先生人慷慨任侠内敦孝友外施德义赈赡贫乏惟恐不足念弟仲同芳业儒不就出秩金二百仕仲王家郎又多买田宅几与巳等养从父四老日具饔飱养业师黄先生月给廪粟环濮鄄之间所举高年胜会施衣履而寿者几四百人岁疫所施药而疗者四百五十人贫不能收所施轊而而掩者几六十人他所助丧赎罪优恤孤嫠调护故人子弟尤不可胜纪郡人至今称焉方先生在官所交皆天下名流及罢吏家居不通造请惟从苏大司马游及与诸郎君酬唱久之又皆先逝而东省才士邢子愿传伯俊辈稍得鴈行前矣晚以目生月屏去声乐游心玄晏着达生道人传以自喻大指归于知命适情不近名利迹其隐见方圆之间殆仲长公理白□□氏之流与先生生正德六年六月卒万历二十二年六月得年八十有四所著东岱山房稿三十卷清平阁集若干卷明隽若干卷巳行于世外大学古本四书各解毛诗考正春秋辨疑汉注疏臆老子本义阴符经解五岳志略拾翠轩杂纂本朝安攘新编古交编阐微录医家须知壸天王镜蓬玄杂录泰然亭乐府诸书藏于家论曰国朝之称诗赋盛于嘉隆之际吾里有两李先生两李先生者同时同官名相比也其致有不同者历下以气骨合神湛涵万有而发以雄迅意常超于象之表濮阳以才情赴调融洽众采而出以和平力常蓄于法之中此其趣操也比以五音历下则轩辕之鼓素女之弦高张急节铿鍧骀荡洞心骇耳而世不能究其变濮阳则昭华之管嬴台之萧肃雝和鸣龙吟凤下而世不能写其葢所谓异曲同工者与夫风会之流日趣绮靡而以遗世独立之标振薄激颓虎视千古斯至矣要以温柔敦厚不窕不摦嗣三百之响以考天地之中而导其和必有繇焉悲夫作者之难也品其流别亦何容易哉 

　　△奉训大夫尚宝司少卿北山先生濮阳李公先芳行状（邢侗） 

　　邢侗 
