<!-- { "loadSidebar": true } -->
　　王镐字宗周滦之陈里庄人也父璋义乌丞母李氏感异梦而生长七尺如神英规比玉家世故殖友人周冉之难以贫值侵岁自啖糠籺而以粟事母嘉靖壬午举于乡严嵩司业欲收之门下不顾己丑成进士授大理寺评事廷尉雅重之疑狱必属焉京师有恶少诱宦家子淫博失千金廷正欲重恶少罪镐举古人言曰凡居官廉虽大臣无厚积其厚积必贪婪致之如子孙善守是天福不道之家不如恣归于人廷正善其言而止居二年赠父母如制改山西道御史首言追崇之礼出自　圣孝议礼诸臣不过将顺而巳何敢贪天功以徼荣自私当时中外臣僚羣起攻之未必无所见何至废日夕者未起禁锢者不释哉疏上人傍惧而不恤也初按江西典试事所举皆知名士或有私相媚者镐曰宁得罪于一家不得罪于多士竟黜之而相不衔世以是两贤之再按河南谕其属曰当兴不兴者善人遗害也当革不革者恶人殖利也下令蠲赎锾出余帑大筑黄河堤连护十城全腴田万顷境内人材不通姓名举之而鼓势行私者抑焉京营巨万计奸利不可胜数而提督臣宰执肺腑亲人莫敢何问镐巡视之辄奏去甚者宰执衔之出山西副使兵备代州边有警而代当冲镐备御免虏患而衔者巳媒孽其间左迁湖广参议提督太和山至则督发中贵人赃弊人以天神目之转山东山西副使甘肃行太仆寺卿兼摄四道戎马货胡马八百威武大扬转山东右参政驻节莱州府郄羡金四千两转湖广按察使禁戢宗室暴者数人王以书来好答使者去巳即投椟中封之或于法得释使来谢乃引使至椟取书还之实未发报曰法当如是而吾安敢低昂耶后书不更来至于禄粮调停咸足之转右布政值左辖缺摄事谕诸解银者入则所司缄封进出则原缄发之惟据案端坐悬衡谨欢锱铢无所移莞库不得与是时倭寇猖獗缮城池备守具给馈饷檄土著子弟往出奇设伏左右翼系歼之沉大□数十擒斩俘获无一东还者论功当超迁一级荫子不行间止得赏银币转右佥都御史巡抚宁夏入境辄有斩获会杨襄毅公初入吏部首推之欲擢贰司马相子世蕃夫恚曰杨初入吏部必先举王某者私也亦甚轻我且抑之嗾给事中某论之云素履虽不玷于清名今日□难堪乎重任当召回京别用既入京遇严相长揖而巳遂乞骸骨归与兄同居贵不置私槖视犹子如巳出终世未尝一言干有司遇亲旧有婚丧者辄助之而佐士之不给抚按交荐无虚岁以年至而坚卧矣隆庆戊辰不疾而卒万历改元核边功赐银五十两 

　　○都察院右佥都御史霁寰先生吴公维岳行状（汪道昆） 

　　都察院右佥都御史霁寰先生吴公维岳行状 【 贵州】 

　　汪道昆 
　　先生讳维岳字峻伯孝丰人姓吴氏其先自淮海扈宋南渡居孝丰明兴先生六世诸祖并显其一历通政司参政其一守莱州至大父吏部公家大起吏部公二子并登进士长公麟由御史历山东按察司副使以亲老归次公龙由吏部郎中历参政吏部公赐爵如子配张氏封宜人当是时门户赫然盛矣宜人梦天女授美子曰帝汝孙于是冢妇方恭人有身以正德九年六月四日举子宜人昔梦庭下立柱石千仞上属于天长公亦梦舍后山高出云端岩岩岳立则以贵征也因命名奇之先生颀而庄英气勃勃始就外传日诵数千言始胜冠辄起民间首诸生籍嘉靖丁酉乡试先生以执礼举第五人明年举进士除江阴县令操法得民会沙贼僭号反崇明与县夹江相距县故无城郭先生躬率甲士谨备之贼无敢犯江阴完境内三载应　召得刑部尚书郎先生明习法家主部尚书奏谳诏定问刑条例部尚书举以属吴郎于是吴郎具藁部尚书籍上之大称　旨着县令庚戌虏大入诏收兵部尚书坐吏议□□□者吴郎从容上疏曰尚书无他独事重发耳不□然廷中独多吴郎虑囚江西囚得从末减者万五百仇者侵徐滚母冢滚杀之先生当曰滚以母故杀人且侵冢在辟滚得免刘福德让里媪子不孝里媪子出恶言福德怒殴杀里媪子先生当曰诛不孝柰何与不孝子等死邪从轻议释之朞月而徧部中法无不当既归省居大父及父母丧泣血三年目几眇丧毕补驾部寻转按察司副使督学山东先生下车操功令唯谨谒阙里徘徊洙泗邹峄之间檄孔颜孟三氏教授司定约法勒石学舍宣言曰建首善请自三氏始其世世守之广厉诸生务在躬化所至左右文行无不当于人心追祀名宦乡贤表章节义齐鲁之士烝烝乡风居五年进湖广布政司右参政寻进江西按察司按察使巳复拜都察院右佥都御史巡抚贵州言者谓三省并建抚臣请罢督府廷议贵州当楚蜀之会今廵抚具文武材其以川东湖北辖贵州罢督府便先生上便宜五事　上纳之贵州半杂夷道多□掠乃驰羽檄分道遣材官护游校侦察之严□史悬赏格夷寨各立夷长籍记寨中诸夷若干人你界分区界内有犯坐夷长于是诸夷无敢窃发道乃通夷酋杨珂仇其叔进雄据六洞先生则以进雄故立珂后后有子欲杀珂诸夷将释憾于进雄无所发珂急率憾者距进雄历十有七年当事者议未决乃授有司方畧责珂降珂乃面缚伏辜待以不死事　上诏赐白金文绮论功有差于是先生部署诸夷法不车丸者时王世麒叛清浪宋廷武宋鹏宋鷟叛草唐王阿利等叛平伐先生笑曰世麒祖父逆节父漏天诛乃今济恶不悛亟诛世麒以正国法诸宋由争袭起黔蜀观望三十余年出其不意急缚之一旅足矣平伐负固虐可袭而擒于是斩世麒捕廷武鹏鷟俘阿利境内悉平会有人言先生以改南去先是先生闻仲弟维庭病甚则自江西趣归未至而仲亡哀之甚会程期急寻以单车赴贵州居常念仲不忘食浸减驿书至先生顿首曰臣不幸有狗马病使臣得归骸骨终余年　君之赐也先生强直方正不取苟容初对公交车长公所善故人在供奉先生无私谒心望之先生射策得当执政间且荐高等故人匿先生牍遂不前居江阴会舒御史河行县故事御史谒庙县官长跪候车御史方齮龁诸县官暴甚先生倡言曰　天子置县官南面而临百里且先师在柰□□□而蔑桥门御史目摄之然卒未有以中也□郎吏部尚书熊公浃请以吴郎调吏部坐不拜严相国议格不行严相国属先生序钤山诗先生固辞谢留山东不调客以行间说先生先生谢曰仆待罪儒宗终不以善士而间相国坐泰安州试士御史顾言且按部来有司请避舍以居不许藩臬大夫毕从御史登岱先生独留不行及赴江西监司遇御史京口前驱不避御史嗛之　上遣使者出贵州使者失望寻中以飞语御史亦倡议南中嗟平直道不容即明时不免耳始归田里季弟维京亦自礼部移官先生语曰吾结发入官齿骎骎暮矣自今惟日讨诸子而训忠孝力耕稼供田租此吾事也季齿壮其母忘先业以报国家比年读书灌园将以家食老矣季转南京刑部省先生于家会先生哭严氏女过哀病大作踰月而病革召季及诸子属后事语甚详顾谓乡人某子甲往馈朱衣母以敛乃瞑先生家世葢州顾折节务恭俭年少女间于文学终身不衰始从宦京师执举子业师事袁郎袠庄郎用宾既而讲德修辞师事毗陵唐太史应德从毗陵诸令善临川徐良傅临朐冯惟讷从诸尚书郎善济南李攀龙江东王世贞武昌吴国伦广陵宗臣朱曰藩当是时济南江□并以追古称作者先生即逡逡师古然其持论犹宗毗陵其独操葢有足多者乃今遗文具在大都载奏议及岁编中 

　　○佥都御史杨公豫孙传 

　　佥都御史杨公豫孙传 【 胡广】 

　　杨豫孙字幼殷华亭人人绝颖慧强记博极羣书性端严沈毅明于理学即私居无燕亵之容与人交倾肺腑相示而尤好称引善类年十七举应天丁酉乡试登丁未进士释褐南京吏部考功司主事升礼部祠祭司员外郎中升福建监军道副使改湖广提学副使能正巳率人望之俨然诸生自考校外不轻交一语寻升河南参政召入太仆寺少卿未几改太常寺少卿提督四夷馆时华亭公当国引豫孙自辅凡海内人物与国家典章悉谘而后行由是士大夫欲求知华亭公者日辐辏其门豫孙逊谢之终不能遣乃力求出遂擢佥都御史巡抚湖广豫孙练达政务谙识人情案牍剖决如流日坐镇雅俗而巳接下官勤欵有礼吏犯小过辄以好言劝谕之不欲束湿毛鸷之令人皆爱而惮之踰年地方称无事以病卒官遗命家人无受赗赙以凂我平生其后上下诸司有所馈遗悉郄不受其守巳峻洁至死不逾如此所著有经史谱遗二卷成史若干卷文集若干卷 

　　○都察院右佥都御史刘公佑墓志铭（叶向高） 

　　都察院右佥都御史刘公佑墓志铭 【 大同】 

　　叶向高 
