<!-- { "loadSidebar": true } -->
　　夫岩穴笃行之士操身行义非必亢矫厉之节徼隆赫之誉觊幸于不可必得也而往往声施来世泽润后昆即王公大人罕所比崇焉岂非擅无爵之贵挟不求之富世所传鞠躬君子哉孔子曰齐景公民无得而称伯夷叔齐民到于今称之盖谓此也斯言也余盖于鄢处士有征焉处士讳叔敬字一之别号畏斋其先湖广石首人也至宋有讳勉者任隆兴省都差再传讳谟任吉州剌史爱山水之胜即漭滩而家又再传讳缙登文天祥榜进士徙庐陵华美坊又四传讳珊再徙泰和之城南占籍里中处士其嗣孙也生而敦朴吐词恂恂俗所尚机智一不能辨即诳之亦弗意人因目痴而处士顾心独喜往往自称说若获美誉者雅好施舍捐弃金钱率自以快岁大侵有鬻家畜以易粟者而得伪金粜者絷以讼官处士不问谁何辄乏居觧酬粜者金而释之巳复有妪负粟登舟误堕于水泣涕欲自溺曰无以见主人翁处士闻而赴之如其数与之粟一日还自墓所获百金于道需而迹其人其人踯躅以来使自言其状其人曰我窭人也贷金大十商□广三年而得百金凡所去坟墓奔走者以得少息活家众耳而今并捐之旦夕当委骨构壑即不死忍复面吾妻儿耶处士从容延之家而还其金其人顿首以十金谢处士让曰而谓我欲金耶而还百取十人情乎卒却之与美饮食而去平生不溺释氏顾独好放生有罗禽鸟市者即买而纵之俗好啖虾蟇得者辄折其股盖患其逸也处士恒购其无伤者而投之泽中其仁心爱物多此类也邑有澄江忽洪水弥漫处士欲渡巳舟矣适故人呼之登岸握手夷犹有两虾蟇戏于桥畔谛视久之巳欲复渡而舟巳先发中流溺矣里中人益咄嗟兴叹谓处士修德行义报若此也性笃孝友侍其父某翁暮齿曲意色养不违其志身所置产悉券其文名曰当与诸仲均之不令儿子得私也雅常读书无成不得列儒家者流恨见子廷亮有忠信之资辄命从周都御史弓冈公传胡氏春秋卒以贡上春官得正进县学训导巳又调鄞县学教谕所至饬躬厉行不征诸星束修之馈以廉谨称皆处士燕翼之贻也廷亮余门下闻处士之行盖详云论曰习俗之移人所从来久矣蓬麻之喻要非苟言之也今之人往往竞刀锥之利唶肠蹈肤于他人无论巳甚者骨肉肺胕不相贷假此非豺虎是甘良以溪壑之欲未易厌也处士者不其异哉方其还金活人要在自行其志讵责报于幽冥哉而渡江免患之一事何奇也昔陈掌不侯而吾昌绍国论者以阴德之报审若是则鄢氏后昆之昌亦若持券取物者矣 

　　○王义士芳传（张椿） 

　　张椿 
　　王义士者苏之太仓人也名芳字尚义一字德远别号南园幼业儒所交多名士家颇饶秉礼好施而自奉甚约晚喜阅瞿昙书故杀之物不食即遇一蚁亦存悲□每每施棺掩骼人以佛子呼之闻从父中丞思质公被逮裹粮奔赴号失声有长洲簿告急倒囊出百金之请益复以乡人周氏所托金十铤贷焉簿寻褫职亡去遂委居第偿周氏金而草衾鹦鹉桥晏如也尝访旧小直沽适慈溪费生廷槐病滞旅舍与语叹曰奇士奇士困顿尘土邪移至寓所共寝处时其饥饱寒燠而将护之唯谨明年春感异梦携生同舟南旋复梦堕桥下拯之不得谓其弗祥也晨兴辄焚香诵经之禳病病良巳巳而又病便溺狼藉市瓷躬涤除旁睨者不堪无厌倦意生数感泣曰吾何以报先生吾何以报先生诸所需果饵药物无一不备至润州舁易轻舠欲就姑苏名医调理次吕城生病革索笔作家书恨不及终养二亲涕咽谓南园曰生平心事百不一申天乎巳矣傥埋道傍乞书慈溪费廷槐不瞑目之□语脱口而逝时嘉靖癸亥三月二十有三日也双眸炯然南园曰古今旦莫孰彭殇仲津达人而怛化邪摩其眶者久之犹不瞑乃举其首枕之股拊膺而慰曰四海一家谁非兄弟骨肉弗面合也何恫况有四弟两儿亲养有托母戚戚尔生喉间砉然有声目渐暝匿尸二日舟人不知也抵虎丘称贷营棺衾手浴含殓权厝半塘僧舍讣其外舅华睛峯转告乃父汝登踰且而至举其匶弗前迟明南园絮酒来哭送乃举环寺门而观者啧啧叹曰不意今人中得见古人有苏苏陨涕者　论曰风会日流人情偷薄肝胆楚越争较锱铢当疾病患难时即骨肉容有规辟者视南园能无泚颡哉昔郭仲翔负吴保安之骨归葬故丘范巨卿梦张元伯之丧素服追挽彼皆久要犹响千古之齿颊乃若王君之于费生萍逢莫逆遂死友千里维持半塘挽别其艰辛骫骳有戚属所难者谓之义士非与予里人施牌目击其事谈甚悉故立传以俟观风者采焉 

　　○孙省祭镗传（莫如忠） 

　　莫如忠 
　　孙省祭者名镗山东莒州人尝掾曹需选铨部未达例得省祭还里云省祭人负气不羁习于骑射有四方志挟赀商吴越间吴越人未之奇也嘉靖甲寅倭冠骚掠东南民罹荼毒松郡濒海甚当事者思广召募议攻守而省祭倡义来谒具道所以愿戮力歼寇及输巳赀助兵饷奇节状郡侯方公嘉其志而见之于参政翁公大立公试之艺蹶张超乘趫捷异伦所佩双刀众莫能举运若飞翼公曰壮士亲酌饮之会谍者告急即以省祭往时官军方陈而兵宪任公环素忠勇先登贼所窘省祭望见疾呼驰昌贼围脱任于难由是名籍籍闻吴中矣省祭又自使人还莒括其家遍募尝所推结里中儿巳附率多响应郡人恃以无恐而省祭气亦倍有轻敌心居无何贼党从郭西烧民庐舟渡泖浒省祭奋袂起曰是可蹙而擒也即前以数辈从马逸突出贼后逆战竟日矢尽弦绝后援不至还及石湖桥半渡遇有伏摧堕之省祭雅不习溺拍未抵岸而贼艘四集矛剌其腹矣遂死死之日年三十四后军舆其尸归有司以礼收之道路欷歔多泣下者莫子曰余闻省祭名心壮之念其人齐产也习在骑射藉令得以其长□行平原间而御以善将者其所树声伐岂直此哉乃兴事未竟而以傫然之躯蹈险以死所谓不能尽其材者与然省祭商者而志于公以趋人之急无恡此其义与弦高之犒晋师卜式输财助边同量卒之以身殉名廪廪若是庶几哉古称节侠者非耶而或以黯于见可愤不及谋其身省祭病此何其与于巧利首鼠自全之庸而责捐生者以苛节也余哀而之传俾裒郡乘者有考焉 

　　○义士赵白石善继传（杨希淳） 

　　杨希淳 
　　白石赵君名善继字近之其先河南祥符人洪武初以闾右徙实京师占籍应天之上元居龙湾坊君生平倜傥负气慕古奇节其赴义事如常情之趋利者家故贫窭游郡庠不屑屑事举子业居常训徒食然不苟取好面斥人过亲交中有不义则嗛嗛若有疚于其身者诸凡忿争不平事往往酌其情理奋髯疏解以故亲交有忿争不平辄就君决之则各各服去其祖父咸治生业稍称饶维时京邑坊厢役獘滋重家日以索而其叔父有坐役死者君痛其家之苦役也痛乡邦之皆苦役而无所控诉也时时攘袂扼腕思以拯之而无繇嘉靖壬戌廵抚方双江公代廵黄公并以坊民陈告疾苦下郡邑稍蠲其得巳者君矍然谓同辈曰父老陈告今稍稍得请吾子弟代谢于京兆因述其所未尽者不亦可乎于是率数辈偕往时沃洲吕公韪之且曰公议出于学校彼父老粗鄙不足竦人听即代之言诸司可也先是父老陈疾苦往往上人所厌而诸生拘文法不得与公事亦鲜有恻恻任恤者至是君得命遂就同辈谋刊其所陈于梓率二邑坊甲中子弟之在郡庠者徧告诸司坊厢自正统来京兆扈公定请征银寄柜上下之家每季不过四五金迨嘉靖初增置印勑诸司其供应皆取诸坊甲而嘉靖中年尤竞酒燕每一燕会辄费二十许金此其害之甚者而其它飞坐之差若刑部大理之审录点斋供应也操廵江凤阳京仓屯田廵城之新增应付也户刑二部及大理寺之行取书手工食也诸衙门之脚力口粮也五城大胜关江东廵检等司之占钞夫也皆事关尊太平日京兆令丞所不能拒者而其大者若太常之进鲜也九库之占夫役也光禄之办柴薪也则又事涉上供虽大史莫之敢专者而光禄柴薪之害尤甚往往倾产以办有至死者大都上官乐供办而不覩其艰吏胥恣侵渔而靡惩其慝而坊民之贪黠者又自蚕食其中因缘罔利役费之所以四十倍于往昔者凡坐此也君率诸同辈日夜彷徨栉风雨犇走号吁中间若上官之狃故辙而厌更张下司之甘承奉而忌触忤史胥贪黠之恶害巳而腾诋诬甚非齿颊之能折者而君义气奋发诚意感动则又有今日陈说而明日遂见蠲除者由是听纳者渐多而抑沮者渐寡尊者先见施行而卑者从之上所陈诸滥役日以湔洗会谏议麓池郭公考绩北上遂具奏获请行诸衙门各各厘正而所谓库夫大柴诸重役一切报罢而君之拮据诚口瘏而足痛矣其后上司来者往往知怜恤施惠政详惠政录中亦由民隐彻于上人故也最后值隆庆改元百司淬砺而楚侗耿师视学政宋公代廵竹岩王公视屯政少鲁周公视马政相与协心剔蠧委责于通府陶经久之规事详鹳山李翁碑记盖至是而后富者不至倾产贫者不至逃匿计今役费殆减什之七八而较之立法之初纔二三倍耳迹辛丑壬戌之间民多贫瘠而警謷苦役识者重有隐忧乃今户多帖席虽荷大政有自而君实与有力焉中间勒惠政碑梓惠政录建惠泽祠多所劳勚不具述然君既委身民瘼尤不得殚精本业癸亥楚侗耿师校文当黜特以其行谊还其初服盖君雅敦大节三子自强自新自立皆事家人作业每教之勤慎诸门生姻戚之年少者造次邂逅随以训饬诸年少敬惮之尤笃友谊所交有休戚大事辄趋走经度必办而后巳急患难重然诺好直言对人尽剖肝鬲无几微蓄藏然不记宿怨怨者亦希岁己巳君□五十有七矣自惟以一介士而动诸司彻　天听蠲百姓疾苦盖寝食在念者余八年亦既获所志即出效一职宰百里未必尔尔至是稍欲优游以卒岁足迹不涉公府不轻与公事而雅怀不卒一朝坐逝六月二十三日也殁之日异姓来哭者数十百人往君悉力坊甲同辈左右者实繁其人然首事者往往畏怯不前其言诸乡先生附名以示公举虽共许诺而中间犹有以当路私交不直附者则其它可知盖倡首之难如此微君之义盍克成是举哉杨子希淳曰往代以诸生言事如陈东辈君子多其义而重伤其时盖言事迨于诸生则肉食者益受其鄙而国体藐如本朝之有禁盖有微意然残民至于嘉靖之末年极矣此其风固有所自赵君一昌言之而从者众允者众上之人率谅其请而不咎虽笃诚久感动哉亦国家养士之泽未泯而中间回泰者自有其人故也假令诸司不更其弊而复以咎或颓或激殆不知所终嗣是际嘉隆间海内议条编议里甲蠧政渐去而民以渐安君此举寔先焉余故传其事行以不没君之义且庆　国家久长之福异于往代云 

　　○义士壶公郭铨传（郭一鹗） 

　　郭一鹗 
