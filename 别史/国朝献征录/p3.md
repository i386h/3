<!-- { "loadSidebar": true } -->
　　讳惟焯乃　昭王庶第一子正德四年袭封嘉靖二十三年薨谥曰定王少失怙依　祖母　简王妃廖氏抚育成立王性淳笃不尚浮华服膳恒俭素□□布尝言君恩莫报每诘旦焚香望　阙祝曰寿与□齐永万邦主鞠躬舞蹈若对　天颜事　祖母廖氏尽色养晨昏定省必恭谨事无大小请命后行节朔礼宴缙绅仪度闲雅不轻言笑诸缙绅敬之生平循理乐善稽古右文先是关中故无史记王乃求善本刊之成趣轩中俾学士家便观焉即东平何让侍卫子弟遴其俊秀者乃设学陶育之故人才奋起不乏科第优恤军校耆幼者蠲其赋周人之急助人之丧惟恐不及大旱王斋沐祷于神甘霖即霈越岁再不雨祷辄应其积诚动神如此王有玉绦钩素佩而珍爱者侍从误坠地而毁众侍惊怖王曰数也竟不改容亦不言侍从过嘉靖十九年廵抚都御史赵廷瑞廵按御史张光祖遵　诏上其行奉　世宗肃皇帝勑谕旌之仍命有司建坊牌于灵星门扁曰忠孝尚义贤德着闻 

　　○汧阳安裕王诚洌 

　　汧阳安裕王诚洌秦康王诸孙也事父端懿王暨继母以孝闻视寝问安晨夕不怠弘治乙卯端懿遘疾甚王衣不解带食不变味汤药必亲尝而后进之每夜稽首北辰乞以身代端懿薨王枕块寝苫尽断酒肉虽酰酱盐酪不入口将葬霖雨王祷之而霁葬巳霖复大作明年墓上嘉禾生一本双穗嘉二实共蒂所植墓树挺秀不萎慈乌异鸟环集其间王竟丧衰麻不去身独处斋室以毋马妃早薨不逮巳养追服蔬食者复三年弘治辛酉冬雪中萱草有华人咸谓孝感所致王长子时娶夫人王氏先卒遂不再娶秦定王以王孝行　上闻弘治十五年　赐勑嘉奖 

　　○晋王传 

　　晋王棡年十三受封又七年之国太原巳而得罪废懿文太子调护得还洪武三十年卒谥恭世子济熺嗣靖难后封济熺弟济熿平阳王济炫庆成王济熺子美圭封晋世子济熿狠戾失爱憾其父并憾济熺不解嗾庆成诸王日诉济熺过于朝又诱府中官校诬济熺罪竟夺熺爵并废美圭庶人守恭王园济熿遂得嗣王益骄横百方幽苦济熺父子恭王有老媪不能平走诉　文皇立召狱中晋府承奉左征问之尽知济熿构济熺状即释征驰驿召济熺父子时济熺囚空室巳十年左征者济熿尝言其佐济熺逆逮治京师府中言征久死矣征至一府大惊征入空室解济熺缧绁相抱持大恸济熿自是怨望出悖语济熺父子见　上行在所济熺病惫甚　上见之恻然不直济熿遂封美圭平阳王俾奉父居平阳恭王故有田在连伯滩　文皇与美圭矣济熿夺不与圭闻上　仁宗再三谕济熿还美圭不从美圭言连伯滩地隶平阳不隶太原因及曩诬构事　仁宗遣人视滩果隶平阳又书谕济熿美圭父子国□累年诗曰春令在原兄弟急难每用吟咏感念无巳缅惟贤弟同吾此心又书谕美圭朕谕晋王让汝田兄弟叔侄本同一气侄事叔益恭爱久当怜汝济熿得书又闻　朝廷赐济熺王冠服遂广致妖巫府中造呪咀事　仁宗崩又不服丧　宣宗即位怜济熺父子时时问劳济熿呪咀事益露踪迹自度罪不可解人结高煦谋不车丸日夜造兵器宁化王济焕告变　上曰勿泄擒高煦又得济熿与交通书　上又曰勿泄济熿固自知益反侧不安其所遣诣高煦人又走　京师首内使刘信又奏济熿擅取屯粮十余万石给护军欲反应高煦并呪咀宁化王又言济熿毒弒其母济熿始惧辞王爵及护卫不听遗书及勑符召济熿至示以诸所发奸逆状济熿大地顿首言臣罪万死　上书谕诸王去岁高煦反罪人既得奸党人皆言赵晋二王实与谋予未忍信今晋府人累上告变徐察之有验不诬赵王自知事不可掩巳辞护卫济熿得罪　宗社不敢以私亲废大义谨遵　祖训免庶人屏之凤阳诛其同谋及妖巫数人恭王妃在晋府者令美圭迎平阳奉养复济熺晋王卒谥定美圭正统初嗣王卒谥宪子锺铉嗣卒谥庄奇源世子未嗣卒以孙嗣王赠晋靖王靖王子表荣世孙未嗣王卒以子嗣王赠晋怀王怀王知烊以世曾孙嗣卒谥端侄新土典以新化王庶长子嗣王新化王者晋靖王次子表槏也谥恭裕恭裕王子端和王知火节端和王二子新土典新墧端和王卒晋王请端和王庶长子新土典嗣新化王未封而晋王卒无子晋靖王庶子荣泽王表檈与新化诸王皆晋王叔兄弟也曰嗣王者非新土典即新墧然皆幼摄府事则我长晋王妃王氏曰晋王无后次及新化王新化王父子卒有孙新土典在也即召入府拜几筵后行丧荣泽王忿我叔父行顾不得王新土典端和王长子长子不得人后新土典宜嗣新化王新墧嗣晋王礼也疏下礼部议新土典宜嗣晋王俟服阕请封又言制亲王绝郡王以序继亲王爵其郡王不得复请继封次子止封镇国将军新土典得嗣晋王赠父晋康王 
【 吾学编】 
　　王年老有疾无子万历二年请以镇国将军新墧子辅国将军慎镜嗣　上允入府侍汤药 【 承休王长子寅枝绳蛰录】 

　　○晋庄王锺铉 

　　晋庄王锺铉宪王之子　高皇帝曾孙也正统七年以榆社王进封弘治十五年薨在位六十一年寿七十五王好博古喜法书尝以绛帖岁久断脱令世□奇源采旧所藏古今名人墨迹摹刻以传□宝贤□集古法帖弘治九年表上之　孝宗赐勑嘉奖世子世孙皆先卒世曾孙如烊嗣位是端王端王亦好文雅尝校汉文选唐文粹宋文鉴暨　世宗御制敬一箴雕梓进　览嘉靖八年上之赐勑勉以经学事嫡母郝妃生母彭氏夫人以孝谨闻母妃薨号恸几绝执丧尽礼有素芝产寝宫中白鸥盘王所止抚臣上其事　赐勑奖谕 

　　○庆成端顺王奇浈 

　　庆成端顺王奇浈晋恭王玄孙也弘治十二年袭爵正德中以贤孝闻　赐勑褒奖嘉靖十一年薨子表栾嗣爵是恭裕王王朴茂寡言笃于孝友好文谨度誉动国中嘉靖三十年冬王寿八十抚臣王崇上疏乞旌表诏赐书嘉奖赉以金币尚书王琼嘉靖初上言庆成王生子七十人吴郡王世贞着　皇明盛事述称庆成王生百子长封王余九十九人并镇国将军每会紫玊盈坐至不能相识而人皆隆准极异事也考其世葢端顺王云 

　　○西河恭定王奇溯 

　　西河恭定王奇溯晋定王之曾孙也父顺简王方王岁稍稍长问父所在不得即知痛哭刻旃檀顺简像祀之母叶夫人尝病渴中王稽颡祷天俄有甘泉自地涌出夫人饮泉病良巳母卒哀毁骨立官墀古栢忽生奇花两头异香袭人嘉靖三十六年寿七十有六薨子表相嗣爵亦以孝闻 
【 俱藩献志】 
　　辅国将军奇添庆成靖恭王之孙也娶夫人王氏而添早卒夫人奉姑毓子备尝劳瘁孀居六十余年逮见孙曾四世嘉靖三十九年五月山西抚按疏其节孝乞赐旌表从之时年八十矣恭人贺氏庆成镇国中尉知火恚配也嘉靖三十七年春知火恚病甚恭人极意侍左右知不可起欲先死以殉雉经焉侍儿救而止寻取澒一勺咽之左右复救夺恭人曰澒毒人脏前无可救理即可救亦复寻死遂闭口绝食饮竟与其夫同时卒庆成王表栾以闻请赐旌表礼官按典或无旌命妇例　世宗皇帝嘉其节特许旌之谥曰贞烈恭人 

　　○周王传 

　　周王橚秦晋二王皆　高皇后子周王育于孙贵妃妃卒服以慈母斩衰三年主丧事洪武三年封吴王国钱塘工部尚书张允请建诸王府　上曰吴府且勿建七年置杭护卫　上以浙江财赋地不可封王罢护卫十一年改封周王国开封府即宋故宫府二十二年王弃其国来凤阳迁之云南未行还原国建文中人告王反建文君命曹国公即讯景隆大索金宝王不能应坐王反王至京窜云南诸子并别流放巳而召还南京靖难兵入金川门王与齐王见　成祖且拜且哭因并辔行登楼相慰又哭遂得复封王加禄五千石以开封圯于河改建印洛阳巳而又还开封封其长子有炖周世子有勋汝南王有烜顺阳王有爝祥符王有熺新安王有光永宁王有煽汝阳王有爌镇平王有炥宜阳王永乐二年来朝献驺虞八年请祀　太祖国中　上书谕支子不得祭　太祖王国祖始封之君不许巳而数有过　上辄赦不问有告王反者遣都御史王彰谕意王大惧上还护卫　仁宗即位加禄五千石通前二万石卒谥定子有焞嗣宣德元年王请□　阙谢诸弟封不许止弟汝南王有勋数诬王　上书谕王先是有勋与有熹素恶有爝与赵王书刻祥符王印记封识置彰德城外道傍都指挥王友得书闻上　宣宗疑有离间逮友讯无迹召有爝至曰必有勋也此书者又召有勋讯服词连有熹有勋志行故不臧少与高煦善建文中尝告父定王反定王竟囚系除国靖难后始释遂乞诛有勋　上遣有勋去云南居大理后定王老始归河南有熹喜生食人脑肝胆薄暮每伺人过门辄诱入杀而食之以故其邸前日未晡即断行迹　宣宗恶有勋有熹免庶人留有熹居京师巳复爵有炖卒谥宪弟祥符王有爝嗣景泰三年卒谥简子世子子垕嗣卒谥靖无子弟通许王子埅嗣卒谥懿子同镳嗣卒谥惠子安横世子卒以子睦木审嗣赠周悼王睦木审卒谥恭世子勤熄未嗣卒世孙朝堈迎　驾加禄岁三百石赠金币嘉靖十八年嗣王二十一年廵抚魏有本上言河南诸宗人缺禄米三百万石诸将军安淄等五百人哗椎行台门凌逼抚臣安淄坐革庶人二十一年王及宗人献白金六千两助修　太庙赐玉带一围衣一称 
【 吾学编】 
　　三十年卒谥庄子铤嗣四十二年生嫡子肃溙隆庆六年封世子 【 藩献志】 

　　○周定王 

　　周定王讳橚　高皇帝第五子始封吴王洪武十一年改封周王国开封建文中以猜忌大藩窜王云南　成祖靖难得复爵永乐二年献颂九章及佾舞王与　文皇帝同母　高皇后特见友爱岁时问遗不绝尝以汴梁患河水□□□营宫洛阳永乐三年王上书言汴梁水去堤防稍固第乞修旧宫以居免劳民力　上善之遂罢洛阳役六年王遣仪宾春进野蚕茧永乐十四年上疏辞所赐在城税课十九年春以奄三告王不车丸召至京师王遂奏纳三护卫而还洪熙元年薨王尝以国土夷旷庶草蕃庑多可佐饥馑乃购诸田夫野老得甲坼勾萌之物四百余种植圃中躬自辨别察其滋长成熟绘图而注疏之作救荒本草四卷博物者资焉王之子十有五人皆袭珪组受茅祚今周藩众爵五千有奇视他邦独盛论者以定王宅心仁惠功造本草有以昌其后叶耳世子有炖嗣立是宪王 

　　○周宪王有炖 

　　周宪王恭谨好文辞兼工书画着诚斋录乐府传奇若干卷又集古名迹十卷手自摹临勒石名东书堂集古法帖遒丽可观所制乐府新声大梁人至今歌舞之正统四年薨无子妃巩氏暨牛戴韩欧陈李六夫人同日自经以殉　诏谥妃贞烈六夫人贞顺附葬宪园弟有爝以祥符王进封简王 

　　○镇平恭靖王有爌 

　　镇平恭靖王有爌周定王第八子也母周夫人建文庚辰八月生王于云南蒙化　文皇帝即位复定王封王方数岁封镇平王稍长嗜学工吟咏兼通书画凡骑射鞠蹙诸伎艺靡所不习尝读中庸默有悟解作道统论几万言又采历代公族贤者自夏五子迄金元百余人作贤王传若干卷着德善斋诗集菊图谱寿七十三薨子荣庄王子堠嗣 

　　○博平恭裕王安戌 

