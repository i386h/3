<!-- { "loadSidebar": true } -->
　　崔公讳岩字民瞻先世本河南宜阳人祖祯任秦府长史谪官郴州仓大使始占籍于郴公领成化庚子乡荐登辛丑进士甲辰授户部主事监兑河西务军粮乙巳犒师大同丙午莅牧御厩刍峙皆有声丁未佐理大仓京储出纳惟允弘治戊申进员外郎督饷良乡保暨诸边关己酉督征于通州庚戌奉命仪真诸处催督粮运事竣进郎中分割长芦盐课公既视篆积弊为之一清乙卯河决张秋粮运沮滞　上勑公往比至临清河巳坚漕米弗克进者逾百万石公乃寄贮水次每石量收脚价银并耗若干竣来春分给直隶山东及河北先到船带运于通州输纳而先期遣冻船归不误下运人皆便之丙辰有中贵人奏乞长芦盐二十万引南京织造公白利害三上疏得请遂巳丁巳虏犯蓟州密云警报至兵出敕公亟往区画粮刍公百方措备大军所至获济擢山东左参政总部诸边起运粮赴京事获旱竣未几丁外艰壬戍服阕复原任奉命管屯田水利兼查驿递支费众务咸举癸亥潍河决为民患公躬率属吏筑浚三月堤成流还故道士民讴歌分守海右道备倭兵马简练始精乙丑迁江西右布政使寻迁河南左布政使理棼修坠皆着成绩正德丙寅冬拜都察院右副都御史巡抚大同抵镇疏论五事曰城边防以遏虏骑立卫学以作将才增递运以苏民困免杂差以纾消乏均年劳以□巡守既上即见举行四月破胡捷奏　上大悦勑赐金币奖励是年以不附逆瑾逮诏狱久之始雪明年御虏再捷改陜西巡抚以前功再领金币之锡关中方荒歉饿殍盈道公查在库见物委属分赈仍具疏极陈　上为感动发内帑并补纳例种盐课银十五万备接济之用军民获更生焉冬召升工部右侍郎署部事时羣珰争兴工役司礼监欲修经厂御用监欲修公厅内官监置造鳌山灯火屡疏极言事获停止所省民财几三十万两中贵用事人无所利入切齿怨怒坐是尚书缺次当及公而补公右者越公位廷议哄然公略不形辞色岁终山东守臣奏河决害甚宜命大臣往治羣小欲挤公外佯荐公明年公遂行沿流视堤且浚且筑未尝少安寝食工将讫内艰讣至得代归因而中伤幸　上圣明止得致仕公退林下惟诗酒自娱人不敢于以私建苏仙石桥以济病涉民至今称之家居岁周纪嘉靖元年四月卒其子士英请于朝　诏有司治葬遣官谕祭 

　　○工部侍郎何天衢传（廖□南） 

　　廖□南 
　　何天衢字道亨世居营道之潇川人称为潇山公本汉大司空何武□□至唐有曰保义者通判道州保义之子仲举为马殷天策府学士数十叶至天衢天衢生而颛灵渊笃识者异之比长游濂溪月岩山崎崛山截嶪囷嶒山艮西东下上朓朒侧匿宛如太极图状遂溘尔深悟窅尔冥思学为先天之学久之有得人莫得窥弘治丙辰进士授嘉兴令县多豪右天衢至日诛悖逆戒嚣讼治圯族恤茕尫绥逋从六载绩用丕彰拜监察御史弹劾无少避大司马马文升时司宰衡又衢首劾之权贵敛手畏惮嘉靖纪元擢为都御史巡视河道时河南诸侯王多骄纵不法于濢于淡蓄妖招亡驰骋无忌天衢暴诸奸状剪其羽翼藩服帖然矿寇王堂兵起鲁沛势连淮颖众十数万天衢克之晋工部右侍郎增禄一品留守南都直日食门灾上疏极谏　上嘉纳之乃迁理易州厂厂多中贵人恃恩敛怨处之咸宜未几入工部大役朋兴综理微密事克就绪丁亥春正月庚辰大雾雨木氷壬午亦如之天衢素精于星象历数皇极太乙之学□与浙隐者甘泉吴珫游尽得其术至是征诸各征窃叹曰京房有言涌泉出道人巳今木稼吾其巳乎乃进予谓曰老夫巳矣无能为矣视楚先民心孔悲矣知老夫者其惟吾子乎二月丙辰卒于旅邸子岱始生四岁乃荫其弟曰天行 

　　○工部右侍郎徐公赞墓志铭（张邦奇） 

　　张邦奇 
　　公姓徐氏讳赞字朝仪夫十六遭父丧太淑人程□忧之公日益淬励奉慈训勤苦绩学服阕补县学□从父少参公沂受尚书母舅宪副程公瑞卿时左右之学用大成弘治辛酉举于乡乙丑登进士时修　孝庙实录命公采辑于南畿丁卯复命授枣强知县流贼刘六等长驱枣强宿戒预备逡巡避去巳而大饥公捐俸为粥立法分饲富民感激出粟相继全活万余庚午擢监察御史奉例免试职以优异之比之京士民泣送真道既复相与立祠祀之明年巡视京城锄击豪右明年巡盐长芦兼巡视河道时刘贼遗党杨虎等流刼开济炽甚公计擒之械送京师　武庙嘉悦赐之金币甲戍巡按江西时宸濠蓄逆潜结湖中巨寇徐九龄等数百人公悉擒剪其羽翼疏闻赐玺书奖励升俸一级九江诸郡洊罹兵荒民困特甚疏请宽逋负罢征役释冤平狱风采凛然丙子擢苏州府知府抑奢丽剔弊蠹课财惠民百务厘举尝横被诬抑恬不为动人以为难丁丑入觐吏部考最比还郡大水疏请赈贷民以不殍己卯宸濠煽变公治兵给饷遣战舰数百应援会　大驾南征远近□骚独苏郡赖公不扰辛巳　天子践祚擢河南布政司右参政仍掌府事白茆港之役抚臣李公充嗣荐公自代不允遂以委公费省而功巨公之力也　上特降旨嘉劳嘉靖壬午擢江西布政司左参政甲申擢贵州按察使寻改湖广丙戍改云南丁亥冬土舍安铨叛调兵裒粮登城狥师至废飡寝造小旗千余书同心恊力各保身家八字令各执聚听抚以阴诱其胁从之党贼势遂衰时冱寒民多冻馁公请抚臣大发仓廪全活无算戊子春土舍安凤朝文继叛与安全合进围省城将肆焚戮上下震恐公登埤呼寇谕以　朝廷威德皆大地曰不敢有他但欲平争袭耳公权辞许之令退舍俟命寇既退即走使各哨集诸军合击俘获万余计擒渠魁审简胁从卒为开释民德之家为立祠巡抚欧阳公重疏公勋能擢本藩右布政使公念太淑人寿跻八十疏乞终养即日弃官东还抚按交章保留升都察院右副都御史抚治郧阳玺书及门公犹欲辞太淑人以大义勖之乃行寻改抚河南值岁饥盗起条陈救荒三事一曰宽赋敛以安人心二曰广赈恤以救民命三曰严备御以慑强梁　上纳焉又陈四事一曰处岁派以资国用二曰均地粮以苏民困三曰移水次以便兑运四曰处马政以节民力庚寅夏怀庆麦秀四岐以闻　上嘉悦温旨褒答赉以金币辛卯郊祀礼成推恩进阶通议大夫赠祖考皆如其官夏旱疏请蠲租公在洛中救荒恤灾先后疏百上洛土赖之所论荐皆一时名士士论称服升工部右侍郎壬辰春承勑勘事山西事竣闻太淑人讣音哀毁几绝　上赐祭葬如制公耆年居丧恸必移时积以成疾癸巳二月遂卒　上闻赐祭葬公方面美髯伟然山立望之知其德福人也遇人冲夷和粹不喜谐谑恒持敬畏不少忽平生所赒恤甚多未尝自德有犯未尝与较人无贤不肖称公雅量无间言善为文多不留稿今所存奏议八卷藏于家 

　　○工部右侍郎赠尚书瑞石江公晓神道碑□（吕本） 

　　吕本 
