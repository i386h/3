<!-- { "loadSidebar": true } -->
　　云渊子越山阴里人先世汝南从南渡族于越代有闻人子生其父郡博士名之因述学字继志盖祝以述道学继圣志云学别号云渊子子资睿才闳素负经济尤邃于易历居尝曰易天道也历之元也知历斯知天知天斯知易而历法乃寥寥莫传哉爰南游吴北游燕徧诹业天官氏之术闻郭太史弧矢法以圆求圆循弦宛转极与天肖视诸古名人用方规圆法最善名曰弧矢经时荆川唐太史博研古算箸溪顾司马精演例法欲求弧矢经而不可得见子竭其心思撰补弧矢又续中经纂历议集历草而历法遂完书然此特经法也可以测交蚀未可以测凌犯　国初天竺贡马哈麻纬法以步五星第中西异术经纬难通子则曰天一也法恶得二乃以中国之算法测西占之凌犯经纬分而可合郭马异而可同前无古往后无今来矣先儒赞尧夫差法冠绝古今余于云渊历亦云有欲钦天授时舍是法奚适焉吁嘻云渊世岂无子云哉子知天又知易矣故其生平著述较图书较理论以彰易之体极爻象着易义以达易之用集京□之文谐元韵之声用占经□象告吉凶而易一天周子心一易矣其它辑会占而参以命法纂通志而征以世纪准晷极而定度里之数本山河而序流峙之支水陆远近有程以备行兵迂直都省区域有界以表守国形胜星命砂水太乙六壬遁甲演禽风角鸟占兵符阵法靡不洞其玄微阐其秘旨作有成书是皆易之绪余而足以资经济讵曰占算云乎哉合所纂撰凡千余卷总而题曰神道大编夫编曷神也余闻周子之于道星变谭之关帅遁甲授之吕僊经疑启于元灵附耳历诀悟牖风展书事亦询神矣编宜以神题余又闻周子蓟镇着布□之奇功柯梅效火攻之伟绩天长决胜飞兰擒叛□□□遭横兵罹飓风迫倭刃俱幸无恙而其得于神助者多甚子盖贯天人彻幽明而学有实际者乎乃生不逢年会我　国家熙洽有志莫售抱道自怡布衣泉石逍遥湖海所谓隐君子者非邪岂用不在一时而在异日与抑神之阐易开来以翊　圣明之设教□ 

　　○仝景明先生寅传（占验　程敏政） 

　　程敏政 
　　仝先生寅字景明山西安邑人少聪警失明无所事事乃受易师学悉究羲经画外之旨而以京房断占多奇中正统间父清游云中挟景明与俱三边吏士有问身休戚及军利钝成败必就景明决之由是仝先生之名闻四方己巳秋虏酋也先大入边　英庙北狩阴遣使命镇守中贵人裴当问景明景明筮得干之初九附奏曰庚午岁仲秋车驾当还还后七八年必复辟　英庙心识之时忠国公石亨以参将守云中贤景明引上宾动必咨之曁　景帝嗣位虏益炽召亨还总京营亨以清有干略荐以自辅景明因侍行至京时也先复入寇京师戒严亨召景明问计景明筮之曰无能也且彼气巳骄战之必克虏果败去庚午也先欲奉　英庙北还时率以诈独武宁伯朱谦上书恳请　朝廷持不敢发景明力言于亨曰虏人顺天举义我中国返失迎奉之礼独不夷狄笑乎亨遂与少保于公协议遣使虏果奉乘舆来归实庚午秋也　英庙以太上皇居南宫三年锦衣指挥卢忠上变外议汹汹忠一日屏人请筮景明以大义叱之曰是兆大凶死不足赎忠惧而佯狂风状两宫乃安忠后大诛如景明言　景帝□□豫也中外以储嗣未定忧景明亟言于亨曰公国柱石当委身致命以安宗社今危疑之际不早定大计祸且□□□意遂决　英庙复辟将官景明景明固辞乃命工范金铸阴阳神灵四字筮钱十八文制象牙盒贮之以赐又赐鱼牙金酒杯一白金彩币若干会清以指挥佥事将出莅徐州　上曰仝演得无偕往乎其授锦衣卫百户在京居住景明复固辞不允景明见亨宠位巳极每因筮以持满之道反复戒之弗纳卒及于祸景明当景泰天顺间名公卿大夫无不延接者然一语不及私事惟抑邪与正济颠扶危可致力则谆谆不少回避遇古今图史及异书必令人傍诵听之至老不倦又缘名字之义自号启阳今八十有六岁尚康强无恙三子长銮以材武自见官锦衣卫百户次蓥治易进士业次锐以善书隶中书舍人　论曰昔严君平卜筮与人子言依于孝与人弟言依于顺与人臣言依于忠各因势导之以善盖贤而隐于卜肆者也若仝景明先生固闻君平之风而有慕焉者欤其礼于名流不凂于权贵寿而有子老于　圣世□幸也彼司马季主不见知于宋忠贾谊郭景纯不免于王毅之□□□□□□□所得又景明之所不满者欤 

　　○仝寅 

　　山西安邑仝寅少瞽学易卜筮以京房断占辄奇中正统中随父清大同裕陵北狩令大同守阉裴当问仝筮得干之复寅密附奏曰大吉夫四初应也初潜四跃明年岁在午其干庚午跃候也庚更新也龙岁一跃秋潜秋跃浃岁也明年秋驾当复矣繇勿用应或之或之者疑之也还而复也幽然象龙也数九也四近五跃近飞龙在丑丑曰赤奋若复在午午色赤也午奋于丑若顺也天顺之也其干丁象大明也位于南火方也寅其生也午其王也壬其合也其复辟也其当九年之后岁丁丑月寅日午合于壬乎裕陵心识之寅至京也先犯京城将官召寅筮曰虏无能彼骄我骁战必胜虏果败庚午也先行成朝议未坚决寅劝石亨协谋于少保迎驾驾至以　太上皇居南城巳而锦衣使卢忠上变告密筮寅所寅佯不知者惊曰是何占也而凶若是不灭族且杀身祸巳种矣柰何忠大惧徉狂事得不竟忠卒坐诛丁丑正乃壬午□驾出南城登极召欲官寅辞乃范金阴阳神□四字筮钱十有八贮之牙盒赐之会清以指□出莅徐州　上留寅京师授锦衣百户寅又辞不允时石大贵幸寅每筮戒以持满石不悟及祸公卿大夫喜接寅寅语不及私大抵抑邪与正拯人颠阨年九十卒 

　　○锦衣卫仝百户墓志铭 

　　翁讳寅字景明姓仝氏别号敬庵其先本山西安邑人在胜国时有行军断事者翁之高祖也曾祖讳均道祖讳仲敬大同高山卫总管父讳清义勇后卫指挥佥事翁生十二年而丧明其父令择所行事曰必也卜者吾见瞽者有之其礼于士大夫者必以卜其道者也遂从日者游与之言意便开发未尽一月尽能诵其师之所习其师谢遣之更从其舅氏受周易旁通禄命之言耳所瞥闻强记不忘其舅氏亦异之时尚在安邑也巳而随其父于大同闻有精于其术者辄往叩之谈理皆出其下然犹未能自信试人卜皆奇中名声蹶然起趋者如市时定襄伯郭登守大同会当行边谍报虏且至扶箕许之出翁独以不可或曰神固许之是瞽者焉能知军事且业巳部分诸将矣势不可止遂往不及二十里虏大发四面定襄几不免始悔不用翁言于是大同人讙□以为神忠国公石亨时参将尤笃信之虏尝入黑山峪亨疑众寡不敌不敢出令作卦翁曰此行当大捷巳而果然亨之入典兵务也载与俱来次代州翁教之速驱且曰否者必有变遂发代州明日虏闻之来追巳不及矣一日在行营晨起谓亨曰今日当有小故但不知其应如何言未既大雨山下水涌起漂辎重并失印所在翁言当在东南树下亨遣人从求之果得印既至京师亨每事必咨焉先是　英庙雅知翁名天顺初元欲之官以疾辞遂有鱼牙酒杯若金币之赐是年冬其父调徐州卫翁侍行　上闻之召还授锦衣卫百户仍赐彩币慰留之翁人觥觥有直气当石氏之用事也多有藉声势张皇者翁独明于几先故不与其祸虽有言终得自明比卒之日裁去其禄其所交多当世公卿贵人有就之卜者据案抗言必尽其意而后巳然晚年占要验乃异前日岂其少时值功名之会固若有神物以启其衷者耶翁以弘治九年七月二十八日卒春秋八十有三 

　　○廖均卿传（地理） 

　　廖均卿江西人精地理　成祖择寿陵久不得吉壤永乐七年　仁孝皇后尚未葬礼部尚书赵□以均卿至昌平县徧阅诸山得县东黄土山最吉　成祖即日临视定议封天寿山命武义伯王通等董役授均卿官或曰定长陵者王府尹也亡其名亦不知何许人 

　　
　　六科都给事中 
　　左右给事中 
　　给事中 
　　南京六科给事中 

　　◆六科都给事中 

　　礼科都给事中傅公安傅（朱睦木挈） 
　　礼科都给中传公（子霖　祥符文献志） 
　　户科都给事中龚君泰墓表（正骥） 
　　户科都给事中韩君智墓表（李东阳） 
　　兵科都给事中屈君伸墓志铭（罗玘） 
　　户科都给事中张君文传（罗玘） 
　　工科都给事中许公天锡墓志铭（林瀚） 
　　礼科都给事中俞公敦传 
　　吏科都给事中杨公秉义墓志铭（徐阶） 
　　都给事中薛公廷宠传略（府志） 
　　礼科都给事中吕先生应祥墓碑（马自强） 
　　都给事中厉汝进传（州志） 
　　周都谏昆传（戚元佐） 
　　刑科都给事中南玄戚君贤行状（罗洪先） 
　　王科都给事中陈公世恩传（邢侗） 

　　○礼科都给事中傅公安傅（朱睦木挈） 

　　朱睦木挈 
　　傅安字志道太康人也以县吏起家历四夷馆通事舍人鸿胪寺序班洪武二十七年转兵科给事中明年复迁礼科都给事中永乐初时西域撒马儿罕弗宾　上遣安持节往使至其国以顺逆祸福谕之撒马儿罕酋长固不服且讽安使降安曰吾　天朝使臣可从汝反邪酋长怒因羁留虏庭凡十三年艰苦备尝志节益励酋长知终不可屈乃以礼送还国因献名马珠玉以谢自是王贡遂通安既归以老病不能任事恳乞骸骨　上悯之赐一品服致仕仍令有司月给米十二石与夫八人宣德□年卒于家□遣官谕祭仍命有司治葬事墓在朱僊镇岳庙后初安之使西域也方壮龄比归须眉尽白同行御史姚臣太监刘惟俱物故官军十五百人而生还者十有七人而巳安卒后子霖举贤良方正任锦衣卫经历论曰昔汉苏武使匈奴十九年始归谷吉使郅支单于乃竟见害今观傅薛事亦何其相类也夫事之遭值有幸不幸耳幸而事济完名全节何必于死不幸而临难岂求苟免是故子卿志道之不死谷吉□严之死其致一也要之不辱君命自靖其志而巳矣 

　　○礼科都给中传公（子霖　祥符文献志） 

　　祥符文献志 
　　公讳安字志道父岩母端氏自太康徙居祥符之朱僊镇公以刀笔起家南京后军都督府吏历四夷馆通事舍人鸿胪寺序班洪武二十七年甲戌　钦授兵科给事中明年乙亥调礼科给事中累官本科都给事中永乐初廷臣奏天下虽定四夷未宾理合遣官前往西番撒马儿罕及马哈木王等处诏谕蒙钦差太监刘惟御史姚臣公三人同率官军千五百人至撒马儿罕酋长羁留□有三年不屈节永乐十六年戊戌回还西番撒马□罕等夷人进献名马骆驼珠玉到京太监御史俱病故西番柩还中土官军一千五百人存者止十有七人公年老风疾不能任事赐一品服回籍令有司岁给月米一十二石人夫八名以终其身宣德四年病故礼部奏准遣官谕祭修坟安葬坟在朱僊镇岳王庙后冈上今石羊虎存焉 
【 傅氏家藏历】 子霖以贤良方正荐授通政司知事迁锦衣卫经历改六安州官卒从葬朱僊镇父茔之次 【 张运使人物总志考】 
