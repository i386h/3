<!-- { "loadSidebar": true } -->
　　杨广巢县人初事双刀赵元帅以智勇闻岁丁酉四月宣州归附授左翼元帅副使十一月从总兵徐达攻池州枞阳窘双刀赵俘其兵戊戌十月克复宜兴先是宜兴复叛　上命达率师讨之未下至是达遣兵绝其饷道帅广等并力攻城遂拔之十二月从下婺州己亥正月克诸暨攻绍兴还婺九月取衢州庚子正月攻高邮月城先登辛丑四月策应濠州八月江州既破陈友谅走武昌壬寅正月遂下洪都留守御癸卯六月攻吉安甲辰武昌平从讨熊天瑞于赣州乙巳正月天瑞降南雄韶州亦附丙午征进湖南益阳三月升英武卫管军千户八月诸将伐张士诚广乘海舟取湖州十一月合围苏州明年九月城破士诚就擒论功赐彩超迁鹰扬卫指挥使十一月取沂州益都十二月东伐莱阳洪武元年正月克之四月克河南路捣潼关六月赐诰阶昭勇将军渡河与伪官杨吕二平章大战贼众奔溃获马数十是冬攻汉中二年三月克鹿台凤翔四月克巩昌守御十月畧西番授临洮渡河击番寇败去未几奉旨开设巩昌卫三年授世袭诰仍昭勇将军四月袭王保保军于定西破之夷其营落五月征铁石岷州回卫九月复奉旨统领官军开设泰州卫四年四月随颍川侯传友德克蜀阶州文州援汉中进克成都援崇庆承曹国公李文忠札开设永宁卫守御八年九月诏领兵马赴京调骁骑左卫九年正月随徐大□北营于蓟州五月师还十年改河州左卫指挥使诰进昭武将军设卫守御十二年率所部随西平侯沐英征洮州十八放番贱三副使颍膆子等禽斩甚众复于故城遇贼与战中矢伤左胁寻卒讣闻　上之恻然勑有司归其柩所过郡邑致祭赐葬于巢之柘皋命词臣撰碑铭以昭勋节祖遇春赠怀远大将军亲军指挥同知轻车都尉追封弘农郡侯父兴旺追封弘农郡侯祖母李氏母柳氏妻张氏俱封弘农郡夫人子潮初充参侍改散骑舍人十二年征西有功袭兴武卫指挥使十四年随徐太傅讨松州旋师北□即从傅颖侯征云南克普定罗具砦盘江晋安曲靖禽司徒平章达里麻攻乌撒元左丞实卜合芒部土酋率众迎战击败之遂领本卫官军城乌撒克沾益十五年二月刬云南大佛龙海等砦四月同冯张两都督策应大军于金沙江及东川又从颖侯追东川寇至胜石上官渡杨柳江八月大破阿吉鲁等山砦追实卜十二月援大理克佛光砦十六年讨古州龙里洞砦又明年从宋国公北平操练二十一年卒孙海袭本卫指挥使永乐初调建阳卫征交征红州等处有功孙辅曾孙清玄孙云云子光世袭建阳卫指挥使光子来 

　　○府军右卫指挥使宋瑄（忠节录） 

　　忠节录 
　　宋瑄郓国忠顺公晟之长子建文中府军右卫指挥使数从诸将御北兵有功战于灵璧瑄披甲跃马先登斩首数级巳而诸营兵败瑄犹格鬬力尽死之靖难后晟功名大着封西宁侯永乐中兵部上列侯子孙名乞嗣封瑄子本晟长孙当嗣　文皇恶瑄以瑄弟琥嗣之 

　　○燕山护卫指挥卢振（忠节录） 

　　忠节录 
　　卢振燕护卫指挥　文皇将起兵建文君速燕官校令昺贵密约振内应昺贵既见杀振不屈死之 

　　○扬州卫指挥崇刚（忠节录） 

　　扬州卫指挥崇刚 【 崇一作邓】 

　　忠节录 
　　崇刚扬州卫指挥沉鸷有胆略靖难兵起刚练兵缮浚城濠御史王彬倚任之兵至专以城守事属刚昼夜不解甲他有欲迎降者忌刚然畏彬不敢发及彬张本徐政所缚开门降并缚刚刚不屈而死 

　　○指挥小马王（忠节录） 

　　忠节录 
　　王失其名每骑一小马人遂名小马王指挥临淮人　太祖朝功臣之子靖难师起调从李景隆行与北兵战于白沟河败绩脱冑付其仆曰吾国死以此报家人乃慨然立马竖鎗而亡 

　　○河北指挥张伦（忠节录） 

　　忠节录 
　　张伦不知何许人河北诸卫指挥也勇悍负气尝喜观古昔忠义事建文初蓟州卫官起兵攻北平不克死伦发愤合两卫官率兵南奔结盟报国初从李景降巳而从盛庸并有功靖难后招伦降伦笑曰张伦将自卖丁公乎死之 

　　○指挥王资（忠节录） 

　　忠节录 
　　王资不知所自起以指挥从偏将防守淮北有膂力善骑射灵璧之役率步卒护军饷诸将兵败资被执遣还京复走凤阳从徐知府防御靖难后追罪资不屈死之 

　　○昭勇将军直隶潼关卫指挥使孙公鉴墓□（王九思） 

　　王九思 
　　昭勇将军孙公者讳鉴字克明其先山东淄州人徙邹平乃遂邹平县人其七世祖福金末□□□邑有功而元兴授银符军民千户以河南功当调而乡人爱之留邹平县云福四子而长子希武袭千户授金符守备睢州后征海州不幸中流矢死希武六子其仲子惟方惟方二子其长子曰本当是时元末天下乱羣雄并起　高皇帝提兵驱逐胡虏而本以壮士归附隶籍济南追寇金山下战死其弟孙智代之智亦战金山死而其弟雄复代之隶燕山右护卫洪武三十年　文皇帝靖内难雄前锋攻怀来□县漠州取之升小旗又取大宁郑村埧败齐秦军进总旗取蔚州攻围大同大战白沟河招募忠勇千二百人升以功中卫左所副千户又克沧州战夹河藁城胜之捕开州叛民若干人获哨马数十匹升正千户又攻东阿东平汶上克之而南攻灵璧破大军克泗州渡江克金川门有功升羽林右卫指挥使　文皇帝平定海内而雄扈从而北又北击达贼水鸭失里阿鲁歹瓦刺是时关中无事而襟唤在潼关不可无人　帝独深念之一日熟视雄而曰舍雄无可守潼关者雄顿首谢曰臣起自行伍效犬马微劳赖　陛下恩德超拔至此今幸且备宿卫近日月之光老死辇毂下无所复恨柰何弃之于远地乎　帝笑曰毋说远吾以汝万里长城也行且召汝矣第往母苦于是乘传至关而孙氏之隶潼关也盖自雄始也雄以　天子心腹臣受命当要路又智勇绝人者以此名动关中雄生子配刘氏生一子是昭勇将军孙公者也公生五月而父卒又三年而其祖雄亦老病卒又二十一年而公始袭其祖职指挥使云潼关卫自其祖雄指挥使有名其它指挥皆以门阀继嗣龊龊备员而巳无所能发明功名有着于当世者公乃奋励感激叹息曰嗟乎我不视吾祖死即何面目见之地下乎又曰人身惟目最清外物毫忽不可入居官处巳者当如是足矣于是攻苦食淡而捕盗盗息司门门严泣城操城操严甘肃备胡备胡有功典卫政卫政举士卒服当道称焉而又故孙氏也于是诸指挥者咸辟自以弗及也然此而人但知其廉克举其职无忝于共祖而巳矣至于诵习经籍鼓琴或有未知也至于痛其父之□□□□于其母也母病吁天以身代死母死而哀□□□死者则无弗知之者盖尝诰赠共父昭勇将□□□使封其母太淑人而所以养太淑人□又甚□□犹若此此可不谓之能孝者乎然其人刚直□□者事不如意辄怒即无所发怒即数日郁郁不□竟由此病人或劝之乃愈益怒病至是病革召其□廉执其手而曰吾指挥使无媿吾祖我死汝宜指挥使汝指挥使必思吾所以无媿其祖者勖之哉廉泣而应曰不敢忘乃遂不起其年成化壬辰五月十七日也寿仅五十岁 

　　○潼关卫指挥使姚公镇墓志铭 

　　□□□ 
　　公讳镇字公鼎号玉冈姚氏之先古河中府六□□人村今隶蒲州相传系出舜公族今其村有舜祠族人岁时享祀几世祖魁中元至正戊子乡试官淮安府桃源县学教谕既谢事闻河中大荒卜□扬州府兴化县遂兴化人桃源公与里沙善人交好里人仰重桃源善人名其地桃沙庄云桃源子庸至辛丑进士历官永平知府进阶右参议永平公子五庚一庚二庚三庚四庚五我　太祖高皇帝龙飞五庚仗剑从屡立战功庚一公升云南澜沧卫指挥同知庚二公辽东铁岭卫指挥使庚三公直隶颍上守御千户所正千户庚四公以小旗从　文皇至北平护卫寔公启建祖也庚五公韩府公护卫小旗庚四公生伦公高祖补小旗升总旗总旗生厚升蓟州卫百户从　文皇征北虏因留北平洪武三十二年　文皇靖内难百户领兵克雄县景州定升副千户策应永平攻夹沟大宁战郑村埧胜之三十三年战白沟河攻济南升正千户克沧州升蓟州卫指挥佥事大战东昌下之扈跸还北平三十四年二月　文皇自将南下佥事前锋战夹河藁城大捷进怀远将军指挥同知三十五年克东阿战肥河大店灵□克泗州渡淮　文皇入正大统论功蒙□袭衣白□□赐进昭勇将军指挥使初　文皇既□□平都司力抗王师不能进然天下素畏　文皇英□□选貌若巳者十人金甲名马各帅兵突出平军望见大惊溃十人者昭勇其一也永乐改元之明年　上以潼关中原要地调掌卫事合每岁正旦入朝而以卫直隶右府赐袭衣文币以符验授之许乘传往来是年冬秦王入朝夜至关左右呼门甚急昭勇曰朝廷禁门深夜不得启也王怒止关外至京面　上垂泣曰潼关姚指挥慢朝廷甚夜不容臣入关　上但微笑旬日止旦昭勇来朝　上问秦王不得入关事奏曰潼关国家重地也臣止知　陛下非知秦王　上顾左右曰如姚指挥锁钥之臣赐宝钞明年　上将北幸值昭勇来朝勑还镇奸细撒大腊假僧过关□□斩之后闻言官交论不当先诛奸细者　上曰言官论足但即斩奸细则指挥军威大振指挥处亦是也会按西鄙事得当　上甚悦十八年四月卒　上悼旨之遣官祭昭勇生□袭指挥使功升都指挥同知宣德中镇守宁夏北虏大举入寇镇守负流矢大战斩获甚众捷闻赐锦衣白金名马奏建潼关□学镇守生琮袭指挥使掌卫事配李淑人生公□□气清读书好古太保刘公见而爱之妻以仲女是所称刘太淑人也新都杨公椿督学□□过关公谒杨旅邸杨谓其子廷和曰是儿英年美质他日□士也可与交游廷和者世所称石斋先生也少师大学士自是金兰缙绅声誉自洽云会送姑适陜西左布政孙公得奇疾卒于长安先一日见绯衣白马使者曰使君有请不可久稽也明日雷雨大作公归矣后以子谏官赠昭勇将军指挥使 

　　○金华卫指挥副使王玉传（弟瑛附） 

　　王玉梁县人岁壬辰　太祖起兵于濠玉与弟瑛□归留帐下玉刚勇有谋缪家山寨兵劲悍首攻夷之再蹂黄墩荡湖口贼莫敢当其锋授千夫长时彭祖倡妖术聚众万余玉击之刬其砦甲午取滁州乙未正月取和州败青山兵从击鸡笼山羣盗以功授万夫长六月翊从渡江夺采石举太平陈也先控水陆兵寇城下　上亲御之命玉东溧阳溧水攻宣州丙申破水陆二砦克台城复南徐升右副元帅从徐达攻常州张士诚弟士德来援玉战败之士德走玉□男虎子追擒之　上大喜大被赏赍丁酉三月常州平逆击常熟戊戌二月克严陵降溪洞兵留戌焉十二月下金华己亥二月拔诸暨战临海掀萧山是年九月克三衢遂镇其地辛丑六月陈友谅伪平章李明道领兵五万围广信胡大海帅玉率兵援之玉从杀败贼众就障手俘明道送至京　上喜即授明道以官因得友谅之虚实命乡导以取江西克江州下南昌降饶州吉安等郡玉之功于是大壬寅三月玉自广信征入朝有祝宗南昌之乱瑛提其师讨平之玉还金华谢再兴叛甲辰六月再兴犯义乌东阳瑛所击败七月　上命瑛统玉兵金华卫指挥副使 
