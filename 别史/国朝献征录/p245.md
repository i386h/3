<!-- { "loadSidebar": true } -->
　　正议大夫资治尹户部左侍郎李公暹神道碑（杨漙） 
　　户部右侍郎吴公玺墓志铭（王直） 
　　户部侍郎谢公琏传 
　　户部侍郎张瓒传（廖道南） 
　　户部右侍郎刑简传 
　　通议大夫户部左侍郎孙公仁行状（杨廷和） 
　　户部右侍郎张鼎传 
　　户部左侍郎李公嗣信（黄佐） 
　　正议大夫资治尹户部左侍郎吴公原神道□（李东阳） 
　　户部左侍郎明山王公俨传 
　　户部右侍郎何钧传 
　　通议大夫户部右侍郎斗庵韩公鼎神道碑（靳贵） 
　　户部侍郎韩公福传 
　　户部左侍郎陈勖传 
　　户部侍郎张琏传 
　　户部右侍郎锺公芳传（黄佐） 
　　户部左侍郎唐公冑传（黄佐） 
　　通议大夫户部左侍郎静庵袁公宗儒墓志铭（李廷相） 
　　通议大夫户部左侍郎及公宦墓志铭（孙升） 
　　户部左侍郎邹公守愚传（方万有） 
　　户部左侍郎石永传 
　　户部右侍郎黄公养蒙传略 

　　○户部右侍郎瑞安卓公敬传（袁袠） 

　　袁袠 
　　卓敬浙江瑞安人也少读书十行俱下一日弃不复读亦终不忘七岁有异人相之曰此奇儿也惜血不华色耳年十五读书宝香山夜归值风雨迷路得一牛骑归纵之则一虎也洪武戊辰中进士拜给事中好直言尝请于上曰诸王服饰有拟天子者此贾生所谓舛也何以令天下邪上笑而纳之他日与同官见适八十一人上命改元士寻以六科政事本源又改源士后复称给事中历宗人府经历升户部侍郎革除初年尝密奏裁抑宗藩大略谓萌而未动者几也量时而者势也势非至刚莫能断几非至明莫能察奏入事竟寝文庙继统首执敬数之曰此得非前日奏裁诸王者邪系之狱遣人讽之使受官姚广孝曰昔吴王不杀范蠡而蠡卒灭吴王衍不杀石勒而勒终杀衍使敬言见用陛下岂有今日哉遂不屈死临刑神色自如经宿其面如生所著有遗书十卷诗文五十卷宣德间编修刘球作敬传私谥曰忠贞 

　　○明卓忠贞公庙碑（澹园集） 

　　澹园集 
　　夫振刷颓靡汛扫风尘仗黄金戊以康帝图执朱旗而清人瘼者圣人之略也气有前往义无反顾五鼎赴而如归七族坑而不悔者烈士之勇也故夫王纲解则开八纮以乂之臣节弛则张四维以维之斯所谓言有正而若反道有悖而相济者乎卓忠贞公名敬字惟恭温之安固人也负公卿之骨发则相表其奇异蹈风雨之迷涂则虎之向导学府多闻披玉局之文史兵符默契穷金坛之秘诀陈仲弓闺门之德蒋公琰社稷之器公实兼之洪武末　国制草创仪章未立吴王太子或争局于禁中梁国旌旗乃上儗于天子公以夕郎首建　朝议固巳目析衅萌通国体矣　高皇帝因大器公晋宗人府经历再晋户部侍郎建文初载燕国始建公睹其萌芽密计划语具刘忠愍所传中即贾生策诸王之势鼌错谋刘氏之安不能过也而壮事难期老谋莫试葢天步初夷属抢攘而未定人怀靡常舍神圣其奚属斯时也以　高帝之子缵承　高帝之绪以　高帝之略龛夷　高帝之人新命旧邦非逐鹿之可拟子燕孙贻岂瞻乌之靡定公即准管魏之择主□□□□月治其与更二姓事两君者当异日谈也显力学第日吙尧之语不辍戟枝入颈送往之情弥厉臧洪同日誓不孤生卞壸一门几无噍类岂不痛哉昔伯夷之谏也太公扶而生之公之死也少师与有力焉非古今之道殊忠佞之情异也以公材智迈于夷等生死能有亡故也公殁　文皇屡追惜之曰国家养士三十年不负其君惟卓敬耳汤不以伐夏而敓沈渊之务光武不以剪商而绌采薇之墨允非天下之至公其畴能与于此嗣后二百余冀京兆用　今皇帝癸酉诏书建祠冶城山侧祀公等若干人名之曰表忠所明　主恩厉臣节之意甚厚公生东瓯而郡乏专祀英魂未妥乡人兴叹蜀卫侯承芳来守是邦始即中川文山祠右祠以祀公于戏方黄之死事非不烈也而石画无闻胡解之委身非不智也而显名佹失前有曲突之谋后无衔壁之辱奋一时而超千祀者其惟公乎余也访侯郡斋剧谈芝桂覩公庙貌与荐苹藻灵爽如存嗟人骨之皆朽忠孝劳生悟光明其何暮击牲爰告即石铭词曰粤古贞臣动必以正图国忘死见危授命砥柱不流疾风斯劲峩峩卓公忠出其性　有明开辟地正天刊龙战南戢玄黄未干九海波沸十岳峯剜勇智不作华裔畴安　人踵兴闺统斯削帝绪中赓坛社如昨簟食壸浆稽首崩角命有废兴人无适莫　公也矫矫力抗其冲贾策定制鼌疏徙封委心王室削款侯宗水投石拒心苦力穷　无波不随有作莫遂大厦颠隮一木焉制勇婴鳞逆心安骨碎鼎镬胡甘社稷是卫　畴不自委曰国懿亲公志迈世矢死靡分心坚百炼义不二君陵厉白日□霭高云　周民则顽殷彝已厚养士卅年庶几无负厥有褒词皇皇　天口　君义臣忠异涂同纽　我　皇御宇丹书白麻闵彼忠魂一洒垢瑕旌祠冶城锡胤厥家仁风扇动义日光华　海峤瓯乡公之桑梓祠宇弗虔仰瞻奚以有美卫侯鸠佣相址高□云构层栌电起　长江孤屿楚楚新宫摹文像卓作配西东奸雄泚颡烈士动容刊碑撰德千载英风 
　　卓敬年十五读书宝香山中尝夜归遇暴风雨避大树下水至展转迁徙晦冥中竟迷归路遥见林外有火光急趋赴之乃一小院落有读书声敬心稍自慰扣其门有一童子应声而出曰先生知郎君将来使吾像之于此敬仰视其门有大书体玄二字扁□相携而入见一老翁坐长明灯下敬往揖之翁起相劳苦曰深山中昏夜遇风雨得无疑惧乎敬曰归省吾晨昏之常恐贻吾亲忧虽甚劳困苦无恨但得一烛寻路即可归矣翁笑曰山中那得有烛但有少枯叶郎君且燎湿衣徐之计敬起解衣问向童子曰翁谁何姓童子曰先生不欲人知其姓每向人自称逍遥翁又问汝何名曰吾名少孤敬疑其隐君子也修谨进曰敬家只在山下往来山中甚熟未闻有体玄之院亦未闻有逍遥翁之名敢以请翁曰皆体玄先生尝居逍遥谷中吾世业医往来中条由中后因避难闻陶隐居有丹室在此因采药南来结庵少憩不觉遂淹岁月不久亦还故山耳又问体玄何人翁曰此吾先世事郎君亦无用知也顷之燎火干敬衣又恳乞还家翁起谓敬曰郎君既不肯留以待旦吾有一牛可骑之而归昏夜泥淖当有所恃无惧也敬大喜过望即命少孤牵牛出又呼一童名少逸自汝可将吾旧笼来就笼中出一僧帽谓敬曰既不能资款以此帽赠敬辞曰吾书生平生志气□□匡济天下翁长者既蒙训教安得以此相戏翁曰吾昔亦尝有志斯世后因所辅非材不用吾谋祸几不测得此一笼始获解脱不然岂复能生出宜秋门乎郎君第收此帽他日当自理会也敬却之翁但再三叹息而已敬遥窥笼中诸物悉箍桶工匠所用及僧家衣钵耳两童至门外敬乘牛致谢而别方出林牛行甚驶势若飞禽不复能控制身亦安稳无恐须已及门矣遥从牛背呼其家家人巳就寝惊起隔墙应之曰夜巳向阑若安得以此时冒风雨独归耶敬答曰吾得遇隐君子借一牛骑归不然今夕必不能还矣举火牵牛入牛忽抖擞咆嘷化一黑虎而去室中人尽震惊而出比明寻访体玄山居不可得数日后乃在县西四十里陶弘景丹室故基旁有一古庙彷佛是雨夜所经行者其壁有潘阆夏日宿西禅院诗即东坡少日所见夜凉疑有雨院静若无僧之笔也笔墨犹新循其路归见虎踪历历尚存焉 
　　按潘阆字逍遥大名人通易春秋尤以诗知名王继恩所荐太宗召见赐进士第寻察其狂妄追诏罢之又多出入卢相多逊门下多逊尝遣吏赵白交通秦王阆预有谋焉多逊败宅随毁废阆时方在讲堂巷药肆中闻之知事将连逮即奔避多逊邻家曰万无搜近之理所谓弩下逃箭也其邻匿之墙中阆作诗曰不信先生语刚来帝里游清宵无好梦白日有闲愁事稍解服僧服髠须发五更持磬出宜秋门变姓名入中条山朝廷图形下诸路捕之不得潜居一寺中题诗钟鼓上县令见曰此必潘逍遥句也命召之又逃去投故人阮道时秦理掾讽秦帅曹武惠上言太宗赦其罪以四门助教处之乃出宗朝王继恩败籍其家其中缄题往来诗颂满门事连宫禁上恶其朋结祸将不测阆自疑将逃去京兆尹先收系狱上闻之诏中外臣僚与王继思交识及通书尺者一切不问释阆罪以滁州参军卒泗上 

　　○户部右侍郎王锺传 

　　锺字公虗松江华亭人洪武中起家掾坐事戌辽东用荐授行太仆寺典簿进燕府纪善　上举义南向锺侍　世子守北京恭慎小心夙夜不懈甚　世子所重永乐元年升北京刑部郎中复升户部右侍郎锺人独厚沉静从容详雅临事无留滞僚吏多服其能云 

　　○户部侍郎刘琏传 

　　□□字廷□□山人永乐十年进士任陜西道监察御史升山东布政司右参政洪熙元年参赞宣府军务宣德十年都督边储升户部右侍郎寻转左侍郎仍兼巡抚累除敕褒奖有秉公正之心励廉洁之行勤谨详明夙夜无懈之语琏公勤廉谨人不敢干以私在边数年终始如一日其后都御史李秉督边储悉依琏法景泰二年致仕卒于通州不能归遂即其地葬焉天顺三年叶文庄公盛参政山西奏琏在边□久保障有功乞恩褒恤于是　朝廷遣官　谕祭□□□山 

　　○户部右侍郎王公瀹传（朱睦木挈） 

　　朱睦木挈 
　　王瀹字子清左使钝之子也弱冠举进士　文皇以其少遣归卒业久之起授翰林庶吉士入文渊阁纂修永乐大典是年秋以外艰归服除时　昭皇监国选经明行修之士授诸　皇孙经于是吏部荐瀹引见　召皇问曰汝非王钝之子耶其学行吾素所知汝其勉之拜左春坊左司直郎赐衣一袭礼遇甚厚洪熙初封建亲王瀹遂郑靖王左长史靖王当祀不斋瀹谏不可王不悦宣德四年王就国累月不视朔瀹又上书谏不听顷之拟荀卿成相篇撰十二章以献语尤激切而左右有不便者日又浸润由是与王不合　上闻之移书让王王终不听六年召还改行在户部郎中　睿皇即位拜瀹户部右侍郎巡抚浙江未几母卒　上遣行人谕祭命瀹卒事起复瀹既辞弗获复如浙罢力役宽赋敛举廉能莅事五年齐运京饷一千余万石招抚流移五万余户狱讼不与□□屏息两浙父老感而叹曰先大夫布政子□□入觐　上留摄部事明年春瀹以老乞归卒年七十四有退庵集六卷 

　　○户部左侍郎奈亨传 

　　亨字彦通顺天府香河县人初吏　太宗举兵靖难与守北平城永乐二年录其劳授修武县丞秩满升吏部文选司主事洪熙初迁北京行部吏曹员外郎行部革调吏部验封寻调文选历九载尚书郭琎喜其便习奏升正四品俸视事如故宣德五年迁通政司左通政正统初迁光禄卿谄事太监王振至诈称诏旨日支牲膳酒果以馈振后秩满自陈城守功得升户部左侍郎仍掌寺事与吏部郎中赵敏构是非辞连尚书王直俱下狱几所害十四年病不欲退力疾视事惟乞免朝参虑人以老乃染白髭黑厨役杜清窃笑之亨怒挞清清因发其奸赃数事下狱坐死蒙宥致仕至是卒遣官谕祭亨人有才谞克举职务苐素无学术不修士行惟阿附权贵狠□自用稍有拂其意者辄构讦不少贷时论薄之 

　　○户部右侍郎南阳焦公宏神道碑（王直） 

　　王直 
