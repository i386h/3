<!-- { "loadSidebar": true } -->
　　张元祯 
　　君讳正字以中号介庵家世出山西泽朔祖奉宣德间始籍锦衣居京师考善妣常氏宦□由进士令元城　召拜监察御史河南江西两奉廵按之命迁浙江按察司副使寻坐累谪柳州同知继丁二艰改汝宁进擢荆州知府举河南右参政未报旋升江西左参政元城剧邑讼繁甫至即罪其尤日勤听断狱无留滞邑岁有水患忧之走视地形多方疏塞至忘昼夜竟赖以安秀藩就封侍从多横索独至元城戢不敢肆费视他邑省七八御史持大体举劾率时政之急小故不琐及出廵三司辄屏息贪墨望风而遁吏书斥以千计尝核边储积蠧悉剔出不知有权阉有势家子弟江西岁荐饥闽盗起赈理堤备布约束四十余条严而有要得无事尤明于知人河南赵知县素以奸谄得举下车数日即黜去周斌邢表钱金戊三知府谓可大用举之既皆果然廵按例岁一更再留江西一年而假以廵抚都宪之权故所未有浙西水大溢亟规画督郡邑捄治数百里民免漂溺而乡曲武断之豪无有迯于法者汝宁科率重民病无告力争于守得损三四或伏阙讼不平乞归判□□出一词荆州在辽藩封内宗属多挠法道路以目恒不顾疏奏卒幽松滋三将军于中都而达安长杨两郡诸将军中尉俱削官禄郡境遂宁吉兴岐雍四府第肇建费不浮而告成速赞襄功居多再临江西时岭北九江多盗南昌湖西多讼分历剸治芟弭易于破竹而大利害兴除尤力抚州有粮长厉民甚立破其家追赃至数万广信苦夫役繁以寺观税多有余积者籍使出佣直民少苏凡举行多类是盖君精吏事能断薄书率躬自检察奸黠无所售治恶虽不贷然唯其罪不事文致以故所至吏畏民怀嘉声勃蔚汝宁江西闻其再来多沥酒相庆廵抚藩宪上其治行章前后亡虑数十都宪三原王公恕素慎许可至称一道福星操行生平严于自律寡言笑棊酒无所好服食无重帛无兼品清勤廉介夷险始终一致自入仕来先庐久僦无一椽一瓦剏卒以贺 
　　圣寿来京至无赀以殓无家以殡学业该博深厚于书无不读恒以通儒自期致少暇即卷不去手文敏而赡七岁赋鹦鹉巳有奇句由京学生领易经第一人乡荐明年即进士高第宦历处推所得以兴学取士荆州素号天荒致入仕者亦众监试江西两掌试卷于湖藩得人于文字中甚盛所著有介□集三十卷宦游纪十卷栢台公按十五卷诸程日记三卷生正统辛酉某月卒弘治戊午八月年五十有八 

　　○江西布政司左参政赵士贤墓志铭（李东阳） 

　　李东阳 
　　呜呼孟希予礼部所举士又奉　诏授业翰林见其性行醇谨文采内蕴不外饰心爱重之及登谏垣横罹废黜惜之不少置起佐藩省陷贼中比脱难遂构疾以死又之惨然以悲曰孟希固止是哉孟希讳士贤孟希其字荆之石首人也举成化癸卯乡试其举进士在弘治癸丑被简翰林庶吉士初户科给事中丁母刘孺人丧服阕改授兵科累迁都给事中前后所上疏如广　圣德躬俭德省赋税厉士风及选帅练兵令勋戚子弟入国学禁道流太常正官皆切治体有都御史子冒功乞升者劾沮之出使蜀楚辽诸府不受馈遗核大同边储力去奸弊仓官待支多老且死者曲区处俾生还乡邑后遇诸涂皆泣送不忍去逆瑾窃政不悦于都御史雍泰摭尝荐泰者孟希与少师马恭毅公太子太保东山刘公辈俱落职民瑾败乃复起江西布政司左参政时羣盗方炽按行郡邑夜宿新涂贼突出山泽间孟希所拥义不往谕以祸福贼罗拜曰我辈安敢犯公惟藉以自庇耳且拥且行至会昌贼所过杀戮孟希辄止之曰若等与彼皆吾民也汝欲杀吾民宁杀我耳贼少戢江西人类能言之会官兵四集孟希乃得出归藩司病疟旬再浃而卒是正德辛未九月二日距其生天顺庚辰正月九日年止五十二 

　　○参政董朴遗□（耿恭简集） 

　　耿恭简集 
　　董大参公朴公大父曰应轸解元官佥宪丈夫子七蝉联科第有并时南北御史者独公父未仕公少鲁攻苦诵读日不能识数行邻父见而怜之谓其父曰郎君不慧读书非其质也柰何苦之曷不令牧耶公闻之愤丏工画一牧子牧牛置座右益奋励坚苦力学比长而发慧卒成进士以文学显累官大参公中年家居时按楚直指使者公门人也其秋当主监临欲中公子先时缄书起居公密封所拟秋试经旨寄公公发耆览而火之竟不以示子子故亦绩学负儁材者后科遇别直指监临亦卒中式是士毅号三泉公参江藩时三泉公举人家食遣仆候公宦邸公召至榻前问举人家居何仆对云里中比年大侵饿殍塞途举人日募工瘗殍骼几千计矣公恻然又问曰举人故窭甚募工费何能办曰每一殍计工费谷若干斛皆贷于族叔某也公曰是义当者因还书勉三泉公大意云凡义所当者闇然行之更勿以示人人微有取名意则浅陋甚矣其书尚存致政归林下不肯以片字干公府尝有邻翁横罹盗诬郡补而过其门跪泣诉于公曰公素习我善良望活我公曰汝故知我素不干公府也其人泣而去巳公徐复心怜之召之还曰忆汝昔年新筑室余曾诗以贺汝尚在否其人曰在曰汝第持此往余不作别字也其人执诗以见郡守守览公诗即瞿然曰而非良善董公肯以一字假汝耶遂释之其见重于时若此公晚岁豫宅兆制挽歌中有平生师鲁叟死不惮阎罗之句三泉公嗣谒选令蜀西充己丑岁以公务至京其年新第进士黄刘陈三公候之邸公胥令之侍坐首戒之曰慎勿轻买田吾举人时人欺买田数亩所累甚谨识之嗣升蓬州守宦十数年许仅一青布袍一革靴耳赴任时诸子请曰大人平生志节儿辈能谅一切生事不敢少觊望大人矣第念大人年高蜀中多美材后事可计也公曰唯唯既致政归诸子迎之水次间请于公曰往者儿请命后事计者如何公曰吾闻之人云杉不如栢也子曰大人今所具者栢耶公筦尔曰吾兹载有栢子在种之可也吁公时子孙振振如是其所种栢子远而蔽荫大矣余闻刘端简曾师事三泉公其清节亦有自也哉　余闻长老述损斋公成进士后以差过岳州闻刘忠宣公宅忧在里造谒焉忠宣留之饭饭麦糈馔惟糟虾无它具公因感省终身持雅操云噫嘻贤哲之相与以有成也岂在情好周洽语言恳款哉 

　　○江西布政使司右参政项公经行状 

　　公讳经字诚之姓项氏上世故洛阳人也宏度者公九世祖也宋室中乱避地嘉兴遂家焉宏度生仪甫仪甫生伯通伯通生达卿达卿生永原永原生邦邦生衡世有令德而生子忠忠举进士刑部主事土木之变以主事后　英皇帝北狩归而进郎中屡迁兵部尚书有大功于西边还定荆襄卒谥襄毅襄毅性刚果任怨身犯难者数矣乃卒全功保守数锡胤嗣卒之日诏禄其子若孙千户世世弗绝云襄毅配鲍夫人生二子公长也次曰绶公生而哲灵八岁即善记诵少长即善文辞比弱冠以荫入太学遂就试太学太学诸生又皆推服公太学生者四年而当成化辛卯是年举顺天乡试凡举人者十七年而当成化丁未举进士明年授南京福建道御史奉命简阅内库内库者豪贵所潴也公既至循故实稽录羡余内库无敢昌利者比又视南城南城人无敢夜聚按江表江表宁凡上章论利害者十一皆宛曲尽事体不务皦皦名故人亦莫可知也巳御史者又七年而升太平府知府至则叹曰嗟乎太平建康南屏也左右淮雄据三面实惟国家股肱郡然太平民贫矣不宽不可于是身拊循之凡流亡来归者万计彭中丞礼邢御史凤交荐于朝而襄毅公逝乃奔丧回太平民留者充道枳不行公泣而谕之乃稍稍引去而公兼程驰回悲殒号极凡六日而后食饮人弗强之弗索也服阕赴铨部移治临江临与袁筠诸郡接壤也土寇出没其间前有司率玩愒弗敢动民无休居公至悯然曰夫临江与太平异也寇弗击民弗宁乃立捕诸豪贼百八十人按之一郡肃然时户夜扃矣逾年临江大饥米石千钱有司方请赈公曰民饥甚矣必请而赈是含口以待毙也赈而弗请罪在太守太守宁以一身活数万人于是发府库金数千建和籴之法民赖以存者无算而监司督赋方急公入诤曰化理民命重民惫矣以杖驱之是束羊加石而沉之渊直速死耳民尽死赋从何出太守死不奉命监司怒继而岁太稔民感德报称赋纚纚然入恐后矣卒诸郡先监司悦时中官瑾用事权擅天下吏多赂中官瑾者其有司以上赂各有等公独弗赂中官瑾怒或以告公公答曰人各有志也彼乌怒即怒吾命耳卒弗赂也然心知祸之及巳寻乃移治汀州公曰祸止是吾幸矣乃即日之汀州临江民留之犹太平也巳治汀州者期月政尽举乃□□公致仕汀州民留之又犹临江也巳公即夜遁去时公弟绶千户者进指挥矣而又从征广右有功于是矫诏缚绶编戌辽阳居无何中官瑾诛诸赂者皆败台谏荐公抗直可大用公曰吾乃今可休矣夫人处世若飘风耳吾宁千里吏俯仰人作强壮态吾孰若林皋自怡也乃自号怡庵翁具疏请老　上允之授江西右参政盖致仕者又十年而当　今上登极壬午又七年大礼书成俱推恩天下诏两进阶至中奉大夫云公生于景泰壬申卒嘉靖己丑年七十有八 

　　○江西布政使司左参政赠光禄寺卿钱公泮墓志铭（文征明） 

　　文征明 
