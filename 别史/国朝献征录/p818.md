<!-- { "loadSidebar": true } -->
　　广东左布政使谢公廸神道碑（刘龙） 
　　□□右布政使陆公铨行状（戴鲸） 
　　□东布政使司左布政使周公宣墓志铭 

　　○广东布政使王公公亮传 

　　公讳公亮直隶华亭人洪武初以能书举任吏科给事中升应天府治中念草昧之初民心未定乃刦剔烦苛壹意绥辑以卓异闻迁府丞公益自淬砺举所谙民情吏治斟酌施行之人大悦服永乐改元调四川右布政久之复调广东永乐十二年卒于官公体貌魁梧举止都雅居官廉重得大体国朝京兆丞□拊民者公称首云 

　　○广东左布政使林公硕传 

　　林硕字懋弘福建闽县人永乐十年进士拜监察御史宣德初奉命按浙江见事风生毅然负澄清之志寻迁其地按察使时有中贵人裴可力督运于浙汤千户者贿结之倚其势横郡邑间硕稍绳以法中贵人怒诉于　上诬硕格诏出诽谤语逮至阙下硕叩头言臣前御史官七品今超迁按察使三品臣惟恐不能报　上恩臣实无诽谤语缘臣前廵按浙江人多有不便者今但欲去臣自便耳　上愀然动容曰朕固未信是以面问汝耳即命释之复其官而降勑切责可力硕忤左右处雷霆之下卒能自直士论壮焉在浙久人怀其惠终广东左布政 

　　○广东左布政使吴公杨墓表（张元祯） 

　　张元祯 
　　太宗皇帝时有名助教曰吴节性者道方行直□□端严蔚缙绅师表公其季子也讳杨领永乐甲午京闱乡荐明年登进士第赐归丁酉拜工部主事内艰服阕调刑部浙江司宣德改元封助教以其官母妻皆安人复赐归省满考迁本部郎中己未升广东左布政使甲子广西蛮徭流劫边境往抚捕之丙寅助教讣闻乞归守制朝廷方倚公抚辑不听戊辰回司亲事而疾作矣遂卒距生洪武丁卯得寿六十又三公新淦着姓十一世祖仕宋医学博士子杏林继太医院正九世祖正道始自吉之永丰徙今何均石下曾大父贵伦大父仲信俱隐德弗耀乡称长者母某氏公生有美质助教先生异之曰先世种德于医甚多食其报以光大门闾者必此儿也比长侍先生肄业大学昼夜不怠至忘寝食与天下士交游辉光日新经传子史不事记诵而颖悟过人文章辞必巳出不蹈袭前人司业吴公尝语先生口令子学识卓越非常器也领京荐时第名前列　仁宗皇帝以储贰监国召前列者十人见喜曰皆年少奇才也在刑部所司讼谍特繁移公门敏果断且宅心平恕人无冤难他司有疑狱移公鞫之辄一言决大□官卿所器治狱暇手不释卷或诮公复欲进士□公曰学岂间于仕不仕古人饰吏事以经术此耳及陟方岳一以承流宣化巳任先德政而后刑罚设施不亟不徐大利害必具以闻而罢行之岭海之间时和物阜帖然宁谧焉朝廷尝虑岭南水旱勑公处置公奉　上德意问民疾苦恤穷困理冤抑劝农桑兴学校召父老语以孝弟忠信之道有能捐粟千石者□□旌异蠲其徭役于是民争出私储而官廪皆充□□抚蛮徭观风使以公方在海南而属之右布政使彭公远远年老矣公还即促装戒行曰水陆崎岖瘴毒尤甚岂老者所堪遇同僚之有恩如此公不避艰险至则呼徭首语以祸福卒靡然从化父丧不得归公以上不能裨益于君下不能致孝于亲色甚戚寝食悲叹人与之言不应僚寀屡以慰释之终不怿以至于卒公赋性仁厚才德优赡得失不动于中居官简静寡默未尝及人之过或以语侵之受之不校阁老诸先生咸敬慕之一日少师石首杨公退朝引公访以大才公谦让未有知强之遂以某数人对少师亲笔之册未几皆不次擢用秩官贰卿杨公□□品量人物或以公问曰澄之不清挠之不浊廊□□□其升方伯以少师建安杨公之荐公往谢□建安公曰荐贤国岂可谢邪陛辞适少师西昌杨公祭扫还扬言于朝曰吴某勤慎富才识宜留内用岂可外补公历仕久家政悉其兄昭训谟训所综理公友爱尤笃子姓有营私者公作书戒之曰家之隆替系乎公私而巳吾幼时与二兄并力一心未尝私一钱尺帛汝曹生豢养不知稼穑艰难不务耕读惟营私而妇言之惑恨不执汝告县官宜速改悔不然幽有神谴明有国法诸子侄皆畏服一家大小百余口同居共爨无间言乡邦称之有能业举子者诱掖奖劝恐其成之晚复亲讲析而课试之乡族多经生学士公之功多 

　　○□□右布政使周斌 

　　周斌字国用昌黎人也景泰辛未进士授御史侃□不事细琐尝出廵南畿河南陜右诸藩申理冤狱摘大如神封父全如其官自　英庙复辟之元石曹辈拥奸乘势作威福戕逐善类道路以目莫有敢婴之者斌河南道御史首倡同官张鹏周瑄等具其欺罔萌乱十余事纠之　上震怒逮至便殿俾诵弹章而历诘之众皆怖惧大地不敢出一语斌神色自若手持章疏朗读不少慑每读至一事辄正色别白之且诵且对历陈二凶罪状明甚至其冒功滥职　上愕然曰彼率将士迎驾有功何谓冒论功行赏何谓滥斌曰此辈贪天功当时迎驾止数百人光禄赐酒馔名数具存今升职乃数千人非冒滥而何　上默然悉各御史下锦衣卫狱降谪有差斌斥知江阴县时诸御史亦皆坐贬而斌当利害际批逆鳞以持公道能易人所难而首出之以望风承旨者戒盖其激扬弹劾类如此石曹相继取败　上从内阁李贤言令冒功迎驾升官者自首改正四千余人而悟御史言不谬也斌外威严而内平易下车江阴士民闻其风裁敬惮久之爱戴其岂弟尝歌曰旱灾知县祷甘雨来水患知县祷阴云散天顺癸未荐知开封府江阴攀辕泣留不可得立生祠勒碑其治开封升陜西参政去日民如江阴时遮道者万计勒石于府治提学刘昌记之治陜奏绩成化癸巳升广东右布政使莅事甫阅月卒年五十有七 

　　○广东布政司左布政使赠光禄卿谥恭愍陈公选传（京学志） 

　　京学志 
　　公名选字士贤浙江临海人自少端悫寡言潜修独诣不求人知唯以古圣贤志天顺庚辰试礼部岭南丘浚得其文曰此古君子也寘第一及相见而貌不扬浚曰吾闻荀卿云贤圣无相将无是乎授监察御史会修撰罗伦论大学士李贤起复谪官公抗疏直之伦虽不复而贤亦竟沮出按江西风纪大振布按长贰谒每易素服以入公曰此非宪纲体也人臣觐君服必视其品顾独杀于御史前乎于是皆动色相戒不敢犯巳督学南畿念学者不修实行而竞浮词取科第力欲变其故习校士一以德行本试卷明列诸生姓名不弥封曰吾且不自信何以信于人邪以故至诚相临无不感动条冠祭射仪令诸生以时肄之每按部就止学宫徐行审观周旋磬折弦歌笾豆古风郁然前后三载变色之言不施于衿佩而成就兴起至不可缕数论者谓自庐陵孙公以来一人而巳成化初迁河南备兵副使寻改提学中州学者咸庆得师会幸奄汪直被命廵郡国都御史以下咸匍匐趋拜公独长揖直怒曰尔何官敢尔公曰提学直愈怒曰□提学宁大于都御史邪公曰□学非都御史比但宗主斯文世表率虽死不可屈节直见公词气严正举止安舒而诸生且集署外不可犯遂改容曰先生无公务相关自后不必来公徐步而出寻转按察使政尚易简释系囚除苛细凡诸宿弊一切罢去独于赃吏不贷自是官属敛戢父老欢呼载道未几闻母丧即日奔归士民泣送者数千人立生祠祀之服除擢广东布政使时岭南苦中人□剥公乃严条约罢和买减徭役惠养计会肇庆大水公具灾伤状不待报辄发粟赈之市舶太监韦□专恣掊克勒富民供办公奏减其数眷复纵党通番番禺知县高瑶发其赃巨万都御史宋旻不敢诘公独移文奖瑶眷深憾之番人马力麻者贸货海口诡称苏门答刺国贡使眷利其珍奇将诈焉公发其伪逐之又有撒马儿罕使臣泊六湾还国枉道至广谓将往满剌加市狻猊入贡所过震惊公上言此西域贾胡借以牟利耳使堕其术必安南诸夷笑不报眷知中官咸疾公乃诬摭公党比高瑶和同贪墨　上怒遣刑部员外郎李行会廵按御史徐同爱鞫之行同爱畏眷不敢反异复赂公所黜吏张褧令诬执公褧不从行等阿眷执褧拷掠褧曰死即死耳安敢以私憾减公义陷正人也行等罗织无所得乃诬公矫制发粟曲庇属官论罪当徒奏入诏夺公官遣锦衣逮公士民数万人号泣遮留以卫士辟除乃得出省城至南昌疾作卒于石亭寺时年五十八友人张元祯殓以疏绤或咎其薄元祯曰公平生清苦殓以时服公志也张褧乃上言臣闻周公元圣而四国之谤乃致上疑于其君曾参大贤而三至之言不免近惑于其母岂成王之不明参母之不亲哉凡以口能铄金而毁可销骨也　陛下明并日月恩同父母讵图怙冒之中尚罹屈抑覆盆之下复有沉冤窃见广东布政使陈选少崇正学夙抱孤忠孑处羣小之间独立众憎之地太监韦眷通番败露知县高瑶按法持之选移文嘉奖以激贪懦固监司之体也柰何宋旻徐同爱怯势保奸首鼠两觑以致眷横行胸臆汗蔑清节荧惑　圣明勘官李行承眷颐指鍜炼成狱竟无左验臣本小吏以诖误触法选罢黜寔臣自取眷妄意臣必憾选以厚贿啖臣令扶同陷选臣虽胥徒安敢欺昧心术颠倒是非眷既知臣不可利诱乃嗾行等逮臣于理弥日拷掠身无完肤臣甘死吁天终无异口行等乃依傍眷语文致其词劾选勘灾不实擅便发仓曲蔽属官意图报谢是毁共姜夏姬诟夷齐盗跖也顷年岭外地震水溢漂氏庐舍属郡交谍报灾老弱引领待哺而抚按藩臬若罔□知选独抱隐忧食不下咽谓展转行勘则民命垂绝所以便宜议赈志在救民非有他也选素刚正不堪屈辱乃勘官凌侮愤懑成疾旬日而殂李行幸其就死不医疗又潜遣养子密报选死于眷以快其忿宵人佞毒一至于斯司寇之属要在诘奸刑暴安取此辈也夫选砥节奉公横罹谗构君门万里就谅其冤臣以罪人摈斥田野秉耒自给百无所图敢冒死披陈甘心鼎镬者诚痛忠廉之士衔屈抑之冤长谗佞之奸　圣明之累也奏入不报第以他事罢眷镇守弘治初工部主事莆田林沂疏雪公冤诏复官礼葬正德中追赠公光禄卿谥恭愍初公仿范文正公置田百四十亩祀先周族名思远庄迨卒族以公甚贫举田还其子戴戴不可曰先人行义戴取而私之独不媿乎人谓公有子云 

　　○广东布政司右布政使左公赞墓表（何乔新） 

　　何乔新 
