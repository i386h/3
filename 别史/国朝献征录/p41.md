<!-- { "loadSidebar": true } -->
　　濮凤阳人国初从举义以忠勇被遇渡江取姑孰定建康拔维扬下毘陵克宣歙池婺诸州平江西九江南昌吉安抚州湖广武昌淮东泰州收平江闽浙征进中原河洛关陕皆有功历升都督佥事洪武初征高丽兵败被执高丽王诘之曰汝无故而加兵吾境亦有说乎曰我　主上神文圣武抚有华夷一视同仁尔国叛服不常　主上怒其欺肆不忍即加征伐数遣使谕意尔不奉若　上旨故始命将声讨岂无故能悔过效顺庶几转祸福王爱其骁勇徐曰吾欲用尔将亦不失富贵何如励色曰吾　天朝大臣视尔夷君犹若下风敢以此望我耶王怒欲兵之乃骂曰夷虏尔害吾吾　主必灭尔国尔不知吾大丈夫有赤心肯尔屈耶即剖心以示之而死王初意止欲迫胁不虞之死也死王大慛遣人入朝谢罪并归从行兵士　上曰濮当危难秉义不屈忠节可嘉追赠乐浪公谥忠襄表其门曰班超羣将志迈雄帅时子玙生甫数月即襁褓中封西凉侯除 

　　○御制推忠报国恊谋宣力文臣特进荣禄大夫上柱国公姚广孝神道碑 

　　朕惟商宗得传岩之叟以佐中兴汉高用赤松之流以成大业葢天之生斯人也岂偶然哉惟我太子少师姚广孝苏之长洲人祖菊山父玅心皆积善母费氏广孝器宇恢弘性怀冲澹初学佛名道衍潜心内典得其阃奥发挥激昂广博敷畅波澜老成大振宗风旁通儒术至诸子百家无不贯穿故其文章闳严诗律高简皆超绝尘世虽名人魁士心服其能每以不及也洪武十五年僧宗防举至京师朕皇考太祖高皇帝一见异之命住持庆寿寺事朕藩邸每进见论说勤勤恳恳无非有道之言察其所以坚确有守积纯无疪朕益重之及皇考宾天而奸臣擅命变更旧章构祸乱危迫朕躬朕惟宗社至重匡救之责实有所在广孝于时识进退存亡之理明安危祸福之机先几效谋言无不合出入左右帷幄之间戈沃良多内难既平社稷奠安乃召至京师命易今名特受资善大夫太子少师既又赐之诰命祖考皆追封资善大夫太子少师如其官朕命儒臣纂修皇考太祖高皇帝实录广孝监修官躬自校阅克勤□事尝归吴中以所赐金帛悉散之宗族乡人其平生乐善好施天性然也永乐之六年三月来朝北京仍居庆寿寺朕往视之与语极讙至二十八日诏诸门人告以去期即敛袂端坐而逝享年八十有四朕闻之哀悼不胜辍视朝二日命有司治丧葬追封荣国公谥恭靖赠以勋号百司官僚曁畿内士庶远近倾赴肩摩踵接填廓塞衢虽武夫悍卒闾巷夫妇莫不赞叹嗟咨瞻拜敬礼惟恐弗及凡七日仪形如生异香不散卜地西山砻石建塔四月六日发引灵輀飘洒法幢旋绕于以火之心舌与牙坚固不坏得舍利皆五色其所养深矣六月十一日乃葬墓在房山县东北四十里呜呼广孝德全始终行通神明功存社稷泽被后世若斯人者使其栖栖于草野不遇其时以辅佐兴王之运则亦安得播声光于宇宙垂功名于竹帛哉眷惟耆艾功深念怀乃扬其功德之不可冺者勒之金石以诏来人 

　　○资善大夫太子少师赠荣国公谥恭靖姚广孝传（王鏊） 

　　王鏊 
　　姚广孝长洲人初僧名道衍字斯道居相城玅智庵时相城灵应观道士席应者读书学道兼通兵家言尤深于机事广孝从之执弟子礼于是尽得其学然深自退藏人无知者其友王行独深知之曰他日必当有所遇固不得以人废言也洪武中以高僧荐选侍文皇于燕邸深见亲信与密谋永乐中以靖难功进官太子少师复姓赐今名拟于元之刘秉忠卒赠荣国公谥恭靖配享庙廷初靖难之功广孝第一事定未尝自言文皇屡欲官之辄辞一日召见今人潜以冠服被体亟命宣谢不得巳受命终不蓄发娶妻所居多在僧寺然文皇眷礼弥笃每称少师而不名及病笃幸其第问后事对曰出家人复何所恋强之终无言文皇念其功特官其养子姚继尚宝少卿广孝博通内外典亦工文词所著有逃虚子集别有道余录则专诋程朱其友张洪尝云少师于我厚今死矣无以报之但见道余录辄焚弃 

　　◆衍圣公 

　　故元国子祭酒孔克坚 
　　衍圣公孔希学 
　　衍圣公孔彦缙 
　　衍圣公孔弘泰墓志铭（李东阳） 
　　衍圣公孔闻韶墓志铭 

　　○故元国子祭酒孔克坚 

　　克坚字璟夫孔子五十五世孙少通敏日诵千余言始冠游学成均通春秋左氏传其父没袭封衍圣官阶嘉议大夫元统间上疏请修庙像顺帝赐山东历日钱之半给其费且命其族人监察御史思立持楮币二万五十缗勒碑以纪其绩至正六年中书省臣以衍圣公爵高阶卑不称奏升之制受中奉大夫易铜印以银十五年平章政事达识帖木儿荐其明习礼乐征同知太常礼仪院事以子希学袭爵是年冬顺帝亲郊克坚摄太常使人称其达礼御史大夫雪雪言其才可大用拜中台治书侍御史辞归明年拜山东肃政廉访使复辞会山东兵乱率家人北行次藁城适丞相贺太平奏起克坚集贤直学士希学秘书卿克坚至燕都时剧盗毛贵犯畿甸甚逼廷议欲迁关中克坚曰天子当与社稷宗庙俱存亡乌可弃而他之今勤王之兵颇众与之决战必可平也如其言盗果败去十九年迁礼部尚书知贡举时四方士避乱多集都邑克坚请设流寓科以取之是冬擢陕西行台侍御史二十二年除国子祭酒顺帝赐上尊太子书大成殿额以赐克坚以世乱不乐居位谢病归阙里后再起集贤大学士复拜山东廉访使卒不起大兵取山东克坚入见时　上遣使以书起之会克坚至待以宾礼赐廪禄不烦以职事郊社必致膰肉抚劳甚至是年以疾告遣中使存问疾笃诏给驿还家赐白金百两文绮八端行次下邳新安驿卒于舟中寿五十五希学奉丧归葬于孔林克坚宽厚乐易事亲有礼遇族党有恩与人交一以诚信丰下美髯容止甚雅顺帝常以福人称之娶张氏济宁路总管张子仁女元封鲁郡太夫人子九人长即希学次希说希范希进希麟希凤希颜希尹皆元国子生其季曰希赟 

　　○衍圣公孔希学 

　　希学字士行先圣五十六代孙也父克坚元袭封衍圣公至正十五年召同知太常礼仪院事乃以希学袭封年始二十一山东盗起克坚时巳罢政家居惧污于乱率其家北走燕都希学从行次藁城丞相贺太平闻之奏以克坚集贤直学士希学秘书监卿召入燕都久之乱益甚父子皆不乐居位谢病归吴元年冬大兵取中原都督张兴祖兵至东平诸郡皆降希学乃与其从兄曲阜县尹希章谒见其祖洪武元年大将军徐达至济宁希学谒见于军门达遣人送希学赴阙是年冬十一月诏袭封如故继从入觐屡加赐予每正旦　上受四方朝贺特命希学班亚丞相先圣庙庭自兵后日就圯坏希学力修葺之复祭田侵于豪民者五十余顷礼器礼服乐舞仪式以次备举至是疾卒年五十七诏礼部遣官致祭 

　　○衍圣公孔彦缙 

　　彦缙字朝绅先圣五十九代孙也十岁袭父鉴爵□太宗皇帝命教于太学久之遣归　仁宗赐第于东华门正统间幸太学有袭衣冠带之赐明年来朝又有银印玉带织金麒麟之赐至是卒年五十五　帝遣礼部主事周骙往致祭并令有司治丧葬孙弘绪嗣爵 

　　○衍圣公孔弘泰墓志铭（李东阳） 

　　李东阳 
　　公讳弘泰字以和宣圣六十一代孙自国初衍圣公希学传三世至彦缙公祖也考承庆未封而卒赠衍圣公二子长弘绪字以敬袭爵十有六年公实代袭越三十有四年而卒公生七月丧父六岁丧祖赖母王太夫人鞠成之成化庚寅始袭封　宪宗皇帝赐第京师命齿国学尝见公所服玉带遣人问焉公对曰臣家门故事累朝恩数不可废也许之再值郊祀分献内坛皆出亲定壬辰辞归　上若曰卿其进学循礼表率宗族无忝圣裔以副朕怀丙辰给诰命有司以二品例授犀轴公言旧典以玉轴异乃改授之丁酉诏加庙祭礼乐公率族人奉表入谢先世有遗田百余年散业他姓者过半至是皆赎归之以赡羣族己亥祖庙雨水所坏公请命有司修葺完丽如故每岁　万寿圣节奉表献马贺于廷辛丑居母忧赐葬祭皆如例丁未入临　宪宗大丧今　上登极以弘治戊申入贺　上视学命分献兖国公赐坐彝伦堂退率三氏子孙表谢复赐晏礼部及袭衣冠带躬耕籍田亦预宴焉己未公来朝闻祖庙灾亟归斋哭如居丧引咎自责居郁郁不乐庚申力疾而朝辛酉上疏乞休致　上若曰卿其善自调摄以奉圣祀所请弗许时复有修庙之役公恊相规画劳勚甚殷凡再越岁弗克躬觐事病革执兄子闻韶手若有所属者葢公之封也廷议以世嫡相传古今通义乃按宋故事俟公之后仍归其兄之子公母遗命亦以是公及见闻韶之成其乞休时尝具名以请故至是犹惓惓云讣闻　上特遣行人谕祭者五有司给棺椁工部官属治葬事以某月日窆焉公美风仪善论议每评隲人曲直料事当成败多奇中俾有职务将无不可者而静处优逸无繇自见然承奉宗祀修治林墓综制家政其在孔氏有劳绩焉若孝友无间之心刚毅不屈之气荣名令闻伟然着于人人其在天下亦不可冺也尝即鲁泮池遗址筑东庄别墅因以自号有东庄稿藏于家公生景泰庚午四月二十七日卒于癸亥五月十五日年五十有四娶护卫千户永之女封公夫人子闻诗三氏学生 

　　○衍圣公孔闻韶墓志铭 

　　严嵩 
　　先圣孔子修明帝王之道以诏后世繇汉以来世主既崇祀之又爵其裔孙一人使主祀事曰□成奉圣文宣代殊其称至宋始封衍圣公然犹兼领他职或止署郎其秩视上公品高位重专宅阙里以恭奉庙祀惟我朝之制然其所以崇宠之者视前代至弘治末衍圣公弘绪以疾告于是成庵公以世嫡承袭其爵公讳闻韶字知德宣圣第六十二代孙也年弱冠召至阙下美风仪　孝宗皇帝面赐玉带麒麟服人咸荣之时少傅西涯李公名重海内登公于门归以其子一时倾动朝着有□□□称焉正德改元视学召公分奠官命坐彝伦堂听讲赐□□赐宴礼部赐衣带宝镪丁卯入贺赐御制回文诗庚午复入贺属疾命医胗视颁赐上尊珍馔夫人以归宁卒于京邸诏遣官谕祭驿归其丧赙给甚厚　皇上两视学皆驿召公观礼而常赐外加赐金织麒麟绯服一袭及冠带各一以示优异公每值　万寿圣节奉表入贺比岁患疾艰于拜起然尤力勉以来甲辰复来　上温旨慰之免其朝贺踰年疾甚卒于家丙午二月十一日也讣闻诏赐祭葬如例公生成化壬寅八月十八日享年六十有五元配李即西涯公之女继配卫宣城伯璋之女封皆夫人男子二人长曰贞干今袭封衍圣公次曰贞宁公性质敦重不苟言笑识达世故施于有政厥绩多孔氏祭田蠲租尼山洙泗二书院各设学录一员典教事邹县故有子思了祠特受公弟闻礼五经博士使主祀事皆从公之请也阙里故有志残缺公请西涯公编辑之以成巨典□□之変疏请城阙里而迁曲阜县创义仓以岁给二氏子□之□者其所建立章章如是事继母袁夫人及生□江□□□居丧一准礼制而友爱其五弟尤至弟□□□□□孤如子敬礼士大夫来谒阙里者□□□□□□ 

　　


　　●焦太史编辑国朝献征录卷之六 

　　公二（除封　追封　衍圣公） 

　　◆除封 

　　宋国公冯胜传（王世贞） 
　　颍国公傅友德传（袁袠） 
　　凉国公定远蓝玉传（国史实录） 
　　洪国公丘福 

　　○宋国公冯胜传（王世贞） 

　　王世贞 
