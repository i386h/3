<!-- { "loadSidebar": true } -->
　　公讳怀字德珍幼聪慧颖异勤学善记过日辄不□正德丙子公以儒士领浙江乡荐第一会试丁丑□十五戊寅授礼部主客司主事减四夷锉价送　孝贞皇太后梓官葬茂陵己卯谏　武宗皇帝南廵罚跪午门五日廷杖三十罚俸六月　皇上继大统录遗忠以励人心公得进阶加俸庚辰升精膳员外郎封赠父母及妻辛巳署郎中奏减新增供应议革高手厨役一千二百名时论韪之甲申六月考满加赠父母两宫覃恩颁赐诰命议大礼建室执奏罚俸一月又议大礼改称皇考圣母大阙廷杖三十辛巳会试充供给官修实录出馆与宴乙酉升江西左参议监兑吴城龙窟总部南京仓米军民两便烧造世庙龙凤瓶罐一万二千件先此任事者皆降黜公毅然任之官民不扰□当上意仍奖劳焉缴还先任四廵抚未完批词三日余纸止行见在新卷清理田粮赈济饥民均徭新增议处健讼务抑豪强追还夏桂州旧估娄王亲逆产廵抚陈洪谟梁材周广御史徐岱交章保举廵按朱豸特荐堪任提学戊子升广东左参政徧廵僻远瘴乡简别应朝贤否禁公私索扰驿逓减有司拽船人夫抚处徭徸堤备海贼督采珍□半留东筦黑艚百只哨守地方取回布政二司扶轿民壮百名革退乡宦徭编皂隶立各府均徭平规则问革贪污知县六员廵按邵豳特荐谨畏守法节俗爱民孜孜职业僚友犯而不较度量尤不可及辛卯年考满离任中途闻江西建昌刁民王荣奏知州夏良胜刊刻雅书非毁大礼行江西提问夏良胜先文选郎中有奏疏名曰铨司存□建知昌府郑源涣命工锓刻之存稿内有吏部尚书乔宇一本劾张璁桂萼心术奸邪学术颇僻不当超升翰林学士等语此亦夏良胜代笔也郑源涣应朝入京以此书分送时张桂二公见宰辅见而衔之适有王荣之奏遂行江西廵按勘问拟夏良胜充军郑源涣降一级源涣仍供攀旧任参议张怀曾付刻此书公复回广御史吴麟问拟钤束不严赎米还职都御史汪鋐覆参阿附奉钦依冠带闲住时壬辰七月也公侃侃刚直之性乃受诬阿附不竟所施惜哉自此家居三十余年事母以孝处昆弟以和惟杜门著书作诗足迹亦不□官府布衣疏食督耕饭牛如寒士然处乡邻宗姻□逊礼恭一无所竞居官常俸之外丝毫不取居家□□官府馈遗不役府县船轿其清白一节始终六□可以质鬼神而无媿者十与乡饮大宾两经科道王献芝荐起不赴又奉诏准致仕夫公以孤寒登高第博学宏材世所罕有文足称矣莅官清慎居家孝友接物谦和行可法矣两叩天阍濒死□属恪恭职业不避权势忠则尽矣立心诚笃持巳俭约终始一节信不渝矣公于四教皆无媿焉殆天下之完璧乎公生于弘治丙午卒于嘉靖辛酉年七十有六 

　　○□□布政司左参政吴君玭墓志铭（徐□） 

　　徐□ 
　　□氏故汴人宋时有讳崇本者从高宗南渡始占籍□之钱塘至国初子昌以赀徙实京师其子孙仍家于浙阅三世诚右副都御史赠其大父原敬父士宁如其官谨义授承事郎以子贵赠奉政大夫广东按察佥事其妻莫与其侧室周赠皆宜人族乃益大显君讳玭字汝莹别号南岑举嘉靖癸未进士拜行人司行人历司副刑部员外郎广东按察佥事副使布政司左参政始其父三娶无子年五十七周宜人乃生君故君最爱于父母然于问学不督而能弱冠诸生名蔚然起方伯夏公延置师席时与论古今人贤不肖及事成败有幸不幸语甚相合引忘年交在刑部时尝同考顺天乡试其所文章诸老先生自谓弗及故海内知君能文然君固知兵习吏事员外摘抉奸隐平释冤滞精练以敏大廷尉读君狱词必曰吾固知非吴员外不能其所治囚即罪死无号呼不平者佥事饬兵岭南搜士卒立保伍明法令察盗所出没根披苗薅境以大宁连寇作督师征之杀二千余人降千余人清远□险以多盗□卒六百人凿山三十里梁二十有一□□□□□□□副使籍民舟之贾于海者什五纲纪约寇□共击之其去盗者众发之不发与连坐海寇顿辑性疏爽喜调笑谐谑治园亭西湖之滨与宾客燕游其间若乐而忘检者至持官奉亲特严以孝县吏植柑分廵廨中间遗君君曰此官物吾不可以食尽易钱输之库连寇平都御史御史张宴具金币劳君固辞以免周宜人病痢刲股肉和药血淋漓下不绝痛大夫以食芋遘疾终其身不忍食芋宦游四方必奉像椟悬之祭则展拜以泣比病不能言数引手上指像忽自坠其仆曰得非欲奉以行乎颔之而逝吁其可敬也巳君生成化戊戌卒嘉靖庚子年六十三初君至岭南勤于其治按行郡邑触冒毒瘴遂患□此参政会　天子有事安南治益勤既疾革犹日命吏抱文书置榻前卧听之故以羸卒 

　　○广东布政使司右参政管公见墓志铭（吕□） 

　　吕□ 
　　公管氏讳见字道夫石峯其别号也世吾姚巨族曾□□宁祖鉴父琳赠文林郎母蔡氏赠孺人公性禀孝友有大志髫齓如老成人蚤失怙力学思奋嘉靖乙酉举于乡明年登进士第授常州府推官公风检严峻见理速而持事坚权势不可动摇莅任未几豪强敛迹惟心惟公恕冤狱多所平反春冈刘公按江南首荐之诸当道有疑难事累年不决者必以属公公一鞫无遁情崇明剧盗数千人流劫濒江州邑远近震惊公奉操江中丞檄设策剿捕不旋踵歼灭殆尽宜兴逋负数千万缗致县令坐累以网死公往视篆甫下令虽素号豪猾者无不悔罪一时输纳具足继视武进无锡治如宜兴人称神明焉所至尤加意学校以羡余置学田若干亩士类德之于是声名籍甚抚按交荐无虑十数章壬辰征天下良吏公治行第一擢吏科给事中公念既　天子耳目凡关系国家之利害生民之休戚无不言而明于体要必期有所济寻转兵科左给事中监寿陵大工时户工二部建议加赋佐工费公抗疏极陈利害以不可　上是之仍黜二卿海内阴被其泽及转户科都给事□□□乞归巳而复起补礼科尝疏止车驾谒□□行□系陈边藩事宜甚悉咸着令辛丑正旦日食　上诏辅臣宗伯礼科至便殿议朝贺应否众犹豫不敢决公议朝贺宜择日行见　皇上敬天之意　上嘉允之癸卯擢广东右参政广故多货宝地公蘖自励皭然无毫发之染无何入贺万寿事竣以疾请解职疏凡三上得俞旨病痊有司具奏录用盖异数也公既谢事归足迹不入公府日以睦族善邻明农教子事时或偕知旧觞咏琴奕徜徉山水以自适台使屡荐起之不应方葺草堂于峡山之间将耕□老焉而公病奄至矣壬戌十二月日卒距生弘治辛亥九月年七十有二 

　　○广东布政司左参政项公乔墓表（罗洪先） 

　　罗洪先 
　　圣人之学晦而后儒者之说兴儒者之见殊而后圣人之道废甚哉有见之难而执见又足以障道也条画之公者识胶不足以研精行业之异者智短不可以广受嗜古或疏于达变重内或略于迎机于是贱儒与志士始各擅其所长不两能矣自予束发出而交四方之士洋洋纚纚以理学谈者未始不得尽闻之至征其所立咸有遗议岂非拘于所见遂自以极则哉瓯东项先生之学以实行主而辅以理义其始于传注文义专而有声巳而博极经史融液理奥不主一家当于心虽下士所言世之诋毁厌恶者不□忽不当于心虽大儒所言世之严奉尊信者不敢从其意以必当于心而后可以措之行以成吾身不然是所言者皆浮辞也研穷探索向慕甚远恂□慥慥动有准绳自起居食息服器之用父子兄弟族戚僚友之间靡不检饬务合于古人之简朴敦厚而后巳然自儒生至显贵自平居至行役未尝一日去书亦未尝一日不札记其意以措之行则亦可以笔之书以质于人不然是所行者皆亿中也故其视天下无不可处之地亦无不可之时凡众之所难堪与俗之所甚忌者一不以戚其心而回其意盖自考其进退者有在也呜呼可不谓难哉先生举余同年进士由郎署出抚庐河间三郡既擢湖广按察副使以诖误例谪州郡稍起还旧复以诬构下诏狱未几得复职旋升广东布政司左参政素同乡相国张文忠公所知试进士时数欲推毂不听以故不得上第选庶吉士避不赴考部寮以南北散要轻重始除主事即得南京工部比调北会举主事改御史编修两不与名又将自武选调吏部考功三辞乃免顾益感激数上书言时事其后自郡至藩省十有八年淹矣故旧满铨馆多以书相劳苦裁答忠谅不一及巳事势利所在若执热就深不敢迩濡然在官虑远防渐不啻治家无丝发漏算起废袪蠧不避要途名人其最可述如考荆州贪守下下黜黄陂墨令以按察与抚廵两台争两台诎革势豪武断市魁海舰岭南人戴若父母其它补武选条格创屯田事宜利在久远辨大庙灾不逮守者策虏不能至献青罢河间立堡议上楚王书顿减烦役平汀广峒贼以不关军门隐功无悔请免□畿郡守谒贺仪定河间传人直道路不困诸如此类在汉世良吏传中巳□□阔罕见世之廉静退抑者众矣类限于才谞□过不□或巧避职任尔使其力足以振功伐文足以张誉望即忮懻矜饰竞胜嗜进不述孰甘黯闇人后耶以先生修习即无宦业一时鲜与相亚而所至又复磊磊若此可不谓难哉盖其所学虽不必有所师承而一本于心之精思其所言虽不必有所专主而一据夫身之历试永嘉自有宋以来专门理学者数十人如林塘奥之介二刘之厚陈说书之直周文忠之毅林景文之质许横塘之政事皆足表着使先生生当其时上下议论固不知孰低昂明兴薛吴之后绝学复侣至白沙阳明两夫子出而道一光学者苟无先入皆有窥觊先生崛起孤立不肯轻狥以党援即其著书满家亦不肯轻出以立门户某往以一二细行相视莫逆迩来议论稍异往复辨析弗明弗止尝向某曰吾于制行察理犹可勉至于心境贴服不杂澄湛不乱固若有甚难也呜呼向使少延以进其所欲能无有乎不及之叹其所见又安可量而今则巳矣此不足惜哉学术裂而道原隐□□□而言筌繁法家拂士之渐亡将时过途远之□□□也此不足悲哉先生名乔字迁之学者称□□□□□年纔六十又踰年嘉靖甲寅正月五日具□子文焕文蔚文言卜葬竹浦茂山之原且志功行□世岁月墓中可谓善继有文而厥考鹤山翁后以□谊寿康高其乡人乡人以项氏丘墓所在必有过位式车见碑而下泪者使所学不着犹将冺其平生于是表于石以遗后后之知道者其必以子不诬也夫 

　　◆参议 

　　参议王性常先生纲传（张壹民） 
　　广东右参议王公溥传 
　　□□王恺传（廖道南） 
　　广东左参议谥恭惠杨公信民传 
　　广东布政使司左参议少溪项公笃寿墓志（董份） 
　　广东布政使司左参议张公简墓志铭（徐缙） 
　　广东布政司左参议益斋赵公承谦□□（王锡爵） 

　　○参议王性常先生纲传（张壹民） 

　　张壹民 
