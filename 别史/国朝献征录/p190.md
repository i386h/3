<!-- { "loadSidebar": true } -->
　　吴琳黄州黄冈人世诗礼名家父应澍勤俭好施教于其乡号西山先生琳性资纯笃力于问学通毛诗小戴记王师平陈友谅　上方征用荆楚名儒詹同荐琳□经学古且能文章遂召国子助教与同并教冑子才藻瓌丽琳固让同至于商确经义亹亹不倦则琳所长也每遇　上听政之暇有所咨询辄进嘉言天下阴受其赐后迁浙江按察司佥事克振风纪及贰鹾台国课以办巳而入起居注献纳益勤进兵部尚书方试京闱髦士有司以主文请　上思琳优于经学遂命琳与司业宋濂柄其事及撤棘众谓得人洪武六年改吏部尚书锡之诰命有学术既醇践履尤正之褒与詹同迭视部事琳寻以老致仕既家居　朝廷尝遣使察之使者潜至其旁舍见一农人孤坐小几起而拔稻秧徐布于田貌甚端谨使者乃问曰此有吴尚书者在家否乎农人敛手对曰琳是也使者还以其状闻上益重之 

　　○吏部尚书张公度传（黄佐） 

　　黄佐 
　　张度字景仪增城人风仪伟特未冠时有相者见之曰山角渊庭柱石材也以才学闻元季举茂才高要县学教谕遭乱弃官归杜门读书而业益进洪武壬子举于乡计偕如京师会罢科举　诏选贤能补宪职遂擢监察御史度以誉望振一时弹劾务持大体　高皇帝重之时诸勋臣连姻帝室多怙势者度每事检举风采凛然朝着之屏迹尝建议立张巡庙于归德州以劝忠　上亟命有司举行魏观知苏州治张士诚故宫府署有司以言　高皇帝使度侦之度往变姓名日者入吴县学宫廉其实还奏称　旨或言度在吴县学宫每师生会膳度就食惟分其余以故人益不疑而事情益核　上闻而深器之寻诛畿辅诸郡守擢度知常州府治政公勤人不敢干以私虽公务倥偬不废文业劝勉郡人俾知向学礼教譪然大兴前郡守何用修公廨建庠序祠宇未毕以罪去度力终其事而民不以病治行畿辅第一遂召吏部侍郎尝条举选法之不当者数十余事　上之皆见用居法从六年进本部尚书藻鉴人品铨选得体持廉秉公朝野钦之后以小误当获微谴闭户一昔愤惋卒人皆伤之度人凊谨有用世才乡人尊之以有崔清献风流云 

　　○吏部尚书偰斯传 

　　偰斯字□□应天府溧阳县人故元嘉定州知州来附王师洪武元年授兵部员外郎本年擢尚宝符宝郎三年高丽遣使上表来贡方物遣斯赍印封之改尚宝司丞仍以祝文牲币祭其境内山川使回称旨日侍左右四年出知太安州六年升河间府知府俱以才干着而民亦不扰九年入户部郎中寻升户部尚书本年调山西左参政十三年正月召拜吏部尚书二月改礼部尚书本年以年老致仕 

　　○吏部尚书翟公善传（雷礼） 

　　雷礼 
　　翟善字敬夫直隶扬州府泰兴县人洪武中由岁贡入国子监授吏部主事历本部员外郎二十六年吏部尚书詹徽侍郎傅友文大诛命善署部事善于其职称　上旨特升吏部侍郎仍掌尚书事会　上以诸司职有崇卑政有大小无方册以着成法恐后之莅官者罔知职任政事施设之详乃命善同翰林儒臣仿唐六典之制自五府六部都察院以下诸司凡有设官分职之类务编书名曰诸司职掌　诏刻行颁布中外五月奏准各衙门吏三年役满于本衙门见缺令史书吏内升用再役三年给由赴京如有余吏送赴吏部不许一槩县升于州州升于府府升布政司等衙门及王府长史司托故不给由者治罪其各处布按承差奏准以能干人员选取三年考满役日无私过于杂职内序用有私过者则充吏十月诏祭酒胡季安选监生年三十以上能文章者三百四十一人命善除授教谕等官二十八年实授吏部尚书一日　上谕羣臣曰善虽年少宇量宏阔他莫能侔也善明于经济凡所奏议允合　上心上曰朕有良佐何患天下不治　上欲命工部善营第于泰兴善曰江乡地隘宗亲且众诚不忍夺人以自益也况未报涓埃何敢当此　上语羣臣曰有官居鼎鼐无地起楼台善与寇准同风矣善家戍籍　上欲免之善曰戍卒宜增岂可以臣破例　上曰善可谓社稷臣矣二十九年正月以事免 

　　○吏部尚书杜公泽传（雷礼） 

　　雷礼 
　　杜泽山东青州府沂水县人洪武□□文学□□水县学训导二十年集臣荐其经明行修召升司经局试校书二十五年改詹事院府设詹事少詹府丞等官辅导东宫侍从讲读每进讲毕时凡　帝发落过五府军政六部紧要事务及抚字四夷恩意大经大法皆得与闻进泽詹事府丞泽朴实持重言动不踰礼　上嘉之于二十九年正月特升吏部尚书首定朝觐之制以辰戍丑未年期朝正后吏部会同都察院考入觐官员奏请定夺其存留者俱引至御前刑部及科道各露章紏劾怠职之罪一时谴责宥免皆出　上命及宥免还任各赐勑一道以申饬戒其巳往一岁一朝之制俱革三月赐高丽布一疋会学正吴启言国子师生例以文学优劣分隶六堂迩来皆无甄别高下不分无以激劝宜考第如例　上令魏国公徐辉祖及礼部翰林院官同诣监考试仍令泽以次录用毋使淹滞三十年正月奏定考核等第先是洪武初在京官三年一调用二十九年始以九年满至是定官员等第勤慎者仍治其事实授在任三月才力不逮者奏请降黜其各王府官与护卫首领官例不考核三月　上令泽再试寄监下第举人中式者次其等第授教谕训导其不中者则除州吏目二十一年正月定考核府县首领官法先是各府州县首领在任三年及九年考满考不称职者发充吏役至此乃令首领官不分在任浅深但不称职俱发充吏三月续定吏员出身皆以九年考满出身或在京两考在外一考或在京一考在外两考一品二品衙门提控都吏从七品出身椽史令史典史并内府衙门吏正八品出身三品衙门令史从八品出身典吏正九品四品衙门司□正九品出身四品衙门典吏五品衙门司吏典吏书吏俱从九品出身六品至九品杂职衙门吏典都察院吏典俱除杂职其拨历亦从衙门大小而均分之其吏员考满不给由丁忧不起复其侍亲等项托故在闲已经官府问断仍充吏役者重历三年泽掌铨慎守不欺本年四月以年老致仕 

　　○吏部尚书张公紞传（郑晓） 

　　郑晓 
　　张公紞字昭季富平人父月□文行知名紞洪武中举通经东宫侍书才识通敏大子器重公洪武十二年冬升通政司左参议试左通政十五年云南平出右参政陛辞　上赋诗二章赐公历进左布政使凡土地贡赋法令条格祠祀公廨上下典仪经费程度悉公裁定夷民孚说远迩奠安是时云南寓贤董伦王景韩宜可辈不问识不识皆厚恤之以故迁谪至者如归二十六年三月秩满入觐治行天下第一特令吏部勿考赐玺书曰曩者讨平西南夷命官抚守尔公实先往任今五年言出则诸夷听服令布则四野欢忻皆由诚信相孚克共乃职今年来朝不待考而朕知其功出乎天下十二牧之首故嘉汝绩复命仍治黔南汝往钦哉赐宴及道里费三十一年召吏部尚书滇人如失父母时建文旁求遗逸日集阙下率命公试鉴识精绝各当其材会修　太祖实录被旨试翰林编修官考第高下公得杨士奇策喜曰明达时务有用之才不但文辞之工也奏第一授王府审理副靖难后召公及户部尚书王钝谕曰卿二人久事　皇考习知典故今皆老矣其解职务月给尚书半俸居京师视时政有戾旧制者直告朕无隐庶称厚望老成之意公出遂自经吏部后堂死 

　　○故少师吏部尚书赠特进光禄大夫太师谥忠定蹇公义墓志铭（杨士奇） 

　　杨士奇 
