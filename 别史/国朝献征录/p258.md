<!-- { "loadSidebar": true } -->
　　公讳瀚字叔渊其先山西翼城人六世祖始迁沁水曾祖讳伦知遵化有惠政伦生动动生聪聪领乡荐历鄠县慈溪二学训导俱赠通议大夫都察院左副都御史祖妣王氏妣谭氏俱赠淑人公生而骨相奇荦童时即解词章侍宦训导公治诗攻文蔚有藻思乃成化己亥诸生庚子占乡试第一明年举进士壬寅出知乐亭乐亭岁恶民流公至复者十六七即贵戚豪横亦还所侵民田邑门外有古木数十章作祟吏兹土者多病死人公危之公一日毁台斩木得朽骨若干令野瘗焉竟亦无他丁未被征拜监察御史奉命巡陜西茶马弊端革殆尽岁满代还以忧起按陜劾赃吏汰宿奸郡县官望风慑大有巨猾流毒一方众虑其难制公计禽穷治皆大辜镇守贵珰肆虐庇所阴厚逮系平民暴诸市公出见之立命解其缚捕告者抵罪终南山妖僧鸠无赖作乱报使至公密谕使者曰勿令镇守知恐张声势辄扰民遂选将授方略而遣之比及镇守知则巳报禽矣其先识如此戊午复按河南事丛委公至裁决无遗尤庄毅率下有不法者相戒罔敢犯己未还道都御史屠公特檄公掌诸道奏牍古北口守将吴昭以失律赂权贵波及无辜累案不能竟　上命公往督察昭竟弃市都御史闵顾侣诸公荐公才可大用庚申升湖广副使又以忧去起河南副使陈州卫都指挥子世恩格杀项城典史公至适巡大梁即收捕寘诸法所部帖然乙丑升湖广按察使丁卯转河南布政使无几迁顺天府尹寻升右副都御史董漕公愤漕政久弛锐意举行淮南守素结逆瑾贪愎自恣公劾罢之时荣王由运河之国户部恐其防穰运奏令各船分行两河贵珰冀得赂动辄阻遏公适会议北上过□津遇主舟朝见司仪如陛前赞礼公止四拜即兴且启王严饬侍从勿阻遏运舟王听纳自是始不扰粮运官军称快己巳征入左副都御史时瑾虐焰熏灼公卿以下咸惮之中官杨镇怙势鬻贩私盐舟车相属于道事闻瑾乃奏檄南都重臣按厥事守备贵珰刘琅攘巳有同事者匿讳比命御史督之方檄诸省偿银瑾以讽台长台长语塞公厉辞以对众股栗瑾随奏遣公往欲中伤公公往仍令琅出所攘弁劾落其职守余咸不问时论壮之庚午升吏部右侍郎寻转左是岁瑾大诛公视篆月余起废疏壅士类允惬辛未进南京户部尚书公往莅政凡论析公庾府帑户口田赋盈缩之数历历如指诸掌居数月请裁冗食节浮费广储蓄多见采纳时廪藏空虗公忧之乃乘秋熟议发帑金代军饷数月乃积米数十万江浙诸藩岁输布给军士贵珰主之得因缘害公奏令径输折色户部人咸便之外守备有纵家人私揽岁课不输官有司噤不敢言公收系狱不旬日宿逋完矣时未及引年公脱蹝名爵乃累疏纳禄归暇则追宋欧阳康靖在颕故事与曲沃司徒李公少宰孟公命驾相往来徜徉咏歌以终老尤笃伦理正士风婚丧冠祭悉崇古雅闾党化之公性鲠介不媕婀诡从见贤德爱之不啻巳出晚所得益闳深故凡考德问业来者户屦常满历官余四十年所至镇静明不过察宽不至纵而赈灾恤刑尤人所称道平生廉谦涓察凡图书冠服咸手自经理略不容人少触居官不苟取所得俸余止购海内图籍故乃家储有邺侯万卷云 

　　○资政大夫南京户部尚书致仕邓公庠墓志铭（张璧） 

　　张璧 
　　初南京户部尚书邓公上疏请老凡再上先　皇帝乃报可得岁给舆皂仍赐勑给驿归且六年卒　上闻讣赐祭葬恤恩渥矣惟邓氏族望郴之宜章曾祖某祖本道历官宁国知府父纪漳州府推官以公贵俱累赠如其官公讳庠字宗周号东溪生九岁而邝夫人殁鞠于外伯祖司马朴斋公家甫弱冠即名起诸生间成化戊子领乡荐壬辰举进士授行人奉使诸藩礼却馈赆诸藩王贤之升浙江道监察御史巡视京仓寻按顺天等府时官属多贪玩公以严从事诸戒不敢渝法有弗便者欲中之捃拾亡所得竟中止贵州蕃夷弗靖守臣请兵征剿　上命公往勘公以丑类偶出没不足烦兵可抚定也遂下招抚令蕃夷听抚地方获安公且劾都御史谢某等妄生衅端　上嘉纳亟黜谢未几丁内艰服阕补本道御史升河南副使适河决张秋东山刘公檄公问计公曰河即未可治须下流分杀其势乃筑堤防庶几可塞东山如其言事果济　上善其赞画升俸一级转本司按察使治狱多所平反明年升广东右布政广西左布政得旬宣体擢都察院左副都御史总督南京□储丁外艰服再阕被召巡抚河南时镇守太监廖堂与其弟指挥鹏多不法诸莫之敢撄公首劾之堂深衔亦弗顾逾年以平贼功赐白金文绮给之诰命擢户部右侍郎提督仓场养疴归再被召改左副都御史巡抚苏松复升南京都察院右都御史进南京户部尚书至则稽羡财节浮费禁包揽诸弊时方望其有公顾求去矣众惜之性平直不设城府事漳州府君孝在官俸入恒缄致其家养友诸弟甚笃府君遗田产尽分让不私尺寸御臧获有恩闾尚贫者优恤久不厌在官公谨不权势所挠比归杜门清坐惟日一徒步至东溪觞咏自适公禄仕久无赢余君子谓其廉静然尚慨其未究厥施也 

　　○南京户部尚书王公鸿儒传（朱睦木挈） 

　　朱睦木挈 
　　王鸿儒字懋学南阳人也少奇颕工楷书亲属府史从治文书时金城坚知南阳府见鸿儒书奇而问之史以实对遂召见一试大惊乃留居府中亲授尚书久之鸿儒因言张生景纯学艰苦坚又招景纯授以毛诗两人咸资禀良笃思致精密博通百氏而主本于六经成化十九年鸿儒举乡试第一又四年景纯举第八于是南阳人服坚知人云后景纯未仕而殁二十三年鸿儒登进士工部郎中弘治间出督晋阳学政表励敦谨裁抑靡浮俗习之一变台臣屡荐于朝时　上励精求治物色贤隽一日谕刘大夏曰王鸿儒他日可大用大夏对曰此人才行不易得诚如　圣谕无何　敬皇殂落鸿儒伤悲亦谢病归正德四年起国子监祭酒越四月以父丧去位七年复起南京户部右侍郎寻改少宰十四年进南京户部尚书会羣阉擅权政门颇杂鸿儒癙忧饮泣虽在贵显如困葛藟是年七月疽发于胁遂卒谥文庄所著有凝斋集若干卷弟鸿渐字懋德乡试复举第一登进士累官山东右布政使所著有淯南集与凝斋集并传南阳文献之盛自王氏始 
　　论曰王公操履清纯学识该洽弟懋德亦驯雅多闻世称宛郡二难良不虗矣 

　　○维风编 

　　刘忠宣公荐公于　孝皇历迁吏部左侍郎以甄拔巳任崇奖实行不纯采虗名尝曰济天下事惟诚实者能之趣名者亦趣利无益也不见夏忠靖王盐山乎惟知有　朝廷而不知有亲党惟知有天理而不知有身家如是社稷生民乃攸赖云公于书无所不读大要以穷理致用主虽百家之异同亦必求其原而审其义之所安故所得宏博奥衍交发互益其于六经沛如也善观史每以前代君臣之行事案而巳从中断之审辨得失邪正上下数千年如指诸掌尤明习国家故事自祖宗用人行政及前辈立朝行巳之详皆能一一言之尝闻刘文靖诮丘琼山有散钱而少贯索琼山还诮曰公有贯索而却欠散钱云乃公读书以穷理致用主亦有贯索矣起家非词林而得谥文有以哉虽然世博综者恃此休休心贯索更妙也韩魏公相时或谓公之德业无媿古人但公文章不逮欧阳永叔耳公曰吾相永叔翰林学士天下之文章孰大于是即此一语永叔之文章便魏公一齐穿纽矣我　朝最称该博者莫如琼山乃媢嫉白沙而阴挤三原虽博亦奚以文靖诮其无贯索不虗也或谓文靖篁墩短不能诗衔之酿成廷鞫之狱文达之嗛叶文庄也亦以疵其诗文故余惟二公贤相也或未必然果若人言视魏公之度如何裁顾叶程两公以能工诗文遭谗构于执政者如此然则知道者之于诗文直榆荚视之可也 

　　○荣禄大夫南京户部尚书赠太子太保烟村邓公璋墓表（夏言） 

　　夏言 
　　邓曼姓以国氏其先有自楚徙今之涿州者涿之有邓其称故远然至公益大着公讳璋字礼方别号烟村公曾祖仕能祖平皆不仕父诚国子生咸以公贵赠右都御史母萧氏赠夫人继母王氏封太夫人公少读书即知文业举长领庚子乡荐继登丁未进士授南昌推官宁人有瑕丘故诬民以杀人公覆其中辄丽宁人以法武宁大狱数十积稔莫决取故案一视而成之人惊谓神　上方重良吏召福建道监察御史督催而　国课集廵按而民害去绩简　上心擢大理寺丞甲子奉　命会勘宁藩锺陵王无所回忌一意竆诘有干逆濠者悉寘于法人皆难之乙丑奉　命核勘太监苗逵功次务绝知友宾客之请停勒豪贵冒首功者九百余人时论快之迁本寺左少卿俄转都察院右佥都御史廵抚辽东赞理军务乃清屯田治垣障通关市官酋长布恩信诸夷怀畏边人安堵屡　上知奖改廵宣府复数有军功遂加俸级至冬擢南京户部侍郎逆瑾执国柄恶不附巳辄中伤致仕瑾诛以守正起左副都御史时青州贼杨虎等连众数万转寇河南屠烧城邑□□不辜环数千里莫不被其毒握兵之将皆望□□□莫有杖一戈援一枹士卒先者　命公廵抚至则奋然帅先战守随宜不数月贼平　上勑褒之既而南北畿甸山东河南北新创于兵仍以旱饥民交走死无吊　朝廷忧焉遣大臣赈之难其人　上习知公才力　特命兼理公因事增智尽心于其不可之地卒全活数百万人所部赖无事明年改南京刑部右侍郎继改兵部时土鲁番黠骜背约束击哈密虏其主忠顺王能大边患边民数惊　上特命公右都御史总制陜西延绥宁夏甘肃诸军事公及陜建塞徼起亭队饬弓弩具蔺石布渠答设屯戍塞贺兰山隘口三十处使贼不得通增花马池堑垒木樵校联四十余里不绝使贼不得越复筑城树榆外使居民有保障至冬虏大入寇羣蚳猬毛而起倐集城下公乃掘井羃罂熏穬歼潜过梁彤珠禽斩以言计如是者再贼知中国大有人在乃敛迹去公遂以速升赏广推恩宣捷音优犒劳严法制完征输清苑马给商价蠲屯种归贡夷十事上陈　上皆嘉□居已何西宁番贼劫掠屯塞侵盗不巳公简将出奇追奔数百里捷闻　上褒奖之赐白金彩币公以疾得请还至戊寅土鲁番复攻哈密寇肃州羽檄日至　上思公旧绩复起公提督军务便宜从事公方至州北虏阿尔秃厮乘徼寇永昌逆吾颜行将官悉锐皆往遗之禽公乃以随季陷楚法克之土鲁番素惮公闻公复至辄戒部落曰勿以边意数使乞和及还贡使众皆欲听之公曰夷狄之性来而不能困使得气去后未可服故汉人曰匈奴侵盗无巳者无他以不恐之故耳况今虏虽乞和实未有憬意奈何遽听之且彼域所需咸仰给中国但闭关绝贡彼始失图有悔□□□大战守备多疑形数观兵塞徼虏果大恐悔过输罪悉归所虏掠公曰可矣乃许其通贡归其使又以忠顺王不可复立议择一都督守哈密后图兴复　上甚嘉之赐蟒衣金宝绦环自是讫公归京师越十余年莫敢有犯边者境内用以少安己卯宸濠变起　上自将驻跸南都以公南京户部尚书公与兵部尚书乔公协心同规综理应给凡中官一切无名之索皆力却之政有纷更者亦抗疏止之南都人深赖焉辛巳夏以疾恳乞骸骨　上留弗得从之归则徜徉田园课调子孙足不一至州县门过宾罕得见者嘉靖改元诏进阶荣禄大夫秩从一品嘉靖十年十月以疾薨于里第天子闻之震悼锡以葬祭诸恤典有加焉 

　　○南京户部尚书胡富 

