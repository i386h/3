<!-- { "loadSidebar": true } -->
　　□宗枢字子西金宁武将军耀州司候乌古论速可之后也父恕弘治丙辰进士历官贵州参议宗枢举进士授知诸城诸城多卫官富室豪夺民田宗枢惩其尤甚者一人余悉自归民田民尽复业以治绩擢御史按宣大陈边务十事　上尽采用之语在集中巳又劾都御史汪鋐不法状□裁着于台中未几鋐迁太宰即升宗枢颖州兵备佥事寔欲考察时雠之乃宗枢颖上名益着御史荐者十有三疏鋐竟无隙施焉鋐罢乃升河南参议副使会　上谒陵承天诸守臣率以罪系乃迁宗枢参政顷之再迁按察使有扈从功方召用以母忧归会虏入山西大掠至平阳抚镇多以不职谴罢时太宰与科道官举才臣当事者十余人皆首列宗枢俟服阕补先职无何即迁佥都御史巡抚河南宗枢习知大梁事乃尽禁诸服用奢僭与豪奸倚王府窟者一时大梁肃然又檄诸郡邑条百姓所苦乐将一切书便事会病卒不果宗枢性颕慧口吃有济事才交游间情仪殊厚诗学初唐作字学章草俱成家有诗文集传世子羔巳□□人三十四年以会试行会地震客死阌乡 

　　○佥都御史陆公卯传 

　　佥都御史陆公卯传 【 河南】 

　　公名□字秀卿嘉善人读书耻时师训诂尝以人心物理与圣言融贯非可离而二之欲求畧去名筌直车丸住哲而发愤笃行谊尤以气节重人或相日腐儒公曰吾腐吾腐不较也嘉靖丙戌举进士授南京刑部主事道自河间郡守某见公貌颀颀不善抑逊心恶其倨乃送一厉馆居之馆僻在西远妖魅所窟误入其中者辄□公不知其愚我也诚之而入比暮舆皂栗栗告出唯二童子留既寝夜半有声剨然巳而崩山裂石之状其怪颀然而黑不知其长几许植于卧榻前公怒甚以手击之夭喝曰何物妖么敢尔须遁去院宇閴寂如故厥明门外候吏皆兢兢俟□音公偶睡鼾日高不起人人私痛其臬下人无□矣顷之放衙伟然陆主事坐堂上竟无怪状于是郡守闻之大□心知其非常人比至南都审刑□多平反有独□以济法所未备既而居父丧阕乡人有欲引公者公不应补北刑部又乞南改南武库郎中武库主出纳诸司隶直多羡金人易干没公率不启封以发人颂其廉下无间言擢常德知府以治最改岳州岳州大饥公不待奏报发仓禀以赈民赖以□活者数百万计时楚中灾伤极甚每御史□部所至则饥氓匍匐扶曳龙钟将仆衣不掩形流离困顿罗骢马前号哭不巳御史缓言慰遣心实惨痛恨无良法以速起其死也及抵岳州境内晏然则未有以荒歉告者心大异之又地逼江湖寇盗出没时仍饥馑之后不闻贼警于是稔知公先事预备虑周生民固极尽安辑之力矣御史又察知公寒素澹泊不求荣进政无赫赫之誉此其心与古循吏无异遂上书荐之于朝　世宗皇帝轸念元元特重有司之务实政者乃曰守臣垹予一人绥万民绩可嘉其用显擢以劝来者遂拜公太仆少卿加御史俸一等于是天下皆知　上意所向争相奋励以治行自见其风四方而激人心由公得之也既太仆尽心牧政牧政以举自太仆徙南鸿胪自鸿胪徙南光禄稽检会计条绪具悉内竖有典其职者无缘奸宿蠧尽除而四署一新矣会河南巡抚缺诏公以右佥都御史往抚其地公受命感奋自効暑雨疾行比入汴遂大病乃叹曰宣劳毕命以上报　天子微臣责也其不得竭犬马之力以负初志臣死且有余愧不得巳乞骸骨归归三月而卒年五十五所著有风雅辑畧传习辨疑古文诗赋藏于家 

　　○都察院右佥都御史侯公金戊传 

　　都察院右佥都御史侯公金戊传 【 大同】 

　　侯金戊字义甫东阿人金丞相挚之后也人魁岸有大度戟髯电目状貌如神论事侃侃口如悬河慕贾生陆贽之人也资质殊绝读书日以卷计率三数过终身不忘举嘉靖辛丑进士请告里居三年诣阙授工部主事奉命修玄恩桥于涿州之南监修中官上其估百万金戊上书指陈其状乃二十万而足擢本部郎中出山西屯田佥事有诏筑龙门边五百里众以虏所出入相顾莫敢往金戊独以身任之一日虏大至左右请入城避答曰吾含数万丁夫独先安往乃驱民入城身之殿夜至宣府城下有老弱避兵者复数十万拥门不得入金戊乃坐门外尽入居民而后入再擢山西副使整饬阳和兵备大将军仇山銮行边司道皆伏谒金戊独长揖不伏銮初不悦及进而与语纵横指画旁若无人銮奇其材谓军门曰此中岳岳侯君一人兵备三月拜右佥都御史巡抚大同尝一再遇虏有首功百余级未及论功会总兵岳懋死兵部尚书聂豹劾金戊视边军敝不请饷乏军兴逮下吏治因讽金戊自辩欲令归过户部金戊曰事有不可吾宁身任其咎不敢朝廷起大狱竟不以户部解削籍罢归田里常有袍戴笠乘一白骡从苍头一人游行陇上与田夫渔父抵掌笑□至挥锄□亩相娱乐遇者不知其故中丞也时塞上多事金戊有重名廷臣部使交章奏荐方有诏召遂卒今祀学宫 

　　○右佥都御史麟山李公良墓志铭（张鼎文） 

　　右佥都御史麟山李公良墓志铭 【 宣府】 

　　张鼎文 
　　夫毁誉不公良臣解体忠佞无别志士隳心今朝廷有忠直之臣而或以疵颣疆圉有功烈之臣而或遭掩抑故贤士不能尽其诚而国家不得尽其才正以此也往岁经略边事之臣莫如李公麟山先生卒以间去至今人惜之先生讳良字遂伯其先洪洞人始祖李二避兵长清家焉二生德德生斌斌生胜胜生仪王反女张氏生先生继母许氏人忠信仁厚岂弟孝友勤学以养父志备物以奉继母戊子领乡荐己丑第进士筮仕汉中府推官平妖寇拟升河南道监察御史以不奉时相改评事历升陜西佥事山西参议副使河南参政亟升右佥都御史巡抚宣府赞理军务葢先生文人而究心武事故其勋伐多在关陇兵戎之间凡所以夷夏之大几社稷之大计必悉心经理要必天下长久之法故在陜西御套虏有黑水口之捷总制松石刘君表其赞襄之功在山西守巡冀北道外御强虏内制横军边圉晏然百姓祠祀之在宣太六年知形势明战守习训练一膺巡抚之寄即上奏疏无虑数十咸切肯綮又见屯戍单寡建并守之议凿凿可行己酉之秋虏寇深入非先生而调度将不知何所底止也然其执法守巳不阿时好独见短于权要议当回京调用而先生浩然志不可夺矣居十年惟课农教子焚香读书表率乡俗以居家守礼居乡守义居官守法训所著有文稿若干卷藏于家屡荐推昌平操江巡抚之仕先生厌闻之戒客勿须口也嘉靖辛酉夏五月卒年五十有一 

　　○都察院右佥都御史浚谷赵公时春墓志铭（徐阶） 

　　都察院右佥都御史浚谷赵公时春墓志铭 【 □西】 

　　徐阶 
　　隆庆元年冬十二月二十七日巡抚山西都察院右佥都御史浚谷赵公以疾卒于家明年五月总督三边兵部右侍郎鉴川王公请恤典有司循故事得赐祭一坛于是予西望拜且哭曰呜呼予负公矣予负公矣予与公友三十年自谓世之知公无如予者今予方在政府又幸际　圣天子嗣大历服尽召起岩穴有声实之士而予乃不能亟荐公使竟其所欲予负公矣予负公矣公人严毅介特与士大夫处意有所不可议论有所不合必引绳按矩诘责之不少贷故贤者服其正而在中人咸疾其太刚或语及北虏方持杯酒相欢笑辄裂眦攘臂誓不与俱生数谓所知曰使吾得备偏校领精兵五千人操劲弓巨矢间以长鎗大斧即俺滩丘福不足平也故在贤者率壮其志而亦颇讶其尤轻忧其太锐然自迩年来士务以柔媚全其自将畏懦不敢一言战政日以弛虏日以骄其状如人之病痿渐入于不能起予以得公出而矫士之习作将之气于时必有所补□而又念士大夫于公尚未有定评使其所长不晓□着于天下万一有妄议者公必怒而引去不肯复出故委曲白其所以然冀论定然后荐且计公年未六十用世之日长而不意其遽卒葢不独予负公即公亦且自恨其不及□予说之行也呜呼其殆有数然耶公幼与羣儿戏每列旗部署自长御之年十四举陜西乡试十八试礼部褒然举首当是时海内伺其有所制作争传诵之而公则习骑射谈甲兵日以边备之不修大戚及再失官虏果入犯游骑薄都城　世宗皇帝用予荐召兵部职方主事迁山东按察佥事领民兵转副使迁巡抚山西都御史提督鴈门诸关庶几用当其才矣然公在职方坐议马市非策又以能兵逆鸾所忌几得谤死在山西檄将士御虏代州身甲冑督兵继进斩虏若干级而总兵李涞乘胜入虏伏中败没诏解公官听调迄今十五年予日思荐起焉乃竟不克遂虏固未当灭耶何公之难于用也公读书日能记万余言凡史氏所载天文地理户口钱谷多少之算与寇戎蛮貊之诡姓隐名历历诵之不爽所文若诗豪宕闳肆如司马子长李太白而卒泽于仁义道德初举进士改庶吉士授户部主事调兵部□库主事即疏请禁谀□□士风又疏录用谏官明善恶辟异端等七事下诏狱民曁改编修兼司经局校书疏请正东宫朝会礼仪备文武官僚以崇国本又罢民政于晋斥贪墨省征徭抑求请绝馈□曰吾不敢窃府库以自润亦不能借府库以市恩宗藩贵宦相戒莫敢犯法一时文学气节政事之声振动天下乃公则皆曰此儒者之末事其志专在攘夷狄复　祖宗之疆宇遗后世以长治永安而卒不获试此予所以深慨于负公也公讳时春字景仁浚谷其号祖福以国子生平谷丞考玉沾化教论赠编修母许封太孺人公卒时年五十九铭曰龙兴而云弗从伯乐与骥幸相值兮而不克收以功世方贵剑术而干将镆铘曾不□与铅刀并庸数耶人耶吁嗟乎公 

　　○右佥都御史函峰阮公鹗墓志铭（李春芳） 

　　右佥都御史函峰阮公鹗墓志铭 【 福建】 

　　李春芳 
