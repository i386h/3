<!-- { "loadSidebar": true } -->
　　前吏部主事广东行省员外郎杨公卓传（杨士奇） 
　　吏部验封司主事邓林传（黄佐） 
　　李主事厚传（杨刑书） 
　　吏部主事罗虞臣（顺德县志） 

　　○前吏部主事广东行省员外郎杨公卓传（杨士奇） 

　　杨士奇 
　　府君讳卓字自立一字子渊杨氏父观山先生笃行西昌硕儒以书诗春秋教授学者府君既传其家学闻永丰刘于先生邃于春秋又从之卒业遂以春秋名家自少至壮虽盛寒暑及兵戈寇乱之际书册未尝去乎夜诵率达旦博记精思盖于书无所不通洪武庚戌中江西乡试第七人明年会试第三人廷对第二甲第一人授吏部主事踰年升广东行省员外郎岁中坐累谪凤阳屯种复起礼部主事数月改杭州府通判援例去官府君仪度魁伟整肃俨然人望而敬之家贫清修苦志确乎不可拔而于政行恕有岂弟君子之风焉在广东时有周参政者苛刻不可近兵卒二十人入山伐木两卒山下邂逅妇人独行曳入道傍林中欲乱之妇人怒骂不得乱即共杀之妇家踪迹得尸尽疑二十人者所杀诉诸行省悉捕至周亲鞫之竟夕栲掠不胜皆引服吏抱成案属府君署府君阅案曰杀一妇人安用二十卒往白周周艴然曰员外欲纵杀人贼乎悉付府君鞫府君列之庭下视其色而听其词指两卒语曰杀人者汝也即吐实大罪征其所用杀刀斧验之皆是十八人皆无罪周问员外何料事之审耶府君曰二十人其存心宜善恶异也如皆在即不能乱况杀之乎余杭民兄弟争田各有私亲持说主之累岁有司不能决府君至悉屏其私亲独召兄弟两人导之同气友爱之义晓譬深切皆感悟弟曰实兄之田我妄意争之我不义也请不敢复争兄亦曰弟贫窭我不恤之致此我之不义请以田与弟竟与弟其明决类此所历官皆繁剧躬勤莅之未尝有滞事寅出酉归辄闭户秉烛读书率夜尽二鼓姑寐罢官家居号其室曰退庵杜门却扫惟经籍研覃自娱足迹动旬浃不出户限严交处不苟许可虽儒先生当其意者不数人独与从兄益民罗性子理邓尚崇志契合甚笃世称杨罗邓初偕罗邓应进士举相与约曰有如吾徒继今一行非其所学将何颜复见哉后罗先生德安府同知邓先生四川盐运司经历蘖之操皆无敢犯者海桑陈先生尝称府君有清玉洁之行洪武庚申卒年四十九文章必欲继古作者书法锺王有集若干卷存于家 

　　○吏部验封司主事邓林传（黄佐） 

　　黄佐 
　　邓林字士齐新会人能古文章洪武丙子以明经中乡选历贵县南昌教谕迁吏部验封稽勋二司主事晚坐事谪居杭州学士大夫多从之游林尝自谓其学诗于陶韦李杜学文于史汉韩柳学书于晋唐诸名家初无所知名作怀春赋以寄意曰方春阳之和煦兮万物育而熙熙何使予之不乐兮独倜怅而歔欷思抑郁其若缄兮言可结而诒诒閟深闺而惛嘿兮焉知予之所怀女生而愿有家兮及嬿婉于良时时与愿而两暌兮岂予德之有亏以保传之爱助兮幸无非而无仪辨贞慎以鞶兮节礼义以綦陈女图以镜兮鉴在彼之妍女不外炫其姣服兮矧自扬其娥眉吾有此姱节兮谅君子之攸宜申子好以玄纁兮亦既差榖而语缡指初昏以期兮胡申旦而改违德无亏而见择兮俛顾怀而静思岂导言之不固兮致两美之参差将其志有纬繣兮非蹇修所能媒感标梅之在筐兮欲自往而谓之念伐柯之匪斧兮愳相鼠之贻讥不由礼而汲汲兮固非予之所知时忽忽其不淹兮亦恐繁华之不滋心昧昧而莫喻兮假筵篿以决疑灵氛告予以吉兮曰贞固之可持虽佳期之非兮孰求美而释兹节余情而不伤兮聊抚景而娱娭步逍遥而容与兮玩众芳于畹畦崇兰泛乎光风兮竟芳菲而袭衣顾申椒与若惠兮谓结车与江篱筌好修而有取兮终必充夫佩帏曼余目于远道兮望轩车之载驰异芳菲之未歇兮及公子以同归乱曰有美一人清扬姱兮绻绻婵娟惟灵修之故兮芳春永怀无使叹夫迟暮兮后官于朝大学士杨士奇祭酒李时勉阅其诗文曰岭南一代文人也自号退庵所著有退庵集 

　　○李主事厚传（杨刑书） 

　　杨刑书 
　　李君厚字执中出唐诸王孙后因广明之乱避地居祁之新田曰昭三者析居李源人日以蕃遂姓其地君自幼性孝美姿容修然孤特洪武中选补弟子员永乐初由太学生授刑部主事存心忠恕临事决断籍籍有声时京中密察民俗甚严有坐童孙殴祖母狱者君鞫其情以童穉无知非有所殴也上疏请恤不听继之以泣明日　上以筯面试其童曰能识左右何谓无知谪君安南掾君忻然就道曰吾岂敢附死狱以媚　上邪至则与文人骚客觞咏不悔安南人相谓曰金锺大镛混于土皷瓦缶之中然音韵不同也三年　上感悟其言复召吏部主事人又相语曰金锺大镛列之东序矣未踰月复以言事不行乞归以终先是君之赴召也仅五日而安南变复作华人多不得归人以忠诚获报之验赞曰犯颜谏诤而不避难忠也不可则止而无怙禄之心义也李君于是有大臣之节矣一念之诚足以感君心而获天理之报传之以世劝宜哉 

　　○吏部主事罗虞臣（顺德县志） 

　　顺德县志 
　　罗虞臣者大良人也字熙载颖悟绝人观书目数行下九岁能属文弱冠举进士补建昌推官建昌号繁剧难治虞臣至数守郡以文章润饰吏事日召善书史数人于前口占其所谢故人书手授其所文且省吏事各有条退则读书至夜分乃就寝故虞臣居官文日益进郡中亦翕然有文雅之风矣三载征拜刑部主事改吏部与李开先任翰辈以文章气节相高而虞臣尤刚肠疾恶面斥人短以故多忌之者开先曰熙载且见中于法矣会宛平人刘东山伪上变告张延龄奸连虞臣于是逮诣诏狱治虞臣乃从狱中上书曰臣昔刑部主事提牢囚刘东山私脱桎梏越监戏赌笞之所以示戒惩也后调吏部主事几一年东山近挟奏延龄诬臣听属笞彼臣常责治各监之奸禁者谁属耶其奏延龄属臣又非大故止嗔其志而不起狱囚摧折延龄尚众岂止坐而不起者即人人嗔之将不胜其属矣　陛下不肯骫天下正法赦延龄诚古帝王诛不避亲之义也有司质其过寘诸丛棘之下身诖幽狱举目堪悲是若坠不测之渊而践必死之地也且延龄幸以肺腑侍　先皇帝得列侯封当朝外戚之隆莫与比延龄不□惟　先皇帝宠幸深恩旷贵蔑法卒婴大僇臣以延龄素骄贵一旦下之吏即不括发交手足荷索关梃言不苦者特强耳延龄身中明法自当大刑都市以章其罪外家骄蹇横恣之戒当其时提牢官一切以法苦之万一防卫不谨有如卒暴死狱中　陛下欲生得延龄付有司正刀锯而不可将必臣等首咎臣等之罪又安逃乎况延龄禁在库房业非臣始夫库房亦狱中小房耳自臣提牢其在库房巳验一年独以坐臣岂不错哉又诬臣与死因陈邦宪去刑具请至提牢厅高坐饮酒提牢厅官署也臣法官也身法官而引囚首之人坐官署饮酒贱名器辱清议甚矣臣与邦宪虽同郡平居未识因其病疟白尚书聂贤免柙数日耳小人造饰欺谩激怒　圣朝加诬及臣以报前怨遂令臣限身幽圄篣格受辱身非木石狱吏相伍吊影酸心谁复怜法官或不廉臣无验之罪竟按空文不与蠲除臣恐薄恶相煽慢由京师其亏损政体不小也昔綘侯受系低首狱吏史迁下室叹辱笞棰缧绁之耻古今所同臣被逮何惜但念结发从仕通籍荐绅乃小人所诬肖复面目对人不亦羞当世奇节之士乎且人顿挫而节义之行损官师蒙辱而朝廷之威亵奸慝不惩而法令之格废诋欺无限而是非之淆皆往昔之殷鉴非清朝所宜有也通政郑绅览书弃去不奏狱成下御史府大夫王廷相当虞臣故纵重囚党结元恶杖五十禠职民虞臣既归就中山结草堂坟索置前图牒陈后总括百家驰骋千载虽仲舒覃思下帷严平不窥城市犹自谓过之也尝言虚生不如营名羡古不如自立其志如此两广都御史蔡经荐于朝未用卒年三十五所著有原子集　国朝自孙蕡以诗起南海学士多宗之其文未女间虞臣所文上追□汉下揖六朝环观天下方驾作者且近浅学不务综览剽窃声律遽以诗鸣虞臣经史传记靡不淹贯其于礼学援据今古拟议尤确惜乎蚤卒所谓未见其止也　论曰庞中丞尚鹏读虞臣上霍相公书未尝不掩卷叹息也盖重伤其志云王渐逵言虞臣豪宕使气不可近晚有养性求仁之意终日仡仡绝筋喘汗于道路之间高堂邃宇固所愿托足而地乎柰何望崦嵫而太迫老子所以贵早服也 

　　焦太史编辑国朝献征录卷之二十六终 

　　●焦太史编辑国朝献征录卷之二十七 

　　南京吏部（尚书　侍郎　郎中） 

　　◆尚书 

　　资政大夫南京吏部尚书丰城黄公宗载神道碑（王直） 
　　南京吏部尚书魏骥（实录） 
　　维风编 
　　南京吏部尚书曹义传 
　　南京吏部尚书崔恭 
　　南京吏部尚书钱公溥（松江府志） 
　　资政大夫太子少保南京吏部尚书谥康懿陈公俊墓志铭（王与） 
　　南吏部尚书王公与传（黄佐） 
　　资政大夫南京吏部尚书赠太子太保谥清简孙公需传（费宏） 
　　南京吏部尚书黄珣传 
　　南京吏部尚书封特进光禄大夫柱国新建伯海日王公华墓志铭（杨一清） 
　　资政大夫南京吏部尚书赠太子太保谥清简孙公需传（费宏） 
　　资政大夫南京吏部尚书赠太子太保谥恭靖朱公希周墓志铭（张衮） 
　　南京吏部尚书白楼吴公一鹏传（方鹏） 
　　资政大夫南京吏部尚书赠太子少保谥恭肃 张公润墓志铭（聂豹） 
　　南京吏部尚书吴公岳传 
　　维风编 
　　南京吏部尚书王公本固传 

　　○资政大夫南京吏部尚书丰城黄公宗载神道碑（王直） 

　　王直 
