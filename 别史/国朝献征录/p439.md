<!-- { "loadSidebar": true } -->
　　公姓史氏讳琳字天瑞举成化丙戌进士为工科给事中擢江西布政司右参议迁左参政　孝宗庙历迁左右布政使擢都察院右副都御史廵抚保定诸府兼督鴈门诸关历工部左右侍郎兼左佥都御史经畧边备以秩满进都御史提督军务署院事　今上皇帝以提督功赠太子少保左都御史未几又以恤典加赠□□□□凡阅三朝四十年官十命其卒也给驿传遣官护丧治葬事赐祭者再及加祭亦如之盖其始终遭际之盛如此可谓难矣初公为给事中时言事有体为参议时平巩昌番贼修安定会宁诸路边备督甘凉军饷事皆集以家艰归阕服改福建有求开银矿者公力阻之为参政时豪家多怙势庇盗每为禁治袁吉二府饥发廪赈贷全活甚众赣盗攻城邑杀官吏督兵剿之获七百余人枭其首恶胁从者皆释不问为布政时藩府岁禄多倍取民困输纳请自所治类输之始大称便为廵抚时定均徭优戍卒开小河以杀滹沱水势复真定保定二府柴夫旧额大明诸川果园皆居民世业嬖臣怙宠者奏取以备供应公力言不可以数千人之命供一巳之奉辞甚激诏遣官核实果如公言乃止为侍郎时尝以灾异言止织造惜供应诸事为经畧时言募军丁禁盗贼省中官差遣诸事多行之为提督凡三命始赴宣府大同值虏退治兵食为后计后虏寇榆林率偏师先往暨大帅至共谋觇虏酋所在夜潜师捣其巢贼闻炮惊遁毁其庐帐而还以捷闻赐勑褒谕副以银币宝镪入朝言便宜事加详弘治乙丑新遭国事大丧方剧适宣府失利剧命出师公与大帅分驻宣府大同大同诸路斩获以百计捷再上褒谕如初特命中官迎劳于关赐赉甚厚下暨部曲并加犒赏殆近岁以来所未有也今年丙寅为正德纪元正月十二日以疾卒自居九列前后请老十余疏辄得温旨勉留其在新政尤多眷注而勋业未究卒赍其志以没悲哉公为人坦夷宏豁不设崖岸意常近厚人以□□亲爱之平居不事作业家无余资然终其身未尝以屑意也能戏作墨竹自谓天解尤喜谈兵于诸推步占候医学之术靡不通涉比见荧惑犯执法谓人曰是必有当之者巳而左都御史戴公廷珍卒曰未也不踰月而公亦卒公生于正统戊午四月十二寿六十九 

　　○右都御史张公泰传（李濂） 

　　右都御史张公泰传 【 总督】 

　　李濂 
　　张公泰字世亨其先河南尉氏人高大父潜始徙汴遂为祥符人世居汴城西关外三官庙之右曾大父真大父敬祖父喜乡称长厚喜徙家肃宁大父父并以公贵赠刑部左侍郎始公之生也母马氏夜梦神人抱一儿与之曰汝家世积阴德兹汝贵子其善抚育之觉而生公公器资英迈自少即留心天下之务成化丁酉领顺天乡荐明年戊戌登进士第试政兵曹己亥授山东邹县知县政尚仁恕六载绩闻召补省台适罹内外艰守制还服阕拜陜西道监察御史初监河东盐课有势要挠法为奸公上疏劾去之嗣按苏松常镇四郡宪度峻整豪强敛迹时漕堤为居民蚁聚其上五六百家岁久为定业河渐淤塞公廉知其事奏徙而之他漕运通利再廵按山西劾罪贪酷吏若干人军民咸称快焉公在内台满九载擢陜西按察司副使奉玺书整饬洮岷河州等处兵备踰四年擢本司按察使明年擢山东右布政使寻转陜西左布政使老成练达士论归之未几擢都察院右副都御史廵抚陜西而陜西之地公宦游最久熟知利病乃掇军民困苦者十余事严例条约刊布郡邑关中至今颂之踰年改大理寺卿时逆瑾用事公以刚直忤瑾免归亡何瑾诛科道官交章荐公复起为刑部左侍郎适延绥宁夏甘肃总制阙员廷议非公不可　上亦知公练习边事乃擢公为都察院右都御史开府固原总制三边军务公感　上知遇拜命即行至镇则选易将官振厉士气一新攻守之具疏凡百数十上皆见嘉纳奏捷者十有二玺书褒奖公尽心筹边寝食靡宁竟以劳瘁成□亟上疏乞骸骨命未下而卒得年六十有二有司驰讣以闻　上悼公殁于王事赐葬祭赠太子少保刑部尚书子照以功荫锦衣千户公沉毅有大畧平生不立崖岸与人交坦直无伪善饮酒多而不乱其为邹县令洮岷兵宪二地皆有去思碑今三边将士犹有能道其经畧之迹者 
　　论云余往赴官四明道经姑苏其里居乡大夫咸称故廵按御史吾邑张公之才云张公廵按江南在弘治己酉风裁凛然嫉恶大甚按部所至贪黩吏率弃官遁去而除赵讷一事尤为人所传诵夫赵讷者长洲之巨猾也以捕盗为名实与羣盗通羣盗输月钱事讷求庇覆焉官府索之急则祝以献辄牵连无辜人苦之莫敢言公□得其实□至廷下杖毙之□郡讙呼以为神□□ 

　　○都察院右都御史周南传（实录） 

　　都察院右都御史周南传 【 总督】 

　　实录 
　　都察院右都御史周南浙江缙云县人由进士除应天府六合县知县选授四川道御史升湖广按察司副使历升副都御史廵抚大同守制起复廵抚宣府寻改南赣升右都御史总督两广以疾乞致仕优诏许之赐勑奖谕月给米二石岁夫四名家居凡十有四年而没嘉靖八年六月予祭葬赠太子少保南在先朝以才见称初本帽山贼流刦三省攻城杀人凶势日炽朝议用重臣督剿乃以南往未几遂破贼斩获数千计因移兵攻姚源贼党及汀漳山巢平之遂留抚其地南赣廵抚之设寔自南始 

　　○前总督曾铣传（实录） 

　　前总督曾铣传 【 总督】 

　　实录 
　　嘉靖二十七年三月锦衣卫镇抚司鞫上曾铣狱情谓铣交结大学士夏言令其子曾淳先后持金数万托言妻父苏纲致之言所朋谋为奸妄议复套其前后掩覆失事冒报功捷具如咸宁侯仇鸾所讦　上曰曾□妄议开边隐匿丧败殃虐百姓欺蔽朕躬罪在不宥法司会同九卿锦衣卫堂上官从重议拟苏纲发烟瘴地面充军夏言令锦衣卫差官校逮系来京问巳法司会拟铣罪律无正条宜比守边将帅失陷城寨者斩　上曰铣情罪异常有旨重拟乃称律无正条固可置不问乎仍依所巳正律议拟以闻于是法司请当铣交结近侍官员律诏可乃斩铣于市妻子流二千里铣有机畧初为御史廵按辽东会辽阳广宁抚顺兵变铣密运方畧悉捕首恶诛之全辽大定时论以为才会虏患棘因不次见擢膺专阃之寄然铣躁迫无经远弘猷自负辽左功谓天下事无难为者其所注措率多诞漫廵抚山东闻虏入太原上疏请檄还山东兵戍关西者内守临清为时所笑比视西师乃倡复套议大学士夏言好边功遂力主持之纷纷造舟车括铅铁关陇之闻萧然烦费矣时虏□方炽而我兵积怯铣疏下部议久之未覆　上心亦危疑之密以讯大学士严嵩嵩与言不相能常思有以中之欲因是陷言乃闲　上指谓其非计说既行随腾疏攻言言遂得罪去是时　上怒铣甚然实无意杀言也会咸宁侯仇鸾先为铣所劾有旨逮诏狱鸾上书阙下自理嵩因授鸾意令以复套事攻铣贿言表裹作奸觊图大福及镇抚司奏狱具下法司拟罪凡再议铣言竟以交结近侍律俱论死鸾罪得释遂厚赂嵩两人深相得鸾益横鸷不法以及于诛铣既死家无余赀妻子狼狈远徙天下闻而冤之 

　　○都察院右都御史张公岳传 

　　都察院右都御史张公岳传 【 总督】 

　　张岳字维桥为人沉毅简重正德癸酉解元丁丑进士授行人寓庆寿寺不苟接人独与郡同年陈琛林希元闭户读书出则三人徒步走市中时称泉州三狂岳独上书言事　武宗寝疾豹房独宦者侍岳疏乞内阁九卿轮直尝药庶防奸变疏入不报己卯四月宸濠行赂嬖幸蛊南廵谏者数十人多杖死岳偕行人司疏上锁械曝跪廷中五日捽下狱又杖于阙下几死谪南监　世宗即位复行人俄丁父忧释服赴部廖太宰取选科道辞不就转司副寻乞南升南武选员外祠祭郎中丁亥复以忧归每言平日所为客气用事多病狂疏于是深日刻励收敛益严服除补主客郎中出广西提学佥事广西士檏岳恳恳与讲文义壬辰调江西念士习空虚严责守程朱氏说母辄变寻贬广东提举岳为郎时　上议禘祭张阁老孚敬议推先代某祖为所自出之帝李宗伯时心知不可又未知神位之衔之所书疑以问岳岳请书　皇初祖位堂堂天子之祭精诚以临之虽远而千百世可假而至也岂必附会某祖以为重哉李以岳言语张怒以原议上内批　皇初祖如岳言于是为张所忌出广西张又行选贡法边县杂夷多不任贡岳谓选第汰甚衰谬者足矣调停行之拜表入京又不候见张而归张愈怒故遂坐滥贡贬转守廉州廉与交南隔一小时方征交张请吏部推岳征交议哗甚岳独争谓不可疏六不可征之状闻于朝疏上又阴饬兵食立营堡预征讨之策以待命毛尚书伯温出视师莫登庸惧密使岳求通款己亥升浙江提学副使转参政伯温颇用岳言议抚处登庸问曰向廉州太守安在也伯温会督府蔡经奏移岳广东守钦廉莫酋叩关岳往受降赋二诗予之北虏盗边入内地诏升佥都御史抚治郧阳俄转江西廵抚岳言江西民困用民一钱如针刺吾体血吾不忍也升副都御史督抚两广督府故饶供亿岳至尽革之土官从征旧多纳贿乞功岳严禁绝封川贼称王横劫岳讨平之升兵部右侍郎再征柳州破鱼窝马鞍诸险巢时称奇功岳不通相府一币总兵加太保岳止升俸越年召为刑部右侍郎徐御史南金奏岳忠纯果毅有古大臣风贺连反侧未定岳宜留明年召为兵部左侍郎平连山贺县捷闻总兵又荫子岳乃升右都掌院事湖广苗猖獗初设总督众方顾望莫肯行世蕃请岳当之徐相公阶报岳曰士君子为国任事祸福无择第其危几在前冥不知避亦不可谓智也盖指严氏父子云岳谓□国大臣虽危无所避也单车入楚熟计苗情诸抚臣异同前郄而苗出劫日横　上命易贵抚院岳谢　上曰充国湟中之议初颇哗于众口裴度淮蔡之役功竟成于独断又曰此贼不平臣亦有何面目奉勑书以对将吏于是条上用兵方畧诏下报可岳自督战斩擒苗几尽土宣慰冉玄等纠苗为叛苗平惧诛阴以兵嗾龙许保吴黑苗抢思州玄又挟万金入世蕃幸世蕃去岳而罢兵徐相公执不可竟降兵部侍郎岳生擒龙许保而黑苗尚匿玄所岳疏玄罪并讦其挟金事世蕃益怒日倾岳岳不一贬复擒黑苗以献三省底宁兵部力请召岳严氏不可岳遂卒是年夏西南大星陨岳曰我当应之卒后三省廵按奏岳功岳复右都赐祭葬赠太子少保谥襄惠荫子严氏擅政二十年制阃不入一钱没得完其身名者仅岳一人耳岳长身玉立隆准高颧眉骨棱棱天性孝友笃人伦学以程朱为宗尝谒阳明与论持敬知行明德新民之旨往还三日阳明□不能绌第曰子亦闽中一豪杰也归家于草堂中立为学则存养四条动作威仪之节十七条出则辄以程朱微义谆谆然言之集中有与聂豹邹守益欧阳德郭持平罗钦顺张邦奇黄佐诸公书大畧如此宦所如沅柳州德庆廉琼咸专祠乡则泉州祀郡学惠安志交南议稿征苗录所辑礼经圣学正传恭敬大训等书凡数千卷 

　　○资德大夫都察院右都御史兼兵部左侍郎太华何公栋墓志铭（王用宾） 

　　资德大夫都察院右都御史兼兵部左侍郎太华何公栋墓志铭 【 总督】 

　　王用宾 
