<!-- { "loadSidebar": true } -->
　　弘治丙辰资德大夫正治上卿工部尚书刘公梅坡□上章致其仕情而词益哀　孝皇帝怜之加太子少保还之延平途给驿家给廪月为石者三给役岁为名者四所以优念者勤复　上即位就家进荣禄大夫优游乡梓者十有六年正德辛未寿八十三以逝公讳璋廷信其字幼孤万夫人安节忍贫育教之遂知奋励砥行劬书□□一室閴如也天顺丁丑第进士为户部主事郎中佐会综棼稍暇翻阅书史隐然公辅之望不涉速化久之参政山东东人饥道殣相望熏蒸成大疫同官五人染其三以死公视无怯水争蛟龙陆走埃氛穷僻邑以至倒庾劝分药病而掩骼心力俱尽民全活为多迁浙江右布政使寻转左浙岁俭米二十有二万而畸军食告匮几为变公径支积余二万五千两给军方请后闻之罪时王端毅公为巡抚贤而容之公复经理为后继者疏存留盐钞易以□而稽其屯之额以为定支穷见至隐利孔塞吏奸抉于是用给犹余藩政一清擢总督江淮漕运兼巡抚右副都御史时河洛饥南户部主事张伦疏割漕米八十万石由黄河入汴以济　宪庙可之命公运其七伦运其一宋漕规江不入淮淮不入汴河性悍急非江淮之舟能济伦未考也公募巨艘与习河势者并运而前覆者溺者核其实无问河洛得济民全活又多明年江淮饥公先事处分仿范文正富文忠拯济诸法举而行之蠲其租罢其岁输供应民全活又多郧襄蝗大作公又巡郧襄有梦者曰巡抚至蝗灭公至大雨蝗水死以尽又巡四川令民输粟补吏稽司属赎刑入粟之多寡以验廉墨积以石计者百万而余人疑其迂比再岁连饥深赖为济不足犹取粟于荆厂游而上始服老成计事之早民全活又多其它复灶丁之输银解部以准除盐课种马限年责驹以二岁始以二十岁止为常解备用马匹不责地产定为直匹一十有二两解部与寺给军自买而会验其直之当印马改差御史代武臣以杜渔利运军京卫外卫一体支米在淮南时也刁农鹅儿鹁鸽乌都鸡公五寨夷负险绝粮道公宿兵二路示夹攻以智将提劲兵入问其罪夷惧诛降播州宣慰杨辉溺爱其庶子友贿其乡当轴为立安宁宣抚而官之友遂谋夺嫡诬其弟宣慰爱有反谋下刑都侍郎何公乔新偕公案验发其奸除其司割平□一所官兵守之友褫职销印置之保宁周防慎密部下帖帖以靖在蜀时也入为工部侍郎迁南京礼部尚书又入为工部尚书营建节省公不治生产既归敝屋犹故户之税不盈一石僮仆鬻贩自给裕如也谨洁宣整无躁动无疾言举武不差尺寸三事标表有东郭顺子之廉子产之惠一念人国庚午予再起征蓝深惟进止之盭则以问公公曰事关安危在老夫即日起是时公八千余矣老成忧国杜祁公之心也弘治初诏大臣各举堪为藩臬长者公举俊时与公未相识也古者辟荐不谢至死则吊公俊之知巳慕道之文容非俊责耶公所著有梅坡集清永成一家言 

　　○太子太保工部尚书徐贯传（实录） 

　　实录 
　　徐贯字原一浙江淳安县人天顺元年进士授兵部主事历员外郎郎中福建右参政右布政使山东左布政使拜都察院右副都御史巡抚辽东升工部右侍郎寻转左至尚书加太子少保以修清宁宫进太子太保以疾乞致仕许之弘治十五年十一月卒赠太子谥康懿赐祭葬如例贯温厚明敏在职方久熟于边务谋画章奏一时郎署称首巡视福建海道料理苏松水患绩亦可纪其在辽东风教少着而晚节颇不竞云 

　　○工部尚书曾鉴传（实录） 

　　实录 
　　工部尚书曾鉴字克明郴州桂阳县人以戎籍生长京师天顺甲申进士授刑部主事有通州民十余辈坐诬为盗狱巳具鉴辨其冤后果得真盗改工部升吏部郎中成化末升右通政弘治中历太仆卿工部左侍郎进尚书　上尝召至便殿趣造战车鉴言派办之害请以旧所积槐榆木为之又尝问工匠缺乏鉴历陈灾伤逃徙之故皆见嘉纳正德初以修芦沟桥堤制内殿龙毯赐玉带以病致仕进阶荣禄大夫正德二年闰正月卒赠太子太保赐祭葬如例鉴为人谨厚勤励居家友于兄弟履历数十年虽无表表建立然亦无失德也 

　　○工部尚书李恭敏公鐩传（郭林） 

　　郭林 
　　李鐩字时器汤阴人天资颖敏气宇端凝接物□□中不可犯智虑邃密分不欲彰成化壬辰进士授都水主事管河临清改作板闸又缉内使私盐数万引没官复除刑部迁员外郎郎中奉命赈山西饥民多活□民有为盗者鐩入其巢谕还本业开渠灌田万顷民刻石颂德擢鸿胪少卿谏罢邓常恩荫职及毁西山戒坛弘治初数上言便宜太宰王端毅贤之再拟巡抚会有沮之者迁南京太仆少卿再迁光禄卿削冗滥之俸抗章数工部苟具器用耗财无益迁工部侍郎虏入榆林命兼宪职治饷虏遁还朝言十事且谓外攘宜先治内今盛斋醮嗜燕游宠他技以杂金紫畜异禽以糜梁肉此好渐长恐颠正道远人侦伺以顺逆边方观视以勤惰命山东视漕上言堈城之坝母毁洸河之塞母通浚泉疏水漕利可复边城奏密云寸有虏宜备之　上曰非鐩往不可召至榻前谕旨鐩始至简将广储巳乃治壁垒饬器械守险隘梁沟涧垦荒田舟河流悉有成绩　上谓司马刘大夏曰鐩果善干国者正德初迁尚书刘瑾用事恶先朝大臣不附巳遂致仕瑾诛诏起还部加太子少傅四辞乃允其疏略云德称位者安宠踰分者危□论宜之则荣众指疵之则辱君之于臣在遂其忠母徒溢其秩是后佞幸益杂修建大增鳌山之戏内苑之供造军器缯绮豹房僧寺镇国延寿凝翠太素知殚刻画色累金碧文石采瓦穷丽极奢公隐忧显谏未尝遽巳也　内宫灾新作之鐩雅有心计量物平价择旧成新费省而工坚谏疏岁数十上其曰汉文之贤罢露台而着隋帝之败开汴河而致葢民所有惟财与力力竭则怼财散则叛今征巳显可又促之屡请停他营并成内宫　上或夺俸示谴或间从一二太监刘养监各工鐩与议不恊面叱之养素宠贵泣愬于　上前直鐩不究嘉靖改元年七十有五曰吾在先朝义不可去今　圣主兴遗贤进吾纳禄让能此其时乎归来八年春秋祀墓外静坐观书不出户庭不燕饮无音乐葢天性节约至老不渝云卒年八十二谥恭敏 

　　○荣禄大夫太子少保工部尚书俞公琳墓志（谢迁） 

　　谢迁 
　　太子少保工部尚书致仕西湖俞公卒讣闻　上震悼遣官谕祭者四公讳琳字德彰以戎籍隶忠义卫成化间公父携公及兄瑄补尺籍父卒时公甫五龄岐嶷不凡大父奇之尝曰此儿必大吾家当脱此籍稍长从名师游问学大进锺夫人追念舅言乃越瑄而以公从戎公果以丁酉领顺天乡荐丁未成进士授行人尝被命册封晋府郄金帛鞍马之赠弘治初典周府丧礼舟次归德感疾危甚公念即不幸母氏谁为养者仰天大恸几绝忽梦五老人谓曰尔勿忧尔福寿当不止此觉而询诸土人乃知有睢阳五老祠在焉疾寻愈人皆以为孝感辛亥擢江西道监察御史多建白癸丑按行畿辅所至发奸擿伏不少顾避贪横敛迹都御史丹山屠公将荐大用适鸿胪丞缺铨部举公而公乐就之屠公怫然曰君才乃安此耶吾即当论列公辞曰琳母老独念此可得常居为禄养计非有他也屠公乃巳辛酉升少卿甲子升卿公居鸿胪久礼度闲习词气宏畅为　孝庙所简注正德戊辰升礼部右侍郎仍掌寺事庚午丁内艰服阕改工部右侍郎丙子畿辅诸郡告饥盗且起　上命公兼右佥都御史往赈之公至饬武备广储积未旬月间诸郡安堵保定有张义官者潜结羣盗为奸有司不能禁公廉得其情捕杀之盗遂息事竣召还公佐工部适值干清宫之役匠作监暨诸射利者上下相缘侵费无筭公力加裁省竟为不便者所挤改礼部左侍郎掌通政司事己卯升工部尚书掌司事如故　今上御极加太子少保公念起家戎行致位卿辅尺籍未除无以昭先德贻宗人也乃上疏陈乞　上鉴公劳勚特命除之公大父之言至是益验丙戌秋公偶患疡请告　上遣中官赐牲酒米菜慰问者再疾少间遂乞归章七上始得允赐敕给传仍令有司月给廪三石岁拨舆夫五名　上之所以眷公者可谓至矣戊子奉诏进阶荣禄大夫公归访临安旧业更卜筑西湖公性慷慨每以忠孝大节自许与人不欺亦未尝有忤至义所在则毅然无少假借事伯兄及抚诸侄友爱甚笃居乡虽细人未尝慢遇事处分精详论议多中肯綮读书务穷理以春秋授徒多为显官公自筮仕以至归休四十年间无少瑕颣有古大臣风公生景泰甲戌卒嘉靖己丑年七十有六 

　　○荣禄大夫工部尚书蒲川龚公弘墓志（李充嗣） 

　　李充嗣 
