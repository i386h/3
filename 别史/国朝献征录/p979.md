<!-- { "loadSidebar": true } -->
　　萝石翁者不知何人也姓董氏讳澐字复宗□□其别号也先汴人始祖曰健宋武功大夫扈从□□家□澉浦其后曰仲者迁海宁之钱山澉浦世隶戎籍兄源当往戍萝石请代之遂复家澉浦焉初学诗不解随俗营生业遇时序之更风物之变古迹奇踪幽岑远壑及夫人情世态之可欢可哀可骇可愕可慨可庆一于诗寓之家徒四壁毫毛不入于心时名能诗者吴下沈周关西孙一元闽中郑善夫□与之游往来赓倡遇佳晨携亲知荡舟江湖拖屐云山凌危履险吟啸忘归放浪于形骸之外自得也凡所欲之至冲风雪穿虎豹亦孤往而不顾吴越好事家往往悬榻俟之因纪五馆记平居乐义好施兄贫捐巳产粥以给之海宁卫指挥某人因贫不能赴京袭职竭所有与之以速其行所知邬鲁者以田易直易毕鲁疾革出券毁焉卒复经纪其葬然不谓巳贫也每闻当世之贤人君子所在不计寒暑远近辄投贽纳交见后生工一辞励一行者亟称屡叹之不能巳晚闻阳明先生讲良知之说于越不远数百里往其门数日作而曰不尔可称人乎遂幡然就子弟列时年六十七矣旧所与游皆笑之翁曰从吾所好而巳遂更号从吾道人先生之记云一日读□□遂究心释老忽若有悟者曰今日客得归矣尘缘梦幻耳于是援庐山故事与海门僧法聚者集诸缁俗结社寺之丈室日精宗理又号白塔山人澉浦废寺有锺卧地俗传其灵异乃募赀树楼以登之甫讫工而疾不起若有待于翁者比属纩视日早晚曰期至矣吾其归与口占一诗曰我非污世中者俦偶来七十七春秋自知此去无污染一道天泉月自流遂瞑人皆异之其子举人榖以予与萝石尝有一日之雅乃以九杞山人许台仲所志寄王宗范请予传之乃叙而论曰人各有志其品亦不同至其事每不相与然论世而考德者必归而一之始定若萝石翁者始嗜吟诗垂老执弟子礼于阳明先生之门儒学既又逃释老夫吾诚不知其何志何何品者也吾疑之虽然就其所至而言则萝石者实可谓超然斯世锱铢不入乐善无求者巳其贤于人也何如哉 

　　○顾清甫源小传（姚淛） 

　　姚淛 
　　顾源字清甫号丹泉世都城巨族其日涉园之□甲于阛阓内有成趣堂翠虚亭驻鹤山房澄怀阁印玉池俱不甚高大然雕拱丹铅钩心鬬角朱帘翠幕设以三代彝鼎庭下珍石奇花皆世所希觏太史石亭陈公赠之以诗云佳丽楼西罗市前王台谢馆地相连朱雀门通朱雀桁凤凰山带凤凰泉建业繁华古称绝十二宫城开绮陌棨戟高门卿相家山池曲榭神仙宅六朝家世旧风流犹说山南顾虎头花竹径深如乐苑窻楹池遶似沧洲东晋香炉金籀字南唐画障澄心纸米家图画邺侯书平泉树石乌皮几逍遥日涉自成趣樾馆烟庭非一处古来不数辟疆园肯使王猷肆然去阿戎来候小肩舆步屧花间入隐居坐久不知山色暝仰看松月夜窻虚观此诗亦可槩见矣清甫素性高雅自幼无纨绮之习厌与俗人接对入躭图史出爱山水画师小米书法怀琳落笔无烟火气没后人竞以里价购之遂与古人抗衡信名世贵精不贵多也中年皈心释教日究内典更号宝幢居士恒与名德老宿相依杜门埽车丸治净室甚精题曰四松方丈奉佛于中焚香诵经有时散步号南□寺及栖霞牛首惟饭僧斋会而巳城市几无□甫之迹矣与予山林交志趣颇同清甫观化去□如此友不可得惜哉 

　　○顾宝幢源传 

　　顾宝□□源字清甫世居陪京人称丹泉先生尝自命曰在家□又号宝幢居士距生素封之家凡可以纵耳自娱情意者备具乃居士旅寓视之莲质无染惟注意秇林所尚诗书画皆不泥古法倍笔点染天趣迥绝然实自古法中来书不锺王而逼锺王画不吴郑而轶吴郑诗不陶韦而凌陶韦巳而一切都废究心禅理大有悟入晚节与名僧举西方社会戒律精严无与俪临终端坐而瞑举室闻莲花香三日始歇 
　　焦弱侯曰居士一日与余论书谓书须古法四分巳意六分乃妙不然纵笔笔能似古人终成奴书不足贵也又尝手书数绝句贻余今笔于此十个蒲团九个穿谁家枯井雪难填而今法法成三昧声色无妨到耳边松火炊羮烟满衣雪寒豪士苦长饥明珠不换黄齑瓮涕吐光争日月辉鼎食何人晓夜忙全机随处好家详渔竿不负秋如锦两岸黄花朴棹香短褐长镵老石门蔬盘容易度朝昏百年智巧销磨尽渐愧人传粉墨痕腕上双刀照雪花少年曾醉曾朱家揣摩未展□儿志头白都门学种雪屋寒葅有岁华黄金过斗未须夸若言竹帛功难朽也是空添眼上花藤叶青莎称体长菊花新酒满瓢香时人若访庞居士万树云萝护草堂布发曾授记人草衣随处属开身十年朋旧尘劳破香火同酬野寺春云里青山古桧丛枝柯如屋蔽霜风男儿有志投踪迹缾钵依稀在手中 

　　○世隐顾子武先生祖辰传（文震孟） 

　　文震孟 
　　隐君祖辰其字子武世居吴之临顿里当弘治戊午有举于乡宰乐安于潜二邑者顾荣甫公兰有地数弓种竹木成林结椽三楹署曰春潜隐其中二十余年清风穆如也春潜公没而子德育字克成者居之克承尤好读书家贫无所得书则手自抄录手所录书几百千卷自号曰少潜少潜公没而子武复仍其武是时春潜小圃巳属他人独存老屋三间破榻竹几净无纤尘蒲团茗碗相对静好庭中古松一株杂花数本苔痕满阶景色幽茂所居虽阛阓中荆扉昼掩寂然空山披其室见其人如深壑幽岩忽遇静衲令人神骨冷然遂欲遗世不知门外风尘之暗也焚香扫地翛然自得间作小诗及画不必甚工自娱而巳布衣虽敝必洁巾鸟楚楚居恒未尝妄过一人或风日凊美则偕先君子小步萧寺中其所识僧徒必皆明窻拭几以花香作佛事者午而往尽申而还虽至密友如先君不辄肯一饭也优游闲靖者七十四年而卒令人至今有余思云 
　　论曰顾氏自乐安君以及子武先生盖三世饶隐德焉然名称不稍彰彻何哉传曰身将隐焉用文之假令先生不习先君子余竟无从物先生色于吴趋阛阓中也临顿陆鲁望所居鬬鸭栏蕉园遗址犹在顾先生世居其里差不俗然后有君子品第三隐则身名俱沉如子武者且置何一等乎 

　　焦太史编辑国朝献征录卷之一百十六终 

　　●焦太史编辑国朝献征录卷之一百十七 

　　寺人 

　　◆寺人 

　　赠司礼监太监云公奇墓碑铭（何孟春） 
　　沐敬传 
　　阮安传 
　　御用监左少监赠御用监太监阮公浪墓表（李贤） 
　　内官监太监成公敬传（乔世宁） 
　　栢玉传 
　　金英传 
　　兴安传 
　　陈准传 
　　阿丑传 
　　太监怀恩传 
　　太监怀恩事迹 
　　司礼监太监葵庵覃公昌墓志（徐溥） 
　　覃吉传 
　　钱能传 
　　何鼎□ 
　　黄赐传 
　　司礼监太监张公永墓志铭（杨一清） 
　　崔和传 
　　司礼监太监梅东萧敬墓表（杨一清） 
　　司礼监太监掌监事兼督东厂麦公福墓志（徐阶） 
　　司礼监掌监事太监滕公祥墓志铭（陈以勤） 
　　司礼监太监兼督东厂黄公锦神道碑（徐阶） 
　　司礼监太监张公宏墓表（王家屏） 
　　玉振本求 
　　曹吉祥传（永平志） 
　　汪直传 
　　南京御马监太监汪直 
　　梁方 
　　刘瑾传 

　　○赠司礼监太监云公奇墓碑铭（何孟春） 

　　何孟春 
　　南京太平门外钟山西有内官享堂一区我　太祖高皇帝所赐今加赠司礼监太监云公奇葬地也按旧碑公南粤人洪武间内使守西华门时丞相谋逆者居第距门甚迩公剌知其事冀因隙以发未几彼逆臣言所居井涌醴泉邀　上往幸銮舆当西出公虑必与祸会走冲跸道勒马衔言状气方勃崪舌駃不能达意　上怒其不敬左右挝捶乱下公垂毙右臂将折犹奋指贼臣第弗痛缩　上乃悟登城俯顾则见彼第内壮士衷甲伏屏帷间数匝亟返椶殿罪人一一就缚召公息绝矣　上追悼公死非罪忠弗白宜申恤典遂赠某监左少监赐葬兹地命有司春秋致祭仍给六人备岁时洒扫役于戏此我　高皇帝所以天下臣民主而当祚及万世者也公受累朝祠祀若干年正德庚辰守备南京司礼太监黄公伟高公隆芮公景贤尝一新其亭台兵部尚书乔公宇寔记堂壁嘉靖乙酉王公堂守备之明年偕高公廵视　孝陵垣墙道经公墓感厥忠义咨诸同守备秦公文复请于朝加今赠致祭公获报身后久而葢彰如是哉祠堂视制颇闳深前有门廊后有池有桥百余年来中官之没而旁祔者咸得墉护庀南京内官监太监杨君顺寔募厥役高王二公既公获兹新命欲树碑茔域衷委君而问铭于春春惟云公忠义皎然冬霜秋日　高皇帝洎　今上显扬之以感厉天下后世臣子于是乎在诸公秉彝好德之兴感于是乎在铭曷敢辞公所遭谋逆者旧状以胡蓝二党夫胡惟庸之不车丸在洪武十三年蓝玉在二十六年胡被诛后　诏不设丞相至蓝十四年矣春敢定以胡是以补旧碑之缺备他日史官之考证于戏公之灵弗泯其将大慰矣夫 

　　○沐敬传 

　　太监沐敬建文时入禁中貌魁伟敢慷慨直言永乐中从征漠北行逾月不与虏遇人马困顿　上意犹未巳谏者皆被谴敬谏至再四　上詈之曰反蛮敬曰固不知孰反蛮也　上怒命曳出斩之敬辞色不动　上徐曰我家养人若皆得此人岂不诚有益邪释之寻亦跸人称其忠 

　　○阮安传 

　　阮安交址人清介善谋尤长于工作之事北京城池九门两宫三殿五府六部及塞杨村驿诸河凡诸役一受成算而巳后治张秋河道卒平生赐予悉上之 

　　○御用监左少监赠御用监太监阮公浪墓表（李贤） 

　　李贤 
　　公姓阮讳浪世家交趾永乐中　太宗皇帝因安南作乱遣将征之众悉归附时公甫十余岁特俊爽被选入掖庭　太宗见而奇之冀成其才命读书于内馆公颕敏好学孜孜不倦遂博通羣书颉颃儒者然德性惇笃能以礼自持与物无竞辈行莫不折巳加敬焉用是　太宗命理尚衣监事公益敬谨小心克勤所事洎侍　仁宗尤爱其才将有宠任之渐　宣宗初遂擢奉御俾掌宝钞司时官军直禁卫者宜置金牌特委公督治事不日而完宣德三年西洋诸国进御船抵广南有司驰报　宣宗以封褚宝物必得其人命公驰往处置周密而还所历秋毫无犯　宣宗甚喜赏赉殊厚五年　宣宗念丑虏弗率亲帅六师出塞以振威武公扈征有功升御用监右监丞正统改元之初　今上以公先朝旧臣多效劳勚特升左少监侍　上十有五年恭慎不懈如一日及　上居南宫公复以老成端谨入侍左右事无大小悉姿委之时景泰巳易太子奸臣觊图爵赏构辞加害言公欲纠众复立正统又欲公旁引内外勋旧织成罪状百端拷掠极其惨毒未肯承服遂忍恨而死终不累人闻者莫不酸辛呜呼公能之死不变以息内外勋旧之祸视古之剖心明诬者亦何让哉公生于洪武某年九月九日卒于景泰三年七月十二日春秋若干今　上复位改元天顺首诛奸恶深悼公之诬枉特赠公御用监太监赐以秘器如礼敛之复令所司择地营冢圹遣官谕祭以妥其灵公虽弗克享高爵于生前而所以表公之节白公之心伤公之亡宠眷巳极则公之死不徒死所谓有重于泰山者也司设监丞贾公安犹虑公之行实未尽暴于世属予表刻石墓道以示不朽云 

　　○内官监太监成公敬传（乔世宁） 

