<!-- { "loadSidebar": true } -->
　　翰林院侍读学士姚公涞字维东号明山浙之慈溪人也考总制兵部尚书讳镆以文学进士高第历礼部郎督学按察晋都御史抚延绥督广兵讨戮叛牧岑猛以明大义法皆应具　国史配张夫人梦吞日华与五色鸟投怀遂生公六岁夫人卒公踊顿如礼七年就学聪慧强记尚书命龙文公以代天行雨闵世救民对成童知属文于途得遗书遂引楚人忘弓楚人得之序焉尤好观史穷其成败治忽及长状貌奇伟世称巨人尚书兵备汀漳山寇发闽人大震公即挟弓矢助讨寇广设方略寇遂靖举正德丙子乡试第七人嘉靖癸未礼部第二人及　廷对遂冠多士拜翰林院修撰尚书亦自延绥还拜工部左侍郎父子同诣　阙谢缙绅以荣次年大礼议起公偕臣寮伏　阙争之同杖于　廷得复官尚书以三品荫公子公推与庶弟其孝继母友诸弟类如此丙戌会试考官寻命备经筵官奉使清黄公撮其要录使世臣咸知　国制以驭吏奸壬辰　廷试受卷官充经筵讲官丰仪峻伟陈义诚切　上嘉焉九载考绩例进左春坊左谕德与修明伦大典每晨□□出尽心编摩大同兵变戕主帅公密谋告当□者以诛其首恶而宥其胁附且荐同年进士楚公书可任楚竟平大同常疏请帝王庙去元世祖主以正华夷之分初被郄后卒如公言十奉　命校　累朝宝训成　上赐宴内廷加锦绣袭衣晋侍读学士安南不贡时议欲讨伐公谓此单使事耳可不烦兵卒如所料丁酉主北畿试得士登甲榜者多文词尔雅明俊世以式某岁丁尚书忧特赐驰驿归葬孝勚备至遂感疾卒后　上尝问髯状元何在或以公忧去及卒对者深悼惜之　特赐祭公明达魁岸其学长于史务求政要经济事不拘拘文词常曰三代而后汉与外戚共天下唐与女后宦官共天下魏晋以下与膏梁子弟共天下宋与白面书生共天下元与族类共天下我　朝皆无之可谓盛矣但边防海运最今日急务遂作边图凡道途往来关隘险阻之处指诸掌不幸毁于火谓海运当讲于平居时又曰中国之兵强夷狄之兵弱创业之兵强守成之兵弱葢草昧法简而严中世法繁而宽简而严所以用命繁而宽所以多败又论学曰大凡论学不可立党立党则必争奚能见道昔者朱陆之辨虚心求是也今日之辨朱陆私心求胜也言愈多而道愈晦矣持论侃侃听者忘疲 

　　◆弘文馆学士 

　　弘文馆学士罗公复仁传（王时槐） 

　　○弘文馆学士罗公复仁传（王时槐） 

　　王时槐 
　　罗复仁吉水人少嗜学博览经史□通天文书初伪汉辟翰林编修复仁知友谅盗雄□帝王器遁去壬寅　大明兵取九江复仁杖□来归　大祖甚喜置左右癸卯从破友谅于鄱阳赍蜡书招袁临吉赣诸郡甲辰友谅子理固守武昌不下　命往谕降之擢国子监助教以老故赐小车出入每□见赐坐食饮丙午使山西反复以天命人心□譬之扩廓感悟洪武元年迁翰林编修二年赍□谕安南归所侵□安南遗金贝土物甚多却之　大祖闻其事益义而嘉之随拜弘文馆学士复仁敦茂简朴若草野倨梅而胸中了了　大祖与谈率意陈得失无所顾避常操南音以对　大祖顾贤其质直呼老实罗而不名尝幸其第复仁方操涂具完壁急呼妻抱兀坐　上上曰贤士岂宜居此命　　赐第城内遇　天寿节制水龙吟一阕以献　上悦厚赐之寻乞致仕许之陛辞　赐大布衣题其裾曰性虽粗率忠直可喜赐汝布衣放归田里久之复召乘传至京师奏减江西秋粮军耤等事　上怜其老留三月乃赐玉带铁杖丧马餐具遗还于家复仁从容侍帷幄隐玉于□□受　上知始终无替以寿考终有玉堂倡和集行于世 

　　◆侍讲 

　　侍讲林公环传 
　　翰林侍讲陈先生全墓志铭（陈循） 
　　翰林侍讲承直郎王君进墓志铭（杨士奇） 
　　翰林院侍讲承直郎赠翰林院学士谥忠愍刘公球传（彭韶） 
　　刘忠愍公死事状（罗洪先） 
　　翰林侍讲彭公教墓志铭（彭华） 

　　○侍讲林公环传 

　　林环字崇璧后塘人唐九牧苇之后幼倜傥不羁聪慧过人阅书多成诵下笔成章方在泽宫时文章巳人所重永乐四年　廷对第一授翰林修撰明年升侍讲预修永乐大典书经总裁官两考会试声名籍甚十三年　扈从巡幸卒于北京年四十环负材晓世务特　文庙所器一时儒硕亦厚望之没无不悼惜焉 

　　○翰林侍讲陈先生全墓志铭（陈循） 

　　陈循 
　　翰林侍讲陈先生果之以永乐甲辰十二月十八日卒于官陈之先光之固始人避梁开平之难从唐节度使王审知来闽居玉融之南阳又白玉融析居长乐之江田里曾祖汝嘉祖景献父伯惠皆有隐德母戴氏先生讳全果之其字自号蒙庵未生之前四日父卒既生赖母鞠于哀苦之余遂有成立稍长岐嶷如成人有大志事母甚孝处卿族甚谦谨从族父□山令仲晋受业以颕悟称诸父尝谒先陇于阮郎峯皆有赋咏时先生踰十龄亦预侍行作诗诸父益器重之令攻场屋之文邑庠生卒业于其族兄澹斋博士大有造就永乐乙酉之夏预宴集于族中园亭既而醉卧树下有二红蛇交系其腰或曰勿怪此绶征也是年果领乡荐明年会试　廷对赐进士及第第二人擢翰林编修寻归省于乡比还预修永乐大典书成被召赴　行在修性理大全诸书受　赐□升侍讲　车驾南还比复巡守先生以老得免扈从后署院事在两京多预考乡试会试克精衡鉴其人谦和而笃实其居官慎密而公勤学士大夫皆以先生老成每见称重无间言焉一日闻母宜人讣至故事京官有丧皆赴　行在请　命然后归葬时先生适有疾且值冻或劝少待疾□解而后北行先生曰有是哉死生命也吾君亲不得顾此遂行在途一如丧欠哀痛不辍还至南京越十三日而卒距其生元至正己亥七月十日享年六十有六卒前一日呼干语曰吾荷　国恩至此皆托祖父之余荫慈母之大德所致死无可憾惟君亲不能报可憾耳尔兄弟其母坠先业庶有望于他日余无所及平生诗文有蒙庵集若干卷藏于家 

　　○翰林侍讲承直郎王君进墓志铭（杨士奇） 

　　杨士奇 
　　宣德元年三月一日翰林侍讲王进汝嘉卒馆阁自大学士而下咸走会哭巳而共嗟咨叹曰当　国家用儒之际柰何其丧贤者且两朝史事方严柰何丧文学老成人相与悼惜不巳汝嘉人惇实内贞外和行修识明学该博尤熟书春秋文章和平宽厚一傅于理勤职务虽老不倦虽风雨寒暑□自逸而折衷羣议辞气雍容简而适当故所悼惜之者非徒以寮寀之故交游之私也其先京兆人家苏之长洲立中仕松江府知府生三子琏洪武中吏部主事汝玉右春坊右赞善兼翰林编修季汝嘉也自幼喜学问颕敏异羣儿十岁从师受经下笔敷绎义理巳津津动其长者侍松江君宦游浙东西所亲炙日广造诣日深矣平居孝亲敬兄一本于至性尝坐累谪戍五开后举明经武昌府学训导历九年升大庾县学教谕所至尽心启廸学者率见成效初被召修永乐太典副总裁又召修四书五经性理大全书成皆受重赐遂升翰林五经博士授廸功郎秩满陛侍讲授承直郎永乐中考乡试应天府广西广东各□考会试礼部三无敢干以私者洪熙初建弘文□时翰材学士杨君溥偕汝嘉四人者受命日直其中礼遇甚厚汝嘉与人交久而敬澹而可亲于义当然未尝有所不尽一时王氏之盛汝玉汝嘉先后入翰林汝玉文名闻天下而士君子论行巳有道葢于汝嘉无间言云 

　　○翰林院侍讲承直郎赠翰林院学士谥忠愍刘公球传（彭韶） 

　　彭韶 
　　公讳球字求永□江西安福人永乐十九年进士擢礼部仪制主事取前后条例类辄一帙于是礼仪制度不烦考索一检阅之顷可尽得之尚书胡濙加敬重尝奉使掌蜀府丧礼王厚馈之坚却不受正统初诏求文学之臣濙首以公荐预修宣庙实录成改翰林院侍讲食五品禄公事兄甚谨同居合食始终无间言从弟玭莆田知县奉夏布一疋即日封还贻书戒之曰守清白以光前人此非所望于贤弟者其在经筵拳拳于开道启廸凡考校编纂之事尤克尽心而人宽厚议论慷慨不阿比之习平居忧时之心恒切岁己未庚申京师大水民饥上陈筑泄极济之方时北虏数来贡公深以虑巳而麓川不靖适王振操柄之初乃逞其忿大举兵伐之公上章大意欲罢兵屯田以招降之专意于西北边防以□虏寇癸亥夏雷震奉天殿鸱吻诏求言时麓川再叛发兵往征之公复陈十事一言宜亲政务权不可移于下大监王振览之怒欲置之法适编修董璘自陈愿太常卿得罪振令锦衣指挥马顺深探其狱谓公画此谋陛前捽去公见刑不知所谓但曰死诉太祖太宗遂死于狱年五十二景泰初赠翰林学士谥文愍 

　　○刘忠愍公死事状（罗洪先） 

　　罗洪先 
　　乡人锦衣指挥彭德清往来王振门下颇用事诸公卿率趋谒而公独不礼彭口亍之会公上疏彭欲假以相报乃激振曰刘某疏中权不下移之言暗指公也振既大怒而公疏中尝言大常不可用道士宜以进士处之未几编修董璘自陈愿太常少卿振因诬公与璘同谋故先以言璘地逮下狱巳而阴嗾锦衣卫使马顺以计杀公顺是时掌卫事一日五更携一小校推监门入公与董璘同卧小校前持公公知有变大呼曰　太祖　太宗之灵在天汝何得擅杀我小校持刀断颈流血被体屹立不动顺走前举足踢倒因曰如此无礼遂支解之裹以蒲包埋卫后空处董从旁匿其血裙数日密归公家家人始知公死乃以血裙衬归葬小校失其姓名本卢氏人与耿公九畴乡邻耿素爱其年少俊美因与往来后久不至甚讶之一日见耿耿视其貌羸黄不类惜之曰得无有他疾乎何羸至是小校吐实且曰顺先一夕□□某曰今夜有事汝当早来至期令□□□□□于势不敢不行比闻刘公忠臣是某无故作逆天理事死有余罪特来别公且谢误爱耳□□哭悔恨不自己未几果卒耿与广信佥都御史高公明尝言之高语永豊锺恭愍子知县启启以语东廓先生而洪先读先行人如墉手记公下狱在正统八年六月十二日至二十一日而变作二十三日家人始得闻之又二日乃敢发丧当是时亲朋无相吊者踰月而归此事固秘莫得其详公讳祭自二十一日后连三举葢亦疑之不知实二十一日也先行人手记日载晴雨诸细碎此事甚大且经目击其必审不谬且数往哭其家无所嫌畏土木之难甘心陨首岂朝夕之故哉始锺公复与公同馆相厚善封事实约与偕疏成妻所窥泣劝乃止明日公如其家□他往妻大骂曰汝自干事何得累及他人乎公□走自叹曰锺固谋及妻孥耶遂独举未数日锺病死妻□悔之每号辄曰早知若是曷与刘侍讲公同死耶其子同年尚穉习闻之比长疑以相问母告故同怀念恨常欲申父志比后谏易储仗死入祀郡中忠节祠与公同日迎主且联坐云□ 

　　○翰林侍讲彭公教墓志铭（彭华） 

　　彭华 
