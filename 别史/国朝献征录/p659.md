<!-- { "loadSidebar": true } -->
　　韩公忠字景贤祥符人上世居赵州之韩村祖某□□儒学提举至正兵乱徙河南通许之拣城洪武元年始贯祥符公生未满晬丧父时兄甫六岁门祚几坠赖母姚守节不嫁迎外姑黄相依抚育二孤克底成立云公志行峻洁成童时晨兴赴学出里门拾金凤钗一持回白母曰待寻者至与之少顷里人高氏号于路曰新妇归宁遗失金凤钗一畴其拾者公应声还之乡闾高其行弱冠受尚书于郡博陈彦衡得其要义永乐庚子中河南乡试明年会试下第卒业成均纳交海内名士问学益充甲辰　文皇上宾　仁宗临御改元洪熙勑国子监祭酒精简太学诸生学行醇正长于撰述者十人听用六馆会举七十八人三试彝伦堂公皆在首选乃奉旨同进士刘谦等持节江南诸郡纂修　文庙实录逾年嗣奉　宣庙特旨就便采辑　仁宗昭皇帝实录一并进呈事竣还朝史馆嘉之宣德庚戌会试公名在乙榜授湖广枣阳县儒学训导迎养母娷于宦邸亡何母卒扶柩还服阕改凤阳府儒学训导矩范端严士习一变久之有退休志乃上疏乞归得致仕时年五十有五而干材院修撰吉水刘公俨文赠之称其文章□以范世风节可以表俗君子以无愧云公之归□行笥萧然惟图书笔砚而己敝庐二间不蔽风雨乃教授于乡以自给扁其座曰砚田志无它也河南廵抚都御史慈溪王公来闻公名礼聘子师辞不往郡大夫敦请郡志总裁仪币及其门峻郄之其介特如此公博极羣籍尤长于诗平生累千百篇皆冲淡典实无雕刻绮靡之习自名知耻藁安贫守道怡然终日年九十神清体健镫下能作细书而湖南淮西两地文武士感德慕义间遗不绝忠信之行人皆称之无间言 
　　论曰余夙闻先生高风数访其子孙求事实久弗得也颇以憾比者乡进士陆生东持烟熏残帙一束至云得之一圬者问其姓名实先生之后裔也展读之乃韩氏族谱暨松江太守黄平衡夫公作画像记阳武训导陈颀永之公作赞二子皆名士纪载颇得其实因撮其大端而之传呜呼今公之子孙衰弱垂绝幸犹有一圬者能藏是烟熏残帙而不至湮没也 

　　
　　浙江一（布政使　参政　参议　按察使　副使　佥事　知事） 

　　◆布政使 

　　正奉大夫浙江布政使司左布政使梁公楘墓志铭（魏骥） 
　　浙江等处承宣布政使司左布政使耻庵陈公炜墓志铭（彭韶） 
　　浙江左布政端宏传（郡志） 
　　浙江布政使司左布政使李君赞墓表（杨一清） 
　　浙江布政使司右布政使陈公仁墓志铭（林俊） 
　　浙江右布政使王公尚綗传略（朱睦木挈） 
　　浙江布政使司右布政使张公芹墓志铭（罗洪先） 
　　浙江布政司右布政使留公志淑墓志铭（徐问） 

　　○正奉大夫浙江布政使司左布政使梁公楘墓志铭（魏骥） 

　　魏骥 
　　正奉大夫浙江布政使司左布政使泰和梁公享年七十卒于位公名楘字叔车别号松轩而梁实泰和右族世以诗书礼义是务子孙或显或隐代有其人公自幼承家学之懿端重不凡有相者见之指公谓其祖畦乐先生曰是儿他日贵不可言宜善抚之与兄果业举子兄弟互师友业殊有进应秋试兄弟皆捷公寻中进士第授刑部主事未几升员外郎时尚书魏源性严毅人莫敢近独公遇狱有疑者能与之辩不归于至当不巳若苏民倪阿双坐同谋杀人称冤在狱二十五年经十三司不能决部特委公公取成案阅其所犯坐减死由是公名大着升广西按察司副使两考升广西布政司右布政使一日他所洞蛮入柳州界刼掠人民男女官军追及之以所掠男女悉杀之以要功公知之谓其首帅曰今后官军但得被掠男女一人生者准功一级自是男女得生者莫计其数田州土官岑鉴兄弟互相雠杀经年不解时都御史马公镇守其地谓公曰此事非公往谕欲其二家帖服不能公遂行既至晓以大义洎申朝廷之大法二人即扣首曰不敢不奉教即帖然服公还二家各以黄白金其数不尠谢公悉却之曰得尔兄弟和气如初尊奉朝廷即是我受惠也及一女土官梗化公与巡按御史侯爵偕行处治侯以风纪律之其徒拥众咆哮不服公起叱之退徐徐以礼法晓之众皆扣首曰唯公之教是遵不敢更犯违天宪侯曰公何以得其心如此殆昔人所谓小范老子胸中有数万甲兵者邪又两考升浙江布政司左布政使公至不动声色惟廉惟谨以率之卒致贪廉薄敦利兴害除俾一方老幼仰之如神明尊之如父母迨述职　上赐宴礼部及赐袭衣既归公以广西与浙江所历任岁月通理九载赴吏部并陈年已七十乞致仕部以公年虽七十精力未衰以　闻上命复职至官感疾而卒高祖才可曾祖彦卿祖不移别号畦乐多才多学乡里恒遵称之曰畦乐先生父用之别号泊庵累官翰林侍讲春坊赞善其平生著作有泊庵集行于世公之政葢多本之学问宽不失纵仁不失柔威怀并着殊得政体状谓其外和而内刚方寸之问光辉明白信夫 

　　○浙江等处承宣布政使司左布政使耻庵陈公炜墓志铭（彭韶） 

　　彭韶 
　　成化甲辰八月十六日江西布政司右布政使陈公以疾卒于官公陈姓讳炜字文曜号耻庵福州闽县人先世衣冠文物着于闽具载考翰林侍读綗斋先生墓志綗斋元配林夫人无子继林安人以宣德庚戌八月十七日生公资禀秀朗聪悟过人甫十岁失怙知力学年十八举正统丁卯乡荐景泰甲戌会试中甲榜以疾未廷对奔嫡母丧归嫡母惟一女嫁巳久公尽出母所遗衣物付之曰尉吾母于地下天顺庚辰始赴廷对赐进士例遣归待次至临清覆舟溺子女不行寓教山东如御史高唐刘魁辈皆出门下未几取回京明年选理刑又明年拜河南道监察御史锦衣卫有都指挥自　英庙时得幸连起大狱陷无辜公与同官疏其奸利谪戌岭表中外快之南京给事中王徽等劾内阁臣党立废后事调远州公草疏请复其官以旌直臣不报寻差巡按苏松常镇四郡岁连歉荒甚亟命有司发廪十万以赈诸漕卒遇造舟预以月粮钱质于富室充费而日无升斗之食公会其月日平其子本约岁有七月粮悉以还士卒上海民妇与私夫逃其父惭谋杀丐女衣以妇□沉之江月余形变则诬妇翁因奸杀其女妇翁无以自明引伏公疑令人踪迹之果得之芜湖巨室于是坐妇父以死移北直隶提调学校公严章程勤课试而归重名检学官黜者余三十人士子汰者余四千人复以生员旧例充吏适中不学士子计特奏寝之成化庚寅升江西按察司副使福清商十三人见杀于石城民敓赀而毁其尸久不得主名公廉知潘氏亟捕至伏法藩司因盗越狱罪狱卒以故纵者二十七人公以一盗逃而死典守二十余人法太峻减论以徒甲午升本司按察使不事刑而风棱自着上杭富商林眷遣孥王氏等归家至番阳湖同舟人夜投十余人于水而取其货王氏堕水不没浮三十里得出诉于公乃戒逻吏物色之至抚州掩捕焉赃尽获盗无一人免者临川人陈季宏构民王华一军县捕之急华一潜杀继父白文质诬季宏困捕殴死狱数年不决公疑之询知文质有幼妇吴氏逮之至具得华一杀文质状季宏得不死岁尝旱甚公祷有雨既而有芝生后堂柱众以瑞公曰此岁丰人和之兆于我何有哉吏部连荐浙江广东左布政使皆不果而公又丁母安人忧去官既葬辟祠堂定祭礼立家规且剏斋心楼以淑子侄杜门不出有终焉之志适江宪缺使吏部亟以公补之公不得巳至官持巳愈严驭吏愈峻而治狱愈力吏民益畏爱之朱子语类久不传不惮劳费板行于世吏部复以湖广左布政使荐又不果明年乃升江西右布政使公不以正官自逸犹随牒分守于外弋阳乐平二邑有溪介其间乐平民陂以溉田弋阳民辄溃之彼此鬬讼积不相能公躬履其地见陂可溉田万余亩而弋阳患纔二十而一遂属二邑民谕之俾乐平民仍陂水行溉而倍偿弋阳患水之田并贷其徭赋民皆乐从新昌民陈守训者力贫耕读书良善之家四字旌焉盖凡赋政之余有可以劝善惩恶兴学下士者无所不用其心其风操之厉不减于持宪日也两广总督都御史乏人廷议推公虽俞旨未下士大夫咸色喜巳而有浙江左布政使之擢而公不及见矣公人志高行卓一于正而不苟静重整暇有澄不清挠不浊器度义所激则勇之至人情世务极其纤悉能知人邪正考其人终身不爽妙翰墨善吟咏片言只字人宝惜聚书且万卷手披口讽非有事未尝一日舍去文章典重有体恬退乏操尤所雅尚自御史藩宪正佐无一官不以亲老乞休致焉请疏或连岁上顾遭时贪贤尚德曾不少副公志而公于亲终益以规退事然终不可得复绘深衣幅巾行乐小影自题以见志云 

　　○浙江左布政端宏传（郡志） 

　　郡志 
　　端宏字仲仁号垣斋当涂人景泰癸酉领乡荐登王顺丁丑进士庚辰授浙江道监察御史巡捕通州东昌等处德威兼济所至盗息民安历巡按云南河南广西咸有风裁溪洞蛮僚寇边时征讨官军仅抚定其酋首而其下犹有肆剽敓以厉民者总帅辄以地方宁靖上闻公劾其妄复下令选将练兵丰食设险以攻守久远之计由是诸蘖望风附义升陕西按察司副使归省涉江中流飓风大作几覆舟人皆错愕公泰然曰吾生平未尝行一不义今反巳何愧俄而风果息丁内外艰改官两浙升山东按察使浙江左布政使浙人闻公还鼓舞欢动如市乃益笃忠贞□职业人咸乐其长厚丁未谢事非公事足迹不至公□乙卯卒于家子文赞文辉文用 

　　○浙江布政使司左布政使李君赞墓表（杨一清） 

　　杨一清 
　　正德壬申夏四月六日通奉大夫浙江等处承宣布政使司左布政使致仕李君惟诚卒于家其弟都察院右副都御史惟正具事状请予表其墓君讳赞惟诚其字别号平轩出唐西平忠武王后裔忠武生宪岭南节度使节度生浙袁州刺史因家宜春南唐时再徙吉水其传至于子敏国初始徙芜湖家焉君之曾大父也大父隐不仕父诸暨县学训导俱以君贵累赠通议大夫都察院右副都御史君仲子少颖脱侪辈长游邑庠与惟正并有声江东成化庚子乡试甲辰会试入奉廷对赐二甲进士兄弟齐名人以美谈丙午授吏部文选主事弘治改元转考功员外郎太宰王端毅公所器重以母淑人丧归服阕改兵部武选员外郎进车驾郎中顺天民地多并入势家而牧马独以丁口计民坐是困大司马马端肃公疏君理其事君勾稽有法尽复民业中间补截调停曲中机宜民至于今便之久之改武选庚申诏大臣各举其属可任方面者马公以君荐遂擢陜西布政使司左参政尝□司篆提调乡闱清理戎牒务持大体不屑烦苛三载考绩迁浙江右布政□寻转左浙俗侈靡君教之敦本实崇俭朴岁□□□郡邑蠲逋负发仓廪拊问存恤所全活甚多属□□专横籍故钱都御史家君怜其非辜语辄泣下所以调护之者无遗力瑾闻而衔之或风以自免计君不听会吏部拟君迁太仆卿瑾勒令致仕杭之老稚遮道泣留不得至留其一履以志思君性宽简与人处洞见肺肝不逆亿或巳负亦不之较其政称是未尝沽赫赫之名去则有遗爱焉诗文清逸疏鬯类其人草书遒劲得苏长公笔意既解官归日与故旧宾客徜徉采石山水间每饮辄醉醉则赋诗更相觞咏尽兴而返若是者凡三年年六十卒 

　　○浙江布政使司右布政使陈公仁墓志铭（林俊） 

　　林俊 
