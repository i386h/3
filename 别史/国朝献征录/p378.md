<!-- { "loadSidebar": true } -->
　　嘉议大夫工部左侍郎赠都察院右都御史沈公节甫神道碑（曾朝节） 

　　○工部右侍郎蔺芳传 

　　芳山西夏县人倜傥阔达有大节读书通古今重义薄利不以富贵贫贱动其心洪武中举孝廉授刑部买外郎升郎中　上即位升吉安知府先是金华朱仲智为吉安知府宽厚廉洁刬革吏弊礼贤爱民民甚戴之会被召改重庆知府民思慕之而难其继者巳而芳至芳宽厚持大体明习吏事庭无滞牍民有告讦者数语立决吏无所容其奸芳以爱民为心而处事曲当民更大喜吉水有无赖民诣阙言县故有银冶烹炼可获厚利　朝廷遣官以其人覆视既至父老羣诉于芳曰即用无赖者言吾属父子兄弟不能保而邑有无穷之患芳曰银冶诚有之乎曰无之但闻故老云宋季时邑有奸民妄言银冶于朝者后坐诬罔之罪今芒芒山谷上者树松栢下者艺禾稼岂尝见有所谓银冶太守如疑我言诣阙告者在此请指说银冶之处我等甘罪芳恻然顾告者而问之噤不能对父老趣之对卒无对父老又言此无赖人平日所为罪恶累累皆应坐死其人在傍闻之□□芳曰毋恐罪皆赦前今独问银冶有无耳告者即□头吐实言我愚昧人而居乡素贫诚不甘乡之人皆华衣美食扬扬焉未尝齿我也则妄意祸之以至于此死罪死罪惟太守吾父母何以生之芳为草奏大意谓告者尝闻故老言宋时说银冶事而未及详辄率意上陈今询邑人老长皆云素未尝有银冶即不实甘受鈇质言人人同谨以实闻同官或不肯署曰朝廷治银冶吾辈敢方命耶奏入如不信胥受罪矣芳曰吾辈奉命守此土非以为民乎今　圣天子仁明在上如天日诸公乃不以直道效臣节耶有罪芳请独任即自署奏同官不得巳亦强署焉　上得奏曰吾固意愚民之妄也遂罢其事然以告者出于率意也亦不之罪芳自奉俭约日尝疏食被服无纨绮事其母极孝母亦善教凡芳日所行事夕则命陈于前有未善必让之芳谨受教不违后为工部都水主事督浚治河南河渠凡所经郡县民情吏治有未便者辄疏以闻升本部右侍郎至是以疾卒吉安自芳去其民思慕贤守必曰朱蔺朱蔺云 

　　○工部左侍郎陈寿传 

　　工部左侍郎陈寿随州人永乐初举乡贡下第入大学擢户部主事升员外郎山东参政六年尚书夏　吉言其贤召为工部左侍郎寿有学术内仁外和居官小心勤慎所至以恤民为务初侍　上监国南京日以兵民所困入启　上悉为宽贷寿间言曰殿下推广　上德以及黎庶此当然事惟比来左右干恩泽者多恐累明德宜抑之深见嘉纳尝启事退　上目送之顾侍臣曰此侍郎中第一人后坐累下狱家具萧然不给朝夕官属有馈之者拒不受既卒踰年家人启殡容色如生云洪熙元年　上思先朝旧劳赠本部尚书谥肃敏 

　　○裴侍郎琏哀辞叙（王直） 

　　王直 
　　公裴氏讳琏字汝器监利人初游学郡庠年甚少□嶷然如巨人长者久之升太学擢知剑州三年升浙江按察佥事改江西坐累谪兴州　太宗在位召为北京道监察御史升河南按察副使又以累谪武清复被荐为广东道御史　仁宗在东宫雅知之擢春坊中允改大理评事又改刑部主事坐事降易州同知洪熙初图任旧臣升工部侍郎改北京行部又坐事去知涪州子纶为翰林编修得推　恩及其亲公遂弃知州就封以翰林编修文林郎致仕宣德十年三月十三日以疾卒于家年七十二公天资俊爽负奇气眉目明秀议论英发率尝倾一座其才敏过人当义而行无顾忌初在剑州州产茶民衣食之而为有势者所扰公奏请禁止至今民赖其利为佥事在江西鉏恶佑善所至吏畏而民爱之其于贤者维持成就如所亲及为御史弹劾不避权势河南皂军山寇发公受　命往察之还上讨捕方略寇遂平阶州贼王金刚女只等僭名号聚众八千余人势悍甚又命公往公得其巢穴以计擒之而请释其余　上初遣公谓还当大用而用事者嫉公绌其谋间疏之不召见而罢其为侍郎尤侃侃自信敬恭朝夕有大臣之体在剑时兴学养士至亲为讲说赏勤而劝惰诸生多赖以成流风余泽今尚有存者盖公之志敻然出侪辈故所至有立予之知者如此予所未知者计亦伟特犹是也平生清约自持不苟取妄求仕四十余年如一日虽累遭谴谪皆非以私过得之故每斥辄复晚节优游以荣名终享有盛福此好德之验也予为诸生时巳获瞻风采其后同朝又深知公呜呼今不复见矣 

　　○通议大夫工部右侍郎寅庵罗公简墓碑（王英） 

　　王英 
　　太宗皇帝以圣神文武之德入正大统制作礼乐修明典章兴举政事尤夙夜孜孜广求贤才以图治理岁甲申廷策进士得四百七十二人取士于斯为盛而选人翰林绩学以挨擢用者得二十八人当时以为遴选之至与其选者吉水罗公尤卓然有所抱负者也公讳简字汝敬性颖悟方七八龄赋诗辄有奇句稍长受经于仲兄汝弘穷探博究旁及百氏学以大进补庐陵邑庠生遂举于乡第进士与选入词垣是时嘉祥迭见朝臣多献诗颂公所作长篇短章词气浩然超出同辈擢翰林修撰扈从车驾巡历北京所经山川风俗多有歌咏九载升侍讲修　高庙实录赐袭衣宝楮　仁宗皇帝临御天下公言时政十五事降云南道监察御史且令掌道盖公所言过直故降官然亦以其敢言有学识使历风宪可大用也公执法持正理冤狱多平反者　宣考嗣位交址黎利弗靖成山侯王通等用兵无功升公工部右侍郎与李琦等赍玺书谕利未至而通与利和自率众出境矣众止公勿往公曰王通师败辱国我受命谕贼可退缩不进乎贼虽凶暴必不敢拒诏与琦亟驰□其国宣　上恩意利惶愧率其属拜自首其过遣使献金又奉表诣阙称谢且请立陈氏之孙暠复命公往立之既至利以暠巳死乃张筵列女乐设宴公叱曰暠死尔国人安可淫乐尽击破其尊罍乐器时天晴忽阴云起大雨雷震焚利居室利惧贡方物表谢还朝督两浙漕运奏减荒田税粮陜西言边地腴田为权豪占夺致粮储不充士有饥者命公往埋之公劾守将之贪暴者取田为权豪所占者经度顷亩均与细民粮赋倍加边储充足增置仓庾立挽运之法省民劳力又奏置河渠提举官专掌水利而边臣不得为奸利者辄加诬谤公还朝言之诏勿问命公复往今　圣天子即位之元年西虏有寇边者遣将追捕公督粮饷至红子城之地忽遇虏飞矢如雨中公左膊坠马虏环聚以锋镝加其身欲害之一老酋与众款语良久乃舍之而从行吏卒皆被害方公之遇虏也运饷者遥匿草泽中见衣绯绪数人在公左右若卫护之状及公无恙咸以为神助云公在陜久有言其多疾者召还赐致仕钞给驿舟还乡时正统三年五月也后一年终享年六十有八讣闻赐祭葬　 

　　○工部右侍郎曹弘传 

　　弘字文渊湖广长沙人永乐乙未进士授刑部主事升员外郎宣德庚戌　朝廷以东南诸处粮赋不充而民疲于趋事特命廷臣荐可当重任者往抚治之得弘等五人俱拜为侍郎弘受勑巡抚山东淮扬等处事集而民不扰一方赖之以安至是得疾卒于扬州十四十有八讣闻遣官谕祭有司归丧治葬 

　　○工部右侍郎赠书王公永和碑铭（陈循） 

　　陈循 
　　正统十四年秋七月　车驾亲征虏寇昆山王公以□部右侍郎在　从列八月望日陷没于土木明年　朝廷推恩追赠公为工部尚书遣官谕祭公讳永和字用节姓王氏自号梧竹世为姑苏之昆山人习尚诗礼公大父讳允吉父讳子祯皆以公恩赠通议大夫工部右侍郎大母顾赠淑人母周封太淑人公生神气爽迈异于常儿大父见之指曰是儿必振吾家幼时有诱以学奕者公曰是恶足学取其枰立碎之既而从学邑庠日记书千余言久而不忘大父得疾公日躬侍汤药至废寝食父有疾大枕十八年公无顷刻少厌怠临卒语公曰吾病不能养老母莱尔能孝吾瞑目无憾矣其孝行见爱于亲率类此年踰弱冠以明经举永乐甲午乡贡以大母及母皆在堂未及会试后卒乞就教官以便亲养得严州府儒学训导□丁大母忧去服除改任饶州府学所至诲导□生多有□诣至于诱掖所司作兴学校奖进贤才尤□惓焉以为巳任岁满与同以教官考绩至者羣试于吏部公之名在首选吏部尚书蹇公独器重之□礼致为□师比当除奏为兵科给事中居官务持大体而略细故人以为得近侍之体尝副驸马都□王谊为使持节行册　亲王礼纠正受册执事之□观者为之凛然还掌科事秩满超迁都给事中未几擢工部右侍郎预董营建　宫殿之事殚力尽心不知劳而事速济为同僚所敬服尝往巡视淮南诸郡旱蝗访求民所利病悉得其实而致便宜于民比还特受　命掌部事奸弊为之一清河决山东河南诸郡改而北注漕河被其溃溢公受命往治之浚泄有方军民受其惠者不可胜计比还遂以能事简预扈从竟殒于国事云其妻陆淑人有贤行初公随征未归淑人惊悸欲绝久而复苏自是闻变哀痛无虚日竟以成疾而卒今同葬于吴县玉泉之原 

　　○工部左侍郎霍公瑄传（陆简） 

　　陆简 
　　成化六年五月初二日工部左侍郎霍瑄卒瑄陜西凤翔县人发身乡举授山西大同通判久之以荐升知府正统十四年　英庙北狩逆酋也先拥众奉　车驾至城下守城者戒严不敢启瑄感慨奋不顾身从水窦匍匐出谒叩马鸣咽进膳羞靴袍百物悉出府藏金帛以犒虏众　英庙深致嘉叹秩满迁山西左参政食正三品禄仍掌府事　英庙复辟召升工部右侍郎未几转左明年赐二品服带成化初因詈其属司郎中何经被经讦其不法事以闻　朝廷虽不之罪然瑄由是郁郁不自安寻以老乞致仕居京师久之不归至是卒瑄质朴少文勤于干理大同一节尤出一时忠爱恻怛之诚故宠遇始终时不以为过也 

　　○工部左侍郎陆祥传 

　　工部左侍郎陆祥直隶无锡县人初以石工隶工部郑王之国选授工副后有荐其有异技者召改工部营缮所丞营作称旨祥有老母病或以闻命光禄日给酒馔并钞五锭以为养擢工部主事进郎中以至侍郎祥巧思尝用石方寸许刻镂为方池以献凡水中所有鱼龙荇藻之类皆备曲尽其巧然为人颇谨愿士夫不以其出自杂流而弃之子华以译夷字簉馆阁历官光禄寺署正成化五年十二月卒 

　　○工部右侍郎李颙传 

　　李颙字思诚广东博罗县人正统丙辰进士由刑部主事擢福建按察司佥事未几升参政综理海道□泰丙子调任于山东天顺戊寅进右布政庚辰入觐时天下官旌异者仅十人而颙预焉赐宴于礼部兼锡金织袭衣转左布政丁父忧改浙江成化丙戍召为工部右侍郎钱塘江溢冲囓堤岸坏民田庐往治之人赖以安居还朝年六十有二以疾乞归成化十六年六月卒讣闻赐祭葬如例颙廉静寡欲不事声名历官中外皆着政绩为时所称其在闽莆民有游益絅者仗中官势为乡里大害无敢谁何之者颙至除之至今闽人称颂不置云 

　　○工部左侍郎王诏传 

　　王诏字伯宣湖广衡阳县人正统壬戌进士授礼科给事中景泰中以事去官天顺中复起仍旧官未几进都给事中成化丙戍擢通政司右参议命总易州山厂升工部右侍郎仍治厂事寻转左入理部事九年秩满仍旧职加正二品俸庚子本部缺尚书而右侍郎刘昭越次补之诏不乐遂请致仕许之给驿舟还家道卒时成化十六年八月讣闻赐祭葬如例诏为人俭素简重居官亦多可称者但己巳之变以忧制避去后虽辩明复官议者终非之 
