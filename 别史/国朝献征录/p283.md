<!-- { "loadSidebar": true } -->
　　瞿文懿公者讳景淳字师道始家昆湖傍学者尊而不敢以官称曰昆湖先生既卒而　天子赐之谥曰文懿遂改称文懿公云公之先有遯斋公者薄元德去隐常熟之湖上更五世封武选公某又三世封少宰公某又一世而公公生十月能诵诗关雎八岁善属文久之博士弟子声籍甚公之经生业其思川涌云聚顷刻得数百千言时甫踰冠而试辄屈其诸老先生诸老先生人人自以弗如也顾其试南京辄不利而于其业益精工务究于所以作者之旨而不蹈狥所谓朱弦疏越一唱三叹有余音者矣吴中称故相王文恪公经业明冠独公继之王公会元及第而公久困诸生间减父产教授里中自给意豁如也会提学御史衡水杨先生识公以第一人试南京而侍读无锡华先生拔公自弃卷寘前列其明年甲辰遂亦用会元及第而天下以知人归二先生授翰林编修之三年分试礼部寻入内阁理诰敕封怀庆诸王副使奉册还授中贵人书再分试礼部满九载最迁侍读请告归侍秦太孺人与偕之京师复分试礼部寻主武试出主应天试以久次左春坊左谕德侍读如故丁秦太孺人忧归服除守故官迁侍读学士视翰林篆总校永乐大典复主武试何以太常寺卿领南京国子祭酒事已即南京吏部右侍郎其尚书缺遂摄部事寻兼摄礼工二部事三载当入奏绩而会　今上初以礼部左侍部召旋用大典总校劳兼翰林院学士仍佐部事食二品俸公感奋曰　上果用我矣时大暑就道而病归里上疏请告不许会病小间强自力北比朝留侍经筵修　先帝实录　上所以用公意益切而公病发益不支疏复乞骸骨　上廉公惫状怜之予告归不及一岁而卒讣闻　上下所司治葬谕祭二坛赠礼部尚书太常定今谥葢异典也公人孝友天性笃至然不以峻行洁宽然长者也其诸生贫甚数弃不色戚既第日隆贵不色喜所接即匹夫孺子而不以惰见其最重若相臣而无卑仪貌不能中人而毅然有三军不可夺之气其价使怀庆日而郑王以言事忤　旨徙凤阳系而摄国事者世子惧谬恭敬饯迎用币重公一切谢弗纳其使恭顺侯难公故亦弗纳也而　上已密使诇之矣侯乃感悟语公诇状曰微公吾几中明法公曰吾不知也第吾所持使当如是耳公之请告还京师从众谒相严相严□谓客曰倭旦夕平云何胡总督才足办也而南中人往往倭挫胡君何好乱也胡总督者相严客也公前立应曰固也相公虽明遥度之不如不佞目覩也胡君拥十万师无尺寸效而贼日夜躏赤子财赋地不佞南中人不得一单枕卧何言好乱也相公业不欲闻之谁相公闻者于是相严改容而谢公曰善夫生之箴我然数□自摄公矣公领治诰敕而陆太保缇骑帅与相严表里其势倾天下后先有四妻至欲封其最后者独难公朦胧挟兵部移以请公执不可相严请之又不可则槖金而夜要公公笑不顾曰公毋溷我吾所守礼也太保不自怿去竟不敢言封最后妻矣学士地亲而格重不当祭酒即祭酒不当南而公意殊安之且曰吾惧夫不称乎抗颜者耳居四载无一书政府人问其故笑不答当公所不可若气劲甚而要归于忠厚其佐吏部而张司务者迂数迕公多吏谴及考察而尚书毛公欲黜之公请曰是迂故多吏谴未及格也竟免公之分考会试三主应天试一主武试二所推毂多天下贤士大夫而最著者今元相李公所程序文行世诵之以法四方造请碑志序记日踵门公投甓而应之有余功其挥洒若不经意而规欧藻苏春容乎言之也公德不近名文不近谀好吏不近俗以故天下虽知公然不能尽公而其用公亦未尽以怪初道病欲归而贻书李公曰诸在　庙廊固重用贤矣而易于退不肖夫退则锢之与其轻而退贤也夫宁误而容不肖也且县官方急材以南北无足使者不于此时博选而厚植之一旦何以应诏李公矍然称服公欲具疏欲有所言会病不及上而罢公之少也尝扁舟巢湖中夜有炬火数百千逼舟公厉声叱之曰吾在何者即应声灭以故公雅自负当大用及未尽用而人怪之以此有丈夫子三而其长汝稷即以公荫入太学乞余传者也 
　　王生曰当　先帝之岁甲辰而天下遂无不称瞿文懿公者然岂能称公哉　明兴大臣之得以文懿谥可指数也而公独与故储公瓘其第一人于甲辰同其谥同其以文行当官慎勤同佐南铨而不及相以下寿终同皆名实彬彬君子也夫以瞿公之眇小言天下事劲挺不阿贵权者宁可皮相也太史公之致慨于留侯有以也 

　　○通议大夫礼部左侍郎兼翰林院侍读学士王阳张公一桂墓志铭（赵志皋） 

　　赵志皋 
　　公讳一桂字稚圭别号玉阳其先自唐相文瓘始徙居吴再徙居歙歙着姓更传二十八世而有福高者公祖福高生清是公考赠殿讲赠公少行贾大梁室刘太安人因家焉张氏之居大梁自赠公始也赠公所举子惟公意不欲令徙业公既警敏自喜乃言于赠公请业儒不成去而贾未晚何诸生治文章有声年二十余嘉靖辛酉遂举于乡赠公乃益大喜谓儿能以儒贾是孰与黄金满籯哉壬戌罢试春官而赠公捐馆公独奉太安人居所文章日益工戊辰成进士选入庶吉士即有志经世之学与同舍郎下帷讲业自古文今文以至国朝掌故不搜猎其实而涵茹其华庚午授官编修而公之所养固已弘且巨矣壬申持节册封　德藩礼成还报适公满三年考会　今上改兀覃恩得赠父编修母封太孺人甲戌分校礼闱又尝预修　穆庙实录录成而晋一官修撰赐白金文绮赐南宫宴乙亥补经筵展书官兼掌诰勑丁丑　世庙实录成复进侍讲宴赉视甲戌已而选直起居注时则江陵相君夺情之议起同官以抗疏得谴予与豫章张公习公等上章力救公实与焉章既寝不报予与习公相继谪公亦遂拂衣去迨壬午江陵殁而予与公始还居禁近是岁公以侍讲满考再充经筵讲官及分修大明会典而先是戊寅大婚礼成赠公及太安人已受锡如今称矣甲申乃擢右春坊右谕德仍兼侍讲葢公至是始得官五品时论颇以积薪公望公不意也乙酉充日讲官尝以　圣节从辅臣后拜　上赐有差其年录士顺天与南充陈公典厥事会浙士有以诡籍预选而中贵人子弟多被黜落乃蜚语中公有　诏薄责公卒无它状竟得　旨调公南京公遂调南京兵部员外然公任柄文不任核诡籍法不当调即调不当郎司马公亦竟不自理也趣驾之留都诸省郎则皆巽避公敢与公颜行而公顾与之罄诉委蛇无少几微崖异之色□以使事奉太安人还里戊子擢南京国子司业次年即拜南京祭酒字卯入公太常卿管祭酒事未至复迁公南京吏部右侍郎壬辰秋改礼部右侍郎兼侍读学士寻又转左时公业抱痰疾行至永城遂不起所言不及它唯以不及报　上恩及终事太安人恨距生嘉靖庚子得年五十有三耳嗟乎伤哉公丰标秀异双眸烱然人目之若玉山岩电生平不妄言笑而与人则必饮之以和褆身务严洁不以取予一介致受缁染其积官皆以资次终不肯错趾岐路以希速化论抗言江陵时即新郑与吴门相君与公并有枌榆之雅公绝不蝇附新郑尝揖公于同乡稠众中问乃知公见者始啧啧难公矣公至性孝友太安人操门内廪廪公率安人侍之事事毖饬即米盐至纤琐必见谘请不自政也安人虽贵公必令率诸姬躬调修髓进之太安人太安人不一举七即公及安人相顾失驩又推太安人指字其女弟有恩当太安人在邸念其女早寡饮泣思归公不难母请急御板舆从太安人归也先殿讲公虽以贾起家然不偓促牙筹态公承之乃益务倜傥好施尝取负责者千金券焚之曰以此明大人不贪家居当岁俭必蠲租发廪赈诸饥氓而收其死无归者葬之即环公百里而居者人人德公矣公读书有玄晏之癖多闻强记始卒不勌以故在词林特以博雅者声尤习于当世典常凡吾侪有疑事就质公□□□出之不啻视诸故府南司成时引经据礼以训诸士事皆有程模即南土靡得公而胥化者甚众葢公惟务实学学务实用故所试皆有绩效使假之年以大究其施其建树必非人所可及而今已矣嗟乎伤哉 

　　◆郎中 

　　礼部郎中陈敬传（黄佐） 
　　礼部郎中滕君员墓志（丘浚） 
　　礼部郎中杨循吉生圹碑（自撰） 
　　礼部郎中西园唐君祯墓表（顾清） 
　　礼部郎中致仕明水陈公九川墓志铭（罗洪先） 
　　礼部主客郎中李公逢阳传 

　　○礼部郎中陈敬传（黄佐） 

　　黄佐 
　　陈敬者世家增城之石滩洪武十四年以贤良举授礼部主客司郎中遇事刚果敢人多忌之以事左迁云南曲靖府幕官寻署剑川州事剑川邻寇窃发来攻州城敬不欲偷生计亲率壮士御之众寡不敌其下欲退敬瞋目大骂贾勇前进遂力战而死军民咸聚哭赙焉事闻　命有司恤其丧 

　　○礼部郎中滕君员墓志（丘浚） 

　　丘浚 
　　正统己巳秋奉议大夫尚书祠祭清吏司郎中滕君扈　驾北狩殁于王事又明年蒙　恩褒恤进其阶奉政大夫赠其父如其官母黄太宜人封配刘宜人君讳员字尚默先世南阳邓人随宋南迁因居建瓯宁人曾大父缉大夫通甫父子庆俱不仕君幼以开敏闻于乡乡之父老异之曰滕氏子年幼而质粹不凡子也年十一补郡庠弟子员庠之师儒奇之曰滕某质厚而性敏远大器也未几领乡荐卒业太学声誉焯焯日起同舍生咸心服之正统己未吏部考选居优等得广之韶州府同知一时同选者咸谓君才与官宜无异言者之任值岁歉公私无积贮守以下无籍手地公至倾囊得白金若干两告籴邻郡命里耆籍民之窘甚者朝夕给之全活数千人郡治旧淮王府王迁国之饶得请复郡其规制侈大非人臣所宜民　　胥公退无所于处往往杂就民居召截长缩大削雕远朴复郡治如例程又度地吏舍限其出入绝史民交构之弊自昔郡吏惟取充数鲜有通文墨者动辄假手他人君痛革之见上下文移具成式以□吏俾其如式草创而发之润色焉受其指画者后皆通习所部地介江闽湖三藩之冲主户少而客户多少拂其意辄相扇弗靖而翁源乳源二邑尤甚君躬行巡省揭榜开谕许其占籍遂与编户无异凡郡之政君方一一兴革之以丁内艰解任吏民不忍君去至有垂泣者比闻君服阕当之京耆老数百人诣　阙乞再任之朝议已除代者不允君适至遂有祠部之除清白之操贤能之声着闻远近在郎署踰三年即北行卒年五十有二 

　　○礼部郎中杨循吉生圹碑（自撰） 

　　自撰 
