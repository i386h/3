<!-- { "loadSidebar": true } -->
　　公讳积字以善别号二峯其先世淮右人高祖曰者国朝初开科贡以邑庠生入太学上舍慕江山石门之胜始定居焉曾大父盛种德绩学乡塾师生二子长亮以子贵赠承德郎南京刑部山西司主事次豪即公父也以公贵赠文林郎江西南安府推官妣祝氏配毛氏俱赠孺人主事公子曰任者于公伯兄登弘治乙丑科进士累官至梧州府知府号元峰元峰文望蔚时宗公幼受业家庭稍长慨然有志于学元峯心异之挟公偕游兰溪章先生之门后之官莆田后遣公受易学于晋江蔡先生二先生当代大儒盛有所称许公归自晋江遂以易学擅于乡岁庚午领乡荐次年卒业南雍闻阳明先生倡道东南亟师事之初闻知行合一之说不能无疑及先生反复示以立诚之道且悔且喜遂超然有悟今传习录所载赠周以善归省序则先生与公论学之词也公之归也日以所闻于先生者启廸后进一时及门之士如今方伯东溪徐君邑侯阳溪林君学正西山王君咸彬彬焉吾邑自徐逸平先生倡道之后寥寥数百载士之向学寔自公始嘉靖丙戌谒选吏部授南安府推官南安地接猺獞民俗刀悍未易理公性明达长于听讼数十年疑狱一见立断民服之如神期月声彻当道择县之剧者试之署公治县专以德化先刑罚次之有古循良风政暇则召诸士之茂异者相与讲明先生之学虽寒暑不辍至应盘错纾棼紏尤绰有余力以故邑政必举凡南赣两郡十四县之缺令者咸于公平署丁亥秋先生将大军征思田取道于赣经大庾公适署县事供给调度务如猬集公从容酬应靡不赡举人咸服其才即如夫马一节有司以冒领忧公制方员牌数千以进曰诘旦有方牌者给马一员牌者给夫一由是军士不敢冒领而所省甚多先生甚喜下令两广传以式戊子冬再署南康适先生自广班师得疾公迎候谓之曰汝在此吾心安矣继疾亟召公永诀公泣曰复有言乎先生微笑曰此心光明亦复何言公躬亲殡殓心丧三年如一日焉莅南安凡六载朝夕恒惟殒越师训是惧故治行表着孚于上下癸巳考绩蒙　恩赠父母如巳官仍升湖广辰州府沅州知州公之治沅一如治南安大抵兴学彳交崇礼让剔政蠧戢豪右斥奸究一时湖湘数郡之政咸首称沅州而沅州之声葢累累腾荐牒矣廵抚东桥顾公书之曰严整刚决廉守公勤司谏海石钱公书之曰貌古政亦古迹愚心匪愚公以知巳因自号古愚己亥迁德王府长史辰沅倪耄咸涕泣遮留莫可得乃相与立石于七里乔松之下曰此我公往来所常舍也其甘棠之爱永系民心如此是冬公之德府王素闻公名虚巳以听公亦矢心匡辅每进讲必纳约自牗色温而气和启沃良多王心嘉悦特奏其持身端谨辅导恪勤保升正四品服色再踰年即有归志时子适观风济南谓公王眷公厚得无少湏耶公曰四时之序功成者退吾敢忘漏尽之戒乎遂浩然而归时年方六十九君子谓公之相齐也无愧于仲舒而其见机也有光于二疏矣既归徜徉山水足迹不入城府岁时召故老燕饮娱乐处乡党坦夷平恕无少长无亲疏咸煦照然相接也待宗族尤有恩而贫乏者待以举火待以婚娶历历可数某岁大侵亟令子弟减值而粜隹以济贫民或辄与之粟无德色焉与人交出肝胆相示平生不言人过而至于有犯者亦退然弗之较也乡评啧啧称之万石君下至庸人孺子亦呼之曰积善先生积善先生云公善摄生无声色之奉尝自称漠然道人年踰八十犹屹屹如壮夫每日黎明起谒家庙退居省心亭焚香前坐潜冥思会有所得即书之于册每月有日录一本以验进益今藏于家性喜讲学至晚年矫其弊语学者曰学如治病有病湏服药徒讲药方何益学而不身体力行是徒讲药方之类也人以名言生于成化癸卯三月初三日卒子嘉靖乙丑二月十二日享年八十有三葬于宝峯山之原乃公自营之寿藏也 

　　○左长史南溪孝子赵公德民墓志铭（李元阳） 

　　李元阳 
　　公讳德宏字有容南溪其别号也先世蒙诏人有赵铎率者于公始祖后有讳坚者生连连生护护鹤庆路知事升北胜州判官酷好清净辞职不赴作庵以居遂鹤庆人护生春春生应应生敏敏生远赠奉直大夫配李氏封太宜人生公公之少也家甚贫所居隘陋公能勤俭增拓居室以安二亲父除江西按察知事奉差入京病痢公日尝粪初觉粪苦既而甜知病且不起恸不自禁及父卒假贷营殓偕佣人肩柩以归跋踄万里无一日辍佣人见其书生任劳之感动既归庐墓三年朔望日回家省母省毕即归墓所墓邻犷夷豺虎交迹寂无人到忽有一白犬来守其庐郡守汪公标闻而异之躬至墓所慰劳馈赠有加焉乙亥服阕丙子领乡荐廵按御史唐公龙廉知其孝自庆得人因以其孝行上闻榜其居曰孝子赵氏之门谒选授顺庆府判府有疑狱三案皆死刑久不能决公至郡守辄日之使讯公一讯而决洗其冤者十余家会岁歉赈济公设方畧全活甚众掩瘗暴露无间远迩廵按御史邢公特荐大加褒羙台省奖励之使相属于道三年迁潼州知州公初至惟以备荒志凡赎锾自一钱以上皆令买粟贮仓居二年得粟万八千石明年蜀又太饿死相枕藉潼州以发仓得免州圯数十年莫能筑公谓仓廪虽充苟无城郭民谁与守遂力主其议躬率畚锸紏惰奖勤朞月而竣事先是凶歉之后民半转徙公至能劳来安集复业者日益众州当冲要走逓马役大州患官损其名民丧其业公于州门作廐六十楹聚马而饲之以次轮役匪直革吏獘缓民力即马畜皆得调适之节民大称便州之三溪口富斧井诸处盗贼依山阻险拒捕杀人其来巳久公至设保甲立社学四十余所亲至其地开谕善道不旬日诸盗自缚渠魁而来敬听约束自是境内晏然嘉靖十三年蜀滇二省土夷争界抚按以公素行乡评所推遂檄公勘治有上舍高鵰者以白金八百两馈公力拒之土人愧服遂各吐所争地两省并加奖荐由是声实益隆矣方陪点河南佥事会庆府缺长史今　上方重宗藩而庆府宿膺眷注铨司慎辅导之任因以公左长史公至以本藩旧事奏闻勑放藩宗宁家者六十人公长史六年乞休之疏凡七上竟不得请庚子丁内艰庆世子亲赐吊慰诸藩宗恋恋不忍别云南廵按御史包公节白公贲再旌其门曰孝廉公人乐易正直与物无忤宦辙所至僚吏士民无不倾心初在潼州还勘争界事时百姓恐其长往相率二百人诣抚按保留扶老携幼不远千里若孺子之念慈母何其得民之深也诗曰有匪君子民之不可□兮斯人之谓与公以弘治庚子十月二十日生以嘉靖壬寅十月初二日卒享年六十有三以明年十二月二十日葬于象眠山 

　　○庆府右长史王公允武墓志铭（余继登） 

　　余继登 
　　棘亭王公以庆府右长史致仕归归二年而卒卒三十年而公子大理左丞世杨以侍御马公状谒继登请铭公墓道之□王氏之先本山右人其先世有讳贵者自山右徙居广平遂广平人贵生柔柔生玘玘生友友生臣臣攻文章有大志竟以诸生赍志而殁娶于张有二子次即公也讳允武字殿邦别号棘亭公生而敏惠才质过人长厉志读其父书文儁朗多奇气既隶学官每试辄冠其曹性严重不与曹伍即其曹亦帖然咸服之顾数试数不售晚乃以明经入太学嘉靖庚戌谒选铨曹除江西南康府通判南康地故瘠薄而俗善逋赋每郡吏督赋者至黠者辄醵金钱前寿一入其贿即噤不敢问以故赋恒逋多者或至八年公廉直不受私谒既视事前行金者徘徊门下不敢入公乃召诸逋者按缓急期而遣之诸黠凛凛以次输无敢后期者部使者奇其能疏闻于朝下玺书褒予之会守缺即以公摄守事时粤西狼兵调入剿倭者所过横甚百姓患苦之以次堂至南康郡人甚恐公乃预檄檄其渠率曰以尔剿倭奈何乃自倭今与尔约馈饷不时罪在有司馈饷时而尔横如故三尺法具在吾知用吾法耳率巳前闻公名既得檄颇惧而戢其下公亦敕属邑具以待竟过南康无敢纵者郡濒湖盗贼之所出没旧有游徼船若干艘岁时缮治郡任其费而主者任其劳守备某匿其费而责缮治于郡公持不可某恚甚谮公于廵抚都御史都御史怒公废格停公月俸公乃徐条故事暨所侵匿状上之都御史内媿公卒褒公治行江右第一饶万年令某以朘削机兵月粮所讼谳者受赇右令而重绳诸讼者众兵怒遂歃血以叛饶郡戒严时直指徐公方行部至饶仓卒无以计适公以它务至徐公喜曰王别驾来事其济乎即令公停它务而抚乱兵诸乱兵闻公来亦相戒无动王公治我吾属当无患矣前谳者谒公地公不应既□诸乱首而令亦论如法众心始安直指益奇公即以公署万年事公更约束严稽核省一切烦费盐米琐屑一取给予南康壮兵某讼其队之长而所株连甚众公心察其冤争之御史竟反其狱万年民颂之详见浮梁金公所去思碑中公治万年凡六月以考绩赴阙下民攀留不可得则相与图公像尸祝之公既以最闻名益起复移公景德镇董陶事公愈孤立行一意自贡额外诸造淫巧以赂遗权贵人者槩从禁绝岁省工费数千百缗景德人德公如德父母浮梁尉某以廵徼至镇而纵其徼卒有所剽取民不胜忿鼓噪围尉将甘心焉尉恐避匿公署中公尉慰民民乃解散去庚申升两淮盐运司副使公日讲求利獘择所通商惠民者佐其长次第举行之或有讽公囊槖计者公峻词以谢其人惭而退都御史鄢某以严相私人得总海内盐政大以赂闻盐政坏乱淮商黄某鸠金数万将逆诸境上公廉得其实亟置诸法淮阳盐赋甲天下都御史视外府比至无所得大恨公会公迁庆府右长史犹未释恨嗾所厚善御史伺公隙无所得竟以老落公职致仕时年五十七耳公既归杜门谢客布袍疏食无异寒士又谕年壬戌秋以疾卒距生弘治□子得年五十有九古人有言廉吏可也而不可夫廉者任气多亢厉不能忍人难与共理其不然者又无能引当否至耗废官事此安可也公历官所至常禄外毫不以自污非宾客不御酒肉驺从敝陋不治郡人见前导不问而知公也岂不廉然常有以自下者蔽人之过且调护之甚厚推其廉平人不忍欺故能片词而销兵民之变此非可以口舌争也仕而爼豆于郡殁而爼豆于乡有由然矣呜呼若公者廉而可者非耶 

　　◆纪善 

　　衡府纪善周是修传（杨士奇） 
　　周纪善逸事（郭子章） 
　　唐王府纪善周公冲墓碑铭（湛若水） 
　　鲁府纪善潘先生松墓志铭（万士和） 

　　○衡府纪善周是修传（杨士奇） 

　　杨士奇 
