<!-- { "loadSidebar": true } -->
　　○宁国府知府沈君性墓表（彭时） 

　　彭时 
　　君讳性字士彝一字充循号砥轩姓沈氏世会稽人自幼颕敏过人七岁知读书十二能诗文尝夜读戏作逐睡魔文观者惊焉十八游邑庠博究诸经子史中正统辛酉浙江乡试乙丑会试不利卒业太学时李文毅公时勉祭酒廉正少许可一日见君诗喜曰举人能诗仅见此耳即进之与语奖励期待甚至自是造诣益深景泰辛未登进士第授云南道监察御史莅职明敏举劾无所避尝出廵边关阅戍卒饬守备下人愓威而畏法代还见畿内多降胡即疏言此属不谙耕种惟仰给于官类多贫竆滥逸往者达贼入境有乘机剽掠或叛去者葢夷狄豺狼也豺狼非可驯之物夷狄岂服义之人西晋之事葢可监也今贵州苗蛮未靖宜遣随征事平就留居彼既可弭前日叛去之患又可免后日意外之虞兵部是其言会报苗平不果行识者惜之一考最赐勑推封如制天顺丁丑　英庙复位首陈六事一曰保天命二曰固人心三曰停末务四曰减冗官五曰择守令六曰汰僧道言皆切实多见采纳巳而方岳郡守员缺命公卿会举贤能任之而君得宁国焉　陛辞既复召入便殿谕勉之君政刬剔蠧弊一以惠利本邻境太平府岁倩宣城民夫五百穵取白土常役不谙则募人代之破产者十九君即奏免之民应朋役在官者止令出银一两供军需听其终岁事农亩己卯岁大侵辄发羡余减价出粜以利民赖全活者甚众修举祭祀贵诚不贵物迎送客使以礼不以财遇讼立断囹圄无系囚令行禁止民吏悦服尤加意兴修学校劝课士子公暇即引诸生入后堂亲讲授诗书删润经义诸生竞劝一举而中辄数人有诉日用不足者随家贫富量拨田亩供给费至今守定法其自学勤励不辍每夜张灯读书至三鼓或疑其过君曰仕而优则学学所以临政之资也吾其可自逸哉在宁国八年政畿内诸郡最廵抚都宪刘公孜察举廉能行旌异之典君其首焉天官尝两荐君藩臬长不果用葢俟其报政将大用之也未九载以父忧去君性孝友事父母爱敬兼至与兄弟相友尤笃始闻父病即甚忧比闻计哀恸几绝明日即上道归治丧葬尽礼与力既襄事弟且卒君益哀悼竟以是得疾疾殆叹曰修短有数死何足惜第恨不得毕忠孝于君亲耳言不及他而逝君御史凛凛持风裁及郡乃更宽和至其自守则廉洁无私终始如一云平生讲学持论脱落凡近诗章字画皆有古意所著集若干卷藏于家 

　　○宁国府知府涂先生观墓志铭（杨廉） 

　　杨廉 
　　先生讳观字恒孚别号芝轩姓涂氏其上世自宋以来居丰城邑郛丰城卷自新吴新吴今奉新也元季谱牒罹兵燹先生高祖以上逸其名系曾祖文德祖国升考承载封监察御史疏爽不羣尝筑草堂极力延师以教诸子长谦进士官至贵州按察使次训四川绵竹训导又次先生登王一夔榜进士历任南京吏部验封司主事考功文选郎中出知衢州府改宁国府诏进阶中宪大夫　今上即位进阶亚中大夫先生在考功别白贤否人以明当考察南京庶僚力与本部侍郎章公纶争可否既联署以上章公复别疏请汰十余人　宪庙命廷臣叶公盛覆核之卒从先生以其所执是在衢州宁国政尚宽平见州县吏以深刻生事取声名者辄不谓然二郡虽未久任而田野细民无不安之感其惠至今初宦即迎二亲就养既而欲归不可留朝夕动望云之思未几恳告归省抵家甫阅月而御史公卒妣封太孺人高氏年九千余病卧林褥时之抱持坐起卒于衢州官舍人谓先生虽宦游于父母皆得亲尝药饵躬视□□以孝感宪使司训并不寿敬奉嫂氏抚其诸孤晚岁与季弟笃友爱先生立心坦易善于任□面折人人不忤至退而后言亦曰先生直人也明农以来吟诗饮酒之怀陶然自适家人生产绝口不问虽日不暇给而处之裕如至于族姻朋旧有婚丧告急者助之惟恐后于诸经往往涉猎其精专在易于史书上下三千年事记忆皆有首尾诗才文笔类流丽洒落文从字顺以酬应之作不复存稿所著惟六书音义正统世年表行于世春秋八十以正德元年正月终于正寝子升以戊戌进士历官监察御史广东按察副使旦以丁未进士历官都给事中云南□□政使景乡进士 

　　○郡守歉庵张公芹去思□记（李汛） 

　　李汛 
　　正德丙子新淦张公以□御史出守吾徽越三年己卯夏六月江右宁藩变□台使仓卒筹曰徽与饶邻而徽州长吏江右人贼或得以挟之遂上疏调公杭州或以告公公笑曰有是哉昔乐羊攻中山中山君烹其子而遗之羹羊啜之尽杯卒拔中山夫羊且不可挟而谓不羊者可挟哉置之若罔闻即率壮士数千人与卫使分营祁婺要隘誓以死守未几贼使阉者二人窥我虗实公命壮士捕斩之士气益作民恃以无恐寻获一人弓马颇异众欲俘之功公鞫之乃休宁人来自远郡而弓马即郡守所遗者移核果实获免台使闻公号令严明奖劳至再秋七月贼就擒公罢兵还郡而调杭之命下矣于是父老数百人诣行台上状留公曰某徽州长城也百姓倚之□□可一日离者愿借留焉台使曰命下无及矣公遂行先是公下车俗有闘者经旬不解是虽故习亦法弛之过也公严律之此风遂息俗之会神赛戏实争端公禁之民惧神不悦卜之神报亦如公人以公德通于神明矣郡堂及私邸旧有里胥应办咸取给焉公悉罢之止用其力而巳门隶斗库到役旧有堂罚公亦罢之郡务繁剧公视政自晨至晡法□以上断悉出其手而吏莫奸中婚姻继立宅墓之讼尤多乃议立规条以杜讼由而民不犯属邑路引各有所入惟歙入于郡堂以两计之岁得一千有奇例谓之堂食公曰常俸之外乃益以此耶因遍询寺之逋田出其所谓堂食者赎之而归于官以亩计约一千二百五十邑各置仓储其岁入以备饥馑民称廉惠仓唐太史氏以汉宋仓法莫能过也因大书其额以揄扬之盐商引镪岁视路引有差亦谓之堂食公曰此边储所给也革之郡之力役过重□□□避公平之原佥民壮千六百余人岁计佣银万四千六百余两公以蠧减其半当道称善洪武间额有庄田倍赋折役迩者有司变之赋倍而役不折乃相陈情于廷下宪臣至再逮公至始复其旧困者如出水火紫阳故山城西三里许旧道流所宫晦庵尝以其考韦斋先生旧游之地而扁其漳溪之居曰紫阳学者因称晦庵紫阳夫子然书院迁作不一皆非故山公以名不称情恐不足以慰先贤之灵乃即故山彻道宫而新之观者咸啧啧叹赏曰新安士子久藉兹山之重今日始归之因榜其坊一曰崇正一曰仰高而院之东西作求志怀德二堂以便诸生静习月助薪米亲没不能葬者葬之靖难时郡守陈彦回以起义被械不屈而死公祠而表之郡射圃垣颓公辟而筑之休宁儒学不治而路且偏公作而正之次第举行而民不知费公之政绩类如此公名芹字文林新淦诗书之族登壬戌进士居南台谠论有声 

　　○松江府知府赠太常寺少卿张公文明墓志铭（顾清） 

　　顾清 
　　正德辛巳夏四月　上即位与天下更始文武羣臣谏止廵游降黜者皆召还于是张侯文明自电白典史复山东道监察御史元年春造朝旬日以内阁政本具疏请辩忠邪端治本未及春语泄时宰所嫉会松江缺守吏部遂出补之都御史李公铎抗疏言文明忠谠当置之庙堂以作忠义之气众以确论章下铨曹不省公北人不习南水土又舟次蒸郁涉江而疽发肩背间至郡而剧视事甫一日而病十有八日竟不起时正德十六年七月二十五日也初授命时郡贰守王君以董运下狱而非其罪公多方调护王君虽不幸而众得末减民皆传之视事日见狱具踰式者辄斥去之民讙然曰庶几能抚我也卒之日起索冠带东向端坐而逝须臾大风澍雨飞屋拔木江海皆涨溢民相视惨沮彷徨若丧其所亲者呜呼异哉廵按御史马君录谓侯以忠直抱郁而死不获大用宜赠官荫嗣以彰其节乃诏赠太常寺少卿予尝与公同朝而未相识然其在陕西发正论以忤权臣下锦衣谪远方葢想其风声而之窃叹者数矣既起废辱吾邦随以疾病怀蕴美德而竟不以□不知造物者之于侯意果何如也按公状讳文明字应奎姓张氏山西太原之阳曲人曾祖鹤祖惟谦父辂赠监察御史母李氏赠孺人早卒公少□于继母聂孺人端正颕悟十三攻举子业乡老皆叹异之十七补郡诸生凡七试乡闱正德庚午始得荐辛未擢进士授行人司行人奉使有体藩方赠遗无所受时人称之甲戌拜御史出按辽东斥奸豪植良善人畏而悦之虏贼犯边大官皆退缩侯力主进兵连战大捷斩首百数十级虏惧而遁去及奏上大官皆自以功取重赏公终无一言人以是多称之丁丑按陜西发中官廖銮贪横事捕其党二十四人寘干法明年　先帝幸西边上书切谏指斥权幸乞斩江彬有诸司如纸糊泥塑之语时人以切直诵之明年遂有电白之谪葢公之临事知国谋不避雠怨类如此自伤不及事所生养聂孺人备尽孝敬待宗族有恩仲兄文镐素病公在官问遗不绝及赴召涕泣不忍别命其置棺衾后备亲督视之复留金资用具厚于家人如此公御史时友人宦济南馈公俸金公曰同窻某贫未遇曷不以此周之我有禄受之是继富也遂并以巳俸共遗之其笃于故旧者又如此 

　　○常州府知府陈侯实墓志铭（邵宝） 

　　邵宝 
