<!-- { "loadSidebar": true } -->
　　常州府知府陈侯实墓志铭（邵宝） 
　　安庆府知府林公钟墓□（黄佐） 
　　池州府知府曾公仲魁墓志铭（王慎中） 
　　太平府知府吴公一儒行状（施可大） 
　　淮安府知府范先生槚莫志铭（陶望龄） 

　　○太平府知府李习传（郡志） 

　　郡志 
　　李习字伯羽习自幼老成庄重治尚书肄经义程文积有年始旁通诸经攻性理之学往往涉于闳博求者日众负经济之才以南人见摈斥然亦志趣隐遁不自炫鬻延佑初游京师馆元明善尚书家代述作甚多明善视上客四年领京师乡荐试题浑天仪赋一时士人不能措笔习能记其详悉铺叙烂然明年下第授书院山长七年弟翼中浙江乡试河内薛超吾时出守太平名其所居之坊曰双桂以美之间侨居广陵与张仲举高季渊李五峰旦暮数往来相欢稽经诹史之暇即相与唱和岁乙未天兵克采石习同陶安奉迎驻跸太平遂擢本府知府廉能公谨精于治体均平徭役民受其惠吏不敢欺以疾卒于官年八十余习有乡曲之誉别号云观与翼齐名隐然震江左目之二李吴莱谓伯羽之文简密严与一辞弗苟仲羽之文丰腴缛丽五采烂然刘璚谓伯羽之尊严如雪峰千仞崭然特峙人莫敢亵仲羽之温粹如蓝田美璞光辉外着天下共宝之其学行时彦所赏如此及门授业者百余人若进士笃诚贡士陶安其尤著者也习诗冲淡典则思致幽深诵之使人有仓卒不能穷尽之趣文章如莱所评渔于峩溪吟咏歌行有峩渔小藁樵于汤沙稽考制度有沙樵杂钞家人用之糊饰蚕器惟橄榄集五卷行于世橄榄者产于南而北方不食野人良之始恶其涩而终乐其甘名集之义如此 

　　○宁国府知府陈公瓘传 

　　陈宁国瓘字同故庐陵吟溪人幼孤事母孝□元纲既绝弃书学兵法环所居皆良田改筑场树木人莫测其意数年树成列盗乃大起遂募义勇屯其中一乡赖以保障陈友谅据江西其将熊天瑞致公与俱至九江公知陈氏无能去之　太祖在武昌公因罗复仁谒见陈定乱安民之策悉见听纳擢湖广行省左右司员外郎累迁大都督经历赞军事从大将军徐达北征既克泰州留公督城旬□城成除宁国知府公人凝峻清介然治务宽厚兴教化是时习乱人久不识俎豆公首修先圣庙建学立师推择秀民教之问民所疾苦禁兼并核欺隐所创户帖命布之天下宣城田滨江者岁患水加筑堤防伐石作水门以时畜泄自是始不虑洪决诸邑率虗籍民租官廪悬磬人有发其事公扬言当以某时行视邑廪俾得豫计及期公帑皆盈若未尝虗籍者有劫麦舟坐死者四十八人公覆按曰此愚民因舟漂扺山斥延引取之非有谋心安得尽论死乃当先取一人余得从减既得代民不忍去公代者山东鞠腾霄素负才目无前人及观公成政不觉叹曰第谨守勿失耳宁国人今犹称之 

　　○苏州府知府魏观传（廖道南） 

　　廖道南 
　　魏观字杞山蒲圻人父云瑞隐德弗耀观读书蒲□山中勤苦弗辍惟喜吟咏触物感兴陶写自如乃□亭曰梅初以寄志焉元吕忠肃公读其诗叹赏荐于朝辞弗就江汉既平观被征与□田刘基金华宋濂诸儒同谒　上与语大奇之授平江州学正迁国子监助教浙江提刑佥事吴元年改两淮都转运使入起居注一日同待制王祎侍　上问曰汉高祖唐太宗孰优观曰太宗虽才兼文武于善未免矫揉高祖豁达大度规模弘远以兹观之高祖优　上曰高祖之度人皆知之然其记兄嫂之怨□□子戞羹侯怨丰之叛不封雍齿不肯以丰汤沐邑度亦未弘太宗规模虽不及高祖然能驾驭羣臣各巳用大业巳定卒能保全功臣此太宗优也洪武初建大本堂命观侍　皇太子说书及授秦晋诸王经观有诗记之诗曰翠葆威蕤九凤旗东华遥望立多时都堂启事貂蝉集率卫轮班虎豹驰月遶珠帘升讲席花迎金辂肃朝仪六王炳炳前星后珠纬联辉上玉墀二年十月甲戌天降膏露于干清宫禁林　上问灾祥观曰帝王恩及于物顺于人则甘露降　陛下诞宽民赋众庶欢豫底于敉宁神应之臻职此故也十一月冬暖如春　上召偕危素詹同吴琳宋濂游观内苑燕紫阁　御制赐之曰卿等各赋一诗以述今日之乐观奏诗云深冬晴暖动逾旬内苑游观诏侍臣五色庆云开凤尾九重丽日绕龙鳞和鸾喜奉丹车御式燕惭切紫阙宾淑气巳从天上转人间无地不阳春　上览之大喜三年正月转太常卿赐之制曰太常之职掌郊庙社稷山川羣神之祀厥职重矣尔观学行方正事朕有年屡持宪节振扬风纪及领盐运劳绩茂彰顷居输院日记□□□□□间屡进谠论尤简朕心兹用长于太□□□□□□□命观改定太庙祝文称孝子皇帝□□□□□□礼称长子某着令是月陟侍讲学□□□□□□编集大明志成以观嘉议大夫国子祭□□□□司业四年廷试进士观与愽士孙吾与修撰王僎读卷官乃得吴伯□等一百二十人时开科之始得人最盛而伯宗卒名臣人以此多观之识九月坐考祀孔子礼不以时奏乃谪观知能南县濂知安远县行未至任即召还以礼部主事　上赐燕奉天门喜曰前日逐卿去今日与卿饮何其乐哉仍命各赋一诗五年三月　上念姑苏京辅重地经张士诚之乱荼毒罔有宁宇廷臣咸荐观有治才乃出知苏州府既莅事惩陈宁苛政锄暴树良宽而且肃敬老恤民大建学舍乃辟宣圣庙庭举乡饮酒礼聘郡贤士周南老王行徐用诚教授贡颕之定仪节高启王彝张羽阐文学郡多耆耋昆山周寿谊年百有十岁吴县杨茂年九十三林文友年九十二皆延至之礼成彬彬可观寿谊还躬饯诸郊再拜送之观者如堵时戎事倥偬百物雕耗礼文衰落乃能力挽躬行风教勃兴封部皥然课绩天下最　上嘉之陟四川行省参知政事苏父老上疏愿留仍命观还郡七年观以旧治士诚窃据且郡多水患乃修府浚河以壮士观以资民利御史张度诬其兴既灭之基遂□高启等俱获罪　上□之命所在致祭　皇太子诸王哀赙有加乃归瘗于蒲圻灯窝山 

　　○苏州府知府王公观传（李濂） 

　　李濂 
　　王公观字尚宾祥符人也赋性耿介仪度英伟义□辩长于应对国初乡试中式入太学问学识见朋侪咸逊服洪武十九年简授苏州府知府公政严整多所兴建发奸擿大民惮之如神明有鵰吏钱英累构陷长吏莫敢谁何公廉得之以计缚至庭立捶杀之由是境内奸豪屏迹人皆称快事闻于朝　皇祖嘉叹遣行人白思中赍勑褒之且劳以酒岁大侵民逋无所出部使者督之甚急公乃延诸富室集郡衙饮食之使各量出赀以代贫困者之逋众驩然如指逋乃完朝廷嘉其能榜谕天下以励怠政者今祠于苏州府学称名宦云 
　　论曰往余有四明之役舟泊姑苏接见苏之一二耆俊知余祥符人咸询问故守王公子孙门第余告以湮没无闻久矣然一二耆俊又历道姑苏贤守王公之前有李亨魏观后有娷善况锺皆有惠政及民称姑苏五太守迄今郡人思之不衰并祀学宫百世不可废也语曰棰李不言下自成蹊其五太守之谓耶 

　　○苏州府知府姚善传（忠节录） 

　　忠节录 
　　姚善字克一湖广安陆人初姓李志行淳实学识高远诸生时扁读书所曰待旦轩工诗与会稽唐之淳相唱和洪武中由乡举历祁门丞同知庐州重庆所至有能声三十年擢知苏州府初　太祖以吴承元俗僣靡违式绳以重法嚚讼者更持短长讼蜂起难治善洞晓政体谙悉人情弛张宽密各协时宜数造请郡贤考求治道商略民生休戚俗尚淳漓稍因俗救正吏民回向转称大治列郡最隐者王宾独居陋巷善躬往候见舍车步入叩门宾问谁对曰娷善乃开门延语及宾报谒望门再拜而返善自邀还辞非公事不敢入又将候韩奕奕避入太湖善叹曰韩先生所谓名可闻而面不可见者耶有钱芹自守甚高善初愿见不可得会俞贞木以明经见重于善月朔望必延致学宫讲经书训士一日馈菜于贞木误致芹所芹受之吏觉其误诣贞木以告贞木曰钱先生不苟取予今受不辞必仰府公之贤耳善喜讶欲往候使人先道意芹对使者曰芹诚幸见公然芹民也礼不可往见于庭若明公弘下士之风请俟月朔胥会于学官善如期至迎芹坐上坐延质经义芹曰此士子之业公今事有急于此者善益竦然□问之芹但出一简授善竟不交言而去视之则皆战守制胜之策也善心嘉之时靖难兵巳南狥善于是密结镇常嘉松四郡守训练民兵相约勤王而荐芹行军司马善寻至京师画策防御又从大将军北行旋还京建文君用汉破七国策贬齐黄于外善言于朝曰人有文武才略可扶颠济危者反置散地不用今事巳狠狈急须召之询其名曰今人才孰有过于黄大卿者乃召还二人未及至而金川门失守矣是时善奉诏还兼督苏松嘉常镇五郡兵勤王未及战　文皇即位索子澄甚急子澄走苏约善共航海举兵善谢曰公可去善不可去公朝臣可四往号召图兴复善职守土义当与城存亡子澄遂去善麾下许千户等缚见　文皇诘善曰若一郡守乃敢举兵抗我耶善厉声不逊死之时年四十三子节发戍贺县千户所幼子继儿苏州坐配保儿习匠正德中廵抚秦金祀之乡贤祠 

　　○徽州府知府陈公彦回传（忠节录） 

　　忠节录 
　　陈彦回字士渊塘人父立诚洪武初举秀才再除归安县丞被诬论死家被彦回□戍镇南弟彦囦辽东彦回未入滇家人多道死比至蜀惟彦回与祖母郭仅存会赦又弗原监送者怜彦回纵之去顾贫不能归往依定远知县黄积良积良罢依南充县丞于和中未几阆中教谕严德政荐彦回明经保宁府学训导三考至京承顾问升平江知县至平江阅十三月　上崩彦回入临给事中杨惟康荐彦回文学廉干升徽州知府至徽数月政教一新士民感悦建文元年春以循良授上赏是冬郭氏卒承重徽父老走京乞留会彦回衰绖赴阙疏乞归里以父老言复留徽除彦囦戍籍彦回又乞竟服不许许襄事莅郡再疏又许葬郭徽郡北十里北山之阳彦回视事时走墓下哭甚哀徽人名太守山靖难兵至江上彦回纠义勇勤王　文皇即位时械至京师死之籍其家 

　　○徽州府知府黄希范传（忠节录） 

　　忠节录 
　　黄希范不知何许人代陈彦回徽州知府政令严明士民信服靖难兵起大修武备金川门失守素服不治事后坐与长史程通善尝共议条上防御策捕不屈死籍其家 

　　○凤阳府知府徐安传 

　　徐安浙江鄞县人洪武中举人材累官知山东济南府后调凤阳建文壬午北师日急　文皇自扬州趋南京微服间道从灵璧出凤阳安谍知之拆浮桥绝舟揖以守　文皇获一渔舟以济即位后罢安放归田里年余举遗逸有司以安应诏复任数载诸戚里奏安庇细民夺庄业　文皇始怒曰朕昔犹所困□若曹乎逮至谪戌云南以终 

　　○苏州府知府况锺传 

