<!-- { "loadSidebar": true } -->
　　先生清介端毅人也仲兄东桥文章事业一时名流之冠先生韶年崛起一往便诣时称江东双玉云先生姓顾氏讳王木字英玉先世苏之吴县人有名海者还人遗金名重搢绅间即曾大父也幼有异质聪敏绝人髫时就熟师学爱其颕秀举破意试之应口而成出人意表塾师惊抚之曰非常儿也比长益刻励日诵数千言文宏肆藻丽年十八补弟子员每督学者校士辄首先生莆田黄公帛书天下奇才表先生门其赏识如此正德甲戌举进士授南京工部主事旋改兵部虽居桑梓而直行巳志请托问馈一切谢绝值　武宗南巡部事丛委先生悉心经画诸所措注皆悬合机宜督修官舰数百艘费皆出于民先生差贫富择廉干者主其事一时皆办而众不知役大司马白岩乔公深倚重之时　上游幸无常所欲择通敏有识者侍左右备仓卒顾问众推先生一日　上注目久之曰女管船官邪先生顿首　上谓侍臣曰此甚爽俐可着充护卫官遂护跸还时东桥公与掌铨者有旧欲一见先生终不往父双榆亦谕之不宜太峻先生跪受教曰穷通命也礼无私谒与其以从命孝孰若以不辱亲孝也庚辰升南京武选郎奉旨查冗员魏国公子徐某亦在例中某颇修名誉之请者甚众乔公亦欲庇之先生执不从所亲或规之先生徐曰乃　天子诏顾不重邪自是当路者不悦明年谪知许州许故冠带邑多豪猾先生治颇尚惠文而时时有所纵舍许人畏而怀之胥吏惴惴部民某不事生作屡与族人构酷讼先生按致其罪于法当赎金问之曰女何从得金民泣曰丐于亲故耳先生徐譬之曰女既构女族又累及女亲于心何如民叩首服罪先生察其言有悔过意曰我今赦女女当改行仍以俸金三两资之其人遂化善良邑中人闻之咸讙呼曰公吾父母也讼牒希人复有言先生于乔公者公曰顾英玉佳士以少年铮铮稍抑之耳言者惭而退在许二年察廉升温州府同知再升山东按察佥事奉勑整饬沂州等处兵备沂故多盗先生行保甲法一方遂宁嘉靖丁亥升河南按察副使奉勑整饬信阳州等处兵备治类许而风裁益峻汝南有巨猾交结势要而阴把郡县吏请嘱无敢违者先生廉知其状捕寘于法与部使者论事有不可辄封还移文同官咸骇愕先生曰朝廷直按察外台枉法媚人吾不也信阳旧有田若干顷租皆归私槖前后兵备者以常先生□□官自有常禄此何名也尽贮之公廨适前兵备按察使阴慊先生遂媒藁其短于部使者竟罢归先生性刚直高自负许寡谐子世与人交不立城府所不合意即拂然起去见人骫骳取容者掩面不欲观以是沮挠于是自历宦以来不以妻子入官舍俸禄外秋毫无所取归时甫四十囊资罄然无担石之储先生亦不屑意坐卧一小禾娄颜曰寒松日读书其中客有过从煮茗一进而罢或心期所素惬具杯酒盘中惟盐鼓人相视愕然而先生晏如也尝曰贪贿请嘱与豪夺武断虽略有差等皆非知耻畏义者所忍以故退居二十余年里中罕识其面虽仲兄东桥公招之亦不往馈之田亦不受渭霍宗伯毁淫祠欲以寺田饷先生谓泾野吕司成曰顾君狷介难与语君弟微言之司成致其意先生弗答孟有涯中丞有富民犯罪愿纳金中丞欲先生棹楔费先生曰顾以我坏公法邪居久之益窘受徒卖文以自给人多欲先生置产者先生以书辞之曰桂玉之累日迫而沟壑之志常存桑榆之景渐侵而羞恶之心未丧其刚介之操老而弥笃如此先生家素□于财比入仕遂困阨亲丧售所分祖产给殡葬弟珂早亡尽以遗产付弟丧而独收养其孤女比笄择人壻之所交皆一时名胜与东桥文学相颉顽而先生诗尤精悍有寒松斋稿若干卷藏于家 
　　论曰昔者仲尼不得中行而思狂狷至于乡原乃痛斥之由今而观殆有激乎其言之也夫乡原与物无竞仅仅自好者耳乃举世悦之何哉士君子立身自有法度使夫流俗者同声附和渐渍成俗亦足悲矣又况窃乡原之迹而怀盗竿者乎横泾居官亮节卒穷饿以终人鲜不姗笑之贞于道弗谐于俗孔门之思厥有旨也余于斯葢三叹云 

　　○河南按察司副使文公皓墓志铭 

　　文公系出周文王支孙以谥姓至宋文潞公裔□绛州曲沃太平安邑平陆各一派元季白绛徙□□祖讳普升好善尚义曾代上官死遇宥获免号乐善居士识者知其后必有昌大者父讳秀号俭斋封监察御史公讳皓字孔旸张孺人媷时梦近居西泉有飞龙入卧内长因别号西泉公天性颕悟七岁解诗文知孝弟讲论语三省章即了大义授礼经于从兄昭十一入乡校十五补廪提学诸公咸称奇童自是累试主司称赏声闻冠晋阳诸邑矣人皆期以早第成化甲辰蝗旱人相食家益贫公昼则手书负薪以供甘旨宵则步月读书不废举业乃游艺于曲沃封丘乙卯乡试以礼经魁丙辰春连登进士第授山东平原知县到官即作谕民诗及民情利病条约敬神字民一本于诚学校尤切赏善罚恶一秉至公不数月政教大行士类咸就矩吏卒罔干法时有省祭官张氏更契诬人田前官累不能决公一讯即判一总甲通奸孀妇因邻人娶其妇遂诬其人盗公一讯总甲伏辜又有夜被放火公集同社人诘曰放火之人我既知矣一人跪最后藏首变色讯之即服自是盗息民益安矣有皇亲张指挥散私债上司畏势批追公拘其契不与追理己未春大旱蝗作公祷蝗入他境县后□其庆堂迎俭斋君太孺人早夕供养庚申二月丁太孺人艰哀毁骨立上官矜其清苦令民赙之公一无所受百姓老幼号泣攀送既归丧葬如制服阕复除定衡水知县施政一如平原时一乡人宿邻家与其邻有隙夜掷砖房上告县讯其乡人即伏辜有刺其首流血匿林中出诬其仇家公验其刺痕乃反坐一新妇恶其夫与邻人子通奸舅姑告县讯莫得情公令吏隐空房中后系妇邻子默相语实吏出遂不能饰清河民成化时投献德府庄田千顷百姓累年奏辨咸惧亲王莫敢判公承委勘按实田归于民政闻比平原益着自是上官委署别郡邑及修边修河盘粮审役者无虚日抚按交荐者五犒劳者十七所得采币尽贮库公用甲子给由考最进阶文林郎父母继母妻封赠如制次年八月铨部行取赴部除云南道监察御史遇思诏加俭斋御史服色正德改元　上耕籍田与锡宴于南郊十月巡视东城条陈保障地方便宜民情数事　上可其奏及考最实授于时逆理窃柄羣工侧目差辽东清查边储凡差回多赂瑾以免祸公清查无遗宿□殆尽奏劾总镇都市按三司等官若干员一无所赂瑾遂衔之时有新城民孙恭恃其子内侍阿附瑾以自缢子诬奏人李玉打死沉尸于河公往勘实止拟威逼瑾益恶之以守正亦不能祸元日与庆成宴三月监试奉天殿五月肃仪　太庙皆礼成敬肃常侍内外朝班封章弹劾者居多人咸以老成正直目之七月差南京照刷文卷一秉至公诸司称服瑾方恨公阴遣人伺察于南京亦无可訾继闻俭斋君忧哀毁几灭生服衰复命参奏国公以下千七百余员奔丧如制服阕起复除河南道监察御史劾留都张宰附逆瑾事时论称快名益重于西台遂推掌本科不复外差五月复上进君子退小人以弭灾异疏上嘉纳之侍讲经筵劾中官进茶迟慢不报十月以计平流寇赐赏纻丝衣一袭白金五两疏辞不允复上保民息盗以固国本事六条曰择民牧惜民财禁民奢节民力除民贼去民蠧时中官用事言多中伤遂留中不出凡掌三法司例宜擢大理丞公以言不行恳乞外补铨部方遴才望老成人治河道擢授河南按察司副使督理河道公至汴劳心乃事河夫五百里内者赴工修理五百里外者纳银买料远民无奔走之劳近民无追征之苦法令画一民不告劳工有成绩运道咸赖焉其折狱听政务持大体不苛细大梁道陈州民兄弟五人雠杀姐夫于场园构讼里戚人众数年不决公讯其杀人夜各在何所其一人曰某五兄弟同饮于某家公曰莫非适谋杀人事乎遂惊服人称神明鲁山寇以白莲教惑众剽掠官民皆前人养成大祸公单车至境计擒王昭王靠山首恶百余弃市余皆解散民绘像有之当道恐事妨巳遂隐其迹不上闻公竟不自伐其能署堂印带管提学清军等事三载宜考绩抚按以河道缺人奏留弗果镇守中官素需索公一不应又值乡官请谒不行多□飞语巡河侍郎不察遂奏公以河道银两未明事下抚按檄二司吊查文卷皆前官獘及报上公曰吾事曰矣以直道受诬若此时事可知矣亟上疏辞免弗允章再上恳切获旨准致仕比归子武卿等先于城北园构亭凿池植竹木花草以待至则建家庙于园东北月朔修祀事睦族人仍以家庙及坟地世与族人共之名其园曰清乐亭时与门人子侄辈讲课经史暇则酌酒赏花登楼赋诗尝涂遇乡民数人乘醉喧侮童仆欲捶斥公呵止之翊日皆惶恐服谢人咸服其量嘉靖改元及上　献庙徽号公二次进阶正议大夫资治尹居家二十年起居若一日凡接人礼度一出于诚其待姻族恩礼至周乡人无老少识无遗怨者丙申夏夜公乘凉于清步桥方寐忽见鬼侍数十张葢设轿曰　上帝请公龙王言毕即寤丁酉元夜复梦　皇上诏巳　皇太子师乃告子侄曰吾今年其已乎夏五月家人暨比舍人见火光炽于宅园二十一日疾革命着钦赐衣冠中堂端坐有顷终呜呼始梦飞龙入而生终梦龙神而没亦异事也距生时寿七十有八门人因私谥曰温简先生呜呼公之笃信若乐正子力学若匡稚圭温粹若程明道宰邑若龚黄立朝若唐介勇退若钱若水独乐若司马君实惜乎名位未底其极才德未究具用惠泽未溥于天下天胡丰其才而啬其用哉夫温尼父之一德也简仲弓之可南面也诗曰温温恭人易曰简则易从易从则有功先生容人之量待物之洪温之法也学有本源政有体要简之功也公谥之溢美孰若私谥之称情乎门人之谥温简宜哉 

　　○河南按察司副使章公时鸾墓志铭（陈颐正） 

　　陈颐正 
