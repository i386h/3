<!-- { "loadSidebar": true } -->
　　中丞阮公皖之桐城人也讳鹗字某号函峰居士系出步兵晋黄门侍郎遥集自陈留受节镇皖乐函山之胜因家焉历唐讳枞江者以大将军显宋讳师简者以进士显文武后先辉映由进士五传而生暹暹生廷瓒人称爱云翁则公父也爱云翁少孤严事其兄让千金产有隐德没祀于乡后以公贵赠南京刑部主事配吴氏继童氏俱赠安人正德己巳岁大祲翁倾赀振之所全活甚众无不愿翁生贤子者巳而母吴以是岁十月二十四日生公公生之夕室有瑞光始儿时端重不戏六岁就外传辄问曰读圣贤书不当学圣贤乎傅大异之尝作灯花赋以见志长而博综经史百家文声籍甚嘉靖甲午以儒士中应天乡试乙未游南雍少司成欧阳文庄公方与诸士讲明致良知之学公听受而笃信之曰学不在是乎自是尽弃平日驰骛之见而反之身心矣甲辰第进士观吏部政会星变上疏乞崇廉介以抑奔竞不报太宰熊公某独亟穪之乙巳授南京刑部主事敬简明允精于谳比千户刘恩以善讼作奸公暴其罪竟置之法时有杀人而柜于市者都下哗然莫知其由逻者侦捕朱监生甥抵之业巳诬服公心疑冤斋沐祷神竟得杀人者于是才名大振三载奏最改河南道监察御史巡视光禄光禄多中贵人慑公风裁省浮费且十万计地震应诏言七事多见采纳己酉巡视仓场兼理河道苏运卒立议单劾罢漕帅之不职者漕政以肃明年案顺天诸墨吏望风解印绶去任丘进士王联豪横数杀人拟大辟乃摭拾胡公缵宗诗诬奏谤讪　上怒逮下诏狱并逮抚按藩臬郡守三十六人公曰以言语罪人非盛世事矧诬构之乎渐不可长乃极力调护其间事竟得白寻改畿内督学公以首善自京师始正身帅士士蒸蒸然乡风诸所请谒悉谢郄不避权右庚戌虏入犯至薄都城下公适校士涿州涿固都城要地也公选率生徒张皇号召士气倍振虏退条上御虏十事动中机宜当是时公职在爼豆不与兵戎乃毅然以忧时捍患已任其康济之弘猷巳于此露其端云癸丑擢浙江提学副使颁示条约一如畿内而因地裁成之得人盛浙方岁苦倭寇甲寅尤甚公下令诸生操弓矢习射作忠义之气乙卯夏省城戒严抚臣檄诸□画地防守公当守武林门则列营关外令士女分道入递至递开视他守者独无追迫蹂躙之惨民咸德公焚香祝天曰安得阮公开府以活百姓耶丙辰升广西右参政台省交章荐公有文武才可大用　上擢公右佥都御史提督军务巡抚浙江闻命即展布方略誓告将吏四月贼攻乍浦追斩皂林贼奔桐乡公重围人桐乡方贼之围城浃旬也多方攻击而公亦随机应之顾孤城力乏数请援于总督胡胡不应城中危甚即睢阳之急不是过也贼又持总督红牌抵城下议和人心摇惑非公抗议固守鲜不败者少宰松溪程公序平夷碑亦谓公有睢阳之节武穆之忠以此久之贼计穷遁去五月贼陷仙居公又募金台诸郡兵分疑设伏凡三战大破之而贼首徐海党与众盛复集旧巢时赵尚书文华出视师与总督胡共持和议乃公独锐然决战会言官上疏罪议和者诏下专命公剿平公得报益自罄竭命奇兵四伏正兵突击贼遂大败四窜巨魁陈东麻叶辛五郎皆就擒贼又奔据沈庄凭险自固若谓必不可破而主和议者犹观望不进公大怒曰不灭海尚留根蔓□檄诸道分兵四围夜渡濠薄贼栅火其巢自寅至酉力战俘获甚众徐海始就灭功最称奇而谗忌亦□是渐起矣公顾一意向贼谓诸将曰宁波鴈门久贼据而舟山余党尚在柰何安枕耶遂夜驱水陆兵并进大破于蔡奇山独山大潭山水战于清港洋丘家洋直抵舟山贼方除夕酣醉遂擒斩殆尽自是两浙三吴始得休息矣　□赐金绮者五进秩者一方乡用公而忌者忿忿谋夺公柄移公专镇闽是时闽寇方张而兵弱财匮□计可以困公而公不困丁巳春公发浙江倭犯福宁公抵建宁倭犯会城巳而犯福清犯海口□者猝至公日夜治兵储糗慎逻谨谍□□□□□□之士不惜重赏往往能得其死力遂奋□□□于古□阳崎长乐港闽安镇凡十余战计□□□□数月捷书飞奏　上大加奖异柰何忌之者力谋倾公乃指摘公糜费储饷肆萋菲风闻□列遂被逮至京然募兵壮造战舰捐赏予卷牍具在有司□覆视也卒莫能中伤落职归角巾私第绝迹城府东阡西陌朋旧过从□然不知老之将至也会有论胡督府宗宪侵浙饷者复波及公公疏请两省互核而人多依违其间迨隆庆丁卯公病转剧伯□某伏□陈情于是大司徒马公森大司马霍公□合疏题覆行两省巡按覆报公之心事行且昭雪乃以十二月七日殁于正寝享年仅五十有九耳呜呼天亦忌之人何尤哉余尝读陈平传而重公慨也平事汉谋所以挠楚者请捐金行反间高祖与之黄金四万斤恣所不问出入间楚君臣灭羽垓下由公观之使平也生今之世身且不免又安能吐六奇而封万户哉今按中丞五台徐公绅状叙浙闽事独详有以也浙之士民思公之德相与立祠爼豆公夫岂可强致哉噫此益足以观公矣若夫勘副使李某同知唐某以全善类哭送南野先生旅榇以敦师道不拜仇咸宁不附陆都督不谒赵督察以励士节皆状中所□述者自当信后云 

　　○都察院右佥都御史侯公汝谅墓志铭（寇阳） 

　　都察院右佥都御史侯公汝谅墓志铭 【 辽东□□】 

　　寇阳 
　　侯汝谅字叔贞号松亭公幼聪颕不羣读书过目成诵文藻思逸发操笔数千言立就弱冠领乡荐戊戌登进士高第己亥授户部主事监太仓及三河诸仓正巳率下出纳明允宿弊顿革总督侍郎胡文江巡边诸监仓者率有厚馈张盛晏以媚之公独无后馈者多败时称公有守甲辰升云南司郎中司务繁剧公才既优应酬如流吏不敢欺内用金宝当事者率通铺行倍估高价因巳利公裁其直之半省帑金甚多外戚方氏奏讨祭葬及庄田七百余顷公以财力土地有限而觊奏讨者无穷弗之许方托所亲啖以利公峻拒之且疏稿白于大司徒蒲庵王公王难之公曰设有利害郎中自当之疏上命下竟减其请之七八贵戚咸怨公亦不顾也乙巳升南阳知府公严以驭吏惠以爱民抑强扶弱兴利除害唐府求儒学隙地以益园圃抚按檄公勘之公曰即府地尚捐以助学可侵及学宫耶事乃寝朝觐给由赴京公私馈遗一无所受抚按交荐其贤庚戌升陜西按察司副使值莎亭翁卒于南京公闻讣号恸即日奔赴护丧而归服阕癸丑复除陜西分巡关内岁大歉公调度赈济全活甚众地震异常人多压死刼夺蜂起公循行禁缉地方赖以无虞丙辰升河南左参政至汴即入贺丁巳陛本省按察使振肃纪纲申明法令豪右敛迹激扬得体风清弊绝人望益归入觐事讫己未升都察院右佥都御史巡抚辽东先是地方连岁荒歉饿莩载途又值兵冗百务荡然公夙夜焦劳匡济时艰危言恳请数万金籴米数万斛赈之军民赖以全活复请通登莱天津海运公私称便招集逃军修复墩堡督造火器训练卒伍军中之务毕智殚力诚无遗策焉虏虽数入多遭挫刼而去属夷内叛勾引丑虏患事体重大莫肯执其咎者公抗疏婉言条其便益计擒首恶果力个等四十余人功收不战羣酋授首事闻　上嘉之有白金文绮之赉公孳孳国约巳裕民用舍惟公赏罚惟明严以绳贪勇以起懦军民咸悦朝鲜贡使有独鹤之咏坐是与总兵者不恊互相讦奏奉　旨回籍听勘中途患疾抵家调理不痊于辛酉年七月二日卒距生正德乙亥六月九日寿四十有七云 

　　○佥都御史荆川唐公顺之言行录 

