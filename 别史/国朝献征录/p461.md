<!-- { "loadSidebar": true } -->
　　都察院右副都御史谢公士元行状（罗□） 
　　都察院副都御史冯公俊传（郭棐） 
　　都察院右副都御史孙仁传（实录） 
　　都察院右副都御史土公嵩传（朱睦木挈） 
　　都察院右副都御史张公诰神道碑铭（顾清） 

　　○资政大夫工部尚书谥文襄周公忱传（彭韶） 

　　彭韶 
　　公讳忱字恂如江西吉水人永乐甲申进士时选庶吉士二十八人应二十八宿入翰林读书公亦乞与加二十九人授刑部主事预修五经大全诸书升员外郎北京新建太仓命公督运南北畿郡之赋洪熙时迁越府长史宣德五年擢工部右侍郎巡抚南直隶初苏州府税粮欠六七年约七百九十余万石常松亦然公至询问父老皆云苏松旧俗大户不出加耗致小户连累公乃使大小户一例加耗官降斛斗久失粮长往往私造大入小出公奏行南京工部铸造铁斛发属县依造木斛较勘烙印给与粮长收槩于是出入均平始粮长每区设正副三名每岁七月赴南京户部关领勘合及粮完又皆亲赍奏缴往往动经半年率多科敛盘费公每区留正副二名轮流赴京领回勘合粮完送赴有司差人类缴甚省便苏州粮额二百九十余万石宣德间诏官田一斗至二斗以上者减十分之二三斗以上减十分之三户部移文止减抄没官田古额不准减除公又同知府况锺奏言洪武永乐间抄没官田人力犹可以胜其所不胜者正在古额官田乃减八十余万石旧例不许团局收粮粮长家自征收公曰此欠之由也遂令各县于水次置围编囤或四五区或六七区总聚一处推行止粮长一人总之名曰总收所收者有六七万石或十数万石定与加耗总征平米上囤每囤设粮头囤户各一名管收千石或六百石置立拨运文簿支拨起运加耗者正粮一石收平米一石七斗候起运时酌量支拨如京通等仓以次定支石数不等置立纲运文簿听其搏浅等项费用填注回销若支拨羡余存积在仓号曰余米次年余多则令加六征收又次年益多止令加五除依前拨运外有附余乃令各县造仓一所名曰济农将逓年拨运□米运入以备赈济或农民缺食及运夫遭风被盗者赈给借纳秋成抵斗还官修筑圩岸开挑河道人夫关纳口粮秋成不还其赈恤农民每岁插莳之际于中下二等户内验其种田多寡每家给与二石或三石一齐给之秋成随粮还官若遇凶岁则再赈之奸顽不还者有司记名不复给借往时里河运粮军民租半军则官打造浅船分长短中三运长运于淮安常盈仓中运于徐州广运仓短运于临清广积仓支米一尖一平下船民则自行雇船装运正粮一石该平米二石又船钱一石经年往返多失晨月公乃与平江伯陈瑄议奏军民令于淮安州等处水次对船交兑令卫所出给通关付还销缴在淮安正粮一石兑与平米一石五斗爪州兑与平米一石五斗五升各处并南京卫所运粮官军未曾过江者听于苏松常镇等府县交兑加与过江船钱米二斗丰年米贱兑与加七五升凶年米贵兑与加六五升衬垫芦席折米五合方兑船在江或遭风患公又令州县支粜余米葢仓二十余廒于爪州江畔遇到船粮搬入收贮听□交兑毕日量支余米雇入看守民间马草每年运赴南京上纳若北京每包草一千束该用五百料船一只人夫十五名草束在船十坏六七所费不赀公奏于通州草场设立官库每束折收白银三分一千束止用三十两若南京则轻赍赴彼买纳人皆称便又北京文武职官俸粮皆领票于南京户部关支当米贱时一两可买票米七八石公因会议奏准折收金花银两纳官每两准米四石解运京库交收折支京官俸粮其嘉定昆山等处折纳官布每疋准正粮一石旧例验收三斤粮解领布到官率因纱麤十退八九公知之奏称布疋斤重纱麤其价反贱纱细布轻其价乃高乞不拘斤重务在长阔如式两头织造色纱以防盗剪之弊从之各处走逓马匹及铺陈等件死损多被马头科逼民财买补岁无虗日公又创法每田一亩收米一升九合随粮带纳另廒收贮遇有死损验马上中下价直给米备用马头科敛之患遂悉正统初淮扬地方被灾盐课亏久公奉诏巡视乃奏令苏州等府将拨剩余米每县量拨一二万石运赴扬州各盐场收贮照数出给通关准作下年预纳秋粮其米在□听令灶尸将私盐于附近场分上纳即照时价给还粮米食用于时米贵盐贱官得盐课积聚民得食米安生上下赖之八年大水诸郡患公预奏量留官粮一二十万石赈济其年各处低圩岸塍俱被冲坍时水利等官先巳裁革公奏取曾经任过办事官量拨一二十员准其历俸年月管修田圩开塞河道毕日送回吏部未半载事完俱复旧十四年边事紧急工部移文成造盔甲腰刀撤袋以数百万计其盔俱要水若明亮公取余米依数成造且计水磨明盔非迟岁月不可暂令摆锡以副急用处事周而敏多类此公在南圻凡二十二年由右侍郎转左侍郎进户部尚书改工部乃致仕两遭丧皆起复视事上任既专公又尽心于职人谦恭不立崖岸言若不出口谋虑深长善采众论征输皆有常度贡赋未尝稽欠且有赢余遇属郡有荒歉即以便宜从事拨余米以补不足之数凡官府织造供应军需之类尽出于所积余米葢民赋岁一石五斗之外漠然不见他役之及巳而官府无复科率之扰诸县学校先贤祠各郡桥梁河道多所修葺浚治一切取诸余米人争立生祠没因以祀之年七十三谥文襄其后户部言济农余米失于稽考奏遣曹属尽括归之官于是征需杂然逋自若人益思公焉赞曰学博而邃礼和而恭茂着才猷爰作司空抚绥南服国计以丰民无移粟岁不知凶惇大成裕沛乎有容没而尸祝人仰休风二十八宿孰能右公 

　　○周文襄公传 

　　周文襄公忱字忱和吉水人永乐甲申进士　上方向意文学选曾棨等二十八人读书文渊阁忱自列愿与三十八人之数　上览其奏大喜曰有志之士也增公二十九人　宣皇帝时迁工部侍郎会苏松列郡逋赋至数十余万以公巡抚南直隶公至询于民具言夙弊于是均加耗较斛量奏减粮长正副定领缴勘合之法民便之会　诏减官田赋户部独减抄没官田不准除古额公奏减八十余万石先是粮长人自征收不团局公曰此逋之繇也公令水次置囤推粮长一人总之曰总收每岁通计各户之夏秋税及加耗则例□□由帖而户给之户自诸帖赴仓不经里胥囤设粮头囤户各一人主之使相觉察粮长惟职催并官监守立拨运文簿支拨起运加耗者正粮一石收平米一石七斗如京通等仓正米一石支三石临淮南京等仓以次逓减置纲运簿听注博浅等费回销其支拨之羡余者曰余米次年余多减耗加六又次年益多加五犹有附余令县置一仓贮之名曰济农以备赈或农乏食及运夫之遭风盗者则赈之故事军民分运其长运者往返踰岁农多失业公乃议奏对船交兑又民间运马草北京者所费不赀而草多败烂公奏请折银南京轻赍买纳省费倍北京公侯禄米例输南京使自来受公曰彼能于南京关支独不可就支三郡乎遂得减耗米六十万北京文武俸帖于南京卖者苦大贱每银两可得米七八石公奏请折收金花银每两准米四石以给官俸正统初淮扬被灾盐课大耗奉　诏巡视奏令三郡余米运赴各盐场准明年秋税听灶户以盐易米官得盐课民食米上下交便之有　诏彩绘宫殿计用牛胶万余斤遣官赍勑督办时公方赴京遇诸涂勑使请还治公言第行自有处至京言京库所贮皮张岁久朽腐请出煎胶应用归即拨余采买皮上供以新易旧诚两便从之十四年兵部索兵仗数百万计公出余米造上明盔须水磨非迟数月不可公且沃锡旬日毕办土木之变虏骑将而都城众议欲焚通州仓以绝虏食公时议事京师请令六军运入都城听作月粮虏至无所掠而都城食赖以足公抚南畿凡二十二年由右侍郎九载考满转左进户部尚书改工部致仕景泰二年卒于家谥文襄公谦恭言若不出口谋虑深长善采众论征输皆有常度岁赋无欠且有赢余他郡荒欠即以余米补之凡织造上供军需之类及所过学校先贤祠墓桥梁河渠多所兴治皆资余米民不知役虽中官王振亦极重之进其地者无虗日人人得其所欲葢民岁赋之外漠然不见他役之及官府无复科索之扰莫不乐业人争立生祠祀之诸所建明皆永例继公者数欲更之而不能也后户部言余米失稽考遣使尽括归官由是征需杂出逋如故人益思公初公至苏松所属大饥米价翔贵公遣人四出察米价高下江浙湖广方大熟乃令人槖金至其地故抑其直而勿籴且绐言吴中米价高甚由是江浙湖广大贾皆贩米趋吴中数百艘一时俱集公知四方米巳至下令发官廪米尽出之以贷民城中米价骤减而四方米贾乃亦贱粜所至延问父老利病兴革或微行与田夫野老杂处谈时事其丈量昆山田疋马独行人不知巡抚也有善谋者虽卑官贱吏破去崖岸开心访纳夜寤则筹度政务有所得辄起书之简旦日即施行之运船有侵匿乃以遭风告公公言是日无风其人大骇服久之乃知公令金焦山寺僧日具风水以报其僧皆有资给尽力其周详多此类尤善记忆吏于粮税有所欺隐明曰某年拨某处若于某年存留若干以籍验之果然吏惊服以神公宇量恢弘才识通敏练达精密虽古刘晏韩滉几无以踰之其最善者在不执巳见务集众思故所建立皆审计利害可施之永久而又身受知眷遇三杨当国夏忠靖在户部故得久于其任言无不从以展布所蕴云 
　　文襄公侍郎巡抚十九年尚书巡抚又二年百姓不知有凶荒　朝廷不知有缺乏或问其故曰当时济农仓米常数十万一遇水旱便奏闻免粮奏上无不准所免之数即以济农仓补完所以民不知凶荒　朝廷不知有缺乏也问当何处得此米曰此有二项一奏改南京公侯禄米于各府支关松江省下运耗十五万石其一遵　朝命劝借得米六万石催粮里甲运入济农仓赈济补灾之外岁有宽余此米之所以多也又曰每岁腊月征粮毕新正十五后便有□书来放粮曰此是百姓纳与　朝廷余剩数今还与百姓食用种　朝廷田秋间又纳朝廷税也即放米每户率二石不曾有一石时虽云扺斗还官其实多不取先祖言吾家尝一次领黄豆六石后升合不曾追也予幼时闻此亦不知其曲折如何后阅公年谱及胡祭酒俨济农仓记始得其详故时公侯禄米皆请于南京各府运米南京者每石加六斗公请令其人赴各府就支石与船贾米一斗计所余石该五斗总得米十五万石又遵　朝廷劝分之令于秋粮带征得米六万石岁积米共二十一万石赈济补灾及粮运亏损悉于此出乃知所谓百姓不知有凶荒　朝廷不知有缺乏者诚不知也今文武禄米折征银解京巳非旧法以石六斗之米而易银七钱所余似亦不少况劝借六万之数每岁带征未尝少减于昔则名虽没而实犹存也又况得业荡米岁有增加由六十文钞而米三升由三升而五升二合有六勺至六升召佃官租二斗者二斗九升三斗者三斗九升矣则岁入所增又不知当几何也而问之典守率皆茫然不知有知而不言有能稽见此数岁积于仓则近时君子所以劳心焦思朝虑夕画使人承奉不暇而实无分寸于民者可一洗而空之呜呼吾安得亲见斯人哉 
【 顾东江杂记】 
