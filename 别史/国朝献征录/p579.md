<!-- { "loadSidebar": true } -->
　　公讳鲸字子长姓于氏系本故东海于公后自六公始徙历城是占籍第一祖又六世而封太仆公芳宝生公母赠太恭人顾公其仲也公生而庞厚奇侅渟泓廓落越在儿朴时巳有成人风四岁授章句朗辩如响九岁能文即精意左氏相研以下书靡不洽贯甫当舞勺冠诸童子督学河中裴氏大奇之曰此生风颕秀迈古蒲衣项槖何人哉手携入壶中呼沐与沐巳饭之乃去而是时开府太仓王公在郡闻而召邸间试而三覆之曰阿懋尚不及伊谓次君敬美云遂缘是得隽异声而于鳞先生会予告则亦察公不凡状命驹千里文章交邑左史殿卿者简贵甚自负其家靖劭人伦鉴数觅快壻难焉一日乃从衢路望见公戟手而惊曰此谁氏子吾倩矣封太仆公犹谢不敢惧均茵冯而公挺身曰公昉今处济南壻乡安在殿卿咤谓人间许长史何自比于成固升天事虽然磊砢有之此子吾倩矣里中交贺两家羊酒遂成婚姻殿卿乃之正甫先生言速浇我酒我以名士饷公正甫曰是出何等殿卿曰吾倩也我不失一郗太傅公不失一马南郡正甫自是引公大义久次称上足而殿卿时过问焉曰吾倩云何正甫正容对其在吾徒则卢子干之流两人命酒交相劳也甲子公列乡试前名戊辰成进士其成进士则正甫先生适以詹长典文衡公实出门下亦奇遘云试政刑部未几奉内讳归茹蔬隐割不关尘嚣及去巾亶帨除刑部湖广司主事主事于职逓阅诸郡国狱俟其长尚书主裁而公有所可否尚书不能易一字尚书间有所难公条牒上竟不能一字易也以故名籍籍辇毂下而值有诏用曹郎备台臣乏公首以监察御史拜河南道焉顷之出按定定于三辅比右扶风地颇称饶乐公从济上驾焉指天而誓之曰此西走邯郸道也使者不絓一丝往乃絓一丝还人将唾吾背矣至则与吏民要要在黜贪遹而惠元元车辙所向墨夫佗羽公子之属无不窜出境外农人相与歌于野曰安所得冬之日及吾侪孰谓御史徒霜厉乎其所平反多引经以断邢州富人置同姓姬前使深文论适矣公一览而笑曰于礼有之买妾不知其姓则卜之此尚不足司空城且春而当适立破械而释之自余冤死刑往往原情求活以及岁所论报大质囚视他方独减用是失大相心至镌俸及瓜而返一□□如京师御史大夫贤之奏工□可回道久之按顺天顺天□定弥重所谓京兆冯翊地戚畹彻侯轻侠相通而又宦官庐儿寄请奸利而公箕踞视之殊不意若辈共相告诫勿犯干公三尺京辅以宁行县渔阳少保戚大将军所部略将军居尝怙宠俯视持斧诸少年而公按覆军政独严将军至屏鼓车戏戟物伏谒若家人礼公辟倪之曰劳苦将军将军且休矣都下一时传语谓济上于公能屈大将军逮还朝则以资久掌河南道庚辰用望监试会试未几推掌京畿道京畿于制岳岳风格上而八座曹牍悉由契勘而公独行一意略不通假葢丰采凛如也寻用台例迁太仆寺少卿逾岁奉旨护大相丧还荆州舟过小孤阳侯震怒舳舻千尾相衔俱及于败大相行李亦半没鱼腹中而公所御余皇破浪而出卒以无恙人谓有天公素负倘□怀是行揽挈山川孤情映发巳决策挂冠计而偶以甚口见罣遂趣棹归归以九列朝夕朝封太仆公衎衎乐也巳乃抚襁中儿曰于氏宗祊在是矣稍长则课之读曰于氏其独无家政乎济上故七十二泉所公擅其一清池朱华文鱼言鸟恣其泳飞鸱夷幐在所自随累百舟光船绝乎哗扣啸歌独赏卢胡卬空觉伯伦非远文举之座宾客满前胜流工执方内方外壹是平等遇之弹弦跕躧戏马蹋高之伎杂进无问有芥视六合之度悠疕者不足与道也其最善宗长参政子冲子冲居里时公与要率以月朔□羊刲豕合族上先人陇子冲比客死则大恸欲绝行丧立后如将不及其事嫠嫂一无所恡遇季鲅友爱备至推与美田宅商氏姑二女藐然孤矣则寘馆而居之长乃择对嫁焉封太仆公每向人我仲当我心不苐以封爵贵嗟嗟属念深矣公不欲以词赋名乃若所构撰无不出于鳞法者于文自左氏外尤喜龙门太史命字子长虽以表讳则亦惟慕说故其故爰书在刑部三辅者竞持法比谢事且十年晚得末疾食饮恒须人然而神明未雕一罹封太仆公变日以委顿不逾期卒可谓死孝矣先是　今上元年受敕父母妻如章闾门荣之公生于嘉靖庚子十月十六日殁于万历戊戌九月廿六日得寿五十有九 

　　○寺丞 

　　太仆寺丞张君逊业墓志铭（王世贞） 

　　△太仆寺丞张君逊业墓志铭（王世贞） 

　　王世贞 
　　葢予十七而以诸生识有功济上甫加予一岁也而丞尚宝矣则又以比部郎从有功饮燕中甚欢而何有功谪去又十年而予罢青州节有功时稍丞太仆偻行访余城西邸相咨嗟呜诧久之而报有功逝矣悲夫有功姓张氏名逊业别号瓯江其先自闽赤山徙居永嘉五传而至文忠公孚敬累官少师太子太师吏部尚书华盖殿大学士以言礼当　肃皇帝意骤显所建白施设至于今传诵之　天子更赐名若字公娶蔡夫人继娶潘夫人有子逊志官中书舍人而夭置贰陈生君是时文忠公甫学士也而上闻之喜赍羊酒贺君生四岁蔡夫人殁即知啼哭八岁以恩入太学上舍日诵书数百言何文忠公满二考改太学生中书舍人寻侍公疾归永嘉文忠公卒而公甫十五有奉当路指齮龁君家门者君弗顾日治丧礼　天子方幸承天闻文忠公讣而悼之赐太师予谥所以优恤祭葬加备君奉文忠公命入朝谢因上所赐文忠公玺书数百通白金印记若而枚　天子归自楚诏进中书舍人尚宝丞俾归候除服娶于吴乃履任满三载封□母陈太安人持节册封荆王王始少而后贤之享馈加礼公悉谢弗受君固饶才其于诗歌擅宏丽又能纵笔行草一时声称籍甚而雅好客客稍以诗酒闻即致之长夜饮相严子世蕃亦好饮内庄忌君而外浮慕之君亦阳交驩而酒酣不能无语失又君所善锦衣卫经历沈炼者上书攻相严得罪下狱君槖饘不废百方其帅居间而事稍解当流置上谷君鬻丙舍脱装世蕃益恚恨曰日饮我也而衣食雠而前是虏入薄城下君慷慨谈兵事给事中有荐君者以是得纨袴忌而争构君会考满当迁卿乃用大察镌秩两淮都转运判官将发　上忽下札相严曰故张少师子今何官其人安在相严不敢对而内愧君因谓其客我少留张君吾力能复之琐闼君笑不顾曰彼岂以我难迁客哉遂发转运搉盐利至伙先任者不能无干没而君自矢操益坚鹾卒坐法不能偿且死君至倾槖而代之偿所全活以十数尝部输而道遇刧问知君逡廵引去曰是廉吏安得赢赀也御史上其事当迁报闻久之始入南京光禄寺署正再上书乞休不许迁判顺天府未几进今官君自去尚宝凡三吏职所至砥砺有声人指相诧曰是贵公子何所从习之老吏岂非天性哉而君尝以课马之大梁属久旱祷于神立澍又尝宿凶传传不能凶有息巫文于是人则谓君且远大矣　是时相严势愈盛吴给事时来坐论其罪下狱戍君所以慰存有加世蕃愈益恚恨曰是尚衣食我雠也方谋逐君而君以暴疾卒矣君之卒缙绅先生走哭相唁而太保陆公炳具棺少保杨公博邮致丧归其诔赞歌颂凡数十百章至相谓曰呜呼无天哉而使张君天而使张文忠之子夭也葢年三十六云君见若斤弛者而事其母潘夫人陈太安人夔夔斋栗其御家人斩焉就规矩性好蓄书画顾其弟中书舍人稍长能别书画即尽推与之曰吾今而后蓄有归也当分着君故谬不解而取瘠者又先其宗族戚友之急甚于巳以故槖鲜羡訾至殁而不能庀窀穸呜呼以此而见先文忠之操亦可矣君所诗有鸣玉集使郢集瓯江集夺于酒不甚究然识者以有梁陈开元风 

　　◆南京太仆寺 

　　卿 
　　少卿 

　　○卿 

　　南京太仆寺卿仲昌传（实录） 
　　南京大仆寺卿张公□□道碑（程敏） 
　　南京太仆寺卿胡公□神道碑（龚用卿） 
　　南京太仆寺卿田公濡墓表（于慎行） 
　　南京太仆寺卿周公复俊墓志（于慎行） 
　　南京太仆寺卿黄公正色墓志（万士和） 

　　△南京太仆寺卿仲昌传（实录） 

　　南京太仆寺卿仲昌传 【 以下南京】 

　　实录 
　　南京太仆寺卿仲昌字显夫应天府溧阳县人永乐二年进士出知安平泗水二县事以治行着闻荐升刑部主事寻升郎中后以推擢升南京太仆寺卿年七十三致仕天顺三年十月以疾卒 

　　△南京大仆寺卿张公□□道碑（程敏） 

　　程敏□ 
　　南京太仆寺卿张□□弘□□□□□□□□□□官其子琼以讣闻事下礼部得旨遣官祭其家命有司营葬悉如令公讳谦字益之世居定州大族至姓其地曰东张村五世思敬祖始迁保定清苑遂其邑人高祖福荣曾祖材兴祖旺三世皆不仕以积善闻里中考纲始仕上林苑监典簿以公贵赠祖考皆亚中大夫南京太仆寺卿祖妣王氏赠淑人妣王氏赠太淑人公生魁梧不类凡子典簿公爱之俾从塾师聪悟日甚遂儒学生能力学弗懈志必亢其宗举成化丙戌进士时年廿五戊子授礼科给事中即偘偘自将封驳之际不以人言前却辛卯岁侵民流相属诏粜京储米数十万赈之公在中所全活者甚众三载受敕阶征仕郎会都御史韩雍总两广军务与中贵人受恶命公往勘之公咨询钩考持以至公尽得其状还奏称旨甲午升左给事中乙未升都给事中值今　上在东宫加冠有白金文币之赐公长谏王遇灾及时政阙失每每进说多有裨于治体其止度僧道几万言尤切直六科奏对音吐鸣鬯　宪庙识其人特升公鸿胪寺少卿一岁中再转尚宝司卿凡诰勑符玺牌号及诸禁卫番直莅事之际敬慎弥至甲辰郊享有金织彩币之赐三载受诰进奉政大夫乙巳用吏部荐升南京太仆寺卿一以正率下刬除积弊禁革贪污岁省费甚巨寻奏马政便民四事多见施行丁未上　太皇徽号凡亲在者得赐诰而公母夫人在堂命下乃以寿终又获祭葬之典人以荣庚戌服阕复任以三载上京遇　皇太子诞生有金织彩币之赐进阶大中大夫资治少尹许一子入国学还任值加恩南京诸司复被文绮之赐未几而疾作得年五十有二公天性鲠朴所居官务求尽职论事可否不苟同虽以此取憎忌不恤事母夫人极意奉养得其欢心与三弟相友睦弟先逝公哭之恸遂以捐馆平生乐善好施乡里有婚丧不能举者多助之奁赙尝退朝见寠人甚恻然召至家易其衣履遣去不问姓氏所存如此 

　　△南京太仆寺卿胡公□神道碑（龚用卿） 

　　龚用卿 
