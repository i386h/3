<!-- { "loadSidebar": true } -->
　　丰布政公庆景泰初以给事中谏南城及易储事言甚剀切逮系诏狱七年　英庙复辟升河南左参政论周府内官不法事　上嘉之升右布政使廉声大署风裁振于郡邑一日行部有一知县簠簋不饬闻至大惧无以纾解乃以白金烛馈之踰数公初未之省也既而厅子以告公佯曰试然之乎厅子曰然而不然也公又曰不然则还之耳次日从容谓知县曰汝烛不然尽出之以易可然者自今无复尔矣知县大恐辄弃印绶而去终亦不明其银烛事也论者曰此一事也而持巳之廉待人之恕远谤之智胥得焉凡纳贿于上官者上官不忍其欺也而暴扬之众谓其有以来之也嫌疑之除卒不免于祸若公者非当官之师法乎 

　　○河南左布政程公泰墓碑（程敏政） 

　　程敏政 
　　成化庚子秋予居先少保襄毅公之丧闻人传河南左布政使吾用元以七月一日终于官之惊怛曰噫器宇问学行检才识在一时负公辅之望如用元何可多得而遽至此岂造物者之乖乎是岁冬予以赐葬恩入谢遇其榇邵伯河下旅次不能礼唁其孤而别暨予南还则用元葬矣孤旦奉邑人前监察御史康君永韶状请铭其墓上之石呜呼其尚忍铭吾用元也哉惟程氏自东晋新安太守元谭以善政民请留始家歙篁墩至梁将军忠壮公灵洗起兵拒侯景庙食于郡忠壮十三世生唐检校御史中丞澐又起兵拒黄巢凡再世有全郡之功其居祁门善和里者祖中丞长子检校户部尚书仲繁用元所自出也居休宁陪郭者祖中丞李子歙州兵马先锋使南节予所自出也故予之族于用元近尚书十八世孙德坚国初以行枢密院都事守景德镇是用元高祖曾祖汝楫祖景华俱不仕父显起乡贡进士官至韩府左长史进阶朝列大夫母齐氏封宜人用元受经所得最深又旁通诸经史正统中长史公教谕河间任丘而予　　以尺籍隶河间襄毅公每□来叙宗好雅爱用元以是必亢其宗者岁丁卯□南畿乡荐登景泰甲戌进士第观政户部乙亥奉□犒师宣府总帅厚馈悉却之都宪叶文庄公方督边饷与语大悦天顺改元授户部江西司主事己卯犒陜西时尚书年恭定公待部属严甚独礼用元以绩最闻赐敕命督饷淮安一年代还上书乞归省从之癸未会试用荐充同考试官仪曹奉内币踵门用元力辞免礼部尚书姚文敏公叹曰超出流辈远矣朱几进福建司员外郎督负征于天津诸处成化改元晋郎中三载复以绩最闻赐诰命是岁用兵辽东遣用元给军实师赖以济庚寅遣视山东灾上书言四事曰存漕运以防民饥整兵备以卫民生减养马以安民心增接逓以纾民力事多举行比还擢广西右参政安南以地界不定数近边用元险往定之乃巳理棼修坠政渐以成壬辰以齐宜人忧归而长史公继卒丧葬一以礼拓先祠以谨时祀辑先德世芳集以传服阕改河南右参政奉玺书专理国储定转输远近适均法以便民又以其暇时葺二程夫子□里祠宇以风其士人戊戌晋右布政使明年晋左□□□□已守法以□僚属一方晏然欲自引年□具未上而疾作矣所部黯然闻者愕眙以善人之不幸距生永乐辛丑年六十人恂恂谨恪口未尝反人之过巧佞者或窃笑之然其中泾渭极明有确然不可易者平居恬澹寡嗜好疑若不柰繁剧而所居官理不急不徐喜功邀誉者反出其下葢人阴被其惠泽甚多而世亦未尽知之为学不事词藻虽时赋诗写竹以适其适而缄其稿讳其名终不以自见也其不自伐如此 

　　○河南右布政使沈公杰墓碑（王鏊） 

　　王鏊 
　　沈故汴人其先以医扈宋南渡来家苏之长洲思□尝书良惠二大字赐之故吴中称良惠沈公元有医学提领讳瑛提领生彦才平江路医学录学录生德辉浙江行省医学提举提举生日彰日彰生潜皇明御医博学工诗历事　仁宣二庙考守以公贵封奉直大夫归德州知州妣杨氏封宜人公生而多病十岁始入小学学赋诗鼓琴绘画篆刻曾无仕进意年二十始锐意经史学大进成化庚子遂占应天乡试甲辰第进士出知河南归德州州当黄河冲随塞随决公至相度源流地形高下乃于城外五里许筑长堤捍水树以榆柳又开白柳等河河水由之入淮睢民始免垫溺饥岁民流作粥以饲老弱少壮给之行粮使归畊且给之子粒牛具户口日增邻封有讼久不决公立决之两皆意满而去部使者上其绩赐之诰命入右军都督府经历出知广东南雄府以忧不赴改授浙江衢州府衢多水田雨则溢晴则□公大兴水利浚陂池筑堤堰修复魁星等闸民田得灌溉而城中无漂溢之患又仿常平仓例岁饥减价以粜成增价以籴丰凶有赖仓无红腐初宣圣有嫡孙在衢侪于齐民公始命复其家疏于朝得世袭五经博士又奏起樊尚书茔崇饰先贤赵清献祠政知所重皆类此事闻进阶中宪大夫寻擢山西左参政又进河南右布政使河南民曰是故归德君耶欢迎之未几归守制吴中属逆瑾乱政坐罚米三千六百石官有不快于公者因疏公老疾不视事公不辩诿曰言官言是吾老矣遂卧不起居吴下十年年七十一卒沈世以医名吴下至公始以文学登科第致仕方伯扬历中外二十余年弟焘入翰林位至春坊谕德谯乡贡进士吴人华之公体貌癯赴义则勇所至兴除利害汲汲若不足山西不当事河南任未久故政不大闻其在归德衢州兴滞起废膏枯沃痍遗爱寔多至今民思之亦可谓不负平生所学矣余故撮其大者表之墓上后之人尚有考也 

　　○河南左布政使刘公挺行状（刘玉） 

　　刘玉 
　　公讳挺字咸卓姓刘氏宋汴梁人始祖讳汉臣靖康南徙二世祖讳功甫任万安丞遂占籍邑之横街世有明德高祖讳昭年曾祖讳俊英元季弗仕国朝俱赠刑部尚书祖讳广恒卓荦工诗翰考讳述勋□赠武选尚书郎妣彭氏封太宜人生公有异质见者拭目成童选补邑庠弟子员文辞刻励宏肆课试屡先其列成化癸卯领江西乡荐弘治庚戌登进士第二甲癸丑授武选主事时大司马钧州马公以严莅属独公筮仕深所器云贵旗役册同官欲尽革之公稽较数日存者过半马公喜曰活者殆万余人矣武弁世荫例虽有常而滋久滋多更或缘以奸怙恩附势者又或以情尼法公持以公平莅以精审不以利回不以势屈不数月铨度以清丁巳北虏有警少司马李公奉命阅边庭议以公辅李公卒大同公身任其事修城堡选将令出兵于私役以充行伍竣事而归马公喜曰是可大任矣己未升员外郎署郎中事癸亥实授郎中公屡涉皆武选始终康慎誉望隆一时佥议超拜公属丁内艰弗果戊辰服除补祠祭巳而仪制文选有缺冢宰灵宝许公大宗伯太原周公俱属意许公以周公先进逊之故改公仪制寻迁光禄少卿始公居武选多忤权贵人至是逆瑾用事多谮之者锦衣使阳铭宿怨衔之尤深然卒不能害而瑾反称之己巳冬奉命勘辽阳军屯葢出瑾竟然竟同事者所芽蘖庚午春取归会同邑萧姓者通番事败瑾怒欲连坐乡人公出补湖广右参政至则分守湖北励精甸宣威惠甚着辛未擢右布政使恊心于公庶事咸理壬申转河南左布政使值寇攘甫息王师凯旋宴犒送迎劳费百出当事者缩手袖间公至处之有方优裕周悉上下具宜不见声色众服其才癸酉春感疾既愈然益勤于政迨秋增剧遂不能起公人精确言笑不妄而临事详雅接人谦和居家敦孝友古章句步骤柳州有绝似者作字类颜甚伟晚益奇易学尤精钩深剔微卓有定见居南雍及武选时从者甚众一经指授辄领乡荐登甲科陈本初汪器之其尤显者居官勤政嵓嵓自将最都宪安成张公司徒安陆县公冢宰乐平乔公所知交游士夫称之如出一口湖藩廵抚洎南科道常交章荐不幸不克竟其所施命也夫生天顺戊寅卒正德癸酉春秋五十有六 

　　○河南右布政使公潮行实（蔡云程） 

　　蔡云程 
