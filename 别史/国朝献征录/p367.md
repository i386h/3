<!-- { "loadSidebar": true } -->
　　予昔以试事使广行过清远程乡之疆问为邑可记为谁莫不曰正德间张知县贤莫能为其后予咨其名记焉及以参议至江西竭入张公也貌庄而不矜笑语豁宕矩法肃如问所以治县使后莫能为如何公答以心诚在民随事尽力耳其所为发擿伏隐抚凶诛憝方略人惊为神逊不言也顾长者不敢质比访其居环堵萧然虽以贵休苦约如寒士遇乡人恭而情素披见勉善谕非如巳得失南昌人言乡先生之贤又曰张公也予既闲居一日公之子祠部君自京师寓书山中曰先公将葬非先生铭不敢葬予发书涕出公其巳矣问讣不及凶不能寓吊按其弟大理公鏊之状叙而志之公名钦字敬之高祖希孟曾祖简明祖英贤世以愿朴济至封主事公益喜儒业生公与弟镒钱及大理公鏊张氏有姓于南昌徙自临川百五十年无显者及公以贵封其父记为主事教其弟与子皆贵大理公德学为当代名卿能状公之行事以传子纬以问学清修为礼官有公辅之望又资二仲弟使各以其劳力取宫南昌言氏族张氏在甲乙其前亢后贻由公力也公始为举子学以讲究归趣为主文能达其所言而该洽羣书尤号赡博张东白先生一见其文异之曰英贤有后东白于公之祖友也督学邵二泉公试寘高等辛酉举于乡为亲谋禄以壬戌乙榜铨授岳州训导正席讲难士骇所未闻异舍及外庠士皆相戒来就张师讲舍不能容作为讲义使傅写转相授其教不专为课尤约以礼法躬自为率及公门者多以知名擢知清远县清远最号难治公至即罢绝馈例示不可挠剔求县蠹弊尽得其根节穴窦芟伐扫窒豪胥黠史咋舌不敢动厨传不饬宾至使无饥而巳宾亦知公在邑菲恶自苦不敢他望或有起敬者而三司公人往来多倚总督大臣中官勋贵之重狐托邀索过他邑张甚入清远界加肃公以例给之公人亦自喜曰谨如例省费视旧十八民有卖子输均平钱公出俸赎之罢其输邑故置厂榷盐好商往往匿诡矢见利公受檄视榷与为期法豪发不得漏羣诉台史几以撼公公不为变商卒不得售奸军饷倍增兴学教士奖诲有方每值倥偬其为诸士谈经校艺辄尽所长观者第见其暇豫是时盗起程乡僣拟名号众且数万江西福建属邑皆被毁掠大兵徂征俘获日至而盗不衰都御史林公庭选□非得长令牧之相宜诛抚兵勤未巳乃奏易公程乡清远人争于督府奏下争莫能得怨叹自失公请督府罢兵从吏士数辈抵贼垒贼固闻公名不敢迫公开谕祸福设两端如是则生全保有父母妻子不则戮死众心动有泣者居数日贼魁锺万琏傅时玉飨公盛陈兵卫出所掠珍翫侑千金为寿公取珍玩碎之而麾其金曰若等方当为农生业顾怀宝以贾罪耶金可以买牛贸田器为衣食资若等宜自怀之贼相顾惊喜如获赐公笑指诸兵卫目其魁曰陈此何为魁与其党伏拜曰愿如公教弃刃狼籍呼声喧溪谷为留一月夷堡隳障籍其丁壮老幼妇女四千人散遣之条画使耕田筑室各有宁宇邑目其民曰新民林公得报大喜谓诸司曰兴师十万不如易张令一符久之或有窃发发则以计缚之便得民户不夜闭损刑薄敛诸所绥附如清远而诱督士者以问学尤加意虽新民子弟多彬彬向风矣以政最拜南京刑部主事历员外郎中名法综练明而能断同官多从公咨议一时以为法师有大刑狱尚书非问张郎中莫能决而公遇事好诤刚侃不阿权贵无所得请积有忌者遂致其官归空囊至家或为公不堪公慨然无愠容然公教一郡令二邑去皆见思尸祝不废即使都大位饕重禄尊显膴厚而无称于时所得孰为多少公性至孝自始学以至宦归事封主事公及妣安人某氏随力丰歉养必竭情立家以清俭详厚为法而婚丧葬祭必考于礼子弟遵之家法名于郡中年六十有七而殁 

　　○刑部郎中李君儒墓志铭（唐顺之） 

　　唐顺之 
　　公姓李氏讳儒字宗文其先自嘉兴徙居华亭之陆磊塘之徙泗泾于是世为华亭人大父讳常父讳□以公故赠南京礼部主事李氏自赠主事公而上世以读书好礼望于乡然皆隐而弗耀至公始显公亦久而后发自为邑庠生凡若干年而入太学又若干年为正德庚午始举于乡明年辛未中会试又病不能廷对至甲戌始第进士公年四十余矣人以谓公蓄久而发之迟且蕲于速售而公见时事不可其意遂谢病以去自是家居者又十年葢未尝一日历乎其官而亦巳澹然无复有冀于世也因自号宜散以见其志会嘉靖初　今天子诏起恬退之士若干人而公名在数中于是始就选为建宁推官属郡缺守公摄守事凡一切利害当罢行者无不悉力为之未尝以摄守故自苟而郡中望公亦如真守是以公虽佐郡而居守之日为多虽职专平刑而泽之及人不独鞫讯谳论间而巳为推官若干年擢南京礼部祠祭司主事南部为散吏而祠祭为清曹经岁不知案牍公为之靖约尤宜于其官又三年升南京刑部郎中公年五十有七人谓公尚可以待而公巳决于去矣于是请老而归者又八年而终是为嘉靖丁酉四月二十七日也呜呼士之勇于进怯于退而忘其自洁也久矣公之行在古人不为奇然求之今世得数人焉如公者何其少也然就公而论则有两说去于郎中之时者犹为易而去于进士之时者则为难葢宦成而不能去者有之未有始进而必去者也去于正德之时者犹为易而去于嘉靖之时者则为难葢遇浊世而不能去者有矣未有治朝而必去者也岂庄生所谓以簪笏为柴栅者公固其人欤然公得以极幽居之乐而自肆于园池竹石之闲优游而至于老此其所得较之老死汨没于奔走者何如也则公之高于人远矣公俭朴而寡欲粝飰敝衣终身常然虽在官中亦然自建宁归不载行李惟破箧贮书数卷而巳公资于身者薄故系于物者轻系于物者轻故能处纷华而不留甘寂寞而不厌如是而世能撄之者少矣而况于一官之去就欤嘉靖庚寅予以年家子弟识公于潞河窃窥公貌古而气清萧然如在江海之上则未尝不慕其为人退而询其履历尤可慕也后几年而公卒诸子子忠等葬公而以长史吴君所为状请铭于予于是知公为尤详公孝弟修于其家廉让信乎其乡多出于人之所难然公既以□退有闻他可不具书也 

　　○刑部郎中唐嘿庵侃墓志铭（唐顺之） 

　　唐顺之 
　　嘉靖乙巳三月二十九日刑部郎中嘿庵唐君卒于南京之官舍贫不能具棺殓尚书及诸寮赙之钱若干乃棺以还其家而知县茅君又赙之钱为葬具茅君又将因邑诸生之请为之请于上司而祀君于乡贤祠而以书来请铭君尝为永丰知县武定州知州吏民为之生祠以祀君谨按君在镇江为乡先生在永丰武定为循吏于铭法宜君讳侃字廷直号嘿庵家于丹徒之闲沙祖讳用父赠南京刑部郎中讳汉母赠宜人严氏年十六入郡学为诸生正德癸酉举于乡久之以选为永丰知县迁武定州知州巳而擢南京刑部员外郎转郎中君自束发至葢棺未尝一日不兢兢砥厉名检然于廉耻大闲则若生而成之年二十独居所读书处夜有奔者君峻拒之明旦遂移其处终不以其故语人为举人入国学时出游得巨商所遗金不启囊而还之君自少时其于货利声色中能崭然不为所污染若此平生尤以忠孝气节自许为诸生时父以被囚系上书请代弗得乃籍草地寝夏不帷冬不被如是者竟一年父免狱乃止居常清苦自刻及为州县未尝一日携妻子数千里外独□一二垢衣村仆相朝夕而饭蔬羹豆榻茅以□有寒士所绝不堪者君曰我素然其治永丰武定永丰为江西刁讼邑而武定为山东悍州君既素恺弟长者务掩人瑕疵其为吏尤欲以古教化先之不忍以敲朴苛细为能故所设科条其始若甚迂阔久之真诚溢出吏民至不忍欺绐遂以办治称江西俗尚鬼而永丰有岳御祠居人奔走杂男女香火无空日永丰又素善为优闾里浸淫传习谓永丰腔使民淫于欲而匮于财君曰此大蠹也立痛革之君为县其有理之言虽贱吏必改容谢之立为之行其无理虽权势人百方为请毫厘无所假借宽贷以是君居县数年告订请托之俗为之一变其在武定则尤以镇静拊绥疲人嘉靖戊戌章圣梓宫往承天道山东上官檄君德州供张□则诸内奄牌校横索百端挟威凌侮声势讻甚奴叱诸尊官鞭挞州县假言供张不办捕死矣欲以恐吓钱物诸同事者皆惧逃去君独横身当之先是君命从者舁一空棺密置旁舍中及诸人索钱急君佯谓曰吾与若诣钱所受钱乃引之旁舍中指棺示之曰吾巳办死矣钱终不可得也诸人乃稍稍引去事遂以办始君受命上官裒民间财甚巨欲尽以给君犹恐不塞君曰以半往足矣至是所需又不及其半而以其余还之公帑诸逃者皆被劾逮去而君乃受旌君本长者居常怡愉简默温温不见臧否其为吏尤悃愊至其临利害乃出锋锷片言折伏豪索敏锐集事绝出于精悍吏所不及如此君所居官率空橐以归及朝觐考满入京师又率空橐以行以是着节声亦以是淹滞于世为州县皆五六年而后迁然而上官亦往往有知君者至为考曰廉介若赵清献人以为不诬在郡县久人情吏事益练居刑曹尤以执法得情着闻君卒时年五十有九君同邑有易洞丁君者好古道明于易以传其子补斋君玑尤刻意清苦风节竦一时君为补斋入室弟子其风节亦似其师君又善教诱乡里后进从君游者君诲之不专以文艺每曰须使此心无愧神明可也其弟子浸浸有知向方者 

　　○南京刑部郎中补庵华君云圹志（王慎中） 

　　王慎中 
