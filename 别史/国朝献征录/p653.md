<!-- { "loadSidebar": true } -->
　　陈谔字克忠广东番禺人永乐戊子领乡荐卒业人学庚寅五月即拜刑科给事中遇事刚果弹劾不避权要尝奏事声响甚大听者悚然　上令饿之数日奏对如前乃曰是天生也每见呼大声秀才云尝以直谏触禁　上赫怒命坎瘗之露其首七日不死遂释还职寻升吏科都给事中一日率同列奏事□　旨落职罚使葺象房同事者先毕功降职去谔贫不能情人乃躬以之值　驾至问治屋者谁也谔前俯伏陈其故　上念谔戆直且悯其贫命复官□卯九月奉使云南癸巳三月还朝即命署通政使司事逾年署应天府未几又署刑部事所至凡百张弛悉中肯綮内申夏又转鸿胪寺亦署事也明年冬又改署工部事声绩视前有加署事四年升授顺天府尹政尚严明有汉张赵风尝出行转城隅误冲　皇太子驾事闻竟不问己亥四月癸巳有白乌乳于庭树谔以献　上喜赐金币廷臣称贺无何出湖广按察使历官三年无冤狱将代吏部侍郎师逵有事湖广留之督军寻改任山西以事忤亲王贬知浙江□□县□□改元正月封建亲藩选辅导之职廷臣推谔可用会　上一日问左右曰大声官人何在此人宜辅导使人得易闻过至是起荆府长史王书忠良鲠直四大字以宠异之宣德戊申丁母忧归郡人素服其公直有屈者多讼之谔谔语诸当道皆伸之服阕复长史与王不协遂除镇江府同知时户部侍郎周忱督漕于淮檄之修陂塘圩山相方设宜有成绩未满考以老乞归卒年六十有八谔人刚介然赋性恢谲当被瘗时叹息谓其人曰吾今夕乃大瓮所苦请其故则骂之曰叱嗟汝不知耶朝廷瘗人当以瓮令速死耳瘗者如其言遂得屈伸不死云 

　　○松江府同知李锦传 

　　李锦字在中号介庵陜西咸宁人父嵩有行义称□君子锦九岁失所恃如安成依舅氏择师教之端坐终日不逐羣儿嬉戏读书知大义日新月异成童还诸生受易于董生益肆力于学后遇秦州小泉周廷芳先生讲学得闻周程张朱学之要遂弃记诵辞章之习专以主敬穷理事又与西郭姚氏渭南薛氏丽泽讲习善则相告过则相规知行并进久之践履益醇关中学者咸敬服如宋人之于横渠云登天顺壬午乡举入太学友天下善士邢祭酒让所重令诸子受学诸子稍不恭辄遣去后邢坐事下狱锦率众抗章明其无罪事亲色养而志无不适执丧尽礼不作佛事士大夫家至今遵行风俗之一变余廵抚子俊欲延之教子锦以礼不往教及齐衰不入公门固辞余愈重之尝赙以二棺固却其一诸司有赙者辞命有不恭辄固辞不受所居仅蔽风雨茹淡服疏至于屡空临财终无苟取小泉尝难之曰有人亲病剧思食一梨求诸市不得邻人有种者非窃不获将窃之乎锦曰辱身以及其亲非孝也周叹曰在中可谓立身显扬者矣其解经极平正通达不凿说且善诱后学谆谆忘倦出其门者多名士及任松江府同知职亲戎牒奸无所售有脱役四十载者乃发其埋没即令补伍乃官守所拘不究厥施卒于官骸骨不能归其僚友赙之乃得归云 

　　○镇□□同知梁景行传（顺德县志） 

　　顺德县志 
　　梁景行者□□人也字宗烈其父文冠最先从陈献章游因率二子景行景孚学焉文冠馆于白沙习道论于碧王楼献章乃名文冠藏修之所曰见玉碧玉也景行既见献章闻勿忘勿助之旨与计偕肄业成均于李公东阳所题百鸟图一坐称善知崇明属岁饥请大仓赈之活者数万人邑多盗海上桴鼓昼鸣执新盗赦不治受记使用命迹捕宿盗尽擒之妇女惑于巫祠宿求嗣因奸廉得状尽收按诛之毁祠社学故事令有荻银移给诸生膏火　朝廷采木□南道崇明司木檄徭一百有奇人过更一百二十两景行争言崇明敝邑弗能任省五六万又请减马粮之半诸集供尽革之大抵节用爱人其夙昔如此矣改晋江未赴丁内艰服除不起先是吴廷举知顺德遇景行以国士至都御史侍郎南工部则荐景行□朝官及郡太守两疏不报廵抚应天乃以郡丞荐之而两广廵抚张鼎亦荐可侍从风宪诏有司劝□□□□□后疏得镇江府同知至则相国杨廷和假□□□□死杨一清时寓镇江请降一等之罪□□□□六事□朝验□学察党与广分封严内侍蠲逋负比十五报闻迁寿府长史归景行孝文冠甚爱之异母弟无别怡怡如也有司欲治第固辞湛若水见白沙景行之绍介若水曰白沙不作功名声利往往而是宗烈超然世外未老而死岂天不欲白沙之绪延哉 
　　论曰宗烈贰守远郡辄上书言事此其志岂抑首下僚汶汶巳哉汉法令长罢废用使者言复起以故能尽其才今非进士死矣吴献臣荐宗烈每自以弗如也呜乎非豪杰孰能之若廵抚张公亦非俗吏哉 

　　◆推官 

　　松江府推官吴公时来纪功碑（莫如忠） 

　　○松江府推官吴公时来纪功碑（莫如忠） 

　　莫如忠 
　　悟斋吴公以嘉靖甲寅来推松郡南下车会倭夷□难盘踞柘林以窥内境而郡守方公时且卧疾公摄城守奉廵台檄监军则乃未明视事日不逞宁乘城旅宿戒登陴者殊死守募巧匠作云梯春杵治火炮佛郎机铅铳诸器教士弩射予槊必习屯之四郊以备声援而寇势逼甚士女趋保于城以万计或议键关止之公曰城外非吾民耶以民与贼而抱空城守几何悉纵之入入而无居者择闲旷地合之又城隘民众壅污蒸染因大疫公四启水关便输薪榖者因其归舟以秽滞出之又多置药饵躬行视疗疫□巳郎土诸路兵过吴门总臣张公计犒逾时众大噪及至松抚臣周公属公除备公度水道所由就福田禅林外立营堡令土官以兵至者各署部伍舟人导之入以次受犒惠均而费不冗诸营帖然客兵素犷悍剽掠即不异寇公用赞画者言好语结其酋长数辈日率之以狥于郊刁斗相属酋或弗戢呼其长缚治之迄终事无敢犯者比张公移镇境上有亲兵取人一缣公鞭之数十张怒让公公不动徐对曰公用兵以安民也忍庇兵殃民乎张愧而止明年四月寇猝至攻城雨甚城崩西南隅数余丈人□□汹抚按两周公猗公急公尽撤屯戍第以箭弩数□人扼其冲两公危之公进曰兵多见弱稍示之暇彼将不虞且淖泞安能登即登从高殪之易耳两公谢不及时内徙之民薄城而居类以苦葢公虑火箭所及亟撤之而阴识其姓名于屋材夜选卒运之城外以木栅扞修城者卒且股栗无敢前公首驰一骑出南门皆从之平明栅毕三日而城完复以栅材还民屋则固昔所识也贼知我有备弃而北走将突南都公建议曰欲窘贼所如顾方略何如耳第决震泽水断松陵道贼能飞渡耶当事者从之急檄吴江令泄湖水出平望趋淀山湖严以水兵塞诸隘贼果由檇李道平望阻水不得进徘徊一堤中自相蹂践我兵出其不意先后遮击之斩首三千余溺死者无筭此王江泾沈家庄之大捷语备倭者快之至今而本始所繄公首谋也夫松固国家财赋重地百万生齿所系安危计甚殷要以幸生承平咏歌勤苦廑然乃能上输国服下恤其私以称乐土自倭夷作难民不知兵儒吏愕顾城之不亡者纔如累卵公起自诸生赴义仓卒出入危城躬履行陈三年不宁食寝督视战守辞指激扬临敌制变所至见奇固沟垒金汤作羸弱貔虎障蔽全吴保宁畿辅厥功茂矣及事既定大吏蒙玺书之褒将士受不赀之赉而公保障之泽在吾民者阙然未议也今去松廿有余年而蔽芾兴思中和□颂独有人心未泯之公在于是畎亩遗黎绅绚士隽偕凡若干人属莫如忠撰次其事碑而永之如忠固有道义之雅于公又采自舆诵恶敢以不文辞公名时来浙江仙居人以嘉靖癸丑进士由松郡推入刑科给事中言柄臣不法事遣戊□表隆庆建元　诏起行间洊晋南台御史中丞阅视江防竟以忤时家食尚需　简命云 

　　◆知州 

　　邳州知州宁直传 
　　凤阳府亳州知州颜公木墓碑（许宗鲁） 
　　州同知 

　　○邳州知州宁直传 

　　宁直山东滕县人性颕敏好学洪武乙卯举于乡学官宣德间擢宿迁知县宽廉乎易兴学劝农□□月民相率趋令邳州有张氏以种瓜业一夕人刈其苗殆尽诉于直直曰汝有雠家乎曰李荣与予旧有怨直即召荣及瓜田四邻收其镰锄数十事雪之独荣镰水味腥苦荣遂辞服州民张谨妻朱氏昼失金环钗钏六事姑所挞几死其兄弟诉于直直召朱问曰是日往来者何人曰有出嫁小姑并邻妇三人耳即日召四妇人至则以布蒙其面坐之帐中使其伸足帐外令隶曰此是盗金镮者取大杖杖之一妇即缩其足出而询之乃小姑也一鞫即服邻境杨氏兄弟五人争产讼经年不能决越境来诉直命跽庭下累日引古人兄弟友爱者反复开谕之五人感悟请不复争上元县人有囊钞五百贯人盗去诉于直直曰汝何所见荅曰只枕一石他无所见直曰奈何令人取石入城隍祠决而求之复以其状焚于祠下人争趋观密令隶数人听察众中又令二人立门下凡观者出入皆索钞一贯无钞者不得出有二人私相语曰我知盗囊钞者出此我与汝即其门道其故彼惧而分我则巳隶辄执之遂得盗钞者其理民讼多类此正统元年卒于官邑民老幼携扶哭于县门相属不绝有送丧至滕葬毕而后归者 

　　○凤阳府亳州知州颜公木墓碑（许宗鲁） 

　　许宗鲁 
　　明有颜大夫者讳木字惟乔随之应山人也遡其先叶源自宜春历世载德逮洞玄公笃生大夫其生也童丱岐嶷弱冠秀发壮而有室抗迹前古惇孝克友懋学砥行非礼弗蹈非圣不诵乡之人称颜季子而不名葢尊异之也正德丁卯举于乡有司庆得人焉明年试于春官不第乃游南壅海内衣冠翕然宗尚咸以颜季子师大夫直任弗谢归则德艺两崇蜀犬视寰宇愿纳交者无间秦越岁丁丑举进士居都下与其乡之人黄冈王生廷陈颉颃声誉然端雅峻洁人怕右大夫益自信求同于道弗求同于俗乃竟干时禁外补许昌大夫守许昌先教后政纲目井井渥于泽下浇于承上再期政成使者扬于廷将移归德乃竟移亳葢亳人当枢欲庇其土也亳故有武豪石氏弄日示州守大夫锄折不避乃又鄙抑当枢人于是谤沸洋溢蛊眩耳目铨衡眊焉竟落大夫职以归于时怨者肆行将梗于途而亳民德之护持以行得返于乡大夫归益淬砺自信不以进退爽节乃言曰彼能尼吾仕而弗能错吾履能黜吾爵而弗能隳吾学吾将树风立言示范来世乃谢绝公府慎交亲宾沈宴典册遗略世故屹然表立望于淮汉之间乃自号曰淮汉先生而人亦翕然信之不疑也于是首着家政以范俗次作州乘以裨政又作邑乘以善治作七礼解以崇礼作选诗评以复古作十朝小识以存故而其纪皇统述圣孝则聘志兴都笔削是宰乃其诗若文则烬余稿具之矣总其学行大都则质直若汲黯无隐若范武子廉若杨伯起不私若包希仁任若陶渊明辩博若荀卿沉潜若杨子云恢弘该括若司马迁班固古雅整厉若颜延之谢灵运言有可法行有可尊葢亦兼古昔之蜀犬今时之萃美丽昭水终矢言弗替乃其仕履亨塞所弗较也西京许宗鲁曰余表颜大夫之墓有深慨焉大夫有辅世长民之德匡时济艰之才华国鸣世之文制礼作乐之具顾乃小试辄沮终焉卷藏天邪人邪抑亦时邪余与大夫同举进士钦向其人谓当柄用康济斯世今巳矣哲人多穷大才难用岂不信哉爰述其槩刓勒丰碑倡烈表阡穷壤悠玄斯名始终云尔 

　　○州同知 

　　睢州同知卢熙传 

