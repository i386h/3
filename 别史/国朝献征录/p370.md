<!-- { "loadSidebar": true } -->
　　李友直字居正直隶清苑人　太宗皇帝在潜邸将举兵靖难北平布政使张昺知其谋会其僚欲奏发之时友直为库吏密以告于　太宗得禽斩昺等友直以功授北平布政司右参议既建北京改布政司为行部升左侍郎时初作宫殿营缮务殷咸命友直董之遂改为行在工部左侍郎　仁宗皇帝临御升北京行部尚书奉命祀西岳及周诸陵既还言关中民疲困状深见嘉纳　宣宗皇帝嗣位改行在上部尚书凡朝廷有大兴作悉以委之正统三年九月卒遣官谕祭命有司治丧葬 

　　○工部尚书王卺传（实录） 

　　实录 
　　工部尚书王卺陜西郿县人自太学生授苏州府同知历应天府治中山西右参政山东左布政使所至有惠政及民正统中升行在工部左侍郎寻进尚书居工部八年营建宫殿百工政令卺赞画之功居多正统末请老致仕归家十五年以疾卒时天顺七年七月遣官谕祭卺笃实廉慎而才亦精敏历官　四朝有誉无过老益狷介不阿是时王振用事卺累被侵侮故未衰即引年而退 

　　○工部尚书兼大理寺卿赵荣传（实录） 

　　实录 
　　工部尚书兼大理寺卿赵荣字孟仁其先西域人寓福建闽县初姓王氏其母舅萨琦为编修荣从来京以能书秀才选任中书舍人己巳之□虏众奉　上皇车驾至土城邀大臣出迎会议遣官往众相视无肯行者荣毅然请行遂升大理寺右少卿充鸿胪寺卿与右通政王复出城朝见进羊酒等物还改太常寺少卿景泰初升工部右侍郎与都御史杨善同使瓦刺奉迎　圣驾回京录功转左侍郎理部事天顺初升本部尚书曹钦作乱督军杀贼降敕嘉奖命兼大理寺卿　英宗尝与大学士李贤论及其事称其忠寻患风病辞职有旨令养病成化十一年三月卒年六十赐祭葬如例荣体貌丰伟有才干能应変而不事纷扰陈汝言尝言于　英庙谓荣不学无术及汝言败命多官鞫于庭荣诘汝言曰尔有学术顾乃为如许事耶汝言默然 

　　○太子少保工部尚书万祺传（实录） 

　　实录 
　　万祺字维寿江西南昌县人少为县学吏颇知书以善星命擢为鸿胪寺序班有援之者超擢为吏部主事天顺初从太监曹吉祥首事升郎中曹钦乱以援大学士李贤于难荐升太常寺卿成化壬辰升礼部左侍郎丁母忧起复任事为言者所论改工部丙申升尚书管易州厂柴炭寻加太子少保成化二十年正月卒赐祭葬如例祺起自胥吏处要任巳骇物论又居六卿之列且加以宫保一时大臣不能执正而科道亦噤不上信人心为之不平然其为人亦谦约不敢怙肆不甚为士大夫所厌恶故得保全云 

　　○太子少保工部尚书王复传（实录） 

　　实录 
　　王复字初阳顺天府固安县人正统壬戌进士初授刑科给事中升通政使司右参议寻转左也先入寇时选能使虏迎　驾者复请行遂授礼部右侍郎与中书舍人赵荣同往还升右通政再转左丁继母忧夺情起复踰年升通政使遂迁兵部左侍郎命清武职贴黄成化初擢本部尚书以陜西多事命出巡边得便宜行事凡所建置多合时宜言者谓复居兵部非宜改工部久之加太子少保巳而乞致仕从之赐敕而行仍令有司如例给夫米终身成化二十一年六月卒年七十赠太子太保谥庄简赐祭葬如例复重厚寡言雅志冲澹遇人不设城府临事审处绰有条理与人言未尝有矜异色一时公卿有大臣体者惟复人不尽知也且好古嗜学廉约自守不事矫亢故能以德量保其禄位而终近时大臣没而得谥者多出于同年当道子居显位惟复以公道得之 

　　○资政大夫工部尚书赠太子少保谢公一□□状（何乔新） 

　　何乔新 
　　公讳一夔字大韶姓谢氏其先本晋太保文靖公安之裔世家南昌新建之古源祖永亨避仇匿于婣丈王氏家遂其姓及公贵显乃请于朝复先姓云父得仁为汀州经历以廉惠得民心部使者荐之升推官谳狱明恕正统己巳大盗起沙县攻围汀城势张甚郡推集民兵助阃帅守御屡挫贼锋既解围官军执村氓四百余诬为贼又为力辩得释民德之及卒汀人建祠以祀焉公天资温粹弱冠从翰林侍讲吉水尹凤岐先生读蔡氏书先生览其所作经义论策大加称赏语诸生曰大韶他日所就吾不及也吾于文字间见之矣郡推卒于行营公扶柩归葬居丧读礼足迹不入城市免丧以所业赴江西乡试名在前列会试礼部以书经冠天下士及廷对　英宗皇帝策以礼乐刑政之要公所对上推唐虞三代之盛下及汉唐宋沿革之详凡三千余言末又曰礼乐之本□政之原不外乎一诚臣愿陛下运此诚以兴礼乐则大礼与天地同节大乐与天地同和矣运此诚以用刑政则一政之出人信之如蓍龟一刑之施人畏之如鈇钺矣　英庙览之深契　圣衷赐进士及第擢翰林院修撰又命公与庶吉士杨英等同进学于翰林俾读中秘书繇是所学益博发为文章不为奇崛雕刻之词而纯鬯渊永人共推服少保李文达公尤重公每以伟器与之修　英庙实录文达为总裁以公为纂修官据事直书得史官体　今皇帝初御经筵以公为讲官赐银二十两钞二千贯纻丝二表裹实录成升左春坊左谕德加赐银币等物尤厚公因请假归省先茔抵家捐俸立义学教族党乡闾之子弟又置义田义仓赈贫无以养者郡推祠在汀躬往祭奠遗民迎拜公接之无贵贱皆与抗礼汀吏民咨嗟颂其贤暨还京会朝廷以星变求言公上疏陈五事一曰正宫闱以端治本二曰亲大臣以询治道三曰开言路以决壅蔽四曰慎刑狱以广好生五曰戒妄费以足财用忠恳剀切多人所不敢言者士大夫翕然称之虽不识公者读其疏亦皆感叹想见其为人　上以宋元二史予夺迄无定论特命内合儒臣妙选学识老成者用朱子书法编纂成书以续通鉴纲目时翰林在选者仅十有四人而公与焉公分修元史因推广前待制王祎之论以为泰定帝为世祖长孙宜承大统燕帖木儿迎立明文不过欲因际会图富贵尔故于燕帖木儿举兵以谋逆书凡以兵附燕帖木儿者以谋叛书于上都遣兵以讨叛书一止前史之谬君子韪之书成进御升翰林院学士赐宴于文华门右廊又赐钞一千贯成化十四年二月皇太子出阁诏简儒臣充东宫官公与学士彭公彦实等皆以学行选侍讲读十九年九月升礼部右侍郎凡制度仪文多所裁定前所未有者必稽经考史参以祖宗旧制具为仪注务使可行二十二年冬升工部尚书工部所掌素号繁猥而工匠之长号作头者持吏短长恣为奸利公考校案牍严勾稽剔蠹弊谨物料出纳之数正匠作逋匿之罚斥遣作头不得近左右凡有营缮必计程期虑财用以授属官之廉能者使董之故费出有经人无久役二十三年公得痰疾卒享年六十有三事闻赠太子少保赐钞万贯赙其家遣官谕祭者再且命有司治葬公为人天性乐易待人接物一本于诚尤笃友谊有误罹法网不能自直者必语所司为辨之不啻巳事或材可用而沈沦下僚者荐诸当道拔而用之不幸客死者为归其丧或恤其妻子在翰林屡典文衡尝考礼部贡士得□伦直诸魁选巳而伦以状元及第考南畿□□得□鏊以冠多士及试大廷鏊名在第三人皆服□鉴自少好学至老不倦所著有古源文集若干卷藏于家 

　　○太子少保工部尚书贾俊传（实录） 

　　实录 
　　太子少保工部尚书贾俊字廷杰直隶束鹿人景泰元年乡贡士授监察御史出巡浙江山西陕西河南南畿所至皆有声擢山西按察司佥事恊守宁武诸关修明军政边徼晏然寻迁副使分司临清用荐为右佥都御史巡抚宁夏至则持宪度严军法数年虏不敢犯入为工部右侍郎时河南饥命俊赈贷多所全活未几转左遂进尚书加太子少保俊为人清慎俭约终始不渝在工部数年饬材训艺动必信度人无间言累以足疾上疏乞休久之乃命驰驿归仍敕有司岁给食米舆隶弘治八年六月卒年六十八赐祭葬如例自俊之去工部也继者鲜能及之俊可谓无愧大臣云 

　　○太子少保工部尚书贾公遗事（李堂） 

　　李堂 
　　公讳俊直隶束鹿县人景泰元年乡贡擢监察御史历按治浙江等处风采壁立九载升山西按察司佥事转山东副使操持日厉受知历城尹吏部公荐陟都察院右佥都御史巡抚宁夏六年升工部右侍郎转左奉敕赈恤河南等处地方灾伤激扬镇定事竣复部声望伟然弘治初本部缺尚书黜邪崇正之际时三原王公为吏书以众望推陟部正内署□□□之奏立清匠司痛革作头□□包替□放私□□□印假班奸弊遇朝审重囚力争假印罪犯不当矜恤建议差官点验内府长工人匠凡在营有人不许勾逃审验上班人匠有力者俱令纳价以备顾觅买办物料痛抑势要高抬虗估浙江荆州芜湖三抽分处主事及洪闸等属官事满严加甄别未尝轻以廉介字样与人一时属员更相濯磨葢政务与各监局相表裹而内官监尤为掣肘公坐镇纷拏惜费剔奸体国惠民之政始终如一日亦遇　孝皇知眷倚任之专故能全其志节以足疾三疏允致仕每询其起居欲再起公竟以疾卒年七十公刚介出于天禀好善嫉邪严于泾渭自夫人李氏没家无媵侍公退门无私谒亦未尝轻易及人门投刺往还时潘公礼为右侍管理易州山厂气节相符尝乞休致三原王公奏留之曰前此管厂者未能或之先也及归贫不能自给人以二妙目之 

　　○荣禄大夫太子少保工部尚书刘公璋神道碑（林俊） 

　　林俊 
