<!-- { "loadSidebar": true } -->
　　公讳燫字景辉号毖斋方壮年时以布衣晦迹江湖间文超厉卓越不作常语邑人未知公也岁庚子前侍御江西吴公秀尹吾慈一日试士偶得公卷于羣众中独惊叹以奇士公由是知名是岁公年二十五即举于乡辛丑连举进士及观政工曹日赴部供事唯谨大司空贾公俊私识之既而授南京兵部武库司主事转车驾员外郎皆耿直有声守备中官蒋琮最骄横尝嘱公以不法事弗听蒋衔之反驾公以罪系狱年余公论皆直公卒获宥公名自是益彰彻后改南京刑部江西司员外郎最后改山西司郎中明刑执法称西曹之最时大司徒孙公九峰与公同年又同官兵部知公深孙调文选会广州有缺孙即言于太宰耿公曰是无以易吾景辉者遂擢公知广州岭南大郡前守以瞶瞶败事公既至教令一新兴仆举坠每侵晨吏抱文案鱼贯以进公指摘奸蠧画一以示须臾而尽吏受成案而去噤不敢出一语广民喜告讦皆属目于公公悉召其人讯之立得其是非状皆匍匐悔罪阶下始而纷诉盈庭继而讼者益少人弗敢欺公性度简易率以嘻笑集事然本刚劲不肯习谀可否其所经画苟自信即□官欲挠之不可得广城控引诸番际大海茫洋数千里虽物货阜繁而中有隐忧公缮治城郭操练兵卒时戒不虞众或迂公其后佛郎机之变人始服公先识郡属如新宁等邑半盗区公曰是未易以恩信抚也乃谋之督府次第举兵取其渠魁诛之其后始惧而自戢公尤善理冤狱先是有龙游人王姓者与其甥同货于广其甥被市井无赖六七辈掠其货杀之沉于海王讼之御史下府理官鞫其事反坐王以罪王呌号称屈公从旁踪迹之遂得劫杀者追其赃皆实悉置于法又有旅客人谋而死分其尸在南门公亦密遣人伺之获其人乃所尝与仇者亦正其罪由是治称神明按抚以公卓异言之朝诏进公阶亚中大夫食从三品俸而视事如旧将以需大用也正德初既六载满绩适逆瑾欲以顺天府丞缺偿公冀得金三百两公曰京兆丞顾可以贿赂得哉忤其意遂致政去去之日民攀送载路其后切切思公不忍忘公作诗文皆自出机轴铿然可诵退而家居凡二十有七年日与三数耆旧徜徉于山颠水涯绝口不言时事亦不溷迹于公府人尤以是公难公没于嘉靖壬辰距其生景泰丙子年七十有七其先出汉之袁安子孙迁徙不常至宋咸平中有登进士第讳元者新昌令就居磕山十一世祖讳寿者复择地始家慈溪曾大父讳智大父讳孟奇父讳彬号赧庵以公贵亦累赠如其官 

　　○雯峰先生饶公秉鉴墓表（何乔新） 

　　何乔新 
　　呜呼此雯峰先生饶公之墓公尝仕郡守惠泽流于人声绩焯于时矣予不称其官而表其墓曰先生者盖先生有德之称士而有德功名富贵不足道也公讳秉鉴字宪章世家广昌之麟角里曾祖仲实祖文远父希明累世不仕而以长厚称母揭氏公生长巨室思以文学显其身以及其亲初从监察御史聂公宗尹受春秋又从教谕罗子浚受尚书发文章词采烂然览者惊异弱冠游京师先宰一见许以国器且作文赠之曰它日竦壑昂霄必子也正统甲子领江右乡荐两试礼部名俱在乙榜例授教职辞不就卒业太学时李忠文公祭酒士之明睿者多在馆下公独与彭文宪公友朝夕相切磋学益进景泰三年除广东肇庆府同知肇庆地险俗犷号难治公疏瀹宿弊均徭赋绳豪猾惠贫弱境内以安邻郡有羣盗侵掠至境上公督民兵败之斩获甚众属邑有奸氓聚羣不逞欲乱公单骑入其地晓以逆顺众讙然罗拜而散右都御史马公昂征泷水徭公献平蛮策马公善之委公城泷水上其功于朝升四品俸佥都御史叶公盛巡抚两广召公询以时事公具言盗贼所繇起与平寇安民之策叶公深然之用其言羣盗稍辑佥都御史李公秉巡抚南畿闻公□荐于朝欲以太平府太守不果用寻以叶公荐迁知廉州府廉与交址接壤连年用兵重以中贵采珠民不胜困公规画有方民以不劳又什伍其民教以骑射有寇至辄击败之叶公上其功持赐宝钞彩公痛两广贼势日张民日凋瘵具奏监军及诸将无平贼方略所至惟事刻剥战小胜则张虚声以邀赏大衂则匿不以闻臣恐数年之间两广尽盗区矣章上权贵大怒思有以中之会公督兵饷远出寇乘虚袭城陷之众咸以失守公罪坐虎职廉民千余人诣当道讼冤且言知府文吏非守城者况以公事远出城陷非其罪也乞还知府以活吾民时当道多忌之者莫肯上闻公归家优游泉石以书史自娱又作义仓以赒贫乏立义学以教宗族建雯峰书院与翰林修撰罗应魁讲学其间成化二十二年十月以疾殁于家年七十有四所著有雯峰集春秋提要春秋会传传于世 

　　○知府陈章传 

　　陈章字一夔华亭人少贫力学天顺壬午举于乡会父丧家居教授不出者十年御史天台陈选闻其名特就访焉巳而入太学司业耿公所器许成化戊戌第进士拜刑部主事或问公老儒也此何以处则诵周元公之言以对曰杀人以媚人吾不也将终身行之进员外郎郎中天津有冤狱逮系百人词连及大臣久不决章一往得其主者寘之法而余皆获释尚书何乔新尤重之凡狱有疑与称冤于理寺击登闻鼓者必于章决之有不合者必反复辨析当于理而后巳有御史按陕西以疾恶忤贵近系狱章鞫曰御史非私也即罪不至于死贵近愬于　上廷鞫之议者观望不敢决章抗言于众曰朝廷清明兹事不宜手滑今　天颜咫尺可否在一言而连日龃龉公邪私邪众知不可夺卒从其议迁湖广按察副使未行坐原从卒犯法以旧官调瑞州府同知尽心事事人不知其谪者升知高州府时方征云炉大桂贼章檄招之降者十余种任事者欲杀章力争得止或遂谓兵可撤又争止之乃设赏格遣人四出招捕有降者劳赐而遣之贼遂解散移黄州府会御史来勘事强檄诣雷州病瘴卒章人端重言动有则喜诗与李西涯谢方石诸老相倡和出不以罪又投荒以殁时论惜之 

　　○广东韶州府知府陈公绍墓表（黄佐） 

　　黄佐 
　　公姓陈氏讳绍字用光所居对百楼山因以自号上世居台之银城唐建州守请徙饶三世孙德徙德生尚书祠部郎庆庆八世孙远宋进士建炎扈跸南渡逐家越之上虞云曾大父霈大父顼咸有令德父逑比庄翁式笃前烈以公贵封御史母严氏封太孺人公自幼颕异弱冠举于乡壮年登进士授庐州府推官以明允称会守与倅不相能抚按使廉其事或以僚友嫌公不避竟直守时论韪之被召诣京师将首擢谏署适前倅谒铨怀怼萋菲或从臾诣选郎公不可曰媚人吾弗能也于是拜南京河南道监察御史嘉靖庚子崇明海寇啸乱檄留都当事束手武臣失纪公抗疏请儆厉乃咸震詟襄力献功辛丑巡上江西接彭蠡东抵青海贼故出没置巡牌甲伍上下讥察江海廓清复命疏江洋便宜五事及文武庶僚臧否闻者叹服壬寅之秋北虏大侵西人半屠僇公慨然上疏曰宋时中国相司马辽人戒饬边吏今当谁咎哉庙堂肃然然自此不能安其身矣癸卯考最将行报擢韶州知府公怡然赴任至则与民更始榜十余事其大者曰清本源曰申圣谕曰禁侈俟曰稽积滞曰辑盗贼一郡咸屏息而听矣乃修张文献墓新余襄公祠祀章九皋父子以风之乃简七学弟子员于濂溪书院若明经馆之师以训迪之士民沨沨乎动矣巳乃条葺而事厘之俗故髫年纳妇之厉禁徭役以人一丁配粮一石贫民苦之改议丁配粮五斗曲江附郭里甲烦费之稽籍分日缩十之七郡堂就圯发帑羡捐罪赎葺之踰月而成民不知费韶民贫而喜讼得其情而捐其赎讼者感化英德有杨金者杀吴福泰贿吏嫁罪蒋效文翁源池成鉴谋杀嫂侄饰伪牍冀幸免公一讯皆大辜合郡以神明韶西界连州清远万山徭人蟠据时出剽剠公稽补徭官召谕赏赉申明约束于是诸猺亦皆喁喁听命令矣乙巳岁大饥公发粟躬校给迄无冒得者民大称便既而四月不两至于六月公闵之徧雩于山川百源曰某有罪降罚予一人罔以某一人生月而移灾于百姓日勤奠痊暑毒弗戒忽感曀而晕时雷震电坐若假寐巳复苏言及郡事而卒盖是月二十二日也呜呼两至而公逝公以一身易百姓之命耶闻者莫不流涕距其生弘治辛酉年仅四十有五悲夫悲夫天道固若是乎公性孝友善承北庄翁严训遇二弟维绾尤笃居常醇谨沉默廪廪刚介不可干以私事有关系义形于色居官廉慎卒之日衣囊书箧外无长物遇事审计不轻举举必有成交不妄与与者可死生壬辰下第将归一友同舍偶病疫且殆公曰随众弃去如此友何独留治疗俟其愈乃行其平生大致类如此 

　　○潮州府知府郭公灌传（郭一鹗） 

　　郭一鹗 
　　潮州太守公讳灌字达诚别号一庵生而颕敏异凡儿性峭直端方不轻借人以色笑望之知有道长者甫弱冠补邑增生年二十五中式乡试十年成进士奉采　孝庙实录锦旋东桥称觞两尊人前里族人艳羡之巳谒选授刑部主政冤狱多所平反署员外郎以清介振声四年旋擢浙江宁波守守一载以外艰归服阕补广东潮州守四明之巨室相望潮阳之商舶如织公守两郡能令权贵敛手舶税绝不入私囊故两郡人士迄今尸祝公亦以肮脏之性不善阿当事坐失当事心飘然返初服矣致政之年纔及强仕公以经纶未尽之用施于家政一切缵承先封翁德意祭品仪节未定者家范约条未备者公手自劈画斟酌着典礼世式由之会里有田数千亩两姓各称主而苦乏沟浍旁通遇旱涝即不支公疏浚之导之规摹于是两水夹流十沟绣错数千亩穰穰有秋而风气亦藉以拱卫里族迄今赖焉公晚岁尤工诗文所著有家乘有宝和堂记楷书草书并擅一时年七十五犹日与族之长老里之先达五老会会即以训两姓子孙世世协睦词其用意忠厚如此若夫宸濠之变虔台王文成礼聘公代署府篆固守城池辑宁维桑俾维桑不知有兵甲当年巳具王文成奏绩疏中会有忌文成者并置公功不录公曾不以介念也夫公才有余于治郡而秩不足官有余于二千石而家不足德有余于里族而庆不足不足者补天之道也久之自定行且睹清白吏子孙渐次显达以酬公生平是阐幽而立之传 

　　○广东惠州知府沈君垣墓志铭（郑晓） 

　　郑晓 
