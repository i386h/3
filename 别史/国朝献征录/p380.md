<!-- { "loadSidebar": true } -->
　　罗明字文昭□□□□府南平县人成化丙戌进士拜河南道监察御史初奉　敕清理浙江盐法均徭戢横权豪敛迹继巡按广西适有　内批命镇守少监黄泌贡其地之所产禽鸟明奏止之行部所至宪度严整首汰其贪吏之尤者境内肃清还掌道事会冢宰员缺朵颐者众遂率同列上疏谓宜公议推举必得才德兼茂闻望素着方可委任若授之匪人所关不细由是奔竞少戢京城东直门灾　朝廷范白金为真武像遣中黄门送武当山崇祀以弭灾变明复率同列上疏以为徒费财扰民而无益于事又因灾异迭见率同列陈言修省因及　銮舆游幸南城西海赐赉无度非敬天弭灾之道时有大臣以贿罢而夤缘复进者又有近幸越例奏请得录其幼子入监者又有方面以考察被汰而妄诉屈抑得复职者明俱率同列奏乞追寝前命时论韪之迁陜西按察司副使奉　勑抚治汉中汉中多深山茂林为逋逃渊薮明奏立白河县以安辑之寻以内艰去民送之者遮道涕泣不忍舍起复仍副陜宪会属州民有在嵩□□发银矿因诬逮平民论死者四十余人明为辩□坐者三人而巳俄迁本按察司使值岁旱饥人相食明为求所以拯济之法无所不至仍条□荒二十事上之多所施行□人甚众□云南□□□使明以其地去　京师最远民夷杂居为政务从□易不事苛扰论者以为得体未踰年擢都察院右副都御史奉　勑巡抚甘肃其地即古河西五郡也控引西域流沙诸部落番胡参错号称难治明居陜日久稔知其宿弊首奏罢贡献以息横敛复奏夺势家所擅草湖之利以还军士他如均水利清兵马蠲逋负多所建明其于学校风教尤尽其心尝奏请增贡额以振掩滞又选秀民著录庠序以教养之先是甘肃祭先圣率用俗乐明至命所司讲求礼制备古□□器服而演习之八音既谐遂奏以奉祭边方之人至是始知有雅乐而一洗前日之陋也弘治己酉东路有小警且有　诏录囚徒明旧苦中烦疾至是以劳复作遂卒卒之后旬月　□廷以其有区画哈密之功降　玺书褒奖寻以工部□侍郎　召还皆不及见矣明为人外和内刚历官二十余年清介勤慎始终一致人未尝见其有过举云 

　　○工部右侍郎□公理传（潘□） 

　　潘□ 
　　理字贯之举成化丙戍进士历官刑科给事中□□事中都给事中参驳详允有所举奏不务急刻充　宣宁王府册封副使不受馈赉同考礼部时称得人奉　命核大同宣府闲地为豪势所侵者请给贫民入其租迁鸿胪寺左少卿寻改大理寺左寺丞详谳任平恕勘　阳曲王府狱事涉疑闇陈　朝廷亲亲之义　王以下感泣服罪解诬逮者若干人领武选贴黄事进都察院右副都御史巡抚河南值岁歉河大决汴城几垫有议迁改者民心汹惧公曰迁岂易事乃增筑汴堤高厚祷于河水亦去又祷雨于南阳诸府雨辄至湖广饥民流入卢氏永宁将构乱躬往抚谕发银谷赈之有司请俟奏报曰事在不测俟奏报民死且尽去为盗如以为罪某当之比勑至悉如所议全活不可胜纪赵王府狱事尤重为陈父子慈孝之道王寤事遂寝奸人以民田诈为闲地投献诸王府朦胧陈乞一一疏其情请申禁例汴多货集官先立市魁为行头商贾受制乃一切革去民皆便之礼遇羣吏询民疾苦暨政令得失人人得尽陈所□因采用之寻升工部右侍郎阶通议大夫征□□□老稚遮道不忍释在部愈勤慎修沙河桥旅茇旁舍军夫赴役者时致慰劳会苦寒请暂停役及春从祀南郊归得疾讣闻　上遣官谕祭命有司营葬年六十公邃经学为文简劲言温气龢若无官者尤好汲引后进有片善奖藉不容口仆吏非大故不加棰挞卒之日无贵贱疏戚咸悼惜焉 

　　○工部左侍郎潘礼传 

　　工部左侍郎潘礼字嘉会河南归德卫人天顺庚辰进士授给事中转左给事中擢通政司参议右通政以忧去服阕改南京入为太仆寺卿管易州山厂迁工部左侍郎任如故厂有嬴利礼一无所取由是以廉洁知名弘治中三疏请老进资善大夫给驿归归十三年为正德丙寅于时年八十有一矣草舍饭蔬意恬如也巡抚河南都御史韩邦问言于朝诏有司月给米三石以示优老养廉之意初归德有河患礼归乃居乡一日寇至无可取物礼曰有酒可饮寇诺羣饮之去礼缘是复居城中然简交际在城中常徒步出城乃御车其敦朴如此正德三年十一月卒其乡人愈益称之 

　　○工部侍郎李堂传（雷礼） 

　　雷礼 
　　李堂字时升别号堇山宋丞相昉之后七世祖翼□渡时仕庆元郡因占籍于鄞居郡城之孝闻坊堂孩提即颖异八岁日记数千言属对敏给往往屈其坐人传诵至今甫成童受知于董学新喻胡侯荣考最即廪于庠弱冠登成化癸卯乡试丁未上春官安成刘景元名重词林慎许可分经抡秀深叹奇之巳亚易魁人犹称屈大对成进士展省东归方乐具庆葵轩公忽疽发于背公为吮之弗瘥太淑人相继考终哀毁踰礼几不欲生终制久之方谒选授工部屯田司主事束鹿司空贾公一见语合选差监税竹木于芜湖先是中贵宋昂夤缘内批指取　御木张甚沮遏商人公至务从宽减虽亏课重得罪弗计刮剔宿蠹照上年解额存留羡余籍记以充后解宋意衔之所知每惧之以祸曰吾非不知宋为要人亦欲顺适其意其如羣小观望规利何苟此隙一开幸门益启国课愈塞吾以身任之力杜其渐他尚奚恤自是此辈卒不踵差巳而复部贾公喜动颜色曰倍宜对读题稿案簿少作诗文一志在公寻升营缮司员外郎犹以是司虽剧剸而不咸奏调屯田司　诏修大明会典委造工典文册史馆取用不遗又集屯田题□议免取画士及铜鼓人匠议革南京芦洲积弊议禁易州厂科罚议革顺大府功臣太监坟夫议减后府柴炭价银议添差科道官监收巾帽局皮张议惜薪司抬柴雇役等数事案呈申明着令大拂权幸众方危之迄守正不动升营缮司郎中益感遇思奋清宁宫灾系　太皇太后寝闱　不庙圣孝益虔手勑营□公□□□　内帑免征天下计苏民困回天戒杂□□言□原□之半工□存积动支之数什三是时提督英国张公懋兵部尚书马公文升工部尚书徐公□□荫赏有差联章保堂翊扶　圣孝劳绩奉　温旨□京职二级公三疏辞免略曰营缮乃臣子职业之当为□谷尤士类名检之所惜宜循常资敢膺□典以招物议铨部多之上请　上亦俯顺其谦□升俸二级嗣岁　勑建礼部与修阙里费皆前积所遗民用不扰司空益倚重之委专覆两京建白事条及集是司题稿罢筑兵部奏请京师外城与御史王约建京师辅城止添盖国子监道德高原教化无穷二表门停南京内府不急工程取回烧造饶器内臣痛抑宁府请益琉璃瓦价及吉郑等王府非时造作议霸州苇地征租太重元宵灯火糜费太滥如屯田集议着令加核焉曰所愧聚敛不如盗臣欲免聚敛先革盗欺诸役之大诚非得巳既宽坐派而存积不赀以备急乏此皆　孝庙优容小臣少效微涓尔何能为哉太宰倪文毅公雅相器重剡荐太常寺少卿吏科给事中王洧等疏公资望而荐之决黄冠者竟沮止之复以应天府丞荐命下众乃驩驰往事事分莅属县剖理词讼检查钱粮句容县给事中赵钦罪犯不法连坐无辜淹禁屡岁公承委片言折之成狱独置钦重典远近称快高淳溧阳句容县姓孔大户诈称圣族脱漏科差究竟一体执役建平县岁饥吴广五等聚众假以称贷抢掠闾右相守望御侮杀贼讹言惊众洗剿几激大变公单骑谕以祸福众感泣执献渠魁以殉胁从者慰遣归农当道韪之以口舌代甲兵可属大事织造内臣崔侃越分科扰力奏止之民始聊生正德丁卯应天乡试有贿通关节巧取高第者人言沸腾往岁付之不知以致益无忌惮公提调是科显诋黜之者三人为国荐贤于斯为盛御史聂瑄奏当超迁丞弼奉命历试南京光禄寺卿四年升南京都察院左佥都御史敕整江南北旧制舟师未几会工部缺右侍郎蒙恩简命从人望也凡大举措必竭两端开诚商论共成国是两奉玺书督修京仓落成汴徐河□□□□兼左佥都御史总理修浚抵曹县因已集人夫筑长堤自大名至沛县三百余里又自荥泽抵永城县疏通水道以防溃决是时洊罹刘六刘七兵荒言官乞暂取回京　诏可之濒行会计河南工费二千两外山东存积并追完各处缺工之数共银五万两有奇收库作国正计不许擅支镇守河南太监廖堂弟廖纪表裹逆瑾重以巡按御史张麟为之心腹不遂侵渔深怀忿嫉后从巡抚便宜发此银筑汴城外郭防御流贼民恃无恐存遗惠焉归命于朝坐大学士梁公储尚书李公鐩迎合廖张意朋计下石先几引疾诏许乘传还乡痊日有司劝驾干清宫灾朝议起之不果高蹈一十余年闭门纂述有正学类编一十五卷四明文献志十卷梓行于时杂着堇山遗稿若千岁之箧笥每曰吾自十五至三十学为仕也皆皮肤自三十至五十仕而学也皆土苴四十乞身五十得请冀由史而经即事求道辨疑衍义以待后之人云 

　　○通议大夫工部左侍郎夏君昂慕志铭（李东阳） 

　　李东阳 
　　君姓夏氏讳昂字景德其先苏州吴县人　国朝洪武初以闾右徙实南京永乐间再徙京师占籍顺天之宛平祖仲文考福敬皆赠通议大夫工部侍郎君举成化丁酉京闱乡试甲辰登进士第丙午被简为工科给事中弘治己酉选右给事中壬子迁礼科左给事中甲寅擢湖广布政司右参议久之始迁福建右参政正德丙寅进陜西右布政使迁南京太仆寺卿己巳擢都察院右副都御史总督南京粮储庚午召入为工部左侍郎甲戍十月十三日卒距其生正统己巳二月二十三日年六十有六　朝廷遣官谕祭赐葬君少精易学根据经传文理鬯达丘文庄公为祭酒试诸生屡寘首选梓其文以传四方学者执经问业前后百余人分布中外有长台宪列卿佐者居官奉职为给事时多所建白如议科举条格论妖僧左道皆切治体南屏潘先生时用文行闻天下累荐弗用君言之最力乃擢官翰林遂入史局尤为时论所韪同考礼部会试得士为多为参政每至公邸食箪服笥必露检而后入为布政诹访民瘼动存俭节在南京患马政久弛务除奸慝知修仓兵多匿籍密加勘核汰冗卒千计以充营伍人以为能在工部每夙兴治事督修京城及通州仓场不惮往返事皆就绪以劳赐二品服尝微疾上疏乞休优诏弗许资望渐久两京卿佐莫先积历竟不□大拜而君未始一见辞色论者益以是验君之贤君居家尤笃孝友蚤失怙当母朱淑人丧三日不食葬祭用文公家礼事寡嫂无其孤祚若巳出俾齿宦籍为五官灵台郎接物谦巽至折辈行故人无疏戚迩远皆称长者如出一口云 

　　○工部右侍郎张达传 

　　张达字时达江西泰和人天顺八年进士授工部都氶司主事调营缮司迁屯田司郎中擢应天府丞丁忧起复改南京鸿胪寺卿迁南京光禄寺卿弘治十三年九月擢今官至十八年六月卒赐祭葬如例达纯朴不事表饰待人周密有礼平生罔有失色者居官勤慎守法鲜玷缺可议晚年言官有论其礼仪麄率者达方对客闻之笑曰我固麄率人言者之论谅哉其性度浑厚类如此 

　　○工部左侍郎崔公岩传（胡直） 

　　胡直 
