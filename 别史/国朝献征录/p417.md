<!-- { "loadSidebar": true } -->
　　万历之十年壬午十月十六日都察院左都御史笠江潘公卒于家其明年癸未廵抚都御史郭公思极以讣闻　上震悼赐　谕祭者二遣官营葬赠太子少保巳而　命翰林臣考公行　锡之谥曰恭定明兴太臣得谥恭定者仅故大司徒年公与公而两年公故尝宣力泰顺间立乞立乞砥柱者也法所谓敬顺事上纯行不爽公于年公有光而　天子之制命与祭先后辞褒杨公材德政术不啻称是中外闻而歆言之于是公之子学宪君允哲方伯君允端将以某月某日葬公　赐茔伐石以俟巨公大人之志若铭而属世贞状其事以备采公讳恩字子仁别号湛川巳更号笠江其先毘陵人至元季有添二公者避兵徙上海遂为上海人添二公生静庵公某某生端原公麟仕为所大使麟生默轩公庆多行阴德信然诺有乡里称以公贵赠都察院左都御史有二子其季为颐庵公奎负干用仕为项城尉课最当迁自免归颐庵公始娶于赵天继娶钱乃生公尝拜公封为按察佥事而钱先逝赠宜人矣最后颐庵公复拜公赠为左都御史钱亦为夫人而公复为赵力　请赠如钱公生而明颕凝重离襁褓即不妄言笑宛若成童六岁父教以四声高下扬抑不两日而悉之稍长受经术所构制科义蔚斐有声补邑博士弟子试辄屈其□偶无何台试第一且廪而属有诸生当贡而居丧服除者必廪而后贡公悯其老推以予之嘉靖壬午公年二十七举应天乡试第九人明年登进士甲科授祁州知州州岁当均赋公至未几为正册籍清弊核隐户无匿田田无匿税参伍新旧衷而济之高下称平其吏民故朴鲁两造之顷不数言而决成抟颊称快以去当入觐用治行异等调剧得禹州州故悍王国也有子侯豪戚环卫之属而其俗亦强侈既闻公治祁名稍稍敛迹而公一切以宽平处之独谢绝居间亡所狥其人大服至为语曰母相雠避潘侯母甚口愧大守公在禹未几而积贮为列城最会岁侵发庚而贷之无饥者寻擢南京刑部员外郎吏民思公讴谣不巳至生祀之遗爱祠以配郑上卿公孙侨汉丞相故颕州守黄霸语见州志中为南刑部一岁所而以钱夫人忧归满三岁服除得刑部员外郎时天下当乡试而执政者新议更其　制以为不当以取舍属监试御史特遣　京朝郎往而公用文高首传河南所拔多知名士都少傅郭公朴尚书刘公自强魏公尚纯侍郎喻公时至与公并贵八座声称相埒程序文亦以尔雅为诸方冠还署之亡何迁广西按察佥事提督学政广西故僻而椎于训故外亡所女间习公乃增益秇文所先者启之而其要归在于敦本实贵器识以故自公后荐南宫者不虚岁而名臣亦间出时靖江王骄勒其国卫卒之子弟毋得充诸生即充诸生而试者必以贿不则银铛其父若兄公谓立贤无方非耶移文长史司谓王复勒诸生试者吾立论糺汝王闻之悚然诸生乃获试而公尝署按察篆又以勾捕王所匿大猾必得乃巳王滋衔之其后竟以与御史监司竞而上疏首诬及公　上为遣给事法曹缇校置狱勘公亡所侵王夺禄国臣以下抵罪公之视学政居职自称隃于前后数公而其摄廉察篆尤亡害考最遂进四川布政使司左参议分守川东西北三道所至督有　□平其徭赋察见冤滞其理所在夔人尤德之迁山东按察副使廵察海道所部登莱饥郡邑亡见庾民习迯徙枹鼓间作公多方设法劝募赈贷之因借其力以辟荒芜乃严约束布尔目民方见以畏怀有生色而御史檄公监试事录成进御而时相有修于御史者摘其语以为讥讪诏逮御史及提□监试臣者遂及公时传　上怒甚且叵测公曰　上明圣讵忍以语言寘人死且　上也即死之而生之母非德也我安敢避而又何所□□巳入狱寘对公自若赦出狱亦自若谪广东□□□□□归觐颐庵公道转赣州府推官丁颐庵公□归服除补福州府亡何转南京太仆寺丞再转南京礼部祠祭郎中复为江西按察司副使整饬赣州□□□□巡岭北道公既坐无妄谪而资历久亡出□□□以□自河源尉四转而复守故官胪鞅错于道席不□□公亦不及有所设施而缙绅先生不能以□色窥公而益信其为公辅器公之在赣属峒寇渐平迁浙江左参政分守杭嘉湖道方按部海盐而岛寇猝至围之数十匝时城无见兵公鼓舞庾人昼夜睥睨间不少懈贼知不可破乃解时谓盐宫孤城非公在鱼肉矣而公进云南按察使未上擢江西右布政使居无何遂迁浙江左布政使凡三转而始为政首革赃吏出纳之弊郡邑来上赋者如寄□而其民洞知之郡邑亦不得缘是而取其羡又数佐其台使者禁斥贪墨浙人称便复提调试事所得知名士逾于山东时入觐与太宰都御史抗辨贤否多降心从公甫竣事擢都察院右副都御史廵抚河南下车问父老闾左所疾苦得黄墨绶以上不职状辄移文显责之至有望风解绶去者徽恭王托玄修蛊　上而子庶人载埨继之益为忮尝轻行去其国以觇留都又多掠良家子充后宫占民田所贼杀无辜数十百事闻下公公与御史悉发其状论废徙　皇祖陵削其国秩尽夺所占还民徽既失国伊庶人复为忮忮甚于徽公首铩其锋剪厥羽翼其后竟后罪豫州部稍稍息肩矣公尝整矿卒付裨将将之以赴岛寇有功与赐金币亡何迁刑部右侍郎寻擢南京工部尚书公至扁其中堂曰敬义以示僚属曰事君而思见利而思惠过半矣即□芜湖龙江两税者陷于蠹不自拔公乃择敏□郎□之衷画一而着甲令焉务以不苛取而　国课亦自足督修　皇祖陵及　孝陵又完　上以其速而能节也家之赐白金为两者二十彩币二有副名为刑部尚书时吾郡人督留饷部御史章公焕故尝有疏以经畧中原名触　上讳坐他事逮而诏法曹究所由将坐以诽谤公谓章非所宜言然其意在忧时耳廵抚云南都御史游公居敬将征东川夷椆兵饷不能无扰而与征南沐将军相抵沐将军中之亦坐逮将坐以擅兴激变公谓游特行事不当物情耳事取　旨非擅兴夷狡不良不为激变二公虽竟远戍然得不死而　上仁明示不以为公累也改都察院左都御史公疏辞有　旨卿老成端肃风纪重任特兹简用宜承朕命不允所辞以二品满三载闻　上遣中官赐钞缗羊酒予告进阶资政大夫封二代录一子入大学公自是再上疏请饬台纲剔吏弊苏民瘼前后几二十□凿凿中窾　上皆嘉纳之命所司举行大风霾上疏自列□允偕太宰考察庶官评隲必以公论即分宜尚□□不能有所下上其指一时凛然称□充　廷试□□官是时方伯君成进士为刑部郎以材调礼部而给事中某欲借以清太宰而遂及公公复上疏自列　上念公春秋□优诏许致仕而特为太宰明所以迁方伯君意公既归园闾养成皇顾生平无他嗜独嗜书晚而弥笃未尝一日释卷自六经子史以及国家兴故毋论金匮石室之藏即虞初小黄衣昕纂靡不于录而汇之一室萧然雅图书白环而己诗柢根东京邺中间及开元大历文则规摹昌黎六一以上沿先秦要而归之六经纯如也始擢第而贽所业于乡先生陆文裕公深陆公高自标许意不可一世士而独心折公语人曰文不在兹乎吾何敢居先达焉公既位日尊名目益重金石之辞沈陵谷者不得之身母以瞑不得之父兄母以子弟于是争趣公公不忍逆距其意咸有所撰述以故晚节其文益富畅而有法性孝友其事颐庵公与钱夫人备志物之养丧葬祭飨戚易不偏胜时公既得老而诸弟温州君惠刑部君忠光禄君恕皆相继自引归三君故尝受公经以至有官秩公业八十余则其最少者亦七十为筑四老堂于第西疏泉种竹备林泉之致而学宪方伯及公少子都事允亮同休沐归省侍公出则金紫银艾相络绎处则悬曲旃奏锺鼓欢燕弥日亡间人谓洛中耆英非一姓而陆贾李迁哲之俦要以酒食选耳葢于公无拟也公念有余田首捐以供诸墓祭岁时合宗族飨之因以稍赒其贫者良者而抶其不率者又推以助里甲之应供者他所著家训井□葢不特□□□而巳公之归台使者无岁不慰荐　上未及用而最后谢中丞登之温侍御如玉复以公应诏　上老之特　诏进公一级公前是以诏□当为资德大夫至是为荣禄大夫　今上之六年复以诏恩有司□□饩存问时人益荣之公素强无疾又善玄素之术能摄精气时时遡脑顾犹陿之与方外客还往相与觏析葛稚川邓之学谓丹砂可化而人见其耳目聪瞭步履矫健以为即亡论冲举可不死矣而会允亮卒公犹能强自抑巳而刑部君复卒公乃叹曰四体也而废一将奈何且使我踽踽人世乎自是多忽忽善忘寻感脾疾月余而逝矣距其生葢弘治之三月二十六日也享年八十有七公为人广额丰下修眉秀目丰度凝雅渊渟山峙望之而知其为贵人也生平无喜媪色即仓皇迫之而不能得其橜步疾辞与人处坦夷不设城府尤不喜为脂韦骫骳室无杂榻囊鲜余剌以是竟其身居官眘取予当得代轻舫垂蠹而恒秘之曰我何以示人廉隐恻恳至以求便利民寻推不自居曰我何以示人惠自其长藩臬至八座多悍相宰铸日人谓即不相龁何以能庸公不知公韬光善藏不激不随有以庸之也善乎孙文恪公之称曰吾在铨诸藩臬之长未有不通问者独不能得潘公一剌异哉能不通问者必其不受问者也公之郓有少师徐文贞公宗伯陆平泉公者其言蓍蔡也徐公谓公学自濂洛行则曾冉自通籍以至悬车出入险阻跋踄万里蛮烟瘴雨之途靡所不历间以微絓婴制禁都官桁杨之味靡所不尝竟能保躬完名出险就夷鸿猷懿烈为贤士大夫所推重陆公则谓公长者淳实居身廉靖鲜行女餙以暴人耳目而其中介介不可犯猥滥请谒者望风屏迹一时朝士皆惮服公以为前后居中执法者干公若也人以为公实录夫汉兴御史大夫与丞相佹埒重也其可屈指数者周大夫昌之疆力贡大夫禹之清直薛大夫广德之敢言尚矣公不必尽有其迹而褆身车丸行从容养重进而议于朝退而仪于野者又何多逊也葢余尝按部汝南过太康之墟而感于先朝之顾大夫佐者行业着于耳目而名实不被其身上书请之朝得赠少保谥端肃缙绅颇快之夫以顾公之贤任职百余年而始见伸然而问其家仅一牧立子耳不能名其祖与今所被之盛公甫捐馆而中丞请之宗伯核之不隃时而诸典具备毋论公之寿考福履其子孙抑何蕃且贤重也然则造物所培覆不可铢量寸计也巳 

　　○太子少保都察院左都御史赠太子太保葛端肃公守礼神道碑铭（于慎行） 

　　于慎行 
