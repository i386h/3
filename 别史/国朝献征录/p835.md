<!-- { "loadSidebar": true } -->
　　世自汉以来有道之士有碑有位之士有碑用纪德善勋业声名世昭监故肇庆府知府王公以子官加赠通议大夫礼部左侍郎有道宜位有纪述表之神道公讳泰字伯贞晋司徒导之后其先自金陵徙泰和高祖芳洲妣曾氏曾祖天隐妣刘氏祖臣则妣彭氏考竹亭先生元福建行省照磨改吉安路治中妣陈氏继李氏其先也公天资瓌伟襟度豁达自幼颕悟日记千言甫冠羣经诸史悉通大义发文章浩如也常从安成刘云章受易尽得其蕴诸父启翁佥宪广西公往省之由庾岭过苍梧憩桂林及启翁改知崇庆乃浮洞庭遡三峡至西蜀复东游京师足迹半天下而山川清胜皆在观览中一时贤士夫皆得与交游由是志意益恢弘文思益闳远乡里老师宿儒亟称誉之自以不及也性至孝家居时母陈夫人病侍疾昼夜不解带汤药必尝而后进考及继母疾以官守不及亲侍抱恨终身启翁罢归无子公躬养之终身抚其孤女得所归处宗族亲戚故旧咸有恩意其接人以诚信未尝言人过失自奉俭约义所当存恤者不计有无谪居安庆恬退自如所与处者无不敬爱尝曰吾所守者三言循天理而巳洪武壬戌朝廷聘贤才讲求治道有司以公应诏　太祖皇帝召问论及太极公备陈其蕴时天下应诏者五百余人　上御奉天门试经学及时务擢公第一且命公次第其余　上以公论授广东按察司分巡雷州府海康县试佥事会罢分巡佥事召还吏部请改官　上曰江西秀才王泰颇读书授工部主事时工部尚书赵俊特　上所眷欲公与之讲学公所不知也既莅事俊乃谕　上意未几遭父丧去以家故滞于谒选坐是谪安庆者十年戊寅以荐授琼州知府复以母丧去服阕改知肇庆其屡起屡踬如此佥事至则询民利害兴革之上言振冤滞恤孤寡防海寇革海北盐法之弊开时吕塘废渠灌东洋田皆切时务其授琼州父老闻之喜曰是先巡按雷州王公耶吾属有父母矣守将奏崖州黎叛请兵剿之公适至谓曰此但黎人雠杀耳兵发则祸及无辜请以身任其事乃遣廉吏往察之巳而果如公言黎得免□兵诸洞咸服凡令下趋承无后者琼田岁三获所入甚薄租皆给守土将士将士每乘其乏横敛之公令民每获则输其租民遂免害奸顽之徒惮公严明阴擿其过竟无所得遂愧服郡民徤讼一事或连十百人吏缘奸民不胜扰多亡去黎中公谕以理讼日以简复业者万二千余口由是郡中无事乃修学政新庙宇学者兴起南方最郡尝大旱父老巫福祷之终不雨公曰是吾责也乃斋沐暴露祷之烈日中明日大雨而半舍外尚焦然公再祷之复大雨是岁郡大熟及去官送者十百余里既去而思之不忘其政绩也改肇庆时年七十有五乃以疾卒于京师永乐丙申七月九日也配欧阳氏继萧氏子二人长信仲直由翰林历官吏部尚书孙男八人禾资国子博士禾来穟种秬稹稚穆诗文遗稿千余篇 

　　○广东潮州府知府王公源传略 

　　王源永乐甲申进士选兵科庶吉士授深泽知县修学官以造士筑长堤以捍水劝民及时嫁娶而革论财之俗累上疏言事有旨召用至京陈时政得罪下狱会赦得原职益尽心民事奏免逋负草粮民饥辄发仓储坐擅发逮理民争先输粟赎之时有蝗不入境雨不出疆之谣秩满升春坊司直郎侍诸王讲说间王他顾源正色曰臣所讲皆治平要道不足听耶王改容后改卫府纪善迁松江同知奏罢负租数十万石去豪民释冤狱以母老乞终养母卒居丧尽礼服阕补郎中出知潮州府赐宴乘传行下车举孝廉黜贪墨修郡县学立社学修广济桥除虎患筑长堤报政进阶从二品俸寻以七十致仕潮人奏留不得祠祀之所著有伟庵集书传补遗家礼易览及异端辨见一统志白沙陈先生谓吏于潮者多矣其有功而民思之唐莫若韩愈国朝莫若王源 

　　○高州府知府何公盛传 

　　何盛大兴人由举人六安州知州景泰初升知高州府公明刚直抑强扶善兴利革弊禁滛祠绝巫术自是百废修举所属奉法又建读书帷于府学之中以较士设排栅于城外以保障居民时有西寇犯境则激励军民截捕有攘寇功云审理正陈演撰保民记其略曰郡城之外西北坊厢民多居焉景泰改元胡虏犯边诸蛮效尤肆其荼毒高凉地连广西蛮寇越境必此先至时炭山贼来劫掳坊厢生灵血脑涂地者若干人郡守何侯隐痛不巳乃召邑令谈公祥暨坊老莫暹等于堂共谋立栅开堑密种刺竹以防御之众以工浩力寡恐弗克济侯曰是非尔所知也遂命民壮率其居民采木栅掘地堑缭以竹刺侯躬临经画不惮劳瘁仅及两月而完计七百九十余丈建鼓楼鸣柝以防昼夜设保民宁江靖江清江四门以严出入贼知其然虽连岁乡村流劫终不轻至迨天顺己卯腊半贼闻侯往述职又来犯城荷梯欲从东入阻于剌竹栅堑之检弃梯而退城厢均赖以安 

　　○广东南雄府知府刘实传 

　　广东南雄府知府刘实在郡切切爱民适中官过郡有所索弗得怒叱左右猝之时侯役夫百余人闻知遂大呼入拥实以去中官惭且益忿上言实殴之实亦言中官酷状诏两逮至　上亲召至前面诘之得状遂俱下锦衣卫狱鞫中官具伏罪实得白将出乃病以死实字嘉秀江西安福县人由进士改翰林庶吉士历浙江金华府通判顺天府治中迁知南雄人廉介寡欲不一毫妄取在官逾三十年不携妻子所至环堵萧然敝衣粝食晏如也及其得罪方见知于　上而遽卒士论惜之 

　　○广东南雄府知府刘公实墓志铭（彭时） 

　　彭时 
　　公讳实字嘉秀号敬斋姓刘氏安成邑东竹江人本汉安成侯礼之裔曾祖怀古学行卓异与刘须溪先生倡和友祖尚贤考伯武洪武中以才能征未官而卒以公贵赠承德郎金华府通判奉政大夫顺天府治中母高氏累赠宜人公早孤赖母守节训育成人年弱冠补邑庠生从吉水周学士功叙张贡士箎永受书经二先生见其聪敏所业日进亟加称许以书中宣德丙午江西乡荐庚戌进士第寻诏依亲进学越二载赴召选入翰林庶吉士正统元年授金华府通判时金华连岁凶旱民多鬻妻孥输赋公奏宽其征且设法赎其孥旧俗民贫亲死不能葬者多弃之公严加禁止或论有力者痊其俗稍变义门郑氏役马夫于山西甚病之公奏复其役至于兴复先贤祠墓修葺学宫俱处之有方不以扰民民深德之岁辛酉应天聘同考官简阅精当人服其公竣事至郡有富民以杀人论死狱成矣公疑焉密察其情盖告者故吏实贫而狡潜杀三人以诬富民而夺之产非富民杀也立辨其诬出之众服其明决岁亢旱属邑雩久弗应公斋沐一祷即雨所经行地雨复随至一日行县始出郊一狸迎拜于道行十里许复引类羣至且行且拜公下马视之羣狸驯大良久乃去尝夕寝梦神语以公署将公火惊起至厅事火且然矣因率众灭之其精诚感召类如此既九载闻母丧不越宿即驰归居丧哀悴庐墓三年不家居起复升顺天府治中府事剧民顽公莅以公廉凡所分理民欢趍之事以先集三载赐诰有廉介久着之褒景泰乙亥用荐入翰林修书天顺改元复莅府事九载绩最升知广东南雄府至则刬吏弊苏民瘼捐商税十之八九取其一二以修葺郡学不两月克完施有叙民忭以悦居无何以爱民故与中使有违言文章入诉值朝廷勇于治欲别枉直遂遣人逮之民数千拥道泣拜以送既至事将白以疾终识与不识咸悼惜之实天顺辛巳四月十四日也享年六十有六公性刚直少容行巳峻峭意所与者无贵贱一接以温颜否则虽达官贵人必面斥之以故与人寡合或劝之少贬则曰惟圣能刚柔合德自大贤以下未有不刚而能立者自待益不变历官余三十年不苟取民一介终始以廉洁称所至惟一苍头执役未尝以妻子自随甘澹泊如寒素虽居不庇风雨与衣服什器弊陋不完一不经意人或迂视公而公之视人盖蔑如也尤嗜经史其莅公堂或出舆马上辄展卷吟诵公退手一编至夜分乃寐有得即呼童爇灯起书之文平易雄浑时有高趣草书飘逸师晋体所著有元史略孝经集觧小学集注春秋集录持敬录诗文稿藏于家 

　　○孝行知府沈君琮墓表（叶盛） 

　　叶盛 
　　君正统壬戌进士授南京兵部武库司主事三载进阶承德郎封其父如巳之官母妻皆安人既而进官夔州知府又改重庆皆以丧不赴最后得广州以卒然士夫君子率以用不究其才位不满其德君惜且以君之官可及也君之孝或不可及也　天子亦尝下令大署其家曰旌表知府沈琮孝行之门其称君宜不以其官而以其行其所以重君又如此而教孝劝忠举一而兼得亦岂非　明天子之心哉君释褐库部恒摄车驾职方武选事无不治者一时南京名德大老如魏吏部南斋陈祭酒敬宗周学士功叙皆与君文字交而尚书徐公琦以客礼待之广州固岭以南剧郡中使者求珠大将军治军旅适又旁午其间事有甚难而君处之裕如其于兴学校美俗化劝农弭盗亦它郡最所惜者素禀清嬴颇不任劳勚晚亦郁郁不如意以去比去民遮留之相与泣而别明年病稍加竟卒君沈氏讳琮字公礼其先苕人徙嘉兴之平湖清溪里曾祖达之□珍父升母潘氏继蔡氏其配盛氏君卒时年五十君幼颕悟与其弟监察御史珒齐名人称两奇童先后取高科得官居父母丧相率结庐墓下不肉食者凡六年有驯禽瑞草之异事闻有司以珒既卒例不得旌君疏言琮不佞愿以及亡弟事虽弗果闻者义之盖君人卓有志操论道之行当自其家始孝弟忠信克躬以先家庭之问多化服者诸子弟皆秩秩有礼法可观与人有恩意于平生故旧师友官长尤厚生养死归或推及其所亲至岁时馈遗终其身酷好学问虽卧疾写诵不废诗文著述颇多有集录若干卷藏于家嗟乎古昔盛时官人之法不苟且必考诸其家必本诸其行吾于沈君乎观之有以哉君之广州予滥以巡抚居其上而于众中特委重君君亦无负予顾予时方以迂愚取厌当道未及论荐之予既再出居庸会它都御史之名林干者来而君亦以病乞归都御史即解其任意固不在君也予也工赖　天子圣仁加保全以至于今而君独不幸以死幸不幸其亦有命哉虽然子此文用志予愧亦以慰君于地下焉尔 

　　○广州府知府袁公燫墓志铭（姚镆） 

　　姚镆 
