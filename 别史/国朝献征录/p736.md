<!-- { "loadSidebar": true } -->
　　胡延平名寿昌字子祺以字行历官至延平知府有□政人敬之不名字之故称延平云延平吉安吉水人宋资政殿学士忠简公铨十世孙父某生延平时其夕有大星坠舍延平自幼巳屹然负巨志初受学同郡龙原同吴莘乐两先生皆爱重之吴先生以女妻之　皇朝兵初巳下吉安而新淦寇猝至民陷于胁从者千余人寇去总戎者恚将尽杀千余人延平曰吾不可坐视即谒总戎言从寇非民所欲不可尽杀将军奉命来民耳今不察辄尽杀千余人失民心矣总戎者悟尽释千余人不杀洪武三年诏郡县举文学士县令丞举延平应诏既集京师尚书考察最上者得十八人以进延平与焉是日太史奏文明之祥上喜曰唐太宗一世文学士十有八人岂□朕得于一日哉皆以御史即台赐宴延平数言事持大体不肯琐琐苟有陈说尝上书言今国家宜徙都□中据古今说事情累数千言未几朝廷得广西□近臣往治之　上曰前上　胡御史其人达于大体可遣也授广西按察佥事延平至广西问察民疾遇罹于法者必有哀矜不忍之意时寻适按察使持法严急屡出语讽切同僚延平独曰法贵平严失平矣不动行部虑囚必平气悉心讯之使尽其情即服辜犹三四覆讯不厌曰是欲其死无憾也故所至狱议殊死以下不当者咸得直融州石刻有元佑党人碑立命碎之三年改知彭州益务修惠政利民灌县故有都江堰秦李所凿渠引江水溉成都诸郡田兵兴堰坏诸郡田芜废前之继修堰者必伐石锢铁费动以万亿计至是堰坏众难之无敢复言修堰延平至曰土木可以固岂必铁石哉即画白于府转白省省难之延平再三言言益剀切省乃闻于朝从之命下省以委延平而责成焉延平曰得二千人足矣悉疏决淤塞度所用伐竹笼实以沙土又伐木贯笼并缘窒堰岸江水乃复溉成都诸郡田民大利之延平书其法于牍以贻后人又修彭州堋口诸堰尽溉彭之田初堰废井泉随之竭民率苦出负汲十数里堰复民乃复便井饮始教民知学民益知延平之爱巳也皆听服其教居三岁狱无囚先之流亡若闻州有贤侯相率来复故业终延平去州民户及赋入之数视初至增益数倍时彭兵祸解未□□暴白骨弥望悉命收瘗之是夕梦人罗列拜堂下者不可胜算庭故有枯槐数十株延平至皆复荣又有羣鹊来巢时下驯近人及延平将去羣鹊噪于庭数日去乃巳三年升延平知府其惠爱一如彭州时察郡政有病民者去之厅事侧有淫祠数妖前知府徙舍避焉延平命毁祠更作室其上居之妖顿熄益修饬学校躬励士子筑祠祀李先生侗务以礼化民期年百废具举民皆敬信焉忽得疾数日犹视事不辍左右曰公宜少休延平曰一息未绝曷可以怠　君事一夕其家在吉水者复有大星坠舍是日延平没于官洪武丁巳十二月也年四十有五郡之人罢市奔走泣吊如丧所亲延平二子长曰直次曰广今右春坊右庶子兼翰林侍读 
　　赞曰余家距延平所居仅百里又姻家王子启先生与延平同上京师御史同广西按察佥事又同入蜀州守余以是多知延平事延平人长身魁梧伟然而庄重不可犯其初至广西广西人望而□之及承所设施则皆爱之以父母后迁延平延□人巳闻其宽大长者而初下车其豪猾之民巨奸□吏亦皆竦然敛迹矣夫严不病下宽不宿蠧延平□任德意何尝不威怀并着也余故具列其行事以传于世 

　　○建宁府知府芮麟传 

　　福建建宁府知府芮麟字志文宣城人洪武间以太学生授台州知府明于治体吏民畏服尝诖误被□父老泣送境外交遗之金麟一不受既谪戍边后以荐授建宁知府岁饥民困发公廪赈恤又劝富民分粟贷之民赖以济郡有上下关卫分兵戍守小人倚奸利商旅苦之麟疏其弊以闻罢戍兵更置巡检司镇之作新庙学及朱文公祠考亭书院暇则亲诣学与诸生论说经史政化行焉秩满赴京师以疾卒时麟父亦卒于郡舍丧不能举民争出钱赙之麟政宽简有古循吏风且好学不倦尤善楷书云 

　　○福建建宁府知府张瑛传（实录） 

　　实录 
　　福建建宁府知府张瑛浙江建德县人正统间由刑部员外郎知建宁时延平盗起瑛率众斩首五百余盗遂平擢本布政司右参政仍掌府事后高阳里陈保仔聚众刼掠瑛复率众剿捕与季父俱被害事闻遣官谕祭赠嘉议大夫福建按察司按察使官其子熙县主簿弘治五年十月知府刘玙奏请立祠岁于瑛死日致祭以忠义之劝从之 

　　○汀州府知府张公宁传（太学志） 

　　太学志 
　　张宁字靖之浙江海盐人景泰甲戌进士授礼科给事中謇谔自将遇事即言宛平县以买办繁重奏乞踏勘大兴宛平铺户均平坐宁奏法出弊生踏勘莫若节省以苏民困丙子顺天府乡试内阁大臣陈循王文以其子不中归咎考官宁奏元宰私其子而暴才称屈失大臣体难居内阁乞令能归闻者竦然　英宗复位励精治因灾变日御斋宫用祈消弭宁会六科乞诏在京衙门将秕政苛法所当改变芟薙者悉举奏行其有不尽不实讦言官劾奏　皇上尤当专虑澄心严恭寅畏静存动察默感潜孚凡可以上当天心顺而从之隐微冥漠一念转移望深留意　上优诏允答太监吉祥忠国公石亨恃迎驾之功窃弄张甚事关礼科举奏无避　上以是知之称其不可多得朝鲜国雠杀毛怜卫郎卜儿哈父子朝廷将往问罪而难其人忽内降差宁与都指挥武忠皆往既行得辽东奏两夷仇杀勑谕急差追留取便进止宁时次辽东拜勑言君仁臣忠敢自便乎即语镇守等官调官军肃阵直前既至导扬威德陈譬祸福君臣感悦相视震愕仰若山斗益重朝廷有人□者谓宁此行不减重兵十万横行鸭绿　宪皇嗣位首劝经筵进讲大学衍义部院缺尚书等官言宜取巡抚都御史王竑李秉回京从宜任用有建言请以天纵二字加号孔圣宁言孔子道大德尊所贵明其理以行其道被之天下传之万世不在封号求胜于一字一名可得轻重时用其议罢之兵部保宁与翰林修撰岳正堪任侍郎都御史以与当路有却得旨升汀州知府至汀先教化后刑罚访诸厉民弊政革之励学有规造祭器八百事费不及民表节义恤孤独禁游惰在任几一年以病归时年甫四十一巡按御史刘珂张斆尚书李秉侍郎叶盛黎淳并奏起之皆以疾辞尚书王恕道郡城特造宁敦劝之卒不起闲居三十年绝迹不事干请高风峻节足以敦薄俗励后进素负经纶景泰天顺间谏官第一云 

　　○福建兴化府知府潘公琴墓碑（李东阳） 

　　李东阳 
　　□溪先生潘公讳琴字舜弦年二十四举乡贡在□学者十年三十四登进士第历南京吏部稽勋主□改兵部武库迁职方员外郎郎中擢福建兴化知□致仕以　诏例进阶亚中大夫凡在官二十九年家居三十八年年九十而终潘氏谱传唐望族有讳忽者自余杭徙青田今分景宁县所居地名沐鹤溪越若干世矣曾祖讳垔祖讳钘考讳沆号善斋处士以家教闻母封安人公生在永乐甲辰六月二十八日幼警敏蚤邃经学尤博极史籍文章典则有古风致性严重不苟合其举乡贡在正统丁卯举进士在天顺丁丑官南曹在辛巳以后至成化辛卯乃有兴化之命建社学毁淫祠禁端阳竞渡元宵放灯旧俗每以片言折狱庭无留案籍废寺田以赡公用巨细出纳皆有籍记可覆按盖我外舅蒙泉岳公先守是郡执法行政积怨成谤竟致其官以去继者方以简静获誉公实再继益大施设不避权贵人始哗而终信自己亥致仕以来口不道世事足不至公室惟教子姓及乡后进文学齿德隐然东南重虽踰耋耄神采精健不异少壮时所著有竹轩稿七卷□□诗一卷忽梦人赠以诗曰吾将还造化矣会小疾即移正寝戒妇女无敢近及晡而逝则正德癸酉岁除日也公羣行悉备尤敦孝友创祠宇修宗谱辟祭田修累世祖墓自赞记族子翰林编修时用今称南屏先生者公实子教竟以学行被荐大鸣于时 

　　○兴化府知府王公弼墓志铭（林俊） 

　　林俊 
　　公讳弼字存敬号南郭王之先钱唐人五季乱始祖弃卿之黄岩宁川家焉南门自铉徙铉生全禄全禄生阜阜生秬是公父郑重宣朗和州判官有名以求养亲致其仕以公恩封刑部主事母刘妻丁封安人公第谢迁榜进士知溧水溧巨猾席势武于乡无谁何问公募获论死溧人称万口快有湖可田公督民堤果田中贵人视马有岁赂公言非公弗与循以至今三年入刑部主事转员外郎差谳山东大狱还拜兴化府知府或公难则曰第视之既至则曰是故秉礼之乡视溧易与则尽出古意之律身必端布令必信制度必节祀典必严科贡必厚郡孝节必举必旌或扁其门曰三节曰双贞曰一乡善士或临视其家或设宾榻如陈蕃孺子然饮射宗仪礼登降拜跪尽日无惰容俗婚丧过侈侠子事赌博家落公设牌正副定中式书劝戒文使时开喻弗变伺举以惩五伯摄人狠假虐公立三限批明书期日授讼者自付被论执就理后期有笞民得无扰赋税更徭吏胥多舞智公身自处分使受成案无所与事苞苴杜绝俗吏喜夤缘势家公必俟藩司具名□下方与覆实颓风大沮狡僮盗墓松山伐遂赭豪右私牙侩通海舟贩籴榖价遂翔贵公皆禁治之守臣更驿法非人情公譬止不可疏复其旧温文进钞漳州守者白遣民兵自益公曰莆濒海宜以自防遂勿遣养济院居河上游先是欲迁辄格不行公择厉坛之右立屋园井厕视旧特轩敞以饵其便则立与移出悉故屋焚之平其地立射圃端午竞舟长讼耗费禁者乏要领迄未能息公使自实尽市以修桥梁私匿逮及社人无纵弊源顿塞前政多因循学校坛宇公廨木兰陂阳城斗门堤堘路道多圯则之蔡忠惠祠岳蒙泉祠李守衣冠藏彭惠安陈太常卿赐葬则又之漏泽院隘则别增之他若牌坊亭碣不可胜载费尽出积余民无所与知公牍丛委笑语指挥每旦日视事日中则庭无留人坐公堂阅古书宿弊清汰而利所宜兴无复后遗狱讼衰止盗贼屏息治理书天下最莆百余年之守宜未有先者故公安于莆而莆若不可一日无公德者感罪者愧无怨去而思来而喜病而祷而卜没而祠而碑请衣冠而葬风谣盈耳哭者声必哀尽焉实弘治戊午十月也公形短无中人而神观英爽明炳几先迥脱凡累隐然古君子自期天下视国器仕余能自力诗清硬崛奇岿然山谷老气在刑部称小翰林呜呼海内如公厥亦指无多屈矣 

　　○延平府知府孙公衍墓志铭（杨廉） 

　　杨廉 
