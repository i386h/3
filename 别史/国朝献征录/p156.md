<!-- { "loadSidebar": true } -->
　　先生讳济字伯载姓陈氏常州武进县人父贞母唐氏先生颕悟异常总角读书过目辄成诵比长励志弗懈尝以父命游钱塘会稽从缙绅先生学从者载泉货随之贸迁比还先生以其赀之半贝贳书父奇之笑曰汝能尽读耶吾弗汝恡先生自是益肆力其间日夜务记览闻人有异书辄假手录成帙至于胼指无惮劳勚如是者十余年遂贯穿经史百家之言才名卓然振起东南郡会朝廷修永乐大典大臣有言先生者以布衣召至都总裁时合内外词臣暨太学儒生众数千人翻阅中秘四库书浩瀚填委先生至则与故少师姚公尚书郑公祭酒学士数辈详定凡例区别去取莫弗允惬而六馆执笔之士凡有疑难辄从质问先生随问响答未尝抵滞疏抉剖析咸有源委非口耳涉猎者可比故一时之人无不服其该博书成擢右春坊右赞善居辅导之职十有五年小心谨慎未尝有分毫过差去年被命随侍五皇孙授经凡有谘问先生援据精详洞究始末博而有要皇孙亦素闻先生名深加礼重方将资以启沃甲辰夏五月日暴中风不能言卒于寓舍年六十一□□重厚修慎孝友天至事母太夫人备极色养太夫人尝戒以无过饮终身未尝至醉其宦游京师也以太夫人年高不可迎养每一念至辄欷歔饮泣教笃二弟底于成立尚书公以硕德长才由给事中升大理卿再转而位司马事先生如父出镇交址岁时书间往来不绝先生以其弟位六卿巳复继登清要深□盛满弥自敬畏平居敦尚俭素食不兼味衣无华□侨寓阛阓一室蓬户苇璧仅蔽风雨而终日危坐□不释卷文章根据经史必务理胜不事葩藻常曰文如菽粟布帛贵有益于世不尔虽工奚益所著有纲目集览证误若干卷文集若干卷藏于家 

　　○赞善梁公潜墓碣铭（杨士奇） 

　　杨士奇 
　　永乐十五年　车驾巡狩北京　仁宗皇帝在春官监国南京凡南方庶务惟文武除拜四夷朝献边警调发上请行在若祭祀赏罚一切之务有司具成式启闻施行事竟则所司具本末奏达而巳上既有疾两京距隔数千里支庶萌异志者内结嬖幸餙诈问一二谗人助于外于是禁近之臣侍监国者□惴苟活朝暮间赖　上明圣终保全无事小人之计不能行然其意不巳也会南京有陈千户者擅取民财事觉令旨谪交趾数日念其运功贷之召还有言于　上曰　上所谪罪人　皇太子曲宥之矣遂杀陈千户事连赞善梁潜司谏周冕既逮至　上亲问之潜等具实对　上顾翰林学士杨荣等曰事固无预潜他日又谕礼部尚书吕震曰事亦岂得由潜然犹未悉陈千户非出　上命谪之也两人者皆未释有毁冕者数言其佻薄放恣不可用遂并潜皆死非命十六年九月十七日也士君子闻潜死皆嗟惋悼惜又相与出资收殡之文明门外其妻时随在北京恸夫非命哀毁不食数日亦死明年其家始启殡归而合葬于泰和县某乡某原潜字用之自幼好学警□□然有巨人志尝受经于乡先生王子启及□□□述入则浸渍不移先生之教父子兄弟讨论切□无虚日故所得率出其同辈用之甫弱冠其文章论议巳驰骋颉颃诸先辈洪武丙子选乡试明年授四川苍溪县学训导苍溪僻远过使客终岁无几人而山水可适其学者前此未尝遇明师用之乐得其地旦暮坐讲席开论辨析必尽其说诸生皆忻忻有向进意稍暇独行清流茂树间吟咏自得又明年用荐除广东四会知县推诚爱民刬宿弊崇宽政临之以平易导之以礼让致勤抚字稍暇辄就学舍亲授业诸生岁余民咸悦服而争讼息学校兴流徒来归以累千县有泷桥河世传吏有廉平之政即河水清自用之来讫其去河水澄洁可鉴又明年改阳江又改阳春治之一如所以治四会者而阳春垂撩处稍不得所欲即兽怒跳蹶不可制用之待之如子而不拘于法亦皆尽诚事县令如父敬恭命令唯恐不及所历之处将去人皆遮道留之不得至有流涕者永乐元年召修　太祖皇帝实录书成升翰林修撰赐白金五十两织金衣一袭文币四表里五年命以本官兼右春坊右赞善时修永乐大典召至四方儒学老成充纂修及缮写之士几三千人人众事殷特命□子少师姚广孝礼部尚书郑赐总之巳而赐卒命礼部翰林院就本院推举才学服众者代赐遂举用之用之公方明决莅事有程而隋慢放肆者不乐之相与诬其过于　上召问其对云云　上曰梁潜言是遂抵造诬者罪于时以文事禆益　皇太子尤所重　上幸北京驿召赴行在八年南还十一年复扈从北京十三年考礼部会试十四年南还明年复北狩将发亲择侍从监国之臣时翰林独留学士杨士奇特诏尚书夏原吉吕震方宾举一人副之遂以命用之其在　皇太子前累累进善言皆见嘉纳而宠以赐赉是年考应天府乡试次年及于祸呜呼用之闿爽弘毅耿介自执其智足以烛几其德足以及物其才足以兴理其自任之重不肯下古人凡士君子哀而惜之夫岂以私用之也哉用之之学通诸经尤长于诗易自十五六巳用意周程朱张之书壮而益探其微文章驰骋司马子长韩退之苏子瞻亦间出庄骚奇务去陈言出新意古诗高处逼晋宋所著有史论若干篇碑传记序铭颂赞述若干篇五七言古近体诗若干篇皆可传后与人交蔼然有相辅之义人有过面诮之不依阿取容及其能改欢好如初焉用之死时年五十有三娶杨氏子男四果□桢榆皆知务学果楘皆举乡贡 



　　●焦太史编辑国朝献征录卷之二十 

　　翰林院一（学士　太常寺卿兼讲读学士　侍讲学士　侍读学士　弘文馆学士　侍讲　侍读　待制　起居注　应奉） 

　　◆学士 

　　翰林学士承　旨嘉议大夫　知制诰兼修国史兼太子赞善太夫致仕潜溪先生宋公濂行状（郑楷） 
　　宋太史传（王祎） 
　　翰林学士刘三吾传 
　　刘三吾传（廖道南） 
　　翰林院学士潘廷坚（子黼）传（郡志） 
　　翰林院学士奉政大夫常斋王公景墓碑铭（陈琏） 
　　翰林学士奉政大夫沈公度墓志铭（杨荣） 
　　翰林院学士蔺公从善传（崔铣） 
　　黄学士谏传 
　　翰林院学士孙公贤传略（朱睦木挈） 
　　翰林院学士奉政大夫丰公熙墓碑（黄佐） 

　　○翰林学士承　旨嘉议大夫　知制诰兼修国史兼太子赞善太夫致仕潜溪先生宋公濂行状（郑楷） 

　　郑楷 
