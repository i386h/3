<!-- { "loadSidebar": true } -->
　　嘉靖二十年辛丑正月三日吴郡蔡先生卒吾吴文章之盛自昔东南称首成化弘治间吴文定王文恪继起高科传掌　帝制遂持海内文柄同时若杨礼部君谦都太仆元敬祝京兆希哲仕不大显而文章奕奕颙然在人要亦不可以一时一郡记先生虽稍后出而所造实深自视甚高常所评隲虽唐宋名家犹有所择其隐然自负之意殆不肯碌碌后人而潦倒场屋曾不得盱衡抗首一侪诸公间而以小官困顿死呜呼岂不有命哉先生讳羽字九逵其先家陈留宋南渡时秘书郎源自大梁徙杭又自杭徙吴居太湖之包山先生其十四世孙也高祖敬曾祖贞祖升以长子贵封奉政大夫父滂母吴氏先生高朗疏俊聪警绝人少失父吴夫人亲授之书辄能领解年十二操笔文巳有奇气稍长尽发家所藏书自诸子史而下悉读而通之然不事记诵不习训故而融液通贯能自得师文必先秦两汉法而自信甚笃发扬蹈厉意必巳出见诸论著奥雅宏肆润而不浮诗尤隽永早岁微尚纤缛既而溅涤曼靡一归雅驯晚更沉着而时出奇丽见者谓虽长吉不过先生乃大悔恨曰吾辛苦作诗求出魏晋之上乃今李贺耶吾媿死矣其高目标表不肯屈抑如此然其所作凌历顿迅诚亦高敻莫及当其得意时不知古人所诣何如也先生故邃于易出其绪余程文以应有司而辞义藻发每一篇出人争传以式而先生试辄不售屡挫益锐而卒无所成葢自弘治壬子至嘉靖辛卯凡十有四试阅四十年而先生则既老矣岁甲午以太学生赴选调天官卿雅知其名曰此吾少日所闻蔡某今犹滞选调耶然限于资地亦不能有所振拔特以程试第二人奏授南京翰林院孔首居三年致仕归卒于家 

　　○南京翰林院孔目何公良传 

　　良俊字符朗松江华亭县人以所居自称柘湖居士少与弟良传皆负俊才或以云间二陆比之良传举进士南礼部郎良俊偃蹇场屋不售久之贡入太学当事者重其才名授南翰院孔目良俊故负胜情喜南都山水奇丽日与名人韵士相追随品题殆遍会赵文肃公来视院篆一见相契合引与深语良俊谈当世之务亹亹然不觉膝之前于席也后王谕德维桢至待良俊亦如之每出游必挟与俱唱和篇章具载集中二公既去不乐与录录者处辄弃去其学无所不窥下笔波委云属千言立就于金石古文书画词曲精于鉴赏卜居金陵十年始归所著有何翰林集二十八卷何氏语林三十卷四友斋丛说三十卷书画铭心录一卷 

　　焦太史编辑国朝献征录卷之二十三终 

　　●焦太史编辑国朝献征录卷之二十四 

　　吏部一（尚书一） 

　　◆尚书一 

　　嘉议大夫吏部尚书广信陈公修墓志铭（解缙） 
　　吏部尚书詹公同传（子征　王景彰） 
　　南痈志（黄佐） 
　　尚书吴公琳（黄佐） 
　　吏部尚书张公度传（黄佐） 
　　吏部尚书偰斯传 
　　吏部尚书翟公善传（雷礼） 
　　吏部尚书杜公泽传（雷礼） 
　　吏部尚书张公紞传（郑晓） 
　　故少师吏部尚书赠特进光禄大夫太师谥忠定蹇公义墓志铭（杨士奇） 
　　史部尚书郭琎 
　　吏部尚书致仕赠太保谥文端王公直神道碑铭（李贤） 
　　王文端公传 
　　吏部尚书王翱传（永平志） 
　　吏部尚书何公文渊行状（章纶） 
　　吏部尚书李公秉传（曹州志） 
　　资德大夫正治上卿太子少保吏部尚书赠□禄大夫少保谥文敏姚公夔墓志铭（商辂） 
　　光禄大夫柱国太子太傅吏部尚书赠太保谥 恭简尹公旻墓志铭（李东阳） 
　　光禄大夫吏部尚书古澹李公□墓志铭（张澯） 
　　荣禄大夫太子太保吏部尚书赠太保谥文恪 耿公谷神道碑（徐溥） 
　　吏部尚书王公恕传（王世贞） 
　　太宰王公传 
　　光禄大夫柱国太子太傅吏部尚书兼都察院左都御史致仕进阶特进荣禄大夫赠太保屠公滽神道碑铭（李东阳） 
　　吏部尚书倪文毅公岳传（吴宽） 
　　吏部尚书马公文升传（王世贞） 
　　资德大夫正治上卿太子少保吏部尚书赠太 子太保许公进墓志铭（景旸） 
　　张彩 
　　陆完 
　　赠少保兼太子太保吏部尚书谥恭襄前少师王公琼神道碑铭（霍韬） 

　　○嘉议大夫吏部尚书广信陈公修墓志铭（解缙） 

　　解缙 
　　余奉诏纂修　太祖实录观自岁癸卯戡定陈氏彭蠡之战至动星象众庶咸见而四方高杰之士云合响应辐辏而争趋之虽汤武之得士未能如是何其盛哉至岁甲辰即王位而淛江取次平若广信陈公修　太祖之尤注眷者也是以首擢里官谋画律令崇宽厚而省繁苛复伦要而黜姑息简明正大四方翕然知有一统之制作由此始焉继而又谓兵制之大者唐世府兵之制稍近古而未精密乃擢公兵部郎中所以任将帅养士卒得内外相维之体兵农相资之意遂万世法而公之昭显成德益以着焉　太祖初即位山东新下念济南重经王氏之乱民坠涂炭尤甚大将练兵屯田其间非公莫可治也遂擢济南知府居二年而政成大嘉之以天官六曹之长明习经制建官均职惟公是宜擢拜吏部尚书引据古典参酌时宜审地剧易制事繁简贵贱疏数远近宽严课功核实□锡黜陟之类皆公启之未几卒于位继之者莫能移易也予谓　太祖之治天下也其事有绪而若素定于畎亩之中诚所谓天授之者而一时勋旧臣高才硕德道全方备皆非近世之所能髣髴其一二者也于戏盛哉 

　　○吏部尚书詹公同传（子征　王景彰） 

　　王景彰 
　　詹承旨同字同文徽之新安人少颕悟好学元奎□学士虞集见之曰才子也举茂才异等郴州路儒学正遇乱因家黄州陈友谅以翰林学士承旨兼御史岁甲辰王师下武昌同见　上上厚待之还京授国子博士迁考功郎起居注翰林待制洪武元年转直学士二年迁侍读学士四年升吏部尚书六年七月学士承旨兼吏部尚书七年五月命致仕勑曰朕起布衣提三尺剑总牵六师以拯民艰延揽羣英以图至治凡二纪于兹曩者亲征武昌下城之日尔同以文章之美从朕同游厥后任以国子博士起居注翰林学士皆举其职及长吏部辨人才之贤否审职任之轻重咸得其宜今年虽巳迈犹输诚效谋讫无少怠可谓贤也巳朕不忍卿以衰耄之年服趋走之劳特命以翰林学士承旨致仕尔惟钦哉丙午年四月庚寅　上尝命有司访求古今书籍藏之秘府以资览阅因谓侍臣詹同曰三皇五帝之书不尽传于世故后世鲜知其行事汉武帝购求遗书而六经始出唐虞三代之治始可得而见武帝雄才大略后世罕及至表章六经开阐圣贤之学又有功于后世吾每于宫中无事辄取孔子之言观之如节用而爱人使民以时治国之良规孔子之言诚万世之师也吴元年四月壬子　上谕起居注詹同等曰国史贵乎直笔是非善恶皆当书之昔唐太宗观史虽失大体然命直书建成之事是欲以公天下也予近日言行可纪之事是非善恶汝等皆当明白直书勿宜隐讳使后世观之不失其实　洪武二年二月壬辰诏以直学士詹同侍读学士　上与侍臣论待大臣之礼御史中丞刘基言于　上曰古者公卿有罪盘水加剑诣请室自裁未尝鄙辱之存待大臣之礼也时侍读学士詹同侍坐因取大戴礼及贾谊疏以进且曰古者刑不上大夫所以励廉耻而君臣之恩义两尽也　上深然之三月戊申　上谓翰林侍讲学士詹同曰古人文章或以明道德或以通当世之务如典谟之言皆明白易知无深怪险僻之语至如诸葛孔明出师表亦何尝雕刻文而诚意溢出至今使人诵之自然忠义感激近世之士不究道德之本不达当世之务立辞虽艰深而意实浅近即使过于相如扬雄何裨实用自今翰林文但取通道圣明世务者无事浮藻　洪武六年正月　上谓儒臣詹同曰朕尝思声色乃伐性之斧斤易以溺人一有溺焉则祸败随之故其害甚于鸩毒朕观前代人君以此败亡者不少盖君居天下之尊享四海之富靡曼之色窈窕之声何求而不得苟不知远之则小人乘间纳其淫邪不迷惑者几人焉况创业垂统之君子孙之所承式尤不可以不谨同对曰不迩声色昔成汤所以能垂谷后昆　陛下此言乃端本澄源之道诚万世子孙之法也　洪武六年四月丙辰以詹同翰林学士承旨仍兼吏部尚书九月壬寅翰林学士承旨兼吏部尚书詹同等言自　上起兵渡江以来征讨平定之迹礼乐治道之详虽有纪载而木成书乞编日历藏之金匮传于后世　上从其请命同与侍讲学士宋濂总裁官侍讲学士乐韶凤催纂官礼部员外郎吴伯宗儒士朱右赵埙徐一夔孙作徐尊生同纂修乡贡士黄昶国子生陈益旸等誊写　洪武七年五月丙寅朔修大明日历成自　上起兵临濠至即位六年癸丑冬十二月凡征伐次第礼乐沿革刑政设施羣臣功过四夷朝贡之类莫不具载合一百卷承旨詹同侍讲学□宋濂率诸儒上进命藏之金匮其副藏于秘书监濂等又言于　上日历藏之天府人欲见之有不可得臣请如唐太宗贞观政要分类更辑圣政书以传于天下后世　上从之于是分四十类自敬天至制蛮夷厘五卷总四万五千五百余言名曰皇明宝训自是以后凡有圣政史官日纪录之随类增入戊午　上谓翰林学士承旨詹同曰大祀既终献方行分献礼于礼未当卿等其议之于是同与学士宋濂议以　上行初献礼奠玉帛将毕即分献官行初献礼亚献终献皆如之　上从其议又谓古人祭用香烛皆所以导达阴阳以接神明初无上香之礼遂命凡祭祀罢上香　洪武十六年十二月赐佥都御史詹徽等袭衣　洪武十七年正月以左佥都御史詹徽左都御史　洪武十九年七月　上以左都御史詹徽在职公勤诏有司复其家　洪武二十三年十月以太子洗马詹绂尚宝司丞绂左都御史兼吏部尚书徽之子也　洪武二十五年十二月以詹徽太子少保兼吏部尚书 

　　○南痈志（黄佐） 

　　黄佐 
　　詹同名书字同文后以字行徽州婺源人四世祖青始以武弁起家扈从宋高宗南渡官至武德大夫殿前统制其后脱尺籍与编氓伍曰安知吾子孙不有以文学兴者乎至鼎生同文年十二三从乡先生学有俊声时元学士虞集弟盘苍梧尹见而奇之妻之以子授易于甘楚材学春秋于刘彭寿二人皆当世名儒以经术名世而同文天资俊爽见趣卓绝能尽造其阃奥至正中举茂才异等郴州学正遇乱寓寅州仕陈氏因占籍武昌甲辰王师下武昌遂来归　上厚待之暇则与之讲论经史同文占对不穷上益加礼重及还京师除博士属中书省巳而集功臣冑子于　内府命同文教之更其官国子博士其僚友治一经者犹不能尽通同文乃能淹贯羣籍随叩而鸣每讲易与春秋尤独超诣听者豁然赋性爽敏涵揉浚发文操笔立就水涌山立可喜可愕时与　上同游每应制有作　上未尝不称善也历迁考功郎中起居注翰林待制洪武元年转直学士始　赐名同更以同文字尝订正音乐进所订释奠乐章下太常用之二年迁侍读学士四年升吏部尚书六年学士承旨仍兼吏部尚书甄别人伦铺张神藻朝野所推服后致仕卒同操行耿介始终清白所著有海天集天衢吟啸集其子徽仕至左都御史兼吏部尚书父子世冢宰亦荐绅盛事也 

　　○尚书吴公琳（黄佐） 

　　黄佐 
