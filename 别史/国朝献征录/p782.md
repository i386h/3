<!-- { "loadSidebar": true } -->
　　张鹏字抟南贑州同知瓛之少子幼颖异有志圣□之学正德辛未举进士授户部主事督马厂劾内官私贷影射之獘计光禄　奉革内官需索奄竖侧目挤陷得杨公一清石公珤直之获免监兑湖广特　请敕而行又行奏　请重臣沿河总督漕运至今永赖榷临清税除革羡余转本部正郎督饷辽阳复屯没公盐课足兵食边境以宁　武宗东巡权幸朱宁势焰熏炽守臣惧甚鹏奋然具札前陈闻有谏回銮而毙者众力阻之叱田事危而默不忠约议而违不信独诣　行在上之值中使奉　皇太后旨促驾旋事寝居二年乞致仕养亲章三上始获允遂以剩钱万缗贮库而归嘉靖初起用老成勉强就道抵京特例先谒执政次朝参鹏竟不往内阁公孚敬衔之补兵部车驾司郎中退寓僧舍日与林公俊诸公讲论心学大司马王公廷相高其行数到寓所与相议国是寻升山东副使时监司熊者受贿欲脱一二重狱鹏执法不从竟寘极典遂乞致政百姓遮道乞留抵家杜门不出辟圃粤台西吟读其中有张姓重狱巡按李公凤翔巡道汪佃求明于鹏皆不答被罪者怀千金托解叱之走正德嘉靖殒霜杀稼罄廪赈济丐儿载道每月九日聚众给米赖以全活者甚众龙□山寇迫县城署县梁簿惶怖几欲自缢鹏力上议固守募兵拒敌城率得全遇圣节天变必正衣冠行礼即隆冬不废观风使前后荐举皆以疾辞林下四十戴足迹不履公庭年八十岁于书无所不读尤精于理学作诗文大都平淡不藻缋俱不存稿殁而吏部尚书李公默志其墓有司祀学宫隆庆元年纂修世宗实录巳经史馆移文该省讨其病故年月采入立传 

　　○山东提学副使陆公鈛列传（张时彻） 

　　张时彻 
　　陆鈛字举之副使佾季子甫能言母杨淑人命之以字百试不爽稍长慧智开发一目辄数行下举业文精恪典雅大时辈所宗己卯举于乡庚辰会试中式辛巳廷对擢甲科第二拜翰林编修读书中秘益锐志问学尽览经史百家侪辈素以才名著者皆诎下之尤砥砺名节以古人自期待时议礼诸臣故倾心于鈛欲引以重鈛卒不应其人以少巳遂衔之会预修　武皇实录成进修撰巳而大礼告成议礼者秉嫟修宿憾遂出湖广按察司佥事职江防时其署新设除戎御侮薄书文牒皆创之而饬叙振刷宪度井井诸僚窃相与议曰嗟陆君老吏殆不如矣巳而稍迁江西参议职司粮储辄能厘革宿弊尽征诸所逋负又酌诸郡之赢缩验物产之登耗而损益上下之人皆以便巳又稍迁山东按察副使职专学校自言曰尸祝代庖自今得少展其志乎乃明章程严品式正文体其雕虫靡丽则黜抑之期不诡于大道所至敦尚孝弟分别义利才儁有笃行者引之若肺腑士习之丕变他如斥异端之祠以崇祀先哲乃其教之大者山东旧无通志喟然叹曰海岱山川之宗也孔孟人物之望也六经文章之祖也惟兹一方之志而天下古今之事备焉志何可废遂考古诹今补遗正讹穷日夕不懈比踰年志成而鈛则病矣遂上疏乞骸骨其畧曰臣自入东土洊罹愍难一年而丧女二年而丧妻双柩在次幼子在抱又不幸有狗马之疾愿徼洪造丐余生疏入不报遂卒鈛性资温厚和而不流口未尝言人之短而刚大之气侃侃不阿犯履咥之戒曾无回忌卒坎坷以没云 

　　○山东按察司副使李公日章墓志铭（徐阶） 

　　徐阶 
　　公讳日章字尚絅　今天子纪元之岁与予同举于乡其明年同举进士每饮酒酣辄歌李太白所梁父吟将进酒诸篇慷慨言曰士君子必有空宇宙超今古之度然后能不动于物以大有于时有如登百丈之楼凭栏而望东海揽三山于几席纳百川于杯盂斯其度也几矣乎因自号曰海楼后三年拜刑部主事有巨珰谒公欲有所逮捕公曰越百里而逮人非法也中贵人怒以危言恐公公终拒不听迁员外郎郎中知出襄阳以才徙长沙先是大沩寇数千人屡招辄叛叛则其所焚掠益甚公曰此我骄之耳遂身督兵往讨缚其酋斩若于人降若干人事闻赐白金文绮郡故喜讼稍抑之即肆诋诬太守往往贬法以狥公独不挠至其狱词则老吏猾胥相环视莫能损益一字由是讼顿息能声闻四方迁山东按察司副使　章圣皇太后梓宫南祔　显陵当是时舟之先后行者以数百计吏之奔走执事者以数干计公私之役远近至者以数万计公预籍其数而法授有司令饷以人给夫以舟限俟于境者无后期出于途者无稽程费大省而事集居踰年丁父忧会大计天下吏有忌公者腾飞语中公铨司不及察罢公政士大夫意公素刚必且抗疏自明公笑曰仕宦在行志耳志苟不行即列侯将相曾不足等海中之一区其聚与散交于吾前而吾目犹不屑一顾也矧足动吾心哉联诸缙绅之家居者以社日赋诗较奕尚羊林壑间见嗜进者必指其口曰能吸尽沧海之波乎见戚于退者必抚其背曰悲哉溺于苦海乎公守官廉倾其囊得百金作狎鸥亭于所居之后因题所著诗曰狎鸥亭稿当其脱落尘鞅傲晲一世所谓白鸥没浩荡可望而不可驯者葢公所谓空宇宙而超古今之度其隐见不同均之无所动如此嘉靖癸亥距生弘治丁巳享年六十七 

　　○山东按察司副使吴公嘉聪墓志铭（孙升） 

　　孙升 
　　吴之先长沙湘阴人也自唐荆南节度使师道以□代有闻人至　国初有名受者从戎山西振武卫屯田塞下世籍焉受生广广生亨亨生安安生琏领成化丙午乡荐仕至山东转运同知转运君配赵妊有奇兆而生宪副公公讳嘉聪字惟德别号鴈山性孝友方数岁时曾祖暨祖以老寿在庆每晨省先曾后祖转运君喜其孝且知礼受尚书于安阳王尹尹阅其文曰传吾经者此子也弱冠领乡荐寻举进士初授豊城县知县抉奸剔弊均役募逋朞月境内大治土寇啸聚于瑞州麻岭治塘诸塞势甚猖蹶至勤天兵公往督战相机力敌捣其巢穴总制尚书陈公金巡抚都御史俞公谏巡按御史万君实交疏其功　赐白金彩币考最擢守曹州是时黄河下流溃决公刻期筑坊民捍患大学士靳公贵文纪绩于石调守临清州去之日民遮道攀恋如失慈母留冠履县之城门临清两京咽喉　武庙时中贵出镇掠买商贾诛求有司虐焰甚炽公以礼绳之又法制其瓜牙始稍稍敛迹抚按剡荐擢刑部员外郎将之官会江西逆变初靖朝议择守南昌以属公地瘠民□□纲凌纵庶官尚未备公兼摄之时核宸濠逆壮□□未上即援笔属草不终日而定勑下守臣择宗裔可绩藩祀者　诸王类有请求人怀异议公秉裁决推弋阳王舆情詟服岁大旱移檄属邑谳冤狱疏壅务引咎露祷雷雨大作仍步以归百姓欢舞郊迎岁复大稔江堤大圯豊城当其冲南新横罹其害佥曰惟吴南昌可任公乃悉力规计不烦财力旬日而大役告成兴万世利邑人祠之名曰吴家塘云巡按御史唐公龙力荐其贤擢山东按察司副使兵备徐扬严残酷之禁重棓克之罚讼减盗息百姓安堵奔母赵恭人丧躃踊恸绝侍父转运君疾衣不解带药必亲尝父竟不起哀毁如丧母时先后五载蔬素衰绖寒暑遘疾不入内寝服未阕被诬休致中外惜之公独洒然弗介于怀屏谢声利陶情诗酒而巳于官司未尝干谒其有裨民事边防者辄入关白不远嫌疑平生议论侃侃依忠义令人听之有激烈气人有大事大疑恒就折衷见怕出于常情所不及无弗骇服而退然人所忌嫉往往得谤亦以此卒于嘉靖辛丑年仅六十有六惜哉 

　　○江峰吕提学高传（李开先） 

　　李开先 
　　吕君名高字山甫号江峰镇江山在江上有峰而高名与字号因以类取之耳其丹徒人也自其父宗美祖经曾祖昂以及始祖子实葢七世矣母太宜人邬氏以弘治乙丑十二月十九日生君幼即聪慧不凡年十七补郡庠生戊子年二十四举应天乡试次年己丑举进士选授户部主事即堂卿俭庵梁公材所倚重札管大仓有王凤李慎太监少监等数人尚未裁革事多龃龉难行君则调停其间弊端翦而公法不废外而运官旗甲内而经历仓攒无不仰赖之者余继亦此有委与君同事仓务甫毕即相与和诗论文日有长益而杨卬徕仲琼季漳野新芳左右皋思忠王南岷廷黄梓谷华更相琢磨可谓一时之盛也巳而改淮南监视常盈仓初以事间可得肆力读书文名由此日起调转兵部武选司主事值大同戌卒称乱　勑往辽阳募兵足以壮观而资任本司员外郎蒙推恩封其父母再升车驾司郎中时则驿传积弊不可胜计又势要求索难支君牓其事于驿门即权力者不忌浚□王公廷相以左都兼尚书台纲振肃尢留意人才忽一日谓余曰部郎寺属中有负盛名而可继前修者乎余应以如吕郎名□者其人矣浚川曰诗文吾所知须政事兼长方是全才余应以取吕正不独诗文耳未久　圣驾南幸张方山衍庆以都御史被逮乃以浚川带管清道刊布告示题覆奏章正车驾司事也日夜行一二百余里如穷三站二百七十里亦即一日行之事体未熟才思稍钝者实时获谴况往返六千里阅历六十日耶浚川初犹阅稿后则惟阅　旨意而巳及抵京欣然羡余知人意将荐君于　朝乞大用之以迁官疏不果　上而称不绝口数蒙彩币金帛之赐山东提学员缺余初任文选即推君以副使往至则行政有要取士无失虽一时有不得意及记题不者惟斟酌其平日分量去取之不过刻也士有卓异者拔入湖南书院亲自督课讲明正学务得才两次乡试中式者优等居多署臬司印数月虽琐务且照及之重大事无不结绝者吏畏民服虽积年讼狱悉来告审及欣之抚按愿乘时批审者多矣录文旧多出提学手君之时文精莹简当叶御史经乃置而不用顾于二千里外求唐荆川之作而亦不过一半篇录成以一册寄余且贻之书曰录中无仆一字不敢他人之美其间纰缪处必礼部之所参驳是又往年　余光也葢先是严介溪嵩深恨叶御史弹劾假此报复之摘其辞之似涉讥讪者以闻　上大怒械致御史并藩臬之有职事者系之狱罪谪有差而御史竟死杖下台中悞以君从臾之也甲辰外考杨虞坡博虑其不安言之宰许松皋曰吕某历官行巳俱无异议令次考察母及之松皋应曰然巳而邸报有名虞坡向松皋扣其由松皋言初拟无事众御史必欲黜之恶其曾害道中人岂非冤之又冤哉归后日与南郭钱少参亮辈酌酒赋诗遍游金焦诸名胜不但与世无求亦自忘其曾官也十余年极尽林泉之乐偶感寒疾汗下不快不数日遽卒时则丁巳六月十六日也年止五十二所著有湖南训规所辑有校艺录戡定三城录其江峰漫稿余将序而刻传于世云 

　　○山东按察司副使温公如玉墓志铭（王世贞） 

　　王世贞 
