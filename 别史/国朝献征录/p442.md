<!-- { "loadSidebar": true } -->
　　公讳震字文静上世武进人也曾祖肆从　太祖皇帝定天下有功累升都督佥事而荫其子友为蔚州卫指挥同知正统间改庆阳卫故今子悉居庆阳云指挥公生二子长福李禄福公父也当袭而卒后以公贵赠监察御史配孺人汪氏生公先是御史公梦老父以玉麟与巳曰是汝子当以文易武也巳而公生神宇凝重气度洞达人咸异之洎长受易于郑州王先生未几有内艰茕茕无依乃依叔父禄而禄天性孝友视若所出故公得肆力于易成化甲午中乡试高等数试礼部不第益自砥砺卒登丁未进士弘治戊申拜监察御史风裁凛然凡所按行奸贪望风而解冤者平逮者释时以为真御史也丁巳升山西按察司副使耻尚严峻务以德化而巳壬戌升本司按察使宪度益修人用丕变曰风俗相沿则□□滋至至是不可以文法绳易也曷以礼教□□□□意人能知义则廉耻生廉耻生则嚚讼自息此古人之巳行复何疑者今山西人重廉耻尚礼义遵□□规无复曩昔风声气习之累者公之教也正德初以御史卢仪事诖误左迁两淮运盐使司同知寻转□芦运司而支正三品俸公曰是不可以巳乎于是力□致仕得允居数年吏部荐公才可重授升光禄卿巳复升户部右侍郎庚午夏值寘藩反逆改公为兵部右侍郎兼都察院左佥都御史总全陜之师以讨之京师至宁夏四千里公但以十九日至则罪人巳获公乃宣布　上意抚安夏人而属镇西将军曹雄收其余党其审实叛逆悉命指挥黄正起解于是宁夏遂定还及中途会邃庵先生以命至与公代兼有勑奖励公之功伐八月刘瑾大诛公罢归庆阳会辛巳诏复其原秩致仕嘉靖乙酉正月壬午公寿七十又九而卒公立身甚严而遇事不苟夷居明习国家之事无巨细执其枢要至于低昂起大有智者万虑而不可及者使公得究其所指则古将相之业奚媿哉公又无所不学天文律历具得其妙京房管魏丕让也庆阳北定边营有妖自名赵太白日与人杯酒相集定边诸贵人自参将指挥以下罔不狎而游之有贫乏者妖辙重以赒予及所厌怒即以铁简飞击之妖知公来定边诣其所亲谓诸贵人曰明日庆阳陈举人至我与有干系不可相见当与诸君永别巳而公至则禀赋之正为物所畏惮如此洎公之贵奸祁□□朝豪强□□□可谓明明无间终始弗渝者矣 

　　○兵部右侍郎林公富传（柯维骐） 

　　兵部右侍郎林公富传 【 总督】 

　　柯维骐 
　　林富字守仁号省吾城东人儋州同知洪之玄孙也富生奇伟敏达弘治壬戌与叔塾同登进士授大理评事忤权铛刘瑾系诏狱降潮阳县丞随以大理寺文致罢官仍罚米一百石数年瑾诛起袁州府同知升宁波府知府当道喜事者增募乡兵命编户输直富以岁俭民贫持不可市舶阉奴横夺民缣捕之且籍阉不法状欲上闻阉引咎谢广德湖自宋为官田输租特重既而租调并征大不堪命民陈乞如花屿湖全折例下所司辄格富悯其困与全折民树祠白鹤山以志去思丁父忧服阕补处州山氓聚徒盗矿计擒首恶毙之狱其党怖诣庭愿复业富命代诸邑民兵食其役兵既精矿患亦息孝丰寇汤毛九倡乱承委征剿提处兵为前锋亲抵贼巢擒其魁并党数百以出他哨兵乘之遂歼以尽修学费出永嘉没鹾缙云官道七十里修治亦无预于民　世宗登极升广西参政广西粮储素乏富勾稽审覆尽厘宿弊疏请广东折银五万两益之癸未觐后廷旌治行卓异者十六人富与焉连升广东右布政先是魏督学毁书籍其田巨室争利之富定议以田充军饷给学膳以地为书院社学医学有差阉掠崇报寺腴田五千亩称寺故市舶所建闻富欲毁乃撤佛像祀先圣富谓于制匪宜阉又移文御史改祀崔清献富谓阉图土田以圣贤借口卒毁之至于修筑南海卫城从民请设大埔县治其费俱出潮鹾金云丙戌入觐为忌者所中调广西两广都御史姚镆委以思田兵事盖岑猛□□卢苏辈结思恩遗蘖王受仍为乱也王受在思恩执知府以下官属羁他所以众出掠至膺墟将进逼武缘富决策部分诸将且觇知受空城而出密遣将径趋思恩先发锐卒百人潜入为内应受至武缘万弩俱发退遁则我师先克其穴贼势既挫乃议抚处会姚解去代者新建伯王守仁复委重于富论事颇合遂下命撤兵苏受率众七万来降田役罢朝议欲改土设流富谓思州仍流官田州土官必不可废但稍贬降分其权庶几上不失朝廷大体下不失夷酋之心遂行其议富久居邕管稔知八寨猺贼与思田势相倚请于总督宜以时定既克日出师而富升四川左布政连升都察院右副都御史抚治郧阳□至富毅然终其事冒暑雨提兵入险擒斩无算□□乃□行郧阳岁饥流徙载道妖民周极等煽惑愚民大弗靖富且赈且捕未几底宁守仁卒升富兵部右侍郎兼都察院右佥都御史代提督廵抚之任中贵采珠合浦督责甚急富上疏谓不宜为此无益以困远黎故事诸夷许朝贡番舶集广州百费攸赖因佛郎机之变一槩绝不与通富奏复之初守仁上思田八寨事宜下抚臣详议富条其便不便甚确皆报可岭东贼王基僣号海寇黄秀山倡叛以次讨平广东西数处盗发遣将分剿前后三报捷俱有金币之赉广州会宁寇复炽流毒州县富奏陈事宜集汉达官军及两江士兵分左右军翼击之擒斩四千有奇未十旬克寨七十四降寨如之特诏褒奖赉金币甚渥郊祀覃恩貤封二代富上广　圣恩以答天地疏疏内荐海内名贤八人宜召用谪戍诸臣宜宽宥不报富复上六事为会宁善后计皆从之会宁民羣立祠以祀往者抚臣不二年辄议大征富虑滥杀平民非安边之策奏请非甚棘勿事大征于是与御史异议云太淑人年高数病富忧惫矣作累疏乞休时方献夫家众怙势夺民产富□□□龚大稔裁以法乞□疏至献夫取旨回籍听勘□将归海寇许折桂为□御史适行部海上辄檄廵海副使某出兵及兵败将没则反以失事为富罪献夫从中应之遂落职大稔随被逮以死富归之明年母卒执丧襄事悉尽礼既免丧预郑司马逸老会构小亭于东山纔寻丈游息其中户外事不以经虑御史李元阳保荐起用不报阅七年卒年六十六有奏议二卷 

　　○正议大夫资治尹兵部左侍郎兼都察院右副都御史赠工部尚书潘公旦神道碑（严嵩） 

　　正议大夫资治尹兵部左侍郎兼都察院右副都御史赠工部尚书潘公旦神道碑 【 总督】 

　　严嵩 
　　公讳旦字希周世居婺源之桃溪里称望族从父珍官少司马从兄鉴大司空从子潢大司徒暨公骈武天朝文昌正贰冠佩相映一时仕籍鲜与伦比公赋资渊笃绩学醇贯持行饬于勤毖图事彻于机宜初举进士授户部主事以能慎著名升郎中督运真州时流贼啸聚运道多梗公悉心督理转漕无滞擢守漳郡故多海寇聚散出没洪洋绝屿莫可驱除然非土之豪黠阴为之主彼亦莫得肆公至廉知其状取豪黠数人寘之法寇以不来丁内艰服阕复守邵武时中官镇守及市舶横括民钱物公裁之不得逞闽俗讼好株蔓连牵至数岁或不解公痛为惩创变其俗历升浙江按察副使江西按察使浙江左布政使严绳宽布官举其方法立而惠行升都察院右副都御史抚治郧阳以平剧寇功诏赐金币改留都理卿复改少宰召入为少司寇山西庆成府宗藩相讦久□未决公奉命往鞫得实以闻再勘永和府事人咸□□□□□马复兼中丞往督两广军务时安南不庭诏用廷议起大司马毛公伯温率师讨之毛方在制公适道其里见公语之曰安南恃其险阻叛服不常久矣若兵兴祸结连岁月未可解资饷不继柰何公宜终丧辞诸朝可得缓师俟其闻命求贡因而抚之此万全策也语不合去至广因得安南不贡状上疏言夷狄之国本无人伦莫登庸之篡黎氏亦季牦之篡陈氏也今若缓师移檄以问其罪彼必畏惧修贡俾无失臣礼而止不问其它此帝王治夷以不治之法也疏入毛公遂劾公不任戎务诏公回佐留都部事公曰吾谋既不用禄可苟乎遂拂衣归然安南之事后亦如公议云公家居十余年不复至城府独闻人有急周之惟恐后岁旱徒步率乡人祷雨为粥糜以哺饿者久之家日落而公陶陶然终其身不以为忧也以嘉靖己酉八月十有二日卒距生成化丙申享年七十有四讣闻朝廷勑营葬谕祭如例特赠工部尚书加等也大父贵廉父传贤并以公贵赠都察院右副都御史母戴氏配程氏赠封皆淑人子四长曰缙锦衣卫经历次绅次丝郡庠生次纶 

　　○兵部左侍郎刘公源清传（子尔牧附总制　郡志） 

　　郡志 
　　刘源清字汝澄东平人举正德甲戌进士仕江西进贤知县值宸濠叛源清以县当午道即日规战守计揭旗大书誓死报国四字仍积薪环室戒曰即事急火吾家母污贼会濠妃亲娄伯及阉乐固以兵出县境源清募死士二百人绕出其后获伯囿诛之贼复移檄源清源清立斩其使以是濠兵不得越进贤而东贼势少沮王守仁起兵檄与俱进贼竟殄灭征拜监察御史寻升大理寺丞擢佥都御史廵抚宣大调度士马岁省四十万金北虏大举入寇总帅被围源清冒险遣发斩首虏数十余级虏遂遁去滴水崖卒郭春等与民讼辞屈以数百人据城叛源清遣兵传城呼曰禽春等数人而止守陴者执春等斩之进副都御史再遣兵部左侍郎总制宣大会大同军乱源清奉命讨贼督总兵郄永决水攻城贼势巳窘郎中詹荣因得入购其党斩倡乱者以降源清以籍手逆党为恨不居其功侍郎黄绾附尚书夏言因为蜚语中伤逮系司寇年余给舍曾忭为之论辩乃得罢归隆庆改元言官交章追论诏赠兵部尚书赐祭遣官营葬源清忠贞孝友出自天性崛起寒素伟干负气临义不顾利害尝有恩荫舍其子而荫弟之孤人以为难今祀学宫 
　　尔牧字成卿东平人侍郎源清子也举嘉靖甲辰进士授户部主事累至山西司郎中尔牧天资殊绝器度凝重第时年甫二十练习吏事才大一时在部八年□会精核出纳明敏尚书方钝器之诸司署奏皆与议决西苑建醮诏所征发常以帑藏空风上闻减损其额积为中贵所嫌会严世蕃舍人窝占边盐尔牧以名奏世蕃恨之风御史某以变乱钱法劾尔牧廷杖一百削籍归里家居十余年杜关下帷披阅典记自旦至夜手不释卷里人罕识其面为文沉浸奥雅取裁西汉诗有陶柳风骨号为名家隆庆改元廷臣交荐未召而卒年四十三岁 

　　○司马恪愍杨公守谦传（屠隆） 

　　司马恪愍杨公守谦传 【 廵抚】 

　　屠隆 
