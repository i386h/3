<!-- { "loadSidebar": true } -->
　　嘉靖己亥八月一日常德太守何公卒于家公讳钺字勋伯别号东溪系出姑苏之吴江洪武初曾大父文广以闾右徙实京师遂应天江宁人大父澄隐德弗耀父瑄善天文景泰中征入钦天监以公贵封监察御史母李赠孺人生丈夫子五人公行四自幼颕异不羣尝见伯兄历算即能通晓大义父喜欲令专习李公曰天文终术家耳是儿岂可以术拘乎乃令治诗入郡庠累试上等文誉蔚然正德丁卯领乡荐辛未登第除行人奉使楚藩固辞馈赠有廉介声寻擢浙江道监察御史直道正言遇事略无避忌时武庙欲以城中积庆鸣玉二坊演武习射之所公抗论此必左右近习假弄威权侵夺民居以第宅园囿不报事竟中止丙子奉勑北直隶清理戎务兼阅军器刷卷事多干涉近贵公奉法惟谨刬剔奸蠧殆尽两陈地方事宜力救建言下狱御史张仕隆辈悉得宽减戊寅奔父丧守制如礼服阕改山东道两浙缺巡按公首应简命至则清理冤滞摘发吏奸严禁和买锄治豪强弹击贪污不职者数人藩臬郡邑罔不敬惮　今上入继大统内外文武大臣迎立者辄受爵赏荫叙公具陈不可贪天之功以妄取定□之名时论韪焉嘉靖壬午秋浙当乡试公责任监临罔昼夜经理凡贡院内事无巨细咸有程规一时风清弊绝榜中多称得人先是未得应试生儒连羣求售公因加严覆考有不称者示辱扶出其徒深衔之反行诬毁公亦不校明年春擢湖广荆州府知府赈饥恤灾饬吏民一一如治家事辽府宗室繁衍禄米常苦不继比征至又有力者倍取公必查处均给众咸称服荆南分巡驻府事多谘而后行公与语数不合一日指小过迁怒于公公拂衣而出曰吾岂能谄事上官邀誉耶即解组归家适调守常德之命下矣抚按以公才不宜遽遂高致檄催旁午公辞弗获再赴常德审释淹禁议并武陵渌罗三驿民困以纾甫七旬述职应朝部院考留供职无何疏入拾遗故事不谨闲住公独奉旨致仕亦异数也巳而公论昭白有劝公奏辨者公曰病夫安命素矣辨之何家居不妄交游寡言笑子孙臧获侍侧肃然每耕获时山庄视农经月不入城府士大夫有愿见而不可得者尝书于庭曰俗学近知回首晚病躯浑觉折腰难可以见公之志矣公不喜饮惟与故旧弹□□至忘倦尤好讲命学往往奇中常自信直道可行其在位□□□虽稠人中论及古今人物事变未尝不侃侃如也所著诗文自出一机□清严可诵家藏有东□稿□十卷 

　　○荆州府知府中溪李先生元阳行状（李选） 

　　李选 
　　万历八年中溪李先生年八十有四十月二十日卒于家其嗣君中书舍人传方视草内阁西省选时承乏刑科是年腊讣闻中舍君□与泣涕数日命许南奔选追送之中舍君以选游先生门下所知素谂属之状义不敢辞先生讳元阳字仁甫世居点苍十九峰下十八溪之中因号中溪其先浙之钱塘人祖讳顺者仕元大理路主事爱恋山水迁官不赴顷之中原多故遂家焉顺生福福生通酷嗜内典尝着华严疏抄四十卷禅宗以擅场通生连连生山善治家产业益厚然世好施予至山而所及益广乡间称德门山生寿寿生让于先生大父端方简默施亦不吝必不使受者知之尝制放鱼盆家人将烹鲜先投之盆中取其浮者畜生者于盆久而苦其隘则挹而放之江湖其性仁爱如此先生之父讳玄号蓬谷言若讷行若钝睦邻周族则恐或后然皆隐而弗耀也以先生贵封监察御史妣董氏赠太孺人太孺人梦龙负日入怀者□□诞先生遂以是梦命名云先生儿时不与羣儿□戏亲师友好读书及弱冠梦□□□□□□□□□□之既寤胸次犹梗塞正德间维扬朱公应登者以文名督滇学于童生考场中见先生庄整秀伟因降及席舍视其卷乃惊叹曰此馆阁奇才也遂首入郡庠及诸生力学稍暇辄登城睇览见山海风云藻思悠然焕发文有奇气决疑义皆出人意表凡天文兵法诸书过目洞识其要居常求静地默坐欲究性命之奥且谓世儒口耳之学未尽得其旨归后中云贵乡试第二人佥宪潘公棠明远楼杂记云场中糊名时取李元阳文冠多士后乃以张含易之赴试礼部下第入国子监顺天近地诸生多从讲授每作举子业欲先生因其文而导之先生信笔挥洒一题数首各成理趣寓邸有高楼日月登之默坐至忘食忽一日午坐有悟自云天理流行之实今乃见之再应试中第十四人座主吏部考功郎三原马理大不平盖初取会元也□其文曰非岩穴老儒不能有此作在三代之世当应聘而起岂意科目中得之廷对风掀卷污墨学士温公仁和董公玘得卷叹曰负此奇才矣选庶吉士第二名二公雅重之尝曰李子文似老泉诗似杜大学士木斋谢公邃庵杨公月再试有诗题难各作一首及见先生诗自以不及发糊名杨公顾谓先生曰此子当以诗名天下自此名动京师寻以□□忤权臣出补分宜到任数日即赴江西科场事竣闻太孺人讣分宜旧俗凡县令丁忧里出布银县贰先敛以俟先生骇曰何以污我力却之出示令民自领散归途惟货衣物以费江右缙绅每向人誉之服阕补江阴会邻县靖江海寇劫库官吏遇害贼犹未散先生整旅教演水操贼乃遁去操江廵抚潘公珍以国士待之特荐于朝其地通海当要害乃建城楼严兵卫增所未备民赖以安有被盗者尉以囚来囚亦自谓盗矣先生曰释之众皆莫寤后得盗果如先生所虑合邑以神明又有缢其妻而以自杀告者先生诘之立服巡抚顾公征逋负甚严各县死者动以百计按部至常州民莫不疾首先生曰逋多不可卒办且以完报巡抚素信先生得免刑者二百余人自是一邑心感不用刑迫争自输纳江南厚俗独称江阴矣诸如此类不可殚述客有以濂溪明道二公在州县时善政言者都宪夏公从寿曰此十余事只先生数月所耳先生以廉节著名发奸摘伏不避强御举孝表墓兴利除害政严而有惠爱小民自以得慈父去之日流涕遮道者百里余之立生祠勒去思碑述善政百余事先生既迁户部□事与翰林常州唐顺之浙陈东屠应埈吏部郎山东李开先蜀任瀚熊过闽王慎中作诗会时号十才子时选宫僚大学士夏公招之皆不赴吏部亚卿霍公韬门无私谒知先生作县有贤声改监察御史先生上疏其略云昔周成王既卜世三十卜年八百然观于周礼其经纬国体人事微细无不具则知王者必修人事以称天所以命之之意不举归之天以怠人事也终曰陛下始即位以爵禄得君子近年以来以爵禄畜小人大臣愈不怿然先生独立不阿自不知与人合否也巡按八闽将出京大学士招饮手出官名纳公袖谓宜荐剡也比至廉知其贪黩皆入劾疏京师人曰三十年来仅有此疏耳所至风靡一省廓清监临丁酉场屋得人最盛闽人皆曰一榜皆好古之士拔出流俗者前此所无后此所未及也初避嫌不自出题试录则尽出其手识者评天下第一至今人争诵之　上议幸承天上疏乞止　上怒欲挞之是夜台臣悚惧不能寐先生独鼾睡达旦候命三夜皆如此内外称御史后扈从出京闻大学士所选宫寮皆江南富室即于□□疏劾至承天又进皆中官所匿大学士议外补未决会荆州知府阉宦格杀乃奏曰荆州要地不可阙守选得御史李元阳堪任遂传奉升补先生久知荆襄之间四百余里无井无泉暑月徒役担负每以渴死至即捐俸穿数十井又作石池以饮马荆地滨于大江古堤既圯七州县皆薮泽巡抚顾公璘发库银八万责之司水利者了无成绩先生毅然之甫朞而堤成盖前此所未有也顾公叹曰大禹之后一人而巳荆人名其堤与井皆曰李公先是江之南浒有数村约万余户先生谓村当徙于江中沙洲不尔当鱼鳖人皆以迂未几村水荡独洲无恙　章圣梓宫归承天阉寺乘势肆暴所至府守皆被缚例以三千金赎不然推溺水中一日候祭白袱驿寺人下铁弹如雨抚按而下皆奔避先生独不移寺人皆吐舌曰奇男子也自出京至此仅见此人遂免缚首疏藩府不利于长吏者十事藩府自是敛戢尝试诸生得太岳张公卷评曰此子当太平宰相列之六百人之首及发封始知公时公年方十三岁也先生以外艰去任尽荆之人皆垂涕往送三百里内遮拜不绝时有督学雨泉陈公鎏见之叹曰前史但称截镫攀辕未尝闻此亿兆之人蔽野遮拜数日不绝者因荆人立生祠遂勒碑纪之未几夏公起废先生罢官先生自归里以来不营生业薄于自奉而厚于施予如婚嫁丧葬饥寒冤抑以至桥堤道路列三十二事日以课盖先生人神情高秀宅心物外急人之急忧人之忧自少至老未尝少替至废家产而不恤平生未尝一日废书不观尝读佛书谓格物致知之学惟此剖析无遗惜吾儒不之究也于宅后作默游园郭外依三塔崇圣寺作缨江艳雪二台鉴湖绿野二楼日处其中与禅衲讨论如屡月不返先生少时目击十八溪水涨冲城裂其门沙没民居先生闵之以问先生之祖秀眉公公曰吾郡本龙湫汉书谓邪龙云南足巳古崇佛法建寺塔以弹压之民始得平土而居今其法废龙复作祟吾家世修其法而力未逮汝他日可复千年之功以慰先人之忧先生受命既久而未暇至是奋然之自壬寅迄己卯四十余年寸积铢累崇圣遗墟及郡中坛宇焕然一新又之振其钟鱼条其科教其法渐备水患用息闻人冤狱不避嫌疑殷勤郑重不能自巳及其狱白冤日莫不叹服以不可及尝静坐至宵分方就寝鸡鸣而起无日不然胸次灵明洞豁物莫能撄知在事先人以有仙术先生曰天宇泰定耳何术之有先生人诚实乐易洞见肺腑一与人交虽百负不弃平生口不言人过虽童稚以爱兄之道来亦温然接纳倾筐倒庋无复余地其教人曰惟一诚字何事不办中年大有所得着心性图说荆川唐公顺之念庵罗公洪先皆以卓见乡人有争及不善欲质于其闾或至中途自相悔罪而返曰宁至讼庭愧见先生修撰升庵杨公慎尝与坐终日每出谓人曰见先生之貌如临水月令人鄙吝自消聆先生之语如闻洪钟令人蒙迷顿醒左布政狮冈陈公时范曰见先生而无所感发者无性者也先生既倡明性学亦时与诸生讲授文艺郡之通显多出其门凡与先生从游者类能敦世善俗先生赋诗作文初不经意援笔辄就世以唐白香山宋苏东坡拟之有司以郡志请即手作一卷后二十年复作续志云南都宪见吾陈公又以通志属先生四阅月而书成示子弟曰往见志书皆载山川物产人名而巳却不及兵食与法度之所急是何异千金之子籍其珠宝狗马之娱而缓其衣食产业之数乎宪长象川林公一新见之叹曰志之车丸范无加于此矣先生所作非性命极理之谈必济世安民之法年八十余聦明矍□每登高涉远少壮莫能□仪观秀整望之如神仙然卒之前十日召门人子弟至默游□示曰自今数至十日寅时吾当谢世吾尝以一死生外形骸念今其时矣至期端坐叱家人列侍勿当前驱言毕而逝 

　　○辰州守程廷策传（汪道昆） 

　　汪道昆 
