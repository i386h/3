<!-- { "loadSidebar": true } -->
　　宣德十年　今天子嗣大宝位临万邦顾南京根本重地建置百司而吏部之首宜得谨厚大臣往莅之九月以命吏部左侍郎黄公宗载辞之日诏进尚书以行士大夫知公者莫不誉叹以宜在南京八年以老疾求致仕　上初不许章四上乃许之归丰城故第又几年年七十九以疾终讣闻命礼部致祭工部治坟茔明年十二月廿一日葬于其乡梨树冈之原葬巳其子儒凯来谢恩阙下诣予败且泣曰先考之葬朝廷宠终之礼厚矣于例得树碑神道而未有文敢以请予少于公而辱交巳久谊不可辞黄氏于丰城大家公曾祖仲轩有隐德祖以仁考子贞以公贵俱赠吏部侍郎进尚书妣皆赠淑人进□人妻余氏亦累封至夫人公自幼喜学年十五巳能里塾师郡庠弟子从熊伯机受春秋遂取进士行人谨于自治奉使四方未尝受馈遗历左右司副司正以父忧去治丧无违礼不饮酒食肉者三年服除领旧职永乐癸未以贤举授湖广按察司佥事时湖广诸道惟铜鼓五开最难治分巡刷卷者多惮行葢天下巨奸宿猾皆谪戍其间善舞文弄法兴事挠官府而阴把持其短长往者欲稍按治即紏结如沐漆不解欲一切漫漶则见嗤无可柰何多避不肯往公至当刷卷即毅然治行到武陵问风俗知其人苦于从军女子恶军妇不果嫁男子则虑妇家往从戍而以徭赋累巳不果娶至年三四十犹独处公召乡老里正谕人道大端俾转相告语务嫁娶以时不踰月成婚姻者三百余家他县闻风皆乐从俗之变乃榜谕铜鼓五开诸奸豪数其罪恶且发其善端曰不改必寘之法众知公务以德化人皆相戒勿犯比至莫有干于理者丙戌征诣文渊阁修永乐大典书成受赏而归戊子朝廷以海运粮饷赴北京下湖广造海船四十九命择风宪官之贤且能者莅其事众议以属公而工部所遣官务苛察生事将闻于上以衒能公镇之以静消其毒螫而落其机牙得不扰而成功己丑车驾将北征遣都指挥吴□□兵湖广玉贪暴失期上谓按察司官不紏効于□□与同僚皆坐累谪杨青驿公处之如平时遣一力受役而躬自执爨未尝有不豫暇则阅书史以吟咏自娱癸巳复起山东道监察御史侃侃自持不肯少贬以狥俗乙未　上亲策士于廷时鸿胪无卿丞张斌任事恃城守功最狠戾多所中伤人颇惮之以不与读卷至争论上前不巳公奏斌不学无识不可以读卷乃敢烦渎　圣德如此当伏法士论壮之丙申命巡按交址交址城中诸军营房覆以茅故多火公廉知军民岁岁伐材陶备官用然皆资权豪命三司慔官稽其数凡有取者皆着于籍由是无敢私费不半年营房皆易以覆火患遂息时工部尚书东莱黄公福掌交址藩宪二司才行过人而不事边幅御史往者多庸常视之至公独恂恂恭让而法亦不废及归行李萧然无交址一物东莱尝语人曰吾久居此所接御史多矣唯宗载知大体己亥丁祖母忧居家有旨夺情授贵州道监察御史益谨礼蹈义遇事必究极是非不曲随苟止于祸福利害不计也故再陷刑辟而赖公道以免甲辰　宣宗皇帝正位东官玅选官僚职辅导擢詹事府丞未几升行在吏部右侍郎时少师蹇公犹兼领吏部事多倚公公恊力一心进退人才必凖公论不苟异同故一时号得人洪熙元年赐诰命制词有清洁平恕恭谨厚重之褒是年遣祀夏禹及南镇会稽山因赐钞八百锭俾归焚黄于墓下其后尝奉命往浙江理军政及伐宫殿大材于湖湘设施措置举不失宜故事集而民不告劳久之遂有南京之命葢　上知其老而欲安之也南京虽无铨选之劳而劳于驭吏葢其人多邪巧才见害必避见利必趋往往冒法以侥幸公正巳率物无少回挠屹然如泰山乔岳不可撼阴阳阖辟风云雷雨以荣悴百物而细大不遗其施博矣己未进阶资政大夫词曰宽和有执廉静自持又曰小心慎职始终不渝人以实录当是时公卿大夫齿德之盛莫如公及致仕而归犹康强无恙士大夫出饯都门外瞻望咨嗟汉之疏传不过也公既孝于亲笃于二兄仲氏宗曼有孙孤承裔贫苦不能自立公命其子文凯儒凯收养之文凯先卒独儒凯继其家及公归即承裔治居室使仍守旧业毋废坠其施于乡族细行之美尤多兹不载姑序次其大者 

　　○南京吏部尚书魏骥（实录） 

　　实录 
　　魏骥字仲房浙江萧山县人由乙榜授松江府学训导善于教人以身先之诸生多有成就与修永乐大典吏部尚书师逵荐升太常寺博士　文庙谓逵曰刘履节九年御史我　皇考方授以此职不轻以与人也宣德初升考功员外郎历升太常少卿试行在吏部左侍郎寻实授骥端慎廉约雅有德望正统中虽太监王振蔑视士大夫于骥亦礼重之值畿内蝗奉勑巡视问民疾苦既而以老辞调礼部复辞改南京吏部以优待之戊辰进尚书屡请老不许景泰改元始得请致仕年巳七十七矣骥好学老而不倦家居余二十年不别治生惟以文学自娱天顺甲申诏进阶荣禄大夫成化辛卯监察御史梁昉请特加优礼　上之遣行入持勑存问赐以羊酒月给米三石勑未至以先卒时年九十八时成化八年正月卒之日神爽不乱盥潄就枕倐然而逝遗书戒其子鸿胪序班完慎勿以葬事扰乡里赐谥文靖论者谓自古大臣之最寿者惟宋文彦博而骥年比之尤高葢古今罕有云 

　　○维风编 

　　魏文靖公骥读书山寺中见一毒蛇方化鳖恶而避之俄有渔者捕之以去公惧伤人追买弃之贷僧钱以偿既以博士起家累官吏部侍郎奉　命往南都考察京官舍官舍止携一苍头历年所积俸赀携之不可归之无人乃召同乡同年子官刑曹郎者付之其人请封钥公怫然曰后生辈何待前辈薄乎其人不敢复言时有子壻从官舍如其轻重欵识伪银而尽盗其者比公南都竣事归出俸银令银工碎之则伪也公意部司之弊叹曰近来官员无良一至是乎乃又出柴薪银犹夫伪也银工私于苍头曰昔有某官舍人尝此物出自予手将无是乎苍头以告公戒之曰慎勿泄彼将不安矣宁亡金可使失欢乎巳而刑曹郎升辰州知府请教于公公曰君练事体又精刑名何郡之足第须勑舍中虽至亲不可忘防检刑曹郎恒念其语不置巳舍中人稍稍露其事辰州人　觐乃携其俸入尽数以偿公骇曰君误矣柰何以不明迹加人不韪乎予银具在未有以伪易者迄不受比以南京太宰致仕归晨夕田间布衣芒履首竹笠以课佣作与野畯杂处不少崖异云 

　　○南京吏部尚书曹义传 

　　曹义字子宜应天府句容县人自幼凝重颖敏父奇爱之异于诸子遣邑庠生诲之曰吾□世业儒汝事学母怠以底于成庶几无忝家世业克迈乃训委巳学既丁母夫人经氏忧服阕见同门多成就遂奋志诗书昼则闭户夜则隐灯于帐以读虽隆冬盛暑不少懈永乐九年以书经中应天府乡试卒业大学遇　成祖文皇帝选入翰林读书于是益自淬砺肆力于文学登永乐乙未陈循榜进士寻改庶吉士先是宅旁有一夗月井殆百余年泉涌出乡人以兆义之兴云岁戊戌授翰林编修丁母吴氏忧丧制未终　诏夺情莅职秩满转礼部仪制司主事仍直翰林未几丁父忧服阕还官宣德乙卯升吏部文选司员外郎自是始离翰林而专职全曹矣正统癸亥知者荐浙江参政　上特留之明年升文选郎中又明年升吏部右侍郎士大夫相庆以得人义尽心率职品量人物鲜有不当时泰和王直尚书以义精选法凡黜陟贤否一以托之然义事王甚谨于事可否非经咨决不辄行以故王待之益厚且密尝谓人曰曹公端人也己巳秋北虏犯京师奉　勑提督官军守卫正阳崇文二门昼夜不遑宁处者凡十余日防范严谨虏避不敢近寻转左侍郎时当多事之秋屡有建白其见诸施行者人用悦服景泰改元升南京吏部尚书三载　赐诰进阶资德大夫天顺纪元年七十有二捧贺表自南京至　上念义累朝旧臣而年且老特赐致仕　赐玺书有典选着公平之誉议事有忠谠之言之褒家居四年而卒义宽厚周慎不与物忤人有过必导以巽言不事讦直居官行巳一以忠勤谦慎本不矫饰以取名誉外若浑涵而中有定见少师杨士奇素不轻接人然最爱重之每与商论人物别白贤否必据其实有不恊者反复不巳杨乐从之尤笃于友义编修邢誉卒而家甚贫哭之尽哀且买棺殓之并赙以白金其子鸿胪序班纯聘而未娶复助首饬衣服以成之吴人沈义系内亲家日衰薄有女四各具妆奁嫁之其一邻有窃其屋后木植者家人踪迹知之且诟且索乃止之曰彼乏用故取之勿再言也其仁厚不校类如此治家甚严训子姓亦必以正道子冕中书舍人兄子景第进士监察御史每诲景及冕以务忠孝慎交际且曰人宜寡嗜欲立心宜以不欺主慎勿习奢侈夸诞也吾平生无过大者惟此心不欺物不暴殄耳及致仕家居悉屏世务于屋东辟地种竹凿池畜鱼构一亭于池上其旁杂植以花果题曰怡老日与骚人墨客饮酒赋诗以乐识者慕其有高致云卒年七十有六所著诗文有默庵集藏于家 

　　○南京吏部尚书崔恭 

　　崔恭字克让直隶广宗县人正统丙辰进士擢户部主事用荐知山东莱州府事莱地濒海号难治恭抚驭有法惠爱多居六年民歌颂之以汉杨震比葢震尝刺是郡也景泰中升湖广右布政转江西左布政天顺初进都察院左副都御史巡抚苏松等府迁吏部左侍郎升尚书以母丧去位服除改南京吏部首黜诸司不举职者数人以正吏治寻奉勑参赞南京机务凡政令必与二三同事论定而后行两以疾乞致仕不许于后再乞乃许之成化十五年十二月卒年七十一讣闻赠太子少保谥庄敏赐葬祭官其子璇中书舍人恭和厚坦夷靖恭自守遇人不矫饰而是非臧否未尝不公临事惟求合理便民虽难不避其政知大体爱惜人才尤亲善类卒之日远近闻之莫不悼惜亦一时之名臣云 

　　○南京吏部尚书钱公溥（松江府志） 

　　松江府志 
　　钱溥字原溥华亭人正统己未擢进士试蔷薇露诗称　旨命教内书馆授翰林检讨擢春坊左赞善仍兼检讨修寰宇通志成升左谕德兼编修天顺丁丑改尚宝司少卿升侍读学士赐二品服充东宫讲读宫壬午奉使安南国赐一品服甲申坐内侍王伦事 
【 详见溥归荣集】 出知广东顺德县成化丙戌复故官闲住癸巳起掌南京翰林院事秩满赴京擢南京吏部左侍郎己亥入贺　圣节寻乞归命以本部尚书致仕补一子国子生丁未进阶荣禄大夫再补一子国子生弘治戊申五月卒年八十一赐谥文通溥少有文名既擢第声誉勃起尝上书杨文贞公论学文贞韪之居父忧与廵抚周文襄公论便民条约复移书侍郎李公论积荒召佃煎盐水次仓四事多见施行在顺德释系囚抚流民尤多善政　英宗复位大臣多受赏溥言于兵部尚书陈汝言曰当时非　皇太后手诏则曹石二人焉敢提兵入禁宜以功归诸　太后上尊号宜汝言入言之　上即举行巳而问知出于溥也故有学士之命使安南与礼部论移文不当与内臣同行礼又与内臣书论　诏勑开读先后之序至安南与王论郊迎礼仪王辞屈悉从之濒行赆以金不受至遣陪臣入　奏乃以　上命受之时以得体前后□典文衡门生满天下文章瞻蔚至老犹不衰四方求请者相属名山灵境镌刻殆遍尤善交际见者无贵贱皆得其欢心故人尤倾慕之　有太监王伦者尝受业于溥当　英庙大渐时伦出就溥舍妄谈政事人物被缉访下狱罪且不测有左右之者乃得从轻典其出知县以此 

　　○资政大夫太子少保南京吏部尚书谥康懿陈公俊墓志铭（王与） 

　　王与 
