<!-- { "loadSidebar": true } -->
　　正统元年三月　上临轩策士士奇与今少保江陵杨公皆读卷官　上亲擢周旋等三名第一甲第四名王鉴第二甲之首既退杨公余言鉴所对策其篇末之献磊落精切识高而义正才广而词畅将来有之士也余深然之旋三人既受官有　旨命大臣选进士如永乐甲申故事进学于翰林得十有四人而鉴居首悉以庶吉士鉴等仰体得意咸克自奋时重风宪之选命廷臣举监察御史杨公与余意在鉴属有令不得举初仕者然吾两人所期望鉴远且大非止御史也一旦余闻其病亟属所厚者求医药不数日竟卒之伤悼不已又属所厚者董治丧敛且许铭其葬于是其友给事中刘益述家世事行来趣铭王氏吉水金塘里故家世修仁厚曾祖所安祖子完父嘉靖袭尚诗礼不慕仕进母某氏鉴守钦正自少端正秀颕笃孝友之行而嗜问学不烦督励朝夕自进其功宣德壬子以书经选江西乡贡第一明年会试礼部中副榜当授教官宣庙意有遗才在副榜命廷臣即文渊阁覆试之得二十有四人赐冠带给校官禄令进学国子监而鉴预焉后三年鉴中会试廷试赐进士出身入翰林庶吉士人简静端洁温恭坦夷论事悉中理所蹈必由于义其中泊然居京师数年未尝一濡足势要之门公退闭户阅书以求古人之心间诗文自适所与往还皆诗书行义之士其将易箦也独以亲老不获终养自恸葢考其志与行宜禄宜寿宜显用岂谓遽止于斯乎故其卒也众皆悼惜之卒年三十有六 

　　○庶吉士邹公智别传 

　　邹智字汝愚四川合州人幼聪异读书龙泉庵中贫无继晷之给则扫树叶蓄之燃以代烛讽诵达旦如是者二年文艺日益警拔成化丙午举乡试第一计偕上春官道经三原见致仕司马王恕曰智此行非但会试正欲上疏　圣天子使进君子退小人耳明年丁未登进士简庶吉士弘治戊申有星变之异上疏极论阴阳之理欲退万安刘吉尹直而用王竑王恕彭韶且曰君子所以不进小人所以不退大抵宦官有以阴主之也疏入不报己酉言事者诬知州刘槩御史汤鼎妄言朝政嫉智　并疏其名下锦衣狱智身亲三木仅余残喘神色自若无所曲挠供词略云智与今汤鼎等来往相会或论经筵不宜以大寒大暑辍讲或论午朝不宜以一事两事塞责或论纪纲废弛或论风俗浮沉或论生民憔悴无赈济之策或论边境空虚无储蓄之具议者欲处以死刑部彭韶辞疾不判案获免是年左迁广东石城千户所吏目毅然就道衣结履穿几不能存亲识馈遗坚却不受视事甫两阅月总督都御史秦纮檄遣董鹾修书得居广城士子重其人多从之游者与白沙陈献章忘年友时以诗文相命居无何以公委道顺德同年进士吴廷举时知县因款留之邑民李焕于邑之东北曰古楼村者建谪仙亭以奉智游息辛亥十月卒于顺德年二十六布政使刘大夏暨廷举资之还柩于蜀智雅负奇气与人寡合处事慷慨无阿比之习　孝宗即位之初常朝用御史一人侍班纠仪汤鼐尝轮侍智造其私第告曰　祖宗盛时御史纠仪得面陈政务得失言下取旨近年遇事但退而具本此君臣情分所由间隔不通也公以言官奏对幸值大政维新之日请效盛时故事此太平机会也及王恕征至京智谓曰三代而下人臣不获见君所以事事苟且老先生勿受官职先请面见以时政之不便者历历陈于前庶其有济一受官职再无可见之时矣二人虽善其言皆莫能用识者憾之其据经守义大率类此 

　　○庶吉士目兆东吴传 

　　目兆东吴字叔泰翰林检讨瑮次子也幼负奇质弱冠登进士选翰林庶吉士读中秘书操觚翰雅道秦汉语耻与俗轨轩轾尤善榻古书法每自心得偶临作赵松雪书以散置散卷中明者莫能辨也在馆中相劘切必曰强学慎行宰相以下折节与交比之黄叔度云咸以卿辅不足而得年二十三耳当甲寅上书移疾归遂以其年冬困笃检讨君大恸哭曰儿至性孝友不妄言笑卓然有当世志尝覩时事非是之愤愠不食者竟日寻其端萌知其末绪斯非纯硕而可以诣远者耶手录其遗文总四卷墨迹一卷名之曰识痛录嗟乎吴以天年早终使大业不究然宗族称孝乡党归仁斯其大节可覩士有闇然之德见述于世者岂在行事哉  

　　◆典籍　待诏 

　　典籍孙蕡传（顺德县志） 
　　翰林院典籍聂器之传（黄佐） 
　　翰林院典籍王恭传 
　　华亭逸人墓志铭（罗玘） 
　　漫士高先生棅墓志（林志） 
　　翰林院待诏滕公用亨传 
　　典籍吴兰传 
　　文先生征明传（王世贞） 

　　○典籍孙蕡传（顺德县志） 

　　顺德县志 
　　孙蕡者平步人也字仲衍性敏警表仪秀伟于书无所不窥诗文多不属草援笔而就初若不经思而雄浑深致骎骎乎魏晋矣少负节槩不妄交农夫贩妇望而目之曰孙先生云元季避乱山泽间东筦何保有南海洪武改元征南将军廖永忠至蕡作书请降永忠不戮一人而南海晏然蕡之力也永忠寻征蕡典郡庠三年庚戌始　诏天下设科取士蕡举于乡授工部织染局使主簿虹县时经兵燹室十九空劳来安辑一载典籍翰林学士宋濂乐韶凤承旨詹同甚重之日侍　上奏对便给容观飘洒濂辈皆自以莫及也八年同修洪武正韵九年以奉常之节监祀于四川居翰林三载力求补外主簿平原无何逮系输左校筑墙望都门讴吟粤声督工者以闻　召至陈诗语忠爱释之十一年罢归田里十五年召拜苏州府经历二十二年谪戍辽东都帅梅思祖节镇三韩素闻蕡迎居家塾是年竟罹党祸长歌就刑天下冤之门人黎贞时亦在戍收其骸葬于安山蕡所著有通鉴前编纲目孝经集善理学训蒙西庵集和陶集集古律诗其孝经集善濂所序也蕡没诸书散逸惟黎贞所编诗文行于世李承箕曰呜呼死生荣辱当得不得不得则得之自古及今岂少也蕡死何惜哉传者论蕡究左人性命之理濂洛关闽之学蕡书散逸无可考意其风采似弥衡而器量或过之与 

　　○翰林院典籍聂器之传（黄佐） 

　　黄佐 
　　聂铉字器之江西清江人洪武庚戌举于乡辛亥二月壬申会试中式是时　车驾将幸临濠癸酉即亲策于廷甲戌胪传进士名午门外铉在三甲即日谢恩趋　东宫听注写职名丸耦进而分拈之铉得广宗县县丞到官问父老曰民之疾苦何者剧对曰适岁旱蝗食乏役繁此剧铉叹曰民病而不上闻非所以事君也即奏之于朝　上遣使视灾伤悉蠲其税民大悦秩满入　觐上洪武圣德诗南京赋授翰林院待制以老疾辞不许改国子助教时功臣子弟多在班列铉雍容诱导使就绳检寻迁翰林典籍十三年四月以老疾赐归十八年召考会试得国学知名之士甚众　上大悦将复用之铉固辞召问所欲以年龄益高求便地乃授庐陵县学教谕终其身有文集行世 

　　○翰林院典籍王恭传 

　　王恭字安中闽县人也环闽皆山而恭家故贫则樵往来羣山中自称曰皆山樵者恭善诗援肇纚纚千言立就　文皇帝四年有司以儒士荐强起至京师年六十余老矣　敕修永乐大典同郡王偁翰林院检讨同纂修戏谓恭曰君无以会稽章绶故来耶恭从容笑谢曰吾山中斧柯幸自无恙君无深诮我矣居三年大期成诗诗高第授翰林典籍居顷之投牒归着诗数十卷号曰白云樵唱其在金陵曰凤台清啸归田曰草泽狂歌轶不尽传庐陵解缙称其布衣萧然不慕宠荣强之而起朝阳凤鸣此足以概恭 

　　○华亭逸人墓志铭（罗玘） 

　　罗玘 
　　翁初用荐起官序班先余在馆者八年巳褒然老成能导余升降陛所别识掖闼观阙名额指目班行谁某隆杀疏数其所宜施余德之间以言辄蹙頞口吾先南城也且今相距几何而乃自异邪居既久备见大老皆耆年勌勤诸藩国　册制外大蛮夷　诏命将帅行师　玺书除拜封章代言检就则以下之看详彭文宪公每呼曰吴序班以何如对曰得则公曰以是颁出或覆视之曰吴序班手书乎欣欣领之而巳修　文华大训宋元资治通鉴公必引以自助及修　宪宗实录丘文庄公喜得之日引之与语如彭公录成迁翰林院典籍喜谓玘曰天顺初尝有官此者舞其柄以窘府部幕司至不能一朝居府部羣公出怨言惩是顾用颓堕者至今若尸寄然事遂弛今吾酌厥中存体要耳既而幕司果羣聚惊语虑罹当谴咸以忧居数月觉无苦又咸以喜　文渊阁藏书数万卷标目亦数帙或问之矢口缕缕如注先是馆寮一人假考订私丐史册拟窜易其先世之秽未成觉之赧甚衔之次骨则设谲间于炎者曰典籍扃钥在其手恣取巳好入其室左右希合左验之乃乘在告讽吏部贬义乌主簿而丐史者遂栩栩快其志金戊注曰不知也玘又曰弘治初致　郊斋羣属咸集院余二人入夜语于奥时张宫保言事忤仇黜南部语次及而冤之不虞张仇遍置侦侦白仇仇怒遹起大狱意置二人余幸脱而而翁亦乃困至是今巳矣悲哉逸人名孜子景贤工六书古近体诗天下人能知之其所自立亦可曰天下人知之乎其身则仕而其性则逸也否则恶止于是哉而亦恶取斯困哉古士有易名如曰逸人庶几来世有考　铭曰　吾恶乎悲逸人乎人之大贤与谁不巳与而谁赐之所人之不贤与贤乎贤自取而谁非巳忤其命也与噫夫如是而能不失其故吾又奚悲之而铭其墓 

　　○漫士高先生棅墓志（林志） 

　　漫士高先生棅墓志 【 典籍】 

　　林志 
　　永乐二十有一年二月三十日翰林典籍漫士高□生廷礼卒于南京之官舍年七十有四先生博学能文尤雄于诗虽谈笑奋笔而精思力摹莫及葢诗始汉魏作者至唐号极盛宋失之理趣元滞于学识而不知田悟以入自襄城杨士弘始编唐音正始遗响然知之者尚鲜闽三山林膳部鸿独倡鸣唐诗其徒黄玄周玄继之以闻先生与皆山王恭起长乐颉颃齐名至今闽中推诗人五人而残膏贝贝馥沾溉者多黄终于校官周显行曹员外郎先生与皆山并以诗遇　今上初二人自布衣召入翰林皆山即除典籍卒先生待诏九年始升典籍平生赋咏流传海内有稿曰啸台集曰木天清气集母虑千余篇其选唐诗品汇拾遗正声三种凡百余卷议者服其精博能书工画时称三绝书得汉隶笔法画原于米南宫父子出入商高间方壶子画妙贞一初识先生称赏不寘曰异时当名家在翰苑二十年四方求诗画者争致金帛修饩岁常优于禄入神莹气融襟怀高简善饮酒喜谈谑与人无贤愚新故盎然如一素强无病晚得风眩疾岁辄发无甚苦一日与故人饮极欢夜分乃寐旦忽眩作弗能言卒考讳驹清才不羁早世谥皎白居士妣陈氏宋枢密使洽之孙先生事母孝谨年五十七方贵未几而母殁娶陈氏生三子曰熊曰熟曰然先生讳棅字彦恢仕名廷礼漫士其号也实宋尚书张镇之后曾祖麟以出莅高氏祀复无子取犹子隆后遂从高姓是先生之祖也 

　　○翰林院待诏滕公用亨传 

　　滕用亨初名权字用衡后避讳更今名长□人尚书德懋从子少从德懋游学四方颇多见闻问学辩博文词尔雅尤精六书之学其篆隶之妙高出近世永乐三年被荐时年几七十矣　召见面试篆书用亨作麟凤龟龙四大字以献又献祯符三诗称　旨授翰林待诏预修永乐大典在官四年卒时篆隶书称用亨及长乐陈登然笔意清古不及用亨也用亨尤善鉴古器物书画尝侍　上阅画卷众目赵千里用亨顿首言笔意类王晋卿及终卷果有驸马都尉王侁名 

　　○典籍吴兰传 

