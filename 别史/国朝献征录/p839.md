<!-- { "loadSidebar": true } -->
　　杨棐建安人进士万历甲戌知肇庆府醇和清介政平讼简吏畏而民怀之罗旁之役督府令高要市马百□任之矣棐曰高州乃有善□马必三四十金高要安得金三四千而令之市马百乎卒减十之九县人转饟日至山而罢棐曰至山万一无获而以馘必此辈也戒至河反令士自负之力裁浮冗郡中乃省八千棐节用爱民尝画十余条未行而卒时丙子八月也士民如丧考妣瞽者亦望府门而哭哀词至千余章丧归奔送之罢市至今谈之不容口 

　　○广州府知府戴公科墓志铭（林大春） 

　　林大春 
　　公戴氏讳科字朝宾筠台其别号也其先有大戴□戴者以礼经名于汉代有闻人至宋亳州观察使璨始入仙游其仲子诸徙居莆之黄石东井数传大理评事卞卞之孙子和复徙惟新里之湖波所谓塘东戴者塘东之祖曰淑盛淑盛生允勉号逸庵有耆德享寿百岁即公大父也逸庵生别驾讳廷璋号竹居尝举于乡循吏娶故尚书彭惠安公女以嘉靖甲申十月癸丑生公公生有奇质体若龙文逸庵公异之稍长从别驾公宦游四方遂划然有冲举之志时习三礼或难之对曰此吾家故物也奚难及归学益进乡先达王笔峰先生奇其文召置门下乙卯以礼经领乡书高第丙辰上春官主考殷少詹公夜梦巨人衣绯玉手书一卷曰戴子文好觉而得一卷入彀比析号果戴也闻者多神其事谓巨人或彭惠安云巳而　天子临轩召对策上公得与进呈第是时策士言人人殊惟公以事君如事天对然契　上旨而廷臣所进四人巳上卷　上览颇弗称遂辍弗更视公名竟置二甲第三说者谓使公策获彻御览当复赌汉晁董故事矣惜哉不遇寻以次除户部主事尚书拔之众令偕予故掌一时章奏多所裁定后三载考绩封赠如制随奉命督赋东粤与总镇大臣处正色不挠下吏莫敢干以私还报称旨迁员外郎郎中知出四川叙州府取道河汝从关中入蜀因游华岳终南诸胜处有诗寄予未几丁继母郭安人忧葢公母彭先逝而郭亦以贤称至是郭亡公方在蜀未至会倭夷大举入寇以攻兴化城陷之士家多没于贼者乃贼独以积善署戴门戒勿犯以故获免然别驾公亦在系贼觉而释之及公西奔还莆则家人父子相聚如故因遂谋卜居计举家迁楚楚之祁邑寔别驾公故游地故公请移家焉时予亦抱先宜人之戚公特自永贻书讯予意同酸楚相慰藉良苦居二岁寇平东归别驾公始卒遂首丘人谓孝感服阕北上遇予苏湖之间泊舟江上不能别其年补知广州广州岭南首郡也号货财渊薮又积蠧所聚公至即与民更始示无黩于货发奸摘大如神僚属下吏无不严惮公者久之有王提举某者以部使见任故颇恣肆奸利括吏民金以巨万计公廉得其状提举大发其私藏没入于官提举惧自经死于是部使劾奏公激杀命吏诸还候勘会明年春正月大计当事有害其能者遂疏免公官又明年勘至公复入广后部使者按其私竟无所得然业巳从计吏坐免士论深叹惜之公顾无恨意具葛巾野服遍历岭外诸名山过潮访予踰两月别去时予亦以忤时宰故避谗家居又值先大夫弃诸子绝无心于世事临岐公乃手出本朝制书示予曰凡守史被废有枉状者廷臣得与昭雪此某朝某年之诏也子如异日赐环者幸毋忘戴子予心识之其后公频有书约予重上罗浮而予亦时有问讯约公武夷九鲤之会乃予徒忝荐书既未能行公临别之教而又不果于武夷九鲤之往也于心有余媿焉然亦岂知公遽止于斯而罗浮同游之约竟成虚语也悲哉公性嗜山水所居东黄地一区疏泉种树以未广乃鼓枻中流至壶公山下诛茅通道卜筑以居复跻攀绝顶转而南面得一洞天时往游焉犹以未至也又泛槎浮海环山四面纵其所之汪洋浩荡莫知涯涘不觉恍如身世之在逢瀛矣然其情若玩世而犹未能忘乎世故人大吏建节入闽者必造庐见访或迎至省府咨吏治问民所疾苦公亦弗拒若意或少懈即掉臂不顾其介如此事父祖孝顺处弟妹友爱期功以下亲属雍雍如也然有过必严督之以是戴家子多循礼度晚建湖波大宗与东井合祠义取萃涣繇是科名继起戴氏之族望莆中矣所著有游岱岳罗浮诸名山记及壶中集百余篇其卒也以万历癸未二月仅六十耳林子曰呜呼公今巳矣顾世之论公者谓其立按部私人于廨舍遽好游放也其不绝当道之请谒也慢岂知破柱取张朔古之人有行之者李膺是巳广州政暇不废登临至开山伐木不顾非谢灵运风致乎不比寒蝉辄有陈托则杜密其人也若公者殆与李杜齐名江左并驾矣可绳趋尺步之士道哉 

　　◆同知 

　　雷州府同知刘肃庵彬传（湛若水） 
　　广州府同知程公默墓志铭（潘潢） 

　　○雷州府同知刘肃庵彬传（湛若水） 

　　湛若水 
　　刘朝请彬肃庵先生者罗一峯先生伦之友也一峯者状元及第论大学士李贤夺情起复之非落职者也彬字素彬与伦同师皆九岁及同授春秋于邓公表年所或经年乃一归以德业相励乡俗目迂儒戒子弟勿效嗤之曰罗古人刘古人且有欲破其交者伦诗有浪拍洞庭君山不动之语素彬笑曰君山岂足踰吾交君山静而不动吾交动静不违伦告之曰科名文词皆净洗而痛决之不使乱吾之念虑一意从事圣贤之学必至于成人而后巳荣华与道谬永贻身后嗤胡可以有尽之身而贻无穷之辱乎仕止久速各当其可此孔子所以圣也素彬曰一峯平生故人今墓木拱矣生平不满五十其出处语默进退如是吾敢负一峯乎白沙先生荅之曰别驾自审去就何与一峯也素彬亦吉之永丰秋江人貌癯骨秀心纯正五岁而孤张宜人抚育之时从巫用瓮贑关于祠案下谓十五出关时破瓮名曰破关祈可生素彬默用石碎之宜人大怒素彬跪曰寿天在天非巫可求天感母德吾自可生母宜安心忽惑异端戊戌举进士第授潮州程乡知县痛乡俗之薄恶彻赌场禁酒肆逐娼优出诸境民以不复破产立养济院月给粟帛于境内之无告者广囹圄之湫隘囚缧者不至疫死部民王慎者德素彬直其诬军数年之枉以黄金十五两苞香茶中跪送以报素彬觉挥之去曰生汝者吾父母之心岂容报乎廵按御史徐瑁衍部至境闻峒贼潜去居民安堵开院无讼以羊酒奖励之立三社学以教乡之子弟置田入租百石以充社师之资民益慕德建濂溪书院东云谷书院以祀元公文公考绩赴部老稚追攀道左素彬曰若等毋虑吾行不出半年耳去任未三月邻邑饶平贼发城陷奔屯程乡深谷中官民大惧时素彬过家卧病闻之明日即力疾陆趋四日及境四野欢喧即白行军布政陶鲁军众邑小乞散之邻邑以纾民困陶擒贼五百余伪相半素彬力争民命不可轻陶不听且曰君不亦当立功乎素彬励色曰吾民父母坐视子弟命绝何谓立功即白廵按御史雪其无辜者过半陶大惭谢病不莅事廵按御史周南葛萱皆奖励之如徐然而无有能荐之者九年考绩方伯刘东山大夏署云无能事之虚名有牧民之实惠素彬既云百姓塑生像于鲁井庙又有立生祠于松口之蓬辣滩寻升雷州府同知设施畧如程乡士民亦乐趋教拓地以广学校新之靖戎伍之冤抑久弗伸者雪之以疾三辞乃获解官而去民谣曰知府似烂泥通判似豆腐去了刘同知倒了雷州府既归作小楼以居绝迹官府　武庙嗣位诏进朝请大夫以疾终于家年七十有七 
　　太史论曰古之谈交友者曰管鲍陈雷至矣然未知以道义相勖有如罗刘二君者否邪孔子称十室忠信与躬行君子若素彬者岂所谓王忠信而躬行允矣君子者非邪余昔游白沙见素彬貌极古如画中人口弗道词及政施设所至响应民慕之如父母谚曰桃李不言下自成蹊岂谓是邪一峯名满天下而肃庵号不山乡省用不究其学余故表而见之 

　　○广州府同知程公默墓志铭（潘潢） 

　　潘潢 
　　子木讳某书持节新安太守程公元谭四十八代孙世多闻人自篁墩赐宅屡迁东关县址今居荷池九世祖德裕宋翰林讲书曾玉父讳志文王父讳瑄考讳仁以子贵赠奉政大夫广州府同知妣汪氏赠宜人子木敏识强记魁梧磊烈有奇气缙绅巨人交口称誉之弱冠补博士弟子受业方伯罗山程公讲戴礼巳乃博习易象鲁春秋古文尚书借方郴州行之游学玉岐金蕉间闻阳明王公名负笈千里师之逾年有得敛华近里谦谦言若不能出诸口不问可知先生弟子也嘉靖乙酉举明经卒业太学间从大司成救月中府礼度严整不以暗昧少替同舍生大异之戊戌下第吏部铨公第一时元戎怙思奏更选格颇属意子木将待以不次子木愀然曰吾岂附势者邪无巳必以决去就会事寝除广州府同知广岭外望府守倅频阙诏征安南兵兴费巨子木从容调度民不知困甫至谒先圣毕昌言风俗波颓狱讼猬兴皆斯学不讲之故亟请祀开府阳明王公之功廵按御史以知大体特荐之黎负险凭陵崖中世害公建策乘胜画五指山十道分官据险错居民于其中徙黎山外不数年且衣冠之域当事者不欲久兵中止士议惜之行部禁掊克慎勾稽身先吏卒所至肃然尝承台檄阅实韶州库藏守别蓄万金啖公以巳地子木廉知之即疏始未议立法坊侵盗监司韪焉故新会令何某以不善事上官被斥公上其贤必追复乃巳竟以是忤时罢归道出南贑都御史秋崖朱公最少许可尤重公以不见疏用自歉厚之礼而送之子木居恒不迹公门虽所知耻托以子弟曰徒贼之耳晚筑天种亭种树千本悠然从东廓罗山诸名流讲学修德期百尺竿头更进一步疾巳亟犹人授子姓一经曰后当从此中寻我莫等陈言也以嘉靖甲寅六月二十六日卒距生弘治丙辰二月十有三日年五十有九 

　　◆通判 

　　汀州府通判李公铨墓志铭（梁潜） 
　　韶州通判杜君宥墓表（王与） 
　　惠州府通判吴公晋去思碑（黄佐） 

　　○汀州府通判李公铨墓志铭（梁潜） 

　　梁潜 
　　君讳铨字彦庸姓李氏系出唐西平忠武王之裔有讳某者官于袁其后自袁徙吉水之谷坪族最盛君曾祖公范祖务任父让翁累世皆不仕而让翁尤富于赀配周氏生君幼端重如成人性极颕敏稍长与其兄镇俱有才名镇举进士于时或又劝君进取君慨然曰亲老矣舍朝夕之养而图荣宦于身如二亲何遂专意以事亲务然由是其名益着久之有荐之于朝者召至俾历事工部有能名丁母忧服阕来京师今工部尚书宋公闻其至即以其名上闻俾摄主事事往福建所至介然不苟取毫发时参政房公安以未尝见也疑而未之信遣二人蹑其后察之历数郡其自持如始至之日漳浦县县令惧有逋责密以金馈君君大骂却之发其罪状而去二人归以白房公房公大叹异由是未还闽而名巳闻于京师矣以父忧去官复除改授汀州府通判既至以狱囚淹系者众按其无罪者悉出之旬日狱之空藩省素闻其廉又知其敏于政如此遂檄君督八州冶铸钱匠时方盛暑疫疾大作君具医药给以饘粥又祷于神病者皆愈民歌颂之然凡各郡分部其匠皆小吏畏君名君又务束以威吏益不自安相与诬构之诉于朝逮之至君历诉其情诬者屈服事遂白还任汀州而卒时永乐癸巳年五十有四君人仪观甚伟修髯玉立善谈论政疏通简易常恻然有爱民意其死也民尤悲之 

　　○韶州通判杜君宥墓表（王与） 

　　王与 
