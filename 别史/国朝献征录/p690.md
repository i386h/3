<!-- { "loadSidebar": true } -->
　　隆庆四年庚午七月十有三日震洋赵公卒公讳□字伯京震洋其别号也赵氏之先自七世祖子安胜国时始家吴之常熟后置太仓州割隶其地遂州人世以道义名德望于乡里再传生聪寔公之高大父聪生谦谦生璧至璧而业始大璧生四子公父一蓬翁璧其季也仕直隶河间府知事以公贵封大理寺评事公赋禀卓异敦厚颕敏髫时伟然有大人志一日侍一蓬翁谒李文安公公大器异之曰是必大而宗者一蓬翁勤于教子延陟必海内巨儒公精研六籍愽览诸史洽闻强识含咀道腴属文举笔便成宛若宿构十五州庠生即居第一后每试辄隽目东吴才子督学御史萧公取列郡异伦之士考决魁解得公及扬州王斗松江沈恺三人曰某书第一某礼第一某春秋第一后悉如其言郡守胡公招选郡中诸文学扬搉艺文润饰吏事公首与焉当是时公荣名籍甚愈自谦退恭雅略无浮靡矜夸之习人以远大期之辛卯领应天乡荐第一试文一出海□□□□模敛焉盖公生当正德嘉靖间天下文运方兴德行道艺之科废而专尚文辞公覃思极诸一时雕镂藻缋之功粹然莫尚自是日衍日丽不可复加公实有以开之也公始发解都人士瞻望称叹传言今秋解元巳老不谓更少盖公驰名早故也戊戌举进士授浙之兰溪令兰八省通津使舫辐辏公调度有方费约用给隆寒溽暑展体靡懈或出应宾客虽湢浴后犹不解巾带庭无滞讼案无稽牍厘弊剔蠧百弛咸振县治火继以大水公经画赈恤民忘其灾时渔石唐公枫山章公邑尊官间有请托公一不假借人不敢干以私发奸擿伏境内肃如也兴学校艺甄拔髦俊皆猎巍科跻显仕自是文学愽士始彬彬矣监司行部得公廉干状称良吏荐书交上铨部行擢拟注台谏给舍部有素衔公者排阻之授南京大理寺评事公启书折狱哀矜自持有所谳议廷中称平民以不冤癸卯　九庙成覃恩貤封由是一蓬翁始受章服之荣焉未几历右寺正寻升江西按察司佥事掌屯田水利兼理仓粮兵备公以一蓬翁年老欲乞闲就养翁不可乃就道居任□月廵轺莅楚藩王闻公重名执礼候谒尽恭长戍□士方荷戟负鉏喁喁望贾父之来而公巳承一蓬翁讳匍匐奔还矣执丧焦毁行服墓次庚戌服意赢瘠未能赴任辛亥当考察期公以险人浮诋降职左迁癸丑罹母某夫人忧执丧如初时岛夷犯徼公与二弟捐金百两粟百石佐守城费上官义之檄有司礼币致谢及题三凤堂扁以褒异风谕焉避寇徙郡城故庐悉毁于夷曹夫人复下世遂绝意仕进丙辰有当道同榜者知公最深频以书来劝公曰朝野倾伫勿失时也勉治装北发逮扬疾作亟返斾抵郡病甚矣眩瞀几殆经岁向瘥乃杜门养痾良时吉日则召亲朋击牲酾酒考钟伐鼓留连歌笑毕日忘疲暇则总辔湖山舒心纵目静赏泉石有终焉之志或劝之仕叹曰夫仕非徒荣其身也将以呲国阜民也不幸谗废弗获少展其志命也亦巳矣老复何哉若但以禄爵则性分中事不以外物加也侍御尚公按吴下车即造公庐曰服公问素矣以公之才岂宜躭处闲散也特廑礼币劝驾公郄不受书陈谢曰丘壑之人绝迹朝市久矣林栖渊宿各从所好而巳丁卯今　上皇帝驭极语天下方面官五品以上得一进秩公以例复原职加朝列大夫己巳秋卒公平生不慕虚誉不矫激可喜之行与人外和易而内□毅人皆爱而惮之处族党亲旧未甞有煦煦之态遇事辄赴其急人感服不忘自少敏学无间晷漏弱冠始室即晨兴占毕多在鸡鸣前一老妪执烛辨明而出夜分而入昼日不践房□曹夫人嫔公半载未识其面及登第四方生徒云集辟舍讲授其中横经籍书钩纂不辍特不勤著述间酬应文字辄骈丽精绝常曰今世拈笔文词率多白士欲籍声誉以取世资若宦成名立何复劳心虫篆与之较短长耶有诗文简稿及驳稿藏于笥公精通医技下及农圃卜筮阴阳诸书靡不览究独不解神仙事既得疾始延方士求导引长生之术霞篇蕊笈穷搜极讨矣公三仕一介不苟取及居乡不肯废着鬻财以与时逐唯农亩所入岁以轮官而无羡余常曰今世仕者率多渔猎于人以自封殖吾惟世业田宅是营而巳若称贷以取赢市肆以要倍吾不也夫苞苴之防虑掊民财也鸡豚之戒恐牟民利也而残贼之歌于小雅者正今日矣公独在官则着食水之操在家则有拔葵之仁亦难能哉公抱蕴虽弘履辰则缪然宰邑树鸣琴之绩评廷流泣笔之恩若使假之以位其猷又何如也肮脏弗究所施何哉嗟乎执戟空疲一时兴拓落乏叹衡门无改百禩垂清白之声今有位峻上台名齐北斗转眼身损名颓世观笑者视公所得孰多哉 

　　

　　江西二（知府　同知　通判　推官　知州　知县　县丞　教授　教谕　训导） 

　　◆知府 

　　序故叶太守宗茂事（朱升） 
　　饶州府知府郎敏传（实录） 
　　袁州府知府杨任传（忠节录） 
　　南康知府翟溥福传（黄佐） 
　　江西饶州府知府叶公砥墓志铭（王直） 
　　江西抚州府知府王公升事略 
　　南安府知府封南京刑部右侍郎金公润墓□（童轩撰） 
　　吉安守李君继墓表（陈循） 
　　江西南安府知府张公弼墓铭（谢铎） 
　　瑞州府知府李公良碑（徐祯卿） 
　　南康府知府陆君广墓志铭（邵宝） 
　　□□彦墓志铭（彭韶） 
　　江南贑州府知府顾公日寉墓碑（吴宽） 
　　南安守邓公应仁墓表（湛若水） 
　　瑞州府知府赠左参政邝公璠墓表（费宏） 
　　吉安府知府朱先生谏行状（王健） 
　　建昌府知府苏君锡墓志铭（邵宝） 
　　江西建昌府知府少岷曾公玙墓志铭（张佳胤） 
　　瑞州府知府宋公以方传（张邦奇） 
　　贑州守康君河传（许宗鲁） 
　　饶州府知府祁公敕墓志（黄佐） 
　　建昌府知府张公纮墓志铭（方鹏） 
　　徐临江颢墓志铭（吴鼎） 
　　大中大夫蒋公坎墓表（王升） 
　　虔州守湛源陆公化淳传（瞿汝稷） 

　　○序故叶太守宗茂事（朱升） 

　　朱升 
　　新安叶宗茂有清才年仅四十有四卒于金陵邸见闻者哀其遭时之不偶也之赋诗而其里之老友朱升之序序曰宗茂叶廉翁之子也生二岁移家于蓼自幼具以敏给闻稍长治进士业从余复卿先生学戴氏记岁丁亥归就乡籍试有司明年予归自燕山取道至蓼访之后五年淮兵起宗茂避地归乡兵旋至蹂郡邑宗茂从乡兵奋御称能后四年江南开省或荐之起家知婺源州时州境未定非美官也既而镇戌官适前从统乡兵者于是上下相安得其抚字之政再考乃代代者不善于民宗茂美声益远播矣使说蜀说所长也既而不遣使督造战船事集使守饶饶境接婺源民欢其至戌将与之不恊不久罢去谪濡须二年读书治艺不戚戚或又擿其所督造船不善重得谴去年使城筑所赋寻仞十倍其家产不给也子仁效缇萦上书得免今年夏以病终呜呼宗茂而止于斯邪宗茂风神秀彻言笑媚好读书史不数过成诵人比方解说无不喻者隆师□□好宾客急人贫难有国士风作诗有思致多所论□淊淊不厌倦一时欲有于世者往往以器略待之然而天性率直不能曲谦退推让以苟悦人视巳之善如人之善视人不善如巳不善非古心古道之士不能不相龃龉宗茂之得誉毁以此杨子云曰世乱则贤圣驰骛而不足世治则庸夫高枕而有余乱世之氓困于供亿仕则困于责任不能集事者得罪而祸亟集事则事愈归之田兵钱谷抚绥应对岂一人身所备一不善卒不得免焉使宗茂之涉世也得三四十年不乱卒其经业名进士也展其政事良有司也又加之以年寿敛华而实贤公卿乡先生以善后来使衰老者得所倚赖岂不甚善而乃止于此岂特其一身一家之气运邪始宗茂从予游与婺源俞仲谦偕二人通家昆弟出处必相从仲谦能以义相正若不相能也宗茂既卒平生所与善相附者众而能存念其孤永其身后名者仲谦一人予故虽以宗茂能得友古心古道未始绝无人自慰而重念人间世之可悲也呜呼宗茂则巳矣吾与仲谦何时而巳邪 

　　○饶州府知府郎敏传（实录） 

　　实录 
　　郎敏河南济源人洪武七年以国子生选入武英堂纪事授监察御史九年七月以能升饶州府知府敏治廉明有惠爱乐平县民有诣阙诉邑大姓五十余家谋逆者诏指挥潘某率兵往捕之兵至饶敏惊曰乐平民素淳朴未必有此吾郡守不可使民死无辜请先往察之至乐平民皆耕牧如常时敏廉得告者乃无赖子素以假贷不得怨诸大姓故重诬之冀获赏耳敏还白潘初不之信自往察视故如敏言于是各以其家长至京辨其诬诏遂释诸大家□□告者 

　　○袁州府知府杨任传（忠节录） 

　　忠节录 
　　杨任浙江嘉兴人母章氏初生任有胡僧过之闻啼声叹曰此儿异日必显终不免刑僇耳任性至孝嗜学洪武间由人才擢知袁州府黄子澄一见以国士许之守袁政多宜民北师起任引疾归壬午事定子澄出征兵往约苏守姚善航海去善不可子澄乃至任家与任谋求旧君图大举事泄任与子澄俱被擒至京磔于市任子礼坐死籍产族诛凡九十三人任□属金庄章范诸姓发戌边者又百余家云 

　　○南康知府翟溥福传（黄佐） 

　　黄佐 
　　翟溥福字本德东筦人永乐甲申进士筮仕知青阳县青阳地僻民稀因其土俗政一以恩礼本民甚戴之县治近九华山山麓多虎民患斋沐文檄告山神曰民罹虎患令之过也祸于吾民宁祸于令身二日即歼巨虎一境赖宁邑人勒石纪之移知新淦田里广而政冗讼繁能推诚布公教民礼让秩满升刑部主事用法平恕进本部员外郎尚书魏源荐其有牧民材出南康府知府至则访民情捄疾苦省刑罚禁横征先是郡值岁歉民有擅取富室谷粟及漂流官林者百余人前守论以强盗悉寘重典溥福尽杖而遣之阖郡服其明封□濒湖舟楫苦风涛无栖泊所遂捐俸筑石堤延袤百余丈舟人称便后共立庙祀于堤上政暇游庐山见白鹿洞书院遗址经元兵火荡瓦砾喟然兴叹以政本在是乃捐俸率郡邑之尚义者重鼎建之延致仕何博士师简民间俊秀子弟受业其中会朔望亲临生徒讲解老稚观听动以百计自是郡民皆知慕学考绩赴部以老疾辞侍郎赵新尝廵抚江西知其人甚详厉声曰翟溥福江西第一郡守也岂宜遽退恳乞累日始得谢事别郡之日父老以其清贫争持百金饯送溥福力辞不受皆挽舟涕泣不忍舍囚留滞立庙祠焉又配飨于白鹿书院之三贤祠三贤者唐李渤宋濂溪晦庵也后祀贤守号六老堂年六十六即投老归杜门却扫惟观书教子孙讲诵而巳足迹不到公府口不言有司政令居官三十余年俸禄尽损以营公务故家居田宅绝无所增平生廉谨刚介始终一节□径萧然清贫自甘年七十一卒论曰儒生擅文墨而忽公务俗吏事簿书而急操切迂且鸷之过也鸷则琐琐条贯于风化罔所禆迂则愒玩觊望而下缘奸夫条贯之稽而风化之遗弊端□究而奸利缘起此守令所以难其人而民受菑也秉公廉则不鸷任礼教则不迂若翟溥福者得之矣入国朝东筦号多贤而乡评谓溥福最验诸厥施信哉 

　　○江西饶州府知府叶公砥墓志铭（王直） 

　　王直 
