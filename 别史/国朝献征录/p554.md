<!-- { "loadSidebar": true } -->
　　宋公者讳仪望字望之其先丹阳太守哲徙吉水吉水人巳又徙永丰定永丰人公之曾大父邦铉尝输粟助边拜彩币羊酒之赐里人荣之大父七品散官魁昂父闻义以公贵赠吴县令再赠御史公之诸生也数试于有司辄冠然省试辄屈既荐即第进士吴县令未几即擢河南道御史移疾归复御史御史未几即超大理寺右丞巳落职补知夷陵州未上即拜霸州兵备佥事亡何超大名兵备副使移监福建军寻削二秩需次久之补四川按察佥事即复其按察之副使移视福建学政以妇卒自免归道迁其省参政即入太仆少卿甫上迁大理左少卿遂进都察院右佥都御史廵抚南直隶提督军务粮储久之以功迁右副都御史改南京大理寺卿巳转大理卿有所龃龉乞归需次里中而公卒矣公之成进士自丁未以至戊寅隃三十载一居忧一移疾一自免再坐谪再需次而其起家与迁移之峻且速大畧亦相当公之不出天下以非公无可与任者而及其既出则蹑而肘之必不使其有以自遂其在下位苟遇一名缺亦必念及公以非公不足当而既迁之后复噏噏訾訾互相指目以躐致累公盖公之才识果敏精神焕发足以皷舞人之视听而时亦一中其忌至于遒骨劲挺高论横溢必不肯舍巳而狥人之好其忌者与知者错而公屈伸最后知公者方柄国举东南腹心之地以委公公亦竭其力以大有显见天下方延颈冀公之大用而卒不胜其忌者公亦老且不起矣呜呼人耶天耶始公令吴而其邑人犹少之公不动声色发擿奸弊如神胥吏洗手而治念诸区所苦者长赋而长赋所苦者长运往往破家公倡诸区各出公田以赡之所出田亩计本受田差次即贵势无得免者民以不困虏大入寇饷不计大司农计专官并责吴旧赋人汹汹且窜公白郡榜慰之而条处其缓急窜者复矣乃与比邑合而置义冢于六门之郭禁母得水火葬吴俗几变言公偃故吴人公创文学书院以祠之与诸生讲道肄业其中后皆出名公卿如今魏郡太原二相国其表表者公既精于法比时时丽情两造数百人不踰时解去而他所经画樽节皆出人意表故既征而人尸事之御史时上书论大将军仇鸾拥劲兵居肘腋挟虏自重无人臣礼时鸾恃宠骄甚闻者缩舌　上虽内私鸾而无以易公寝不下未几鸾死事露僇尸及妻子公意益发舒陈时务十二策识者所重出按河东鹾持法亡所狥许鹾赋简少事公创河东书院申东越之学以与诸生讲习多兴起者移疾归省母病痊复御史司大计时公之乡人幸相有昵子横而贪公欲糺之不果因论边事遂及东南而以督臣胡之淫侈抚臣阮之婪荒请摄治之二臣昵子之心膂也以是不说公而会公督视三殿大朝门又中贵人议工直日一镮公不可又欲悉易殿址石公又不可第易其毁弗堪者而昵子私贾人五千金属工部欧阳尚书者辟与工事公又不可于是众怨丛矣公之迁大理丞昵子自以公功公无所报谢而逡廵引避以请急归适风霾变幸相欲有所废树及大计吏而尚书迁吏部与昵子比而谋谪公公之兵备霸州也前是有西宁侯者道其地盗夜迫之仓皇溺死尽剽其资财诏捕之格甚峻公钩得其渠魁悉置于理霸人慑公威神竟公任无窃发者涿畿南辅公请城之最坚完又疏豁洪武以来养马逋税民大悦其自大名移闽监军名材公而寔远之且困以兵事后太宰于公按鹾时有所不悦故也公至闽于大帅戚继光合筴破倭卤斩无算入与棘事所撰程序义冠一时籍籍称公有文武材而计吏之谪复下矣太宰修前指必欲斥公以快而考功郎一儒力持之曰宋某材且法不至斥必斥宋郎请先斥郎乃止议谪而公方从容游武夷赋诗归而灌园意甚适也属边事棘廷荐公者前后十八疏于是公补四川按察佥事以至复副使视福建学政一以　高皇帝卧碑训诸生而时刻东越理性诸书翌之所以鼓舞振德尤备自是参其省政佐太仆大理皆不久迁无可见者其抚南直隶九郡则自江陵张相国居正所谓知公者也公故令吴深晓民间疾苦与吏弊风俗至则一切务宽大而于云间金坛溧阳豪贵人之匿赋而以重累单赤者亡所纵贷诸郡邑中水公上书请减岁租发储粟以赈水不大灾是时海□而解吏士讳言兵而公独与兵使者王叔杲计益□□皇练卒伍饬戎器申严赏罚亡几倭果独至公□□师三覆之于外洋俘斩虏口夺仗器甚众公于清□□所不扬激而所敦励尤在忠节会有诏雪靖难□□诸臣公谓金陵其死事所也建表忠祠聚而祀□公之乡人宋杨邦又以不屈女直死江宁其祠与墓在焉而墓且湮矣公行求得之置封树因故祠址宫而岁飨荐焉太常卿袁公洪愈国子祭酒姜公宝皆里居非相国所急而姜尤甚公力荐之意与左使琐臣绳公公不顾人以是知公虽以材见器相国要之不苟附离者坐与御史论盐盗事相异同公廷辩不少屈虽入廷尉犹用前隙指訾公公所部一郎病狂易尝阑入交戟肆侮公置弗较也而郎犹时时毁公偶有中之者遂继及之相公绌其说然犹小停公任以解公遂决意不复出以至卒海内咸惜之得年六十有五耳公生而磊落感慨有大人志一日读宋史至秦桧陷岳武穆事掩卷而叹赠公怪之对曰令儿生其时不饮血而碎桧首者有如日又读唐史裴度传所谓贼则朝天有期贼在则归阙无日夫嗟泣曰壮哉男子当如此耳赠公谓公当以名义见媺且必能县官致死力公工于举子业负重名然好习史汉书及少陵氏诗善其言矣偶从乡先生聂贞襄公豹所得闻东越良知之□而服膺焉东越者故王文成公守仁也公遂游贞襄公门巳又游欧阳文庄公德邹文庄公守益门贞襄及两文庄公皆重公以能负荷大事最后印证于故□文恭公洪先其诣醇深时方议以文成公从祀孔庙而拘儒或难之公曰是未易以口舌争也乃着或问一篇反复数千言大较谓尧舜开道心精一之传未尝求理于物牿心于外孔门大学首言明明德明德即道心之灵觉不昧者然则明明德之功要在致知而训诂之士乃谓致知者推极其知识是求之物而牿之外也文成公指而示人曰致吾心之良知而巳是知也孟子之所谓孩提之知爱知敬颜子之有不善未尝不知也然则得大学之本旨而上遡尧舜精一之传者无如文成公公之或问出见者无不爽然后十余年卒以文成公论祀公于学能识其大其人气豪不帖帖细琐然内行特纯笃赠公有五子公最晚举能得其心殁而公哭之毁悉其妇槖装以营丧葬母太夫人九十矣大会客称觞乐比毕会入而视省者四五公时巳踰艾犹蒸蒸然孺子慕也所受产室悉以让诸兄兼行履得好田圃辄买益之推而至于三族之亲以逮疏者又推而至于交知及闾左亡不沾公之德以恒卒然有凶吉取之若寄公亦自忘其德于人少喜其邑之阳山以自号有诗曰阳山稿晚抚吴又喜句曲之华阳盖裒其诗文目之曰华阳馆集始子予仲兄之次子瑜巳而自有子曰珝曰玘曰王延有女婚嫁皆名族详胡观察行状中 

　　◆少卿 

　　大理寺左少卿胡闰（附女郡奴） 
　　大理寺少卿薛嵓传 
　　行在大理寺右少卿傅启让传（实录） 
　　大理寺左少卿简庵沈公粲墓志铭（钱溥） 
　　大理少卿仰宗泰传 
　　大理寺右少卿李奎传（黄佐） 
　　徐正传（弇州别记） 
　　大理寺左少卿李茂传（实录） 
　　大理寺右少卿刘公庆行状（马中锡） 
　　董大理怡传（黄佐） 
　　大理寺左少卿半窻罗公辂墓表（吕柟） 
　　大理寺左少卿商公正墓志铭（陶望龄代作） 

　　○大理寺左少卿胡闰（附女郡奴） 

　　胡闰字松友江西鄱阳人少与吴存何英徐素同志友讲业长沙王吴芮祠中以忠义相砥砺　太祖征陈友谅至鄱阳见祠壁题竹诗幽人无俗怀写此苍龙骨九天风雨来飞腾作灵物问祠中人曰此谁诗对曰里中儒生胡闰阴记其姓名以去后应辟至　上曰此题诗鄱阳庙壁者耶授都督府都事进经历建文时以直谅选右补阙累进大理寺少卿靖难兵起与齐黄辈日夜密谋设法防御逊国后召方孝孺草诏继召闰及高翔数人者衰绖至器声彻殿庐　上召闰先入谕令更服闰曰死即死耳不可更　上以族诛恐之闰不屈命力士以金击其齿齿尽声不绝　上怒缢之死以石水浸脱其皮草实之悬武功坊即日籍其家子传道论死传庆戍边宗族夷灭谪戍者甚众女郡奴时四岁其母汪縳就刑郡奴自怀中堕地一卒提入功臣家付爨下婢之郡奴昏睡梦与父母相持泣觉则抱一猫卧也稍长识大义发至寸即自截去日以灰污面秃垢不作人状苟活二十余年功臣家不以人畜之洪熙初赦诸死事者苗裔郡奴得同女辈乞丐归鄱阳贫无所依乡人怜之曰此忠臣女也争馈遗不绝郡奴所受免死而巳年五十六而终尚处子也乡人谥曰忠胤贞姑嘉靖中提学副使邵锐立祠祀之万历二十年鄱阳守杨际会鄱阳尹储昌祚附祀郡奴于其父闰祠 

　　○大理寺少卿薛嵓传 

　　薛嵓陜西阌乡人慷慨负志操有口辩洪武间累官大理少卿革朝特见信任辛巳北兵日南王师屡败方孝孺草诏令嵓赍至燕军又作宣谕数千纸付嵓密散将士使归心朝廷嵓至师说曰　上言殿下旦释甲谒孝陵暮即下令旋师潜邸叱其绐巳嵓不能对左右欲杀之潜邸曰此天子使也释之谋遂不行京师定免嵓死谪广西永乐初安南国王黎季牙所杀其孙陈天平自老挝来归季牦子苍澄请还　上命广西总兵官都督黄中以兵五千送归国举嵓辅行至芹站伏发刧天平嵓被虏死 

　　○行在大理寺右少卿傅启让传（实录） 

　　实录 
　　行在大理寺右少卿傅启让湖广石首人由进士擢河南按察佥事清慎有吏畏民服尝奏筑堤以御河水　上从之就命启让董其役农民德之九载考最当升河南吏民奏乞留之命复原职升正四品禄寻升大理寺少卿谳议公平宣德六年六月以督饷浙江还得风疾奏乞致仕从之 

　　○大理寺左少卿简庵沈公粲墓志铭（钱溥） 

　　钱溥 
