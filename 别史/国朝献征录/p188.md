<!-- { "loadSidebar": true } -->
　　国朝巨儒罗先生讳伦字应魁改字彝正号一峯其先豫章人唐末徙居吉安永丰湖西代有闻人历宋尤盛武岗教授开礼公勤王死节以故族属三百余灶无一人臣事胡元者祖讳求仁号善耕儒雅倜傥乐善好施考讳修大号大山耿介忠信母李氏以宣德辛亥正月十一日生先生生时有奇祥甫五岁尝随李入园收果长幼竞取独赐而后受年七岁善耕先生训于庭不匝月而童蒙诸书咸遍明年学于里师时乏书里师令遍逐诸生授读诸生未成句读而先生皆巳成诵尝牧樵则携书读之自幼勤学定省之余未尝释卷年十四授徒于乡以资亲养庄重严毅师道卓然常曰学岂科第而巳哉乃欲捐举子业父兄不可巳而补郡庠弟子员言动不苟励志圣贤之学尝曰举业非能坏人人自坏之耳朋党以道学目之郡守张公瑄嘉其学行而惜其贫乏命有司赒之先生谢弗受豪右肆侮殊甚先生恬然不之较也是年丁内艰居制严甚踰大祥口始沾醎酸物尝曰吾无以报吾母誓一孝子庶无愧吾母儿丙子领乡荐癸未赴春闱遭回禄呼曰吾平生无毫发得罪于天今乃至此柰吾亲何须臾垣上一老人以杖提而出时殒躯者几二千人而先生获免出而招老人竟无所得未几大山先生讣闻奔丧执礼如初先生虽不以科第心而大山先生预知必魁天下成化丙戌其言果验就题论事顷刻万言指切时弊拳拳以格君务学说时谓之状元翰林修撰无何会内阁大学士李公贤遭丧去官朝廷起复之台谏皆不敢论列先生诣其私第告以不可者三复俟数日上疏历陈古今起复之非是且谓如其不然必准富弼故事终丧刘珙故事言事反复数千言一本于天理人心之不容巳者名曰扶植纲常事先生以犯颜敢谏大救时行道急负荷之重未尝一日忘天下故发愤如是疏奏落职提举泉州市舶司然士论益荣之而缄默之风之一变终先生之世台省不复有起复者矣在泉时秋毫无所与惟讲学鬻文以自给配梁氏安人卒泉守李宗学遗以棺乃敛明年召复修撰当道者语人曰某之复官我之力也乃无片言谢先生闻之曰渠非有私于我也乃改南京供职三月以疾辞朝廷不允二年章三上始得归戊子秋抵家卧病苦礼记注说之繁命门人录其要以便观曰庶人不失所执守也壬辰疾稍愈以族属未化谕之以约束本之以律令乡人化之丧礼行浮屠除盗贼息民业安十余年间兼并不作乡俗之一美尝欲仿古置义田有助以堂食钱者先生弗受且告之曰是钱虽公亦不可费以之积粟赈民可也或衣之衣行遇乞人死于途辄解以覆之乙未乃于金牛山中结茅东曰静观西曰正密居焉四方学者往来益众于讲明性学者纳之务举业者辞焉越二年戊戌九月二十四日先生疾革示门人曰人之学易箦之际可验怡然而逝无所顾虑先生素清俭自朝服外丝帛之衣未尝入体殁无敛袭具乃取敝帏以敛门人方琬辈解衣以袭友人罗峻极费傺助以棺嗣子迎柩归随而悼祭者数千余人四方赴吊者三载不绝先是夏秋间山岳崩裂大雨如注途虎咥人烈风折木先生所居山脉忽坠一井其深叵测哲人之丧而天地山川之一变云先生天资刚明清介淡然无欲励志圣贤涵养纯正学贯博约才周经济忠孝恳恳至老不衰出处进退合乎道义片言只字有关世教教人本之以诚敬成之以宁静又以小学近思开发之惓惓不少怠于功名富贵如浮云过目惟终日干干不自满足潜修之功垂死不已而践履益纯此静观正密之铭所以继作也先生律巳甚严而待人甚恕自奉甚薄而赒人□急其排斥异端以崇正学葢天性也有识之士以先生之处而委以吾道之绪冀先生之出而望以吾道之行惜乎年不配德未老而殁悲夫梁氏安人卒继刘氏安人子男四人梁柱干橒梁柱先后领乡荐女三人一适张某其二早世以成化辛丑十二月某日葬本里都溪木凹上源有一峯集行于世愚忝先生榜进士尊事唯谨先生直弟我不世俗让道义相契异姓伯仲也愚与先生俱以戊子谒病归余十年而先生讣至又二十五年弘治壬戌之夏其子梁柱自京师走书古宜请铭先生之墓呜呼我尚何辞哉但以笔力绵弱不足发扬盛德是愧铭曰先生之德正大光明先生之才奇伟汪洋先生之志圣域是藏先生之功扶植纲常呜呼哲人日月其光醇哉醇哉百世之望 

　　○遗事 

　　先生既上疏冢宰王忠肃公遣其部主事倪辅言于李公劝以文潞公自待李公逊谢而已 
　　杨东里作相时以百官禄薄请令得受皂隶钱自是遂以例独先生不受 
　　先生名重天下所至必相率而观之虽武臣俗吏皆知敬仰召还时有奏事者辞连先生法当下镇抚司狱镇抚曰罗先生其可至此乎即日鞫成谳之先生遂得免 
　　高州守饶秉鉴见先生衣单馈蠒袍先生服之入金牛遇一丐死于道傍即解袍以敛而买棺以葬之 
　　保宁守李直作怀贤堂祀三陈请先生记先生却之曰尧叟尧咨无可祀祀文惠而及其父母可也 
　　先生欲买义田以赡族人进贤令吕升知其力不足也以堂食钱助之先生不受曰食以堂名非公可得而私也 
　　广东按察使陶公以白金五十两请大忠祠记先生许之即日尽散诸族人 
　　一日客来甚早先生固留之饭不知其家无米也夫人乞诸邻得湿粟数升旋炒□脱之则日巳将中矣先生亦旷然不以意也 

　　○翰林院检讨掌南院事王公禾资墓志铭（萧镃） 

　　萧镃 
　　君姓王氏讳禾资字希稷泰和城西里人其先金陵人也晋太傅导之后南唐时有曰崇文吉州刺史因家泰和自是举进士者累累曾祖子与号竹亭洪武初　召说书称　旨授福建盐运副以老辞曾叔祖子启仕监察御史历崇庆知州归老于家二先生俱以博学宏才望重乡郡陶然诗酒自怡有二妙集行于世祖伯贞繇广东按察佥事历琼州知府改肇庆有惠政于琼尊府则吏部尚书公也母陈氏尚书公以上三世考皆　赠如尚书公之秩妣皆　赠一品夫人母封如之尚书公七子君于次长自幼开爽明秀而端重礼度六七岁在小学读书数过辄成诵命属对应声而就稍长从明师授诗经经传子史百氏凡经指画即了其大义先生长者皆异之时琼州以内艰家居尤爱之甚教之医君兼通焉既而曰学不可遂已也乃与梁氏昆弟素同志者曰叔车叔庄攻苦记览文章日有程度如是者数岁学成乡之大家争礼致塾宾训诲有方生徒推重久之尚书公孙翰林□□□□往省视闻见益广造诣益深隐然名动缙绅间是时梁氏昆弟皆先后入仕君以邑侯吴埜荐授泰和训导毅然以师道自居日率诸生坐斋中据案讲说虽寒暑不懈诸生乐君教翕然相与化服之数岁所居之斋忽产芝一本三秀诸生以瑞是秋乡选其斋中者十人秩满升南京国子博士时祭酒陈公敬宗以严御下僚属少违其规范辄面斥之君满三载无纤毫过陈公深加礼重又三载上天官念母夫人上章乞归省许之终考北上吏部请升如例　命未下祭酒吴节以缺监丞请遂命君升翰林检讨署监丞事监丞以绳愆职君虽主严毅而以宽厚行之曰尽吾心而巳生徒欲便出入或预致白金礼君戒门以绝自是人无敢干以私吴公闻之叹曰古君子也三年考绩将还会南京翰林邢学士卒众拟举君未果吏部言之　上遂命君仍旧职掌院事天顺改元尚书公归老过南京君迎入官舍不许留石城门旦暮定省戴星往复者凡再旬间谓人曰我虽官七品心恒自足若得乞身归奉二亲吾愿足矣又三载当考绩适母夫人卒于家尚书公书至启封太恸遂仓卒北上以讣闻特蒙优恤遣进士郑鼐营葬祭君同载南还过淮有感哭过哀加之暑毒因病至扬州竟不起享年六十有二疾革时教授彭倬视之谓曰吾死无憾第未送父母不瞑目耳启其箧惟白金六两旧衣一二袭遂买棺以敛君之少也人谓琼州典郡尚书公在　朝当以门地自负于此时君方躬韦布之行汲汲以问学不足事及入官始终不少变或谓尚书公清文伟节见知四朝专职铨柄而君历儒官三十年未尝一进显秩在公议有未厌者不知此君之所以贤也正统初御史掌道者得荐举于是王裕荐君堪任风宪比南京翰林缺内阁诸老荐君任院长公皆力沮之而君亦屡言风宪吾所不任其它显秩葢有命焉然则尚书公谦慎以及其子固人所不逮而非君恶能成公之志哉 

　　◆孔目 

　　南京翰林院孔目学古刘公斆行状（杨廉） 
　　南京翰林院孔目蔡先生羽墓志（文征明） 
　　南京翰林院孔目何公良传 

　　○南京翰林院孔目学古刘公斆行状（杨廉） 

　　杨廉 
　　公讳斆字于学别号学古姓刘氏世吉之安成人宋初有曰绍贤居邑东之竹江八世祖怀古值宋衰隐居教授与须溪刘会孟文字交高祖复初曾祖尚贤祖伯武　国初赴贤良征没于王事以子贵山纟赠至奉政大夫顺天府治中父讳实宣德庚戌进士改翰林庶吉士仕至南雄府知府居官三十年凛然水蘖之操事载廉吏传暨　国朝名臣言行录公生而重厚颖异饱闻庭训弱冠学大进所与游处皆一时英杰执经授业岁常满门领景泰庚午乡荐再屈于礼部及中乙榜司训武昌至则严立教条终日衣冠坐斋署改课说书庶间寒暑诸生贫者量力周之欲娶无力者率众助之礼居五载丁南雄忧服除调武进其教不异其在武昌也岁戊子考试顺天解首寔出藻鉴程文多其手笔极同事所推让满九载提学御史陈公选署其考有有学有行之语奏最升南京翰林院孔目岁出纳俸粮无虑数千或劝之以利羡余者公逊谢之冢宰崔公恭常造之见其服御如寒士叹曰父子清白世所难也每过司徒陈公俊必延入久坐务然香尽一炷曰得领清诲益多矣未几恳乞休致时年五十有七及归以养母教子事寻以子推　恩封文林郎监察御史有司举乡饮辄礼大宾年踰八十耳目聪明步履如少壮考终之先一月遍诣先茔拜辞时尚无恙至病中口占一诗葢言平生苦节至老死不改也越二日坐而观化实弘治癸亥十二月之二十三日距其生时永乐丙申三月初七日享年八十有八公性孝友遇高会而下忌日必哀慕终日期功之丧必旬日蔬食先世所有悉举以让之弟侄尝置祭田于祠堂屡加修葺每读史至忠孝节义辄掩卷叹息至之流涕与彭文思公并早有文名甲戍春试人传会元出安成时邑博士吴某谓人白果尔必刘某彭某既而属文思而公竟下第一日彭文宪公座有谭禄命者文宪曰以刘先生而不中进士信有命哉及请老司空刘公宣以文赠之谓古人激贪起懦公其近之都御史武进王公沂武昌徐公镛皆门下士徐公语及公必泣下王公扬历仕途以清介着其师弟子两无愧焉公诗文字画必法古晚年日取四书读之尝谓圣贤之言句句切于实用所著有尚书句解墨庄槀星历阴阳卜筮皆能旁通颇嗜风水坟墓居宅多所自相子二壬丙同举于乡壬沐阳知县丙连举进士有名改翰林院庶吉士由御史升副使提学闽中 

　　○南京翰林院孔目蔡先生羽墓志（文征明） 

　　文征明 
