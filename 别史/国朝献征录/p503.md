<!-- { "loadSidebar": true } -->
　　陈长公者名察字原习其先闽人徙常熟遂常熟人常熟故多豪陈豪族其人类长者　高皇帝数以洪破诛诸豪首独赦陈氏自如其以长者故四传而公父先禄君隐不仕母谭淑人梦斗间气下傅体寤而视腹有赤文曰凤巳遂娠生公公生嶷然庄甚动止自矩不帷日夜诵不辍补邑诸生俄光禄君圽公苫而仇酒肉之味者三年久之举进士释褐南昌推官满三载高第入留台监察御史寻召治台事中贵人瑾玄而公持议亡所屈坐罚输粟边百五十石瑾后伏法殊死而义子宁彬煽起益甚公力争不得叹曰死耳而不难太夫人耶是时谭淑人春秋高尚亡恙云公移疾归养又可九岁而会兄众免检讨亦归谭淑人趣起公曰若母以吾老念而遂孤　天子□□公乃起守故官俄当出按滇上疏言天下大计五曰备荒曰治兵曰屏盗曰水利曰民牧俱下所司条者令宁王宸濠反义子彬说上以南方饶乐可游　上欣然严中外且发公抗言弄兵者陆梁彭蠡间宁能举大名哉发三千骑渡江可径缚取柰何屈万乘尊夺吏士任且　上出而京师空然无六尺寄抚监即北不忧虏不忧萧墙内耶　上不怿切责公夺一岁奉公遂行按滇屏驺呵以身周行箐棘而微刺民间得失滇中别产银幸臣请县官场而榷之岁可佐度支费什一下使者议公持不可曰此兵端也且用事者覩其利余覩其害而从之不可竟罢议金齿帅沐崧挟中贵人虎武而囓公劾治如律　上亡子公疏畧曰臣越在外徼妄干国家大议死罪死罪　陛下之踵　先帝称尊者十五年矣先帝十八年而弃羣臣亡卒然之患以有　陛下也　陛下多狎游壮未有子羣臣心怦然窃害万一宜早定大计择亲贤寘禁邸端良之士屏翼左右　陛下固万寿无量庶有以培本根消窥伺臣民不胜大望不报亡何　毅皇帝晏驾　上即位下诏求直言而公还自滇数上书陈君德兴革计弊复出按蜀公说　上以罢蜀镇守及诸织造中贵人具其状甚悉中贵人尾得书语相衔公次骨谋格不下然　上固巳心动后次第有所裁具如公语公之按滇而蜀也一罢青骊布袍导二吏符节而巳岳守而下大慑服惴惴亡以奉下风墨吏先公解印绶去试诸道偕计吏者甫毕以谭淑人丧免公繇邮书中受讣即被发跣且号踊□天其柷不谷得以九岁侍而易一日耶公服除再入御史王邦奇者壬人也例罢所任千户不得忐缘　上意诬大学士费宏等给事中杨言因遂糺邦奇　上恚谓大臣游说即朝置狱讯备五毒公大呼以臣察愿以不肖躯易愓言地下众错愕引辟而　上连目摄公不动退复具草言亡论邦奇语非是大臣不自饬扞文罔亡以消厌人议惟　上体貌终始其听自劾邦奇别下司寇狱弹治勿令天下有以窥见风旨　上曰善因遂宽杨言狱弗诛帅侯勋方挟幸奸利巨万公时监军事发其阴请赐罢上谓御史戆吾不爱一勋以谢御史其令侯就第公守御史久□列娄起大位几徧始迁太仆少卿垂拜公复辞荐代□太仆于故事不得辞又不当得荐代人坐谪潮属邑校官公怡然卷衣出曰察奉台事亡状又数妄言当僇　天子幸哀怜之于是倍道趣潮聚诸儒生谭经学诸儒生人相劝亡倍陈公朞岁移信州倅距倅南昌更可三十岁治如南昌亡见迁吏态巳晋浙江按察佥事俄超副使踰年而迁山西按察使亡何迁山东右布政使巳而又迁浙江左布政使入光禄卿既　上皇子生赠祖文官□一子大学生吏部言南赣阙抚臣请以陈察任报可卿三品又迁日左使当副都而大臣者失其名以公不先事见嗛之仅改左佥都御史之镇公则申先都御史王守仁束约定甲保缮要冲勒习技射士密授之捕卤盗魁相戒避明吏母污陈公质也而公益颁　高皇帝大诰辟里社社人给小学彬彬矣　上行且召用公然公倦游乞骸骨辞至　上殊非所望曰都御史轻去朕耶吾不用矣公故受经罗文庄而友张润章拯相与劘切君子归杜门益读习濂洛诸先生书希阔外事监司岁时行部间造公公度其人长者乃巳或其人非长者而侈则徐出所饭麦强饭之曰余田父甘也公又多语刺刺是非咸逡巡避去所寝即生平不二衾蔬肉分日而食冠衣袽亡易苐令缀以丝襚色错然久而失其故少年覩以不堪或相率摘訾公非情云公之事谭淑人二毛矣于于膝问婴儿慕岁秋先其乡人入租税既者病且亟捐私田三百邑助博士弟子贫者曰吾异乎所以益子孙侈者公卒年八十三有集及奏草若干卷 

　　○□□院右佥都御史李公淮墓志铭 

　　□□院右佥都御史李公淮墓志铭 【 延绥】 

　　公□淮字巨川小泉其别号也生有颖质未冠补邑庠弟子员弘治辛酉领乡荐正德甲戌登进士寻丁内艰归服阕授户部河南司主事督储太仓公廉明允属吏畏而爱之及满想率列状保留司徒公因加器重声誉遂彰寻督储密云有中贵怙势于公独心服更加礼重寻督储德州知州某素凶许沮挠储政公谕之弗悛乃疏其恶于朝竟置之法事竣奉命监督南畿兑粮百八十万石举完无愆期擢贵州司员郎寻擢山东司郎中总□辽东军储辽巨镇岁支支百二十余万多资盐引豪商凭借朝贵率空手占窝取厚利军储大损公下令有见赀方与引诸豪犹恬势恐喝公曰吾不畏死咸吐舌缩首去请托遂绝及明约束严稽核平出纳袪积蠧军储大充将士感悦一时声称翕然咸谓公可大用矣事竣擢四川布政司参议未发以才优改陜西分守河西兼督粮饷□治如辽东而总理益密劳瘁有加时诏使勘土鲁番入寇边情葢中有阴使之者欲假此报执政私忿将起大狱边事几大坏公与廵抚唐公泽据理持□极论夷情奸欺国体当正边情至重不可再坏诏使不能夺疏奏河西始安擢陕西按察司洮岷丘备副使总制王公以公熟谙边情奏留整理河西事务兼分巡督饷责亦繁重公竭力应裁百务咸举而劳瘁益甚矣寻擢陜西布政司参政岁大饥予方抚陕委公分赈公遍诣村落给食不舍昼夜至废寝息有劝者曰吾一人不足惜如亿兆何至永寿遂以过劳呕血数升犹力疾卒事会延绥抚臣缺廷推以公名请　上擢公都察院右佥都御史巡抚其地命下而公疾甚乃舆归闻喜未及赴任卒壬辰三月二十七日也距生成化己亥享年仅五十有四云公天性孝友入仕以亲养不逮岁时哀慕人不忍闻事二兄极诚敬俸入不自私抚孤侄如子长即诲之弗克肖至涕泣谕之至哭于祠墓复诲其侄孙底成立居乡以行谊自励颓垣疏牗晏如也平时县官罕见其面近出未始用舆马素潜心理学与诸生讲解经义必体诸身心参及时务期于可用所至执经问难者不远千里葢其学有本故所至建立卓然所著有诗经童训辨疑其称于中外者炳炳若此予则尤见其规畧恢弘条理不疏志虑坚定机鉴不爽律巳端严而与人不求备取善疾恶而怨怒不宿留故累司财用人无间言所至虽武夫悍卒莫不倾心敬服凉州有父子异居致讼者公反复譬喻感泣复合所谓全才公不忝矣　上方将大用公而遽尔沦逝惜哉 

　　○都察院左佥都御史黄岩刘公夔墓志铭（费寀） 

　　都察院左佥都御史黄岩刘公夔墓志铭 【 保定】 

　　费寀 
　　公讳夔字舜弼别号黄岩世襄垣人曾大父端领乡荐授密云教谕大父洁领乡荐历监察御史终浙江按察副使父凤仪举进士历刑部员外郎俱用伯兄紫岩公贵赠南京吏部尚书母张氏封夫人寔生公夫人就馆时梦紫衣人馈宝剑因以小字命之公生而岐嶷异凡儿稍长益颖拔从大父游京师所接识多海内英儁学用夙成归补邑庠生名藉藉动三晋庚子举于乡明年辛丑举进士与庶吉士之选益肆力读中秘书期成巨儒余时亦从公后心惮之癸酉授兵科给事中丁丑聘同考会试所取多名士辛巳升刑科右复升户科左　今上登极更新庶政有诏起用太监萧公敬公上疏谓临御之始不当先向用阉立非所以令众庶见也辞意俱烈疏入不报者累日人咸危公公方引义从容而　上亦察其忠弗让京东民田权幸所据民不得讼事闻命公往讯至则按籍悉归之民权幸敛迹时以难是年以紫岩公少宗伯例改翰林院检讨丁内艰甲申服除史职与修　武庙实录事竣当加秩而公忽得外补□判大名人以异而公处之愈闲至郡折节亲簿书事长吏惟谨长吏益贤之暇则葺元城书院进诸生阐经义兴尚文教彬彬多成材焉丁亥升南京宗人府经历历南户部郎中江西按察使司副使改提学河南升贵州布政司参政调陜西升山东按察使所至有声尝录囚释其冤数百乙未夏粜都察院左佥都御史巡抚保定保定畿辅重地俗悍喜鬬岁荐饥民或聚盗公至则按捕之节用爱人缓赋驱蝗民赖以安提三关边警叵测公饬兵食屯要害数亲巡视慨然不勒居燕然之志居三载虏不近塞辑宁保障之绩民至今颂之公又疏治运河葺修岳祠称旨数膺玺书褒美钖赉加渥方骎骎向用乃言官□论公遂恳疏乞归越六年忽遘疾不起葢嘉靖癸卯正月也年五十有七所著有黄岩集金陵稿恒阳集处州录大名吟奏议七卷 

　　○右佥都御史徐公锦小传（叶照） 

　　右佥都御史徐公锦小传 【 顺天】 

　　叶照 
　　君讳锦字章甫号枫冈生而颖异慷慨不羣攻儒学首膺文宗之□正德丁卯中浙江乡试□丑登进士除福建瓯宁尹痛先人之积学早世以清白扬亲莅政清严秋毫不取私邑有行都司军民杂居君严约束罔不帖服界隶司府往来员役闻君之名不敢轻抵公所邑巨豪负险深公积逋不输于官君谕以义豪悦且信遂效命无或胥梗至于均徭役以除宿弊蠲冗费以济民难人多利之歌颂恩德御史相继荐于朝有公明廉能之誉甫三载天官卿以君治平天下最征拜南京广东道监察御史老成明断望重南台寻转云南道謇謇谔谔益励风裁奉命按淮扬及广西等处惟整饬大体不事繁苛接藩臬虚巳咨询以济时宜靖江藩府怙势虐民莫敢谁何君疏陈规制裁之以法即敛手屏迹不敢恣事竣会建仁寿诸宫奉勑督理同事多中官每索取常例不一满望则多端阻勒君委曲开谕备述官民输运之艰中官之感动反从宽恤时　章圣皇太后屡赐茶宴金帛以劳之屡荷殊　恩钖以明伦大典无逸殿碑文诸书　上尝录公名于屏风曰此宜可大用既而升南京大理寺丞断狱平允多所宽有寻升太常寺少卿声威益振庚子岁会推顺天巡抚上览疏中官曰少卿徐锦得非向御史也亲简注焉获拜都察院右佥都御史巡抚顺天兼督理蓟州边备莅任踰年抚养士卒边城不惊及沙河大工成进俸三品人皆旦夕以公辅期之值辛丑星变引咎自陈乞休恩赐致仕家居每遇　圣旦必夙夜具朝服拜祝于庭暇时携酒歌诗不干户外事赋性宽和与人辄平易未尝以贵显自大朝野咸谓君再出以柄枢婴而距不可作矣寔壬子三月十四日也 

　　○佥都御史李公宗枢传（乔世宁） 

　　佥都御史李公宗枢传 【 河南】 

　　乔世宁 
