<!-- { "loadSidebar": true } -->
　　丘生名绪字继充宁波鄞邑庠生世居城东万龄乡里名丘隘上舍君丘鉴之中子也鉴妻余氏小妻则黄氏也黄既生绪而余乃不相狎也出之适江东包氏未几复转适他所遂不复闻问时生年尚幼或□诏以母故辄欷歔不自胜父母怜而抚慰之及年十五上舍君卒每语及朱康叔事俯首衘恤不觉涕泗之雨滛雨滛也孝事母余甚笃久之余亦心伤之均爱若巳出余病且剧嫡产兄经及弟纶俱客京师生独侍汤药惟谨不解衣带者数月余重感其孝与生诀曰我即死汝无忘若母矣生矢志益决当是时距黄去时凡二十年所矣转徙不一杳不可迹忽一夕梦人告之曰君之母盖在台州金鳌寺前云次日上郡偕一人憩于途知生丘氏也漫何问曰丘有出母者乎闻其子固贤也而今安在乎生惊异反诘其自则包氏故养马厮也诘以母向往故厮归而讯其母其母曰昔居浮桥东有周平者曾口其事然今巳配戍京卫矣而生女兄之夫则王李也时以进士待次京邸遗书嘱王访其人久之未得也偶一日大雨有避雨于王邸门者奴闻其声鄞人也而叩之乃即其所访周平者也延而问之始知黄适台州李宪副之子云生得报即装而之台时李已故无嗣而所后者乃远族子也漫不知前事生彷徨掩泣于道有见而伤之者曰此中有东门王四老者齿踰耋矣故尝作媒氏生倘知之乎导往询之则知黄居李无依而复适仙居吴义官明旦生欲再诣王老叩其悉而其夕巳暴亡矣吴仙居之巨族生至其里历瞷数十家见一门颇饬蹐而入焉则吴秉朗秉勋之第也二人皆庠生感其事而留止焉中夜遍询诸族有婶氏室于内闻所留止者异乡人也恚而咻焉侄语之故婶故黄旧主母也而因忆前事然亦不详所往呼旧仓头问之云适于金鳌寺前去岁经之棺巳殡寺傍矣生以其言与梦符也而信之且行且泣期得一面棺慰而二生与之偕道犯一牛触生于沟则伞工马长之门也马兄弟骇而出因问所从二生以其事告马长曰吾先佣肩舆度日亿曾舆一妇至缙云苍岭下殆其人乎今存亡未必彼所传寺傍棺者谬耳二人忽入门缚舆而出曰愿执厮役先生导生喜甚即别二生乘舆而行至其地马兄弟舆辞曰当于此求之矣酬之金不受曰吾兄弟怜君哀苦而来岂金耶固授之辄投金而去生居岭下旬余一无所咨邂逅行人惟以宁人物色之有织屦者云此去三舍地名王碧川者有陈六十妇盖宁人去岁其殆亡乎生恳祈与俱先造其姑氏之家谂如其言遂往王碧川询之而阊左老妪亦如其言即生从奴亦以信矣乃生不自信复遣奴询于诸陈奴伥伥行委巷中忽一老妪伫立于门探之宁人也而扣其从来具悉妪亦转询丘氏息耗合焉知其黄也驰而报生生愕不自持亟踉跄以往抱持悲号曰天乎何生不辰而降割我母子若斯之极也盖闾里莫不感动焉所谓巳亡则其姒氏也陈翁无子而家贫多负生还取金徧偿之并迎翁筑别室奉之捐田养焉翁死则请母入室率妻子朝夕馈饍怡如也生初居母余丧瘠毁尽哀处兄弟友爱忳笃先是伯季俱输粟入仕籍几用赀若干折产时众议量筭其赀生固让曰苟若而可何言乎一体者哉人以是益多之嘉靖辛卯岁蜀进士赵民顺宰邑因入觐疏生二事于朝命赐额于孝子表里宅云生冲和夷易绝无他肠惇睦党往往能赴其所急与人交宽厚仁恕不少视圭崖不问贤不肖皆穪其有道君子也自幼好学慱综羣籍于经书尤剖析精义执经问业者屦蒲其户弱冠补邑庠弟子员辄试高等食廪禄者二十余年累举不第需次及贡矣忽感火疾疽发于背旬余而逝盖嘉靖癸亥八月五日也凡得年仅六十有一时庠师檄县给牒而县令贾君闻生至行特遣掾至舍之劝驾而生巳陈尸在堂矣诔之曰嗟丘生破家寻母而不得终母之养劬劳于学孜孜终其身而不及沾被一命谓天道可问乎死之夕家人环聚泣请所嘱乃张眦昏昏语其子曰婆要紧婆要紧婆即母黄氏也以是占生纯孝盖临殁不少替云司马氏曰予于丘生盖有征于感应之故云乃道旁之养马厮异矣台寺之梦又异避雨之周戌又异东门之王四老又异触沟之牛又异委巷之遇又异使非孝通神明诚贯金石夫谁掖之间关开之茫昧殆所谓若启若翼者耶世俗传诸家杂剧至骨肉暌分流离颠沛楚戚万状而卒徼神之佑完其天亲即悍士见之盖未始不鉥肠酸鼻也然要之皆幻语耳而犹能感人若是而况如丘生凿凿不妄者哉呜呼是可悲也巳 

　　○夏孝子恩传（方学渐） 

　　方学渐 
　　夏孝子桐城人初名恩有至性六岁失母呜呜孺子慕持服如老成里中目摄何物儿乃知礼父龙淳朴忘机藉诸生酷贫愽童子修以自饷孝子旅馆侍寝食未尝有违色嘉靖甲辰孝子甫九岁父寒疾濒危孝子涕泣彷徨不知所出祷天地假屠儿刀潜于暗室刲左股一脔六寸许躬烹羹以进父食之遂愈翼曰孝子创卧父诰何创乃知向所食者子羹也惊而大号柰何生父故死儿乎邻父老趋视叹异闻于县令胡公枋义申府太守胡公麟先一夕梦王祥来谒礼之诰朝得申孝子文诧曰孺子殆祥后身哉赐名子孝字以忠请于督学使者胡公植植曰孺子能孝性固天授未可以中行槩责之命籍邑慱士诸生月给廪五斗膳自文胡守复以属贡士赵简授之经义及长受经仪部阮公自嵩泉副戴公完之门巳而汉川张公遂署桐谕倡明理学首表孝子馆谷之以风多士孝子毅然系籍理学癸亥冬父天年终孝子哀恸几绝明年春正月葬孔城之麦□墩构茅□一楹于墓侧独居朝夕奠哀闻于野二月间邻魏田者夜出遥见墓所有火炬百人尺许者千良久旦询孝子无所见季冬虎哮桐梓山孝子孑栖自如庐墓三年身无完衣口无甘味须发皆焦形容稿悴服阕始奉主反室始往子甫岁有半女三月及反子女能貌人不知其父也惊问母曰径入室者谁孝子既终丧罕至庠舍而游四方访有道下秣陵泝荆楚泛越浙客旴江历事楚侗耿龙溪王甑山张近溪罗惺堂史质疑请益得一懿训不啻拱璧耿公督学陪京携之历庐凤应天诸郡所至留邸与诸名士俱耿公欲类奏孝子固辞曰不肖子不忍以亡亲贾名耿公曰遂成子以辞名孝子经岁不过家郡邑大夫益重之司理郭公嵩录其行请于直指刘公移文奖之赐文绮白金将疏闻会孝子病卒年五十有六嘱其子曰葬我父墓侧人称瞻云先生配汪氏能偕孝子食粝衣疏不厌客在堂雅谭孝子不内顾汪潜具款务洽客不足乞诸邻以故孝子恣跋踄而无离忧子四长民怀孝廉次民望民敬皆诸生次民畏 

　　○孝子杨腾传（郡志） 

　　郡志 
　　杨腾永平郡迁安增广生也庐母吴氏墓有水花结于盆丝文秀异俨如树下人拜伏坟前之象巳芝草生焉同学生杨汝经暨邻里告于县曰腾心地端醇性天孝友孩提失怙赖母氏以劬劳菽水无违承慈颜而効顺动罔愆训志笃惇伦患亲目之丧明逐日以舌舐而愈惊亲病之几殆吁天以身代而痊舆论同归众心允服隆庆元年季冬亲以老疾告终哀毁踰礼几于性既葬居庐咸如初丧三年七月地产灵芝大小四枝黄紫二色于庐左右成列若植孝行感格事应异常县以闻于总督刘应节廵按贺一桂提学傅孟春奏旌之立纯孝格天华表于通衢仍给冠带人丁荣其身复其家云 

　　○孝子文学潘自新传（罗治） 

　　罗治 
　　余故人潘君者讳自新字汝明别号用吾家丹徒之太沙沙四面受长江而君舍其间若秦风所谓伊人宛在水中央君世耕沙中污邪田伐荻纬萧至君父东园翁稍遣君就传受学年三十补润庠弟子而气恒矫矫若耻以身浮沉闾里间性峭直人有过必面折之而人卒谅君无他肠也君亦寻悟巳非是辄偑韦寓警一日有称东海王心斋先生用布衣起海滨君独怦怦动谓圣贤必可学间从而乡之儒先论道德性命之旨而君起居饮食家庭人伦一禀于先民程法而乡之长老相聚笑君者曰唉潘孺子之人也何是拘拘者孺子欲衣尧服而操尧行耶非也若今之所称圣人杰士者必掇上第取巍科上耀父母次华妻子美宫室而富田园赫赫于乡里者真圣人杰士也孺子何不此之务长汝弓挟汝矢以射富世之显贵而乃此妄庸腐儒之事可笑者也君闻之重唯唯谢教而中实傲睨之君天性至孝友事父东园翁每竭力色养而待弟又新最友爱一日东园翁从沙中涉江望郡城中流遭风逆舟覆君时居维扬领生徒说诗至欲报之德昊天罔极□涕泗□□曰异哉何祥乎少顷家人传翁变至君徒跣走□十里抵江滨大号五日夜曰天乎地乎神耶鬼耶我思夫使我至此极者而不可得也于是感诸文学钱应昌谈自新等具言郡守下令属延江舟子操舠上下百里大索风涛又十日夜所获江中金铁及腐肉朽骨无算而翁卒属之茫茫不可问矣是时君几欲以身从翁狥大江乃两胫没沙泥中几败不支余屡慰之曰无以也而翁之不免于水命也且君欲雠阳侯而讼大江之神乎俱死无益也所君虑者上有垂白之母下有藐诸孤在也君闻愈益泣而余亟呼君之弟与君之子掖君而归卧苫块间而予时时用经言绳君君亦信予不妄复语君具棺以翁生时所尝服御内棺中立营表命曰衣冠之葬庶令而翁波涛无定之魂有所附也盖君自是三年读礼啜粥食疏无笑言悦色终君之世不入内室岂所谓天性至孝完行端严君子非耶君诸生即鲜大文名于世而雅好予论文往往待予言解颐而予始学诗得近体一帙君特梓之曰莫邪集者而君之族顾不大显属予立谱若有当心于予之言焉而予方疲于津梁而世亦鲜知予而予之困特甚君故贫□□予解衣分食问亦少资子衍来往来君□不□而予独不藏之中心乎后庚辰予与江夏丁元父黄门兄鼓抴登焦山复闻君母丧而予亟持生刍吊母墓下尽哀而别又十年而君竟先物故矣犹具一诗及所自祭文者皆绝命词托友人龚一荣身后致我读之益怆然嗟君呼吸易箦之顷何廪廪也而尚不忘予故人君固直视生如寄而死若归而予岂生相怜而死遂捐者自予所友世之名人若以文章见若以功业见彼皆挟世资似可凭借于不朽若君之生平孝友大节负天经地义之懿可贯金石而质鬼神而反令寂莫将受知于千古之上乎而古人不可见将自见于百世政乎而谁之声施实予责也予安能以予非青云之士而辞也因破涕立潘君传 

　　○□孝子世名传（张凤翼） 

　　张凤翼 
