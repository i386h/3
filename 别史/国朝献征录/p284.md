<!-- { "loadSidebar": true } -->
　　堪舆上下元化处中是生万物予得人其所居距大海十舍许葢宇内东南之陋夫也今则素餐于世八十有五年行将奄归玄宅返乎太初相彼庐右有丘焉我之永归庶几在是恐一旦先朝露无人犯述乃自文琢石而镌之君姓杨氏名循吉字君谦于望弘农郡周宣王子杨侯之后汉太尉震之远裔也唐丞相绾清德着闻宋学士亿文辞葢世至于　国朝三内阁文贞敏定名彰华夏门阀盛矣君世家昆山元末云扰来居吴城西市坊高祖子中性忠勇策名霸府战死妣陶守节嫠居洪武中选内庭姥姥供执事末年放归今先茔首穴配葬衣冠者是已陶生子五人曾祖考居长以富民填实京师供亿有年仲氏商闽尤富廛屋跨里叔亦眉寿从居同称淑士最幼二季由母故得官御用少监及神乐观提点虽非显融亦不下贱考府君封承德郎母刘封安人安人之兄擢解元于正统间官至三品杨菐儒自此始君少习易弱冠登科又七年　宪祖御天成化甲辰科幸叨黄榜擢拜仪曹京官末职幞简青袍入参朔望人生之极荣弘治初逮事　孝庙时五王册封□员执事护从堂官拜华盖殿得觐　龙颜事竣赐宴直房并赏罗绮福薄命蹇痞癖内攻食米日三合恐旷职致尤上奏乞换校官不果遂乞归蒙恩准放次年貤封典下郡诸侯具彩舆迎赐二亲冀报劬劳之万一矣自惟受官无补己未岁清宁宫灾下　诏求直言不揣应　诏上疏请复建文尊号以礼文事分所当言用是塞责　帝衷欲允大宗伯以事体重大弗敢覆存文案传闻收入太史氏未知然否既而谨厚大臣远贻如瓶之或一向守嘿性偶好书结庐天峰院折松枝筹课麟葩经稍通章句傍涉子史百家又及千卷时或归省从郡使君游或文章吐言亦未名家正德初严慈既殁寝苫先陇倾资修筑靡千金既毕大事每岁率持斋诵经一百日不出以报如此十三年庚辰岁　武宗在南都蒙呼试乐府三次扈　驾凡九易蓂荚告归是冬复取如京墓辞趣命岁斋不废明年夏南归别筑室支硎山下修葺旧闻名云峰广要检书既多稍谙典故然以笔耕度日不作生业有负郭田百亩悉卖不存如此又十年　皇上龙飞十五年田野间乐闻盛事时则恭逢九庙肇兴上颂文一篇蒙颂史馆薄表藿葵之敬谅无补益也外华阳求嗣斋仪十卷同进亦蒙嘉纳舍枝应祷庆洽普天而有日精射稿之祥屡见于室山农共覩非敢妄道是年冬自西山还归故邨埋头隐几终日惟与古圣贤相对轮蹄绝迹亦不尤人自是年益老耳瞶目昏龙钟强步起拜必俟扶自知去死不远昔李白一子远游不归不幸类之君配赵生子二人一从北上惑仆遨外未归一丧京口舟中今停柩在殡所庶生二胤尚幼颇赖应门不得肄学书无绍焉有坟自筑前溪后城亦足偃卧文集方斟酌未成书三四种有完有未完愧无寸长不欲劳他人之笔所贵以自述不诬故撰其碑云尔　诔曰上古人淳寿常百许今兹耋年久寄逆旅归休何时宜有告语凡人之生口体主如何到予无一克举彼炫文绣浣衣我处彼富仓箱我乏朝黍静言思之不乃自取者官不作身日卑无财可悦亲益离古之高行岂汝能追弗蒙其享但召寒饥原宪长贫李广数奇命也柰何莫而抑别有道非时所知景公千驷民称伯夷念昔辞官常虞早萎岂意还存雪鬓霜髭一蠧侥幸他从缺遗人之墓也期千百年我则不必其然亦不必其不然掩骸之后悉付于天耕犁表树皆非已专常存不化惟有神仙广成千岁亦随云烟不化还孳日增万千宇宙虽大莫能充填三山六水一分之田榖少人多将何具饘乃生变化阴阳互迁前除后续世以相沿大钧制则不足深怜古多达士裸葬非虔从容自祭靖节贤有书方编有文未镌无非糟粕不希流传且夫生也忧死则否远耻辱平恩仇万苦千辛一笔都勾以还造物与鸿蒙游锡汝长眠万绿仍秋所以佚我惟此乐丘自古有死圣者垂休曾启手足完躯是谋老佛徒夸忉利瀛洲缠绵不了又起一头大哉简要儒家者流时来委顺至死弥修举此玉符更不他求重负国恩涓埃莫酬亦负罔极自同蜉蝣呜呼伤哉嗟斯人之在世无一日而得志遭谗履厄人百遐弃夫亦何愆坐不富贵终当举手永谢尘世陈词既举请刻以记过者来观莫歇词费 

　　○礼部郎中西园唐君祯墓表（顾清） 

　　顾清 
　　正德丁卯夏四月八日礼部郎中西园唐君卒于官西园讳祯字符善姓唐氏其先本汴人宋建炎初有贵一将仕者扈驾来江南侨居华亭之白沙里其后子孙遂华亭人曾祖讳璟祖讳玉并隐弗仕父墉号劲节以君贵赠兵部车驾司主事妣周氏赠安人君生而颕敏性复淳厚乡先生见者皆器之家故饶财而能自刻励读书百里外止以一仆自随清苦如寒士不数年而学成以金山卫学生领成化癸卯乡荐丁未擢进士卫之有学本以教武臣子弟而民间俊秀附之然未有登进士者登进士自君始其后曹君文蔚乃继之故卫之人以君破天荒元弘治初修　宪宗实录分遣进士诣四方采摭时事以君往浙江君悉心搜访其所纂辑视他省独精详诸公称之时劲节与周安人并无恙君切于晨夕即以疾谒告归承颜视膳雍容膝下者踰三年而周安人卒孰丧哀毁见者动容服既终有劝之仕者以劲节辞曰吾惧养之弗及也居岁余劲节强遣之入都始授车驾之命明年以劲节丧归辛酉改礼部仪制司主事援□前诏得赠其二亲乙酉升主客员外郎进署精膳郎中事自登科至卒二十有一年迟佪前却不察食者仅八寒暑凡皆二亲故人以是重君君人堪易色笑可亲而中有矩度发皆中理浙江镇守皆贵人例自尊大君往报谒见中门闭取刺授阍者即上马去时谓其得体仪曹重事在贡举君两提调视范周密人言不兴哈密贡数倍常而物皆滥恶君在主客曰是虚名而靡我寔赐也且以折估闻使者来想哗于庭不去君使译谕之曰尔欺尔主易尔贡以利不尔罪足矣而又敢哗邪不听且移文边关诘尔主尔罪安归使者情得乃屈服精膳主天下贡茶至者必先呈样样者其名寔则以私馈所从来久矣君至饬门者正供外无得入流风一清家居事伯兄祚爱而能敬虽异宫而处家事悉听其处裁终始无间从兄祺早孤劲节养于家为娶妻殖产祺卒君拊其子伸如劲节之于祺也宗婣族党有贫乏者必周之虽数无倦色与同年陈镐宗之善别十余年会守京镐出白金二铤曰往使浙上贷于君此君旧物也君笑而还之曰独不闻朋有有通财之义乎相让久之卒不受丁未待试时主人女见君独处窥牖与之言君顾见即趋出徙他舍仆杨宗者尝荷箧堕水□坏其礼衣众谓必得罪君闻而怡然曰人无伤足矣衣可更制也卒不问其厚于待物而严于守身类如此 

　　○礼部郎中致仕明水陈公九川墓志铭（罗洪先） 

　　罗洪先 
　　嘉靖辛丑某归田始会明水陈先生于螺川上又五年再晤于毘陵继是庚戌聚青原壬子留玄潭雪浪阁甲寅过同江咸朝夕请益既久乃别最后丙辰大水独对于寓舍尤尽倾倒葢先生之学得之阳明公致良知深以能致吾心之良知于事物感应之间是谓格物物格也者事物感应各中天则之谓也窃谓良知即未发之中无分于动静者也指感应于酬酢之迹而不于未发之中恐于致良知微有未尽方欲求决于先生而先生矣悲夫悲夫此岂交游之情已乎自念此学当诣极致不负千载一时之机而先生自任甚重负荷且坚东南士人归心取平而卒无疑贰者在吉有东郭双江诸公在抚则先生倡首葢浙中所未有也如是而不得少之岁月以卒所请岂不大可悲哉先生名九川字惟浚初号竹亭改明水陈本直之宁国人高祖观擅智勇　高皇帝征伪汉时实在行伍功进小旗留抚州守御所老返宣城曾祖礼代隶元帅金大望麾下乐临川风土始留家子孙遂临川人祖溥寡言笑能前知生昆字献璧号闲翁娶吴氏生先生后推　恩封文林郎太常寺博士母某氏封孺人常梦吞星而娠先生幼善记诵属文十余岁里人辞不能师乃游行斋饶某门问难相长饶喜得助三试当入学校三辞不赴而肆其力于载籍督学空同李父所知明年癸酉与饶同举乡试故事举乡试鼓乐哗之独徒少归甲戌登进士第观政礼部与同舍共一驴不避女毁已而忽觉难仕三疏请告乙亥师阳明公于虔有所闻尽火旧所周易春秋诗礼诸书丁丑起告授太常博士讲习靡倦乙卯　武宗将南巡众莫计独与舒梓溪国裳夏东洲良胜万五溪潮连疏谏止有　旨荷校跪　午门外五日杖五十除名直声动朝野而病日甚然南巡竟止识者壮之庚辰卒业于虔辛巳　今上即位拔诸谏臣仍补太常癸未进礼部仪制员外郎册封弋阳王甲申侍阳明公于越乙酉转主客郎中正贡献名物节犒赏费计且数万羣小怀衔会是时有他甘心者思藉媒口旋通事假夷语奏之下　诏狱数濒死不变言官论救弗听丙戌戍镇海卫已丑郊祀单　恩解还后两遇　诏得闲住致仕凡再屦危机而卒不肯濡滞依违以身家之谋而易其计葢性成然也归余二年六旬内连遭父母兄弟四丧躬视敛含无遗憾始未师阳明公卓卓众中笃伦严礼实恐玷缺比务学即谨丧祭正庙制宗法茔域诸役不一他□□族不足者捐已助之间走宁国扫丘陇以毕先志尝构别墅术者羡其所窆恻然曰伯父久殡敢私□蓬举之而事仲兄如其父阳明公既丧自走越纪□□而踪迹所经北至毘陵南尽东粤徜徉鴈荡九□匡庐间登五老峰之绝标穷三级泉之奇胜结茅□归自以无地非学无地非友亦即无地而非□□之处其说主于阳明公以致良知主以格物实下手处不特定会期拟岘台与怀玉浙东青原亥潬寻访而已先生卒后数月即有东廓之变呜呼此岂交游之情已哉先生生于弘治甲寅十月十六日卒嘉靖壬戌八月某日享年六十有九诸生即以言之官祀学宫未卒之春痰上壅耳不聪至秋遂不能言有星堕居傍须臾暝殡于家邻不戒火室尽毁而榇宫弗震若有卫者 

　　○礼部主客郎中李公逢阳传 

　　李返阳宇维明　国初籍金吾后卫家南京幼端谨如成人家庭间颦笑不苟虽盛暑恒整衣冠危坐终日无倾侧容视世没溺财利惟恐污之游郡庠京兆喻时延置家塾教其子逢阳以师道自重出入未尝左顾见者肃然喻亦重之戊午举于乡喻寔荐之逢阳闻之弗善也绝不谒谢喻亦不介意人谓两得云性笃孝母殁哀毁骨立啖蔬处外三年悉如礼隆庆戊辰第进士时方选庶吉士逢阳本第七人当道雅属意逢阳固避弗就乃授户部主事改仪部郎中会选官人惟简其貌类端淑者艳冶悉置不与秦　命遣祭楚王事竣以百金赆却之归未几友人杨希淳病逢阳亲视汤药或谓宜少避者不从杨卒未浃旬亦竟不起逢阳笃于践履不事空谈及见天台先生然后心服谓人曰吾曩来毛发动止皆非是又曰吾不闻学得古之矜者止尔今而后知学之不可已也幼与希淳石交相切劘李以敦笃胜杨以透脱胜皆金相玉质彬彬君子也两人一时俱殁人咸惋惜之有集若干卷少司寇吴自新合杨稿刻而传焉 

　　◆员外郎 

　　礼部员外郎林鸿传 
　　礼部员外郎孙君廸墓志铭（王洪） 
　　礼部仪制员外郎钱公萱传（孙宜） 

　　○礼部员外郎林鸿传 

