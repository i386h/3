<!-- { "loadSidebar": true } -->
　　世贞少尝读两汉书槩想其世材之盛而最后颇考镜大明公卿将相之业以无愧色而至于循吏则未有能如朱桐乡卓密县者嘉靖中守尚书郎数闻同舍郎称句容令徐公前后治邑九载其纯白之行惠利之政当天下第一然所第一者以实不以声当是时心沾沾自喜以异日不即死而有事乎兰台东观之所撰述苟用句容令应亦何下桐乡密而忽忽事夺巳而老且怠笔研矣里居时有惨服而币见者前给事中贞明则徐公之子也谓葬公若千年而未有志铭于隧中之石则以慎之故今日乃藉惇史足下足下其毋辞世贞因悚然以许而问状于给事则曰得句容之政而不能悉也其它则悉之矣给事去补兵部郎迁尚玺丞遂进少卿兼监察御史督兴河北三辅稻田事而余间以过句容从其父老询徐公令时状紬缕不可指屈数大要云老人燥发来所见未有若公者公天人也明年少卿所督治方报成而阻于中贵人移疾归始具状来请曰悉□矣得之句容人矣余亦喜曰征矣得之句容人矣□之始至句容也嬴服坐一笋舆延见诸候人恂恂□所诰难诸候人出相语舆中人诚长者第吾邑得无其诘豪而治乎居三日公察一吏出空牒而用印内褒中摉得之诰其状羣吏皆叩首曰一某亲故某事补牒耳非有贿也公曰吾不治贿治窃印者卒坐之法巳晓戒寮佐毋得擅揽讼及需赋民钱而捕按其用事胥吏于是人人惴恐于法不敢有所舞公每受讼谍必命其人与亲识偕往从和处其不即和处者面谕使之心腹间一抶之数不过十毋烦置狱然至于武断力兼之辈不尽法不止也诸所催科受役预之期过期而不至者俾里三老逮而笞责之终不遣一隶卒下乡落隶卒列庭下如木偶亡所资衣食其黠者多自引去公既益习民富贫与道里近远诸顾役之轻重必以资其受顾而役者必以便即田更村稚得用身应毋使宿猾夺之诸赋长赋于各区故未有定额司算者得上下其手公核之着画一于册以示各赋区虽至椎鲁不受惑也邑故有赔赋米四百石公核其欺隐者应之赋得所归不累他运解费有轻重官故量资之黠豪趣轻而资重不相当久矣公巳密得其槩要诸豪诅之神而俾剂之既定□使拈各以分去毋恨色公恒谓即□天子布大惠安能入人赐租蠲役第在我曹酌缓急而巳缓而急忧在民急而缓忧在国以故终公任无失所者公之悉革一切浮浪费里正絓藉邑耳足迹不使至邑门亦不使至民户门以恒邑故称最孔道轮蹄辐辏取资于民不可计而公灭旧额夫三之二马三之一然无弗给者士大夫过从所馈不过算器食不以贵重故加簋士大夫安公之质俭弗过望也有废圃广轮数十亩公躬率吏卒辟治芜秽秇蔬果凿池种鱼闲养牧鸡豕客过宴饮不必他资取诸宫中而用之客更欣然醉饱去邑西距二十里东距白士五十里冲衢车马所践尘土坌积可三尺许遇雨雪泥泞至没股颠仆相尾公积顾役之羡甃石以道之行旅无所苦讴谣藉藉岁江南大侵民至屑谕而食而　上方祠厘竹宫多遗中贵人方士□神三茅山三茅公所治也叹诧曰吾民困至此而忍更驱之役或谓应天属邑八是不可分任乎哉公曰救灾恤邻古道也邻民即吾民吾何忍纾此而困彼摉故牍商引之金宿于府者请之中丞直指以供费公躬经画诸使者摄公清严竟竣事不复有所干民忘其役然岁侵益甚榖价踊贵丁中丞发庾米数百石使平价而粜取其直于官公曰今流莩载道数百石之几何而徒以资籴者彼籴者皆豪也于是从时价粜其半还直于官而取余米煮粥召三老受而分食其饿者居三日报饿者起矣公按仓榖余尚多使称力分负以去其山谷间稍远者则就傍富人榖而取偿于仓公居平持法宽而至是独改峻有十七人御货而逞榖者公捕得立置之法曰是非饥民乃夙盗以饥文其恶者咸惴惴相戒道更名不拾遗公于单赤无所不极意而驭豪乃特严然不敢修怨于公视诸博士弟子犹子弟也岁时课经术论说文义饘粥膏油之费不乏而其鄙无耻者惩之又方于事上几用此得罪时应天尹汰邑庾故当有席富人谋之尹欲以席市公谢曰赋长已储之矣尹有所任直时胥下邑索吏贿不得酉匈而诟诸庭公缚而笞之尹怒曰是不有我也他日又以永康侯之币征教读吕某公报谓吕某者葢贾人子不习书不足以辱侯聘尹逾怒而会丁中丞又他有所下治荒者阔略不甚称公以意格之且不平价籴也而诸生见惩公者中以蜚语中丞恚公甚见辞色三日父老数千人拥而廷见称公贤泣涕数行下曰微徐令吾曹有填沟壑而巳中丞意稍动下日英阶曰令不宜若等故且移之胡谬称也众遂大哭曰必移令请死于此因极序公救荒诸奇筴与居恒善状且诋无耻诸生谓彼不自知罪以小惩而中民父母民誓不与俱生中丞意解入都以语尹尹曰此强项吏好以抗上自名移之便会中丞入内台有所举剌而公在刺中訾及公操直指使亦报命中丞要之同刺刺仅中考而巳事下吏部尚书熊公浃怫然曰吾故闻句容令贤不减古人今不以举而刺耶考功郎邦彦具公前后荐剡语报尚书书论谪中丞于外而特留公时谓中丞力不能胜一县令可怪也然公绝不以望中丞中丞亦内媿不复及公公既以廉俭着声其下化之民有华冠而侈服者出必遇责曰何以见令君具稍过侈必相戒令君知之得无不可乎积九载始迁工部营缮司主事将治行而民强留之弥月不得发争延请过舍治觞炙儿稚挽衣而泣曰公母去我度不可留其长者曰公幸惠训我使我奉之如奉公公亦挥泪曰母以训而曹唯俭与勤及忍耳俭则不费勤则不隳忍则不争保身与家之道也公生平不嗜肉食唯噉菜佐脱粟又尝图一青菜于堂曰古不云乎民不可有此色士不可无此味至是父老刻公所画菜而书勤□忍于上曰徐公三字经也家肖公像而尸之朝夕必祝焉巳又立祠祠公四五所而其最大者曰茅山谓公息民于荒独茅山之役巨故也公之在缮部议当筑外城而城址有犯陆都督炳圃者都督挟　上宠横甚人谓避之便公曰匈奴未灭何以家孰谓陆将军不如霍将军乎陆噤不敢发圃分二公出榷荆州商税举旧额裁三之一诸听榷者猬集倍溢于故公属其余于藏曰吾裁而得溢母使得人增而取溢也事竣复与外城役所分坂最坚而又最速役夫不告痡迁署员外郎以功实授员外郎督清源砖厂舟北者毋论势人达官必使附砖之将作大司空吴公多乡戚属以司空意请皆不免曰此法也法且自司空出迁都水司郎中治张秋诸漕河道故通漕者与通盐者近而不相接以故漕水溢则泛滥田患公议筑减水桥于沙一使相接漕水溢则有所通而不侵田少则有所限而不至涸工成至于今赖焉时司空进而宰幸臣文华代之寻督大军平东南倭所过张甚河渠郎迓送恒出境外币饩充溢犹不得一款色而公第遣一介赍谍谒之云郎有事于沙湾不敢离也文华嫚骂投牒于地而亡何公以资重得知高州府或谓高虽远雄郡也公称名令久独不能名二千石乎公曰吾老矣安能役吾身以徼身外物陈牒于宰谢不乏任宰以高州更新守矣居一载大察吏宰司空比而欲绌公考功郎持不可乃坐公老令致仕公笑曰老自吾分何至烦考功令卧贵溪山中二十有二年非礼会不入官府迹可数也守令以时问政公言之无所讳于吏胥弊尤切听者一舌族贫矣立义田以周之足矣立义学以教之又扩田于学以给俯仰同年之妇何嫠不能自存竭力资之又推以资邑嫠之贫而励节者公于自奉俭不以老益簋衣绝枲帛然用施予故窘行视废丘之瘠得杜家山斥地招流亡授以牛种教之树秇相士宜通水利而率臧获与之分功而耕皆成沃坏时给事长矣公慨然谓吾昔手之邑不尽而以施诸家若既巳习矣异日毋忘用世给事拜受教是故其居官首请屯田三辅兴水利虽不尽究然识者犹日望之公既有年德贵至大夫郡邑举乡饮争欲得公祭酒公一之郡而巳公生平无声色好晚节会闾里集予姓童子歌风雅涯洛数章谈说义理典故雍容竟日居家久提学御吏耿君定向按部句容□公政而仰之时误傅公物故者耿君叹诧檄祠名宦再檄贵溪祠乡贤然公强无恙也句容之民伺公诞日设醮迎厘于三茅祠下岁时讯问以恒公至年八十五稍示微恙即却医药不御曰有正命在寖谷丸拱手曰茅山来迎我家人驰之茅山祠告于山之神而公已瞑矣守祠道士夜梦公朱衣从数骑启扉而入呜呼神所凭依将在人矣岂公以彼士民之专思而精意有所流注耶公孝友天性重节义不寖然诺强直自遂信躬而行四岁失母刘安人未冠失父俭庵公侃侃自树立其奉大母周孺人继母艾安人尢孝谨属疫痢大作相传染众二母病谷丸几不起家人皆避徙去公独身周旋其间卒以俱安诸生工属文博通诸经尤精戴氏礼读书樟槎庄农有耕而乞火者公时占毕犹未已也尝莅一贵少年家塾遇骄佚子弟朴治之不小贷贵少年狎娈童丽甚故出而留之塾俾恣其侧媚欲以试尝公公厉色无所迕视以告贵少年曰是夫也铁心石膓人也一老儒生捧所习经有饥色艳是少年盛而叹曰经独彼不我公笑曰经非贵富人物也而所觊误矣公与少师夏公言同里自举乡荐以至谒选未尝轻造其门□夏公之再相罢而道被逮也公独使一老苍头待行唯谨夏公从槛车中问而得之感泣故御史杨公爵工部郎刘公魁给事周公怡沈公束先后以直谏下缇绮狱公损月俸槖饘而致之故善包御史节节坐与中人竞远戌公范白金叵罗而铭之曰不愧明时无负此心以遗节然公有所以自达其志而巳不务名高故少能举其事者 

　　○维风编 

　　徐主政公九思句容令其政专主养民自身及僚属上吏供一切裁省行之三年上吏犹数挠之屹然不以撼也至六年乃定九年迁去邑旧有二簿一典粮一典马粮簿岁启仓有例金八百四百以啖粮判四百簿自取公闻遂躬往主判簿不得取例金焉马簿岁视焉马九百余匹匹例一金公亦自往视焉例金遂绝邑旧募民兵四百每兵十金公两分之岁更番募止二百一岁省金三千邑当吴越之冲民疲于供公令官廒养鹅鸡官池鱼闲地圃之宾至取供一不烦里甲岁自碎小而玉数之省者胡啻万计其养民如此右胡正甫余言余闻公尝语人曰吾昔筮仕之句曲也甫入境邑中蒸黎缰属遮道迎我渐迩郊垧迎者渐伙无虑千万计或趋前导我或拥后卫我更番舆我巳奉我堂上敷坐坐我座已是千万人者拥大墀下无问倪旄呼声哄哄佥曰爷曰爷吾将悚然内省曰嗟嗟是千万人者均之圆首方趾横目噉吻我无以异也即皤皤黄耇亦相率而呼我曰爷曰爷彼盖谓我父母云尔也若何施而乃能当兹父母称哉之愓息深念者累夕云吁徐公之感念若此此所以汲汲于养民之政而九年如一日也嗣升任司空郎解绂几年矣甲子岁余督学驻句曲误谓公巳捐馆舍檄祀之名宦祠维时境内蒸黎闻之欢呼奔趋环而拜伏祠下者亦千万计犹初任登堂日也公之得民若此盖感于此一念云顾今宇内受符令者其入境时蒸黎依依之状想大都若此目覩之而悚然念者几人哉又余尝喋喋述公是语与筮仕者道耳之而悚然者可指数岂其目其耳人人殊哉未之思耳诚思之人人有同然者在也子贞明辛未进士尚宝司卿 

　　○肇庆知府杨棐传 

