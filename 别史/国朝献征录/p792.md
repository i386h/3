<!-- { "loadSidebar": true } -->
　　万历乙亥五月之七日山西左布政使长清李公卒于家公讳侨字子高少读书仙人台下故自号仙台子公生而颕异年十六游乡校古鄞余公自翰林出视鲁学少许可独大奇公由是隽誉辄裒然起然弗第者久之则益肆力于学学益粹癸卯甲辰连举进士授平湖令平湖赋广而狱烦号难治公令务以三事自持其治赋缓急得宜民不病而事集其治狱有冤滥久不能决者讯得其情立释之民皆举手呼曰李父李公云己酉吏部课天下有治行吏若干人征入京师故事赴征者先至多得台谏公名在选中独徐徐行不急进取至稍后授户陜西司主事是秋虏突犯居庸公仓卒奉命督饷昌平出纳惟谨改兵部职方司主事当是时虏数拥众入京师讻讻廷议创外城卫工竣公与有劳焉赐金币虏再犯紫荆关公又仓卒奉命往日夜运筹督战虏乃却捷闻　上大悦再赐金币进本司员外郎阅诸边马政若戎务深获将士心甲寅进武选司郎中革冒滥严选法吏胥不能奸方岛夷之乱闽越也帅府征饷□□民既弗□而越守某复尚苛急昼夜督丁壮乘城守贼未至众先惫矣于是旧守罢去越人请于朝愿得谙练如武选郎者往既得请则兼程至务持重令丁壮悉归田毋击刀斗郊市晏然贼亦竟不敢犯平均输节浮冗痼瘵顿苏而给饷帅府亦竟不乏帅府又欲发会稽矿佐军费公力陈其非便数事颇忤意旨而事竟寝新昌诸令议设险捍贼上状公亟檄止之大都谓倭奴从华人行掠多不由孔道山蹊小径岂能尽设敌台要当以人守耳乃下令练乡兵设大出奇贼觇知竟皆避去凡公所以惠安吾越者其镇静善筹类如此至风化所关若洿滛饮博有犯必峻治之即请托交入卒不少贷其于民间之贫富良暴士类之妍媸黑白无不了了即猥琐事毫发不能隐居越凡六年虽大吏所摧阻而士民久益信戴之不忍一日舍公去庚申进按察副使备兵宁绍葢复从越人之请也岛夷据海上窟至壬戌犹本靖我兵既益练乘间奋击遗孽尽歼公折冲之力多部使者上功诏赐金褒异进山西左参政甲子进四川按察使土酋薛兆干以龙州叛掠青川诸邑公赞策抚台俘斩兆干赦其胁从更置龙安郡亡何妖人蔡伯贯煽乱旬日至万人残破铜梁诸州势甚炽□□与抚台定计先伐谋散其党且擒且抚数□□平当雨寇之乱骤起微公全蜀摇矣丙寅进浙江□布政使永至复进山西左布政使山西三面距虏□无宁居公保厘三载流亡渐归边境赖之然竟以耿介不悦于当路而公驱驰逾二十年发种种亦倦游矣戊辰上计当调辄投绂归筑圃城南灌花理钓澹如也独当世知公者惜其施未竟耳庚午春忽得痹艰步履癸酉以　今上登极诏进一阶犹朝服扶杖望阙叩头谢又二年而卒公性孝友髫年失怙恃辄解执丧礼及禄仕痛亲弗逮每一进秩必跽奠欷歔不能禁以伯兄有鞫育恩父事之与人交白首无替里中称长者其人志端而识远虑精而守恪所见一定虽贵育不能移故仕辙所至荐更变乱而功迄有成其它宦迹某特据状以书非目击也若在越时所指注则所熟睹盖自有识以来三十余年前后郡守如公者能几人哉以是推之如状所载其皆信而可传无疑矣 

　　○通奉大夫山西布政使司左布政使李公国士墓志铭（澹园集） 

　　澹园集 
　　余举于乡实与公同籍主者鄞汪先生得公卷大奇之拔第六人录其文以式公名藉藉四方莫不闻卒之褆身端谨才犹茂着无愧所奖拔而世亦因被汪先生以知人之名不虚耳公以昨岁七月终于家子文明持朱宫谕状而乞铭于余余知公深其曷辞按状公李姓讳国士字汝志别号正屏先世洛阳人曾祖英始迁亳人英生杞杞生虎山世力农有隐德虎山公举子三公中子生而端凝不与羣儿偶八岁遇月食家人求之不得公乃于后圃端拜若营护状人心仪公非凡器矣泽州孟公守亳试公文置之首补诸生家食贫受徒自给事两尊人色养备至甲子试恭简耿先生所曰夫夫也江以北葢无两者是年果儁于乡癸酉丁外艰益以行谊自砥州郡欲一望其颜色莫能得也别驾孙视州篆来访见公居隘欲广之公深逊谢乃止有托居间者多至门不敢发言而退沈公守来问政公谓政先节省而巳沈用其言而毫人之戴德者比比矣丁丑举进士得丰城令丰城岩邑也民苦烦苛公持法坚而以□化其俗听断无留狱鞫讯自赴无招保柜银自投无奇羡清田亩得隐匿者万计课士赏识皆一时名流无不服公之鉴也壬午将入觐适母讣至公一痛几绝仓皇垂槖归丰人尸祝之抵家往返墓侧哀号不巳一切应酬都绝服□北上以治最选刑科给事中侍经筵疏言治河恤军二事　上可其议故事省中有疏先白政府公曰倘关白而有所挠将终不得言耶竟以是与政府左岁而出浙东道佥事公轺车所至风清弊绝戊子台州大旱父老诉于公公与约两日当有应公精祷于关祠是夜雨随澍上虞令蔡叔逵者乡官金某所持奉旨鞫问金谓令与公同乡以语侵公公抗声曰吾　朝廷治乱民不知有乡官也金乃伏罪大学士潘公晟子复泰幼悍仆与内□构摈于外公置构祸者于理而入其子潘得有后者公力也晋四川参议所辖乌撒土官多悍戾相雠杀公力禁止至于清驿传追积逋正风俗蜀人至今诵之晋陜西副使清西安四卫隐粮万余石临洮行粮介冑士马一时缉补以数千计火落赤洮河之警卒倚办焉两台多藉重公再晋陇右参政议刘公敏宽功罪轻重得当人咸悦服所兴革皆去敝安民之要阅边间□万里险阻亡所避讨松山所捕斩甚众捷闻赐金币加俸一级督抚荐调临巩一时同事者多致开府公仅进粤西总宪人曰幸少□蛇得大展布公曰有义命在持法凛凛无少狥杨中丞□疏称判如山门如水盖寔录云旋晋右布政分守苍梧猺人与编民哄跳梁甚咸议移兵以讨公但遣一干吏谕之猺人尽大辜所全活节省者不訾思明之役谓发两省兵七万公部署其事转输亡乏两台因檄公监军时暑雨瘴厉人公危公出其不虞克日而抵太平贼闻之气夺公谕以胁从罔治之意降者三万四千人逆佑自裁斩获余党八十余献□者千计语具定西录中是时威名大振而经费无□者公本谋也晋山西左布政使藩禄边饷积弊一□乃直指难公抗直欲指议公而无可摘者辄以老□吏部方拟调而公拂衣归矣归绝口不及世事尝语□子曰吾历官三十年未尝枉一事未尝私一钱凡历任不前人玷不后人危尔曹其识之性□朴敝衣粝食终身不改至人有缓急必尽力孀姊幼甥抚养三十年如一日诸生时积修脯置少田宅尽分给兄弟事伯兄如父存殁赖之友人支守教贫而无子以女妻其犹子以敦世好故人侯国尝窘公公谨避之及贵侯赤贫公固时时周其匮人尤以难里中待公举火者数十家故其殁也州人思之不置弟子员羣然而请祀之瞽宗则公之感深也公渊停山歭声如洪钟守巳不侵一介而推以与人则渥执法不漏一毛而权以济变则通故居乡足以砺俗莅官足以起敝自牵丝入仕四拜　制勑三奉　玺书即未尽柄用亦不不遭巳生嘉靖甲午八月廿四日卒万历戊申七月初十日享年七十有五祖父俱赠如公官祖母牛母张俱赠夫人元配刘继王俱赠夫人先公卒副室王三子长文明中书舍人次文帜廪生次文友庠生孙男十天赐天秩文明出天胤天水天庆天祚天开天祺文帜出天孙天符天申文友出曾孙二之兰之祯以己酉九月廿四日卜葬城南八角台之东墓宜有铭铭曰貌严而伟其尊若神敏而宽中易知有亲拊循楚蜀弹压粤秦大雹清霜以布阳春□橹礼义韬钤书诗马人龙户松岭罗施孱者怀惠黠愓其威功成身退求多奚谯城之郊有丘穹窿树槚棼如辅之梓松千秋冥冥往即尔宫佑子若孙俾炽而丰 

　　◆参政 

　　山西布政司参政彭公通传（黄佐） 
　　山西参政曹公本传（于慎行） 
　　参政李公穴隽传 
　　山西布政使司右参政祝公颢神道碑铭（吴宽） 
　　山西布政司左参政樊公英墓裨（李东阳） 
　　山西左参政丘公璐墓志铭（王鸿儒） 
　　亚中大夫山西布政使司右参政郭公桂墓碑（王九思） 
　　亚中大夫山西布政司右参政张君敏墓碑铭 
　　山西布政司右参政华君津志铭（邵宝） 
　　山西右参政王公纳诲墓志铭（许宗鲁） 
　　亚中大夫山西左参政南澧王公献墓志铭（许宗鲁） 
　　山西布政使司右参政栗公祁墓志铭（于慎行） 

　　○山西布政司参政彭公通传（黄佐） 

　　黄佐 
　　彭通字万里南海人蚤失怙恃励志读书工诗隐居教授从之游者常数百人洪武四年由儒士举铨部以名入见　上亲阅之拜给事中参劾封驳严明有威同列皆以胜巳时　上方向文学多擢近侍寘左右俾应制焉通诗思敏给　上称之尝赐赞善大夫宋濂以醉学士歌通预赓和之列九年三月与方征等十六人偕转监察御史尝奉命巡京郡荐达贤能攻击贪暴有能声用事者遣人以金帛赂之通辞不可其人强之受通欲以　上闻乃巳久之升山□布政司参政通单车赴任能以公恕涤积弊河东运司官匿羡余不以实闻廉得其情遂寘于法　朝廷赐宝镪旌之有吴印者官至陜西方面本五台寺爵也以材辩受　上知尝谮杀按察佥事张丁其家入横肆诸藩臬事之唯谨偶以事于通通直其罪且□辱之条其事以闻　上不之罪也寻引年致仕卒于家通人恭谨外柔而中实刚直政若不事缴察者然所举刺动无遗失故能以功名终 

　　○山西参政曹公本传（于慎行） 

　　于慎行 
　　曹本字子善滕县人汉曹褒之后也父思明尝梦数人以车载箧至门问曰汝曹某耶思明应曰是也其人开箧取人支体与之曰此隶人支体也思明受之一人后至谓其人曰曹某当得一侍郎儿何故以隶体与之其人大惊曰吾忘之然侍郎皆巳散尽柰何□至者顾视箧中良久曰此不一侍郎鼻耶遂复与之巳而本生天资颕异志操不羣　国初以贡游太学官北平布政司都事永乐改元以劳迁刑部主事累官广西按察使所至有声洪熙元年升兵部侍郎在部四年边防经略宣力居多左迁山西参政 

　　○参政李公穴隽传 

　　李寯字邦杰华容人宣德壬子乡贡正统癸卯补郡察院司务忧归都御史陈镒奏夺情起之巳升南京武选员外郎出补彰德知府成化初晋山西右参政致仕寯人廉直敏慎嗜学工书故所居辄人所重始游冑监祭酒赵琬大学士王文尤敬爱之司务上封十四事内斥选法太宰王直侍郎何文渊项文曜俱深憾之洎守彰德赵诸王每出郭祷祠游猎数百里外寯上封言之　天子遣内侍逮其最汤阴王对簿降勑褒奖寯仍命寯禁约诸王诸王官皆获重谴巳前后获盗数千咸晋阳人晋阳人怨寯剌骨汤阴令尚玑者以贪著名寯屡斥责辱之都御史贾某受其馈庇焉遣人廉寯过靡所获寯持益坚人率寯危寯弗顾也后自山西归卜居黄湖山石田茅屋而巳足迹不履城市居数载卒 

　　○山西布政使司右参政祝公颢神道碑铭（吴宽） 

　　吴宽 
