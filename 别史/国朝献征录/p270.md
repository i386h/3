<!-- { "loadSidebar": true } -->
　　周之先蜀之资阳人宋绍兴中始徙叙州之长宁故今长宁人曾祖世祥祖本原父永隆俱儒学训导邑人称世儒周氏以别其族至公以儒术大显于世公讳洪谟字尧弼号箐斋又号南皋子自少颕敏好学不倦侍父官长阳处诸子中卓然有名正统甲子领四川乡试第一明年复占第一甲进士授翰林院编修景泰壬申升左春坊赞善丙子修寰宇统志成升侍讲天顺戊寅进侍读署南京翰林院事甲巾宪宗即位召修　英宗实录改翰林院侍读丁亥进学士升南京国子祭酒丁母忧服除改北京祭酒擢礼部右侍郎由左侍郎拜本部尚书丁未进太子少保积阶资德大夫正治上卿　今上即位之元年弘治戊申　上念公尝以老请致仕令乘传而归　陛辞之日恩礼不替又三年辛亥以疾卒于家寿七十有二讣闻　命有司谕祭治坟仍　赐谥曰文安公少以文业然有志政务多所建白初在翰林即劝　上勤经筵以讲圣学谨内治以敦政本复条上三事以进及蜀寇作与长宁邻境公稔知其出没设御备之术甚悉遂见擒而其地宴然及祭酒整饬规矩表率生徒且言修祀事广仓储禁酷刑减征税攘虏抚夷十事　上悉嘉纳之又言　圣明尊崇孔子其塑像冕服既循前代之旧用　天子之制而礼乐不称封号不加殊阙典宜下礼部议之尚书邹公以尊崇孔子初不在此奏然朝廷竟用公言始增笾豆舞佾之数在礼部时首言书载璇玑玉衡蔡传不得其制乞改造以备占候既成有羊酒宝钞之赐后乌思藏等处入贡其贡使数踰旧制一岁中有至三四千人者赏赐靡费不可胜计自长河西诸番皆目以图利公言此特无印符验耳宜依海南诸番例各给与符二十道入贡备填贡使物数于　上仍识以旧　赐金印至关验以防诈伪　诏从其议其费始省丁未月当食不食或以宜贺公谓此阴盛之象其可贺耶遂止尝奉　命祭天寿山神见役夫运载相继于道知有所营建也归言月令云盛夏不可兴土功又曰举大事则有天殃今岁大旱未必不由于此且时方炎蒸人易疾疫宜暂休息之不报及既归老蜀中惓惓不忘朝廷犹力疾疏安中国御四夷十事遣人驰进悉　命所司议行盖公忠勤之心至于终身乃巳公平生尤善著述凡经史稍有疑辄订王之其文简直不奇险语而理致明白粲然可爱所著有疑辩录三卷南皋子集二十卷箐斋集五十卷公之祖父并累赠资政大夫礼部尚书 

　　○维扬志 

　　周尚书异事　国朝大宗伯洪谟中乡贡日舟泊邗江夜见一异人谓公曰吾即子之前身也前程万里终身清要公曰子何人对曰吾友鹤丁山人公官南京翰林日以诗讯太守三原王侯恕曰生死轮回事杳冥前身幻出鹤仙灵当年一觉扬州梦华表归来又姓丁侯得诗甚讶集郡之耆老而讯之罗文节曰友鹤山人吾友丁宗启之父以诗名家元末隐处至建文元年殁于成都以儒雅重于藩王有德人也侯即以此回报宗伯世以异如羊佑房管之事云 

　　○礼部尚书施纯传 

　　纯字彦厚顺天府东安县人成化丙戌进士改翰林院庶吉士初授户科给事中升鸿胪寺少卿再升本寺卿纯习礼度每旦侍朝磬折状甚恭又诸司奏事　上是之语颇涩纯请以照例易之用是蒙宠眷遂擢礼部右侍郎未几升尚书一旦与殷谦等八人同加太子少保卒年五十一无子以例赐祭葬纯身长伟然出羣类表不十数年得骤登峻秩前此未有也但在鸿胪怙宠不循分守多有所建请士论所少云 

　　○礼部尚书张文质传 

　　文质字充中直隶昌黎县人正统七年举进士授工科给事中景泰中升都给事中以音吐鸿鬯选通政司右参议天顺初进左通政复进通政使成化中力兵部左侍郎工部尚书仍命掌通政司事岁终以母丧去服除仍以礼部尚书掌通政司事言官所劾致仕至是卒赐祭葬如例文质人重厚有容居官以孝称历官四十余年无过举其子忱亦举进士兵郎中 

　　○礼部尚书刘岌传 

　　岌字凌云四川涪州人景泰甲戌进士授吏部验封主事迁郎中以忧去服阕改户部二年仍补文选公清勤慎时论与之累官太常卿礼部尚书掌寺事久典秩祀练习仪章且容观魁杰音吐鸿畅甚　宪宗所眷注进太子少保以疾乞致仕不允岌自陈世戎籍　敕兵部除其籍弘治己酉岌复以老丐休赐驰驿并宝镪以还仍　命有司岁给夫廪家居凡十七年而卒讣闻　赐祭葬如例岌平生谦谨亟称人之善闻论人过失辄止之或面侮之亦不校初艰于立子官京师妾有生子者其妻妬而弃之道人收鞠至八岁仍复迎归以子闻者以岌厚德之报云 

　　○太子太保礼部尚书东谷徐公琼墓志铭（张升） 

　　张升 
　　公讳琼字时庸号东谷又号明农翁金溪人祖讳邦用绩学有声考讳贯道介特自将俱以公贵赠资政大夫礼部尚书者也公自幼沉敏笃学深有造诣领景泰庚午乡荐举天顺丁丑进士第二人授翰林院编修预修　英庙实录成化丙戌同考会试士下亥修大明一统志成升侍讲辛卯秋闱被　旨校文于南京士咸服去取公当是岁偕兵部侍郎李震清武职甚精丙申推升南京翰林院侍读学士署院事丁未春升南京太常寺卿掌南国子监事一时南士悉赖造就行文卒归于正弘治庚戌升南京礼部右侍郎癸丑改北部佐侍郎丙辰升尚书恭勤政务昕夕不懈寅出酉还衣常不解事上处下忠诚不易结知圣主眷礼异常遇郊岁　赐绯袍有副戊午加授太子少保是冬入朝而昏眷遂卧疾于家　上惊怛亟遣中使挟医往视寻　赐日拆肉及牛黄丸以疗之进陛资政大夫加赠祖考尚书妣及配俱夫人庚申恳疏乞骸　上重违其情乃加太子太保从一品秩　赐玺书驿舟归令有司馈米月三石仆夫岁四名　陛辞　赐酒馔又遣内侍赍麟袍玉带白金宝镪以宠异之抚谕之意益勤致政后年八十有一卒 

　　○礼部尚书赠太子太保谥文穆傅公瀚行状（王鏊） 

　　王鏊 
　　傅之先系出湘潭唐广明之乱始徙清江之石头宋绍兴间有经量隅官者讳彦升又徙新喻之黄塘至公葢十四世矣公讳瀚字曰川少颕秀拔异读书过目成诵始就外傅则往往推究奥义人多奇之癸未会试科场灾寝疾几殆忽神人见梦曰勿忧也公前程远大疾今愈矣其年八月中会试甲申　赐同进士出身改庶吉士除翰林院检讨　宪宗一日于内得古帖断斓不可读　命中使持至内馆适公在直即韵二诗以复　上大悦有珍馔法酝之□□九载进修撰兼司经局校书日侍　今上于春宫迁左谕德兼检讨充经筵讲读官及东宫讲官　今上嗣位以旧学恩进太常少卿兼侍读仍充经筵讲官兼日讲每进讲诚意恳切敷陈详婉而进止雍容　上每注听焉　宪庙实录成进太常卿兼侍讲学士久之迁礼部右侍郎会南都缺参赞佥举尚书倪公公言倪之才何可寘之南或谓倪往公不当次进乎公曰吾知国遑恤其它初祠部给度十年一举时□游集京师以万计权贵多之请公力言此辈蠧耗天下宜痛加禁革纵未能如　祖宗朝之制亦当稍赐裁抑遂改十年给度之例时以龟山杨时从祀孔子庙廷言者因论罗从愿李侗亦当从祀公言二子著述视尹焞游酢谢良佐未知所先后二子从祀则三人以不可遗道学所在其可滥乎乃止知己未贡举周密详慎宿弊顿清俄以本官兼翰林学士掌詹事府事仍兼日讲官会典副总裁庚申进礼部尚书会京师地震雨雹四方日奏灾异公因疏言方今赋重役繁民穷财尽宜躬行节俭以先天下庶民困苦可苏时陜西地震异甚复率诸公卿条奏三十一事如敬天勤民法祖修惠汰冗官罢工役减□□省上供尤拳拳焉奏留中公复言民心易感在结之以恩天意可回在应之以实属者所陈谓当如拯溺捄焚犹恐不及而侧听弥月未赐宸断何以回天意哉疏上报可陜西守臣得玉玺来献乞颁示天下以传国之宝复出也公言以史传诸书考之形制篆刻皆不类其赝作无疑即使非赝人主受命在惪不在玺自前世以秦玺宝得之者君臣动色相庆我　太祖以圣德受命制一代之玺传之　圣子神孙寿昌之福万世无极何藉于彼哉　上乃以其玺属库吏以足疾在告　上数遣医来视因乞致仕不允公虽在告日理部事不息或劝少辍公务顺养心神公曰吾受上知遇辞禄不可辞位不可职事在吾其敢自佚一日谓子元曰吾其归乎夜梦祖妣来视吾疾壬戌二月殁于京师　上赐宝镪治敛具赠太子太保谥文穆论祭者三给舟车遣官护行营葬事 

　　○礼部尚书张升 

　　礼部尚书张升字启昭江西南城人也成化己丑进士第一人授翰林修撰后以　皇太子出阁特改左春坊左赞善充　东宫讲读官秩满升右春坊右谕德　孝宗即位以从龙恩进左庶子兼翰林侍读故事特改宫僚者例转数阶而升以忧居后至但进一阶疑大学士刘吉抑巳摭吉过劾之忤　上左迁南京工部员外郎以忧去服阕会吉巳去位复庶子言数事多中时弊兼升詹事府少詹事兼翰林院侍读学士历升左右侍郎转尚书时崔志端以太常乐舞生积资至同官颇倨傲升常别品以裁割属官有授徒讲经者御史杨仪之子在讲不能平劾升不协人望自是名益损屡言官所指尝奉诏选宫女禁优隶卒家不得与榜书隶吏众哄然腾谤升乃不安于位遂致仩加太子太保刘瑾用事又以尚书时裁抑晋府郡王封爵镌所加官正德十二年冬卒讣闻辍朝一日赠太子太傅　赐祭葬如例升愿悫有余居官虽无大建白然自守谨饬文平实尝主两京乡试所取得侍郎储巏编修陈澜皆名士论者以得人 

　　○礼部尚书李杰传 

　　礼部尚书李杰字世贤苏州府常熟县人成化丙戊进士改翰林院庶吉士授编修升侍讲二十二年充　东宫讲读官秩满升侍读学士弘治初以宫僚恩升左春坊左庶子兼侍读学士四年升南京国子监祭酒时方修　宪庙实录留馆中校正书成乃行以爱去服阕改太常寺少卿兼侍读学士掌院事十三年升南京礼部右侍郎十五年改礼部右侍郎转左侍郎正德元年充　孝庙实录副总裁寻升南京吏部尚书二年改礼部尚书时逆瑾用事纳晋府镇国将军表槏等赂欲进封郡王杰坐前与尚书张升皆持不欲进封之议忤瑾意遂令致仕瑾诛有　旨在起用之列正德十二年闰十二月卒杰持巳矜严待后进颇立崖岸晚以忤瑾而去士论高之其所诗文亦温厚可观 

　　○礼部尚书张骏传 

　　礼部尚书张骏华亭人以字学进除中书舍人供奉文华□历验封员外郎山东参议太常少卿光禄卿衔致仕正德二年起取其草书狂怪瑾独喜之会进呈通鉴纂要间有讹字令骏等再誊遂以劳进礼部尚书复乞致仕正德四年正月卒得赐祭 

　　○光禄大夫太子太保礼部尚书赠太保谥文端因公经神道碑（李东阳） 

　　李东阳 
