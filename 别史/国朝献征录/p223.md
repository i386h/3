<!-- { "loadSidebar": true } -->
　　嘉靖辛酉正月庚辰簠泉卜君卒于京邸又明年癸亥十一月乙酉葬思贤乡良宇圩新阡乃兄益泉太守持钱秋官状问铭于余余与君同朝五年每过余必质经谊咨政典言不及私曾谓君遽至此哉按状君讳大顺字信夫簠泉其别号也上世居嘉兴宣德中析秀水高祖璇曾祖颙祖周皆力田种德考国子生宗洛朴厚善教子三子相继登进士一授王官以长子官加赠刑部员外郎母贺氏进封太宜人君初生有奇兆幼颖敏稍长即嗜学兄弟交相师友博读经史文典丽有思致质素清癯骨相顾坚耸志能帅气丰仪秀朗服父丧如礼事母孝爱恳至宗族乡党曲周恤训诫子侄必曰诗书耕织吾家世业也姊氏早寡尤矜念之嘉靖己酉举乡试癸丑成进士初令当涂当涂南畿壮邑去都近富贾羣集善附丽徭赋病细民又巡按御史所驻节江南北水陆孔道馆候无虚日劳费百倍旁邑民大困君洁廉尚简约尽罢诸冗费廪庖舟车夫隶悉裁阔狭均其劳逸而日省阅之宾不留行民罔怨言且明习律比事至立断案无累牍狱无宿系请寄不行庭宇清肃御丈大夫御史交荐三岁二十余章故事吏部之属十有四人省必一人丙辰正月两浙拟用君实冢宰瓯宁古冲李公定议余时吏侍与闻之俄李公去位余出理戎政君自刑部主事改稽勋历四司主事员外郎稽勋郎中日检故籍凡政令因革可法与否类析书必守其典则不人所摇夺尤留意人材询诹周密扬善隐过务存平恕寡交游谢宴会却问遗卓然树立不屑逐时下上考功员外郎报政　制词有克承家学竞爽联芳秉公持慎甄量精明之褒比抱贞疾数请告毋闻之不喜君冀得其欢心以故竟不可起长叹曰伤哉吾母儿不孝矣善类闻之咸悼惜焉君生正德庚辰十二月辛卯年仅四十有二元配杨氏赠安人继室顾氏封安人子男二长自鄣聘余长子之女次自邦未聘女三俱顾出长字陆职方子基诚次项主客子时亨次未字铭曰皦皦君子志在修名文以行着才以学成孝友端洁泃敏粹贞岂惟乡隽蔚国桢百里可寄三铨是平爱留棠芾誉犹水清陈书展图左规右绳圭棱外霁渊回内凝弥留不乱临深履谓天盖高歼我良朋勒此铭辞奠尔玄塍仁必有后继序其承之 

　　◆员外郎 

　　吏部文选司员外郎王君榖祥墓表（皇甫汸） 
　　吏部员外郎左君思忠墓志铭 
　　稽勋司署员外郎万君士亨状（弟士和） 

　　○吏部文选司员外郎王君榖祥墓表（皇甫汸） 

　　皇甫汸 
　　君讳榖祥字禄之系出大原晋未徙闽之福清至八世祖仲举赠奉议郎始迁吴之常州生苹仕宋著作郎终中大夫生敏精于医生观能世其业即君之父也子孙守其方书往往金活人吴中称医家者流必首王氏云君生而器雅童乌之龄即能属文选充县学弟子员文恪王公一见奇之曰吾宗千里驹殆此子矣时文待诏蔡孔目尚在诸生中引忘年交既举进士改翰林院庶吉士　先帝疑政府私树桃李诏悉罢之乃授工部屯田司主事少宰徐文敏公乙酉座主也荐调考功寻署文选员外遇正郎缺期月不拜谓君明慎铨藻咸当其人力足摄也时太宰婺源汪公鋐专伺政府贤不肖一切倒置选法几坏君每与忤将中伤君君稍觉乃以母老不便北土乞归侍养而忘其有兄不得辄引是例　命下予告仍勑按院核之遂出贬定尉弃不拜时邝子汴王子慎中任□瀚唐子顺之并以才居吏部不利伍君行而诸子亦相继谢去邹阳入朝见嫉之言固不验耶后周恭肃公故吏部少宰也再　召入京谓汪曰公不足王子者奚故汪口本部左迁非止一人彼独薄尉者非矫耶周笑曰公谬矣员外初以母不便于北土定去京师纔数百里独能安耶既以母老乞归今可舍之而身自之官耶江浙间宁无散郡可迎养者乎公颔之意终不释而君亦矢心不复仕矣亡何太安人背养居丧敦礼杜门却扫委怀图史绝恋纷华既无尘网之婴亦无山水之好有田在东郭外课农自给与田父野老谈笑移日不知吏部郎也胡安人亦时往馌之君曰昔介子与母偕隐庞公将妇以游向恨失之绵上今幸得之鹿门矣抚按诸司交相推荐疏累上未报厥后太宰欧宁李公默己丑房考也素重君讽御史特疏举君又移书所司趣驾终不赴君既不出而李公竟坐谗死世益贤智君矣　今上嗣位简用　先帝旧臣君业巳补尉大名至是超拜南京文选主事地近而易即佥谓由此可立致崇显君称疾坚不就众惜之而陆君由南仪曹起仅迁尚宝君殆有见也郡守永年蔡公甫下车首书清德表其里枉驾造其庐坐床第间相劳苦君口不能语咄咄书空稽首作谢状里中嗟叹谓贤哉蔡侯也越明年戊辰九月九日卒君诗冲澹而不尚绮靡文亦典雅有则书仿晋人不坠右军大令之风寄兴丹青追工摩诘之技篆籕八体并臻妙品晚抱书癖手自抄录无间寒暑雠校鲁豕畧无脱误虽大亮之百卷缮写子孺之三箧刊亡曷过焉今张燕公陆放翁曾南丰三集南唐书野客丛书手泽犹存所纂郡学志并着诗文若干卷行于世君性整洁不苟简室中器物置必有恒所衣服巾履虽敝无点腻可澣足迹未尝入公府有以事干请者挹其风槩不复敢言有诋人短者以他语乱之惭色而去 
　　司勋氏曰若王员外者表署于郑乡稽评于月旦勒有道之碑展季子之墓易名断谥其在陶赵间乎夫啬君者年完君者天夷清而圣臧节而贤呜呼先生之清节足以起懦激廉矣灵岩之境横山之巅白杨萧萧爰起新阡灼灼桃坞夫人从焉奋猷树烈后其考旃 

　　○吏部员外郎左君思忠墓志铭 

　　吾友左长臣名思忠别号石皋先生长安人也先祖名继先始迁耀州曾祖春生祖进号松轩进生父经号漆涯登某年进士官至湖广佥事配宋氏封安人生长臣长臣生而神来秀异烱目丰颐色如紫电形如野鹤天性孝友有览辄记二岁时宋安人偶思非石皋即葡匐园中手持韭向安人与之安人甚惊异因知其将来能孝云一日松轩公携石皋向市城游见有货鼗皷者松轩公欲易之而石皋曰祖尝教我勿戏柰何复鬻此乎松轩公大奇之乃知其非常儿也以此稍训以义理即能解义理训以书传即能解书传及长训以文其文果异于他文正德壬申维扬朱凌溪先生督学关中选拔才俊读书院书而石皋首与选与余同游书院余见其才行迈他才俊遂与之游而石皋子遂与余友也勉德勖业励行规过未始一日离癸酉同举于乡方乡试时余与石皋同宿于场屋僦舍中比入二场余约就僦舍石皋坚不肯就曰我初场文字失实不修知不中余令读其文甚佳且修遂拉之就比三场罢凌溪先生问余曰诗经知谁中余以石皋子对凌溪即唤石皋写其文见之惊叹曰左子必高第既而果第是时石皋声名已勃勃然着矣比同会试都下余以连中就选而石皋以父漆涯公官大理遂入监以诗文谒信阳何大复先生何大奇之遂纳诗友而所交又皆一时文人才士丁丑又不第归关中己卯余以比部亦谢病归是时石皋读书鉴山壬午冬余访石皋于鉴山与之登五台入孙思邈洞出而坐盘石持古松枝扣怪巨石而歌歌既赠荅各有诗明日余归省石皋亦北上次年癸未石皋登进士第拜莱阳知县莱阳僻处海滨民素悍难治里胥多奸差赋任意低昂石皋先铲其奸伪平其低昂民甚悦既而招其流亡抚其困穷民有田弗能种者给其牛种是以田亩多所开辟沿海妇女不着中衣久弗能变石皋力禁谕以变其俗且大阐中国之化俾之读书明礼□切背义伤道者悉剪革弗存海人自是知回俗向道矣又雅好文学乐于训廸生员赵文耀登进士第实石皋子教谕之力以至他多成就者罔不念石皋子焉尝委修海城辞赏推劳三年贤能独超声誉远播抚按交章抡荐升南京户部主事便道之家省漆涯公是时漆涯公疾作矣石皋子心欲事漆涯公不之任而漆涯公强逼之行石皋子不得巳行暨抵任以忧漆涯公成疾乃具疏乞养　上允束装且行而漆涯公讣音至石皋子悲涕哀毁几弗能生遂徒步归关中守制三载行不踰礼服阕除北户部在部能祛弊振规遏阻权势请托不行门无私谒案无滞牍督饷榆林不侵羡余无何调吏部考功主事无何升稽勋员外郎无何转验封能甄拔才能别白淑慝其所抡荐皆文法知名之士无何承祖妣马太夫人重归某年夙疾作遂卒得年纔四十五耳呜呼惜哉其诗文皆典实古雅可诵可传有数十卷藏于家 

　　○稽勋司署员外郎万君士亨状（弟士和） 

　　弟士和 
　　君姓万氏讳士亨字思通号希庵其先世居濠梁自濠梁避乱徙居义兴至君七世其详在先君状中君自少悃愊无华貌若鲁钝口咄咄如不能言然时有一二处见奇故人无知者独吾父吾母识之曰此子有质地不发露后必昌吾家北长益自韬晦随侍先君刻苦读书每至疑难辄有心得年十四父执试之以一时论大惊曰何意贤郎乃能至是遂稍稍见知然徒以一论故人亦未之奇也君于声闻毁誉一切不问惟沉潜经史性理究心积学如是者数年二十二岁邑庠生明岁饩廪皆首诸士时同侪数辈众所指聪明才辩名声籍甚会聚间每以谈锋相压而君简默如故谦下逾甚巳有十能其自视之如一无所能人有一能其推让之若瞠乎其不可及闻人有誉言则曰我何所能其许我过当闻人有毁言则曰我实不能其名我固当盖其歉诸巳而让诸人也非徒外取谦逊之名其中心以实然凡所交游未尝一失口于人及与人较量浅深人或加以横逆则笑而受之意无少忤其人谋竭尽底蕴有甚于其巳者其对人言不设城府必如其所自言者以故乡曲翕然称之邑弟子员同志者悦之虽非同志罔不得其欢心自是府县校士必以君首朋辈私拟甲子亦始推君而君谦谦然不敢居如故丁酉登应天乡试辛丑中礼部第四授户部四川司主事改吏部稽勋主事历考功文选署稽勋员外郎事君自进十历两部僚处同寅恭谨一如其处诸生时同寅之相得亦如诸生之于君也君与人虽乐易而临事持正不失尺寸推其质实奋然敢当不辞繁剧不择便易其在户部监崇文商税收太仓粮储复出解宣大边金后领勑监浙江兑崇文京师要门四方商贾辐辏其豪猾倚托权势欺隐税课蟠据奸有宋千户者居市东藏匿商货君询得之一日晨起策马之东市中盘诘之呈部寘诸法豪猾帖帖人以均太仓公署尚书及司属者俱在东偏独君所居一署在西偏往返十余里故事多在署俟尚书命至则往君漏下未曙即衣冠造尚书堂俟命日以常无少倦怠其祗役大同值达虏入寇烽火不绝或谓君宜少须君曰军兴正乏吾当亟往且臣职则然安所避难今　朝廷命我以军国事即行矣先是军中有兊苏松粟易他方价省者纳太仓君觉察之重其罚由是监兑嘉湖始欲治以严又人有干请者君执不可谗谤諠哗略不动亦不出一言以辨御史舒公密迹其所无丝毫渐染捕治造言生事者以法心迹昭然尚书王公以能复差往监临清税未及履任改吏部主事君以吏部职当清要点检益谨君雅志薄于声利恬于进取其改吏部特众与非其望也平生自在邑庠至官随其所遇辄能安之无出位之思在邑庠十三年再举见黜无几微不平色乡举初以考官策试犯　上忌诸士不许应制禁锢方严众咸君太息君曰吾菲才得进幸也其见弃于明时非不幸也分也及举进士第选户部辄曰吾菲才过分即此终身所甘心焉尚何望哉君每一进职众视君才当其位常有余而君谦谦然不敢居较进士与庠生时无少奢放丙午丁父古斋翁艰归病卒 

　　◆主事 

