<!-- { "loadSidebar": true } -->
　　琛旧名宝武昌人岁壬寅以帐前参随舍人擢兵马副指挥上爱其谨厚命尚皇兄蒙城王女甲辰聚宝门店官乙已授管军千户寻改龙江卫守御千户累从王师征讨及镇守畿甸多着劳绩洪武元年封皇侄女庆阳公主诰曰惟天惟祖宗佑我国家开兹洪业王室之亲皆同荣显况在宗女允懿戚用稽古典宜有褒封皇侄女长自家庭巳归良壻兹者朕登大宝颁以恩光宜守妇道之常益加恭慎母以天派自高骄其夫家当修阃范以来令名可封庆阳公主授宝驸马都尉诰曰郊畿镇守既能臣甥馆择贤且懿戚此国家之所倚重者也前龙江卫守御千户黄宝气锺伟节才练武韬从军拓地于金华鼓勇收功于江右其勋劳可谓着矣尝守仪克冠千夫之表旋从右相更闻屡捷之勋及镇龙江严司虎旅按兹坚垒靖我遗疆念其尚主于王家是用升官于驸马宠以银章之贵颁诸纶綍之新益懋殊功副于嘉命可授镇国上将军驸马都尉既而兼明州卫指挥使未几改淮安卫指挥使三年改名堔四年授诰曰昔者帝王皆以分封天下心朕遵古典其于设官虽亲必选勋能而任之世其名爵以荣之所以示公道也镇国上将军驸马都尉兼淮安卫指挥使黄琛征伐戍守勤劳有年今天下巳定宜共享承平命尔仍居前职令其子孙世袭指挥使尔尚益加慎恭勉其心力明纪律而严训练抚军士而安庶民永保禄位延及后人可镇国上将军驸马都尉兼淮安卫指挥使后礼部奏稽古公主之制皇侄女宜改封郡主夫正称所得授官琛当上驸马都尉诰命上念皇侄女惟此一人不忍遽加降夺命仍称公主岁给禄米五百石琛亦称驸马止食本官之俸十四年擢中都正留守授骠骑将军至是卒年四十九岁计闻上悼惜之赐葬凤阳白塔之源子鋐以恩擢左军都督府都督佥事 

　　○驸马都尉郭公圹志（方孝孺） 

　　方孝孺 
　　公讳镇字彦鼎姓郭氏世凤阳临淮县人父英以才勇善战从太祖高皇帝定天下时名将赐号开国辅运推诚宣力武臣元勋柱国封武定侯夫人马氏公何氏出高祖讳山甫曾祖讳聚以侯贵皆追封武定侯祖妣卓氏曾祖妣赵氏皆封武定侯夫人公故大家伯父子兴以军功封巩昌侯追封陕国公谥宣武而姑氏复高皇帝妃公以勋戚子弟资貌絜修仪正详谨朝谒之际上属目班行独心喜焉洪武二十二年遂选尚永嘉公主赐金玉带鞍马金绣衣九袭拜驸马都尉岁食禄二千石时年甫十七好学工诗熟于礼度每命练兵综事于外恭勤不懈中外称之三十一年闰五月高皇帝崩今天子即位复命赏辽东兵事巳而还中途疾作至京师不能朝诏国医视之卒弗愈以元年正月薨于赐第年二十有八事闻天子辍正朝三日敛及葬皆遣官祭诸王亦遣祭奠子三人曰兰蕙荃皆上所赐名以是年四月十五日葬于应天府聚宝山丧葬之具一给于官不以烦其家呜呼公父成功于先而公嗣其富贵以承恩宠能恪恭于位令闻有称可谓贤矣生不永年无以竟其志岂非惜哉且着始终纳诸幽堂庶后之人莫敢坏伤 

　　○驸马都尉富阳侯李让 

　　李让舒城人父申留江南指挥同知让燕邸仪宾靖难兵起率府兵执谢贵等取大宁战白沟河有功掌北平布政司事佐　昭皇居守防御有功建文君闻之大怒欲诱致让且宥申让不肯顾其家力战破平安兵九门建文君遂杀申没其产杀诸男族居人没其幼子妇女异姓姻属尽谪戍边让闻之恸哭誓死战益力永乐元年进驸马都尉封富阳侯食禄千石掌北京刑部事卒赠景国公谥恭敏子茂芳嗣侯坐事夺券子与天顺元年诏与伯爵卒子钦成化十五年嗣 

　　○驸马都尉赵辉 

　　驸马都尉赵辉直隶江都县人以荫授府军前前卫千户直皇城内门　太宗皇帝偶见之奇其貌选尚宝庆长公主历事　六朝眷遇隆厚宣德间降敕有练达老成之褒正统间命掌南京左府事寻委奉祭　孝陵景泰初欲诣　阙报効以杀丑虏以纾痛愤朝廷嘉其忠勤成化十四年三月卒辍视朝一日葬祭如例辉人物修伟麄知文学好贤礼士然穷奢极欲而克享高寿或谓其有得于养生之术云 

　　○驸马都尉石璟 

　　璟直隶昌黎县人府军前卫千户林之子尚顺德长公主正统十四年督官军随驾北征天顺五年曹钦谋逆璟率众赴敌擒达贼脱脱　上闻特加奖劳成化十四年命往南京奉祀至是卒讣闻辍朝一日遣官谕祭命有司营葬 

　　○驸马都尉周德章传（崔铣） 

　　崔铣 
　　景字德章美姿貌廉靖详雅天顺辛巳选尚　重庆公主叔兄冕又举乡试第一人周氏鼎贵闻于河北　重庆主　宪皇同母女兄宠爱亡与比赐金珠玉帛山积而景持儒行笃好文史能诗日从翰林名公请业受益奉宾客器用磁漆脯修取诸市中三子侍侧献觞布席竟日不敢休赠遗诸兄曁从子不虚岁后掌宗人府事弘治乙卯卒年五十子忠锦衣指挥使孝都指挥使贤指挥同知庠千户 

　　○驸马都尉樊大振传（崔铣） 

　　崔铣 
　　樊凯字大振安阳大韩村人少给役至县令见其状貌惊令学凯长身玉立美须髯成化初选尚　广德公主凯与周景同乡主行又同凯慕景人袭其行事景倾心与友凯亦能诗成化丙午命统禁兵日介冑升殿侍卫正德初刘瑾用事自公卿以下莫不折节而凯独不屈尝曰凯幸托主朝廷肺腑戚纵自轻柰辱主何所统卒王某者瑾乡人也有心疾凯数掠治某知瑾恶凯正值瑾出东华门将升肩舆某称冤状列凯受禁卒金且多私役者遂罢凯侍卫凯善论事有康济心今附其一二河间诸郡民贫役苦又繁生子越两人即阉之是时贵幸者在诸郡子弟列土封伯厮养富埒卿相民益冀幸每岁终礼部纳用数千人不与者犹数千入部中哗自尚书以下反避匿凯曰此巳无家故志意蕴愤诚得发遣使事藩王严禁后勿得阉不二年此患息也论团营军曰军太半私役矣不即受钱代人役或负担以生逮操弱弓败矢取具临时食顷罢一旦有缓急非但不可赖亦不能集宜于都城东旷郊指挥以下将兵居各立保伍母得他出给兵符信且守且练有事命将往统之斯强干而制枝矣子琦瑶俱锦衣指挥同知琮百户安阳人又有李让李坚宣德中皆尚　主子孙亡居安阳者其世莫得而详也 

　　○驸马都尉栢冈林公墓志铭（毛澄） 

　　毛澄 
　　正德戊寅九月二十二日驸马都尉林公卒讣闻上震悼辍视朝一日赐米百石布百疋宝镪万缗命工部治葬遣官祭者十有三诸亲王皆祭如制葢优典云公林姓讳岳字邦镇别号栢冈其先浙江宁海人洪武初徙实京师隶水军左卫曾祖普贵祖某父芳应天府学生以公贵授兵马副指挥赠承事郎母汪氏封太孺人公生而秀颕方数岁辄知向学稍长通尚书大义习举子文明畅可读乡先生以远器目之年十七选尚　宪庙德清大长公主授驸马都尉赐诰命及玉带蟒衣葢自始被选廷谒入觐　两宫赐赉巳优厚皆异数也弘治壬戍　天子有事于　南郊命公分守长安右门迨今　上命乘肩舆出入时节若　帝后忌辰数遣祀　山陵正德丁丑孟春享　太庙礼益严公实承　诏摄行将事祗慎公立朝寖久国家任使当益重眷顾方隆夫何不能待其得年纔三十有八而巳惜哉公人渴雅不欲以富贵骄人与士大夫处敬恭不怠暇日闭户焚香读书不轻出事亲孝承事公没哀毁骨立葢卧病久而后能起太孺人少有不豫昼夜躬视汤药及巳病笃值太孺人亦有疾惧其闻而伤也戒勿以告家人不得巳告之比临视哀感愦乱绝而复苏戒其子鹿曰吾母若母若等当务孝养励志读书勉自成立毋徒恃宠禄与锦衣相好甚凡宴集游衍必偕视季父茂犹父供奉殷勤每先其意念从兄应天府学生山远在南都使逆至京邸相见甚欢留数月不忍别至待诸族党率从厚云公二子长鹿次廌 

　　○特进光禄大夫柱国太傅兼太子太傅驸马都尉掌宗人府事京山侯左柱国谥荣恭崔公神道碑（严嵩） 

　　严嵩 
　　嘉靖乙酉夏六月某日京山侯崔公卒于位讣闻皇上叹悼辍视朝一日锡之赠谥谕祭一十六坛命工部给棺椁营葬事公在弘治间尚永康太长公主孝宗皇帝之女弟也先是戊申十月主薨赐葬于都城南下马社榨子口之原至是启圹而合葬焉公讳元字懋仁太原代州人也曾祖讳璟隐德弗仕祖讳震山东泰安州判官考讳儒太学生三世俱以公贵赠京山侯加赠太傅兼太子太傅妣俱夫人公少从泰安公宦邸受毛诗尚书泰安公薨有异征曰是当大吾门乎果被选尚主拜驸马都尉公美姿仪慱览羣籍善诗戚畹诸贵皆自谓莫及公卿大臣折行辈与之交贤声翕然闻于时敏慧有谋朝廷每有大遣命必属之正德己卯江西逆濠图不车丸武皇命公偕都御史颜颐寿赍勑往谕行至浙闻濠巳反乃旋武皇晏驾公承昭圣皇太后懿旨赍金符诣兴邸奉迎今上皇帝入嗣大统上一见知公可属太事凡有谋诣辄咨询之嘉靖改元以功封奉天翊卫推诚宣力武臣特进荣禄大夫柱国京山侯食禄一千五百石赐诰券奉命护孝惠皇太后梓宫葬茂陵又奉命之安陆奉迎献皇帝神主来京命掌宗人府事上册皇天泰号命公充捧册表受使礼成加太子太傅上南幸承天命公偕勋辅五臣扈跸骑从途遇亲王朝见命行殿侍班上渡河侍舟中赐诗命和车驾还京遂命护献皇后梓宫南祔显陵事竣慰劳有加自是召直内苑时承顾问公明习典制凡有敷对罔不克当上意又时时撰进文字悉见采用命乘马禁中泛舟太液命代拜先圣先师于永明后殿命护孝烈皇后椊宫葬永陵皇太子加冠命充掌冠使上念公等侍直勤劳加公太保再加太傅再加特进光禄大夫又岁加食米一百石他如白金绮币玉带麟蟒之服上尊珍馔异恩蕃赉不可胜纪生成化戊戌十二月一日曁卒享年七十有二公母弟三人允登进士历官山东参政充魁乡荐次光皆早卒公抚其孤咸底成立代之亲族待以举火者犹多云长子凤征娶尚书刘公舜卿之女长女适安昌伯钱惟圻封夫人皆主出俱早卒次子骥征侧室周出公卒后上特恩擢锦衣指挥佥事次女适乎江伯陈公长子王谟□□自古尚婚室者亦繁矣若乃偕老齐寿具膺福履命遘兴运简托心膂兹其犹鲜俪者哉 

　　焦太史编辑国朝献征录卷之四终 

　　●焦太史编辑国朝献征录卷之五 

　　公一（世封公　续封世侯） 

　　◆世封公 

　　特进光禄大夫左柱国太傅中书右丞相征虏大将军魏国公赠中山王谥武宁徐公达神道碑（御制） 
　　魏国公徐公达（黄金） 
　　魏国公徐辉祖传（王世贞） 
　　定国公徐增寿 
　　定国公徐景昌（杨士奇） 
　　黔国公沐英传 
　　西平惠襄公沐春行状（唐愚士） 
　　黔国公赠定远王谥忠敬沐晟神道碑（杨士奇） 
　　袭封黔国公谥荣康沐公斌神道碑（吴节） 
　　黔国公赠特进光禄大夫右柱国太师谥武僖沐琮墓志铭（倪岳） 
　　黔国公谥庄襄沐公昆墓志铭（蒋冕） 
　　成国公赠东平王谥武烈朱公能神道碑（杨士奇） 
　　成国公赠平阴王谥武愍朱公勇神道碑（李贤） 
　　成国公赠太师谥庄简朱仪神道碑 
　　成国公赠太傅谥恭僖朱辅神道碑（徐阶） 
　　成国公追封定襄王谥恭靖朱希忠神道碑（张居正） 
　　英国公忠武张玉传（朱睦木挈） 
　　英国公赠定兴王张辅传（朱睦木挈） 

