<!-- { "loadSidebar": true } -->
　　王瑛字君宝玉之弟也　上起兵于濠玉与瑛来归上嘉其诚俱留卫帐下玉由千夫长升万夫长历升副元帅其夷缪家山蹂黄墩荡湖口刬彭祖寨取滁和两州夺采石举太平破溧阳溧水克宣城□城覆南徐捣毗陵击常熟擒张士德戍严陵下金华拔诸暨战临浦掀萧山镇三衢掇广信俘李明道虽曰善阵善战以济厥勋亦以瑛常左右以资羽翼相犄角也至自广信入朝瑛提其师从平章邓公复临川援南昌玉还金华谢再兴犯义乌东阳瑛力战郄之授千夫长玉卒廷议以瑛久在兵间声望素着立命统其众加领兵官明年二月张士诚侵我新城从平章李公出战舞槊冲其中坚贼大败横尸蔽野委弃资仗举之数日不尽受上赏因与元帅何世明攻铅山捷于紫溪遂从参军胡公进攻浦城阵于古秋桥于西阳岭于景江桥于南峯寺大小之战数十斩首二千余级虏将校五十余人降卒八百余人又明年从李公取桐庐富阳余杭遂入钱塘又明年升指挥副使洪武改元之春李公移兵建宁延平拔英以从就命抚安汀州还从胡左丞捕寇海中躝秀山歼之分兵畧将乐朝天明溪白云虎头黄龙青龙等砦悉降其众二年加明威将军从李公北征行至通州病内热平章鄂国常公俾舁归金华就医药六月七日殁于毘陵年三十五　上闻而悼之命赐衣廪士田存恤其家 

　　○成都右卫指挥同知陈闻传 

　　陈闻合肥人元末义兵千户岁乙未六月　太祖渡江克太平遂率众归附授太平兴国翼元帅府札付充管军千户克溧水败左侍御军马七月从总兵汤大夫刘总管克句容八月从克溧阳丙申二月取采石二月克陈也先营进取南台克镇江五月征宣州七月从徐大将军攻常州丁酉三月破其城四月从陈兆先取宁国县击败宣州援兵六月克江阴州八月克新安戊戌二月从攻湖州击天目山等寨十月从兆先策应宜兴十二月克婺州明年正月从兆先克诸暨寻取绍兴十月克衢州庚子正月辛丑八月同兆先征安庆寻拔江州调守龙江十一月从援长兴明年三月置编伍以兆先荐授管军百户九月修筑安庆城池癸卯十月从征武昌甲辰二月下武昌升管军千户九月取荆州丙午八月移戍归州洪武三年七月伪夏来攻闻出兵奋击大败贼众九年移守德安十一年八月升成都卫指挥佥事十二年梁山大竹等处贼人叛乱奉调统官军讨之杀获首级一百余颗生擒五百人抵垫江高滩洞杀贼击散之遂攻灭梁山龙马槽寨平大竹县贼七月修治城池十四年十月从胡郭二都督征云南十一月驻赤水河击散大水脑通化等蛮十五年二月攻龙海□三月从征建昌论征南功升成都右卫指挥同知与世袭二十四年致仕子瑄袭本卫指挥同知累以平蛮功升四川都指挥同知进都督封平江伯卒封平江侯 

　　○怀远将军同知鹰扬卫亲军指挥使司事于□光墓志铭（宋濂） 

　　宋濂 
　　惟于氏远有世序多以文学业族居南康之都昌至君益显融于时大父德仲赠明威将军某卫亲军指挥使司副使上骑都尉追封河南郡伯大母王氏追封河南郡君父祥英赠怀远大将军同知鴈扬卫亲军指挥使司事轻车都尉追封河南郡侯母余妙封河南郡太夫人君幼知读书通大义缙绅先生称之既长磊落有大志会元政大乱天下兵动江东西化盗区分宁徐寿辉建伪号曰宋都九江使其将张福夏彰据湖口元将三旦八驻师鄱阳都昌适当其冲要交互杀掠民伥伥不知所从君召父老子弟谓曰吾等皆良民顺寇兵官军以叛从官军则寇兵又将屠我行见无噍类矣其计安出父老子弟咸叩头曰微君不能生我君乃集诸少年趫徤者列队伍朝暮教以击刺之法旬月间整整可用乃握剑坐庭中下令曰贼兵有入吾境共击之不用命者斩众皆股栗贼闻不敢犯同列有忌君能者数潜通构害君皆先机而枭其首人以神岁乙未徐兵破鄱阳君之势遂孤都昌继陷徐闻君名急搜访获之命江东宣慰元帅镇鄱阳岁庚子徐之柄臣陈友谅杀徐而自立更伪号曰汉君乃泣曰我与陈皆君之臣不道乃尔我可北面而事之耶当是时　皇上龙飞临濠定鼎建业豪杰之士争相奔走君遣使者奉币以浮梁降　上大悦而受之君轻骑谒　上于龙江召宰臣燕飨之礼意优渥赐以金鵰顶帽暨锦袍一袭授通议大夫行枢密院判官戌徽州永平翼遣之镇行十里所复趋还解金连环并绦授之且曰予赐卿冠衣不可少此故又召卿来尔君感知遇之深誓殚力报効上疏曰于光之心鞠躬尽力报曰一忠死而后巳　上命左右藏之曰此于光誓书也君察伪汉国政不一兵出于外潜献捣虚之策　上亲征九江君与部将皆从飙行电疾友谅以自天而下弃城宵遁君将兵下黄梅瑞昌诸处亡何助攻建昌拔之出戌鄱阳友谅攻洪都　上亲往救大战彭蠡湖友谅毙于流矢其子理假息武昌诏常忠武王追之理遂舆衬衔璧出降君皆在行中与有功焉转同知振武卫亲军指挥使司事迁鹰扬卫进阶怀远大将军徐魏公往讨泰高邮淮安安丰皆下之张之劲卒皆聚湖之旧馆魏督诸将及君破之遂平湖州下姑苏士诚就擒及魏公征中原君统锐兵以□□都沂□登莱诸州次第平乃入汴梁克洛陜攻下□关君与郭将军守之元将王左丞自河中帅众来夺关两兵方挟战君舞戟横贯其中大呼杀入元兵奔溃追斩之积尸盈野越六月追击河中拔其城魏公命戌巩昌元将扩廓帖木儿屡引兵来战君辄败走之适兵不敢东向遂合诸部兵围安定州君急分兵往救兵少不能战退三十里复与元别军会君腹背受攻遂被执百计诱其降不屈韩将军戍兰州元兵来围城拥君行城下使诱将军降君呼曰我不幸被缚誓死不辱国尔辈受国厚恩当坚守以伺大军之至勿其甘言所诱也元兵大怒批其颊拥之使去寻被害　上悼之赐以布□令其家成服行丧遣祠部官祭以少牢举其主配享功臣庙中君讳光字大用于其姓也自二十五岁起兵至四十三而没气貌修整善鼓琴诗多古雅不凡兼通医学针灸科人望之翩然贵介公子也及持戟上马鹰扬虎视所向不敢当逢者莫不改容大夫人性刚严君事之孜孜尽礼唯恐稍违其意遇有气未平君长跽于前移时不敢起君子尤称之 

　　○怀远将军忠义前卫指挥同知凌公锦墓志铭（程敏政） 

　　程敏政 
　　公讳锦字日章凌姓凌之先葢出卫康叔康叔支子周凌人以官氏子孙散处江浙间至吴偏将军都亭侯统著名史册而句容故吴甸也句容之凌相传统后在唐学士准在宋侍郎策各以其地显公家句容之郭干村族亦巨而失其谱公之祖福海妣田氏考天寿赠怀远将军同知指挥使同事妣白氏赠淑人天寿君永乐初以诖误戌兴州中屯业中圯然独抚公曰吾所无媿心者将恃尔以亢吾宗无自桑也公受命感奋必思以自効宣德初代父军中骑射之余时从儒者问书史大义而于一切世态俛仰宦迹通滞物货奇赢悉钩探其情势而欲手操之葢公性沉鸷有术长身□髯慕古策士亦每以策干时名公卿诸公亦多折节与还往正统中从大将军捣虏于甘州兀鲁乃归以功长伍什夫上言兴州官军当分番宿卫而地远外非便兵部是之得旨许内徙隶忠义前卫己巳秋虏大入寇京城戒严公从副将军战虏彰义门大追虏紫荆关以功试百户景泰初贵州苗作乱公在行破其香炉山诸寨进副千户金齿守将知其能请随以自辅天顺元年正月以逓□入京预迎　英庙复位进指挥同知食禄锦衣卫　英庙亦识其人数有赐赍诏乘傅取驯象于云南还奏称旨久之曹石擅政陷文臣典兵者公坐与善调凉川明年与边将出御虏败之功未上值　英庙燕间忽思公问所在左右曰在凉州即日召之时方革迎驾功进者兵部俟公至上劾　英庙曰非也其仍旧职不问公感　上知遇脱险即夷遂献其名马廷谢不复出以老疾自免日与方外者游而于世故亦未始相忘闻朝政阙失暨边报民瘼与客亹亹说不倦自号无默子放游江东西淮海间自豪于贾人十余年乃还买西山田三千亩以济饥捐地以瘗贫死者千计筑大第作上室垒山种树日坐卧其中虽事声色而所食无珍味所服不过唐巾氅衣自以得异人授金丹诀恒自閟不以告人也又时操觚著书以仙自命虽见哂不恤弘治壬子二月二十四日忽得疾不起享年七十有九 

　　○指挥佥事朱显忠传（实录） 

　　实录 
　　显忠泰州如皋人初同兄贞事张士诚我师下松江显忠兄弟率部下来降吴元年授濠梁卫指挥佥事后从御史大夫邓愈下河州抵土蕃还守河州及从颍川侯傅友德克交州遂留守之至是世贞诱合番寇数万来攻显忠战却之伪夏赵元帅复与世贞合兵攻城城中食且尽外援不至部下皆曰与其陷死地孰若出城求生路乎显忠厉声曰将守城城存与存城亡与亡岂有求活将军耶诘旦世贞攻围益急显忠悉兵出东门拒战而世贞复攻西门日且暮显忠被伤褁疮决战力不支城破乱兵所杀千户王均谅被执不屈蜀人磔之于文州东门初显忠领士卒七百余人及城破仅二百人既而友德调兵来援世贞弃城遁去事闻使祭显忠均谅厚恤其家 

　　○南阳卫指挥佥事郭云传（实录） 

　　实录 
　　郭云南阳人身长八尺姿貌魁岸膂力绝人元季聚乡人义兵保裕州泉白寨累官至行省平章政事及元主北奔中原悉下独云坚守裕州屡出战不降大将军徐达遣指挥曹谅围之云复出战败被擒嫚骂求死不少屈达壮之系送京师既见　上观其状貌奇伟命释之时方阅汉书问之曰汝识字乎曰识遂以书使之读云诵其书甚习　上大喜且以其忠义仍加赏赐授溧水知县民咸称之　上益以贤特升南阳卫指挥佥事俾还乡牧故部曲就戍其地兵民乐业至是病卒其长子洪武十三年　上特命飞熊卫指挥佥事 

　　○宣武将军佥留守卫亲军指挥使司事杨公信 广志（宋濂） 

　　宋濂 
　　公讳信□杨氏世开封鄢陵人在元时以胆畧闻选充湖广炮手翼百户戍镇江元末四海大乱天兵定建康江南州郡莫不震动岁丙申公帅师旅来归命仍领锐手军从征常宣二州有功权授亲随帐前万户扈从取婺州夺城门悬桥复随大将取三衢继又扈驾亲征九江南康等郡下之实授管军千户及陈友谅来南昌　上怒下诏亲征公帅铳手军以随从战彭蠡湖及陈友谅战没遗孽假息武昌公又从破之既而克合肥援安丰拔永新亦与有功焉张十诚据姑苏常忠武王秦诏致讨公又从战有功赐以文绮三皆有副升虎贲左卫亲军指挥使司事出戍蕲州遂转佥蕲州卫指挥使司事阶宣武将军调戍武昌迁永州巳而迁永州卫指挥使司事俾其子孙世袭其职洪武八年冬十一月诏还京九年春二月改佥留守卫亲军指挥使司事散官如故夏五月七日以疾终享年五十又七其子观音保始三岁二女幼　上闻之悯悼不巳特遣内臣祭以牲醴且勑中书大都督府御史台次第致奠复命工部造茔聚宝山之原以其月十九日葬恩意甚渥也惟公幸际兴王之运临敌不慑故能立显功受荣爵没且不朽岂非奇男子哉玄堂有志今不敢废也于是乎书 

　　○建宁右卫指挥佥事赠福建行都司都指挥佥事徐公义墓碑（杨荣） 

　　杨荣 
