<!-- { "loadSidebar": true } -->
　　何先生者信阳人也名景明字仲默号大复山人本海内称大复先生云生有异质颕记殊绝八岁时□能赋诗文章诸老生见者争传诵称神童年十二以父仕临洮府驿丞乃随侍临洮守李纪者闻其奇召置门下甚爱幸贤之延师授春秋居顷之即善说春秋归又受尚书长兄景韶所甫数月即以尚书魁河南省试当是时年财十五也诸王公大人争迎致一见候车常数十乘所过人观者如堵既入京师游太学祭酒林公又甚爱幸贤之归则诗赠焉于是名盛传海内犹凤鸣麟出世人惊覩也年十九登壬戌进士授中书舍人是时北地李献吉武功康德涵□杜王敬夫历下边廷实皆好古文辞先生与论文语合乃一意诵法古文而与献古又骏发齐名忧□时事尚节义而鄙荣利并有国士之风焉往学士文自六朝以后日益靡靡敝矣国初尚袭元习宦正以来骎骎如宋矣至弘正间先生与诸君子始一变□古其文类国□史记诗类汉魏盛唐子是明兴诗文足□千载□□而□李最大□□学士家称曰何李或称曰□□□□□一代山十云在中书时自馆阁诸缙绅与四方学士人人愿见先生又愿见先生诗车马填门巷不绝而先生德性醇明言仪雍雅桮酒谈笑间诗文立就作字复秀拔奇劲迥出常格一时声倾都下然顾高洁不妄交游钱宁欲交讙先生间持古画求先生题先生曰此名画无污吾题留一年终不与题是时宁赐宗姓最宠贵弄权先生顾奴视远之会干清官灾应诏言便事乃极言边军番僧义子数事义子者斥钱宁也疏留中不出师御史客死京师权幸廖鹏者赙之棺谓可结缙绅讙也先生曰御史生不苟受奚受污地下邪乃约所知共赙金敛之竟却其棺后督学关中会鹏弟鸾镇守关中恃势益□请参随者遇二司不下马先生执参□□揵于市责数之乃诸参随者始人人敛避矣先是逆瑾□吏部权则移书许太宰引正大义献吉与妻御史诘奏又移书杨太宰直献吉狱少师李西涯□□乞休会有兵事又援古大臣义书让之三书皆非身事而抗言尊显语涉时忌议者谓忧国怜才古人莫加也顾独以不能干谒守中书十年不调□然志在经术世务终不言功名事其督教关中士亦以经术世务如其所自志关中士习文艺葢自是十大变云是时世宁侍先生正学书院先生说五经义与诸家训诂多殊私以诸训诂不及也古天文地理阴阳律历家皆能究其指意常言彼有是有不是欲取经训与诸家书删繁折衷成一家言顾三十九而卒志业竟不及就也岂命数然邪抑诗文尽泄神秘固造物所忌邪嗟乎嗟乎而志状则言先生使滇南不持滇南一物持父母丧不终禫则不酒不琴性不喜华丽不治产禄入尽散亲故临卒时余三十金箧中此固世俗所难在先生犹其细者始先生崛起汝南人即以班固崔骃陆云王勃之流也夫数子皆幼慧英特才藻雄丽者故人以比先生至先生德量风节数子又安可并论哉世多言修士少文才人行劣二者葢更相笑也乃先生则独称全才可不谓振古豪杰士邪所著雍大记三十卷何子十二篇诗歌千余首书疏骚赋序记铭赞杂文数百篇盛传当世名可万世不朽矣次子立举癸卯乡试立子洛文复少俊皆能世其家学乔生曰世称何先生诗至名传四夷不虚也其节行人不尽传何哉及读何子十二篇又叹有王佐才而蚤死不遇悲夫余故述先生行事采其关国体大者令太史氏有可考焉 

　　○陕西提学副使王凤灵传 

　　王凤灵字应时耕原人其先曰王发者依舅氏姓吴弘治中有御史吴玉荣即凤灵伯父也　毅皇帝十一年凤灵偕兄凤仪举于乡俱从吴姓明年丁丑凤灵举进士授刑部主事始疏复王姓云凤灵生有异质日诵书数万言辄终身弗忘文章以气胜其起家比部郎年甫弱冠乃明习法理如老吏宦官张锐都督钱安等罪当死诏减戌且许赎金诸法吏咸愕然凤灵独疏论之其略曰此等非逆瑾牙则钱宁羽翼非交通宸濠则结好江彬葢必诛之贼也今以贿嘱转移　圣虑臣恐奸雄伺衅皆将谓私交可无诛乱政可不杀而狱可贿鬻肆无忌惮天下之毒可胜言哉疏奏竟如法司议给事中陈洸者罪有显状　世庙以议礼故庇之凤灵疏曰言议礼者自议礼犯罪者自犯罪何得援此以掩彼也臣闻　先朝开国靖难及诸迎立元勋岂无宠利动触刑章即如议礼诸臣深系　圣心而或处极盈之会犯不韪之科　陛下亦将与众弃之而不得私如洸之罪又奚待持不决之疑诸曹咸之悚然谓公言直如议礼诸大臣何凤灵毅弗顾自是无敢复庇洸者矣其练达守法类如此年未三十出襄阳太守未几以母丧归服阕补淮安淮称剧郡凤灵至视无难者问民所疾苦清徭赋击豪猾数十辈更创郡县学又辟龙溪书院广征属邑士与肄校其文艺之笔削刻曰同文录又引淮水入泮以开科第之祥故其门人一时登科第显庸者甚多淮故患水凤灵首疏五事以疏泄重农先又因频岁旱蝗连上秋灾夏蝗等四疏请蠲秋粮杂赋出余盐银数千以赈民复疏停马价恳恻数千言俱得请民赖以苏尝凿淤河辨疑狱缉治巨盗即古称廉明何加焉在淮五年擢陜西学宪淮人即龙溪书院生祠祀之未抵陜遭谤归起补霸州兵备佐翟相行九边又督城沙河议省费忤柄事者故疏留五载始迁广右大参未赴忌者以考察竟罢之凤灵性伉直好激论天下事以此多忤人功用惜未究也其文章名高于时所著有淮阳急稿及诸奏疏字法王右军人珍慕之今淮诸生称曰笔峰先生列循吏传凤仪亳州学正子一贯举乡试亚魁海丰知县 

　　○陜西按察司副使邵公蕃墓志铭（李本） 

　　李本 
　　吾邑以德行文学表见于时跻穹龄而裕后昆者东里邵公其一焉乙巳秋本视篆留□便道归谒公公尚能俨然周旋本道亲故不倦不意别未几而公先逝矣岂惟我亲故者之伤士类莫不嗟叹云公讳蕃字文盛世家吾姚东隅族属蕃衍先多显达人父□母韩氏公生而魁梧伟特有奇气学步语时迥然不羣三岁失怙知悲哀事继母潘氏能竭力孝道六七岁便日抱坟籍以学过目辄成诵是以学无所不通尤深于礼经年十二举子业通三场声名藉藉以起老师宿儒莫能以校得失年十五督学张公□□生首取公入邑庠生自是每试必居首无能易者成化癸卯举于乡明年甲辰登进士第知建平县建平窭而敝民甚凋瘵且讦讼滋漫缘以奸号难理公至早作夜思务求安辑之道乃清以律巳公以御物有利罔不兴有害罔不除众瘼悉蠲羣情大洽六年而政绩显著荐交上皆曰江南治行第一弘治癸丑行取授山西道监察御史公益秉义奋忠毅然有澄清之志矣于是巡醝长芦则肃宪度搜蠧弊言利归于国商称其便者莫加焉于是提学北畿则严立规条崇文兴行言公明兼至科第得人者莫加焉戊午丁父忧辛酉起复补四川道是年又丁继母忧甲子起复补广东道乙丑监会试所在践职综务厥猷融茂丁卯升陜西督学副使表正化导如在北畿时查革民人名援例生员他邑补廪皆不避权贵之逆瑾兴平人绝与见衔之戊辰吏部推公擢四川左参政瑾从是疏中令致仕瑾被诛台谏交章荐公如巡按御史刘公天和都给事中张公瓒皆以公抗奸去国志烈秋霜宜叙秩时杨公一清宰以公代以督学时颇更其事谓形吾失也众疏竟寝不复起用士论惜之公蓬户荜门一疏食饮水数十年终自危坐一室间读书谈道之外一毫不与焉知与不知者莫不向往之郡伯玉泉张公敦请至郡乡饮大宾时年耄矣八邑之人多来观者虽麟凤之瑞不是过也其仇之沮之者何在哉公孙漳嘉靖癸卯以礼魁于乡明年甲辰登进士第知六合县政誉赫然皆如公公得亲见其后贤若此则天之报公者又岂不多耶公生于景泰癸酉六月卒于嘉靖乙巳十一月年九十三岁 

　　○陜西按察副使徐公联墓志铭（顾□） 

　　顾□ 
　　公徐氏名联字成章长淮卫人其先本南豊人□□梅始籍于卫父景春以功升百户进阶武略将军□母李氏母高氏生公沉毅简远学诗补郡学生弘治乙卯举乡试丙辰第进士言必法行必端不苟交接众严惮拜南京大理寺左评事明习法比狱多平反尝率同官劾罢刑曹舞智乱法者一时无敢高下其手历九载转左寺副寻迁右寺正乙丑升河南按察佥事整理信阳兵备其地当四省交会多山谷盗奸公静镇仁煦察见善恶不知难治以母丧去位百姓遮泣郡县致赙咸不受己巳服阕复授前职得巨盗盗赂镇守太监廖堂求脱公执不变廖欲中以他祸竟不得间而止升陕西布政司右参议时吏部尚书张彩当权有欲营私第者假宫政檄取帑积公掷地不从升按察副使理肃州兵备适有边警乃置家口于巩昌单骑即戎指授方略虏不敢近由是谨斥堠厚糗精简阅军声大振乃禁诸将侵渔及绝入贡哈密土鲁番诸夷私觌内外帖服方经画远图辛未得瘖疾遂乞致仕清修苦节视平时加峻居五年卒于家盖正德乙亥九月九日也年五十有七公人孝友忠信笃厚伦理丧嫡母毁□如丧武略公时少受学从兄训导公海终身师事维谨同母兄继以诖误戌威远公遇于逆旅毕力赆护携其子女赴官教育之及请老归复逊故古与兄爱益笃寡嗜好仕宦垂二十年图书之外无长物每去任凡有司器什必按籍检还信阳尝有小罂贮药出药还之文有典则晚益深造非御公牍手不释卷所著有畏斋稿若干卷藏于家 

　　○陕西按察司副使唐公希介墓志铭（徐缙） 

　　徐缙 
