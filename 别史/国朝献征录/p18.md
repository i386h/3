<!-- { "loadSidebar": true } -->
　　公讳能字廷举姓周氏世家昌平文宁村之柳林系出汉太尉勃后有讳惠达者仕后周尚书仆射□顺天章武子孙遂居此历隋唐五代世多显宦至元季兵扰家渐中微及公大父讳得清父讳福山皆以隐德高于乡祖妣杜氏妣郭氏并有淑德公生而庄重雅不与羣儿戏大父奇之每语人曰昌吾家者必此子也尝教公曰生人之业儒上农次之商贾非所事也公受教惟谨大父卒居丧尽哀稍长读书植行事父母以孝闻待宗族有恩意治家男耕女织不事浮靡遂致家日以裕性喜周贫恤困人有急赴之惟恐不及有所贷不较其偿子弟有事渔猎者禁止之不欲以口腹伤物命其乐义好善类如此故乡人称长者焉元配甄氏同邑右族淑慧孝敬谙女戒凡事舅姑奉祭祀待宾客莫不各臻于道人称贤妇焉生女二　皇太后乃夫人第二女也夫人一夕梦月光属怀有娠其年蚕大登公与夫人曰此天赐也不可私乃均惠乡族既而卜之得女贵之祥甫十月　皇太后诞生异香满室公心私喜比长容德殊盛宜德甲寅　诚孝昭皇后闻之遣使礼聘教习宫中诗书涉猎礼度熟闲正统甲子　英庙议婚进贵嫔　上生遂册贵妃天顺改元　英庙光复宝祚召见公于便殿擢拜锦衣赐赏金币遣中贵送至家自是恩数日益优渥焉甄夫人卒继室高氏亦有贤行生子二长即寿次彧公构疾卧床　上命医来视遣内臣问安否巷道相属且给药饵之需公度不可起召语诸子曰吾荷　国厚恩无以报汝等当竭忠守分母骄奢滛纵以重吾不德言讫而逝讣闻　上伤悼之赙赠有加仍命内臣出襄事合葬甄夫人墓公生洪武三十一年十月十九日卒天顺七年正月十九日享年六十有六天顺八年春　今上即位尊　圣母皇太后升寿骠骑将军左军都督佥事赠公及祖考如其官祖妣妣曁甄高二氏皆赠封夫人寻命内官监寿治第于京师复撤新柳林故居成化改元加寿荣禄大夫都督同知彧拜锦衣卫千户三年冬进寿庆云伯　赐阶推诚宣忠翊运武臣特进荣禄大夫柱国食禄千石子孙世袭给诰券追封公庆云侯祖及考如之甄高二氏并进侯夫人祖妣妣亦如之彧升指挥佥事恩礼繁缛滂洽存没于乎盛矣是固　皇上体念　慈极深恩推其本□以及其所自出用致始终眷厚如此要亦公之祖父蓄德深厚肇开庆源及公之身又能好义乐善以扩前人遗德至于充积溥博不可遏巳故乃笃生　圣母迓承天休光辉发越垂于子孙演及无竆夫岂偶然之故哉 

　　○明故太傅瑞安侯赠太师谥荣靖王公墓志铭（费宏） 

　　费宏 
　　太傅瑞安侯王公以嘉靖甲申五月二十六日卒于京师之赐第上闻讣震悼辍视朝一日赠公太师谥荣靖命礼部谕祭工部治葬皆如制又以布粟赙之公讳源字宗本别号观澜其先世居密云曾祖讳福洪武初归附以军功授密云中卫百户福长子寿以父战殁袭升义勇某卫千户而其弟讳凤因占籍应天之上元公祖也凤子五人其次二讳镇是公父娶氏生女上俪　宪祖　孝贞纯皇后以恩泽累陟中军都督而封夫人公　纯皇后长弟性淳厚自少以礼自持成化甲午都督公既没遂授锦衣卫都指挥使壬寅升中军都督府同知甲辰封瑞安伯号推诚宣力武臣阶荣禄大夫勋柱国岁禄千石弘治戊申　孝宗敬皇帝以恭上　圣母尊号皇太后推恩舅氏益禄百石越五年壬子进封侯更号奉天翊运推诚佐理武臣阶特进光禄大夫益禄三百石锡诰券子孙世袭追封其父阜国公母阜国大夫人曾祖祖之赠皆如公之爵邑曾祖妣高氏祖妣某氏皆侯夫人癸亥加太保乙丑　武宗毅皇帝以恭上　圣祖母尊号太皇太后恩加太□□益禄三百石正德戊寅以太皇太后薨又益禄三十石葢自荷爵命宠锡骈蕃昆季子姓重圭迭组可谓极一时之盛矣而公以恬淡处之服膳舆马不侈靡田宅自赐予之外未尝妄有所干常以恭慎率其家人戒饬仆御无得与细民争利其贤声蔼然着于缙绅之间而其居家又甚孝友恨阜国早弃荣养事太夫人务尽其欢与其弟崇善伯清安仁伯浚手足之情甚笃太夫人之未老也一钱尺帛必其手出室无私藏视羣从类于巳子乡党姻友不敢以贵富加之雅好书史喜吟咏风晨月夕往往延贤士大夫赋诗饮酒乐葢戚里之好德而文者也故其卒也知者莫不惜焉公生于天顺戊寅五月三十日享年六十有七配柳氏安远侯浦女继孙氏锦衣千户瑀女皆封侯夫人子男三长即桥嗣侯者也好学亲贤可继公美娶马氏驸马都尉诚女继张氏锦衣指挥岳女次栏次相俱锦衣百户女二长适定西侯蒋壑次尚幼孙男二曰炳曰炜呜呼自古外戚之家席椒房之宠欲餍气盛鲜有不骄奢淫泆以干挠国宪而止为后德之累者所谓其居使之然也惟我　纯皇后以樛木之仁衍螽斯之庆其有功于庙社葢与周之姙姒同而不私外家志存检抑又远过于汉之明德唐之文德故礼让之化行于戚属不戒以孚如公贵介弟乃能持盈守谦深自降抑无一毫凭借之态历事　四帝有誉重而无訾毁论者葢以樊宏阴识拟之于是益足以彰　纯皇后之德之盛铭以着之岂不宜哉 

　　○安仁伯王公墓志铭（杨廷和） 

　　杨廷和 
　　公姓王氏讳浚字禹勋　太皇太后之季弟也正德二年十月中　皇上念公二兄皆有封爵而公独无特诏封安仁伯于是其母阜国太夫人尚在春秋八十有六日随二兄奉觞寿公卿以下交贺之每朝下则兄弟三人锦袍玉带鸣驺载道鴈行而归羣从子弟又皆有仕籍于朝戚里之荣近世所未有也无何公以暴疾卒讣闻　太皇太后怆悼不巳亟遣中贵人往吊并赐白金彩币等物　皇上亦遣使以白金百两彩币四表里宝镪二万缗即赐其家命礼部谕祭者十六工部治丧仍给米五十石布五十疋赙公之先南京上元县人高祖讳玉赠都督同知曾祖讳福祖讳凤俱赠瑞安侯父讳镇追封国公谥康穆母氏封阜国太夫人伯兄源太傅瑞安侯仲兄清太保崇善伯公以成化壬寅授锦衣卫有户弘治庚戌升千户壬子迁指挥使乙卯晋都督同知明年转右　今上即位之元年转左又明年乃受封伯爵公性明达年十一失怙二兄教之读书史讲禔身治家之道既长孝谨循理与人交退让不挟暇则从贤上大夫饮酒赋诗乐时时约束舍人辈遵奉家法或有假声势以张皇于外者必痛惩之不恕戚里中以贤夫人薛氏永顺伯之妹生丈夫子四人长桓公卒后一月自锦衣正千户袭封安仁伯次槔官桓之初次楷次木英俱百户孙男一人尚幼桓所生也公之卒以正德二年十一月二十八日距其生天顺甲申十一月十三日得年四十有四 

　　○推诚宣力翊运武臣特进光禄大夫柱国寿宁侯赠太保追封昌国公谥庄肃张公墓志铭（丘浚） 

　　丘浚 
　　弘治壬子秋八月十一日寿宁侯张公卒于位　皇上闻讣震悼不巳辍视朝一日　命中贵治丧事有司营葬具屡遣官谕祭特　敕加赠太保追封昌国公谥庄肃乃以是岁　月日窆于宛平县香山乡翠微山之原其兆域葢奉　诏新卜者也先期治丧事司礼监太监李公荣御用监太监秦公德以故事墓必有碑有志闻于　朝公之子鹤龄以学士李君东阳所述事状属予铭公之墓按状公讳峦字来瞻其先河南人也后徙山西之徐沟又徙河间兴济故今畿内人曾祖讳希信隐德弗耀祖讳廸夔州府知事考讳绶乡称善人俱赠寿宁侯公生而颖秀天资开敏儿时应对宾客有成人风甫成童即知向学伯父缙以儒起家教谕交城公偕其从兄岐亲受其家教前后邑庠生岐登进士第累官至都御史公思齐其兄益加奋励期以世科相继然而累试辄负屈称成化壬寅不得巳始循例于大学然其决科之志弗得弗巳也岁丁未　今上皇帝在东宫　宪宗皇帝下诏中外选婚时　圣后生十七年矣遂应选　皇太子妃特授公鸿胪寺卿明年　上登极册立　中宫超拜公荣禄大夫中军都督府都督同知庚戌封推诚宣力武臣荣禄大夫柱国寿宁伯岁禄千石赠三代辛亥　皇太子生明年诏建　储进封寿宁侯号加翊运二字阶加特进光禄大夫余如故禄加二百石仍赠其三代赐诰券子孙世袭公出自儒家一旦承先世积庆之余笃生　圣后母仪天下诞育　储君绵　宗社万年之祚有功于　国家甚大是以荣恩侈赐重臻迭降金衣玉食良田甲第锡予骈蕃天下之人得于见闻者莫不赞叹称羡以当然公畧不改其儒素使者及门稽首拜嘉什藏惟谨曰天下之宝当天下珍毖吾家起儒畯一旦托肺腑荷　恩非常非但当　国家惜财亦不可不子孙惜福也宁藏于无用不敢用以匪彝况吾世业诗书岂可侈然溷于富贵而忘吾世守哉士大夫闻其言咸服其有远识方幸公列爵武胃中资其清慎俭约以渐染乎勋戚之家使之有所矜式不幸不及下寿居然不起呜呼惜哉公配金氏封寿宁侯夫人子二人长鹤龄聘　嘉善大长公主女王氏次延龄尚幼张峦兴济人　孝康皇后父也成化中　皇后东宫妃授峦鸿胪寺卿弘治三年升督府同知是年冬封寿宁伯食禄千石与世券五年立　东宫峦得进侯加禄二百石是秋卒赠太保昌国公谥庄肃峦本儒家从兄岐举进士按察司副使以戚恩召入台佥都御史言官交劾岐岐亦有吏才峦子鹤龄是年嗣侯十六年秋太监李荣传旨加太保增岁禄正德中进太傅嘉靖二年三月加太师又加禄三百石是秋以定策功进封昌国公鹤龄弟延龄弘治八年以都督同知封建昌伯食禄千石与世券十六年进侯加太保禄六百石嘉靖初加太傅禄一百石嘉靖八年尽革外戚封不得世嗣二张亦在革中未几小张坐法并大张逮狱几灭族矣自古外戚贵盛莫如西汉惨祸亦莫如西汉如卫青以奴产子数年父子四封侯又二十四年子孙遂无噍类然窃汉龟鼎者竟外戚也我朝　孝慈马后有贤德兵乱外家无存者父马公追封徐王岁时祀　仁孝徐后中山王长女本功臣家无封爵其余官止都督至称舅氏有封爵外戚封不俟继世寔始于泰陵泰陵时二张甚横时时入禁中内臣何文鼎素忠直二张搴窥□□文鼎持大棰之几死泰陵亦不罪文鼎当□时二张夺民田庐请官寺舍又豪奴姻亲凌官府篡狱囚莫敢诘金玉积如山不厌市津垄断往往皆二张人扬州府同知叶元尝辱张仆人元至京羣仆入吏部扑元尚书马文升护元得免言官时论劾朝廷亦不问近世外戚莫横于二张至正德时稍稍辑敛乃嘉靖以来益戢戢自谨大张虽以定策功封公然亦不敢视邵蒋务谦退自保尚书胡世宁上言宜保全外戚不宜使后世谓外戚封公自　陛下始顾二张内倚　昭圣外多瑕衅嗜利之人奔走其门生长短朝廷颇疑二张奸徒刘东山遂奏二张有逆谋朝廷遂决意考问薄昭故事有旨会法司多官议众亦恐伤　太后意又其事无踪迹且皆先朝事奏从末减　上不喜延龄坐斩鹤龄与南京锦衣指挥闲住延龄又有词刑书聂贤等稍开释　上怒停刑书俸一年司官下诏狱锦衣卫都指挥王佐力推鞫反坐东山等重罪下法司唐龙王相屠侨等言东山情罪深重竟荷校死鹤龄子宗说延龄子宗俭调南京尽没赐产延龄系御史狱嘉靖二十五年死于西市 
【 封爵考】 

　　○荣禄大夫柱国庆阳伯一中夏公墓志铭（靳贵） 

　　靳贵 
