<!-- { "loadSidebar": true } -->
　　陈公子居讳仁自号三渠居锦墩揖壶山胜一时羣从第进士成化戊戌庶吉士邦瑞公始之丁未公继之己未今宪副邦器又继之初公在诸生与陈大参寒月称二陈寒月性敏公矫惰勤资深而辅之博任提学所独赏果发解首寒月名第二中进士户部主事采辑实录东广督军饷淮南两以郎中吴宜人忧读礼庐次引渠凿池与乡族同其利再主事员外郎郎中毕力问学作古文词自润而国计明习不腐不漏不喑嘿自容随俗养交取巧化大僚大章奏多出其手阙里灾公疏重修省辟异端抑奔竞禁奢侈振士风人心端教化正风俗礼部灾疏早朝勤政审决章奏训养东宫进君子退小人节斋醮严备边又疏雪冤狱纾忠愤罢江南织造复御史彭程官给事中林廷玉补外勿遣又疏致仕布政使林伺蒋云汉方守知府潘琴宜优异妖僧领占竹夤缘内降宜勿取陜西守臣进古玺又疏其伪且谓果秦玺亦亡国废物宜毁勿留皆关切时讳朝绅动容　孝庙多所嘉纳今　上初司徒韩公文倡大阙请诛嬖阉鼓怒逆瑾中之力交致公公误落三□并落韩公以去公同知钧州再知汝州转南京兵部员外郎掌武学方是时政如束湿诸司易守全身远害之计公委而任之以无失故常瑾诛起浙江提学按察副使权量精审公案手自披阅不付吏积劳成损转其藩参政疾巳作寻起寻复既之哭内氏李宜人又复疏乞休致吏部录贤劳拟进其藩右布政使致仕命下公卒巳弥月正德甲戌三月十七日也寿六十一所著三渠稿天津志行于时 

　　○浙江右布政使王公尚綗传略（朱睦木挈） 

　　朱睦木挈 
　　王尚綗字锦夫郏县人也弘治十五年进士除兵部职方司主事明年罹父忧正德三年调吏部稽勋四年升验封员外郎寻迁稽勋郎中尚綗在郎署藻鉴清明臧否人物贤者即毁不得而夺其美不肖者即誉不得而益其能其大有裨于铨衡也类此七年出补山西布政司左参政尚綗以大母李母聂俱垂老不能迎养乃引疾还十三年以原官调四川尚綗封还部檄不起安处衡门以明退素俯视嚣世一尘不营时乘驴出游扈涧苍山或及暮而返或数日乃归人亦不之异亦莫之知也又开渴睡洞以澄清神恶构马牛亭以遣除世虑筑读书台以尚友古人游心于天地万物之表而莫之与竞也尚綗归十有之年其知而荐者累二十余疏嘉靖初　上搜访遗逸复除陜西左参政尚綗不得巳而往再迁浙江右布政使逾年卒于官年五十四有集十二卷刻于家尚綗既卒抚按乃建祠于苍山之麓以祀之 

　　○浙江布政使司右布政使张公芹墓志铭（罗洪先） 

　　罗洪先 
　　正德初韩忠定率部院大臣大阙请诛近阉八党当是时　武皇帝将行遣辅臣有狎于阉者密泄之竟败计不四年而阉瑾之祸徧天下及瑾诛辅臣又将论功荫子南京监察御史张公闻之上疏曰李某者顾命大臣当与　陛下同休戚者也方刘瑾乱政既不能防微杜渐又不能力与之争顾降礼屈辱且草制语极褒美遂使骄横恣肆荼毒天下其罪巳不可赎乃冒他人功受恩赏他日何以见　先帝哉窃见国家大臣正直者多不容于瑾方得志之时奸邪者多见黜于瑾巳大诛之后惟某始终无恙臣不知其何善身谋若此也疏入辅臣持之涕泣不能辨天下一日知有张御史慕其人必以雄杰伟特性梗棘不可近余见其退休时恂恂儒生布素徒步道遇之不知其贵人方欲相从问当时忠定大阙始末与正德间诸大政事以补史官之缺不一再见卒矣悲夫公名芹字文林世居新淦之峡江后析地今峡江县人父某岁贡蒲台教谕以公贵封御史公诸生博学有时名弘治戊午举乡试壬戌第进士授福州推官以荐召御史出知徽州府宸□□言者过计恐胁公家取道于微请改杭州公方誓死守要害斩贼间谍命下乃去巳而当道因徽人之思复遣还郡又谓宜于忼自徽升浙江按察副使巡视海道进布政司右参政终右布政在官余二十年所至皆有可述初福州习吏事尝奉檄讯县尉狱尉贪而昵于清戎御史御史右之不听按闽者数论荐之及御史论辅臣祸且不测会都御史林公俊亦自蜀上疏论时事俱得削俸于是益感激自效当属草未尝一逊人其捄窦明谏驰马两事尤人所诵窦明刑科给事中也常以言下狱公论捄有言曰言官天子耳目也善遇之人人思奋而蹇谔之风起□善遇之则人人畏避而循默之风成自古治乱兴废之验莫不由此顷岁贼瑾阴怀异志挫辱言官寘之极典以箝制人使不敢发其奸恶卒之祸乱相寻几危社稷可惧也今瑾诛矣然羣盗未平灾异迭见虽夙夜忧皇孜孜求言犹恐不及柰何复有此举动哉其言恳切宛致明竟以是得释　武皇帝好禁中驰马射猎尝堕马病谏者数人重得罪公闻之谓同列曰彼不以谏名且尔吾何所委乎遂切谏曰孟子言从兽无厌谓之荒老聃曰驰骋田猎令人心狂心狂志荒何事不忘皆甚言无益有害也且备不虞犹惧有患柰何乘危冒险轻万乘之尊乎况　皇嗣未诞万一不讳如宗庙社稷何疏上罚止削俸自此两疏入人愈重之自巡按凤阳补徽郡能以简朴政比改杭适　武皇帝南巡使符络绎在道道必出杭诸郡县皆坐困而公无假借杭民又称便自如杭徽人泣送如父母巳而复徽徽喜其来杭病其去及宪副杭私喜犹夫徽徽之慕加于昔也公在海道倭人争贡宁波城下误伤居民事旋定公且去参政擢右辖当道责其失策竟坐罢公性至孝善事继母廖在杭屡乞终养不许及去官垂老矣闻廖怒即长跪闼外不命之起不敢起廖卒哭奠三年不以病废家居绝泛交无公府之谒枲袍蔬食俭以终其身又尝考靖难诸君逸事人之传于乎昔之侃而直者出于性成亦有所慕乎公生正统丙戌某月某日没嘉靖辛丑七月某日年七十有六没之明年徽人都御史汪公玄锡追慕之致祠而碑其墓提学宪副苏公佑檄有司岁时礼于乡贤祠中 

　　○浙江布政司右布政使留公志淑墓志铭（徐问） 

　　徐问 
　　方伯留公以嘉靖壬辰秋八月卒公讳志淑字克全别号朋山其先由浙入闽居永春始祖从効值五季乱以忠勇众心所推漳泉二州之民咸趋附焉宋兴举二州内属遂命节镇清源封鄂国公六传而至留正事光宗以相业着封秦国公谥忠宣忠宣徙晋江其伯兄奉祠事于永春是公小宗之祖也无何亦载主居晋自宋亡元据迄于我　朝留氏功臣地宅坟墓独冠于泉七传至公曾大父讳孟逊大父讳昆父讳芳举乡贡通判南雄考绩雅退不复出公十六游蔡虚斋之门一见称其远器十八丱角以儒士领弘治戊午乡荐壬戍举礼部会试奔母黄氏丧归服阕登乙丑进士授温州府推官小心精白综核吏事三年以异政闻召刑部主事迁员外郎郎中录囚畿内平反甚众以才望推守杭州至则诘奸理枉厚本节浮作士气均粮役平物直禁和买杭人翕然称良焉先是杭当要冲王人使客络绎交道有司滥取曲承以希延誉镇守织舶中官相继渔猎数十爪牙旁午入郡如虎狼公一切裁正或寘之法镇守恚欲乘相见倨挫之公简执不屈己卯代镇□逆濠党也至自江西声势翕赫拥从牙士五百余人肆行残贼人人自危公密得其不可测之状白台察监司阴制之未几果构市人一夕火其居延烧二千余家公恐其因众以乱闭门不出止传报诸衙门人母救火余数日果与濠通变将发应濠台察监司召公定计先提民兵大真门外监司以常礼见出公入怒曰知府以我反乎公应曰府中役从太多是以公心迹不白因目左右出报监司既入即自上堂执手与语当自白之状众共语遣所不藉之人以释众疑仓卒不得巳呼其众出出则民兵尽执而置之狱俄与人视府中见所藏诸兵器诘曰此将何也不能答乃羁留之踰月上得奏状系入京伏诛其有胆略知虑动合机宜类此时濠变方起人情讻讻以必取水道及南京　武庙亲率师讨之宪臣以徽噤喉地行在供亿胥此焉办乃便宜表公知徽州报至即出篆簿帑藏余八千金人始知公清白吏也杭民老幼攀留塞道有垂涕者至徽止预接驾丁夫余悉如故公私晏然徽俗尚气嚚讼案滞累年公剖析如流狱讼衰息凡公帑羡余悉出籴谷备赈或新学校及诸祭器节孝诸坊时去杭踰年人思公白当道复之徽人则请留之台察以闻竟从杭请徽人之送公也犹杭人焉未几迁湖广按察司副使寻转布政司参政到处棼错迎解铜盘岭洞贼起公捕之先廉获士民藏匿若干人凡报贼者辄弗令返繇是消息不通乃令各村富民集兵以待麾指运用莫测分道直迫贼垒而犹不知月余外给不继贼始困公又使人善谕之遂降乃下令官兵任取金帛籍余资于官者数万功既上仅受次赏会夫饥多方讲求事宜置敛散法极贫赈米次赈钱次转贷节役蠲税民多赖焉属有腴田数百顷水决陂塘岁比不登公白台察出所籍铜盘洞金以资费度势而疏导之斜堤植柳以遏水势不二年田有秋丙戍以亲老疏乞归不报既而父讣至夕闻明发抵家哭踊骨立服阕转浙江按察使风声凛如未几又闻大父讣承重奔丧服阕壬辰春正月报补江西按察使逾月转浙江右布政使数日疾作且笃遗书子弟曰吾四弟仅一女不可使无后以吾三子元徽继之书毕遂殂是壬辰八月二十有八日也年五十有二公平居天性和易举动开豁事继母胡克孝与其弟志及志宪怡然友爱凡先人所遗悉以推与志及挈其子元复辈扶柩江西藩臬诸司赙奠数百金悉辞不受督学潘君移文奖之盖足增化者之光云 

　　◆参政 

　　浙江布政使司左参政林公瑜墓志铭（杨士奇） 
　　浙江布政司右参政刘公安传（潘埙） 
　　浙江右参政知台州府周旭鉴传（费宏） 
　　张参政穆行状（黄云） 
　　浙江布政使司右参政陆公容墓碑（吴宽） 
　　浙江右参政杨公奇墓表（王华） 
　　浙江布政使司右参政陆公鳌墓志铭周用 

　　○浙江布政使司左参政林公瑜墓志铭（杨士奇） 

　　杨士奇 
