<!-- { "loadSidebar": true } -->
　　公讳汝仪字国正别号果庵系出晋康乐宋□有□知观讳安时者始迁于鄞遂世鄞人入国朝□□字符规者有至行乡人穪曰孝义先生善诗有自适集行于世是公高祖孝义生日制号养素翁养素生瓛配周生赠监察御史直斋公讳表公之父也甫三岁周茹苦鞠肓克有成立娶封大孺人张氏生公及汝诚汝立周犹之抚教及公贵显有司奏旌其门御史公姿貌魁杰性严重豁达涉猎书史尝病文文山以道生佛生名其子可知其人公自幼不弄学潜笃深造以易亚魁癸酉乡荐连登唐皋榜进士令余干时宸濠稔恶毕擅权地方绎骚公周旋其间尽心竭力民恃以不甚困邑号多讼公明慎果决未三年断狱甚寡磁窑茶笋出于饶内臣督之往往求索无厌且凌辱其有司公处置得宜不使动其颜色禁梨园滛乐一日上官临县将取海盐童戏公不应当道重之有洛阳年少虽老吏不如战国子奇非庸才可列之推方锐意兴革久安大治之规以御史公之丧去任士民立碑以志去思服阕擢江西道监察御史首疏白安庆指挥崔文进贤令刘源清之功劾外戚陈万年中官王堂时春及奸党何□之罪人凛凛印马于北直隶山东河南力振□□刬时弊不肯少狥以自欺其心虽时辈或以过然纯臣志士亦自知之廵按广西寝思恩之谋折岑猛之变大功数十上疏乞宽议礼诸臣请诛巨珰谷大用等皆人所不敢言者乡试监临综理周密得人盛擢佥岭东兵宪擒大盗曾蛇仔改福建设防海四策擒大盗李良武礼高士蔡烈表文山诛炅浚之绩及陈布衣周翠渠道学立祠置田升宪副廵海奏设诏安县安边馆立墩台蓄番兵万全之谋海道以清视篆臬司辨陈大渊等二十四人冤狱廵察虞公上其状遂迁云南参政寻迁江西按察使时祖母踰九十迂道省之半月而祖母病且卒万里之外归及视终若天使之然者苦节之报纯孝之感人以美谈公承重哀毁苫土中致湿痰疾不愈以嘉靖丙申二月二日卒年四十有八公凝厚谨重不戏言亵步与久处不见其厉声遽色笃于孝友念祖母之贞自弱冠惓惓有显扬之志卒能成之推是心凡有节不获伸者力扶振之如于窓杨镐母是巳宦所必迎以养惟廵察限于宦滇闽限于地故累疏乞休祖母强之然后往凡御史公有所欲先意承志所以嫁其妹丰于女所以爱其弟厚于子敬其从叔父如其父于凡宗族亲戚之贤者必与其进少不循理法则愀然不乐谆覆戒谕之其贫者舍巳而济之曾不顾吝名分相关之际虽甚疏远未尝以贵显失其礼尺寸居官必思尽职不以利害宠辱动其心两广军功屡忌者所蔽曾不较计之愈力仕宦二十年所至兴学建书院饬公宇新文场修水防筑城浚濠无不极壮固而故居萧然曾不注心目交游寒士往往藉公以给而公以不得巳之费称贷于人久而弗获偿既没其人自焚其券义动之也于此可以观公立身有道矣所著诗温厚有隽味恶钩棘艰深语所上封事皆自诚心流出期于感动人主以救时利国非徒勉强塞责矫激以徼名具载果庵集凡若于卷可传 

　　◆副使 

　　江西按察司副使周君宪行实（李梦阳） 
　　江西按察司副使惠公隆墓志铭（江晓） 
　　江西按察司副使李公梦阳墓志铭（崔铣） 
　　九江兵备副使周公廷征传 
　　江西副使赠按察使李情传（朱睦木挈） 
　　赠左副都御史谥忠节江西按察司副使许□逵墓志铭（吕柟） 
　　江西提学副使唐公锦行状 
　　江西按察司副使李公重墓志铭（侯论） 
　　江西副使薛次公甲传（张时彻） 
　　江西副使葛公廷章墓志铭（许谷） 
　　江西按察司兵备副使沈公鉴墓志铭（康泰和） 
　　江西按察司副使吴公源墓志铭（茅瓒） 
　　江西提学副使金公贲亨墓志铭（洪朝选） 
　　副使汪忠愍公一忠传 
　　九江兵备副使陆公州传 

　　○江西按察司副使周君宪行实（李梦阳） 

　　李梦阳 
　　正德七年闰五月二十六日江西按察司副使周君攻华林贼战死之其子干救之战亦死时予在泰和闻之惊而疑巳而实然则痛哭曰勇哉周君见危而授命巳哀其子曰干死于孝矣言是日君以贼食尽会兵三面夹攻君攻□□□三战射辄中贼少却君与其子先登逼之会贼滚其墙石下如雨军溃被执君头中刀血流满面左髀中鎗不能行犹大骂贼不绝口贼怒支解之以狥其子干前救君中鎗也然犹力战竟堕崕死败兵先舁其尸回营翌日谕贼求君尸贼禂裹尸还焉先是制兵者以马脑华林贼剧滑诸山贼日又窃发忧之会君到即檄君剿之君首擒庐山左湖盆塘贼百数军之振乃移军奉新计擒飞王胡雪二马脑寨平华林贼恐分立仙女寨以拒我君拔之贼又立寨鸡公岭君又拔之先后斩获以千数于是进壁华林绝其出道堑之而守久之贼窘遣谍者言贼饥饿匍匐状君信之遂移檄会兵夹攻然它兵实观望不进而君独与其子进逼之坐是败而死于乎哀哉屡胜者骄邪抑命欤君弘治六年进士历刑部员外郎谪□州府通判正德改元复其官历郎中大理府知府拜今官官一年而死夫逆竖之乱炎荒瘴海之滨死者屡矣君不之死也乃今死以此君主事也检狱政日莅视狱中人药其病者员外郎则坐请贷言疑狱者罪贬官两在郡无不得民也所至则又善剖疑狱此皆足不死乃竟死也君系出元总管思后貌魁梧性侃侃不阿善星命之学谈星命十中八九然不谙自命初华林之役有星命者实贼党来谈君星命巳再拜贺曰美哉动罔不利君曰我刑杀大重无制其人曰夫刑杀者利于兵者也议遂决故曰天有大数世有大运人有大命故京房郭璞皆不免杀身由是观之命可识矣君生天顺四年闰十一月十一日午时年五十有三四子金纨干春干死于孝者也君父讳正大同府知府正父贵封滁州知州贵父复复父添祥添祥始居长沙后徙安陆州 

　　○江西按察司副使惠公隆墓志铭（江晓） 

　　江晓 
　　公讳隆字从道北屏其号也公幼失怙恃赖继母抚育稍长即有亢宗志愽极经史尤潜心于易学　宪庙初以厥兄祥世业琴征拜鸿胪寺丞公奉继母携幼弟鸾从兄于任师友讲习学日以裕弘治壬子举顺天乡试癸丑会试时文僖靳公阅其卷曰气昌词伟奇才也用寘亚魁遂登进士第乙卯授刑部广东司主事分治禁卫公励精法律剖断如流狱无冤滞己未进广西司员外郎壬戌进陜西司郎中不蔽要囚益钦且慎时山陜宗室与县令构讼累岁不决公奉　勑往勘立剖断时谓平允事竣大司寇毘陵白公乌程闵公咸雅重之凡狱经讯谳不复诘方留俟内陟时逆瑾势方炽公刚直不阿欲外补以避之正德丁卯擢守永平平卢古雄镇民俗劲悍公以严治发奸摘伏植弱锄强政令一新包民张英田常戕诸途事久未白公廉得其情亟捕而丽于法时中监檀权使辽左者络绎于境谓郡有贤守焉莫敢需扰民赖以安且修孤竹庙建昌黎祠以崇祀典于是有循良之称己巳以廵察陈公荐移守宁国宣宁亦古巨镇民俗嚣靡公治如永平而加详焉咨民瘼祛吏□别淑慝核征赋清讼狱庶政毕举宣城有金堡□洪水灾民艰多食则发廪给粥以赈之所活几数万民用怀之建生祠旌德有剧盗绎骚民心震恐则简锐卒厚赏犒不旬日而就擒民有宁宇且梓谢玄睴诗树文天祥石记表章诸先贤义烈祠宇以厉风化于是有去思之颂庚午擢江西按察司副使江西民俗竞讼公素谙法律一讯而决故署学政厘水利宪度贞肃时宸濠逆谋未露而胁权附势寔繁有徒不戁不竦悉绳以法罔贷桃源巨盗猖獗廵抚中丞王公知公才略以兵委焉公运筹制胜擒厥莤而显戮之民用敉宁于是有保障之誉公历官中外几二十年所至以治绩显时有公辅望辛未甫踰强仕即以止足戒忽罹诬构遂解组归家居事继母以孝敬处昆季以友恭廸子姓以义方督僮仆以艺殖且营别墅于所居东浒茅亭花榭极幽雅之趣凡亲友过从欵洽无厌以私于则峻拒之故自谢政以至垂老足不履公门口不谈世务暇则与乐闻吴公辈五老归田会登眺湖山以觞咏自娱仿唐香山宋洛社之遗矩绘图梓诗以传至年七十有三卒 

　　○江西按察司副使李公梦阳墓志铭（崔铣） 

　　崔铣 
　　弘治中空同子兴陋痿文之习慨然奋复古之志自唐而后无师焉巳汝南何景明而应之空同子之雄厚仲默之逸徤学者宗宗匠又咸激励风节敢言直谏安于冗散鄙忽骤贵空同子方雅简默稍饬廉棱仲默恬淡温逊不露才美云空同子讳梦阳字献吉庆阳人徙大梁甫冠举弘治癸丑进士授户部主事再迁至郎中才敏气雄簿书外日招集名流文会酬倡讲评遂成风致尝监三关招商用法严格势人之求被构下狱寻得释每抗疏言出令不平官府殊法一涉戚宦即尼不问不报乙丑应诏陈二病三害六渐之弊末言皇亲横则外戚骄恣之渐掩义之害张侯辨愬摘奏中张氏字讪母后遂令回话乃列张侯不法状悉实不按遂下狱众巳仅夺俸三月　上语尚书刘大夏曰朕欲寘梦阳轻典左右谓当廷杖渠忿则泄如朕杀谏臣何正德改元八阉道　上燕游阁部台谏恊请诛之不克阉遂窜斥诸臣巳知部之奏实空同赞成夺官降山西布政司经历致仕戊辰刘瑾必快前忿罗以他事械赴京人意其必死是时瑾敬礼修撰康子康子谓瑾曰李生能法　皇祖文杀之大失天下学者望瑾嬖人美达亦申理瑾乃贤空同子既释系又欲用之选部空同子托以痼疾康子力请得免辛未瑾诛起江西副使提学敕许举闻重事空同子振学莅士外大有更白台使及同官者病其侵官空同子非其隳职各起讼当路素忌空同子才名落职闲住要辞曰临官不让云尔闻者笑之曰斯以虞之臣责过空同耶宁庶人方畜异图灭刼谋内省臬受制知空同子不可撼阳下之及庶人叛灭省言空同子亦疑于党附者当又将陷以法司寇见素公不可止空同子以成化壬辰十二月十七日生嘉靖己丑九月二十有九日卒享年五十有八子一枝举进士由主事左官州同知空同子家世自有谱所著诗文集若干卷空同子八篇 

　　○九江兵备副使周公廷征传 

　　周廷征字公贤弘治己酉举人除临淮教谕起复改安福征补山西道监察御史出按陜西时安化王寘鐇反廷征断以先□后闻之义即调榆林镇副总参游时源等兵分布要害仍授扬英以计书密达仇金戊卒以此擒之并首恶何锦等械送　京师而　朝廷遣都御史杨一清太监张永统兵始至张愧其功不由巳乃追还寘鐇别自报捷而又尽夺宁夏将士功以与诸幸贵纪功给事中郗夔惧而自尽宁夏几至再变赖廷征威信素孚大抚定而直白其功于朝疏内云臣不知他日继郗夔之死者何人而今日握刘瑾之权者尚在郗夔盖以死自誓而刘瑾则指永也寻升九江兵备副使会流贼刘六等欲浮江窥南京廷征至昼夜筹划号令一新贼觇知有备遂折而回掠六合通泰等处而廷征以劳瘁过当疽发于顷卒 

　　○江西副使赠按察使李情传（朱睦木挈） 

　　朱睦木挈 
