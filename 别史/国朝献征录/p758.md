<!-- { "loadSidebar": true } -->
　　公讳逵字文达姓姚氏世居绛之王村曾祖讳庸祖讳宝一父讳方世有隐德母宋氏生公幼岐嶷异凡儿读书过目辄成诵平居沉默未尝出一妄语弱冠游郡庠远近知名且孝友天至事父母得其欢心处兄弟怡然相爱有汉姜氏共被风中岁父母以冢指繁硕令析烟公不得巳勉奉其意于是土地则取其硗瘠者宅屋则取其隘陋者人或公有不满公曰此皆吾父母所遗物使吾兄弟能有之即吾有也乡人逮今称公之德不衰成化中父母相继卒公哀毁几不复生泣血三年饮食不御酒肉成化丁酉以诗经领山西乡荐明年试礼闻以乙榜授陜西宜川训导至则教人以正心诚意之学每以身先之不期年而士子皆有所矜式莅任比三年直岁大歉乃泣曰饿莩盈市野未知吾家兄弟何如即遣男伟抵家携兄侄辈居宜川资俸以养九年满改授宣府万全等卫训导卫素无儒学生徒俭五百人皆性资粗鄙诚可谓化之难及者公请于当道始新学宫置学田每旦坐堂上进诸生讲经史及武书恳恳忘倦是以建学甫八年而京闱中式者二人袭父职升阶至参将游击者三人指挥千户百户三十余人故谚语曰边升文武臣多出先生门巡抚宣府都宪三山陈公欲以殊绩闻于　上荐公会试拘于例不果有生徒连姻国公者恃势竞贡诬诉于都宪甘陵马公遂下公于狱公守正不屈而边阃重臣皆称公德于马公竟不罪且奖励之同寮训导郭鼒以疾卒于官贫甚不能促装公捐俸金赙之又请诸抚巡移檄各卫赆金若干俾得还乡实公之所助也秩又满缙绅士夫祖饯于门外且诗卷留别门弟子恋恋不能舍相率送数百里洒泪而别之京铨曹以绩最升河南考城教谕而考城科目久乏人公之条约一如宜川宣府不五年弟子中式者一人弘治壬戌春方伯曲沃李公奇公之才荐之会试及至京沮于重任亦不果未几升彰德教授弟子中式者又二人弘治乙丑以疾致仕公历官四处清慎自持既而归家囊箧箫然惟甘澹泊而巳所作诗文多不存稿淮藏数卷于家子杰方倩工写公之初度贺而公遽尔云殁吁可伤哉正统丁卯生正德辛未殁年六十有五 


　　●焦太史编辑国朝献征录卷之九十四 

　　陜西（布政使　参政　参议　按察使　副使　佥事　知府　同知　知州　知县　教谕　训导） 

　　◆布政使 

　　陜西布政司右布政使孟公麟墓志铭 
　　布政张原明传（朱睦木挈） 
　　陜西布政使司左布政使宁公化龙墓志铭（余继登） 

　　○陜西布政司右布政使孟公麟墓志铭 

　　皇上自兴邸入正大宝刬宿弊溥鸿恩起羣英一新庶理曲阜孟公西野以福建右参政家居奉诏复陜西右布政使公感激疏言二十事曰端圣学任辅臣勖大臣选谏员信诏令顺时序隆俭德遵律条省工役黜贪残崇褒赐敦师儒重抚按慎守令毖细微饬清节诘兵戎久将令储仓廪御盗贼明达剀切多见实行众于是知公之可用者未尽而又冀公之复用也未几公竟以疾终于家呜呼惜或公讳麟字瑞鲁别号西野姓孟氏其先自杨州徙曲阜壻于臧氏因姓焉至公弟司寇公始复其姓曾祖讳贞考讳纪儒学训导学者称乐山先生以公贵屡赠工部主事员外郎妣李氏赠安人加宜人后以司寇考洎祖皆赠通议大夫都察院右副都御史妣洎祖母杨氏皆赠□人公方姙乐山公得奇梦有金梁玉柱之语弥月公与司寇公同蓐以生资凝重性开爽早克自树文辞□笔滚滚见者奇之癸卯领乡荐甲辰登进士第授工部都水司主事监税余杭众称廉平转营□司员外郎又升郎中督修益王府第计公费同事者敛手受成归视司事规画有方贪商猾匠计无所逞丁内艰服阕改都水司提督南直隶水利六事于几侵河防占官湖者痛惩以法势家不便阴之媒孽改虞衡司在部凡若干年始终一节两膺敕命由承德郎晋奉直大夫以资望擢山西右参政兢兢効职再擢陕西右布政使以前任勘盐事左迁浙江按察副使转福建右参政巡属督连顽者梗嚚者和之故公致其事以归公居官清慎委身许国第以方直□时未究于用家居孝友耽经史所著述平淡有理□推以教人多成就者 

　　○布政张原明传（朱睦木挈） 

　　朱睦木挈 
　　张原明字孟复仪封人也正德六年进士授刑部主事历升郎中清严明慎江彬钱宁尝以事谒原明悉峻郄彬宁衔之十四年　毅皇南巡众情汹汹惧变于是原明与郎中陆俸等合疏入谏意指近幸蛊惑　上怒罚跽门五日杖三十夺俸六月及彬宁事败原明补四川按察副使今　上嗣位旌其忠原明特加正三品俸寻升甘肃行太仆卿布衣张绅献书阙下言原明李时董玘辈宜属以军国大事不报后数年原明累迁陜西左布政使以疾乞休诏进光禄寺卿孙卤举进士尝尹高平有卓异之跃擢礼科给事中累迁吏科左给事中所上数十疏皆切中时弊虽批鳞弗计也 

　　○陜西布政使司左布政使宁公化龙墓志铭（余继登） 

　　余继登 
　　宁公讳化龙字文明号云田保定新安人祖志本父节俱以公贵赠封中大夫山西布政使司右参政祖母庞张母吴俱淑人公生五几始能言比就外傅一意问学十一能文十四补弟子员十八廪于庠万历丙子举于乡丁丑第进士戊寅授中书舍人己卯册封周潘辛巳以考最封其两尊人壬午升工部都水司员外郎视慈宁宫养心殿诸工程夙夜勤事有尚方膳醴之赐旋以大庆恩加封其尊人如其官甲申督理京城街道即以其年榷税荆州公至荆主在禁奸节费通商惠民比得代课无溢额槖无私装荆之人士诗歌以颂之丁亥督修胡良巨马二桥日与中贵人处调停节缩不激不随工竣赐白金文绮晋虞衡司郎中加俸一级公主虞衡一切规画厝注诚心质大司空所倚办声称藉甚己丑升山西按察司副使备兵赤城赤城密迩虏巢青把都安兔诸酋环其外而史车二夷处其内边陲重地公明约束严号令惩偷惰之习清虚耗之蠧凡所经理悉绸缪大计谓龙门虏冲独石隔远裨将一人难于兼制白于部使者增参将一人分守其地庚寅史车□夷逸出塞议者纷纷遂至易置诸将吏乃移公潼□公无几微见词色即候代犹日督将士严兵保境苦寇至者未几史酋率所部寇龙门公督游击杭大才与战于唐予冲擒酋女所捕虏斩获甚众详见督抚疏中公既至潼关念关地据黄河上游控制三省秦之襟喉急以暇日堑土堙谷练兵积饷关若益雄而盗贼屏息壬辰升山西布政司右参政理屯粮核逋负满三载升陕西按察使适当计吏其臧否一裁以至公至盟于神誓不欲以爱憎毁誉戊戌升山西右布政使己亥升陜西左布政使以便归省抵家而疾作遂卒时己亥闰四月也距生嘉靖己酉得年五十有一耳公小心周慎所至以精勤举职剔历藩臬不越秦晋熟知其民风吏弊边事虏情使其不死即当秉中丞之节以大造于彼民也而公不逮矣惜哉 

　　◆参政 

　　陜西布政司右参政陈公观传略 
　　陜西布政司左参政周公琮墓碑（杨溥） 
　　参政平思忠传 
　　陜西布政使司右参政李公岱墓志铭（王云□） 
　　陜西布政司左参政陆公溥墓表（邵锐） 
　　陕西布政使司左参政祝君咏墓志铭（罗□先） 
　　陜西布政使司右参政王公光祖铭（于慎行） 
　　陜西布政使司右参政于公瑱墓志铭（于慎行） 
　　陜西布政使司左参政赵公云翔墓碑 

　　○陜西布政司右参政陈公观传略 

　　陈观字廷宾洪武中应明经少负隽才通经史百家学善属文遭元季乱韬迹丘樊不干仕进自号莒峯畊隐子与乡人方时举郭惟贞族人本初等二十二人作率会会必选胜而游分韵而赋兼申之规言以道义相切劘有壸山文会集行于世明兴诏郡国举遗佚观应经明行修科辟本府儒学训导观素以文行乡里所推及补郡校官抗颜师席诸生翕然宗之多所成就阅四岁有应诏荐观文学者即被召命至京师朝谒观跽众人中独颀然首出而貌复晢　高皇帝顾问曰彼颀而晢者何人也观出对　上试以王猛扪虱论称旨不数月擢陜西布政司右参政观在陜岁余奉公忧职以廉谨称一日　上忽驰符征之时非辑瑞之期而赴召入觐缙绅荣焉及陛见　上谕旨曰尔可侍吾左右观顿首谢于是日与宋学士濂等侍　上备顾问至晡乃休出敕大官再赐食观既迩天颜　上益察其恭诚尝面命撰钟山赋应制立就　上嘉之于是有意大用观矣无何闻祖母丧奔归赐之镪币葢异数云服除赴阙未及改拜以疾卒年四十有九观起自卑僚特承简注众莫不伫其显庸而观乃即世士论惜之观持身□官动皆不苟而于清白一节尤其所长儿孙或从容问陜产金其矿何状观惊曰吾待罪藩寮幸不挂吏议足矣何金之问耶故其卒也妻子困甚子熊以贡入国学领永乐乙酉应天乡荐上春官卒 

　　○陜西布政司左参政周公琮墓碑（杨溥） 

　　杨溥 
　　监察御史周軏状其先大夫参政公之事行泣拜余曰先考殁于王事葬既有年而墓石迨今未有铭不肖孤窃闻先考尝得识先生敢以请余固尝愍参政公之殁复愍軏之情乃叙而铭之公讳琮字仲方世家鄂之崇阳大父讳均叔元宜春山长父讳德先以业儒世家母李氏父幼警敏稍长游学邑庠笃志进修遂升太学居上舍洪武癸酉擢试刑部郎中寻拜阶奉议大夫戊寅迁浙江布政司左参政居三载以母忧去官永乐初调河南未几调陜西己丑冬奉命偕户部侍郎左献摠军饷于边事竣还遇寇与敌死之寔永乐庚寅三月廿五日也时年四十有八公人端重谅直当官处事以义制不以利害动其中故所至有自诸生起赞邦宪推谳详慎多所平反人以难及参政三任皆名藩而陜西尤重地公治七年所部吏民咸便之及以军兴出督饷事决策前进不惮艰险期以大丈夫功业自効而不幸以死呜呼惜哉軏亦清慎有父风自太学生擢令归安用知者荐征入御史 

　　○参政平思忠传 

　　平思忠吴江人初县小吏永乐中被荐授礼部主客司主事进郎中时文皇方事招怀主客务方殷思忠有精力事皆立办尚书吕震特器之俄以事下狱北虏入贡他任主客者皆不称旨震因以思忠言即日赦复其官时以给事中杨弘陜西布政欲使清强有力者伺察之遂拜思忠陜西参政未几人所诬谪戍北边会有诏市马西域以思忠尝官主客多识贾胡诏释其戍给冠带随太监刘马儿使吐藩诸国而还后卒于家初郡守况锺官主客与思忠□□□之分至是数延见思忠执礼甚恭且令二子给侍曰非无仆隶欲使儿辈知公吾故人耳其见敬如此然思忠居贫自守未尝以事于锺人尤多之 

　　○陜西布政使司右参政李公岱墓志铭（王云□） 

　　王云□ 
