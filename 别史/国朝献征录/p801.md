<!-- { "loadSidebar": true } -->
　　乔公讳岱字希申先世栖霞县人也讳大坚者以元乱避地于章丘今章丘人云大坚生明德明德生木邑人称竹轩先生正统辛酉中礼魁官郑府左长史木生奉先邑人称松菊先生成化辛卯亦中礼魁官秦府右长史奉先娶楚氏生公公生而内颖外秀眉宇疏朗神采焕发弘治辛酉公仍以礼经魁多士先是有梦兆三世魁名至此始验矣然俱第五人且当辛年亦异巳壬戌第进士除行人司行人以公差过历下时尹宰方谢政闲居遥望即叹曰十年前巳知其有今日且眼见君家三世矣差满选授四川道御史出按两浙盐政颇有揽辔埋轮之志盐场有偾事者飞章劾退数人时逆瑾盗弄威权侵牟盐利以不副其望降谪太平府教授科条整肃校艺精详太平之士咸称之曰严师而具法眼者也及迁钩州州判流贼势正猖獗数万精骑一时至城下州乃宗藩所居民庶而富贼必欲破之以取其右公乃率众登陴抵死拒守阅八日始解严月余升永城知县兵火之后城隍残破库藏空虚将欲修城浚隍苦无以偿工费忽羣卒欢呼走报曰城堤掘土得银多不可言乃往取之共有万数自是城隍坚深楼橹严壮缮甲整戈操习武事人人有更生之望不复转而之他矣年余以才可投繁调转庐陵知县县号徤讼难治多方详审两造单词勿听往时善于把持者率逃之外境县称一治抚按交荐县治与永丰封土相连乱寇蜂起攻掠乡村破散储积居民四走无敢撄其锋者都台洪公檄下属公剿捕乃用计设奇悉就擈灭捷音奏朝蒙有奖敕银牌之赐方其未至县也旱而且风巳五六月矣秋禾干瘁民有忧色视篆后云如结雨如注四郊沾足偃禾尽起闾里庆幸而歌曰前在永城天赐银而城成今在庐陵天赐雨而禾□葢有以德及人故无往而不夭也年余升广德知州寻升瑞州府同知专理军政屡清军者倚任以□今之古能吏也凡承委务竭心力逃军之巧于影射者无不勾稽解送尝云例虽有挨无除免此弊端所由起也司府后湖册籍久将虚具矣其每事不苟类如此三年将考绩关白所司巳得请矣会松菊讣至奔而还家以丧礼自闲服阕上京欲援尹继祖事例奏乞德府长史同年有李孔教者碎其疏且戏之曰君巳世魁又将世官耶公曰向者在道同邑一时四人继而一人怀忌相次迁谪只今同乡犹不扶持当路似有谮毁不如陪游猎于王孙步尘踪于贾傅也□部有知其淹者推升山西按察司佥事命下适国有庆贺事容台榜示外寮在京者各具吉服趋朝公买一豸衣雇缝人连夜纫缀因手之太息士尚记正德初年降官将行其原排挤我者遣一悍仆持拜简索借豸衣曰今巳无用何不付吾主人翁耶幸蒙洪造今复衣豸衣索衣者磨灭久矣天道好还岂非士大夫之永鉴哉公往山西提督屯种带管河东道平日长于刑名又历任岁深事无巨细莫不迎刃而解州县吏民有事案下者或不解行囊即决断归矣癸未以母老休致其从兄继志亦官崇府长史若补三世之数者讵非奇之又奇哉 

　　○佥事孙公玺墓志铭（唐顺之） 

　　唐顺之 
　　公讳玺字朝信嘉兴平湖人也其先世徙自松江之华亭所居南有九峰东有盛溪因自号峯溪道人弘治辛酉举浙江乡试登正德戊辰进士除兴化知县四年升扬州府同知几年升南京宗人府经历寻丁外艰服除升山东按察司佥事提督京畿屯饷调云南佥事坐抚按构怨奏逮二司是时公巳升山西参议矣仍落山西佥事乙未朝觐之岁以老罢归最前后仕途二十八年归十年而卒年七十有一嘉靖甲辰六月二日也公人宽厚持重内刚外和其所居官不择剧易不计利害智巧所避毅然任之其有蹉跌亦不悔尝言兴利易而除害难然除害所以兴利也其在兴化兴化豪徐恩与其宗人交赂权贵猾贼邑中恩以白衣入粟补兴化所于户绾所印而所中诸世千户反悒悒出恩下不敢喘今丞左右亦多恩耳目者率常把令丞阴事令丞欲图恩惧不能制得反噬公始至恩绣胸背持剌上谒公拒郄之然亦未遽诵言罪恩也而邑人亦无敢告言恩者乃稍稍以轻罪笞其一二宗人以风指百姓百姓乃敢告恩最后得其谋杀道姑攫财事遂密擒恩狱中考按尽得恩与其宗人诸不法状因系杀恩而宗人坐死者数人邑中清公始至邑岁饥捐公廪代民输自是孜孜民隐平徭清赋养老长孤居数年邑以治称去之日邑人攀拥不得□□□豪□□□公不巳伺公去即持金数千走京师赂阉宦瑞蕲反其狱且中公奏下巡盐张御史正德时诸阉专而瑞尤有名所谓瑞张也御史顾望穷索公过失数月不得则令公与豪家同囚系困辱之乃书抵御史其语深切抉摘御史隐曲御史得书大惭恧竟引疾去后代者至踰年其事乃白而扬州府同知扬兴化所属郡也始御史之勘徐狱也以属淮安守某盱眙令某咸受赂诡法巧诋公罪不克至是两人他御史所论公又往勘之罪不至罢卒从减论后两人愧谢公公绝口不道前事人益以长者同知职清军而军解失文据者例充军时解人当坐者若干人公请于上官以军一人则解者二人解者军则别解者又四人矣牵连无巳时请限以一月首免别给文以行便上官下其法所部郡邑例顷之淮扬饥公往赈泰州所活凡三万余人是时宸濠反江西攻安庆公奉檄守仪扼江之冲捕仪宾之谍者与其党十余人敕旌其功尝以佥事奉命丈皇庄草场地土清其地之□奄戚所渔夺者悉归之民蓟州银冶盗□□□余乘利据险患公摄兵备选能吏驰上山寨榜示祸福各自缚诣公公罪其首余牒遣复业及徙云南分巡洱海道丽江土官川蜀争金沙江雠杀公会勘其事土官以土金赂同勘者久伺卒莫敢赂公由此解雠奉约束如故大同经两乱后卒伍骄悍少不当意辄负怙跳踯以常公以山西佥事巡大同尽心抚驭人赖安堵顷之吉囊入寇斩首多以赞画功赐金自令即力熏大豪及在蓟州洱海大同倥偬盗贼蛮夷反侧兵戈之间而勘地土时则尤以一文吏与貂珰肺腑争气力上下公处之未尝不办竟以不能俯仰故不至大官在山西尝衣豸衣见巡按巡按怒以慢巳因考察中之遂以罢自知县徙同知自同知徙经历也亦坐不能曲事乡大夫之首有者故卒所挤尤不喜通权贵人山东佥事时以屯田居京师久之永嘉张公相故交也同年桂公宰未尝一私伺其门以是往往龃龉于世至其清修之节则人亦不得而疵也总兵某尝间馈宝带钩不启封而还之云南夷俗巡守行部辄有馈狱纳则喜拒则疑且恚公拒之卒无敢疑且恚者大理经历以乡人故潜置苍石文书簏中假公移投入公亦潜还之不发其事平生自俸赀外无所取其俸赀亦多以散诸宗姻族卒之日箧笥敝衣而巳性尤喜诗自罢归居闲则诗益多有云山履历稿藏于家公之先讳某者居华亭国初被荐署县学教谕事至公之祖讳忠自华亭徙平湖者也父讳轩封宗人府经历母张氏赠宜人子女各一人子植举进士刑部主事植始闻公病脾疏请归养归踰年而公卒将葬植来请铭余以未及识公固辞植曰余先君则知子矣先君每诵子之文而得子之人恨老不及见子此行葢先君意也因涕泣固请嗟乎余何足以辱公之知而亦乌能有述于公也哉于是按公之壻礼部员外郎钱萱所状与公所上张御史书论徐豪事而次序之不敢增损焉惧矣实也铭曰噬嗑腊肉或遇之毒终利用狱盘桓居贞有膏其屯卒困于臀乌呼古称巧宦四至九卿公岂其拙我则是铭 

　　○记张佥宪时龙门之战（林大春） 

　　林大春 
　　张佥宪名时字宗易保定易州人也少与杨太常继盛同学杨兄事之嘉靖中先后举进士杨拜南京吏部主事稍迁员外而张君方待次公交车会北虏入寇长驱薄都城下京师戒严君倡言于当事者请与虏决战时不能用虏退复来以入贡名大将军鸾上言请令塞上得纳胡马因稍易以缯帛塞南侵之望诏许之其年杨适入考调兵部客于张君所遂草疏劾鸾误国不道以稿示君君曰此疏正不可少第必无听如听之将令之党谁属乎杨曰请以属子某有死以报国而巳君勃然作色曰大丈夫死必济国家事岂徒死耶因私往见陆太傅炳说曰大将军议开马市杨员外以职事宜言主上幸而见原大善有如圣怒不测使汉有杀计臣之名夷狄笑窃大将军不取也此其责宜在太傅太傅深然之及疏上下杨继盛诏狱责问坐谪边尉不得死后岁余鸾伏诛杨复召还兵部甫至京十九日又坐劾奏严氏父子事论弃市先是杨既之边君亦寻以忧免至闻杨召还谏死独恨弗能救又复自念业巳往即救俱死无也因之发丧于易水之上而服焉且力存其后或问君与杨子异乎答曰昔者伯夷太公两人者同归周岂其志不同哉然而孟津之会尚父鹰扬夷齐叩马彼固各有谓耳其后六年丁巳服阕□刑部主事有诏令大臣各举才堪边寄者以闻于是左卿中三疏荐君调职方主事其年奉使征兵入卫西自秦中还上边事因言故将某某可用从之己未迁员外郎寻出山西按察佥事备兵独石是时边戊久空动倚客兵援其实首鼠伏君不敢战所过□然不宁边民苦焉君乃始请罢客兵复屯戌稍益募壮士教练之久之西北传举烽言虏酋黄台吉且入寇君私与部将计曰虏入必先掠龙门龙门者宣府之右臂也龙门失守虏必乘胜南下逼近红门此其患不小乃自选骑卒得七百余人趋援龙门俄而虏果大至凡数万会日暮分屯夹道营营长可数十里君复私计曰虏至不知我有备且贼虽众屯夹道道狭难猝聚可掩击也因出死士数十人夜袭虏营营中大乱首尾不得相救尽获骡马牛羊以归台吉闻之大骇黎明悉众来攻龙门君令集民间车环以营以五色彩缯画龙文衣车上出城中老弱守之而以精骑自将而前与台吉战大破台吉兵于龙门之野我兵锐甚往往驰戟入虏壁斩骑将骑坠□刺杀之有捕虏者谓台吉言我累岁盗边莫我抗今若此固愤不肯退及遥望见后车车画五彩龙文势甚壮望之如山业思遁计适城中樵夫虏所得问得虚车状虏乃大笑复奋我兵犹殊死战不可败相持至暮所击杀无数我兵死者亦百数十人虏因罢去卒保龙门林子曰余观张君所将破虏士仅七百人可谓壮矣岂李陵所谓荆楚之奇材剑客勇士耶何其能以少击众如此也往余在京师客从塞上来余言张君阵龙门事甚备余故悉记之大抵君平生与人忠遇事智见义勇其待士也□而有思临难不避以身先之此其所能得士之死力有以也论者谓其轻敌寡谋致颠越于我师又却客兵不用以至无成功竟下兵部议坐贬 

　　◆知府 

　　太原府知府张公贤传（李濂） 

　　○太原府知府张公贤传（李濂） 

　　李濂 
