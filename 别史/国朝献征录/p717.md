<!-- { "loadSidebar": true } -->
　　公讳鹏字万里祥符人也曾祖彦礼仕元万户祖子敬有隐德父镒以公贵赠奉政大夫修正庶尹济南府同知公蚤失怙赖母张氏宜人教之弱冠补邑庠生克自奋励读书成辛卯领乡荐卒业太学弘治己酉授山东青州府同知都御史王公霁廵抚山东知公廉能俾催府属岁负花布数十万疋时布价翔踊公遣人买之德州诸郡负省银若干而独先五府以完王公深加奖劳公复言府属城壕外多余地□豪右私占乞委官勘报给民耕种秋成官民均分足以济民食而备荒赈王公嘉之通行六府得地数十万亩岁积榖数万石再奖劳之复偕廵按御史文公瑞荐公守巳爱民政迹超着得旌异焉癸丑以母忧去任士民父老拥泣攀留如失怙恃丙辰服阕补济南府同知益励操守巡抚都御史王公俨檄公预买战马事竣称其居官廉慎干济得宜奖劳继至徐公源谓公端谨有俾署德州仓监兑公至廉知旧用木斛率大入小出亏折累民其害甚巨乃取工部所发铁斛比造木斛出入惟均奸弊一洗代日余米变银八百两贮于官徐公嘉叹庚申廵按御史刘公绅言公操履端谨处事精明诘戎御史张公遇言公持身无玷治理公勤连得旌异癸亥以课最擢湖广衡州府知府下车首询民隐以洗冤泽物巳任郡狱淹囚六百余人皆数年不白公即申理犯大辟者复数十人公察其多枉力言于恤刑廷评传公习得平反者十人狱几于空弘治乙丑孝庙升遐公进香至京师不说公者谋改公他郡公即上章乞休下吏部勘久之不报公再章乞益恳乃得俞允致仕公既归闭门扫车丸不与人接正德甲戌公孙绍宗仪宾颠风殴死郡君逮公于狱削职辛巳　今上御大宝诏复公官致仕嘉靖戊子以疾终寿八十余所著有洗冤叙述录 
　　知衡州日重修学校名贤祠堂科目坊牌狱监重务及大小公署桥梁完旧益新甫及二载府治焕然衡阳县学立石记之广西土官岑璇谋叛征剿土军过衡协济军饷时府藏空虚鹏将本府各项无碍银查计给饷禁约上军不得入城作浮桥以济军旅廵抚都御史韩公重见之遂加奖劳 

　　○荆州府知府姚公隆传（府志） 

　　府志 
　　姚隆字原学国初籍留守后卫家金陵举弘治壬□进士初令浙之新昌时岁旱民多流莩设法赈济多所全活数辨冤狱有怀百金谢者力拒之不受升礼部主客司主事转郎中出守荆州威惠并行明年大水人附高阜大树日夜嗸嗸隆命人驾小舟千艘以济之仍各给以米活者数千人是冬大雪莩者塞途又命人搭席舍于江岸以庇远来趁食者而于近境粥以啖之活者亦数千人又明年修筑黄潭等处决堤曲尽规画虽工费数万缗皆不取于民时取佛中官过郡从者杀人捕而抵罪中官恐以奇祸隆弗变政绩大着歌谣载道忽罢归民皆扶老携幼攀辕号泣至不可前祠肖像以祀之立碑曰去思归家不入城府不道时事有田二顷仅供朝夕处之裕如也 

　　○汉阳太守尚衡传 

　　夫贤者于世固以利益百姓佐天子起太平也其功行至不细矣然往往莫之尽烈夫峣峣志士不屈多摈斥死予于是葢有激焉述汉阳太守君传汉阳太守君者姓尚氏讳衡字一中同州人也身长六尺四岁能诵古诗十七授尚书州学弟子二十而孤善事母又善兄弟尝读书华山云台观教授学者三十八举于乡后举进士拜工科给事中尝出阅山海关诸路边饷边人诵焉干清宫灾乃上封事以天子不能慎位如初故至此凡十二条　敬皇帝下诏求直言乃复上四事寻又奉诏陈四事其后　天子作延寿塔祝厘两宫又上封事其辞曰臣闻大德必寿建塔延寿无是理也　陛下初即位诛戮妖僧罢法王去佛子此盛德也臣愚以事既恶于昔必不好于今必有左右之人希恩信怪妄传神异诳惑　圣听故至此也汉明梁武帝贻笑后世陛下法尧舜迈汤武而欲踵二君累大德臣愚　陛下不取也夫多言取祸自默保身臣岂不知也然宁使臣无此身不可使　陛下有此过惟陛下察焉　天子览奏改容罢其役户部尚书似锺其子受赇事觉乃劾罢未几迁户科左给事中出阅式同诸路边饷是时虏大举入寇　上命保国公朱晖都御史史琳率众数千人击之师久无功于是劾奏焉　皇上新即位又上封事二十条多直言极谏盖往时巳忤当路乃又若此遂迁浙江左参议浙俗徤讼日受数百牒剖决如流连岁大饥赈贷活数千人尝入贺万寿圣节会刘瑾用事当入见瑾瑾恶人高帻或劝其勿高帻者不听其自立类如此迁浙江左参政复改山西分莅河东道居平阳平阳多藩邸其下多冯藉以攘取民下车禁止盗王常聚众西山乃计擒杀常散其余党后乃移守冀宁道道在省城财殚事倍又游民荡子侮法败风固将有以也会流贼入寇河东薄太原甚急当是时城中官军先巳守备泽潞诸寮城守人当一门君独在南门南门者盗冲也又移檄指挥贾彪设大盘驮坂下贼由是惧走入冀南君跨马欲追击之然无兵不果会官军归自泽潞君受台檄即往追贼贼闻乃自壶关遁去廵按御史素不善君劾君玩盗宜寘于理君亦自太原奏□讼冤然竟左迁汉阳至汉阳旬日疽发背卒 

　　○武昌府知府王公銮墓志（黄佐） 

　　黄佐 
　　鹤庵王公墓在某原葬以某年月日其子范辂甫营兆域豫来请铭呜呼孤忠大节高年遐福如公者岂非鲜哉当　毅皇帝豫大巳极藩支阍焰舄奕熏灼人皆挟妾妇媚以事权贵人乃权贵人犹弗慊则赂遗之于是权贵人始说更相荐达骤至大位有忤之者辄撄奇祸于时苍梧吴公廷举忤阍几寘于死胡襄毅公世宁忤藩人又几寘于死最章章者也比予守太史时则闻鹤庵公忤阍且忤藩疏终养归凡百权贵人无善之者竟罹苛礉以老于是恻恻公长太息矣公讳銮字廷和其先蜀金堂人自雪溪公者令大庾遂家焉至元有道源院山长舜举入明温州倅汝彰传克铭传愈传瑄传仲贵则公考也以公贵封虞衡司主事公少颕敏醇谨年十二通经书选入郡学文誉日起领弘治辛酉乡荐登正德戊辰进士出宰邵武首置先师祭田劝农养老省徭节费抑豪民白诬狱循良声籍籍闻闽中擢工部都水司主事管插沽头阍人史宣以织龙衣至辱官虐民丰沛间大罹荼毒公抗疏请纠治之候命计日每言驾帖至将受拳械家人皇皇公独怡然巳而命下果逮系宣行重贿欲寘公死大杖公不死竟得直还任直遂□去继理南旺假官樊麟倚阍竖廖鹏诈诏书驰驿往返川广闽浙人皆不敢诘公独廉知其伪搜得贼赃数万解京僇麟于市由是羣小皆侧目晋都水郎中岁计有赢尽归之大司空赵公璜叹曰何都水羡余之多也内府物料羣不逞凭借江彬钱宁及阍人刘养执笔横索虽堂准至司公一切止之查算果得支杖于是各省获免官银数十万两有张朝者托请黄麻干没计堂巳准公驳送逮朝寘于法刑官相谓曰此诘奸射鵰手也逾年出知武昌旧有虎患至则引咎告神虎遂灭迹民服其精诚以土瘠用广乃节省解户盘费遂出令清出侵欺支官粮万七千石治指挥刘良等罪军政积弊之一清镇守阍人李崇儒进贡鱼鲊科敛无厌公连疏劾罢之总兵军门赞画亦裁革其马匹供应于是民困以苏有司亦得不扰政声遂湖藩冠会商船告称一茶二税公考税课经营始末谓楚府当退还武昌建议白当道未敢议行公即引证条陈恳疏于朝至再于是税课竟还武昌藩司以搉税责成于公公移文辩之楚府指摘其语谓公欺骂亲王知势不可留遂陈归养弗俟命行矣抵家承欢久之封君安人相继□终公曰人子至情吾获少伸虽三黜何恨焉舆论多之情戎御史马纪素衔公不下巳遂诬奏麻铁银两那移未明公即疏辩得白丁内外艰服阕诣铨时宰刚愎憾其不私谒竟以擅回籍碍例奏罢之南科抚廵屡荐不行公亦恬退自乐建祠修谱友于兄弟训廸子姓暇则事笔墨以自娱而诗文日益工居常节俭以助廉洁每语人曰大丈夫葢棺事始定苟豫知明日死今日不可作恶也人以名言既而阍焰日消楚藩亦降大戾公年高德邵子孙森立人咸谓有天道焉己酉十一月卒距其生成化癸巳□月寿七十有七 

　　○德安知府何宏传（县志） 

　　县志 
　　何宏字道充广东顺德人正德二年举于乡授通州学正待人和易然尚气节不可挠屈文庙分献据□与州守夏邦谟争论请于督学督学竟直宏也诸生令居舍中月课之又籍书勤惰微疵督学至则以名闻讲行四礼吊死振乏人人感劝以父忧归服除补泰州学教如通州岁饥廵抚发廪遣弟子监之曰何先生弟子必不欺也其见信于人如此迁六合知县县当孔道民棘于供亿宏均其役称画一焉辟浮屠禁奇衺淫靡之习断狱明允不畏强御即上官未尝少狥有贵戚与豪民讼久弗决刑部以宏往遂决之溧阳民坐杀人拷死相继不白御史下宏遂白尝具狱上御史田顼三反宏三执人谓必获罪矣顼竟荐之曰县令不御史所挠可不谓贤哉人以是贤顼也擢南京江西道御史六合人立生祠吏部非人宏上封事逮诏狱寻赦之迁德安知府未几以妻子丧致仕 

　　○郧阳府知府马公骙墓志铭（王崇庆） 

　　王崇庆 
