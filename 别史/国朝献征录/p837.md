<!-- { "loadSidebar": true } -->
　　宣德庚戌析吾县东北境县平湖平湖多大族而清溪之沈尤着沈自吴兴徙清溪世有闻人太守石窻公琮谨厚有文御史青壁公珒孝廉表宅里参政吾匏公棨三守壮郡时称清沈参议一山公炼方毅秉礼封君汭皋公光明经博学参政龙湫公圻有吏材大尹山阳君垔洁巳爱民后先济美世守家法渊源所渐浚发于君君讳垣字子完号鄂阳高祖昊曾祖封工部主事渭吾匏汭皋其大父父也汭皋以君贵封大理寺左评事母倪氏吾乡贤都运使颙女封孺人□幼颖粹稍长沉潜力学端靖简默不妄言笑治程朱易有名举嘉靖辛卯浙江乡试乙未登进士丙申除大理寺左寺评事历寺副寺正日谳省台狱持平恕律例有弗当辄照驳参驳追驳甚或圆审情理制决必平乃己巳而奉　玺书录囚广西出冤民刘荣等七十余人不法缚亦不刓法转谳奏当上昼如公议癸卯升汀州府知府行至河间闻内艰哀□几殒比抵几筵以封君高年故辄婉词愉色强自宽务慰封君既终丧当之官又辄跽请不欲旦夕去左右封君不听迫之行不得巳至京补守惠州府还侍封君迟回数月不忍去封君又迫之行不得巳携老仆二三人赴惠惠在岭海间难治君政先风化广辑学宫最诸生修文行严御徒吏勾校簿案事至立断务得民情钱谷出入莅以清平黠胥束手不能奸郡人皆曰太守敏达曾某豪有力宗党皆奸横凌乡曲持官府短长尝谋杀邻人莫敢发君廉得之逮至即讯词证明甚并其宗党咸底法李鉴者和平剧盗也紏羣偷负险出剽劫君设方略调兵饷言且剿贼乃遣人入巢谕祸福鉴自缚大罪支附皆解散君亦不穷治郡人又皆曰太守明毅值岁侵民大饥且转沟壑或聚盗君发廪赈赡急平籴法通有无民得全活者不啻几万人郡人又皆曰太守慈惠君天性纯表里无贰郡中旱请雨即雨潦请霁即霁郡人又皆曰太守治行神固歆之盖视事甫及期而上下孚洽会郡有利病条上诣浚府议道中中瘴卒于番禺馆舍同年沈少湖大参素重君匍匐治丧襚含得如礼惠人在会城者相率走哭太守诸僚检君故箧图书外无长物也君笃于天伦善事父母曲尽爱敬昆弟相与推盈取歉曾无间言两兄蚤世抚其后甚勤女兄蚤寡无嗣迎归礼事之余三十年君质抱淳悫不喜纷华世勤耕织饶于布粟务崇俭朴澣衣敝裘自甘粗粝历官清慎所至资给于家其与人交直道坦怀中无谷三族故旧恩礼隆洽周恤补助不吝财力尤逊志好古博综经史探讨理数及论前代治体人材及　国家遗文故事言之亹亹有条理顾善韬敛人莫之知茶陵张文隐公尝曰沈子完含章笃行可谓慥慥君子非知言哉君生于弘治辛酉闰七月日卒于嘉靖戊申十月日年仅四十有八 

　　○广东高州府知府徐公九思墓志铭（王世贞） 

　　王世贞 
