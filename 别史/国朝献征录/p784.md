<!-- { "loadSidebar": true } -->
　　李公彬字以中河南祥符人也祖延中积官至□□右布政使父谦　勑封文林郎行在山西道监察御史公性峭直疾恶甚严持论慷慨耻浮沉诡随永□癸卯领河南乡荐宣德庚戌登进士甲寅授行在山西道监察御史正统戊午　命按两淮盐法　陛辞上疏曰礼咸鹾寔天人互成或刮于地或风其水而淮南鹾利寔甲天下其部转运司正佐官监守财贿责任匪轻宜选廉正之士之臣兹行多方询察有贪黩实迹者必劾罢之乞　勑铨曹此后除补务求佳士往充其员果有清节着闻一体擢用则人不厌此官而鹾政修举矣上从之由是诸鹾吏自度不公所容者咸望风解印绶去壬戌　勑清戎山西公单车入晋移檄军司曰某尝究军旅空乏之由矣寔因本管官克削影射俾隶行伍者皆寠弱而役私门者皆富健先是止据尺籍勾稽徒劳无益某今惟密访平素投托都指挥等官门下服役者罪之令代窭弱者行伍其自首者宥隐蔽不悛者罚由是山西军旅填实无复敢给役私门者癸亥丁内艰守制还□寅□阕改浙江道监察御史戊辰擢山东按察司佥事三载当考绩适巡按御史阙员　廷议借留代巡按御史决囚景泰辛未入觐　阙下受　勑谕壬申恳乞致仕归天顺甲申诏致仕五品以上官进阶一级授中顺大夫成化戊子卒享年七十有三公尝自言曰吾自筮仕以来皆典宪臬谬以平反冤狱振厉风节巳任居官二十年未尝有枉于法者此心敢对天日云 
　　论曰余闻李佥事仕宣德正统景泰间历官内外台执宪绳违必行其志殆古之所谓刚者欤退休林樾晦迹养高与参议赵公公璧郎中贾公从矩运司同知苏公士英别驾孟公至善布衣赵公仲晦诗社友倡酬饮燕过从里闬菜羔火秫酒绝无华靡纵侈之风呜呼前辈风流不可复见矣漫识于兹以示邑子 

　　○山东按察司佥事刘公时斆墓志铭（林俊） 

　　林俊 
　　刘氏讳时斆字用行别号素庵曾祖得贤元季避地自平江徙内江之中江居焉传友义传鉴是公文封承德郎刑部主事母曾封安人刘世德隐承德公尤孝让以载植有家六子伯氏仲氏有仕阶意尤独公乎异责所必成公亦力取自副年二十五魁于乡又四年甲申第进士刑部主事转员外郎又转山东按察佥事分按东兖兖终讼积数百事逮数千人就系动数三岁公裁决浃月而尽讼之衰济南北旱先期民祷蠲租平籴药疾食瘠招流而瘗殍力且置献计巡抚以亟请于　上得发米二十万石银四万五千两钱五百五十余万民赖全活东人安公公不东乎薄也甲午巡淄川疾作犹强历数县至长清与还越七日不起年三十九察使王君琳提学杨君琅检其笥敝袍数袭俸遗无十金 

　　○佥事杨用章琎传（朱睦木挈） 

　　朱睦木挈 
　　杨琎字用章祥符人也成化十一年进士授丹徒知县会中使如浙所至缚守令置舟中得赂始释将至丹徒琎选善泅水者二人令着耆老衣冠先驰以迎中使怒曰令安在汝敢来谒我邪令左右执之二人即跃入江中潜遁去琎徐至绍曰闻公驱二人溺死江中方今　圣明之世法令森严如人命何中使惧礼谢而去虽历他所亦不复放恣云牟都御史按部丹徒以索馔器不得诬以它事免官琎奏辩得白擢南京监察御史郎中李谅以事谪静宁知州持尚书黎淳阴事率家人窃取公帑物淳不敢诘琎并劾罢之给事中某等言事忤旨众惧祸出叵测琎疏救之曰谏官乃　天子耳目若以尽职获谴则天下事谁复敢言者是　阶下自塞其耳蔽其目也奏入　上悉宥之总制两广都御史秦纮劾安远侯柳景不法诸事勘实得旨景罢纮亦致仕琎奏曰景之罪既明是纮之劾不谬也今俱免者何也且纮忠实有大畧不宜摈弃从之随起纮户部尚书琎又奏建宗忠简公祠于丹徒如岳忠武杭州故事给卒守墓春秋祀飨　上俱如所请云弘治初擢山东按察佥事以疾卒年四十九所著有弦斋藁数卷 

　　○山东按察司佥事张公嘉谟墓志铭（许宗鲁） 

　　许宗鲁 
　　公张氏讳嘉谟字舜卿居城南因以自号其先成都人也高祖才甫任易州知州国初谪戍宁夏曾祖□春祖恕父翼中成化乙酉乡试仕终山西岳阳县知县母李成化壬辰某月某日生公于岳阳比有知即耽嗜笔研书史举动颖异不类常儿弱冠宁夏卫学生耕读自力志向远到乃从故兵部尚书胡公汝砺授尚书文奇骏弘治辛酉乡试中式明年壬戌中进士录皆刻其试文程时岳阳公夫妇老寿公乃上书请终养得请归也备养至人称以孝时乃开门授徒一时英髦多出讲下正德丁卯岳阳公卒己巳服阕授兵部武选司主事公家食时稔知武选宿弊事事躬自检核吏奸不售选人大快辛未盗起山东侍郎陆公完督军平剿公与主事王崇献皆以才畧赞戎务初官军之东也日尾贼后行止视贼故贼葢猖獗功无所成公乃献议陆公谓当出奇以遏其锋审势以夺其气若徒尾其后是驱贼以自戕也何损于贼何益于民陆公是之会贼犯潍县陆公以偏师属公公提师行一日□按兵不进贼易公不□公　其怠也即夕疾行掩击大破贼斩首二千级贼遂奔河南不复犯山东矣是时从征诸将忌公功奇公复慷慨谈论不自秘由是谮作力请回部未几升车驾司员外郎癸酉蜀盗滋横　诏超兵部尚书彭公泽往征之彭公疏请公与行公告彭公曰蜀地险阻用兵难今王师西征贼心震恐势必不支若顺流而下则荆湖之忧方剧矣公若分兵属仆由汉中取道以扼夔峡公以大兵取重庆以蹙贼则成擒矣彭公深然其策后卒奏功如公策凯旋升山东按察司佥事兵备济宁酬蜀功也巳而沂州矿盗窃发　宗藩弗戢抚臣疏奏移公兵备沂州公持法厉禁无避忌由是忤触　藩邸赴愬于　朝丙子冬逮公下　诏狱在狱数月乃得白然竟由此罢去公既归退居城南别业事亲教子授徒力田如素士益二十年不移初志嘉靖癸巳公偶诗书壁间云年来慵懒谢交游日接卢医扁鹊流可叹明朝更分手短桥新柳两声秋人见之颇讶其无谓不数日卧病甫七日即不起凡得寿六十有二平生好书学篆隶行草各得其妙诗文敏捷亦成一家之言所著云岩集西行□□□□ 

　　○山东按察司佥事李君纪墓志铭（王九思） 

　　王九思 
　　君李氏讳纪字维之兴平人也少年神骨清耸入学官弟子受尚书不数年学成举成化丙午乡试年二十四矣其后五走礼部竟不第弘治壬戌以父母老于是不得巳谒选鹿邑知县鹿邑城复于隍久盗贼横起窃府库刼掠富民往往有之君至不两月先筑城城完乃下令捕盗乃均徭役抚寒饿劝农桑理狱讼久之民安盗由此息矣乃方学校课诸生彬彬然考德问业充乎其有得焉久之教化行民俗成歌颂兴矣于是抚按及藩臬诸公咸谓邑小不尽其才奏移祥符乃鹿邑之民亦北走乞留未及至而命下矣启行之日民无老幼贵贱争走攀送有泣下者然自壬戌抵甲子莅政财两年耳而民仰慕之深至于正德己巳犹磨石书其德政去思之碑焉君至祥符人见前令无能保终者咸君虑葢县附藩省令日跨马受约束于所辖少不可即诃叱甚则鞭朴之又送往迎来饮食常失节至于狱讼租赋之事暮夜始据案举烛了理漏下二二鼓以常此非大有才气鲜不仆者君于是先其大者急者职事□者种稗有绪矣扫门一钱不入久之犹夫受约束也所辖者从而礼貌之加举焉犹夫送往迎来也饮食以时犹夫暮夜了理公事也多暇与贤士大夫饮射之若是者三年会　武宗新即位君亦政成于是北上考课既归之明年丁卯召入云南道监察御史戊辰春巡视通州诸仓未几以父丧归庚午阉瑾事败君以同乡井左迁知县大学士野亭刘公陈留人也雅重君请于吏部得陈留云是时诸郡盗起守令多弃城走独陈留以君完今少保幸庵彭公总制兵马奏君治行河南第一在陈留三年而癸酉秋擢宁海知州在宁海一年化顽民擒巨盗威惠流海滨矣抚按诸公又以郡小才不克尽奏移临清南北要冲送迎无虚日又镇守太监兵备副使闸厂诸主事供亿繁费且盗贼后居民凋敝处之亦甚难也乃以委君君出自祥符以其盘根错节之余举手挥之即迎而解声称藉甚吏部两以佥事拟君不果踰三年丙子以母丧归丧毕稍迁前军都督府经历一年擢山东按察佥事奉勑提督畿内屯田其地多权贵侵渔小民君不顾一切绳之以法乃嘉靖壬午竟由此起谤君乃投劾不待报径归君自曾祖彦才祖英父寿家世农至君以文学兴在祥符绩最得勑封其父文林郎祥符知县母继母两张孺人及配康孺人皆赠封焉君入御史时瑾尚未显用事甫一年而君以忧归予知之固未与识也比瑾败咸谓君无故乃一御史祥符人举子时君甚爱之乃号于众曰如李某兴平字破不得遂有陈留之役然未久而御史者殢酒不四十死无后而君踪迹明官至大夫寿享古稀子孙勃然兴焉天道果何如也此亦足妄言者之戒 

　　○山东佥事樗庵王公烨传（王樵） 

　　王樵 
　　公讳烨字韬孟世金坛人自少读书即以古人自程度刻苦励行举南畿乡试第二嘉靖乙未进士吉安推官治狱明恕因事以礼义劝导两争者皆悦服建昌缺守其同知鸷甚不可近所司以公视其篆曰彼得王某当有改王某得彼当益进岁满迁给事留省风采凝重虽同官亦畏惮之数言事皆剀直尝一蒙　褒旨而卒以犯大僚见摈落云嘉靖初　世庙欲追崇所生张永嘉诸人以议礼合意骤见擢用于是　上留意稽古礼文之事并建　南北郊亲耕亲蚕诸礼继举则夏贵溪附赞多遂用张桂故事自都给事中擢侍读学士以至宗伯入阁中年　上留意祷祠之事谓可以永年则严嵩先意承顺尤极佞巧费寀乃宏之苐其妻与逆濠之妻兄弟也以不结附逆濠颇得时誉而嗜利险侧不下于嵩三人者公皆首论之而其论嵩尤切并及其子世蕃时嵩之奸未着而世蕃之恶人亦未尽知公在吉安葢得之先见而中其隐曲故嵩尤恨之未有以发叙迁山东武定兵备佥事以任满赴部踰限夺职旧格所无出嵩旨也遂着例公在山东尝俪御史行部而副使吴龙道病公入谒御史曰吴副使病甚危不可委□丁人非某往视不可遂辞御史而行至今东藩之僚犹道之而服其义焉公事亲孝然有弟恶于象慈弗可感严弗可绳竟以是郁郁成疾死仕宦有年赀产不增于寒素时婚嫁葺庐多称贷于人病时萧然一榻布被蔽体邑令因问疾见而深嗟重之近世讲学者竞右陆左朱号于言语文字之外得直截根本公弗动曰吾敢断之曰皆放心临终语人曰圣贤无自是之学问古今无自用之豪杰同邑范楷子正亲丧三年不入妻室公礼敬之终身唐治时雍戆直负气公常下之公有读书之室曰樗庵溪田马公尝之樗庵铭身后学者裒其遗文曰樗庵先生集凡若干卷行于世 

　　○□按察勋传（欧大任） 

　　欧大任 
