<!-- { "loadSidebar": true } -->
　　公讳宗儒字醇夫号静庵其先山西郭县人徙保定之雄县祖亨父安皆以公贵累赠通议大夫户部左侍郎祖母于氏母周氏累赠淑人公幼而颕特举动不凡比长笃志力学博极羣书弘治戊午领顺天乡荐正德戊辰登进士己巳授江西道监察御史未几奉命榷茶于陜西综理周密宿弊尽厘癸酉巡按浙江浙俗嫁女费侈或因以贫家故多有不举女者念有乖和气即严之禁仍戒谕使节省于是女生始免沉溺又多惑风水之说有亲死除丧而未葬者公谕以人死归藏之意及人子不忍之心其惑遂解于是始无暴露其棺者又贫民不克葬者多诸水火公乃置义冢至今赖焉乙亥巡按河南会有河决劳费莫计郡县苦之公即定规画慎出纳省费巨亿民力用苏复上六事于朝深切利病时赵藩军校不法居民患公以法绳之事干宗室因以势来胁公公即劾诸辅导官遂致敛手并河北乱法镇守一切按法正之风纪大振公御史时首值逆瑾擅朝政继又诸养子浊乱纪纲公守正不阿时雅重之丁丑升大理寺右丞丁内艰嘉靖癸未服阕升本部右寺丞时议大礼廷臣颇有异同公执论不移受杖几毙寻升本寺右少卿乙酉奉命偕司礼锦衣重臣往襄藩勘事公至据典执律研审详论众论韪之事竣上特降勑褒奖是时有长沙宋知府见忤当道将致大辟上复勑公往勘公至即湔除枉屈同事者欲诬宋以取媚公曰杀人以媚人吾不也事闻上嘉谕之有羊酒宝钞之赉丙戌升右副都御史巡抚贵州地方公乃力辞资望浅薄不当骤膺三品重任乃改右佥都御史以行时贵州巨盗沙保等攻刼府库声势甚炽公至相机设奇发兵剿捕遂生擒首恶斩获余党捷闻有白金袭衣之赐又逋贼王阿滕等盘据山谷二省患公用策殄灭地方遂宁复有金币之赐仍降勑奖之公以夷贻害远方欲建长策乃陈九事于朝亦赐俞允戊子以事忤当路回籍别用辛卯复起公抚治郧阳等处地方至郧阳急先务修废典表乡贤名宦以励人心旌孝子节妇以敦风化有故郧阳通判子寇韦者山东人流离公治贫不能归公之备礼纳妇遂成室家其后韦中湖省高第寔公成之也未几改巡抚山东时山东盗千百羣公至即克平民皆安堵历成章丘有洼田数多淫潦积久废沮洳公乃以田数定夫额令凿渠以通河导河流以入海匝月而就遂成膏腴癸巳以灾异自陈致仕公既去任言官交章论荐乙未复起公以原职管理院事丙申升南京户部右侍郎戊戌改户部右侍郎寻升本部左侍郎己亥春二月上南巡公扈跸勤劳旋京浃旬而卒讣闻上甚哀悼命礼工二部给祭葬焉公扬历中外三十余年蘖之操有如一日其居第卑隘自奉甚约虽淑人之冠绅衣帔尚未克备乃割香城里田数亩置义冢曰使吾乡之贫不能葬者有所归生平无私书私谒闲居则兀坐静室不妄接人虽隆寒盛暑手不释卷尝曰吾以忠孝事吾君亲以勤俭示吾子孙吾事毕矣要公之人廉不近名贞不绝俗高而不亢贵而不移积忠诚以事主崇矩范以励俗笃学以淑身平易以近民有古大臣之烈焉夫何才未竟施寿未称德皇天不吊曾不愸遗惜哉 

　　○通议大夫户部左侍郎及公宦墓志铭（孙升） 

　　孙升 
　　及氏世交河人其先有名伯恭者亢宗起家伯恭生善业儒游太学仕齐东县丞善生升升生琮琮生淮公父也两世俱以公贵赠通议大夫户部左侍郎大母高氏母张氏俱赠太淑人自齐东县丞后家世力田至公始振儒业补学官弟子骎骎有时名正德癸酉领乡荐明年举进士选授兵科给事中夫不由倅令庶官不得任台郎给舍自唐制则然至于今弗改而公以进士得之才望可知已是时流贼掠畿甸甚炽都御史宁杲讨贼无功公疏劾罢去乃后代者竟剪灭焉虏犯边边将失守言官多有论劾公独疏幸门未杜债帅成风顾欲将才兵练是塞源而浚兵流也人以确论嘉靖初奉　诏核锦衣官校革自滥者二万有奇请托不行历工科右兵科左迁宁国府知府宁国习俗诡浮号难治公诚抚义约狱讼相清会南京太仆寺议以他郡马移牧宁国舆情恟恟称不便公下令慰谕移文达其隐事遂寝民立生祠爼豆之调守怀庆以父丧归终制补凤阳迁浙江按察副使巡视海道时海寇不靖公督捕八千余人中有有力者媒孽当路事闻勒公归里听核核明无他改除陜西迁布政司参政以母丧归终制补湖广迁山西按察使右布政使转左辖所至皆举其职入光禄卿未几迁南京都察院右副都御史提督操江公于江防诸务既殚力修明乃又谓南人鲜精射者巡行诸部辄身先武弁督习之于是江淮之间臂弓腰矢者纷出矣　召拜户部右侍郎转左侍郎因病乞休　上特允致仕公讳宦字士显别号二河 

　　○户部左侍郎邹公守愚传（方万有） 

　　方万有 
　　邹守愚字君哲宋威武军节度使琪之裔父师鲁乡贡士郴州学正郴人祀焉守愚生而颕异九龄文有奇语比长学益博以儒士领嘉靖乙酉乡荐丙戌登进士授户部主事历员外郎郎中议行平籴法奏发帑金赈全陜饥劾诸中贵冒刍茭与逋逃主者诸所持论谔谔不阿司农氏倚重焉出守广州讼剧政棼多宿蠧守愚一处以至诚事存矜恻尝辨诬默释累岁系不决者至数百人有庖人烹鸡杂以茄羹色黑御史以毒巳也坐以重辟守愚独疑之令人如所具烹焉亦黑乃力争御史前曰职诚不忍见一无辜伏死地御史悟竟释之政声于是大振值岁饥设策赈济民赖以苏新会民激于征逋聚海艘变监司招之不应曰必邹使君来也守愚单骑往民望见辄涕泣解散未几属徭迫于阃帅将大讧亦得守愚一言遂解其威信服人如此莅郡四年置珍异不问类余靖广厉学官弟子多所成就拟方大琮余方□□□□知广州安南不庭　上命将征之擢守愚广东宪副恊甲兵□乃疏五事多见采纳遂督兵由浔贵人廉州闻父讣舍归其后安南降论功蒙　上赏服阕起江西宪副兼摄学政所甄拔士先后登科第显□者尤多参政湖藩授方略御苗苗遁常德饥便宜发长沙备兵米赈之全活者众既乃以前江西省试事被诬调山东又改河南历左辖时师尚诏陷归德诸州郡率兵讨平之继汴河溢岁且旱盗起梁宋间　诏以守愚巡抚其地绥驭有方境宇敉宁乃晋户部左右侍郎乙卯山陜河南大震　世庙宵旰　命大臣往秩祀河岳百神行赈恤守愚以才望当往趣入山西遂入陜西驱驰七十余日祭告殆偏赈给数万众掩骼埋胔俱一时劼办其告文皆出手撰以是积劳病作卒之日值改疏稿笔落逝计闻　上嗟悼赠右都御史谥襄惠　赐葬与祭录荫一子皆殊典也守愚宏豁爽闿平居韬芒锷不见喜愠至临大事如颷发岳立居家孝友□人交肝胆相照扬历中外者廉声冣寡嗜欲独躭书如饥渴文效韩柳晚更驰骤太史公所著有俟知堂集史疑易释义奏疏诗稿若干及家谱藏于家在广政迹最着祀名宦载广通志长子通恩授南京户部照磨叔子廸举乡贡 

　　○户部左侍郎石永传 

　　户部左侍郎石永广平府威县人嘉靖壬辰进士由中书舍人选授监察御史出南阳府知府未几坐御史事左迁滨州判官稍迁南京太仆寺丞平阳府知府历升佥都御史巡抚延绥转南京大理寺卿满三载迁南京兵部右侍郎寻进兵部左侍郎兼佥都御史总督湖广川贵军务明年召改前职嘉靖三十九年七月卒于官赠右都御史赐祭葬如例永鲠介廉静历官以风裁著称所至肃然时方尚通士多失其所守永独持清节端执自信皭然不受变流俗殁之日行李萧然家无余储可以贞士矣 

　　○户部右侍郎黄公养蒙传略 

　　黄养蒙字存一福建南安人少而警敏凡书史入目辄不忘撰者一脱手辄不易嘉靖辛丑举礼部第二人赐进士授浙遂昌剧邑前令豪猾所诬抵公廉其非辜白出之民均徭役民大称便政暇则延诸生讲论道秇孳孳无少勌擢吏部稽勋主事徧历诸司累转至考功郎中计吏之岁公日夕居曹中一切杜私谒所旌别去存悉协舆论事竣迁南京太常寺少卿晋光禄卿四十年晋南京户部右侍郎踰二载调户部公端悫重厚雝容有雅度南安故无城戊午邑毁于寇公力赞夏尹汝砺筑城之议巳而寇复至邑赖以完甘尹宫议浚万石陂公复怂慂之二事邑百世利皆成于公里人德公深相率肖其像祀之公殁遂昌亦祀公名宦祠 

　　◆郎中 

　　封都察院右佥都御史前户部郎中边公永神道碑（李杰） 
　　前户部郎中卞公荣墓志铭（薛章宪） 
　　户部郎中陈腾鸾传 

　　○封都察院右佥都御史前户部郎中边公永神道碑（李杰） 

　　李杰 
　　成化二十年三月二十日封都察院右佥都御史前户部郎中任丘边公卒于家　上特遣官谕祭兼营葬毕其子右佥都御史镛奉兵部尚书涞水张公所状事行以神道碑文请按公之先祖世其邑望族曾祖汉英祖友成皆隐不仕父复初当　太宗文皇帝靖难时率乡人归附屡立战功授世袭百户公讳永字仕远少业儒不恃荫废学入邑庠遂以书经领正统辛酉乡荐第乙丑进士拜官行人景泰庚午使安南王率其臣馆次迎谒将拜于阶上公正色责之曰外藩名知礼义者惟安南与朝鲜耳今傲慢若此礼义安在众皆矍然退拜阶下壬申使占城其国风俗恤□夷情狡诈公待之以诚接之以礼国中敬□哈密入□还公驿送其人至甘肃禁制有方供应取具生□□□□□州县其人言于甘肃守臣曰哈□□□□□□□□□□之使未有如边公者天顺简□　楚□□□□先是每祀用自金百余两公阅得其□□□□十七八后复诣　代府行丧礼阅实减费如在楚时或谓此有司常事无庸更革者公曰大同地极边民困殊甚一祭祀之需省银若干籴粟实仓廪遇饥岁可活若干人奈何仍旧弊平生所至若河南山东陜西云南足迹殆半天下未尝少通赂遗人称其廉介秩满升户部山西司员外郎丁外艰服阕复除户部贵州司督饷临清时同事者中贵四人咸怙势肆虐公一以直道处之不激不随而出纳惟公宿弊寝革民甚赖之成化戊子引年致政归甲辰春二月　朝廷推恩封公如子镛官时次孙宪适中进士公得报喜甚具冠服望　阙谢恩越再旬遂病不起春秋八十有一 

　　○前户部郎中卞公荣墓志铭（薛章宪） 

　　薛章宪 
