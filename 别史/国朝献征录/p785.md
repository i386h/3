<!-- { "loadSidebar": true } -->
　　公名勋字彝伯姓赵氏先世出宋支裔自金□□□公番禺人也少秀整颀硕长好学博通经史弱冠□郡学诸生嘉靖戊子举于乡辛丑铨授江西瑞金令瑞金贑小邑邻于闽之汀州使传旁午供给繁苦泰和安福势豪多以寄庄优免土著民久患差役贫不堪命公申请均繇始得苏息节省浮费兴起学校瑞金素乏科名弟子员戴汝器公所授经也辄举中式龙南信豊饥莩载道委往赈济存活者众署他邑事一如瑞金循良之声出于他邑不啻若瑞金民矣江西巡抚都御史张公岳巡按御史魏公谦吉交章荐之先是安远有黄乡贼洞路通闽广万山岩险征剿莫及贼叶氏世统其众也曩设军门奏给千夫长印使之羁束乙巳冬千夫长妻曾氏代夫主洞二子冲幼侄叶经紏众剽掠提督南贑都御史处公守愚奏征之官军败于贼杀一千户一县丞势张甚于是兵备副使薛公甲谓虞公曰事迫矣非赵瑞金莫办此贼幕府召问方畧公曰贼方锐战必败也今闻贼亦自困且厌其首乱者可往谕使自缚虞公壮而遣之遂挟四小隶单骑入洞初往贼犹未信列兵露刀夹道拥视公推诚慰抚曾氏相率跪服手缚叶经及梗化肆掠者数十人以献余党悉降公又谕曾氏曰官军征汝奏闻于朝今虽缚侄而二子不诣军门何以示效顺曾氏即出二子付公曰二竖子之命在公矣公曰二子即吾子也当是时诸邑闻瑞金缚贼且得曾氏二子欢呼道路公以二子入军门观者万人无不称快虞公不待奏报即以便宜赦曾氏二子送郡学观礼公再入洞筑城寨设巡司而黄乡贼无不欢呼乐业者是役也不饷一军不废一矢百年逋诛一旦归命非公筹畧豫定得其要领能不战屈服耶幕府奏功论赏虞公特疏荐焉丙午考最获封父桂如其官母梁氏妻邓氏孺人葢殊遇也其年适以治行征入丁未选授南京四川道监察御史旧规内守备太监守备国公不理细务惟人命贼情许兵马□引禀时渐不如制且役办无名窃盗攀指最民患公疏五事禁无名之差役革官司之借办罢窃盗之工价严巡捕之考核省引禀之烦劳　世宗皇帝下其奏南京守备诸司之敛戢武职犯法宪臣穷治波及无辜几至激变事闻复议参鞫之惩其首恶余皆薄治　上俞允之壬子迁山东按察佥事巡东□济南二道执法详明存心忠厚审录狱囚决配者即遣之冤抑者免齐鲁之间称明决焉岁大饥人相食巡视拯恤不遗余力豫檄州邑告赈即发不待报可民赖以生者万计捄荒之策一如龙南信豊矣佥事三年所巡按巡盐刘冯孙杨四御史前后论荐于朝甲寅以忧归遂家居不出公名令尹御史而按察尤有声五十悬车论者惜其位不究德云所著有遗集五卷藏于家 
　　外史氏曰余诸生时赵按察以御史归见泰泉先生先生方授余经离席立侍先生顾赵按察曰御史好官须做好人赵按察盘辟伏对曰敬受教袁参议者分宜氏婿也与赵按察旧同官强之起曰君但行外舅必能君地久次可中丞也赵按察谢曰君意良厚第烟霞巳癖梦不到长安陌矣夫赵按察砥砺名节如此其得于泰泉先生者岂浅尠哉此可以观赵按察也巳 

　　焦太史编缉国朝献征录卷之九十五终 

　　●焦太史编辑国朝献征录卷之九十六 

　　山东二（知府　通判　知州　吏目　知县　教谕） 

　　◆知府 

　　济宁府知府方公克勤墓版文（宋濂） 
　　□州府知府□公伟墓表（陈清） 
　　莱州府知府公坚传（何景明） 
　　莱州府知府李君楘墓志铭（李东阳） 
　　东□□府高佑传 
　　青州府知府施公峻行状（徐献忠） 
　　青州守唐公维城传（冯琦） 
　　兖州府知府宋公诺墓志铭（于慎行） 

　　○济宁府知府方公克勤墓版文（宋濂） 

　　宋濂 
