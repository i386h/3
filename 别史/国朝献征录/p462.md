<!-- { "loadSidebar": true } -->
　　济农仓积米之多近日士大夫皆不信予以所记二事明之成化戊戌岁诸廒皆满余米无可着处以七万石寄积于水次西仓先君可闲公以老人选差监守自戊戌至丁未凡十年始得放闲葢所积既多挨陈放支次第不及故也此事予所目见嘉靖甲申操江伍松月都宪巡历至松感旧赋诗有米粟陈陈岁四亿之句予见而问之曰诗举成数其实三十七万几千石葢公尝以常州推府承檄盘仓见此闻今空乏故作此诗也予所见今四十有七年日月颇远伍公盘粮在弘治壬戊方二十三年尔此言如质之伍公亦弗信也 
【 顾东江杂记】 

　　○都察院右都御史王暹传（实录） 

　　实录 
　　都察院右都御史王暹字景旸浙江山阴人永乐戊戌进士改庶吉士授刑部主事迁员外郎历河南山东陕西三按察司副使进右布政使丁母忧夺情复职正德己巳虏犯京师召至擢都察院右副都御史巡抚顺天等府地方久之巡抚河南湖广及修筑河湾转左副都御史抚安流民升右都御史考察河南湖广官吏时兵荒之余民无以生暹所至辄疏其惊疑艰苦之状乞罢年例买办及减租税民颇赖焉后以精力衰惫乞罢归吏科劾其委靡不振清誉无闻诏令致仕天顺八年八月卒年七十讣闻赐祭葬如例暹人平易寡欲不事表暴居官孜孜尽心所事所至虽无赫赫名然不失君子子綖以荫国子生今官楚府长史 

　　○资德大夫都察院右副都御史王公暹墓表（姚夔） 

　　姚夔 
　　上嗣服之初轸念老臣致仕家食者诏特进阶一级于是资德大夫都察院致仕右都御史山阴王公获进一品阶居无何以疾卒正寝事闻　上悯悼特遣官谕祭公讳暹字景阳别号慎庵宋魏国文正公十三世孙其居山阴自贞斋扈思陵南渡始曾祖均□元绍兴路令史祖大本考振宗并赠正奉大夫正治卿陕西布政使司右布政使祖妣胡氏妣倪氏俱夫人皆以公贵故公自幼颕敏读书一目数行俱下由邑庠领永乐甲午乡荐登戊戌进士第翰林庶吉士进元夕诗获宝楮之赐授刑部主事卓有能誉升员外郎两受勑诰之封并及其亲用大臣荐擢河南按察司副使丁父忧服阕调山东随调陕西专督粮储有劳升布政使司右布政使综理繁剧庶务克熙奉勑劝济得米一百五十余万石岁用不欺立范文正公祠于延安民祷雨辄应咸感公欲立碑纪其德公禁止之丁母忧去任吏民请留　上遣官邀诸途夺情复任九载秩满应迁进朝论难其代俾守原职以慰陕民赐诰命加赠三代同其官正统乙巳胡马饮芦沟京师戒严　上收用老成人以护根本驿召公还升都察院右副都御史守正阳门严饬备御虏不敢近时远迩军民惊散聚城下嗷嗷待毙公启西直门悉放入赖以存活者万计寻勑公安抚顺天等府及镇守天筹山陵筑立城堡统军剿贼遂奏罢被贼郡县岁课物料民安之勑公巡抚河南湖广兼修筑沙湾悉听便宜行事保定张普山以妖言煽众于陈州公发兵擒普山诛之事遂定奏修河用工次第宜自黑洋山抵萧县每十里置铺专人提督修治仍乞减免济南兖州科差以苏民困未几升右副都御史公奏开封等府水灾其远年粮草乞量别州县运纳又奏顺天山西山东等处复业流民宜令有司抚恤宽免粮差又奉勑考察河南湖广凤阳官员去留唯允又奉勑赈济河南徐州饥民因奏开封等府州县灾伤五十一处乞蠲该年夏税之半凡所奏　上皆从之公虑黄河水势渐及汴城筑堤四十余里捍其外城用不溺公年几六十以灾异上疏自劾乞罢归田里情恳甚　上慨然许之陛辞蒙燕劳遂行巳而河南官民交章乞留公巳去矣既致仕杜门谢客优游林泉十余年而没享年七十所著有慎庵集四十卷奏议二十卷藏于家公人刚直不苟居官孜孜政务遇事敢不狥于私利不挠于权势人敬畏之坐是亦人所忌上赖朝廷委任不疑而公亦能随分自效确不所动故其所立事业赫然于时又能以礼自将急流勇退非有所养能然哉 

　　○右都御史合阳李公实传（何悌） 

　　何悌 
　　公名实字孟诚姓李氏别号虗庵先世居江西武陵高祖卬十郎元时以儒起家官潼川路同知曾祖友政始来居合州乐善坊因占籍焉祖永恭父祥皆以公贵赠封资善大夫都察院右都御史祖母史氏母柯氏俱赠封夫人初柯夫人梦巨蛇绕身既而诞公适五月二十日俗以是日龙会因以命公小字公状貌丰伟胷次高明弱冠时曾商游江南归途舟败几危遂奋业儒术郡庠弟子员颕敏之资博洽之学坏奇之文一时流辈所推正统辛酉以诗经领四川省乡荐明年壬戌第进士乙丑春擢礼科给事中屡上章疏咸切时弊己巳秋　英宗皇帝北狩留虏庭景泰庚午公被　命历淮杨诸郡招募义兵二万余赴都□策应时有豪猾乘机倡乱河道害者公严禁以法遂帖然五月进本科都给事中章月数上爱公者戒以宜少慎默恐贾祸公曰吾所任言官也食禄而旷职耻莫大焉何敢身谋也闻者愧服六月九剌脱脱十花王太师也先人来议和诏命在京堂上官有如富弼文天祥者往使莫有应者公曰国家养士正备缓急之用况主辱臣死义也其可避难毅然请行　上悦升公礼部右侍郎充瓦剌正使大理寺少卿罗绮副之公具奏八事皆与虏所当议者　上览之曰事难预度卿至彼随机应变处之七月一日陛辞面受诏勑赐白金文绮及一品服从一十六人经愉河驿居庸关怀来卫六日过狼山次土木葢我师失利处再进历赤城毡帽山独石开平沙城小黄河九十九海子屡逄虏骑冲斥公语以我天朝使者毋得妄动虏下马罗拜因前导十一日抵也先营相见以宾主礼责以大义气壮词直虏酋悦服具奶酪礼甚恭许奉銮舆南还次日朝见　英宗行在所面定回銮之计领书辞归奏换奉迎勑再使往还备尝艰险　英宗还都朝廷嘉公劳绩进资善大夫都察院右都御史巡抚湖广赐诰以公所居官赠封三代苗寇患以兵剿之岷王谋不车丸擒送京师除凶暴安善良恩威并行政化大洽五年甲戌诏还掌院事风裁凛然六年乙亥春母柯夫人殁守制　英宗复辟有忌公者谗之免官家居天顺癸未乡人有讼公于朝者逮系锦衣卫狱时卫使门达擅权作威福素忌公威名且入千户侯爵之谮将不利于公一日　英宗坐便殿召达令问公有何言达覆奏以公云其所言者非臣下所得闻必面陈乃可　英宗俛首泣下因不豫而入达退而惧不敢加害后数日　英宗登遐　宪宗嗣统廉知公无□给还所没家赀令冠带间住甫抵家而父殁将葬阴雨连旬公默祷至葬日开霁既葬复如初人以忠孝所感成化八年壬辰驿诏赴阙沮于言者复职致仕优游田里几三十年以山水文籍自娱二十一年乙巳八月二十七日卒距生永乐癸巳得年七十有三讣闻遣官造坟布政司谕祭　恩礼备至云 
　　赞曰上生两间能建立事功者一曰识见二曰才能三曰气节非识见无以烛大机非才能无以当大任非气节无以处大变公也兼而有之所以贤谏官良使臣明执法随用而效声绩炳然或以其使北一事方之富郑公予以郑公当两国和平之时而公适逄天地反复之际时势难易必有能辩之者呜呼若公者其亦豪杰之士乎哉 

　　○都御史赵公文博行状（王云凤） 

　　王云凤 
　　都御史赵公山西代州人讳文博字子约景泰甲戌进士除监察御史谪陜西淳化令迁守卫辉调巩昌陟陜西布政司右参政山东右布政左布政都察院右副都御史祖讳思明父讳忠河南桐乡令俱赠右副都御史祖妣妣俱赠淑人公御史按河南南畿有声景泰丙子偕同列紏奏忠国公石亨罪　英庙亲讯于别殿下锦衣狱值雷雨之变始得释谪官以去后亨事败　上悟斜奏者非妄诏吏部简拔公遂守卫辉时境内久旱公祷于神而得雨新孔子庙及诸生馆舍民莫知费所出地濒河旧有舟六特供藩臬意所遣公疏罢之藩臬有欲中以祸者公又疏闻朝廷遣官核之直公改临洮临洮杂戎号难治公治之如卫辉以荐改巩昌务殷逋税积多公至期月而治如在临洮时参政西戎寇奉檄督军竟以捷报都御史巡抚河南岁凶民艰食公赈贷有方民忘其饥陜西流民率闻风来归公瘁躬竭思以居以哺民忘其流千户席英与其党盗京城惧事觉乃昼甲以行都人莫敢撄肆掠于所过地武臣以诏提兵数千蹑其后南走千余里亦莫敢迫至河公以计擒之械送京师□诛有文绮之赐成化丁未罢归遂不复起家居十一年弘治丁巳卒年七十有三 

　　○资善大夫都察院右都御史邹公吴墓志铭（康海） 

　　康海 
