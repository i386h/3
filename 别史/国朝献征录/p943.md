<!-- { "loadSidebar": true } -->
　　濮城之南四十里有贾鲁河河口之北山有祠州守余干李侯缉防建祀宋孝子并其妻辛节妇以故称孝节祠予恐其日久湮没无闻也乃传云孝子宋氏名显章字文光别号藻汀上世不可考曾大父某大父某父恒义官自　明兴濮人世居孙旺村族大以蕃郡着姓孝子长身而黔端质简重不妄言笑不泛交游意朴如也幼充郡弟子员常服制如深衣而色纯素洁白望之俨然读书理解负文学之望作字用草竹笔体画遒劲自成一家时或吟咏出人意表应试东省时有携朱文公所书真笔六日驱车过上阳四绝句来售问其直须四千即如数偿之人有以赝疑者笑而不荅惇俗慕古盖清雅人也其弟后以之殉葬义官公感疾忧形于色自出近郊迎医未至而义官公殁奔归擗踊不欲生乃勉营兆域舍殓祭葬俱依文公礼不用浮屠深恸不获视亲之属纩也乃庐之墓侧朝夕哭奠吊者无弗悯恻感悦以宋公有子而宋生能行古道也蓟盗刘六等倡乱其党过庐逡廵不□近向□□拜而去翔鸠驯兔殆又不及亦大异矣服制周□□六月而禫郡人东山李公晟高才能诗善属文喜谈兵气盖一世与人慎许可闻孝子之行曰过于孝者也增重士林称不容口诗吊之又躬往候之将风于一时可并见其人矣既殁郡人李司徒瓒诗挽之后数年郡人倪侍御宗岳以孝子之行告其友南海黄太史佐太史追诔之歌楚些招焉呜呼孝子可不朽也义官公三子仲季初艰生殖家用时不足恐贻母氏忧乃孝子筹划综理躬自率于外虽米盐之细经纪罔遗计日分直妯娌更番其妻辛节妇又未尝不先之于内以故家政井井咸有秩序孝子食饩应试再不利亦不急急于名惟恐去其母无以解于怀也年四十无子谋之先大夫且曰不见先人见其执友所以告也盖先大夫与义官公雅相敬云未几孝子殁竟无子立弟之子法古嗣辛节妇者同郡县丞实之女出诗礼之族被刑于之化妇职甚修庭无间言方孝子在殡自缢死故祠并称孝节云论曰余孝子传盖伤行善者不食其报而疑天道之懵懵也人之强悍恣睢秦越视其亲者何限而多子且历年所也孝子于其亲生事葬祭皆如礼而乃不寿以死而无子又未能少沾一命以遂生平乃赍志以殁于天道何如也虽然司徒挽之太史诔之郡守祠祀之郡人信之行道之人式之是天道之有终矣予视孝子通家兄弟也知最详孝子无后可托或信予之不侫也 

　　○孝子刘文焕传 

　　刘文焕字世英永平府乐亭县省祭官素行端朴吏无过父早逝事母王氏孝妻卢氏又孝姑疾焚香祝天誓冬着单衣者三年疾果愈姑殁愿庐墓文焕曰庐墓此子事也葬母后即庐墓所哀毁骨立每日举土三次坟而可望数里尝凿井墓傍汲以自爨不数尺泉水涌出始苦忽甘人以孝感号其井曰孝子泉署县事推官沈之唫奖之给米而至其庐闻其言劬劳罔极抱蓼莪之戚乃思归而侍亲文焕丧毕命知县迎之路沈选给事中不赴任而告病归养盖不负文焕所感也 

　　○刘孝子闵传 

　　刘闵字子贤幼有至性少长知学动循古礼造次不苟家甚贫极力养母定省温青疾不解带母或恚怒则衣冠跪床下竟夕不敢起以父早亡与祖母二丧不克葬遂断酒肉远房室训徒邻邑朔望则号哭于殡所如是者三年邻族怜之助其葬母殁哀毁骨立庐墓侧衰绖蔬食终甚丧祭祀必斋沐率男妇奠献一如文公家礼闺门严肃妻失爱于母出之终身不复娶林少保俊起留台疏于朝曰刘闵学行高古虽词藻不逮而德宇道风人自难及宜征侍青宫讲读不报御史宗彝知府陈效又荐之诏授本县儒学训导前后按部大夫及守令率与钧礼时致馈以赒其乏所著有家礼考注昭穆图宗子说五伦启蒙孝经刊误等书藏于家侄孙自省乡举历长沙府同知持身敦朴临事周慎颇有闵家风 

　　○方孝子重杰传（郡志） 

　　郡志 
　　方重杰字思兴世居后塘尚书谥简肃冢子也少奇俊老成侍父仕粤值黎人符南蛇构乱父在军中历三年所母陈氏病剧徧叩诸叶扁弗効重杰心皇皇一夕焚香吁天曰母以父忧子恃母育愿母生即眇躬奚恤哉乃密匕首割左臂肉和粥以进母啖之止疾寻愈嗣有讹传父遭兵衂者母辄惊怖卒重杰殡殓弗愆于礼哀毁陨复苏年方十五也粤诸父老靡弗咄咄嗟异扶衬还遇夜虽风雨露次弗离遇荒林野薮声乌乌孺慕使人不忍闻当其父与叔左方伯良节一时并仕膴显重杰独閴处对古圣贤户外事若不闻足不践公庭父清白吏俸入不足庇其家重杰能同苦节韦布粝食奚啻蓬累然父殁庐于墓侧时有朱蛇盘旋庐舍中弗去者旬日台司行檄奖扁其门重杰尝受业于东所张诩操养渐充正德己卯举于乡再上春官不第遂脱迹名场卓然心性之学甘淡薄绝嗜好以颜子渊程明道矩矱妙契疾书根极要领着希明录以见志后病呕血卒属纩之日令其子讲疏食水饮章歌归去来辞自挽有心广骵胖之句论者谓其充养静定以至死不乱云大理卿黄巩尝曰简肃之有重杰犹张忠献之有南轩也学宪江以达檄送孝子祠与唐林攒明陈茂烈诸公并祀　世宗庙廵按御史曾佩疏言其孝行诏立坊旌表重杰子梦升字君符郡庠生因父羸疾亦尝舐粪割臂肉愿以身代孝义彰闻屡经褒奖督学田汝成特寘于优等廪食之将贡卒人称世孝云 

　　○周孝子聘传（方学渐） 

　　方学渐 
　　周聘字延聘别号克斋幼有至性八岁受小学论语津津有向往意父铣母钱氏旦夕揖必恭出入必告弱冠籍邑愽士诸生慨然曰古圣人垂训岂其华言猎世资将躬行是迪人子服青衿乃不能愉愉翼翼为两大人色驩恶用呕呕占毕温凊定省问安视膳探亲志所向殚力而图怡色而承之终身不替常曰行一不义非孝也言一不信非孝也受一不洁非孝也禔躬斤斤不迩匪彝应试于池州群寓一楼盛夏袒禓适有艳妇竞趋而下观延聘独衣冠危坐楼上曰使知楼有人弟仲耳叔听既婚食指渐繁父母命析箸延聘曰儿业巳受书何忍矢见疆亩二弟所欲归余于聘耳故分田独洼涝延聘安之授经自食其室灾乡邻趋救延聘止之曰天实有讨于不肖敢拒命乎望火百拜而巳嘉靖末外艰辟踊哀恸水浆不入口七日几殆弟执饮强之少许始醊粥不茹蔬曰三奠奠必孺子慕寝苦枕块不离丧次岁余勿谓其子曰旦日远客来预具巳果然自是言休咎颇验或问先生不解占候术何能前知曰吾心似觉如此无何内艰禀礼致哀一如前丧欲附葬先陇宗人难之延聘曰匪宗人之尤惟予不肖有罪哀奠至六年宗人曰时可免丧矣延聘曰大事未襄霄壤间一巨憝安忍从锦衣者后乎衰绖不去其身哀号不绝于口深墨之容常如袒免十年不踰阈苦败块刓乡人靡不悯恻仪部阮公自嵩言于邑令李公尚默参藩张公淳亦言之李公乃表其宅捐白金八两使诸生齐则肃往营葬于时宗人感其孝许葬先陇或谓当诣县谢延聘曰令自治邑计吾何谢族有诸生者代谢之李公叹曰不谢然后见周生人曰服未可阕乎延聘曰人子而以亲丧烦长吏其何能安又服二年然后释起复至学宫慱士先生曰知今岁卿荐乎对曰举者三其一新生卒如其言然继此不复谈来事矣晚酷贫二子应氐应尾渔樵以尸饔延聘戒之曰山河非吾有渔鰕鲫樵荆榛足矣勿取大偶得一鲤延聘怒曰过取之谓窃求其主而还之乡饮欲宾延聘延聘逃越数年慱士先生使人以他事罗至邑就而强之始一出诸生色喜若景星之耀于前也优游衡门七十余卒 

　　○归氏二孝子传（归有光） 

　　归有光 
　　归氏二孝子予既列之家乘矣以其行之卓而身微贱独其宗亲邻里知之于是思以广其传焉孝子讳金戊字汝威早丧母父更娶后妻生子孝子由是失爱父提孝子索大杖与之曰母徒手伤乃力也家贫食不足以赡炊将熟即諓諓罪过孝子父大怒逐之于是母子得以饱食孝子数困匍匐道中比归父母相与言曰有子不居家在外作贼耳又复杖之屡濒于死方孝子依依户外欲入不敢俯首窃泪下邻里莫不怜也父卒母独与其子居孝子摈不见因贩盐市中时私其弟问母饮食致甘鲜焉正德庚午大饥母不能自活孝子往涕泣奉迎母内自惭终感孝子诚恳从之孝子得食先母弟而巳有饥色弟寻死终身怡然孝子少饥饿面黄而体瘠小族人呼菜大人嘉靖壬辰孝子金戊无疾而卒孝子既老且死终不言其后母事也绣字华伯孝子之族子亦贩盐以养母巳又坐市舍仲卖麻与弟终纬友爱无间纬以事坐系华伯力营救纬又不自检犯者数四华伯所转卖者计常终岁无他故才给蔬食一经官事耗其母钱终始无愠容华伯妻朱氏每制衣必三袭令兄弟均平曰二叔无室岂可使君独被完洁邪叔之亡妻有遗子抚爱之如巳出然华伯人见之以市人也赞曰二孝子出没市贩之间生平不识诗书遭罹屯变无恒产以自润而不变其行斯亦难矣华伯夫妇如鼓瑟汝威卒变顽嚚考其终皆有以自达由是言之士之独行而忧寡和者视此可愧也 

　　○孝子何伦传（赵镗） 

　　赵镗 
　　何伦字宗道别号东山江山县人天性至孝居父忧哀毁踰礼忌日辄咨嗟涕泣如初丧时事母毛氏尤谨温凊定省事事必如礼家虽贫而甘旨不缺衣服必备或营办不足辄假贷于人一日母失鸡豚阳寻觅而阴求其似者以进或笑其迂则曰不若是何以尉吾母心及母亡殡敛一遵古礼三年疏食如一日丧毕犹不释服不入内乡饮亦不赴曰吾亲在浅土吾其忍乎郡守克斋李公县尹刘黄二公咸贻之葬赙对使者拜受于家终不造谢曰吾罪人不敢至公庭也孝子贫失学年二十七始发愤读书初从阳明先生讲学于越既而复从王心斋王龙溪薛中离诸公游晚年复拜甘泉先生于南都及归充然如有得也曰与西山东溪诸公切劘以终其身孝子无子一女壻柴惟道亦高士云赵先生镗曰予髫时犹及见孝子今屡□孝子巷门辄低徊景慕不忍去因询其遣事知孝子□而介人也一邑令欲见孝子孝子不屈适族人有重役令曰孝子一见我可免也孝子薄其人竟不往族人怨且詈不顾也有酗酒者挤孝子于沟同行者欲殴之孝子曰此飘瓦触舟者类也奚殴又一夜盗入其室窃器物而出孝子觉其人而不呼将取釜始言曰此盍留以备吾母晨炊乎盗赧然尽还其器物大声曰盗孝子者不祥自是其人不复盗噫若孝子者将非王彦方之流也欤 

　　○崔鉴传（吴桂芳） 

　　吴桂芳 
　　上二十四年九月予自云南部来董犴厅事有崔鉴者以母故杀父嬖下狱维时司寇廷平咸怜其幼能激义请于朝　上可之得减死论予亲讯其事壮其志作传焉 
