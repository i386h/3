<!-- { "loadSidebar": true } -->
　　御史大夫陈宁传（廖道南） 
　　御史台右御史大夫祥符安公然传（黄金） 

　　○御史大夫陈宁传（廖道南） 

　　廖道南 
　　陈宁初名亮长沙茶陵人元末为镇江小吏从军至金陵代诸将言事英辩迭出　高皇帝异之赐名宁设江南行省掾吏历中书省参议凡朝廷制度咸预稽详吴元年出知广德岁大旱奏免租弗允宁躬赴阙上言天灾民饥催租太急是为张士诚驱民也　上曰尔乃胆大敢为此言耶竟从之迁浙江按察使适皂隶小毛讼其隐过逮系应天狱久乃释之降太仓市舶捷举洪武元年召入为司农卿迁兵部尚书二年出知□江府复拜中书省右丞三年又出知苏州府迁浙江行省参知政事复召为御史中丞六年正月丙午同宋濂拜甘露一日率侍御史商暠入奏上御东阁免冠而栉遣人止之移入便殿栉巳正冠方召见其以严见惮如此九年八月同汪广洋紏奏韩国公李善□□曰善长位为太师爵以上公礼命之荣冠乎文武子祺复尚公主顾乃佯为愚戆孤恩失礼请置刑典以致厥罪于是善长父子徒跣待罪　上命释之寻加宁为荣禄大夫晋御史大夫学士宋濂撰其母诔曰有子曰宁赋资颕拔禀识刚□寤寐□经欲明体以适用参错诸务思致君以泽民□之季□四海兴戎乃崎岖于兵间寻盘旋于江表适值　圣主龙飞羣雄川赴庆风云之嘉会喜鱼水之相逢试以檄文辞意雄伟听其谈辩筹策深弘遂署为东曹掾当大将四往之日正羽书交驰之时酬荅整暇事无凝滞会淮安纳欵奉命征兵甫高邮之斯屇俄伪吴之见絷抗论弗屈陈义益高因詟服其强捍又获遣还于朝署由是入赞省垣出掌邦宪恊恭而庶政惟和震荡而百任自避其出守剧府也刬累政之极弊登难集之积赋政令所及精采一新其参预机务也立经陈纪期底隆平之治献可赞否益尽匡弼之忠泊乎执法中台澄清诸道白简紏劾物无遁情赤墀敷奏廷无留议葢持巳清白洁如雪遇事果决捷如风雨所以姓名达于寰宇政事书于竹帛信无愧古之名臣者矣先是兵燹方张母子暌隔　皇上录贤念功俾从间道迎养赐之以金缯居之以室庐恩宠便蕃焜煌无比动荐绅之慕艳形骚人之歌咏佥谓母氏德积于躬禄被嗣续身具膺于五福养不减于三牲安享尊荣以及考终衣食赙襚之厚棺椁宅兆之□亦□□□长即御史中丞宁也仲□宽季克复窃闻人才固因山川而生山川必籍人才而显日卷此茶陵旧称良郡得名肇于汉侯高隐闻于唐哲年祀虽遐简册靡载终无宏伟之才符此高深之气惟中丞公生逢景运谋猷才畧以佐兴王之业忠贞鲠亮上结万乘之知勋伐炳朗声华赫奕理应有待名始不诬庸因造铭以纪嘉绩云耳十三年正月甲午御史涂节告变谓宁附和丞相胡惟庸坐省中阅天下军马图籍其在苏州督催粮饷烧铁烙人其子孟麟泣谏杖之至死　上曰宁于其子如此奚有于君父耶遂赐死 

　　○御史台右御史大夫祥符安公然传（黄金） 

　　黄金 
　　安然开封祥符人徙居颖州元季为山东行省左丞守莱州大军下山东然率众归附洪武元年授起居注转给事中寻擢山东行省参政立心平正抚绥勤劳禄止养身余以给公用二年召还为工部尚书五年除河南参政九年改行省为布政使司升浙江布政使十二年升御史台右大夫十三年改左中丞夏五月癸巳坐事免官还乡未几复召为四辅官每论事赐坐多所裨益十四年秋八月庚申以疾卒年□十八　上念其来归之诚亲□文□□祭之其略曰尔中土之士当元季从事义旅效力于元及元运既终我师长驱齐鲁是以弃归归我其来甚诚朕用尔嘉数授重位尝干于法朕特释之昨为朝无旧臣复召尔来所望加诚事朕何□遽以疾终朕思初归之义以牲醴致奠尔其享之 

　　◆都御史 

　　袁泰传（李邦兴　范浚　艾良附　廖道南） 
　　都御史练公子宁传（郑晓） 
　　都御史景公清传（郑晓） 
　　都御史陈瑛传（雷礼） 
　　都御史刘观传（雷礼） 
　　都御史陈德文传（雷礼） 
　　右都御史王公彰传（朱睦木挈） 
　　资善大夫都察院右都御史熊公槩神道碑铭（杨荣） 
　　都御史顾公佐传（京学志） 
　　荣禄大夫太子太保都察院左都御史赠少保谥僖敏陈公谧墓碣铭（商辂） 
　　都御史罗公通传（罗氏家乘） 
　　都察院右都御史洪英传（实录） 
　　资善大夫都察院左都御史赠少保谥庄愍寇公深墓表（彭时） 
　　太子少保都察院左都御史李公宾传 
　　都察院右副都御史朱英传（实录） 
　　太子少保都察院右都御史赠荣禄大夫太子太保朱公英神道碑（刘珝） 
　　资德大夫正治上卿都察院左都御史赠太子太保谥恭简戴公珊墓志铭（李东阳） 
　　戴公珊传（雷礼） 
　　资德大夫正治土卿都察院左都御史赠太子少保谥简肃张公敷华神道碑铭（李东阳） 
　　张简肃公传（罗洪先） 
　　资善大夫都察院左都御史东田马公中锡墓志铭（靳贵） 
　　资善大夫都察院右都御史赠工部尚书王公鼎神道碑铭（杨廷和） 
　　都察院右都御史太子太保谥庄襄俞公谏□志铭（乔宇） 
　　都察院左都御史西轩陈公金神道碑（蒋冕） 
　　都察院左都御史王公璟传 
　　资政大夫都察院右都御史张公纶墓志铭（费宏） 
　　资政大夫都察院左都御史桂岩边公宪神道碑（费宏） 
　　资政大夫□□□□都御史赠太子少保吏部尚书□□□□公景神道碑（严嵩） 
　　荣禄大夫太子太保都察院左都御史赠少□谥简肃东洲屠公侨墓志铭（吕本） 
　　都察院左都御史周公延传 
　　维风稨 
　　太子少保都察院左都御史临溪张公永明墓志铭 
　　都御史潘恭定公恩传（王世贞） 
　　太子少保都察院左都御史赠太子太保葛端肃公守礼神道碑铭（于慎行） 
　　御史大夫李敏肃公世达传（澹园集） 

　　○袁泰传（李邦兴　范浚　艾良附　廖道南） 

　　廖道南 
　　袁泰其先夷陵州人徙山西蒲州之万泉洪武四年□科登进士初授鄠县丞泰自陈祖贯改罗山县□十八年正月擢都察院试佥都御史二十三年闰四月迁左副都御史二十四年十二月拜右都御史为人才辩明于律法有能名然颇深刻尝鞫经历王爵鍜成其狱爵属吏薛希胜当连坐诣大理白其枉泰欲掩其失嗾河南道御史寘之法　上召廷臣会审爵冤始雪于是御史夏长文等劾泰面欺其弹文乃□缙所草也　上责泰曰国家治在法而持法平者□□也今若此欲无冤得乎二十五年八月庚戌卒李邦兴宁乡人洪武中贡入冑监拜北平道监察御史历升佥都御史独秉风裁权贵敛迹时有范浚艾良范浚大冶人以贡拜监察御史历升佥都御史　艾良监利人洪武乙卯乡荐历官大理寺丞 
　　史南曰夫御史之职壹其典柄以治邦国贰其叙计以正百官参其则两以平万民而都御史之职则又兼大夫中丞其权益重内则颁命受令以赞君出治外则握纪衔宪以　国贞度我　皇祖初设御史台后改都察院列诸道以总十三省权既重矣责不愈难乎赞曰袁泰过刻起家万泉兴邦持纪权右避焉范浚艾良抟空思骞见无礼者乌爵鹰鹯 

　　○都御史练公子宁传（郑晓） 

　　郑晓 
　　练公子宁名安以字行新淦人洪武十八年进士父伯尚洪武间为起居注直言忤旨出为广德州同知迁临江镇安二府通判公初从乡长者□□先生游命赋水竹村居诗曰千山暮雨石泉通一夜春雷箨长龙稍长与金少保相友善谓之曰异日子必为良臣我必为忠臣廷对言近日朝廷用人狥名而不求实小善骤进小过辄戮非育才用人之道剀切不顾忌讳　上亲擢第二授翰林修撰未几内艰杜门屏迹力行丧礼服阕复除翰林升副都御史工部侍郎建文初即位改吏部与蹇义为左右侍郎又改御史大夫李景隆奸邪怀异志屡败召还公执景隆于朝数其罪请诛之不听愤激叩首言此卖国贼臣备员执法不能除奸请先伏诛遂罢朝靖难兵既渡淮靖江府长史萧用道衡府纪善周是修上书论大计指斥用事者误国书下廷臣及两人议用事者怒诟二人子宁曰事巳至此尚不能容言者乎诟者愧而止　文皇即位縳公至语不逊断其舌曰吾欲效周公辅成王公手探舌血大书地上成王安在遂族其家姻戚逮戍边者百五十一人越数年吉水钱习礼以未及逮为乡人所持恒怀不安以告杨荣荣乘间以闻　文皇欣然曰使练子宁尚在朕固当用之况习礼乎公所著诗文名金川玉屑集正德中江西提学副使李梦阳为金川书院祠公刊其集行于世 

　　○都御史景公清传（郑晓） 

　　郑晓 
　　景公清本姓耿真宁人洪武二十七年进士第二人倜傥尚大节领乡荐游国学时同舍生有秘书公求而不与固请约明旦即还书生旦往索曰吾不知何书亦未假书于汝生忿讼于祭酒公即持所假书往见曰此清灯窗所业书即诵彻卷祭酒问生生不能诵一词祭酒叱生退公出即以书还生曰吾以子珍秘太甚特以相戏耳初公赴举时过淳化主家有女为妖所凭公宿其家是夜妖不至去却复来女诘之曰避景秀才旦日女以告其父父追及公语之故公书景公在此四字令父归粘于户妖遂绝不至公试礼部第三录诗书二经入翰林三载改监察御史三十年春召见嘉其才命署都察院左佥都御史与实俸是夏台臣邓文鉴刘观及公奏事罢以疏事讹怀印入刑科更疏为给事中劾下诏狱寻宥之出川陜巡察私茶建文即位擢左都御史大夫　文皇继统方孝孺练子宁等死而公独委蛇侍朝人颇疑之一日早朝公绯衣入先是者奏文曲犯帝座甚急　文皇因疑公及朝公□着□遂□之得所带剑诘责不屈而死是□是□□□□□□□□□□人殿廷为厉又命□□□□□□□□□□□□□□里为墟 

　　○都御史陈瑛传（雷礼） 

　　雷礼 
