<!-- { "loadSidebar": true } -->
　　公讳栋字伯直号太华其先直隶巢县人高祖德才元末避乱关中占籍长安曾祖义隐德弗耀祖宽父真皆以公贵赠通议大夫兵部左侍郎兼都察院右佥都御史祖母姜氏母左氏俱赠淑人公生而岐嶷读书一览辄悟比为学官弟子督学朱凌溪先生以国士待之正德癸酉举乡试二名辛巳登进士选授河南道监察御史公□邑独立坐失朝仪调直隶宜兴知县公体恤民隐厘正士习筑便桥修学舍邑有巨狭貘貐其土公首寘于法士庶咸悦嘉靖癸未丁通议公忧邑民肖像祀之丙戌大学士邃庵杨公疏荐升顺天府通判戊子　上命修通惠河进升工部都坐司郎中公疏凿故道蓄潴上流建闸筑堤务图久远甫五月而告成自是粮运直抵大通桥岁省输费十二万缗　上心嘉悦升俸一级赐白金彩币寻升通政使司右通政仍督河务辛卯京师恭建四郊临清陶甓官军疲于传运公疏请过漕舟不论公私量为附载上下便之足岁升太仆寺卿奉使河南册封周府壬辰九月转都察院左佥都御史廵抚大同是时彗星出于井之未度朝议汹汹以为大学士某辅政之应公考索象纬玩绎图经上疏畧曰井之未度大同分野彗色苍赤兆主兵变期年之后大同当有围城蹶将之灾闻者啧啧诬为党附公至镇申严纪律拊循营伍虏入高山站选将励兵俘四十九级边境肃然无何台臣仍以星数论公左迁四川布政司左参议公去三月大同军乱据城肆逆果如公言人始服先见云公家居十有八年庚戌八月虏犯畿辅　上赫然震怒思靖边圉大学士华亭徐公时为大宗伯具疏荐公　上召公为右副都御史开府蓟州提督军务公感激遭逢遍历关险自山海抵居庸延袤二千余里修筑边防分为十区计区戍兵计兵设将远近冲缓各相联属一遇警报互相策应复恐兵分势寡各设游兵列营应援因疏安攘六事　上悉允行自是丑虏震慑疆场宁谥矣辛亥　上进公兵部右侍郎兼右佥都御史总督蓟辽保定军务咸宁侯仇鸾骄横贪功请伐朵颜福余泰宁三卫　上降勑令公会剿之公抗疏谏止藉藁待罪谓三卫为我藩篱世修职贡庚戊之变实逆酋陈通事吟舟儿为之向导乃若因兹小丑大开边隙是自彻藩篱增一勍敌如社稷陵寝何　上若曰御史言是伐卫事竟寝顷之公密遣将士指授方畧擒向导二酋以献　上进公左侍郎荫一子锦衣卫正千户壬子擒黠虏孙黑子等　上赐白金文绮荫一子冠带总旗兵部第其功状乃于正千户加荫二级命公冢孙承勋为锦衣卫指挥同知公历督府三年计修边墙三万八千丈计获俘虏三百三十级甲寅考绩　上进公右都御史兼兵部左侍郎荫子瑛为国子生公寻上疏乞休　上赐俞允后四年丁巳侍郎吴某因台臣论列辩疏及公奉旨闲住隆庆戊辰太宰杨公以抚臣疏请奉诏具题致仕进公阶资德大夫今　上御极公年跻八十三矣有司奉诏问劳仪币优缛公望阙稽首感极泣下秦王雅重礼公亲临问焉越明年为万历癸酉五月十一日公以疾不起距其生为弘治庚戌寿八十有四公博综羣籍笃嗜数学商确古今如指掌上临机应变算无遗策议者尝欲起公总持国计不果识者惜之所著有督府奏议诗文各若干卷 

　　○资善大夫都察院右都御史兼兵部左侍郎思质王公忬墓志铭（李春芳） 

　　资善大夫都察院右都御史兼兵部左侍郎思质王公忬墓志铭 【 总督】 

　　李春芳 
　　都御史思质王公者吴郡太仓州人也以明经起家累官至右都御史　肃皇帝时严氏窃权以私惠陷公及祸伯子宪副君仲子进士君痛公命殒亡辜则弃官扶公柩去去八年而今　上御极涣发维新之号于是宪副君上书白冤得还公故官巳乃状其遗事寓书都下征予铭予与公同举于乡与宪副君同举进士乃受书发状曰嗟宪副君以世谊要予哉是役也予敢以不文辞遂为志而铭之志曰公讳忬字民应思质其别号也少以文学名三吴嘉靖十年领应天荐又十年举进士授行人选监察御史擢佥都御史转副都御史兵部左侍郎进右都御史扬历中外凡二十年而长辔骎骎乃落穽严氏未覩其竟搢绅大夫莫不扼腕惜也公为人阔达亮直才能通敏始以绣衣白简剔蠹锄奸风节凛凛人业以真御史目之及见公出秉斧钺坐镇疆场禽搜岛夷□□羯虏则又咸叹服以为即古张韩莫过也行人时常使淮藩王以例馈遗却不受及监中城　皇太子当出□乃疏列三事其一言崇师重道其二言慎选宫僚其三言六局丞郎尤当慎选疏上中外韪之巳按湖广即劾罢所部诸贪墨吏曰必及吾而后罢谓楚民何由是威行部中部中吏无敢渔猎细民者中官廖斌镇承天擅势毒民而陷前部使者至戌顾独慑公终公任无敢犯庚戌狄虏彳卒拥数万骑犯古北口而守常论者徒谓不旦暮却矣公时按顺天乃独筴曰古北与虏一墙限耳我兵愞不胜敌即突入柰何通州聚六师之储要地也愿为　上守之乃即日行部至通亟趣吏上登陴舟楫在东岸者趣徙之夜半虏果大来竟不能踰河而西当是时烽举燧燔咫尺相望　先帝忧甚公乃首以疏闻　天颜为霁巳又知公昼夜擐甲视军城上特旨擢公佥都御史公拜命则疏请发帑以振诸中虏者又言京城无外郭彼贼之人民实饵之筑外郭便　先帝从其言时有议增营兵者公乃疏曰京军岁费刍粮百万缓急无从□宜汰何云增请别设总督大臣辖边镇资其兵力以拱卫神京及诸所条陈数事后悉行其言而又请增修通州二城费省且固　先帝乃赐以金币壬子廵抚山东仅三月会倭奴寇浙且侵闽中廷擢公提督军务廵视浙江兼辖福建漳泉二郡无何改廵视为廵抚公至则委心参将俞大猷汤克宽而奏释□系都指挥卢镗尹凤数人者皆东南折冲将也括苍多恶少年则以其人悍而喜鬬招集之以分置诸部于是谍知贼众巢据海港横屿中而环列巨艘为水寨授筴诸将夜从间道火其巢贼众大溃抢奔舟中随而击之几尽忽风起势乱贼乃得脱所俘馘三百余级而焚溺死者亡算公所释尹凤者时部闽兵则邀余众于诸洋又击之所俘馘亦三百余级捷闻　先帝赐以金币是时贼魁数辈而萧显者号为尤狡率劲倭四百屠南沙还逼松江松江守告急公顾谓卢曰我出汝死何以报我卢因跽曰请取彼萧显以报公命酒壮之授以锐师卢倍道掩击大破之按江左者疏闻以为越境全郡其功尤伟赐金币如初甲寅秋七月虏入大同杀大将覆其师下抚臣狱议置代未决　先帝谕分宜中外臣谁为真忠者分宜不知所对　上曰朕向所自拔王忬耳遂降手勑擢右副都御史移抚大同公闻命即趣装北行之日吏民攀泣遮道舆不能前而大同人闻来抚者为公则忻忻然相语曰是尝剿东南倭者今北来吾属聊生矣至则上疏具言岁祲与军所以乏状请发金钱十余万赈之则自大帅下至□□约母次第侵给□所籍以全活甚众时北虏入寇公会宣府兵破之捷闻擢兵部右侍郎兼佥都御史巳转左兼都御史移节□□辽则又大集将佐讲画战守利害条上八事悉遣诸将分守要害而自以精骑居中调度时把都儿等拥众入犯击败之既失利复悉众入犯又击败之而东虏犯辽左者又发兵击败之获虏数百招猍夷汉千五百户明年虏小王子入犯又击败之先后上□书□赐金币者三进右都御史予一子世袭千户公辞弗受又明年大举剿倭乃受兵偏裨而南有功又蒙金币之赐明年虏入滦河诸地稍被剽掠诏乃切责于是夺公一官寻以虏来窥伺卤其马畜过当竟遁去于是复所夺官寻又四败东虏于辽左乃录一子入冑监复雨赐金币戊午秋大虏入犯诸隘公督将走之明年又破东虏于辽左斩首八百余级夺其马畜夷器甚众当是时庙堂之上闻捷书至者人人称快以为犬羊二百年来未有受此大挫顾独不怿于严氏惟恨不即穽之先是公监视中城时有中贵人宋兴者领东厂缇骑牙张甚京师侧目莫敢谁何公则抗疏劾之兴盖尝行万金近幸及严至是复倍行金疏且辩严乃调以温旨然　上业知兴□竟罢之而严负金怀惭佯曰侍御好手一白简散大珰二万金耶自是不能忘情于公始镇蓟辽时秉兵政者则今冢宰杨公诸黜陟将臣无不取公意而严氏父子方贪饕于债师乃竟不得一染指大以为憾及代杨公者其所陟黜则惟严意所欲公觖然曰将者三军之司帅也不程其材勇而惟贿之不败公事耶会员外郎杨君继盛者以劾严受祸公间之恨弹指出血而宪副君又故与杨善为经纪其丧事严氏耳目伺得之憾乃深于骨髓矣故于虏入滦河夺公一官其后给事御史出核边者示以风指而给事御史还以实报大拂严意是时蓟镇多故严幸以此中公复指授按边郎郎于是入奏公不事事而严拟诏则责以后効比斩虏八百余级严悉格不录及请兵为援严则从中沮格后虏乃乘湾浅突过至薄都城　先帝因不知公请兵第停禄为秋防筴示罚不欲重也而严客乃嗾御史论公以媚严下锦衣狱世蕃取谳牍削去功次功诋以辠踰年乃竟不免嗟乎　先帝用公以始能勤事也彼谮人者以终怠浸浸说能不怒且恨耶盖背德者人情所至憾也况君臣之间乎公在系中外因知为严氏构陷徒谓公德在闾阎不宜祸终至是莫不伤公而恨严氏之谋毒也公卒后一年而御史论公者以自恨死又二年世蕃以僇死严罢归以编氓死而严客坐奸党遣戍不数岁诸陷公者殆尽而公之功辠既明竟还故官天道哉天道哉公孝友天性质庵公八十命终公犹以生晚不逮养每与陈淑人语及汨辄簌簌下因号思质以志病事兄及姊恭而能让侍郎公尝置田千亩赡族公以戎事倥偬念其久且瘠岁别捐米三百石益之以赡族之贫者乃谕宪副君伯仲勉嗣厥志人有一善怀藏不忘横意相加未尝袃蓟任人不贰御下以恩故人乐为之用间关南北十有余年或谓暴露良苦当他图公谢曰吾而易谁当难者吾知尽瘁而巳嗟若公者殆所谓忠尔忘身者欤公生正德丁卯五月四日没嘉靖庚申十月一日得年五十有四子二宪副君世贞进士君世懋 

　　○又传（李攀龙） 

　　李攀龙 
