<!-- { "loadSidebar": true } -->
　　皇甫水部君者名濂字子约中宪公第四子也母黄氏恭人方姙时梦老人授以玉戒指一枚上负以鼎翌日语于中宪公公曰鼎男象而玉至宝也指者止也汝殆产子必贵自此将不复举矣后卒如验云吾家裔出微仲至宋公子充石字王父始以字为氏宋亡徙安定朝那汉唐而下最盛勋业若规嵩隐德若玄晏文藻若湜与冉曾详载诸史宋室南迁扈从来苏居长洲遂为吴人大其族者一善公高王父也讳通生信赠礼部郎王大父也生录即中宪公云官仪曹时子约生于宦邸沉颖庄恪不为嬉戏玩弄敻异凡儿中宪公出守果州纔四龄乡人有贾蜀者延余兄弟中宪公诺之其寓湫隘室中仅容三人子约置前席乃称腹痛辞去归愬于黄恭人曰儿虽幼独非果州子耶何得慢我乡人闻之匍匐请谢执不复见其毅如此若夫临果不取俟其自得闻伎独止习诵如初泰瞻幼操子约有焉公既谢守归课儿曹日严余兄弟互相摩砥子约外无华炫而中专精于学且有大志戊子试于邑郡院皆首选充郡学增广生甲午举于乡时中宪公四子并起科第吴中以为荣先聘廉宪公顾棠女而顾无子业许出赘子约往婚毕乃谢曰大丈夫岂赖妇翁产哉况二亲在堂安可缺侍乎遂携其妻归后十余年顾亦产子人多贤而韪之庚子承中宪公讳与伯氏冲仲氏涍暨余居帷中读礼暇辄扬榷艺文讥评诗法子约业益进甲辰试南宫第二赐进士拜缮部主事非其好也越岁居黄恭人忧时仲氏卒于构谗为御史所窘子约与伯氏急难之所为赋三鸟也诗载集中戊申起家太宰闻公渊知其贤将授本曹同乡忌之仍拜水部鞅鞅弗豫俾典薪厂贾人每伪增其数以罔国利子约杖而按其罪不知其女司空文公□妾也令妾泣谮公所翌日莅部召子约切责之子约抗言曰公掌国政乃嬖于宠而听贾人冒侵国财不为发奸摘大顾欲夺属下守法吏乎即无司空城旦书如　君上何公敛容以谢而心衔之于是有荆州之役矣至则算无羡婚商人便之先视榷者为同乡顾子闻丧不奔多收贾人税以充私橐子约发其赇以千计乃诬子约不畏简书眷恋桑梓愆彼期岁当察吏考功郎又尝所忌者议欲黜之少宰建宁李公默哗于众曰吾知水部清介士也世擅才名安得枉措以坏铨体仅调河南藩司理官子约闻之即日就道遵故郢眺章华浮沉湘泛洞庭为文以吊屈贾遡黄州登赤壁踟蹰赋诗兴慨焉以余旧窜地也其莅河南也诸司疑狱赖以平反兹地也何李余风在焉故多谈艺之士乐与之游藩王好事拥轊置醴以招延之即枚叟游梁陆生入洛声籍甚焉居亡何稍迁兴化倅监司交奖赉以金币并却不受缄投司中上官病其矫而性有莫可夺者当是时施寇起于洛中倭夷炽于江左颇悬故国之忧其莅闽也摄郡篆严戢豪右谢绝请托庭若无人同乡刘君凤以侍御谪推又同年也日与探历山川寄情觞咏造仙游以流连望武夷而寄叹虽簿书填委特坐啸可办耳壬子乙卯两典二省场屋试文半出其手所拔皆才俊人服其藻鉴云丙辰代守入觐归即投劾不赴郡监司督之坚辞以谢开府胡公宗宪拟以治军荐督醝鄢公懋卿拟以遗贤举皆移书谢之何异嵇康之绝山公耶越岁子乘卒又二岁顾安人亦卒安人有令德乘幼最孝尝刲股以疗母疾者也并有别传载夫以子安子约之文不得为第一父子并起上官兄弟皆承谴不显岂文章憎达殆运命司之矣丁辰荼酷居尝鞅鞅弗豫颇有忧生之嗟素沉静寡欲所至脱略势利自称方外物色异人好览鸿宝玉笈之书求回金服食之法足□不入城府戒阍者勿妄通宾贵人亦罕至者署门扫车丸不以为慊曰昔人友麋鹿而侣鱼鸟衲子羽流可与晤言奚取斯辈污我门径哉台司馈遗并却不受持卫生之诫不欲劳心苦思遂少撰述惟诗篇每兴到占属不为应酬日临晋人帖间图花竹水石并臻佳绝少学琴于云间张氏尽得其法而晚更精悟追契襄牙每鼓一二行萧然自适曰此足玩世遗荣矣辛酉子采生日弄以娱始得舒其首宇耳嘉靖甲子秋忽患痢不治而卒年五十有七悲哉工曹视榷者往往操赢致裕鲜一二清白者吴人以此疑子约不知死之后殡殓暨丧葬之具赡自余也所著有道德经解校辑玄晏高士传中宪藩府政令以昭先业余收其遗草选为水部集二十卷行于世 

　　焦太史编集国朝献征录卷之五十一终 

　　●焦太史编辑国朝献征录卷之五十二 

　　南京工部一（尚书） 

　　◆尚书 

　　南京工部尚书甄庸传（实录） 
　　南京工部尚书王永寿传（实录） 
　　南京工部尚书王来传 
　　南京工部尚书戴缙传（雷礼） 
　　南京工部尚书胡拱辰传（实录） 
　　资善大夫南京工部尚书常熟程公宗神道碑（徐溥） 
　　南京工部尚书刘公宣传（王时愧） 
　　资善大夫南京工部尚书蠡吾冯公贯神道碑（徐溥） 
　　资善大夫南京工部尚书萧公祯神道碑（吴宽） 
　　资政大夫南京工部尚书赠太子少保谥文□董公越墓志铭（李东阳） 
　　资政大夫南京工部尚书南冈李公孟旸墓志铭（刘玉） 
　　资善大夫南京工部尚书韩公重墓志铭（颜烨） 
　　南京工部尚书陈清传 
　　资政夫夫南京工部尚书张公宪墓志铭（费宏） 
　　资善大夫南京工部尚书进阶光禄大夫李公善墓志铭（王九思） 
　　南京工部尚书赠太子少保柴公升传 
　　资政大夫南京工部尚书洪公远墓志铭（杨廷和） 
　　南京工部尚书进阶荣禄大夫赠太子少保□简肃黄公珂墓志铭（杨廷和） 
　　资德大夫正治上卿南京工部尚书赠太子少保丛公兰墓志铭（费宏） 
　　资善大夫南京工部尚书崔公文奎神道碑（崔铣） 
　　吴尚书廷举传（崔铣） 
　　又别传 
　　南京工部尚书简庵陈公雍墓志铭（孙矿） 
　　南京工部尚书张公嵿行状（费宏） 
　　南京工部尚书胡公瓒神道碑（翟銮） 
　　南京工部尚书赠太子少保何公诏墓志铭（张壁） 
　　大司空杨公麒墓志铭（欧阳必进） 
　　南京工部尚书彭公黯传 
　　赠太子少保谥恭简南京工部尚书印岩王公钫墓志铭 
　　南京工部尚书进阶资德大夫正治上卿□□康公太和墓志铭（林庭机） 
　　南京工部尚书新昌吕公光洵行状（张元忭） 
　　南京工部尚书徐公养正传（郭棐） 
　　南京工部尚书嵩麓魏公尚纯行状（张鼎文） 
　　南京工部尚书常熟徐公拭墓志铭（张元忭） 
　　资政大夫太子太保南京工部尚书龙潭□□ 梦熊神道碑（王弘诲） 

　　○南京工部尚书甄庸传（实录） 

　　实录 
　　南京工部尚书甄庸宛平县人由户部主事升知府坐累罢复起为监察御史升工部侍郎再升尚书居官和平无所可否宣德七年六月以考满来朝　　上悯其老特敕致仕 
　　二十一年奉　命成造冬夏衣给赐云南官民生骆进等六十一人并琉球官生周鲁美周第仍奏准自后依时给赐不待奏请着为令 

　　○南京工部尚书王永寿传（实录） 

　　实录 
　　南京工部尚书王永寿字延龄山西太原县人正统丁巳以举人任江西饶州府推官三载选为广西道监察御史尝从征北虏凯还受赉巡按山东贵州及苏松等处久之任工部右侍郎调南京工部历三载升本部尚书未几调北京工部奉敕巡抚湖广以安得人心寻命兼督军务征铜鼓五开等处苗贼成功赐从一品俸天顺初复调南京工部天顺六年九月卒于官遣官祭葬永寿长身多髯葢淳谨寡默之士云 

　　○南京工部尚书王来传 

　　南京工部尚书兼大理寺卿王来字原之浙江慈溪县人由诸生魁乡荐会试得乙榜授江西新建县学教谕被荐擢监察御史巡按直隶苏松常镇诸郡风采凛然寻奉命考核守令而下贪暴者望风引去正统初少师杨士奇荐擢山西左参政兵部侍郎于谦巡抚山西言其廉明刚正练达政体可寘近密当道者沮之调广东左参政秩满升河南布政使景泰初升都察院左副都御史巡抚河南湖广北虏犯京师闻召即率兵驰至卫辉以寇退引还寻升都御史时征剿湖广苗贼命总督军务縳其渠魁韦同烈等而抚定其余党师还召见便殿慰劳之转南京工部尚书兼大理寺卿天顺初致仕成化改元诏进一阶成化六年四月卒年七十六讣闻赐祭命有司营葬来伟姿貌少儁迈不羣善诗有奇语临事明达事无大小面讯立断其在山西时以严察为治颇过于酷中遭沮抑遂折节痛改为政一以和平奉命宣力四方所至以治办称 

　　○南京工部尚书戴缙传（雷礼） 

　　雷礼 
　　戴缙字某广东广州府南海县人成化丙戍进士擢监察御史性行素不端及在台不持风纪惟趋附权势以躐华要而名检荡然自丙申秋逆贼李子龙大诛后　上锐意欲知外事顾近侍太监汪直年小便黠乃命选锦衣官校善剌事者百余人另置厂于灵济宫前号西厂缉事士民凛凛受祸不敢言十三年兵部尚书项忠等首疏其过恶入奏大学士商辂力主之　上怒罢厂命汪直回理司设监事缙以九年满不得升首媚汪直为之鹰犬陈言汪所行皆公不宜革罢汪即奉命仍旧剌事遂升缙尚宝司少卿于是大学士商辂等相继去位缙绅卧不安席而汪葢恣肆无忌威拟至尊流毒无穷以致御史冯瓘汪亿等不耻效尤亦进言汪所行不惟可为今日法实可为万世法传闻四方无贤愚贵贱皆唾骂之以缙为罪魁也十四年汪直荐缙升都察院右佥都御史十五年又荐升右副都御史吏部尚书尹旻俱承望汪旨不敢违十七年又荐升右都御史代王越掌院事在台中益甘心直党纲纪扫地十九年以公议不容又南京尚书久不设营升南京工部尚书在部淟涊希世无所顾恤本年汪直失势台谏交劾黜为民 

　　○南京工部尚书胡拱辰传（实录） 

　　实录 
　　南京工部尚书胡拱辰字共之浙江淳安县人正统己未进士授黟县知县有惠政擢监察御史尝疏八事皆切中时弊　英庙北狩拱辰屡疏以选将保邦修德弭灾为言寻升左参政转左右布政使历左右副都御史南京工部尚书成化中储位尚虚拱辰率诸大臣疏乞早定国本拱辰平生清谨所至以兴利除害为务在贵州两广四川督剿叛夷为都御史时提督操江劳绩可纪者甚多年七十恳乞致仕而归弘治辛酉　孝庙特赐之月廪岁隶　今上嗣极又遣官以玺书存问赐隶廪有加焉正德三年正月卒赠太子少传谥庄懿赐葬祭如例拱辰卒时年九十三大老退居林下享有荣寿若拱辰代不多见人以之方诸魏文靖云 

　　○资善大夫南京工部尚书常熟程公宗神道碑（徐溥） 

　　徐溥 
