<!-- { "loadSidebar": true } -->
　　李兴字伯起嵩县人也成化十一年进士授冠县知县以忧去百姓遮道泣留起复改邹十寻擢监察御史忠鲠敢言每上疏诀别妻子不复留意家事及按陜西大振风纪所至奸盗屏息是时参将郭镛怙势违法诸司皆畏之间有劾者奏镛即令人刼于道并其奏章夺之兴乃密疏罪状请按诛之　上俞其奏兴捕之戮于市百姓称快又仪宾樊某者尝殴父父愬之官莫敢有理者兴廉知以计缚至阶下校死其它锄强戡暴皆类此布政韩某素与兴不合及转都御史即抚关中因郭樊二氏子愬遂奏兴逮至京师坐以重辟吏部尚书王恕乃上疏论捄其畧曰迩者御史兴巡按陜西克尽宪职所至秋毫无犯其有益于地方多矣今之所伤虽有数人葢欲惩治奸顽初非有意挟私法当拟徒今若处之以死臣恐天下后世以　陛下用刑任情弗以法岂不有累至仁至明之德耶且天下贪官污吏强军豪民所忌惮者惟御史尔今若此是使御史垂首丧气而贪污豪强无所忌惮欲小民获安四方晏然难矣疏入　上薄其罪谪戍岭表而兴名益震会赦归所著有西廵奏议嵩南野录若干卷子尚当父兴被诬论死三上章乞代及兴谪戍宾州遂从行弘治十一年尚由宾州学生中乡试　论曰李公好言事所上疏多除奸启敝进用正人一时中外肃然其按陜时所至山岳动摇至今吏民犹畏威怀德可谓不愧厥职矣视世之喜循默恶鲠直者何可同日语哉 

　　○御史徐宪传（崔铣） 

　　崔铣 
　　徐宪字振纲安阳天池人成化戊戌举进士授松江推官松江天下称饶而民颇狡宪以约巳推诚治张弼称之曰繁华罔动用刑宜俗民亦称曰徐青天大说服有盗牛者以火刀更其角莫辩也宪令纵牛入野牛奔主家阑中乃治盗罪入内台御史出按甘肃番贡狮子宪令守关者勿纳上疏言狮子异物受之则夷生顽心况日食牛羊百夫扛之昔武王受獒召公戒曰细行能累大德往者夷贡狮子受之故敢再贡彼葢窥我好尚矣却之便时例赎徒者并赎杖宪奏流之罪三赎米四十石而止杂犯死罪不论五十石今增赎杖法则三年者米至四十五石矣是虽轻于死而实重于流也宪以亲老谢病归天池卒年五十一 

　　○河南道监察御史李君经墓志铭（李东阳） 

　　李东阳 
　　士常姓李氏讳经别号力斋其先凤阳临淮人也曾祖讳济元季以乡兵归国累功授广信卫正千户祖讳庸陜西都指挥佥事考讳征万全都指挥佥事始居万全兄上章署都指挥佥事世有勋望士常幼端重如老成人都司学生刻志问学夜或睡辄以手自批其颊舜咨父尚书公谪戍万全士常寔受学有名诸生间叶文庄公巡抚赏爱特厚荐于我外舅蒙泉岳公壻公时知兴化府得叶书曰与中不吾负亟报许之士常游蒙泉门久学益进御史林贵寔阎子与督学政咸见器许甲午举乡贡戊戌登进士第奉诏入翰林庶吉士辛丑拜河南道御史奉敕廵山海诸关二年政令明肃归掌道事核京官称负尤严慎不苟及巡河南令有司毋贷市物而稽其职闻者皆相戒莫敢肆时岁大凶上疏言怀庆诸府民父食子兄食弟骨肉亲党相噬死徒十六七虽蒙赦宥宜大肆蠲恤庶他变可弭又与廵抚会议诸赈恤事未及报益忧懑簿讼填委弗遑寝食暑至洛阳疾作复有公事当诣汴犹阅案过夜分乃行至则益甚语巳不可辨犹隐隐言捄荒事九月二十一日卒士常天性孝友又习世训居丧疏食三年兄弟雍穆昼聚处堂上暮乃归寝兄出未返过期不敢饭闺壶和敬迭宾礼叔母宁寡而守节终身母事兄士章子指挥同知稽及穆及兄纯子程秀皆早孤视若巳出或亲讲授缮庶弟也遗腹于外及长谋归之娶妇焉士常赴义如渴勇不计力人善有推诚向慕意气所属历历出肝肺守官清俭家指既众俸不给或称贷日夕既及遇文人墨客竟日延欵与相倡和所得诗赋至累箧笥犹酷好不厌自出翰林御史虽极通要而非其好竟忧劳以死呜呼悲哉士常善楷书怕曰吾兄书法过我谓士仪也士仪乃自书此铭曰以慰吾弟束阳篆葢亦士常意云 

　　○河南道监察御史程君材墓志铭（王鏊） 

　　王鏊 
　　□宗皇帝御天下忧悯元元体貌大臣而于台谏尤所优假于是言官多得尽言而言之得体剀切而可惮婉曲而可思明白而可以感动人主者亦无几人若休宁程君良用其所谓得进言之体者也君讳材初以进士授闽之汀州府推官汀俗故号□犷君至方毅明察一时狱讼不之守而之推守以是嗛之巡按御史胡华入守言每含怒以待有囚法当流胡欲寘之死君据法以诤胡曰我不知法耶胡怒亦甚君辨不巳久之胡忽自悟曰推官言是也不然几误杀一人后有大狱必召君议巡郡必挟君以往文事武备悉以委之且举君八闽循吏之首召授河南道监察御史即上疏劾大臣贪耄者二人时长宪者谓试御史不得遽言事不与实授君亦不顾曰试御史独非言官耶会考京职给事中吴蕣王葢被黜二人葢尝劾冢宰马公者君遂上疏言大臣天子之腹心言官天子之耳目任腹心而废耳目可乎愿留蕣葢黜臣等之缄默者未几又疏九库出纳之弊蠧政刬甲子秋始实授御史往福建清戎伍至天津值中贵进时鲜者暴横不法□□□□□□□□□□□□安民生至淮安又上弘大纲举万目以隆治体任将帅以重边防谨谥议以昭公道累数千言　今上初政又上十事一曰君心万事之本圣学进修之本朝廷四方之本部院诸司之本衣食生民之本礼乐教化之本贤才致治之本听纳求谏之本将帅攻守之本内治外攘之本所历地方灾伤又上奏曰　陛下登极之初灾异数见愿反身修德信用忠贤自宫闱以及百执事皆禁绝奢侈与逸游戏玩之具与夫不正之人无益之事可缓之赋一切罢去皆人所难言者又尝荐人才如王纶可尚御药许进宜本兵柄陆完之勤廉林俊之养素自重陈茂烈张诩夏鍭潘府之恬退后多名士君自以裔出于程而生于新安故一意程朱之学尝曰今世人才之不逮古者科目害之也朝廷设科以取士士由科目以进身岂利禄之谓哉所至辄引诸生讲明性理之学虽簿书丛沓而手不释卷居大父母丧不用僧尼道士至今家以法时巡按缺员君兼领其事又兼查理文卷军器诸务填委君殚精竭虑遂以成疾疾革召所属语之曰吾言官不能举职死有余媿死之日其勿□赙赗以重吾罪古者冠带不送死其吾易深衣以殓时有族叔在浙西求一诀君曰谢吾叔察院岂私见所耶叔大哭而去时正德丙寅九月十七日也年止四十有一君修髯伟仪观抱负落落不凡与张芝戴铣友砥砺以名节必欲追古人及之不肯随世碌碌以就功名官内台一年所上十余疏疏皆当今急务非掇拾细故以塞责亦不矫讦以求名□中道忽踠然迹其所树立亦足襮白于天下虽不□公卿未不遇也假而位至卿相终老默默以□□今所得何如哉 

　　○监察御史郑巳传（郡志） 

　　郡志 
　　郑巳字克修山海卫人也成童充县学弟子员属俪句辄惊人贫而克意向学隆冬夜然柴诵书达旦举乡试亚魁登成化丙戌进士选庶吉士刘文安典教每阅其文辄叹曰山海乃有此子耶改御史会廷推抚臣有弗当巳出即抗章论之语侵当道又累疏指摘抚臣及中贵而权要多忌之矣巡按陜西甘凉诸路灾沴连岁边境绎骚巳上匡时图治等疏大要以安民练兵责在守令将帅而守令将帅之选责在吏兵二部探本则归重于君身亲儒臣以讲学延大臣以勤政奖直臣以来谏亹亹数千言极剀切咸断断可行得　上允遂讲赈济饬边备陕以西赖之时勋贵出镇纨袴子弟怙势凌下监司莫敢问巳捕而杖之滨死实勋贵人亲弟也乃谋中之谪戍宣府总兵慕而敬礼焉馆诸佛宫士从学日众有黠卒怨总兵奏不道事累及巳系阙下诬白放归田里奉即□诏复官知者欲荐向用□坚谢不起葢其亮节有气□恶如仇雠谈世事弗平辄攘臂愤惋至面诘人罔□其不耦于时有以云 

　　○监察御史王君传墓志铭（马中锡） 

　　马中锡 
　　宝坻有良御史曰王传元臣生有异质大父徽州司狱某谓其父主簿封御史缙曰是儿骨相当贵嘱其母封孺人赵氏护爱惟谨既长广颔疏髯性资高朗领成化辛卯乡荐以乙未进士山东城武县知县下车值岁侵民多流亡县帑廪罄竭元臣移文□郡得银二千余两移檄殷富得粟麦二千余石布帛二千余匹以需赈给民赖全活人称其仁恶少杀一家七人狱久不决君廉得其情抵于法人称其明以是有艮有司之称甲辰拜御史多所论列风纪肃然初使南畿察马政继使辽阳又按关陜按江西皆悉弊端着能声深得宪体时江西多事元臣毛举细故无不悉于虑必欲无欺以是有良御史之称然亦以是得劳瘁疾虑不能支遂上疏乞归冀优游林下以毕余年而竟不起弘治癸丑正月某日也得寿纔四十四呜呼哀哉铭曰崇班上寿讫死无闻君不人愧而人愧君 

　　○云南道监察御史东川包公泽墓碑（张时彻） 

　　张时彻 
　　包氏其先汴人也至朝散大夫彰始徙鄞之江东于是鄞乃有江东包氏云明兴有以明经举进士授新城丞则讳莘者也莘生文助文助生甸甸生铭号素庵赠监察御史配纪氏赠孺人生子男五御史公其次也讳泽字民望叩号东川孺而颖特年十三补郡庠生器艺辄先诸生弘治癸卯举于乡丙辰第进士首以才儁选授云南道监察御史督视京师通渠护垣有功承宝镪之赐庚申奉玺书清戎陜西饬理宁夏固原诸要害经略整整磨勘诸司文卷搜剔蠧弊罔伏比考绩纶音嘉奖焉巳而出按湖广兢兢执法奏罢藩臬不职者郡县官凡自揆无状辄望风解印绶诡籍之吏空舍而遯非一一捕治之也诸王府侵田咸勒而归之民先是郢王国绝遗垦田一百六十顷兴襄二府各欲归其国奏争不巳抚按官迄不能决公详核始末请以田归兴府而襄府军校得佃种如故其事乃定时有参将赵升者善欢显贵人尝杖杀戍士夺民园舍显贵人无敢发间公至密以万金赂麾之而悉按以法仪宾萧琏輘轹诸司王实之窟公曰薮亡格宪非制也盍以闻王瞿然出琏就狱太和宫巨珰齐姓者怙宠徼福四张渔猎闻公按部辄戢其下曰毋纵阎罗包老擒汝矣于是兴学校正风俗练甲兵修水利举□政课农功哀矜寡谨刑狱平反大辟凡四十余辈值岁太歉发余粟葺贡院诸司以哺饥民所活葢以万计其余兴利除害疏奏九十余事皆斤斤中于理巴东杂出洞蛮以隶省会之逷也怕负固不靖乃度地宜奏设九溪永定兵备诸夷不兵而服公初奉命而出也道经维扬徐运同携千金科场关节浙东张佥事亦私以二子嘱皆峻绝之及锁院条禁精严校阅详核得人称盛云公天性仁孝二亲早世孺慕者葢终其身诸弟妹方在襁褓笃于抚字俾有成立平居敦尚行谊最率礼节训子弟有常业每邸舍遗书辄以惇本饬躬先与人交恂恂不二亲党急难则亟拯救甚于痌瘝之在身也时兄弟强干率以智计逐什一之利积赀高等矣比其析也人取千金不啻而公则一无所与土田屋室悉取其薄者追念禄不逮亲奉廪所积置山田四十余岁时伏腊飨祀之需与诸从共之在官清白自将门无私谒乡有猾盗詹拣尸者善发古墓事觉系狱暮夜啖邻人袁孟一持玉碗二黄金数镒诣公丏免公曰此盗物也而复盗盗物可乎亟言于官而法之于是吾明盗墓之患遂息矣卒之日家无私槖惟有东川政绩十二卷弘治乙丑七月卒于京邸得年仅五十有七 

　　○监察御史涂君祯墓碑（李梦阳） 

　　李梦阳 
