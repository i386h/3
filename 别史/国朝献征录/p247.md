<!-- { "loadSidebar": true } -->
　　李嗣字克承南海人性端谨质干魁梧年十三有司罗邑庠生气葢时辈识者知其伟器景泰甲戌进士授南京户部主事尝催督南畿江西积欠输赋不劳而集乃奏增大臣一员专董其事遂例晋署郎中事时五城兵马司妄奏房钞都税司侵克公课蠧政戾民参提悉正其罪士民快之尚书张凤推重之曰公辅才也欲荐代巳会凤卒遂不果寻实授郎中出知金华府下车之始适行乡饮酒礼有司设主席殽核视宾十倍遽命撤之由是吏民知风指终嗣任不敢干以私奏立正学书院祀先儒王何金许四贤重修吕东莱张南轩朱考亭会讲丽泽书院俾郡人知所向慕治地僻远民苦赋役奏请割三郡近地设汤溪县隶本府以便之治行浙江诸郡之冠壬辰入　觐与黄州守并课优等迁浙江右参政寻转左修筑长堤以御绍兴宁波海涨二郡民永赖其利又上军政数十事皆行之晋福建右布政使漳州有狂生得幻术醉后能人役草木邑吏上变藩臬议举兵嗣曰讨之是激其反尔单车往其家命縳以归一省帖然寻转左布政使辛丑入　觐道经金华民争迓之攀辕涕泣不忍舍刻石路左以昭功德癸卯遭内艰适苏松多事夺情起都察院左副都御史巡抚其地首陈事宜降　勑嘉奖所至百废具兴居无何召还授户部右侍郎丁未廷试预读卷寻转左侍郎会本户有言两淮盐法不举亏损边储事者奉　玺书督视兼都察院左佥都御史以行悉心羣务感疾乞归得旨弘治甲寅卒年六十有九居官三十余年田园无所营增没之日衣箧中惟白金数两而巳论曰嗟乎贪夫狥财烈士狥名余尝悼夫世之狥财者之众而狥名者何少也前数十载吾广士夫多以富讳争自洒濯以免公议及余接世务以来闻人仕众必问曰好衙门否闻人退众必问曰有收拾否且耀金珠广田宅以骄里闾者世不以过也夫势大则用奢父骄则子汰卒之颠覆而后知财祸梯亦巳晚矣李嗣之名乃今知之其廉也居官廉故莅事公莅事公故民爱敬民爱敬故功业昭功业昭故修名立修名立然后仁孔子曰君子去仁恶乎成名信哉富贵之不审贫贱之不安往往陷溺其本心虽谓之不仁可也 

　　○正议大夫资治尹户部左侍郎吴公原神道□（李东阳） 

　　李东阳 
　　公举景泰初元乡贡登天顺八年进士授兵科给事中时　宪庙新即阼百司皆悚厉修职公陈正心用贤简名将斥异端诸事成化四年与诸科合疏请溥恩泽以广继嗣七年迁右给事中九年转左给事中以外艰去十三年改礼科十五年进兵科都给事中西厂久炽公乘众忿倡诸科劾罢之有镇云南者肆贪虐镇辽东者匿贼不以闻又劾之谏官二十年前后论奏数上虽少忤不变又奉　勑督马政考牧有法十九年擢太仆寺少卿再阅京营马数又召商市马若干匹以给边兵二十二年进卿二十三年用廷荐擢户部右侍郎总京储事宽不弛制藩邸官卒多怙势擅出纳辄绳以法今　天子嗣位公莅事益谨弘治四年迁左侍郎五年浙东西大水　勑公兼都察院左佥都御史往视其地公宣德意诹民隐劝分平籴给米谷三十万石银七万两蠲累岁逋赋数十万他如修海堤塞银冶严禁溺女申婚礼旧制援古人政迹着编刊布诸郡民甚德之六年召还部在部近九年历二考累阶正议大夫资治尹寿六十五疾卒公讳原道本其字 

　　○户部左侍郎明山王公俨传 

　　公讳俨字民望号畏斋一号明山先世武昌蒲圻人大父子民官华容藉焉子民生琛琛生致中致中生公公儿秀颕过人天顺壬午举于乡成化己丑登进士壬辰授兵部职方主事癸巳父卒居忧服阕吏部改选都水理吕梁洪事公曰吕梁水急上下湍悼居中石齿截□坏舟难行乃相东岸穿二渠以引其洪漕船贾舶利之升刑部员外郎踰年擢本部郎中慎刑谳狱以正国法罔不明允甲辰迁四川成都太守公素廉静刚果岁余异政迭出成都大治弘治戊申以母忧去起复改守卫辉以治成都者治之当道推荐咸以治郡第一甲寅擢河南右参政丁巳擢陜西右布政使时　上方有旨购玉土番诸夷以玉赴镇守刘琅琅欲易以献即檄布政使取万金售公执不可琅不得巳令夷自贡其后　朝廷以玉伪黜琅深愧谢己未冬擢副都御史巡抚山东入境即树风声慨然有澄清之志未几高唐州秀才杨才显以戏博与党友艾鉴有忿诱杀鉴并杀其妻子三人鉴兄刚往视邻里诬执不能辨州杖杀之其子王名系官亦垂死公鞠理疑焉一日出旋风逐舆公心动曰异哉梧丘之怪也乃佯不理使人按其踪迹得才显情状捕问之获于井获血衣于学宫遂大诛自后奸猾震慑山东士民服公擿大如神维时榆林虏入寇公陈筹边四策曰选将练兵捣营野战又经略山东事宜再陈五事曰通变田粮更置马政归并便民侈巡司给关防　上咸嘉纳庚申八月晋户部右侍郎公清忠鲠亮终始不渝受知　孝庙多所眷注崇王侵民田业事闻　命公理之公至河南悉归侵地于民王辞不直　上示以威而劳公羊酒朝皆荣之辛酉十二月以疾乞休不允壬戌进左侍郎十月戚畹张延龄周寿恣势凌人强夺民业公勘之抗疏以闻　上嘉其直　赐宴及宝镪以褒乙丑岁　孝皇崩　武皇嗣位公闻讣曰吾君巳矣吾受不赀厚恩使不早填沟壑辅翼嗣皇以死报心之愿也言既悲恸自是不敢言去六月北虏恣寇遣师徂征　上赐玺书　命公督理粮饷公与疾至宣府百方计处得粟数十万石以济公屡上疏乞请诸路刍粮趣各省边课　上皆允行然语抑权豪中官多衔之丙寅二月兵部论功　赐爵一级公回京陈四事曰清边地计□何处刍场迁站堡　上纳之　赐赉如反夏五月公以宦寺盗权中国罢疲四夷□扰行□□□三疏乞休　诏公进秩乘传还居无何逆瑾窃柄凌轹大臣公闻曰吾属不免矣乃戒家下束装以侍丁卯十一月给事中胡盘验大同仓粟朽腐囚劾守臣瑾素恶公刚正以公督饷藉诬罪令金吾械系至京时理者议公无罪　上诏免公归戊辰夏五月瑾以公弗谢去怨如旧寻蹑其故奏公减勇士布复令巡按御史解京公得檄即告祖庙携二仆命少子寰之随行秋九月下锦衣卫狱时人有劝公者曰瑾擅作威福击断自恣苦公如是索赂尔公曰吾无罪亦无钱守正以俟死也劝者惭而退幽滞囹圄踰岁己巳夏四月刑部议公非守典请轻其罪瑾怒矫戍辽东三万卫收公累朝诰勑公出狱乃作书贻诸子宏之等慨然遂行其略曰吾平生居官不苟非于进也非求利也将以爱民报　主而反桎梏守正不阿非希荣也非要誉也将以省愆寡过而反受戕贼是故深可痛静言思之历仕四十余年才行同人爵禄踰□不能如□瑗之卷怀而甘受萧何之狱□□有道羞也尔□□谨身约礼一遵家训毋辱先人毋以吾□□　天王圣明吾罪不诛得骸骨以自首丘天地之福祖宗之幸公至□所屏居僧舍日检方书自适辽之尊贵日遣使存间不绝或有馈遗公辞不受女贞朝鲜陪臣入贡亦往候谒后徙定辽辽士夫日来省问诗酒欢娱优游卒岁自分永诀生死祸福弗动也庚午夏四月安化王谋反事宁大赦公始得归八月瑾亦以逆诛　诏复公旧职公乃焚香祝天曰吾以孱躯冒覆餗之戒摈诸边裔言念祖宗缅然引领南望久矣今得生归诚天地浩荡之恩何以职再拜而谢放浪名山之间日与倬伟徜徉丘壑以乐余年与其配周淑人期顺并坐人望之若神仙然庚辰六月淑人卒辛巳夏　今上即位给事中邢寰御史唐符先后论公守正遇害应进阶录用　上特命有司以礼存问亦殊典也癸未冬公寝疾甲申元旦越五日命诸子移居正寝遗命勿乞　恩葬祭遂属纩而绝享年八十有八 

　　○户部右侍郎何钧传 

　　户部右侍郎何钧字仲衡河南灵宝县人成化乙未进士授太常寺博士升浙江道监察御史历大理寺丞少卿再迁右副都御史巡抚山西兼提督雁门等关时晋王妃父怙势骄纵有司不能制钧至欲发其奸其人惧大门请罪钧责以大义乃自戢钧亦不较庶几宽而有制也正德改元升户部右侍郎提仓场旋以足疾请告后遂致仕正德五年十月卒 

　　○通议大夫户部右侍郎斗庵韩公鼎神道碑（靳贵） 

　　靳贵 
　　公讳鼎字廷器庆阳合水人也会祖臣不仕祖敬父杰皆以公贵赠通议大夫通政使祖妣高氏赠淑人妣兰氏封大淑人公生有异质儿时即知慕古不喜嬉戏补郡庠生有时名以诗经领成化乙酉乡举卒业太学见闻益广及归筑室范文正公祠堂之左集徒讲学蕲以鸣世者准辛丑登进士第乙巳选礼科给事中公曰给事中职主封驳吾学其可试矣丁未　孝宗嗣极首陈公铨选经财用严兵卫崇天道四年寻差陜西宁夏二镇给散官军赏赉能尽革侵渔弊戊申迁右给事中时西夷贡狮所过骚然公疏言　陛下初政放珍禽异兽天下闻而诵之今未踰年而纳此贡恐无以示信于民宜罢遣之又以　皇嗣未广忧上言古礼天子一娶十二女以广储嗣重大本也今舍是弗图乃信邪说建设斋醮将以徼福不巳惑乎　上感其言优诏答之进左给事中太常卿夏永中少卿蒙以祺俱由黄冠至金紫神药观道士董素云窃祭服售人事觉因火其藏以灭迹永中等庇素云以灾闻公请明正其罪且乞用文学之臣以充大常庶知法守素云乃　诏下狱众论□之亲藩将行婚礼　诏给淮盐一万引助公言定赐盐须遣中官支鬻因多市私盐舟舰塞江官莫敢何问盐法且大坏请令有司给价与之便诏如公言是时四方奏报灾异甚多　上惧彻乐减膳诏百官修省言缺失公陈谨大要坚太信崇节俭简大臣重藩臬五事明年辛亥又上明正学遵旧制抑异端三事复因星变极陈时弊指斥贵近无所回互且乞遍览羣臣言有理者悉施行之　上皆嘉纳擢通政使司右参议乙卯应诏陈言数事言亦剀直调南京尚宝司卿寻改南京通政使司左参议庚申擢右通政驻安平镇督理河道公申明禁例不贵势所夺又置朱家浅等闸使水有节缩浚汶上蔡兼诸泉于河运舟赖之堤南旺湖以障泛溢民得其湖外田流徙者复业乙丑擢通政使督理柴薪于易州厂尽剔宿弊完逋薪一千七百万有奇以母忧去职服除迁户部右侍郎遂引疾归正德乙亥卒 

　　○户部侍郎韩公福传 

　　韩福字德夫西安卫籍天长人也初举进士令滑有声以忧去复除章丘拜监察御史弘治十一年出守大名郡郡自　国家罢兵戍正统以后稍设民壮以通判领之然籍空额而巳盗稍稍起福始定诸州县番上之法而团操之又仿古保甲法每十家置一牌□家置一长以时询察之盗贼灭迹道不拾遗鼓楼下尝置认物亭令境内有道遗者一钱以上赍投亭中诈亡者认取诸州县吏民以公役狱讼诣府者率不解行李人人投衣囊亭中事毕各持去间遗旬日他吏民不敢越也其威名大率类此居八年以治平天下第一赐宴光禄两入觐朝中吏士夹道指之曰此大名韩知府也人比之包孝肃云时　昭圣家奴颇骄横　朝廷遣官讯之累年不决逮系者数百人朝论曰非韩知府不能也遂移公勘视公征首恶者数千人谕以理法即日决事闻　孝皇帝嘉其能赐衣二袭白金五十两人士至今传之 
