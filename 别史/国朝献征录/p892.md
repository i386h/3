<!-- { "loadSidebar": true } -->
　　房安汝阳人洪武中由国子生擢北平按察佥事升江西按察副使升江西按察使　上即位安坐事谪戍兴州后召监察御史升福建布政司右参政再升工部左侍郎数日出山东布政司右参政同官魏瑛诬告安诽谤事征下狱安不胜掠治悉引大合家谪戍交趾安系听决会瑛他罪觉并验所告安事非实遂释安召还其家人改安四川参政未几复改交趾永乐二十一年以疾卒安老于吏事所至严刻治人多怨之然能以廉自守云 

　　○知府 

　　交趾谅江府知府赠布政司参政刘子辅传（杨士奇） 

　　△交趾谅江府知府赠布政司参政刘子辅传（杨士奇） 

　　杨士奇 
　　刘子辅吉安庐陵人自太学生擢监察御史持身谨行俭约如布衣时而用法公平尝按临浙江者三年不见声色而浙江之人善者爱之横者畏之时宪使周新持风裁不苟许与独数数称子辅贤御史九载考最升广东宪使到官数日丁家艰去服阕坐微累左迁交趾谅江知府不鄙夷其民抚绥如子民咸爱戴之叛寇黎利攻围谅江城时寇势猖獗他郡县城多巳陷子辅与守将倡民兵效死守数月寇增众攻城城中食且尽而人心益固又踰月寇攻益力遂破城城中兵民尽力鬪以死无一人降者子辅知事不支曰吾奉命守郡郡亡与亡义不可污贼手即自经死一子一妾皆先子辅死事闻赠子辅布政司参政遣官赐祭复其家　太史氏曰子辅平素恂恂少言如无所长者且不慕声名人葢鲜知之而其终所树立卓卓若此士可以其外断之乎当时总帅如王通辈拥劲兵十数万不能御贼而弃城去甚者蔡福之徙甘心从贼反兵来攻图苟活旦暮间卒之不述诛于国典夫死一也彼身戮家偾贻诮无竆视子辅葢炭□莸之不相同矣时戍守之将如都指挥□任等毅然奋节而死者葢多死社者子辅及谅山知府易先政平知府何忠辈亦非一人忠骂贼不绝口从容赋诗乃与其子皆死世曷尝乏正人君子哉顾系于用之者何如耳 

　　○知县 

　　交趾丘温县知县陈桢传 

　　△交趾丘温县知县陈桢传 

　　陈桢字景祺华亭南桥人宋康肃公十四世孙也读书好礼喜怒不形于色洪武中以税户子弟举礼部主事有能声尝大廷议事众不能决桢徐进剖析数言而定　上嘉奖而器之俾摄部事谕之曰卿见事敏四司之事宜悉知之桢益谨饬不敢怠坐齐麟事谪戍金齿未几名还授五军断事官丁家艰起复上疏乞终制服阕升主客员外郎民知湖广襄阳府虫寺荆土蝗独不入桢境永乐初名鸿胪少卿治水东吴升河南右参政黄河决劳来有方民不失业盗发汝宁将窥汴赖以计离其党与困其者张子诚等千人于均山降之兵不血刃而定　上嘉之赐勑奖劳秩满乞祭扫陛辞谪知交趾丘温县时方暑南中瘴疠或劝使缓行曰死生命也何瘴疠之虞至县一月卒年五十　上闻而惜之后八年其友胡士文请于掌交趾藩臬事尚书黄公福始获以其丧归桢乎居尝曰人惟仰不愧俯不怍而巳身之利否何计其行事类此故历官所至并着声绩云 

　　焦太史编辑国朝献征录卷之一百三终 

　　●焦太史编辑国朝献征录卷之一百四 

　　行太仆寺 
　　苑马寺 
　　盐运司 

　　◆行太仆寺 

　　卿 

　　○卿 

　　陜西行太仆寺卿赵得佑传（永平志） 
　　山西行太仆寺卿陈先生沂墓志铭（顾璘） 
　　陜西行太仆寺卿商公廷试行状（张元抃） 

　　△陜西行太仆寺卿赵得佑传（永平志） 

　　永平志 
　　赵得佑字符吉永平卢龙县人曾祖忠由永乐甲子举人任御史改刑部郎中致仕以行谊乡饮宾殁举祀乡贤得佑三岁失恃稍长好读书诸生邻人有加以横逆者读书自如人服其雅量登嘉靖癸未进士凡公服以布之当道有司皆重其敦雅甫三月急缺风宪选陜西道监察御史封其父章廵按应天掌南京畿道而严翻松苏等府案牍及于紏劾辅臣羣党侧目升贵州佥事以去未几以边材调辽东廵海省筑边金费调山西兵备分廵冀南道转贵州毕节道升山东参议而分守辽海东宁道升陜西副使备兵肃州其在贵州却金而服蛮夷及抚哈密酒泉颂之升陜西行太仆寺卿以丁内艰请致仕历任二十七年以清介终始焉林居泊然如书生时其勤仍下帷枕席皆典籍也薪粟之乏不问葢其所好在斯焉居第敝甚知府纪公廵以罚锾置瓦甓于城扄命役守将葺闻而艴然曰得佑薄官时无敢取一芥恐虐地方赤子耳今顾累及桑梓耶乐引后辈而企前修乡族称其孝友无间言应事接物坦如也其乡饮十有五年寿七十三卒至今称官家不以财累者赵氏也 

　　△山西行太仆寺卿陈先生沂墓志铭（顾璘） 

　　顾璘 
　　先生吾南都文人也颖异蚤见躯不甚长神采朗秀眸子可照少好苏氏之学笔势澜溢人谓其类东坡亦自号曰小坡中岁再变其格诗宗盛唐文出入史汉归于简古晚益好著述浸淫理奥不以绮丽竞能厥趣远哉璘自登第后相结文友倾心四十余年切磨契许日益胶固如兄弟骨肉也顷年先生以山西行太仆卿璘以淛江布政使各请老居山中与诸耆旧大夫修净社甚欢嘉靖丁酉璘　召起副都御史抚楚与先生别殊怏怏戊戌禾火龟乃以讣闻呜呼吾与先生交期止此邪先生名沂姓陈氏初字宗鲁后改鲁南号石亭居士本宋丞相秀国公升之之裔曰泽以言青苗谪四明鄞人曰珤　国朝以医征入太医院始家南都其详载长沙公传中长沙公讳钢称迟宜子即先生父初黔阳令再擢长沙通判皆有遗爱祀于土母金安人以成化己丑七月二日迟宜公先梦释氏奉明珠入室旦生公五岁能属对八岁能摹古人画十岁能诗十二岁能举业语率奇拔惊动长者总角着孔墨辨赤宝山赋诸文传诵人口自是行谊文学日益隆茂弘治辛酉举乡试暨正德丁丑举进士虽久处韦布时名烨然出人上阁老野亭刘公太宰白岩乔公少宰柴墟储公宦南都时皆海内具曕乡定山庄先生负学行高望皆引忘年友既仕改翰林院庶吉士除编修与修　武宗实录推内馆教书嘉靖癸未礼部聘同考官甲申与编修邹守益等及与修撰杨慎再论大礼实录成进侍讲　赐白金文绮随充　经筵讲官撰讲章善寓讽劝　上问宰臣知其名丙戌持节册封楚王踰年出江西布政司参议先生素抱经济乐于惠民于是备设科条杜奸完赋同官惊服进山东左参政按沂莒滕费诸郡邑察其S荒发官帑市牛给民垦艺且宽其税朞年皆熟又捐除种马薪木运部诸徭民获苏息尝至巨野察有盗将发调卒袭捕散之即言于中丞軄兵者不谓然巳而盗竟破县去众许其略尝遇执政于德劳之曰先生久外行将召矣对曰齐民困甚苟行吾疏胜吾受德也意大忤吏部举河南福建布政使皆不迁遂改山西行太仆卿再上疏请老归筑遂初齐于家园杜门著书绝意世事乃今天不爱贤遽尔见夺苍生巳矣又如乡国何哉先生孝友忠信出于天性事二亲死生情文备极人所难及素廉于财长沙公没后营弟妹婚姻贷以备礼及贵周恤南都与四明族属往往曲殚心力尝有大臣后流落不能归葬必图之所居京凡乡闾人急难匍匐拯之惟恐后葢平生举事造念率归忠厚固不可以计数也所著书有皇明翰林志金陵世纪畜德录诲似录花岩志游名山录晤言诗谈总若干卷诗文拘虚集若干卷又金陵志山东通志南畿总志皆出笔削状谓其清修厚德文藻惠政合而归之曰有道仁人吾乡称实录 

　　△陜西行太仆寺卿商公廷试行状（张元抃） 

　　张元抃 
