<!-- { "loadSidebar": true } -->
　　锦衣卫指挥使万贵山东诸城县人充吏坐事谪编户霸州成化初以女贵妃恩历升锦衣卫指挥使成化十一年七月卒命有司给赙并葬祭视常例加隆贵处闾阎曾执役公门颇知礼法每受重赏辄忧形于色见其子骄奢过度则戒其母妄费曰官家赐物皆注于历他日复来追汝无以偿子三人喜通达而通尤恣肆 

　　○锦衣卫指挥使钱通（实录） 

　　实录 
　　锦衣卫指挥使钱通字文达其先凉州人祖荅锦衣卫指挥佥事父奄卜指挥同知景泰中奄卜从征湖广有功未上卒通袭授署指挥使成化中赐今姓寻升实授十八年理镇抚司事二十一年理卫事弘治六年奉命往彰德按藩邸事未竟中热卒年四十五通叔父四人同侍禁中贵震一时通未尝有所凭借与人交雅饬恂恂不事谐谑讣闻特赐谕祭 

　　○骠骑将军锦衣卫事掌卫都指挥使朱公骥墓志（倪岳） 

　　倪岳 
　　弘治庚戌十二月朔　上视牲南郊公职侍卫得佩刀翼　辇以行趋走过劳比暮疾作越十又五日夜漏下二鼓遽卒所与僚属及族里亲旧相与奔视嗟咨洒泣　朝之公卿大夫亦皆吊祭伤善人之奄忽也讣　闻　上悼惜遣礼部谕祭命工部治坟以葬盖特恩云公讳骥字尚德姓朱氏世京邑大兴右族至曾祖大始因子贵赠武德将军妣郭赠宜人祖喜洪武中起家仪卫司积功至锦衣卫右所正□户考镛嗣俱以公贵追赠骠骑将军都指挥使祖妣张妣丁俱赠夫人公生而庞厚性宽大不喜刻核嗜读书喜学问乐与学士大夫游痛蚤失怙事母极孝养既嗣职掌所事公勤明敏藉藉有声同列久更事皆让不及也尝使湖浙一毫不苟取少保兵部尚书于公名知人闻公贤以女妻焉天顺改元丁丑坐累谪戍威远甲申召还任成化丙戌以兵部荐擢指挥佥事佐理卫事戊子畿内盗不时发敕公提督官校捕缉时以五城职廵逻者率玩愒怠事乃命吏部偕公遴选去留择才以充不拘故常而公复摘发渠恶远近肃然辛卯民饥攘夺以苟朝夕所司逮捕得斗粟者辄坐死公争曰此穷民情可悯也狱上多从末减有妖人惠者伪书诱惑同类多不道语事觉逮系数十百人皆当死公曰可罪者独惠耳余愚民何辜事　闻惠竟坐死余释戍边有卫卒从公者当番休闻其邻偶以妖书传观者亟告公期诇发得赏公斥曰此妄耳取书焚之灭其迹仍遣卒归谕其父老始大惊悟散去先是公在谪适虏入寇因从总兵官高阳伯往御之就陈斩获虏囚把秃王以归至是兵部论功进世袭指挥同知戊戌进指挥使　命掌卫事寻进都指挥佥事甲辰　上察公忠实可任特勑兼理机务公小心慎密未尝妄兴一事亦未尝辄遣校上下安焉冬进都指挥同知前后所积擒捕功甚伙公有所奏列率推诸官校以故从公莅事者多累阶至显官而公不与也丙午　上嘉公劳贯力特诏褒奖进都指挥使仍掌卫事累荷绣春刀彩币宝镪时新珍味及续纲目诸书御制连环诸诗之赐每进讲经筵辄得入侍与宴岁南郊大祀辄蒙赐蟒衣以常公在位久恩眷优渥委任甚至公亦端确有守不势利怵尝奉命挞忤旨者或诬公用小杖　上怒命中使诘责数四公具以实对卒不易自持甚谨而待人极恕诸属中有可用者维持与进任之不疑凡有重狱苟可以求生者必之尽心焉迩以兵部遴选军政大司马独奏疏称公老成得体敦厚不刻时以得其实云 

　　○锦衣卫掌卫事都指挥使赠右军都督府都督同知叶公广墓志（李东阳） 

　　李东阳 
　　公姓叶氏讳广字大用其先出处州青田今分景宁县地也初公世锦衣卫总旗少孤赖母范夫人鞠成之俾学书艺既代役识者曰是非行伍中人领东厂缉事详慎不泄成化八年以功擢试百户莅本所事屡奉勑出勘重狱所在馈赆悉辞弗纳江西藩臬赋诗赠之辽东武臣奏其地有金矿珠池公奉命往勘躬涉境外察其奸事遂寝东人德之至今有剧盗诏捕甚急或阴迹所在以告公曰盗固有罪待其自犯尔何得逻者后自访得之有校尉缉越城盗公疑之执不变公曰若杀此人后获者柰何不数日者果获二十一年实授百户明年迁副千户理镇抚司刑鞫谳精密有奸妇制毒假婢手中其夫槩坐死公以婢不知情辩释之有校尉诬平人盗反坐执者都察院守者相仇杀逮系百余人户部进内藏银数失实系者亦众皆止坐罪者自余平反纵释多至不可计弘治五年擢署指挥佥事明年本卫缺员兵部荐其名时　孝宗简在巳久御文华殿亲阅之命莅卫事实授佥事总都城沟涂事人不敢犯出勘宁化王府疑狱务存大体勘大明川投献地卒归于民督捕中外盗贼获数千百人而郑村坝贼尤剧数年累迁都指挥佥事北山贼号靠山王者势甚猖獗方发官军出捕比至则公巳遣官属捣其巢灭之一日矣　上伟其功迁都指挥同知又勘外戚庄地及藩府仪宾狱皆集事而还　今皇帝正德元年迁都指挥使掌卫事凡　郊祀耕籍视学经筵诸大礼无弗预减役从省浮费政令一新官属皆改视易听下至校役亦仰戴不置总缉访事尤极慎重戒谕官校必以天道国法说词义恳切人多感动盖隐然有阴德焉前后所被赐如蟒龙衣飞鱼衣及银币诸物甚备二年加从一品俸寿至七十特赠荣禄大夫右军都督府都督同知命礼部谕祭者三工部治葬事皆异数也公器局魁硕敏而能断遇事不苟动先自律威贷旁午屹然不动自壮至老未尝少易又能体悉羣情不过苛刻用是获于上下交口赞誉翕然同辞其卒也尤悼惜不置云 

　　○荣禄大夫后军都督府右都督掌锦衣卫□赠太子太保陈公寅神道碑 

　　今上皇帝入继大统维时扈从诸臣从龙而起蒙藉宠灵荐陟华显流光锡祚垂裕无穷岂非千载一时之遇裁若右都督掌锦衣卫事陈公其一也公讳寅字敬夫其先山东武定州人曾祖玘洪武中以功授燕山左卫副千户因家京师祖贵父政皆世其官弘治庚戌　献皇帝之国政以才选授管群牧所卒于官公袭父职年二十四即小心勤事朝夕弗懈人咸以远大期之既扈跸来京遂升锦衣卫指挥佥事有诏公等子孙皆与世袭寻命公提督官校管理京城街道又以督理诸大工宗庙及皇史窚成升指挥使管西司房事九庙成升都指挥同知掌本卫事慈宁宫成升后军都督府都督佥事仍掌卫　奉先殿成升都督同知皇穹宇成升右都督　上恭册皇天太号以公等扈从劳加服色俸级而前后所蒙白金绮币及羊酒等赐不可胜纪公重厚蕳默器度恢弘果断刚方事无留滞随所任使克举其职以故受　上蕳知眷宠特异云岁乙巳公感未疾具疏恳乞觧任允之仍奉命支月俸量给官校应用公寝疾逾五年嘉靖己酉五月二十八日卒于苐距生弘治乙卯十一月享年五十有五公少孤克自树立事母张太夫人至孝抚弟昊友爱备至官跻武阶之极而谦约畏慎安静老成乞身早休优游以终可谓福履之盛也巳 

　　○掌锦衣卫事太保兼少傅左都督陆炳传（实录） 

　　掌锦衣卫事太保兼少傅陆炳浙江平湖人祖墀以尺籍隶锦衣卫　献皇帝之国安陆选充仪卫司总□墀之子松遂得事　上于潜邸　上入继大统松用从龙功累官至都督佥事炳松之子也中武举会试授副千户积功至指挥佥事己亥　上南幸承天至卫辉行宫夜火侍卫仓卒无在者独炳身负　上出于火中　上识其姓名即拜都指挥掌卫事累升至□职嘉靖三十九年十二月暴卒　上深悼之手诏称其国发逆尽忠追赠忠诚伯谥武惠祭葬有加仍命兵部官其子绎本卫指挥佥事命左都督朱希孝经纪丧事护其家炳雄黠多智数善迎合　上意自列校骤跻公孤出司廵徼入典直赞自郊　庙以至诸祷祀皆得与焉亲近尊宠即勋贵大臣莫能望也任豪恶吏爪牙多布尔目铢两之奸悉知之富民有小过者即榜掠文致成狱没其赀产其所夷灭者不可胜道累赀至巨万豪侈自奉营别宅十余所皆崇丽称甲第分置姬妾其中纨绮宝玩所在充牣供张不移而具炳时游处其间东西惟意又置良田宅于四方若扬州嘉兴南昌承天等处皆有庄古声势震天下然是时　上数起大狱炳颇保护□辜所全活亦众又仰藉广交笼取声誉故终嘉靖之世无发其奸者隆庆改元始以言官奏劾虎其子绎绪等官籍其家 
　　实录 

　　○陆炳传（湖广总志） 

　　湖广总志 
　　陆炳者安陆人也炳生而沉鸷健武有谋画长身火色鹤行左右背裂而上窜望之如神人父松故以校尉给事兴邸　肃皇帝既入嗣大统松以从龙恩授锦衣卫指挥掌卫事炳中嘉靖己丑兵部武举松卒袭锦衣卫指挥己亥随　上幸显陵一夕驻卫辉府行宫灾　上亟召诸宿卫大臣武定侯郭勋俱迟至独□直宫门因得扶　上升舆避火　上自是益亲幸炳比　车驾还京诏炳掌卫事荐加都督　上既以春秋高退居永寿宫奉修玄事诏成国公朱希忠等六臣直赞无逸殿炳占数焉复加保传柱国赐在外得乘肩舆禁中许驰骑与五臣埒体炳掌卫事久喜言冏察民间阴事有抵打者辄罗织成狱其家立倾京师富贾无一得脱者人畏惮之甚于乳虎顾独折节延纳士大夫士大夫以此称其贤先是咸宁侯仇鸾用事陵轹缙绅骄恣无人理分宜初与之交好巳声势相轧鸾遂密奏分宜父子不法状　上寖疏分宜会鸾病疽且死炳心右分宜乃嗾鸾舍人上变炳因发其勾连俺答事从其家得号带证　上大怒时鸾巳死诏斲其棺僇鸾尸于市而分宜由是复得幸于　上华亭在政府素与分宜不协而给事中吴时来主事张翀董传策同日上书交论分宜分宜以吴张皆华亭公所取七董又乡人疑默佐使泣讼于　上前　上亦犹豫以问炳不敢言第封进癸丑会试录请　上自裁而私嘱贵珰所以调停之者甚力　上意渐解其以智数能周人绥急如此　上天威严重言官稍不称旨即被廷杖炳每戒杖者谨护持之以是多得保全建安李宰默炳武举出其门下始自浙江左辖炳引入南太常卿掌祭酒事寻升礼部侍郎改吏部晋尚书后坐赵文华诬构死诏狱时　上意犹叵测朝士毋敢出吊者炳亲经纪含殓事以千金赙恤之还其丧于家炳性勤于职事每戴星出入善揣合人主意且联姻亲贵羽翼满朝故始终荣遇至于没齿隆庆中人始言其生前将不轨者有诏削夺　爵典赀产尽没入官 

　　○柱国太保兼太子太傅赠大傅谥忠僖掌□□卫事后军都督府左都督朱公希孝墓志（吕调阳） 

　　吕调阳 
