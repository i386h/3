<!-- { "loadSidebar": true } -->
　　臣闻天与圣代大有之君必笃生瓌玮英勇之将与之会遇以成其大业虽人也实天也当九季王政不纲在所裂裳旗荷梃兵草野自雄罔所适主时则今上皇帝龙兴凤阳夫人合应有若中山开平两公杰出其间是固功无与俪矣其知所趋向先后疏附厥有成迹若巩昌侯臣郭子兴者亦岂偶然哉子兴世凤阳人拳勇有膂力善骑射自癸巳岁起兵首隶元师郭某麾下即知所适主明年得滁州又明年得和州亦既从龙济江若采石若太平若溧阳溧水所向崩角义勇之声日以暴矣丙申三月随夫军进拔台城先登授管军总管继升统军元帅攻围常州身犯矢石昼夜不解衣甲生虮虱九阅月城始下被赏优渥载调克宣州江阴宜兴婺州安庆衢州势剧破竹壬寅分兵之江西南昌得其全城癸卯八月进克鄱阳彭蠡之战海艘骈进戒严所部人百其勇陈友谅计蹙中流矢死人知天命有归矣甲辰春侍上亲征湖广武昌洒血驰战多所斩获因屡功擢鹰扬卫指挥使蕳在上心俾从中山王拔庐州拔安丰率先陷阵大败姑苏张士诚之夺气其乎襄□下衡州定澧州辰州转而鞣高邮踣淮安截拔浙西湖州坐困姑苏往往褁疮力战中山王以公之勇功闻升镇国上将军大都督府佥都督吴二年正月败洪武元年今上即位有事关陕命领其军进讨中原隘守潼关三年一迹不敢南移戌巩昌招募适残严戢部曲西戎羗夷两境帖然进封巩昌侯方倚之永镇西陲而溘先朝露薨于家矣上之震悼辍朝三日赙赠有加追封陕国公谥宣武以洪武十七年冬十有二月日葬聚宝山之原 

　　○江阴侯赠江国公谥襄烈吴良神道碑（吴伯宗） 

　　吴伯宗 
　　洪武十四年十一月二十六日开国辅运推诚宣力武臣荣禄大夫柱国同知大都督府事江阴侯吴公薨于青州十二月讣闻皇上之悯悼辍朝三日诏所司定赠谥加爵特进光禄大夫上柱国中军都督追封江国公谥曰襄烈遣使者迎柩以归洪武十五年二月丙子赐葬钟山之阴上念其功不已命词臣撰文勒诸丰碑以垂不朽伯宗軄居翰林属当执笔谨叙而铭之公讳良姓吴氏凤阳定远人初名国兴后赐今名气岸雄伟性质刚直与弟祯俱以勇力称元末羣雄并起海内鼎沸皇上以聪明神武仗大义奋起布衣公兄弟委身相从服勤左右上深器焉甲午秋从上取滁州乙未春从克河阳常先驱战皆有功六月从渡大江与元兵战于采石拔其营乘胜克姑孰寻下溧水溧阳丙申从定建康战功多又从今大将军太傅魏国公徐公达克镇江下常州屡着功勋历升军軄丁酉下江阴命公以指挥使领兵镇守时伪吴张士诚据姑苏跨有淮东浙右地大物众兵食富强实江南一劲敌而江阴正当东南要冲喉襟之地士诚大多变诈动以金帛啖诱将士公行上谕之曰彼以其诈我以吾诚尔边将镇守封疆约速士卒毋外交毋纳逋逃毋逐小利毋与争锋惟保境安民而巳公奉命惟谨缮城池远斥堠利器械严部伍士卒无敢逃亡无敢出境生事者敌亦畏公之威不敢侵犯数年上亲将兵下江西克湖广伪汉陈友谅大军屡出而无东顾之忧皆以公之扞蔽也丁未大军克姑苏士诚面缚上以姑苏承士诚割据之余力战乃服必得刚毅有智畧者镇其地遂以命公公至奉宣皇上盛德纪律严明号令整肃军民辑睦咸得奠安洪武三年天下大定论功行赏以公有守江阴之功封爵江阴侯食禄二千五百石赐以铁券子孙世袭恩至渥也广西右江诸州僻处炎徼去中国远数千里前国号要荒乍臣乍叛唐宋以来羁縻而巳元都北方相去益远姑息尤甚夷俗狃于仇杀数侵盗边境五年春命公将兵讨之公率兵入跋履崇山践历险阻剪薙荆棘冲冒瘴雾勒劳特甚数月尽平其地俘获不可胜计自是溪洞夷獠畏威怀德革心向化输租赋奉法今同内地焉先是止稽古制建亲王盘石藩屏齐王受封青州命公营建王府宫殿社稷公经营区画部署军卒并手偕作功成而民不知劳公留青州二载得疾而薨享年五十有八公自起身行伍至将帅受封爵始终一致有功无过故其薨也上深惜之恩礼有加焉 
　　子四景仪振宗官僧弟英封武定侯女弟入宫进位宁妃兴有弟德成事　上骁骑舍人性明爽见几避祸以酒自放　上一日召授某府都督恳辞不受上变色曰朕念尔亲且旧兄弟皆登列侯而尔独未显故尔軄何辞德成免冠泣拜曰臣性狂愚懒慢耽酒嗜卧不识事情缓急倘位高禄重必任职司事苟不理　上杀我也人情不过多得钱饮美酒随意自适足了一生愿卒赐　上大喜曰善人举能若此吾刑可措矣立书勑赐黄封百罂金彩称是宠待益厚德成尝侍宴后苑醉匍匐免冠谢发秃落且尽上笑曰醉风汉毛发如此非过酒耶德成仰首曰臣犹厌其多欲尽剃始快意　上默然既醒大惧误触忌讳遂尽剃发披僧衣狂呼唱佛不巳　上笑谓宁妃口前谓汝兄戏言乃实之非风而何德成尝见其兄弟征镇四方逾年不得归辄笑其以虚名受辛若曾如我饮中乐耶已而党事起死者相属德成益狂荡不检以寿终 

　　○靖海侯谥襄毅吴祯神道碑（刘崧） 

　　刘崧 
　　洪武十一年戊午前征南副将军靖海侯吴祯奉诏出定辽是秋以疾闻上遣医驰驿视之弗能愈遂舆疾还京车驾幸其苐问劳有加明年己未五月疾革以其月二十有六日薨讣闻上之震悼辍朝二日诏赠特进光禄大夫柱国追封海国公谥襄毅仍赐窆钟山之阴俾官给其事葬之日车驾临奠加赠赙焉又明年庚申上追念其劳爰勑儒臣礼部侍郎臣崧撰文刻诸神道之碑以昭不朽臣崧奉诏不敢辞乃考公牍纪载苐而书之谨按公初名国宝后赐名祯字干臣姓吴氏世濠之定远人自少时巳卓荦有胆畧及天下大乱从上起兵里中即能知天命有在与兄江阴侯良俱隶麾下悉心委事焉自岁甲午乙未西克滁和东渡大江扬威振锐所向无敌由帐前都先锋总管升建兴翼院判转分院元帅寻天兴右翼副元帅与良同守江阴每寇至辄击走之首破伪吴张士诚水寨擒其枭将朱定甲辰授英武卫指挥使丙午寇出马驮沙上亲督战追至巫子门寇乘潮逆拒首尾相失公纵兵急击之俘获无筭是秋从大将军魏国公徐达率马步舟师由港口取湖州公勒奇兵出旧馆扼之战大捷事平遂留戌焉吴元年丁未九月复从大将军攻围苏州连破胥□二门士诚就执公奉令抚循秋毫无扰进佥大都督府事时方谷珍据明州未下上以公征南副将军从御史大夫信国公汤和往平之公引舟乘潮夜入曹娥江通道夷埧出其不意直抵车厩会降者言方氏巳潜挈家入海公领兵追于盘屿与合战自申至夜三鼓败之尽获其战船人马辎重而还未几谷珍降有旨由海洋进取福州不数日奄至城下围其西南水部三门一鼓克之时伪平章陈友定据延平作乱明年洪武元年戊申进破延平擒友定闽海平公归次昌国会海寇叶陈二姓聚刼兰秀山公调兵立剿之三年庚戊朝廷定功行赏进侯食禄一千五百石赐以铁券使子孙世袭焉五年壬子诏大发兵东戌定边公总舟师数万由登州转运以饷之海道险远人用囏虞公调度有方兵食充羡折冲风涛如履四达寻召还七年甲寅海上警闻公复领沿海各卫兵出捕至琉球大洋获倭寇人船若干俘上京上益嘉赖之常往来海道总理军务至是归自辽东而疾作不起矣公生以天历戊辰六月二十一日葬以薨之闰月十三日享年五十有二 

　　○德庆侯廖永忠传 

　　□□□□永忠传 

　　廖永忠楚国公永安弟也少豪迈有大志智勇过人甲午屯巢湖乙未来归　上见其年少谓曰汝亦欲图富贵乎以水将属永安永忠副从渡江拔采石太平芜湖擒陈兆先破蛮子海牙乘胜定建康克镇江宣□讨江阴海寇皆有功永安陷敌授永忠枢密佥院总永安兵攻普胜栅江营追杀贼众复枞阳友谅袭太平犯龙江诸将据险张德胜总兵进击永忠大呼杀入诸兵从之友谅败复太平升同知枢密院事　上率舟伐友谅至安庆敌固守　上以陆兵疑□敌兵动永忠击其水寨破敌舟破安庆追至小孤山次湖口未至江州五里友谅知之穷蹙挈妻子弃城走武昌遂入江州从征南昌南昌降祝宗康泰据南昌叛复从徐将军讨复其城援安丰败士诚兵是时友谅图南昌　上讨友谅永忠以七舟载苇荻置火药其中乘风纵火焚战舰数百艘烟熖涨天湖水尽赤大败敌兵友谅移舟迎湖口永忠邀其归路友谅中流矢擒其太子善儿次子理奔武昌复称帝　上还论功赐永忠田　上复征理至武昌永忠等分兵栅四门又于江中联舟长寨绝其出入　上还建康留永忠等守营栅勿与战　上复往武昌视□督攻城降理升湖广行省左丞攻庐州左君弼败走复援安丰取江西未下州郡从徐将军常将军取淮东克海安高邮淮安从拔姑苏升中书平章政事汤将军既下温台庆元方国珍遁入海岛永忠副帅率师自海道会汤将军讨降国珍得兵械舟楫万计取福州洪武元年兼同知詹事院事畧定闽中执友定充征南将军朱亮祖副之率舟师由海道取两广永忠自福州遣人谕何以广循惠降师至广州龙潭元将卢左丞降破伪参政邵宗愚山寨获宗愚等斩广州市捕诛诸叛土豪诸郡相继降檄谕九日南朱崖儋耳三十余城皆纳印请吏遂取广西至梧州降元达鲁花赤拜住广西平章者林时元普领帖木儿张翔以便宜行事入广西募兵欲迎战亮祖勒兵追普颜战死翔赴水死浔贵等州郡皆降师次贵州遣亮祖会阳璟收未下州郡两广悉平明年还京　上命太子率百官迎劳龙湾入见命太子送还第一年抚定泉漳三年封德庆侯食禄一千五百石赐世券是年汤将军充征西将军永忠副率京卫荆湘舟师由瞿塘趋重庆伐明升四年和克归州驻师大溪口永忠率所部先进至瞿塘关蜀设铁□□横据关口我舟不得进永忠密遣数百人舁小舟踰山度关出上流人持粮糗带水筒御饥渴蜀山多草木将士皆衣青蓑衣鱼贯出崖石间蜀人不觉度巳至率精锐出墨叶渡分两道夜五皷攻水陆寨将士皆以铁裹头船火器而前黎明蜀人始觉尽锐来拒永忠巳破其陆寨矣既而将士舁舟踰山出江者一时俱发上流杨旗皷噪而下蜀人大骇下流之师亦拥舟前进发火器夹攻大破之斩其将遂焚三桥断横江铁索斩溺死者无算飞天张铁头张等皆遁去永忠入夔明日汤将军兵始至永忠乃与汤将军分道并进汤将军率步骑永忠率舟师会重庆永忠抵重庆次铜锣峡升遣使诣永忠军请降永忠俟汤将军至受降下令将士不得侵掠抚谕向大亨戴寿等家令特书往成都招谕遣指挥万德送升等降表京师蜀平凯还赐第京师又出征胡捕倭八年卒子权娶汤将军女散骑舍人九年从冯胜练兵西安十一年从御史大夫丁玉征松迭十三年嗣侯十四年从傅将军征云南十五年领兵守毕节移守泸州十六年召还十七年卒从子升淮安卫指挥佥事升同知苏州卫事 

　　○南安侯俞通源传 

