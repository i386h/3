<!-- { "loadSidebar": true } -->
　　嘉靖十年十一月致仕山西按察司副使吴公以寿终公讳道宁字世安先浙温州之潭头人国初徙居南京父维成化初任温县教谕尝梦于黄河中流葢楼因曰吾当于河内起家遂占籍河内焉公自幼笃实无妄言成化丁酉中河南乡试礼魁戊戌登进士第授盐山县知县迎教谕公以养政暇定省教谕公每举古语以训曰但存方寸地留与子孙耕故公居官恒以慈爱本节民财力先至于徭役一事尤加用意故复业者接踵而至百姓爱过父母三载以政绩卓异升监察御史弹劾激扬风裁凛凛弘治初年河内民奏开广济渠不果行是时公巡盐河东适勘盐引十万应否充给河南官军俸粮公曰俸粮吾省利广济渠吾府利均国家利吾两成之达诸河南抚按后渠成溉民田甚溥巡按定等四府贪酷望风解绶先是开州有巨寇一方深害交结权奸莫敢谁何公设法捕获戮诸市曹人心大快弘治十一年升山西按察司副使奉敕整饬鴈门等三关兵备创筑宁武新城设宁武所及沿边堡寨俱募军充实武备一新边人有赖后以疾辞归惟以耕读事每训子曰汝祖三十以后始发愤读书或夜无□就月色读尚能明礼经中式刊文汝俱年富灯火□须营干正宜努力诸子或不能背书即掩卷朗诵□遍曰我年六七十尚能背诵汝后生反不能邪诸子感奋力学守中遂登进士第正德初广济渠通塞不时公因泝流穷源相度地势直抵五龙口叹曰使渠由此而行数世之利也今不二十年而塞葢创始者夫地利耳遂达诸当道违广济旧渠三四里许另开利人渠曰旧渠如此故失利新渠如此乃得利刁民百计沮挠往返五年而后渠成水利至今赖之济水国初遶府城东流入河公因开利人河见其南流曰此古迹也岂可兴今利而忘古利哉达诸当道修架桥六座新流从上济流自下二利并行而不悖林下优游三十余年身体康强未尝有疾年八十五六时每遇别墅花卉春佳秋禾告成不杖观翫往返步行数里临终不及巳事第谓诸子曰汝等不须忧贫但教子孙读书上策耳 

　　○中宪大夫山西按察司副使马公应祥墓□□（王九思） 

　　王九思 
　　公讳应祥字公顺其自谓曰敧湖山人其先山东高苑人也有讳帖木者洪武中以总旗扈秦王就国隶籍西安左卫乃遂西安马氏帖木生子道原有子六人其第四子升生伦伦生公公自幼颖异成化弘治中咸宁县学生授易旁及羣籍不专记诵而妙契古人作文章秀丽奇特独步一时督学浮梁戴先生与其进上饶娄先生讶其才金华潘先生赏其文葢尝策试三秦人物批其卷曰英风澟澟气凌霄汉弘治己酉果举乡试第二人丙辰举进士观政户部其年秋赍犒金甘肃有以羡余言者公叱去秋毫无所苟明年丁巳授河内知县河内素称难治而是时又乏善令久庶事一切颓废租赋至数年不完前令苦治竟不完公曰百姓人耳独河内异耶乃加意抚循之不率教者治之不妄笞一人具考户数高下之则躬编坐奸吏猾胥无隙可进自是租赋完徭役均百废兴词讼希少豪民敛迹矣暇则课诸生今工部侍郎何粹夫尚未知名公许以圣贤之学台辅之器也通渭王宗器先生守怀庆而河内附郭县也尝召公饮食歌咏问民所疾若以弟呼之公礼葢谦然意有不合辄尽言不少避君子以各得其道戊午春九思以庶吉士送幼子道河内入其竟民咸乐道之至其庭吏缩首立如植视其室服食器用泊如也乃贺曰可谓不负公字予曰敬夫充吾志须吾民子孙世世思之斯其可耳当道方有旌荐乃明年己未夏以母丧归百姓走送涕泣竟日乃始别去三年丧毕辛酉冬改任徽郡歙县郡考亭故里虽称文献然俗好气徤讼好交结贵人争地数尺乃起讼连岁费千百金求胜不胜不止又豪家大族摇动祸福公至持之以静事求可不枉道狥人久乃自定民有□险不输赋者且五十年公出榜招之曰不来输赋乃坐重役示罚于是诸租赋无敢后期至者郡有杀人者久不可得乃以付公公先期斋戒祷越国汪公祠下曰神许我得其情则雨是夜果雨翌日启死者棺事中诸人罗跪乃一鼠自棺出钻跪者一人衣底寻忽不见公念曰此神示也乃指其人曰杀人者汝其人色动推究果服又郊外杀一人未绝公命移之县大门内许人纵观之乃一人嗟叹其侧者久之因扼其吭遂绝是时公巳教隶卒古见举措矣古见者以告□执而抵于法葢杀人利其财不绝恐或出语故复来扼吭耳于是县中称神明歌颂之今少保皋兰彭先生故参政广东何子敬相继守郡咸礼重公巡抚都御史巡按御史问劳而举荐甲子冬北上考绩比归之明年乙丑吏部以风宪起公赆馈一无所受学士经生隐逸之老以其德政播诸诗歌联巨轴附之行李正德丙寅春公行未至有命授吏部稽勋主事丁卯调文选是时权贵用事公既无于谒亦不矫激惟知自守既乃厌弃求归尚书许公劝留乃止己巳考绩上上于是天子敕封其父承德郎文选主事赠母安人褒嘉之寻升稽勋署员外郎是时张尚质尚书欲超拜公公不可张怒升公湖广按察佥事督学实左迁也庚午春公莅湖广会当乡试而湖山阔远兼之卑湿公且病且愈于是校定诸士不能徧历或合数处羣试之场屋事竣方施教约乃明年辛未言者以公简出辞遂改督屯河南然鉴别之精予夺之公诸士实心服焉于其去也咸惜之而言者乃尔不知其何说也至河南数日后以继母王氏之丧归癸酉丧毕挟其子平毕姻京师有劝公部见复官者不听而还甲戌春部檄改公兵备陈睢在陈睢一年积赎罪米粟千石及数百金储诸府库立之卷籍以官需至于黜贪污之吏革滥税之关威令赫然行矣乃乙亥秋有诏罢陈睢兵备带衔河南听用公浩然而归而是时封君病见公喜甚吏部寻檄公督屯河南乃封君竟老病卒公得以侍医药躬殡葬无遗憾焉己卯丧毕复改山西督屯是时屯田子粒负欠三四年并徽实难公谋诸抚按许他物相准即以给诸士卒甫三月完十六七抚按咨嗟叹异共奖其贤庚辰夏以三载考绩告行其实托以西归也既归之明年辛巳擢山西按察副使公尚坚卧亲朋劝进至曰□石不起如苍生何公以天子新即位不敢虚负努力复行既至未久入贺万寿圣节即上疏乞休葢自陈睢后尝两上疏不许至今乃许之公先是买田长安城东归畊之园筑望楸之楼建独笑之堂引濯缨之流构弄月之亭奇葩异草珍果之植贫筜之林纷列杂布备游乐焉未能也而今乃得之喜可知矣归未久嘉靖壬午继母杜氏又卒既葬乃与□好日游城东饮酒赋诗公每赋诗搜抉奇巧不惊人□□故平生文章诗所得不多然类非世俗所能也至具爱亲友第□尽□□好贤疾邪择交寡合通达治体学堪经济风流慨慷翛然物表葢世之英三秦豪杰之才也然一佥事十三年不得调既调即归归五年乃遂不起距生天顺戊寅七月寿六十九岁痛哉公乎竟若是巳矣 

　　○山西按察司副使王九峰墓志铭（王九思） 

　　王九思 
　　寿夫予弟九峰字也葢尝自谓白阁山人云先大夫中宪府君讳某配太恭人刘氏生予四男子寿夫其少子也成化己亥六月初一日先大夫仕保宁巴学教谕生寿夫教谕舍中是时吾祖高年府君迎夫于巴闻其啼声喜曰儿当贵我老恨不及见也寿夫生十年而弘治戊申先大夫官满携归鄠杜里舍又二年庚戌先大夫复教谕祥符寿夫随太恭人入祥符其年秋予礼部下第亦至祥符寿夫乃遂从予受四书又二年受易及子史性理诸书弄笔文章诗辄吐奇语又四年丙辰先大夫迁教授南阳府寿夫随入南阳乃从张文粹先生受易又二年戊午予以庶吉士送幼子还故里省视南阳寿夫乃遂随予归试关中是时邃庵杨先生督学关中极爱之命以儒士入试秋闱乃不第复入南阳卒业文粹所明年己未乃随先大夫下外艰归虎谷王先生应韶友张文粹葢尝称之至是求督学关中按鄠首问寿夫得其文大喜命学官弟子遂携入正学书院与高陵吕仲木辈亲受其业乃举辛酉乡试壬戌不第归乙丑复不第乃入太学寻复归省而正德丁卯予在翰林检讨召之至京昼夜督课之乃明年戊辰举第二甲进士其年冬授河南道试监察御史明年己巳监税芦沟桥木物其年夏得实授监察御史奉敕巡视居庸诸关乃亲莅其地阅其险阻简其行伍利其器物时其练习而凡卫所诸官怠惰者侵渔其下者棰戒之不巳则参治之其主将才而廉若贪懦者举劾无所嫌避幸边徼无事得代归视事道中乃先大夫书告被疾例不得归省自移病乃始得归其年辛未秋也明年壬申予亦罢寿州归先大夫乃愈益病而癸酉冬乃遂不起于是寿夫以忧家居至丙子春乃除服北上授浙江道监察御史云而其年巡按顺天诸郡郡多贵戚近幸豪强挠法掣肘不可逞寿夫荡然一无所问旌廉去贪畿内大治明年丁丑得代会满三载考其职称于是与其妻仝氏受敕封焉而先大夫太恭人以予官授封故不及也其年秋驾幸居庸诸处寿夫率同列诸君子前后三上疏极谏明年戊寅点视团营诸军寻又点视皇城四门又尝摄他道事勤劳甚苦而年资又甚深咸以得美陟矣乃己卯秋稍迁金华知府云在金华四年明禁令正风俗清狱讼裁省浮费兴作善类锄去奸恶而主之以诚持之以廉行之以公终之以慎尚书兰溪章公既卒而家贫孤少疏请月给米二石其始至郡人或易之久乃渐服既去多思之者于是渔石唐虞佐报书曰吾郡乃今始知有寿夫也嘉靖甲申夏葢尝考绩三载吏部以绩最无过举御史旌荐者多例给诰于是赠父中宪大夫金华府知府母封太恭人妻亦封恭人云未几擢山西按察司副使受敕兵备偏头关诸处其年冬莅代州会当道遇非其礼有去志寻闻太恭人病甚于是投劾径归葢莅官未及三月而代人念之至今以可惜其才也归未久乃遂寝疾丙戌夏四月太恭人弃养而六月寿夫竟相继而逝纔四十八岁耳呜呼痛哉其古文诗存者无几与奏疏数篇刻诸未题曰白阁山人遗藁 

　　○山西按察司副使程公绅墓表（李舜臣） 

　　李舜臣 
