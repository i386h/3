<!-- { "loadSidebar": true } -->
　　宜兴万氏相传徙自凤阳始徙者曰胜三传至雄雄兄弟□□皆强力殖产结豪杰而万氏始大于邑中雄生政政有弟盛九江推官以学行推高一时而万氏于是文献家政生玙玙生公公讳吉字克修人方严刚峻可望而知其庄士自少从盛学盛人亦方严公心效慕之盛亦喜公类巳公学以非有廉隅墙壁不能自植立于是敛束筋骨刻意以古人师读书观古人忠孝大节辄揭之壁间自恐不如平生自礼义廉耻大界限至于拱揖进趋冠履饮食之节画线而蹈始终相较不失毫发善戏之谑露齿之笑未尝一出于口拨衣蹶足箕踞跛倚之小过未尝一加乎身其事父母视寝视膳视药恪有仪节深心款然父母病不解带自始病竟病愈以常父暴病一夕卒每痛不及药哭辄殒绝病尫然骨立年五十余遭母丧哀毁不衰于丧父时以是病衂至没齿衂竟不愈也与弟善以友爱闻邑中病则共被寝至老身长子未尝异钱帛善亦谨厚有兄风教诸子宽而有法先志行而后文艺诸子烝烝雅饬规行矩步孝谨一如公不衰其闺门化之姊娰雍睦自姻族朋友出入公家者不闻有谇语嘻嘻之声其□子弟不闻有挑达宕佚华矜之习邑人争相高之以比于汉石氏而以公比万石君公面目清冷对人少寒暄语若落落寡情然人久与之处意溢出外有边辐而内朴无城府至其情所甚锺处宗族姻戚□恩礼款曲即素婉娈多儿女子情者不能及也其自奉泊然衣未尝问新敝食未尝问精恶室无媵妾馆无图画古器伎艺之玩宾至时一奕而巳然亦未尝溺意求工也居家手不识握算计帐之具口不问钱米盈缩虽以有弟足藉亦其素性于财利疏阔使然然独喜施舍至歉岁家人节口而食遇窭人未尝忘施也友人且死属其妻曰济我后事者必某也巳而果然其处宗族每诵范希文自吾祖宗视之无亲疏之语叹息者久之族人有缓急既自罄其赀与力有所不及则醵其阖族之赀与力以济其三族中待公饱饥衣冻婚子嫁女者若干人公恂恂儒生非欲以振急排难豪举其生平壈坎又非如□文有俸廪赐予可以收族其所如是葢天性也以绳检自律亦以绳检律人人有善虽在后辈必称叹推引以贤于巳人有过虽在同辈必面折或动色不少避于义有违虽田夫野人女子之言皆之屈服及引□争是非虽遇达官势人鲠鲠反复必伸巳说不少媕婀以是人或谓公激而知公者益以公朴直爱人如爱巳也其有欲不义惧公知之而止者较之面折者尤多居学中三十余年学成行尊其儒生后辈有志节者虽不及公门亦心师公事公一如事师之礼公亦款款训谕相励以古道不降辞色既执古自信因以古名其斋诸儒生无背面必曰古斋先生而不敢字之其家子弟且冠必之行古冠礼及婚葬祭率凖家礼从事不苟简在学中凡八试于有司皆不第而提学林公有孚萧公鸣凤以德行旌士每首公以风诸生公自少读经史守儒先成说甚谨于儒先中尤笃信晦翁氏然至疑难处辄掩卷自思及有所得多出儒先论断之外文字尚理致不华言然诸儒生心服公之行故不以文名在学中独与潘君松厚交潘君疏爽坦易而公坚苦缜密两人操行不同而各以所长相取至白首无间嘉靖丙申余始识公于宜兴公因遣二子从余游数过余相与议论有合有不合而卒归于相得也葢公尊经传甚笃而守格式甚谨然而默成不言之旨近于破去经传而易以束书游谈者之所便得心忘象之宗近于脱落格式而易以宕无忌惮者之所假故儒者往往因其似而疑其余既与公交久之乃稍稍于经传格式之外有所陈述大要以反求自得一不蹈袭独操欛柄说公闻而相与辩析亦久之然公察余非敢不尊经传非敢不谨格式者是以因其迹而谅乎其心知其人之不求异而意其言之或不妄也先是公之友周君道通学于王阳明子得闻致良知之说归而以语公力从臾之公以其说异朱子不肯信道通没十余年既与余相得则慨然谓其所善门人王革道通爱我今荆川子语固多与道通所述相合然固未尝背于朱子我恨不及道通之存也呜呼以公之坚志励行虗心从善使其早岁有闻且将由忠信而好学不知其何所止正使晚年所遇不至如余之迂驽而得一豪杰之士其感孚契合洒然冰解又不知何如此余所以愧公之知也然公之所自立□其亦足以见于世矣居久之以贡桐庐训导桐庐地硗陿儒生溺于习俗锥刀琐琐鲜志操公夙夜劝课之深明义利界限时时举钓台故事激发之曰若辈非子陵乡人耶诸生一时之爽爽心动时□或有馈遗却弗受间有所受则以振业诸生之贫者提学张君岳考之曰文足以范士行足以励俗近得其实云未几恳乞致仕归是时二子士亨士和举进士公每遗书必曰愿若辈好人不愿若辈好官士和以翰林吉士出礼部主事公闻之喜以其能不干进如教指也在桐庐二年而归归六年而病卒病且亟余往候之气巳微矣犹披衣端坐作拱揖状谓余曰吾语言若颠倒者余曰须静以养之公曰正平日不能养也是卒之前七日也卒时嘉靖甲辰七月二十日年六十有三公蚤年刚方自立晚而气象和易对人煦煦自桐庐归后辈益乐亲之其行巳类狷而意甚广居常有志天下事自诸生地方利害休戚亹亹上官陈说既老无所施用然犹不忘时事闻一贤人进则喜见须眉天下贺或闻进一缩朒党荡者则蹙然改容当食为之废筯每得忠谏章疏虽老必手录卒之前一月既巳病半起坐间犹类聚平生所录拱手读之其强于好善至老益笃自桐庐归数人郡访余相与讲劘益切又邀余访养斋徐公慨然相见晚也故其卒也养斋公志其墓妻李氏封安人子三人士亨吏部员外郎□□□□□死于毁上安县学生士和礼部主事孝谨□□□□ 

　　焦太史编辑国朝献征录卷之八十五终 

　　●焦太史编辑国朝献征录卷之八十六 

　　江西一（布政使　参政　参议　按察使　副使　佥事） 

　　◆布政使 

　　江西布政司右布政何源传（实录） 
　　江西左布政使吴润传（实录） 
　　江西左布政使周公晟墓志铭（丘浚） 
　　江西布政使司右布政使秦公□□□□（倪□） 
　　江西布政使司布政使祁公顺墓志铭（张元祯） 
　　江西左布政使陈公策神道碑（邵宝） 
　　江西左布政邢公珣墓志铭（严嵩） 
　　江西左布政使徐公琏墓志铭 
　　江西右布政使顾公梦圭志（归有光） 
　　江西布政使司左布政使徐公中行墓碑（王世贞） 

　　○江西布政司右布政何源传（实录） 

　　实录 
　　何源一名德源字幼澄吴江人洪武间领乡荐授□德州学正升德州知州岁旱邻治多蝗不入源□□梧州知府梧有水患民多流亡众议具　奏赈之德源曰若俟　奏报民皆死矣乃首捐巳俸次募义民出粟赈给民多赖之又悉毁境内淫祠以诖误谪交趾英国公张辅举署交州学事多所造就士之以贡选至方岳者十余人后　召吏部考功员外郎出郑府长史复改吏部文选郎中正统间擢江西右□□□□源人温雅历事五朝文章政事见称一□□□八十六 

　　○江西左布政使吴润传（实录） 

　　实录 
　　江西布政使吴润字汝德常州府武进县人补县□生永乐初楷书起修永乐大典授刑部主事□□□姚安广信三府知府升云南按察使土官普觉□□润先事诛之事闻升江西右布政使丁外艰解任江西民上章请夺情诏起复迁左布政使景泰初以孙选仪宾例致仕家居十余年天顺八年十二月卒年七十九润宽厚长者处巳待物一以诚信在江西十有二年民爱如父母至今江西人论方伯必以润首称云 

　　○江西左布政使周公晟墓志铭（丘浚） 

　　丘浚 
　　公讳晟字德明安阳人也曾祖廷元隐居不仕妣吴氏祖澄封监察御史赠鸿胪卿妣杨氏封孺人赠恭人考颙鸿胪寺卿妣宋氏封恭人兄弟六人公居长曰升义官曰昌沙河训导曰冕乡贡解元曰昱义官曰景附马都尉公生于宣德己酉九月　　始生之夕其祖梦一儒生趋而揖之而公生祖曰是孙他日必以儒兴吾家既能言即颕敏如成人九岁随鸿胪公教授可间从学四明赵先生政授以尚书蔡氏传过目即成诵下笔文章即有理趣归补郡庠生甫一岁即领河南乡荐时年十九也甲戌登进士第观政刑部拜广西清吏司主事又三年奉　玺书审南畿重囚天顺中推永平知府寻以部使者荐赐　诰无异在任七年升湖广右参政岁辛卯丁鸿胪公忧门阕改参山东政乙未就升按察使于山东丁酉晋江西左布政使在太学时年最少雅有高志所友者皆天下贤豪尤与莆中严宗源建阳丁元凯厚予亦辱交焉朝夕相与讲明道义毅然有用天下之志及登进土观政刑部时大司寇尚严毅属官少当其意者独公所分囚引审未尝有所反异其所欲辞往往得事情合律意用是大所称重具疏留公本部主事前后有所平反全活者甚众然未尝□法□以邀誉出守永平□□□大尤留心民事闻属邑有不种二麦者亲劝课之民始得享夏收之利民间子女有贫过时而不婚娶者谕富户安有才等出财帛资之一时婚配殆尽公出自刑曹于治狱尤其所长郡中积年冤滞一一之伸理民有水清镜平之谣及参湖藩所至剌举惟当凡利民事不择剧易视其力所及而之改山东其所施略如在湖藩时暨长宪台发摘奸伏几无所容然严而不苛论者以得宪体其施大畧有如此者公幼侍鸿胪公教河间继而入太学鸿胪公仁厚长者非礼勿履公得于庭训多事母亲极其孝爱在山东时尝迎养于藩府未几都尉君迎归京师及公长宪台适都尉君有持节册封之便道经齐境乃奉太夫人舟行至齐河公出舟次迎之宪台建台萱亭以奉之公于诸弟极相友爱有习经学者公暇辄之讲解指授而于都尉君又加意每向人言此弟天性至孝而器识不凡他日当远到时犹未选尚也人服其先见居鸿胪公忧既免丧都尉君以事使山西道过家兄弟六人者共被寝于先茔瑞芝堂分韵赋诗集以成帙呜呼若公者其人品家世德性才调今世岂有哉公生于岁己酉至是卒年五十有一 

　　○江西布政使司右布政使秦公□□□□（倪□） 

　　倪□ 
