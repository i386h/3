<!-- { "loadSidebar": true } -->
　　博平恭裕王安戌周惠王第十三子惠王之子二十五人而恭裕独以文雅得誉尝修东书堂法帖辑贻后录养正录锦囊诗对读书勤于治生田园僮奴车马甚具以故游豪贵致宾客缙绅载笔之士自远慕义鲜不日造其门王倾巳延纳之其时次第名德者必首曰博平博平云 

　　○南陵庄裕王睦木英 

　　南陵庄裕王睦木英周悼王第九子也好文雅敏达有识嘉靖四十一年冬御史林润上书言天下财赋岁供京师米计四百万石而各藩禄至八百五十三万石山西河南存留米二百三十六万三千石而宗室禄米至五百四万石即无灾伤蠲免岁输亦不足以供宗禄之半年复一年愈加蕃衍势穷弊极将何以足支请令廷臣公议观势会通以垂万世之利事下诸王计议明年冬王条上七议请立宗学以崇德教设选科以省禄费严保勘以杜冒滥革冗职以除素餐戒奔竞以息饕贪准拜扫以广孝思立忧制以省禄费　诏下廷臣参酌之其后诸藩遂稍稍陈说利病尚书李春芳集而上焉乃颁宗藩条例王薨无子爵除 

　　○鄢陵四辅国将军同 

　　四辅国将军同鄢陵　安僖王孙也　安僖王四子四曰某封镇国将军镇国亦四子四者四辅国十岁以例封禄岁八百石贵矣然纯慎不以地高人而好诗书乐与衣冠徒游尝读前史览功名之会辄抚卷慨然而叹曰嗟诚使某备一官更生普鼎敢多吾□又见豪贵人千金饰狗马衣裘聚名姝罔费惜及义施顾一钱忍弗能与则又叹曰双火一膏两斤独木是速灭之道耳且贫富命也孰有义而损者邪于是婚丧弗举者辅国见之辄与鹅酒或棺人曰辅国寿揆厥心行永之占也居无何辅国病殂矣年四十一耳于是豪贵人反以辅国口实相语匪火自焚匪斤自椔 
【 俱藩献志】 

　　○勑赐崇孝祠碑奉国将军安河（张时微） 

　　张时微 
　　国朝以孝冶天下风行方域烝烝乎又哉于时肺附之藩罔不洒濯以承休德而奉国昆仑公则尤黯黯笃诣云此非独茞芷之熏也要亦性灵淑懿有以本之者焉公讳安河字应清　高皇帝六世孙而周定王之裔也定王生镇平恭靖王恭靖王生镇国将军子圿子圿生辅国将军同辖娶夫人贾氏而公则其长嫡也方生适新作之门辅国筮之曰高门有亢龙曜其祥翼翼将将其令其昌斯殆不嘘而光者乎睟而示之百物目属者顷之左执易右秉豆诸丽好无以易也即婴时不戏狎稍长受书于外傅即记即解旁通子史百家言曰吾以代狗马球博之娱耳贾夫人素多病病则左右日夜侍衣不弛带目不交睫至尝溷以验差否不愈则刲股和糜以进凡若此盖不可殚而述也比卒痛毁骨立蔬食水饮者终三年不一履于燕室时辅国倦勤勑断家事惟读书驩宾客自喜而公养志无方购图史作园亭延四方之游日夕燕嬉以快巳而辅国病风展转床褥公侍之一如侍贾夫人劳悴百至矣既差而兴有乌数千翔绕于庭久之不去人谓孝所感也于时宗属白其事于周王转疏以闻抚按官相继上书阙下　萧皇帝嘉之遣行人赍玺书旌焉嘉靖辛酉公乃不禄周王奏曰大见奉国将军安河性资醇谨孝友夙成以居丧则类乎羔柴以养志则合于曾子诸凡懿诚语在臣等奏旌孝行疏中今各郡府宗室仪宾暨内外辅导官合词具启乞转奏立祠表扬及据伊男镇国中尉睦木挈启称故父平生慎约纤芥不敢渎官扰民傥徼天之灵蒙圣慈俞允俾木挈得自建祠上以对扬昭代之彝典下以不拂先人之夙心则先人死且不朽木挈亦死不朽各启至臣臣目击盛美何敢蔽贤辄冒昧以闻皇帝若曰嘻休哉宗贤笃厉至行亢人道之纪匪禄爵是劝惟德攸劝余一人丕用嘉悦其允王所请赐祠额曰崇孝命既下睦木挈乃相土景卜鸠工蒇事而其地适包孝肃于肃愍二祠之中德邻不孤盖若天所授云祠勑谕亭若干楹碑亭若干楹堂若干楹门若干楹若厨库斋湢之所毕具称备矣中尉君乃不远数千里征文于余余不佞尝读历代诸侯王传而有感焉若河间东平之风卓乎不可尚矣自余或以骄纵杀身或以奢淫殄世其始意盖谓社狐之不可灌屋鼷之不可熏耳至一犯吏议有司得埶文法相责讯不必郅都之中尉而祸始酷也若中山靖王胜之奏对至今读之犹酸鼻焉今奉国昆仑公无所劝而善无所创而不不善诸细小不论乃其惇百行之首作范侯服受一人之褒天章屡颁宣茂实而流景誉岂其微哉公子六人长即西亭君睦木挈次睦宲睦言休睦采睦树睦秝木俱封镇国中尉咸世厥德而睦木挈尤以经术行谊推于缙绅公之卒也尽以先业让诸父昆弟而睦木挈亦以父业让诸毋弟绳武象贤盖古今所罕俪云诗曰孝子不匮永锡尔类其昆仑公之谓乎又曰教诲尔子式谷似之其西亭君之谓乎 

　　○明周藩宗正镇国中尉西亭公神道碑 

　　张一桂 
　　万历丙戌秋七月戊午宗正西亭公以疾卒于邸第年七十矣其门下士镇国中尉睦千木等走两台颂公功德者五百人督抚衷公直指徐公疏闻于　朝请祭葬赐谥宗盟劝　天子震悼下宗伯议如两台言　制若曰睦木挈学行素优其加祭给水衡金钱共葬事盖异数也语称得全全昌公庶几无憾者而缙绅大夫若士民犹环顾咨嗟而叹曰天胡不愸遗令公百岁也则又曰畴复有闳览博物蜚声蓺苑如公者乎公妊十四月而生有贵征少端颕朗诣李公献吉一见大奇之曰此飞兔也老夫且瞠乎绝尘矣稍长学无所不窥刿意古作者与闽王道思越陈约之结社讲蓺甚驩所结撰出无踁而走县宇执牛耳词坛者五十年如一日也则又曰畴复有阐明经术羽翼圣如公者乎公初工制义巳叹曰扬雄非醇儒也犹耻绣鞶帨名高乃覃精于经学当是时卫君聘名能易和太芳名能书周伯昌名能诗周涿之名能春秋许守谦名能礼此数先生者皆河洛间宿儒也公先后从之游盖年二十通五经而尤邃于易春秋其学不颛守师说聚汉以来诸传注日夜翻究务求不诡于圣人谓春秋非独攘夷复雠立案也乃自传以明笔削之旨易初主王弼后复取郑玄谓郑学莫备于唐李鼎祚因刻其集解以传高陵吕仲木仲梁与公讲易东陂上惊曰子辅嗣流也新郑高公问易之大义云何公以退对高公怳然有间曰四圣之精蕴备是矣其名硕所推许如此则又曰畴复有肫肫孝友内行修洁如公者乎公幼有至性事父昆仑公晨昏不离侧疾则尝便吁天蕲代者数矣丧三年居于外有弟五皆从公受经先世产尽推遗之立祭田于白土答原岁时大腊必合族祀先祠下退燕于寝以常即诸儒习礼家亦自谓弗及也则又曰畴复有驯行好修蝉蜕尘埃之表如公者乎梁缘信陵遗风诸王孙不养鸡而鬬则从毛薛把臂豪举耳公生贵年十五封镇国中尉受世禄顾皭然不滓被服如儒生海内藏书家推江都葛氏章丘李氏公尽购得之起万卷堂日讽诵其中居恒以道德膏梁以礼蓺园圃一切芬华声色之好视犹土苴也则又曰畴复有裹韫经济明习当世务如公者乎嘉靖中大盗陷归德掠诸邑两河震恐中丞衡水杨公访于公公借着图方略调兵食巳次第条上数事杨公从其策贼遂平复惧株连者众请杨公母以大逆闻又从之所全活者几万人杨公悉公才可大用援　祖训荐于朝格不报中丞章公将改黄河偕公行视其可否公徐曰河凿而南且入泗得无　皇陵虞丁章公愕而止未几河决将灌大梁章公督塞终日水益急公载缗钱牛酒往劳之因说以及水所未囓阙地树木揵土石筑焉河立塞其它诸公过而抵掌促膝所裨益者固更仆未易详矣则又曰畴复有身訇身訇自牧折节贤士大夫如公者乎公名益重游道益广座客常满客担簦造门率馆谷之冯轼结靷过梁者必倾盖造公其或未至亦千里定交竿牍问讯无虗日若历下李于鳞吴郡王元美蜀张肖甫楚吴明卿越徐子与汝南张助甫皆操风雅权睥睨一世而皆与公称莫逆相引重云则又曰畴复有循循善诱笃老不倦如公者乎初宗学建　诏博求可宗人师表者中外咸推毂公遂拜宗正之　命盖又六年宗学成而公始视事念身大藩祭酒感奋图报称布功令严科条择诸生秀敏者占一蓺讲授以时于是弦诵之声彻于朱户龂龂如也癸未夏宗禄之议起公议不合遂引疾乞休　上以笃行博闻褒雷之不允丙戌再疏申前请复勉留不允公益感奋图所报称者而疾作矣病中犹强起着周乘训勑门弟子如平时岂所谓任重道远毙而后巳者欤巳复咨嗟叹曰天胡不愸遗令公百岁也盖公既寡嗜欲而又善养生家言丹颜黄发人方望之如鲁灵光岿然常存何论百岁也而今巳矣则岂惟缙绅大夫士民哉盖天下共惜之公所著经学有五经稽疑授经图杂着则陂上集中州人物志忠臣烈女传　大明帝系周国世系逊国纪纂中州文献志训林河南通志周乘开封郡志共若干卷行于世卒之再踰年戊子嗣勤羹卜以十一月十一日葬公白土答之原业巳乞衷公铭诸墓而属余以队道之石曰先志也余既感公高谊而重嗣请不可以谫谫辞按状公字灌甫学者称西亭先生晚筑精舍城东陂上又自号东陂居士即与吕仲木讲易处也父奉国将军豫斋公同辖辅国父曰镇国将军子圿镇国父曰　镇平恭靖王恭靖王者　高皇帝孙　周定王少子也盖以文行嬗其家者数世而大昌于公配恭人梁氏苏氏俱先公卒继李氏丈夫子一即勤羹封辅国中尉有父风苏恭人出娶李氏封宜人女子二长适金吾指挥袁学端蚤卒次殇孙男子一朝走疾未聘孙女子一许字刘耀祖　明兴周宗最盛翩翩多文藻若倡明经术者自公始稽古礼文二百年而有宗学膺其任者亦自公始乃谭者率谓公今之刘向较其用不用以恨夫向诚用矣顾其言枘凿不相入卒弗获如公之宗正而坎壈竟其身公则乘时受任举生平所酝籍者究宣之而始终恩礼极备向用而不能行其言公不用而能行其学人或知向用之不用而未知公不用之用也宁以此易彼哉第易名之典羣情若欿然望于太常者夫谥法不有道德博闻勤学好问文者乎又不有纯行不爽一德不懈定简者乎窃观　天子所褒嘉公者非一不曰笃行博闻则曰学行素优在公不用之用在　天子不谥之谥华衮一言不朽千载矣公即弗百岁何叹也系以铭曰　大明中天泱泱嵩河周赐履爰有镇平世德作求奕叶济美公乎岳降姱节树惇学探宛委载道者经异说棼如经残教弛公折其衷譬彼登岱羣山峛崺　帝选于众询谋佥同以教冑子若金作冶若器作型誉髦多士多士伊何习易奇衺文羞骫骳狂澜东奔谁其挽之繄公是恃公曰老矣乞臣之身知足知止　帝曰休哉汝予宗老汝其强起偶罹霜露何恙不瘳忽焉脱躧辍相罢春人苟可赎百身其以公泽在后公学在经公行在史谁能长生死而不朽是谓不死温明赙襚题凑黄肠哀荣终始佳城郁郁我碑其丰诏千万祀 

　　○楚王传 

　　楚王桢母胡充妃甲辰年生生七年而封国武昌永乐元年世子孟烷市人河南谕世子世子来朝请葺府邸谕俟有年三年王出铁牌开武昌城门都司闻　上不许卒谥昭孟烷嗣宣德元年发楚鲁二王护兵各千人征安南王请湖广都司给护兵器五年有告王者乞减护卫三之二王宫火焚谱系符勑更给之卒谥庄季块嗣卒谥康弟季埱嗣卒谥宪子均鈋嗣卒谥靖子荣戒正德七年嗣在位二十三年卒谥端子显榕嘉靖元年以长乐王封世子十四年嗣 
【 吾学编】 
