<!-- { "loadSidebar": true } -->
　　廷尉公少从塾师游着声诸生间乙卯举于乡丙辰成进士历户部兵部尚书郎擢开封府尹公之开封洁廉强力不事权贵人权贵人衔之久之乃迁备兵靖边晋山西参政江西山西藩臬使率皆用久次迁又久之乃拜都御史廵抚顺天再抚甘肃也寻守大理寺卿贵重矣遂谢病去盖公于近世功名之际称完节笃行君子云公人廉治有大节任事多远畧郎兵部时属蒲州杨襄毅公尚书每诸郎前白事顾独目属公谓是夫足当大任以故擢开封公治开封首禠隶人不藉名者累千人晨起坐堂皇剖决立就狡胥无所缘奸郡故饶财赋赋所有奇羡吏初不知公则前白是故事以佐公需公怒令笞之悉附簿入岁会中邑令进锾赎公笑曰乃公无用也悉徙实庾廪有大盗哗于狱阃兵来赴援者匝墙外不敢动公起手剑而入曰敢后者死众拥入盗皆伏诛初靖边议贡市文武吏多不廉察失虏心不者以汉财物啖虏恣从之名曰羇縻公至立画机宜即市搉充市赏不至费县官一金事闻岁赐金有差而诸边时方事虏顾虏至辄忧刍粟公愤悉摘发干没者于法边库悉清虏之盟也议者谓吾且以其暇修守备乃盟日久备日益弛即功令与斩首虏同功多用虚文相冒无实者公所筑镇边新障百二十里盖至今称雄边起学宫亲边人师帅彬彬比内地治晋田赋即无论晋以无逋负所条官会之议置椟受输诸转置惟隶役任岁省富民数十万计至今天下郡县效其法盖公独用实心故所举利便率世世利天下称便按察豫章取讼师讯得其主名数十人捕治之讼事衰息再治晋方伯属有铸钱之役公曰是将与民政不可急急则铜腾跃耳授民其柄条具八事絜令所鼓铸文质周郭大行矣顺天外备边内抚三辅公悉裁抑诸不急费岁省征徭十二万巳悉取积逋尽白蠲之三辅民大苏会虏炒蛮寇古北口遣禆将李如槚等击破之获首虏捷闻诏赐白金文绮东虏土蛮以五万骑犯辽有诏赴援部禆将杨栗等击破之捷闻再赐白金文绮益爵一级而公亦以是威震诸虏间虏以十万众欲窥蓟侦蓟有备逡廵不敢入移攻辽公则又赴援辽再破之又再赐白金文绮而戚将军继光时大将军守蓟公所与议兵间同异辄瞋目诤不下巳而公策中将军则穆然心折也始入守大理卿宣言廷尉与比部御史台共执法耳何知形迹论不当者辄反数月所计千余牍大辟囚以罗织下狱者全活甚众夫世称敦笃重厚之儒自守有之至涉世不能见功业临以小威势罄折不自胜公平居恂恂不越规范驯笃长者也当封疆饬法制兴利便所至成累世业夫树功业必于笃厚老成也信矣公之在开封属新郑方贵所示风旨藩臬大夫皆风靡公独持不下有扶沟令新郑党所愬新郑持重怒待之公力白其无他卒之无以夺公然公秩满以治行高第久乃使守边以靖边数中虏新郑意也又久之江陵相贵倨甚公无所诎江陵目摄之或谓公宜逊谢公曰吾不能徒步勤造请若廷尉汤也遂谢病归人严重孝友与人交无城府然非公事不一见县大夫仕宦三十年无异寒素异母弟幼一岁而中宪公没公悉析腴产付之公物　天子恻然念边劳加赐祭葬逾常典尤异数云公名梦鲤字汝化号龙池中宪金则公父赠副使公者也公生嘉靖十二年六月卒万历二十五年四月享年六十有五 

　　○大理卿浒东张公卤墓表（冯琦） 

　　冯琦 
　　公讳卤字召和河南仪封人世有闻者其最显光禄公讳某生某是公父公幼警敏受知于乡先正后渠崔公浚川王公年二十一举乡试凡数上春官不第名日益高至己未成进士除婺源高平二邑令乙丑以治行异等征拜礼科给事中累迁兵科都给事中庚午晋太常寺少卿辛未迁右通政是年九月拜都察院右佥都御史抚浙江以思母雷太恭人弃官归戊寅诏守旧秩抚保定论功加右副都御史升大理寺卿坐不能事当路左迁南京太常寺卿乞休归凡再荐起不果用而称考终命乃其磊砢大节执德不回言论风采□天下则虽死犹不死也公性英□慷慨多大畧持论侃侃无所避初入谏议大夫即论罢附权幸者二人朝论服其强正值　穆宗践祚公请勤视朝莅经筵广顾问以隆新政　上嘉纳之今　上甫六龄公引累朝立东宫故事以请巳复上言仆御左右势易亲情易浃事易习言习入引覃吉怀安事奏慎选内臣给事东邸当是时塞上多事浮议猬起论者请遣大臣廵边公疏言责任在巳则易成钤制多则相委兵备不足摄以廵抚廵抚不足摄以总督总督不足摄以廵边事有难者则互□□望互相滞格耳以是不果遣官官孟冲以内降有所罪公极言祖宗家法辅臣无不与闻之政法司无不详谳之刑中旨可邀置廷尉何疏入众公危之　上知公忠谠不罪也内江相请更营制公巳见推奉常命未下一日犹草疏极言其不可或劝公巳迁官矣愿少巽公曰未拜命则犹谏官也疏入竟从公议营制皆如故自银台擢中丞三领节钺在金陵歼叛卒马应祥在河道获妖人王后溪在保定修三关险阨数百里保障功多大珰冯保在公部中乞公建坊公不许以劳百姓力媚士大夫尚不可况内珰耶保目摄之而未发也江陵公每与公谈滕辄前席既别与公约事可否具以书相闻公益自发舒引当否无所绌有所荐进及论刺皆独行其意不阿相君旨久之渐不能平嗾言官论公左迁南京太常卿以去□乎言之难也当其抵掌促膝自以极知无所不倾竭一语疑而千百语皆疑矣公既罢凡来与相君语者皆视眉宇颂功德结相君驩又五年江陵公卒向之正言者久摈田野无复持平论而数年中视眉宇颂功德者皆操戈难首用自解□□乎言之难与听言用人之难也张公虽以戆罢然始终孤立行一意寻未必直而尺寸无所枉何必穹阶乃称尊贵哉公喜读古人书邃于理学言动师薛文清辑薛子名言以自程则其立朝刚正自持非独气胜盖见理明也公先后分校礼闱举士六十人半名公卿而山阴王相公用谠正事　明主以道进退世比之王范两文正盖得其师之风烈云先大夫宗伯亦公戊辰所举士不佞以通家未学数侍公识其大者表诸墓道之石生卒年月子女具志中不具载 

　　○大理卿宋公仪望传（王世贞） 

　　王世贞 
