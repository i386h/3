<!-- { "loadSidebar": true } -->

　　○光禄大夫柱国少傅兼太子太师吏部尚书武英殿大学士赠太保谥文端松谷陈公以勤墓志铭（许国） 

　　许国 
　　万历丙戌六月十九日光禄大夫柱国少傅兼太子太师吏部尚书武英殿大学士松谷陈公卒于家公之谢政归在隆庆庚午迄于丙戌十七年往矣当公乞身时年仅六十聪明强健犹壮也　先帝睠惟旧学可任肺腑倚藉方殷功见言信朝评士论不鼎吕而蓍蔡之而同事者兴化李公恂恂守和新郑高公共事　谷邸之日久江陵张公则公所举士内江赵公乡人四公者大交重公非有纤介瑕显纳凿龃龉也而公健而引疾眷而乞休无却而先遯未缺而遽止葢公之称曰夫酒有阑而驩有极使主人意倦而客留连或酌酒骂坐而后去孰与威仪秩秩一辞而退者乎自公去后而内江以他事与新郑左明年兴化以言去后三年新郑以罪去最后江陵乃败一纪之间政府若奕碁然而公岩居川游以坐观胜负诎信之变诸公先后沦谢而公老白首无恙优游相羊于南岷西水之间如凤翔千仞而松栢郁然后凋也公有子曰学士君初以史官扶持公归巳自讲帷奉　上赐归寿既晋学士念公不置方图归养而公讣至　上闻嗟悼辍朝一日赠太保谥文端谕祭十有一坛给水衡钱遣官治葬事葢君臣相得父子相成上寿完名终始靡间云公讳以勤字逸甫号松谷一号青居山人其先世自阆中来居南充之水西里始祖曰彦良更数世有兴祖者当元至正间公八世祖兴祖生思诚思诚生文质文质生平皆受农平生纪始用儒起家博士弟子而纪之子衡贡训导衡之子信贡太学生皆室于蒲氏以礼经世其家信四子大道大策大学大猷大道正德丁丑进士终庆阳判大猷贡宿州学正而大策室王氏是公父母自公父母而上至训导公三世并以公贵赠光禄大夫少傅兼太子太傅礼部尚书武英殿大学士室俱一品夫人而公母王夫人身公时梦有星如月光烛庭阶俄有神降授以研寤而生公生颕异不好弄伯父器之曰吾陈三世儒郁而未鬯其在孺子乎公益发愤与季父相师友锐志经术年十八郡博士弟子才名籍甚丁酉领乡书辛丑第进士选庶吉士癸卯授翰林院检讨乙巳代制草充　会典纂修官丁未分校礼闱寻请急侍父归己酉居母丧壬子服除是秋充　谷邸讲读官丙辰迁修撰戊午进司经局洗马兼翰林侍讲初　两邸并建而位号未定羣小窥隙构衅动摇百端公忧之密劝　穆皇夔夔藩邸规左右戒属垣多方调护之一日分宜子致公及新郑屏人语曰稍闻　殿下有惑志谓家大人何新郑故谑语公正色曰安得此言夫　国本固默定久矣乃生而命名从元从土若曰首出九域君意也故事　诸王讲读并用检讨今间一编修独异他邸以示崇重相意也　殿下每谓尊公社稷臣安得此言分宜乃安侍　谷邸九年　穆皇尝手书忠贞二大字及启发弘多四字赐公庚申闻父丧　赐祭赙及彩币路资癸亥复除仍代制草甲子迁侍读学士掌院事总校永乐大典亡何迁太常寺卿领国子祭酒事乙丑擢礼部右侍郎寻改左明年改吏部左侍郎兼翰林院学士教庶吉士小子国以此得执经门屏间窃步趣公乃无行不与二三子虽不废课习非其重也　穆宗登极召见　赐赉有加是时天下想望太平而公自以旧臣首上谨始十事定志保位畏　天法　祖爱民崇俭揽权用人接下听言比于姚崇要说云丁卯遂　诏公以宗伯直文渊阁参机务总裁　世庙实录同知经筵事会大典成加太子太保直武英殿寻以大庆加少傅兼太子太傅戊辰　今上五龄正位东宫出遇辅臣于驰道劳苦之公仰见　睿姿退而额手曰宗社万年庆也时华亭徐公当国而新郑用事两家门客乘其□交章相攻朝士或左右袒公独中立无所附竟二公去私议不及公公尝自言　朝廷置辅设参本恊心体国安事羯羠乃或专愎不受言或引嫌不尽言皆非也故公在政府若金石相宣埙箎共和及当大事决大疑正色昌言不首鼠两端又言执政者苐虚心洁巳奉一人威福听百司公议絜纲维蠲烦苛进忠贤抑躁竞慎守　祖宗宪令罢一切纷更恬然而天下理矣自古贤豪功名葢天下而无功名之心心喜功名天下始多事葢公相业未竟乃其梗□在数语间隆庆初法令画一海宇敉宁公所匡维□□之力多焉公又以时政尚恭□希所裁决而近幸多缘内降得横恩于是疏言励精修政四事甚切至　上心寤巳有　诏令司礼监设文书案视　先朝如公指竟罢之疏亦留中论者惜□庚午公以从一品满蒙羊酒钞锭之赐荫一子中书舍人而是时新□内江外相引重而中矛盾江陵因构其间公烛其微固有归志然犹上疏陈慎擢用酌久任处赃吏广用人练民兵重农谷六事其秋遂乞骸骨　上慰留甚温疏四上始得请加太子太师吏部尚书致仕　赐玺书嘉奬给驿归遣行人护行有司给廪役　陛辞之日　上目送之而诸缙绅公祖道者车马填溢瞻望咨嗟以学士君与俱即两疏东都门事未足侈谈而后新郑得罪独乘牛车彷徨去国叹曰南充公圣人也公立朝三十年历馆局卿贰以及宣麻一务直巳守义奉公履正上结　明主而下物情所归国尝燕见问应事公曰行其初心得失勿问国至今弦韦斯言抑以是想见公平生公貌古气清与人交表里洞彻不设町畦而其中有介然不可溷者议论慎重不破的不发生平独好古法书名绘彝器至其奉身粗粝之食澣濯之衣泊如也其学以伦纪大□操修实地谓古人盛德大业自勤小物慎一介始故居恒不轻取予即燕亵衣冠危坐见世儒聚谈性命掩耳不愿听曰儒者于学譬食饮裘葛耳独行不愧影独寝不愧衾独居不愧屋漏安事多言人有迂公目笑之者公曰作法于迂其弊犹通作法于通流沔何极或又诮公此不近名乎公曰夫无实而外自标帜者电光蜺采耳若实也日月星辰丽天自古所垂简编勒鼎彝皆是物也柰何弗好公文初宗马迁后颇尚曾子固即参大政不复修词人业独手录古今名臣批患扶倾解纷应变之迹口诵心惟设身其地而悬车以后乃喜佛书时与高僧游葛巾羽氅婆娑小园中更不问户外事至闻端人耆硕进用色动眉端有不当未尝不嚬蹙也庚辰公七十　上出尚方绮币宝镪命学士君持归赐公且令两台使者存问海内艳之平生少疾岁鲵齿耳豪寸许面有婴孺色偶以暑月带下遂不起公雅数梦日星河汉卿云鸾鹤幡幢状人曰公殆从列宿间谪也卒之前日有大星自西南坠一郡皆惊葢与母夫人梦征合公生正德辛未九月二十日享年七十有六室王氏封一品夫人先公卒侧室贾氏智氏李氏贾智俱先卒有弟曰以勋国子生葢推子荫予之子二长于陛即学士君辛酉戊辰以家学魁其经妇左都御史王公廷女封孺人赠安人继妇冯封安人次于明生十一年夭皆贾出女一适福建左布政使王遵子庠生杨之智出孙男二长光谟生十三年夭次光譔孙女三□着有青居山房稿若干卷学士君卜以戊子年三月十七日葬公于　赐茔栖乐山之麓介大司马张公所状属予小子铭予小子寔师事公异知又心服公沉毅有大节近世大臣去就之际先几勇决未有如公者铭何敢辞铭曰　有曜列星沦精少傅梦而公生坠而公仆天启我公笃我　明祚众圆独方人趋我驻　潜龙在渊如翼斯附　飞龙在天如霖斯雨矢其谟谋去其媚妒羹和乐谐牖纳巷遇示我师表式我王度朱绂方来归田早赋明哲煌煌靡有他故鸿飞冥冥弋人何慕西水逍遥濠濮□趣帝念旧臣乃眷西顾养羊上尊载沽异数令名考终全昌后裕羔袖狐裘倾辀载路先几如公谁与并骛穹然者封郁然者树巢有凤凰穴无狐兔于万斯年亦孔之固 

　　○少保赵文肃公贞吉传（胡直） 

　　胡直 
