<!-- { "loadSidebar": true } -->
　　公徐氏讳辉祖初名允恭凤阳人父曰中山武宁王达首佐　高皇帝定天下出入将相勋德诸功臣冠配飨　庙廷始娶张夫人以不宜室卒　上特继谢夫人首举公公生而白晳秀眉丰下及长长八尺五寸顾盻有神举止俨雅中山王数填北平留公宿卫御家家众肃然　上故心器之命理左军都督府月廪禄二十石未几而中山王自北平还疽发于背有间　上命公奉　手诏道迎劳俄而王薨又三年而洪武己巳始命公袭爵魏国公赐诰称扬中山王之烈而勉公忠以立志礼以守身恪尽继承之道寻以皇太孙允炆嫌名改今讳明年赐公与诸公名黄金三百两白金二千两钞三千锭文绮三十□绫十疋俾还凤阳赐第以岁时入觐寻给兵百二十人卫复赐钞四百锭明年出陕西防边自是岁出练山东河南卒　诏公仍于太仓支岁所受禄五千石而还公田于官时故元降将阿鲁帖木儿乃儿不花与其部众隶　燕王军中有异志告者所发　上密诏王诇实而命公以诏往公之姊王妃也于是悉得其实与王合筴并其党与悉捕送　阙下戮之二十九年国子学正吴启言国子师生日伙不甄别高下无以惩劝　上命公帅礼部翰林院臣诣监试其文秇分别送吏部铨用公勋臣也　上知公有文故特寄之人以荣　高皇帝崩　皇太孙即位时诸宿将且尽公与李曹公俱以肺腑领朝班曹公加太子太师公加太子太傅　文皇帝燕王时入临称疾不拜王属尊而功高有武略拥强兵　朝议惮之会王归而留次子高阳王待命于邸欲藉公耳目公谢绝之高阳王微闻诸大臣谋有所不利于燕王即夜窃公善马归燕公大惊晨白之于　上何燕师起以诛君侧名诸侯彻兵往攻之相继败始议置大将公与曹公皆当往时曹公有公卿间声而公终以燕戚属故见左然公一意扞圉时曹公与历城侯相继败燕师日迫矣其世子高阳王皆阴饵公内应公确然不挠乃改饵公叔弟及师攻金川门公犹与常开公升等分道出大战皆不利京师悉燕公独守先王祠不从劝进于是锢之私第寻逮下狱久之公竟不屈以死时仅四十余王姊　仁孝皇后竟晏驾不敢公请久之　上追思后不巳且念中山王功大召公子钦予故公封还其旧所削禄及庐产葢百八十年而　今上皇帝诏悉录建文君死事者各以官称庙祀之金陵而公居首 
　　外史氏曰当　文皇之起兵而徐公其妃弟也毋论成败之犹匿而公矢节故主即革命之际小一移志曹公所业以元舅居上公备心肺畴能易之公舍而恬然趣死一何决也于建文纯臣于中山王令子矣文皇以死全公之志而弗夺其爵以报中山王今　　天子又能光大显融之先圣后圣其一揆哉虽然亦可以覩天道焉 

　　○定国公徐增寿 

　　增寿中山武宁王第三子母谢氏生而眉宇秀朗少尝侍父入见　太祖高皇帝奇其机警赐名增寿长而勇敢善骑射选勋卫带刀侍从谨实寡过升有军都督府左都督尝奉命从　上征胡寇乃儿不花臾有劳绩虽生长贵盛而所居一室左右图书公退延贤士其中讲论古今成败得失之迹亹亹忘倦　上之举义增寿最效勤诚有发其事于朝遂囚之　上入金川门建文君将自焚命捽至杀之右顺门庑下　上追悼之首褒赠武阳侯赐谥忠愍敕有司治丧具祔葬其父中山武宁王墓次寻赠钦承父业推诚守正武臣特进荣禄大夫右柱国加封定国公命其子景昌袭爵 

　　○定国公徐景昌（杨士奇） 

　　杨士奇 
　　中山王四子长辉祖袭爵魏国公次增寿当　太宗皇帝靖难之际有翼戴功而竟死非命初追封武阳侯进定国公谥忠愍公其嫡嗣也时年十五召见赐名景昌遂命袭爵定国公授钦承祖业推诚奉义武臣特进荣禄大夫右柱国食禄二千五百石子孙世袭命吏部慎简名儒道之学问公天资英敏巳嶷嶷负智识从师讲授日谨其师丰城丁秀恒重厚雅则公惟其教之率未尝或违而寒暑朝夕所以事师礼咸备踰年始趣朝参　上察其进退恭谨喜遂欲任以事永乐四年命掌左军都督府虽细务必亲而智日广明汴河溢命公代祀河患以宁十三年车驾幸北京以公事入见顾问再三进对称旨赐御厩马三疋钞六万缗十七年修凤阳皇陵宫殿命公董之益竭祗勤抚绥奖励人竞劝功十八年侍　仁宗皇帝入朝洪熙元年命掌行在后军都督府是年丁母太夫人沐氏忧宣德初起复高煦构逆　宣宗皇帝下诏亲征命公等守北京师还　赉良厚后车驾三出巡边公皆扈从祀岳渎及册封宗室皆秉虔将命先是　仁宗皇帝笃念外家孜孜勉公兄弟子侄于学公祗体德意克力进修朝退闭门手不释卷遂多识古人言行之善与凡治乱兴衰之由闲暇吟咏自适家居事亲孝人简静寡所交处惟名儒贤士过之必起趍迓相与倾写极欢未尝苟附权贵享年五十讣闻　上命赐祭赐赙敕有司治葬葬宛平县京西乡黄家台之原配张氏封定国夫人子男二长显忠次显义 

　　○黔国公沐英传 

