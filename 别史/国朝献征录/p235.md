<!-- { "loadSidebar": true } -->
　　公讳昶字文烨姓李氏世居陇西之泾阳曾大父讳荣大父讳通父讳成皆积德行善乐义好施邑里所推重洪熙初以公贵得推恩赠其祖与父皆正议大夫资治尹户部右侍郎祖母韩氏母李氏继母孙氏皆淑人公自少敦厚颕敏刻志问学事亲孝事长敬处夫妇昆弟族党姻戚之间恩义蔼然及邑庠生益自修饬师友所称洪武丙子由乡荐入太学司成论秀擢左军都事有能声寻升户部郎中绩用茂着永乐初肇建北京增置行部而难其人天官以公荐闻特升行部右侍郎北京当靖难之后民甚凋弊而行部初置政务纠纷公惟夙夜敬勤尽心协赞凡所施设各适其宜岁丁酉北京营建材用所需行部最繁剧公则不遑宁处协心经画事无废缺壬寅春转户部赞佐弥至国之储蓄民之贡输以至赋税之损增金帛之出纳或四方之旱涝灾伤年榖之所收丰歉公皆调度有方规画有法及扈从北征董运粮饷道经数千里士马足用而无匮乏之虞公之力又居多焉宣德五年冬公以老成　皇上眷念特降敕升公资善大夫户部尚书赐以宝带且命专督收支京都及通州诸处仓粮方有条绪而天故及之呜呼惜哉 

　　○金荣襄公濂传（萧镃） 

　　金荣襄公濂传 【 户书】 

　　萧镃 
　　公讳濂字宗瀚姓金氏淮之山阳人其先北平人也曾祖讳诚　国初自宛平徙淮安之新城占籍焉祖讳德考讳铭皆不仕三世皆以公贵赠荣禄大夫太子太保兼户部尚书妣皆赠一品夫人公赋性警敏豁达自少勤问学经传子史亹亹成诵补邑庠弟子员永乐戊戌以书经第进士拜湖广道监察御史凛然持风裁宣德初廵历广东江西所至有声既还浙江豪徒史庆亡命有司索之不得皆被累诏公往捕获之以父忧去官寻起陜西按察副使方是时虏酋朵儿只怕扰边遂敕公廵抚兼督甘绥各郡粮饷规画有方兵食给足以功擢都察院佥都御史分镇宁夏久之升副都御史虏既款附边境乂安公暇日辄诣学命诸生讲论经史将校环听之虽寒暑不废西人翕然颂公以理不独边务修而巳且志教化也未几　召还升刑部尚书在职悉心庶狱奸慝无所贷而钦恤一念不忘正统戊辰闽寇邓茂七作乱甚张　命偏师往剿之而以公理兵政时将校多不戢士公患之有犯者一绳以法授诸将以方略而躬抚辑其民俾各适有居贼境荡涤民用以宁遂全师而还公之功多以故随兼太子宾客寻进太子太保兼户部尚书景泰初边务方供饷匮乏公日夜经画以济一时之急有所见辄言于　上汲汲以足国巳任疪讪纷腾毅然弗顾也闻四方水旱忧形于色讲求荒政奏遣使赈恤尝辞师保之俸　诏优答之谓其于军国之事多所用心公益感激自效日忘其劳君子以谓公于是职无愧焉景泰五年二月二十日以疾卒于位享年六十有三公自入官以来历事　五朝盛名伟绩卓然一代重臣而尤　今上所知计　闻嗟悼辍视朝一日命有司治葬事遣官谕祭追封沐阳伯谥荣襄 

　　○户部尚书王佐传 

　　佐山东海丰县人永乐中吏科给事中宣德初升户部右侍郎往陜西经理粮储疏言军卫仓作弊百端请改隶有司使官军俱得俸粮天下称便巳而镇守河南盗息民安未几召回提督京仓久之命理部事进升尚书人敦实宽厚心地坦夷器宇洪伟望之知大臣在任虽无赫赫名而政亦未尝不举也景泰初录其死难赠少保官其子道户部主事 

　　○户部尚书张公凤传 

　　张凤益子母有娠一夕梦大星出怀中觉而生凤邻人有降神者凤往观之无验叩之曰卿在此及去神乃降众惊异曰此子不凡矣稍长从太常少卿郑雍言授春秋即能问难永乐己丑王师失利益卒于阵凤母还家母病侍汤药不解带及母卒居丧尽哀人服其孝登宣德丁未进士授江西司主事时江西豪民逆者千余人系狱未决付凤理之一讯得其情列状　上闻获免死者数百人大司寇魏源嘉其才特令总理合部章奏寻委审录在京罪囚誉益着时升本部右侍郎会在京草场出纳多弊　敕命廵督不数月间宿弊尽革复调南京户部侍郎乃疏曰南京根本重地粮储不可不积宜每岁分米一百万石遂例往年南京收支粮草事委宪臣提督至是敕兼督葢以出纳严谨故也时人以其执法呼板张历升本部尚书转南京兵部参赞机务景泰壬申召户部尚书时边务方殷钱榖之费动以万计前大司徒深以忧至则处之裕如国用不劳而足天顺初仍改南京户部以疾卒尝渡江偶一舟覆于急流中即捐白金购人救之舟中之人赖以全活李文达称其历官几四十年勤慎如一谓一代名臣云 

　　○户部尚书李敏传 

　　户部尚书李敏直隶新安县人由举人任凤阳府同知正统初以大臣荐升汝宁府知府精勤政务吏民畏服寻升应天府尹能声益着任满郡民保留之者千数百人　上命敏复任升二品俸景泰初升户部右侍郎廵抚南直隶总督粮储未几升本部尚书仍理廵抚事天顺元年致仕七年十二月卒遣官谕祭 

　　○户部尚书沈固传 

　　户部尚书沈固字仲威直隶丹阳县人弱冠领乡荐初授山东沂州同知时有建言州西宝山社产银矿者诏下有司核实固执奏请费多而得少恐劳民且致变事得中止民甚感之未几以赡养军民事征入户部员外郎寻进郎中擢山东左参政督饷给军迤北洪熙间命以本官于大同总兵官武安侯郑亨处事办边方兼用文臣始此正统初进户部右侍郎己巳之变　车驾北狩幸大同偕守将出见奉命括官库金帛以犒虏酋或以不可固尽所有以献事闻户部请下吏较勘然事卒不竟其年以城守劳进右都御史寻以却虏功转左都御史言者攻之不巳遂乞致仕　英庙复位石亨荐户部尚书宠贵日隆三年复休致成化三年二月卒赐祭葬如例固体貌魁梧性直率不拘细行历官五十余年虽无大建明然在边二十七年深达虏情上下安之 

　　○户部尚书年公富传 

　　户部尚书年富字人有凤阳怀远县人其先本严姓误年富领永乐丁酉乡荐会试中乙榜德平训导九载赴京擢吏科给事中命掌刑科事纠正违失直气凛然宣德乙卯吏部推富光禄少卿奏留中不下适陜西缺右参政乃以升富富峻厉敢众推奏令总理边储富至边遂斟酌远近定其征科钩考收支防其出入由是宿弊顿革正统甲子升河南右布政使适岁饥流民入境者数万公肆剽刼富设法赈恤抚定之转左布政使土木之变边境道阻部檄富督运边粮民闻富督运冒险而进无后期者寻升左副都御史提督大同军务兼理边储时边备废弛法度不立而冒军功盗边储之弊尤甚富痛革之一时武将如石亨辈不得遂其私尤忌之天顺初亨得志讽科道官劾富既致仕而石彪憾犹未释复攟摭逮至京事多诬仍致仕不数月起南京兵部右侍郎寻转户部左侍郎廵抚山东又改左副都御史奏徙降虏之居东昌者用销未然之患四年春召拜户部尚书钱榖会计躬任其劳事有关于利害者僚佐或难之富曰第行之吾当其责公母署名可也吏胥诸司莫不畏惮束手听命富以西鄙多事用非其人奏举布政杨璇知府余子俊可用而请黜布政使孙毓吏部尚书王翱言其侵巳职请下干理富曰荐贤国非有私也因求退不允忿用专恣疽发而卒时天顺八年四月年七十　上闻之震悼赐谥曰恭定遣官谕祭命有司营葬事富天资刚劲所至以严治人不可挠以私及掌国计爱惜用度持正不阿得大臣体然亦人所窥伺其属有作弊者知富多疑遇州郡奏灾伤欲其准则言不可准欲其不准则言可准富必反其所言而从违之多中其奸计至是卒闻者深惜之而咎翱之专愎云 

　　○户部尚书张睿传 

　　张睿字志通河南鄢陵县人宣德庚戌进士授史科给事中升都给事中未几拜户部右侍郎提督内外仓场粮草正统己巳达贼犯京师奉敕般运通州城外粮草入城如未尽而贼至听悉焚之既而声息愈急众即欲举火睿厉声叱之曰苐悉力般入贼至焚之未晚以是粮草获全景泰庚午丁内艰命奔丧复任转本部左侍郎仍理前事天顺中升本部尚书莅任七载引年致仕成化七年五月卒赐祭命有司营葬睿人质直不事表襮虽无大建明然亦谨慎自持以守其职云 

　　○资德大夫正治上卿太子少保户部尚书赠少保谥恭襄马公昂墓志（刘珝） 

　　刘珝 
　　公讳昂字景高姓马氏其先河南祥符人后移籍河间之凔州大父讳才兴考讳钦俱以公贵累赠资善大夫都察院左都御史祖妣杨妣秦赠夫人公永乐癸卯乡试中试明年会试下第入国子监宣德丙午以仪容俊伟声音宏亮授行在鸿胪寺序班正统丁巳用廷臣荐升监察御史奉命整饬宣府大同偏头关兵备及廵按陜西淮杨徽州等处所至有声癸亥行在刑部狱禁失严囚因刼狱逃窜尚书以下咸禁锢迹捕乃升公右侍郎未几改右副都御史参赞甘肃军务时参赞都督王喜玩寇失机公至劾其罪谪戍辽东官军畏服先是赤斤蒙古罕东等卫番族恣肆钞掠至强刼总兵进贡马驼公受命帅将士讨之尽得主名枭示及擒其伪祁王锁南奔并妻子械送京师自是番人不敢近边己巳北虏寇甘州公令人畜悉入城堡简精锐选骑射躬擐甲冑出屯山隘以伺虏闻遁去西边方倚公而以乞疾忤旨乃命致仕□□庚午也甲戌两广夷寇扰攘　朝廷召王忠肃公还吏部尚书起公代忠肃总督两广军务兼廵抚便益行事公乃大布　朝廷威德帅总兵方岳并土官兵民剿其暴害者生致其伪将军周铁盛盘马蹄等献阙下　上遣行人劳以彩币宝钞升右都御史丙子征斗峒贼平转左都御史天顺丁丑有不足公者造谤　上命致仕及入见复留命之山西廵察边境比还遂理院事戊寅升兵部尚书辛巳虏寇陜西势甚急命怀宁伯孙镗总兵公仍总督刻日出师是夕曹钦反公与镗讨之钦伏诛进太子少保仍掌兵事自是　上宠待特厚赏赉以金玉束带绣金麒麟服其银币玩器书画禽鸟时鲜之赐岁无虚日衣有号撒哈喇者虽勋戚有不可得者公与赐焉屡召游西苑南宫及扈从较猎南海子一时进退廷臣亦必召公咨访甲申　今上嗣位信任益笃调户部尚书寻奉敕同右都御史林聪给事中潘礼陈越按籍点军士既毕乃分精锐者十二营以备调用又籍军帅之贤否而黜陟之虑后事之违变而禁约之实出公之议云戊子公年七十时有灾异谪见力求退避从之且赐敕以荣之陛辞复赐燕饯并宝钞若干既归八年卒讣闻　上嗟悼赠少保谥恭襄遣官谕祭营葬事 

　　○户部尚书杨公鼎传（黄佐） 

　　黄佐 
