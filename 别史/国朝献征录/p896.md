<!-- { "loadSidebar": true } -->
　　公讳汉字希节别号渭川成化乙未五月二十四日生嘉靖辛丑十二月二十四日卒得年六十有七岁东氏之先葢巩昌人有韩良惠者仕元商州总管值红巾乱城陷死之于公高祖事定高祖之配邓携其子骥走居华州不去遂世华州人骥子升博学有文以贡商河县丞骥公曾祖升公祖也升有子四人举进士者三人长思忠四川按察兵备副使次思诚吏部考功员外郎次思恭兵科给事中而渭川公者按察公第三子也按察公配薛恭人而生公公生之夕恭人梦乐声洋洋自空中下导一绿衣妇盘捧婴儿降恭人寝所谓恭人曰此与若子公生而天性孝友灵颕非常年十一按察公卒于官公扶柩悲号自蜀及家间关数千里不替比长穷览坟典刻厉有志尝曰夫余冠簪之冑而书史之业也先大夫没垂空槖以归乃余兄弟不自图振兴令延累老母其何颜见先大父于地下乎弘治癸丑车驾君谒试礼部公从之至京因受无锡秦公之学无锡之学主理公既依秦乃遂即其京之庆寿寺侨寓卒业□夜不就榻昼自炊食恶衣蔬飰意□性恬若不自知贵家公子如今之藉梁肉纵厌饫者久之学大益曰吾可归矣归学官弟子遂有名会邃庵杨公者校士华州览公文诧曰何物英俊而究理若是乃优之首拔置正学书院书院萃三秦之才乃三秦之才亦靡不推毂东氏矣戊午果中乡试高等当是时人谓公进士可一捷而公亦以探囊视进士乃五试有司竟不合岂非命哉正德辛未渭川公始就选吏部授直隶池州府同知语人曰吾母老矣竢必第能养吾惧薤露之先晞也皋夔稷咸焯焯若是从何第出哉夫贵自树立耳至池州会池州造黄册立法祛弊招亡附籍九百一十八户男妇二万三千二百二十二口大称增益剧贼刘七起攻陷劫掠流薄江湖吴楚间势如烈炽莫有敢御同知曰鬬士死战义夫死守乃点选民兵得壮丁数千人各阵于永豊镇鬬垄口鸡垄山等处昼操夜守断绝贼路贼以是不犯又石埭章仁者起兵谋叛患且不测赖同知计乃止歼渠魁余党悉降无虞又胡天龙者连结王浩八聚众行劫冲突无前同知分兵于大洪岭庄岭赤岭羊栈岭并通黟祁等处下令曰贼来直前力战有后者论死贼凡数十遇辄败衂遁三月贼遂平此即介冑之勇卫之略不能踰矣人常言书生书生岂谓池州公哉而又有粮长柯瑞者匿金于盒□□□其上称献葡萄而中实金公觉之发其事而坐以罪民于是有水清之谣又有程文宝者劫杀人而匿胡三隆所捕者至文宝买捕者顾诬指三隆劫缚于官文宝获赏公察三隆有冤色而文宝即应口吐实三隆得释人服其神由是三吴数郡之政咸称池州而池州之声葢累累腾荐牒矣甲戌改镇江府同知同知治镇江一如治池镇江之人戴同知一如池或勒像于石祠之家同知之政大抵察民隐剔政蠧戢豪右斥奸究故所至咸戴云丙子升南京户部云南司员外郎庚辰升本部河南司郎中员外郎故有廉声宁藩之变部议赍金募兵诸当行者辄辞不往独员外请行巳又返其羡金太司马乔公闻之叹曰毅哉东员外不可能也乃疏荐之　武庙南狩天兵百万员外以输饷不乏钦赏白金二十两彩币二表里一时称焉既郎中奉檄清查江西钱粮得五百万石宿弊一洗劳费心神遂以疾乞归而侍太恭人养于家归三年而嘉靖甲申遂即其家升江西九江知府九江三年有修文庙之功辨海贼之诬毁淫祠以正俗殄渠寇以靖难等事丁□改南昌南昌视九江倍剧知府优优理之一如无事时有镇守黎大监者恬势张威诛索无忌独不能干知府知府见之傲不礼遂拂衣出会锦衣使者至意将干知府大监闻之锦衣言曰固且止东太守人刚直犯之不可屹屹如此岁大饥出粟救饿他郡悉来就食不禁曰均吾民也奈何分彼此邪活者数万人于是廵抚陈公廵按徐公秦公咸荐知府九江兵备副使会当涂弗悦不报戊子升长芦盐运使运使一年厘弊通商人人戴之勒石颂德庚寅上疏乞致仕侍亲路曰臣母八十有五岁矣而又丧明艰能就养臣日夜思之缘厚籍国恩未忍言去即使母寿及百年计得侍才十五岁耳矧人生骤骥飘风也臣愿得归愿　陛下恤臣私　上许之归一年而太恭人卒哀哭骨立卧土草于柩侧大冬严雪未尝之避嗟乎孝哉运使归时诸兄弟独御史公在御史公有同乐园在城南华山之隈公亦治圃西溪建四望楼构淡然亭筑友华台凿爱莲池景色灵胜并称两绝二公者时命车载酒放歌交欢乡人传羡嗟慕比之二疏二疏者辞荣知止克□余龄者也御史病卒运使痛悼于邑竟致疾至此悲哉 

　　△运使赵公可与神道碑（李本） 

　　李本 
　　予举子时青石赵公三衢守公奖掖后进兴起斯文于是创书院简属邑弟子数十员羣其中聘予诲之予时贱贫而公深器重辄枉推毂解衣授餐葢平生相知无如公巳公既殁题公墓者匪予其谁哉按状公讳可与字令中别号青石吉郡安成人系出宋宗室公在襁褓乳媪不戒忽失手坠江中顷之□水出不死闻者叹异甫九龄即善属四六阁老彭文思公亟称许之长乃从尚书赵庄靖公游得三传宗旨正德癸酉领乡书再上春官不第授莲莱教谕蓬莱海上邑无逢迎而山海奥奇公益肆力问学勤饬教事揽结之暇发文章闳肆渊愽方伯姚公镆见而伟之辟修齐鲁通志巳复被聘校文关中简擢皆名士故事校官历六年得复会试公自谓及期取上第无难矣乃当路交荐之居四年以经明行修征擢兵部主事历员外郎郎中甚尚书逊庵李公幸庵彭公所重诸大章疏多出公手既而擢守三衢衢人多鲁士先向学公每行学令诸生横经质难条析疑义人人解颐巳复选五邑之□就于师资而躬自课督今都御史毛君恺宋君淳大理少卿赵君镗布政司徐君霈给事中徐君公遴吏部郎徐君文沔暨科甲士十数人斌斌在列公所造也在郡时多异政语在生祠记中予不复详后以书最行疏复赵姓寻转福建都运时御史某见公伉厉守高不屈甚衔之诬公阴事事白当复任而公遂悬车矣公以文章政事知名当世在林下垂三十年生于成化二十一年□于嘉靖四十年寿七十有七岁所著孤树裒谈青石遗稿巳行于世由此言之岂在通显哉 

　　△长芦运使许公词墓表 

　　许氏灵宝着姓其世系甚远唐宋及胜国代有显者乃今益盛先襄毅翁位宰阶正治上卿太子太保卒赠光禄大夫如今太宰阶实生子八人皆贤而先户部尚书谥康敏公洎今太宰尤炜绰显大公则襄毅第六子也讳词字廷章号柳溪以襄毅恩授南京都督经历改中军都督府经历明年擢守贵州思南府以母忧未任服阕补湖广郧阳府改四川保宁府寻擢今官未几以疾卒公少而隽敏孝友笃至襄毅公卒奉母夫人能色养承欢疾则躬侍汤药衣不解带事兄如严师钦钦佩服训言无怠以故德器夙成既入仕益自树立才识恢谷官辙所至动有成绩其知郧阳也值岁侵公告籴旁郡赈给有法全活不可胜纪故有冤狱久不决公辨出之保康郧阳属邑先是邑有不车丸者事涉于学讨逆后学遂废久莫克举公申上官奏白得　旨则卜地创构黉宫置弟子员悉如故　六龙南狩檄务旁午供亿百出有司往往逃避公独挺身任事综理周密构宣城行宫二百楹不终日而事集　显陵之役征郧七邑烧造砖埴里甲科敛纷然公力请当道听市薪开窑于承天近地量发民夫给役费乃大省保宁往岁曾议封寿王于其境府既构而辍居遗宇故存虽经奏毁而莫敢任其责者风雨摧剥行道嗟公率属经理其事易赀得巨万实公帑以余材缮葺学舍洎诸廨宇即废址列市肆区画井井六十年榛莽之地倐一都会蜀人歌羙之公既以才敏达于政名日益起抚按臣交章荐之藩臬率署上考至上被　天子奖誉在郧时以平贼功洎迎　驾劳勚两拜大红表里之赐其改保宁也特旨若曰知府许词殚勤任事加于诸臣之上其调繁剧以尽厥才缙绅传以荣保宁任未几即超今官葢骎骎向用而惜也公死矣初公居常思当世大务言漕事当预拟常变欲江舟达淮淮达汴至开封府陆运至卫辉入河若河涩则悉从陆别设官招募不过百八十里可达京师庶缓急得济疏拟上未果人皆以未尽公才惜 

　　○同知 

　　两淮盐运司同知苏公璟行状（林则明） 
　　长芦都转运盐使司同知杨公槮墓志铭（许宗鲁） 
　　河东陜西都转运盐使司同知侯君荩墓□□（吴宽撰） 
　　福建都转运盐使司同知林先生烈墓表（叶春及） 

　　△两淮盐运司同知苏公璟行状（林则明） 

　　林则明 
　　公讳璟字士英先世居东昌临清大父文德避元乱徙汴遂祥符人父子成以公贵赠奉直大夫恊政庶尹直隶徐州知州公幼有大志器局阔达类老成人父异之曰它日亢吾宗者其此子乎领永乐癸卯乡荐宣德元年丙午鸿胪寺序班员阙敕铨部择仪表魁硕音吐洪亮者充之公被首选满九载称职正统元年丙辰推举州县正官刑部尚书魏公源以公荐擢陜西干州知州初下车以作兴学校巳任暇则课诸生而劝惩之干州土瘠民贪恒废耕作公以时督其树艺贫者给以种每祈祷雨旸辄应百姓爱戴之公创集场以通贸易立官房以居流亡凡可以利民者无不不数载户口增倍屣正统丙寅满九载父殁守制归服阕改徐州知州徐州南北要冲奔走供亿民甚苦之公编定次第月用三日余得尽力农亩有飞蝗入境公祷于城隍之神设坑坎以待蝗悉投入若有驱之者人皆异之正统己巳考绩书上最赐诰命封其父如巳官母妻皆宜人云是岁秋北虏入寇诏选练达才望者任监察御史公与焉蒙锡燕赉敕往永平府简练兵民保障畿辅冬十月虏逼京城公引兵入援戮力战守虏退论者谓公功居多朝议赏功之典公当迁方岳久无阙景泰辛未擢两淮都转运盐使司同知癸酉公年六十五矣乃恳乞致仕天顺甲申蒙　恩诏进阶中顺大夫成化庚寅六月公卒寿八十有二正统己巳北虏犯顺朝廷既巳命将出师剿平于外尚虑边境辽邈关隘阙防特选宪臣十有五人分镇畿之内外要地简练军民中外应援时风宪臣内中选者仅三人翰苑黄门地官秋官各举三人改监察御史以便行事而鼎以编修预焉受　敕将行内留三人别用复推铨部候选者补之亦改御史而祥符苏公以知州考满在京中选敕守永平明年北虏复修敬顺边事宁妥守镇之官各还其旧职云 
【 户部尚书关西杨鼎撰墓碑铭】 

　　△长芦都转运盐使司同知杨公槮墓志铭（许宗鲁） 

　　许宗鲁 
