<!-- { "loadSidebar": true } -->
　　廖道南字鸣吾蒲圻人登正德辛巳进士嘉□□□赐进士出身二甲第一名改庶吉士授翰林院□□四年纂修明伦大典成升中允六年陈洪范以□□学因命进讲洪范及大学衍义充日讲官七年星变日食应诏陈言进灵雪赋九年奏遵论以陈旧制申明祀典又陈末议以禆典礼得毁夷鬼滛像罢姚广孝配享　太庙移祀大兴隆寺又奏稽古乐以禆盛典进大祀圜丘赋十年彗星见陈议修省及议崇典礼等事有诗赋进申明　宗庙大典有颂进又申□禘祭及稽吉礼以崇帝禘赐甘露进宝露颂祀方泽进方泽颂又进　帝苑农蚕赋十一年进　圣驾临雍颂进景德崇圣颂十二年坐不代讲谪徽州府通判十三年取回复职赐大报歌进和奉御札和圣制锺粹官步虚词进九五齐恭默室颂十四年丁忧该礼部进呈训录事吏部查奉钦依廖道南制满升一级用十五年纪祀典有颂十八年　世宗驾幸承天恭纪盛烈有颂又奏恭纪瑞应以彰天贶有诸颂进言官拾遗着间住十九年奏昭圣谟以崇国本二十年奏恭述圣谟以懋昭圣政进献颂歌箴其□□奏章俱蒙钦依褒誉所进和诗词歌颂箴赋悉蒙□览付史馆二十六年卒于家 

　　○春坊中允方泉李君学诗墓表（唐顺之） 

　　唐顺之 
　　方泉李君既卒其父推官公谓余与君同寮相好也以书来请余表君之墓君姓李氏讳学诗字正夫世莱州府平度州人父推官公生二子而君长君少颕异沉静治经通尚书乙酉秋郡守李君霆梦桃花洞中一少年得隽巳而君中试君结庐读书处则桃花洞之麓也丙戌第进士永平府推官法丽于情数决滞狱三年以荐召入稽勋司主事顷之升考功司员外郎会考察君与有司佐其长僚黜陟用精己而调文选员外郎君之在考功也而余亦入考功主事始与君相识君人丰肉疏眉目进止雍容与人接婉婉若处女腹中坦坦不蓄鳞甲以此能在处恊于僚友间其治狱也未尝以钩距巧其考课也未尝以按吏功是时都御史王浚川公有物望不轻一言假人自君诸生而浚川公提学则巳奇君后君居吏部浚川公熟视君益以远器数言于诸公卿间诸公卿自是知君亦以远器也君居闲独喜诗然在众中绝口未尝言诗其自晦多如是在文选未几改官翰林院编修顷之丁母杨宜人忧既葬庐于墓侧产芝三本高尺许然君不自以瑞而亦不言于人服除赴官戊戌春同考会试事己亥东朝建君拜左春坊左中允兼翰林院修撰未几充经筵讲官庚子秋主顺天府乡试踰年以病卒嘉靖卒丑六月某日也年三十有九君之入翰林也是时与君同入先后十有一人皆取之科道与诸部属而君与余则皆自吏部入居二年余罢归而编修鄞陈君束出按察佥事是年编修山阳卢君淮卒明年修撰东平王君汝孝出按察副使又三年余起春坊司谏是年中允闽陈君节之卒明年陈君束以副使卒是年余再罢归明年而君又卒呜呼维昔官翰林者进士高甲与庶吉士两涂而巳今天子在位以此不足以博求硕士遂改其制癸巳之岁乃得君等十有一人于是此十有一人者入则陪侍经幄退则校雠东观景从响附人思自竭以报殊恩睱则相与接杯酒或限韵赋诗分曹壶奕或杂以诙谐嘲笑以极文儒墨士之乐于此之时彬彬雅雅争先恐后何其盛耶七八年间在鬼录几及其半出者罢者亦又几人其尚在院者纔两三人耳呜呼何其有终之鲜与自古文儒之士委弃于草野者不少乃其间得自致于金马玉堂之列以桀然自见其才者千百而一两人耳其遇不可谓不幸天子度常□而用人亦冀以得魁梧坏伟之隽葢搜于千百庶僚之中获此数人其致之不可谓不艰而沦落销歇若此其奄忽也岂非怜才者之所叹与故表君之墓而名其人以志余之所感云 

　　○右春坊右中允秦君鸣夏墓志铭（罗洪先） 

　　罗洪先 
　　君名鸣夏字子亨号白崖浙之临海人也佥事公娶包宜人尝梦仙妃怀数棋子遗之于是连举三子而君居其次其长刑部员外郎鸣春其季则翰林修撰鸣雷也佥事公按察福建时君年纔十岁巳能目记数千言且善属文文多敏思佥事公故不乐仕一日携君解官去行次崇安发病卒君以童穉扶衬执礼如成人伯父参政公奇之曰吾弟不死矣授以家学不烦而成嘉靖辛卯举乡试明年第进士改翰林庶吉士是年选择皆出　上意教习去留视诸科特严君质既高爽而文故俊逸不喜道故常语至是感激殊遇葢自刻砺务博雅名家二年以才授翰林编修乙未会试同考试官丙申奉　命册立鲁王戊戌廷试进士受卷官扈从谒山陵应制选□大上神册表己亥春　哀冲皇太子立简用辅导诸臣　上意属素所选择者于是拜君右春坊右中允兼翰林修撰庚子补经筵官同修大明会典诸书是时同拜者三十余人独壬辰科称最盛而君在众中魁伟长髯隆凖而白晢尤人所注目辛丑再奉□命册立周王明年以校正五经四书性理诸书例赐白金文绮癸卯主顺天乡试同官不检言者力击以去独君诸所取士一一称当绝无可嫌明年会试故宰相千两人同举进士其试文若宿构或疑有他久之影辞渐腾给事中所论下诸试官诏狱根株取验而两人乡试故在君所取士于是御史劾语连君并置狱问当是时右公者执两人试文据然进士中同逮者业巳坐他官赃私状不敢单辞激祸其狱遂成而上怒亦解罚两人止除名君虽罢秩犹得以衣冠还乡里葢从罪疑轻典非尽法也君气素豪重以严振自饬不忍堕行辈后每念顺天在辇毂下门客游士多途穴奸不易防抵始受　命王试勤小察迩密若御寇而竟以诖误见废心迹不白固巳不能无少邑邑则益肆力诗文表见素志会倭夷内寇乡邑糜溃日夕盻盻不休未几尽得其利害情实与夫战守攻取之势乃更慨然怀愤时时出议中其机牙于是抚按亦皆交荐其才以可备缓急而尚书赵公视师北归复以名闻新　命下君方庆幸得少有籍以售其所踊跃就道至彭城疽发背卒丁巳七月六日也距其生正德戊辰某月某日年仅五十君虽魁梧与人欵欵胸次尽披不深刻拜春坊时御史论薛文清应祀典有诏馆阁诸臣上议或谓瑄无著述而欲祀孔庙犹无汗马之劳而欲配帝享于义不称君独谓不然上疏有曰兴王之业固有不尽恃夫汗马者而况吾道之于著述耶目秦火烈异端炽诸儒之传经守正其功有足多者时也迨夫理学既明家喻户晓枝叶滋蔓戕伐本根瑄独反躬实践厌斥支流遡寻正脉使学者晓然知所趋向此其功不在著述下矣臣以昭代必欲崇异从祀以风示学者非瑄不可其策倭寇则曰不守海而守城犹纳寇于门而拒之堂也不习水战而角于陆是示人走而责其死敌也其诸择将练兵设守节财具有条议未及尽试闻者悲之 

　　○明故右春坊右中允兼翰林院编修陈君谨墓志铭（徐阶） 

　　徐阶 
　　呜呼此予癸丑所举士右春坊右中允兼翰林院编修陈君之墓也　国家以文章取士往往因言以得人而迩年士所文率恠诞浮靡丰肉而少骨君独温厚平实间指言时事不激不阿予徧语同考曰兹其所谓有德者之言欤及撤棘君来见拜起跪揖不拘拘恭敬而矢见矩绳尺无一不合踰□对　大廷天子亲擢以第一君又来见坦坦翼翼如前时予心语曰兹有德者之容叹留与之语其于天理人欲君子小人之际辩之甚晰持之甚坚而退然若无能者巳又察其所自朝谒后日闭门读书不轻与人接尤不轻有所取予予益重之曰君可谓有德矣天子以是人储之翰林他日讲筵纶阁当必大有所补益非独文国华巳也后三年　天子降节册遣使封诸藩君入拜　命后期柄臣素恶君慢巳遂出惠州推官予意君必愠君顾深自咎无几微不平见于颜面亦无憔悴可怜之色又以予尝推延平数过予问所以理刑之要至闻小民吏侮法所苦辄蹙然若身受之予于是又叹曰君之德滋益厚矣夫德厚者其所享必裕虽出当复还抑天将使习民事以全其才而大授之耶明年予力荐于铨部改南京太仆寺丞改尚宝司丞又三年转南京国子司业甲子考绩入都予时滥秉政因请留中允管　诰敕予以昔所望于君者行且副矣踰年丁其父修撰君忧明年得疾卒告者屡至予终不肯信最后洗马林君恒贞涕泣予言之予始哭曰嗟乎　朝廷失一士矣凡予所望者既不可副而天亦于是乎不可知矣方文祭君而君之弟诰与其子以编修张君子维状乞予铭墓中之石予不忍闻恒贞复谓予曰德言待此以瞑目予乃之铭冀以慰君而塞予悲焉然予每中夜屈指天下士可朝廷用者必及君盖予望之素深每忘其死如此呜呼予之悲其殆非铭所能塞也夫君讳谨字德言别号环江世福州之闽县人曾祖志祖琛寿官父伯亭以君贵封翰林修撰毋卓氏元配石氏继邓氏赠封皆安人子一应虞君生嘉靖乙酉闰十二月十二日卒丙寅三月十日年仅四十一君在翰林同考会试者再得士甚多其它善行亦多可纪予独识其悲君者故不及备书然有子维状事核而语文亦足以传矣铭曰　力而升之兮孰抑而卑之曲而进之兮孰拒而睽之望而不果副兮姑铭之以塞吾悲呜呼悲可塞兮不可塞兮重为君临文以嗟咨其将柰何兮天实之 

　　◆赞善 

　　春坊赞善大夫愚庵李公希颜墓碑铭（王尚綗） 
　　春坊赞善王公汝玉传 
　　儒林郎右春坊右赞善武进陈公济行状（金寔） 
　　赞善梁公潜墓碣铭（杨士奇） 

　　○春坊赞善大夫愚庵李公希颜墓碑铭（王尚綗） 

　　王尚綗 
　　公讳希颜姓李氏号愚庵本夹谷隐士也公性行峻茂贯酣羣籍　太祖高皇帝用荐手书征之南畿檡诸王子师今分建十王者是巳教法严毅虽诸王子有弗若教者或击额以管　帝抚而怒仁孝高皇后问故曰恶有以尧舜训尔子顾怒之邪　帝威用霁立朝风节岿然传闻海宇授左春坊赞善大夫巳而　太宗北归公归旧隐矣道穷根抵期于力行得意则容与讴歌立论首忠孝遇事以仁义夹谷孔子庙尝授教生徒优游耕读落魄顑颔时或陶情以酒或资以□祈嚣然有操筑鼓刀之风感时怀愤足迹不涉城市一日藩司驺舆访公途遇一老枕袋侧卧前驱蹴之乃先生也遂与班荆倾囊以别首戴箬笠身着绯袍时临盛会客嘲之曰戴者本质著者君赐也榘矱莫周乡井罔识其丰怀笃信守度孤介寡合卒忍茕以死 

　　○春坊赞善王公汝玉传 

　　王汝玉名璲以字行其先蜀之遂宁人六世祖极仕宋吏部侍郎侨居吴中遂长洲人父立中字彦强元末老儒士至知松江府入　国朝致仕有文学善画汝玉颕敏强记年十七中浙江乡试洪武末以荐摄郡学授应天府学训导擢翰林五经博士永乐初进检讨再进春坊赞善预修永乐大典　仁庙在东宫特深眷注尝与学士解缙应制撰神龟赋汝玉第一名大振然忌者众竟以他事下狱死洪熙初追赠太子宾客谥文靖遣官祭于其家汝玉文兼古今体制而赋尤赡丽诗语隽永得唐人风格举笔数千言顷刻立就所著有青城山人集 

　　○儒林郎右春坊右赞善武进陈公济行状（金寔） 

　　金寔 
