<!-- { "loadSidebar": true } -->
　　云林倪瓒字符镇处士也处士之志业未及展于时而有可以传于世诵诗知其处士而巳葢自诗法既变而以清新尚莫克究古雅处士之诗不求工而自理致冲淡萧散尤负气节见于国朝风雅而与虞范诸先辈埒今板行于世故弗论若处士之世系固不可无述也按倪氏之先汉御史宽之裔也十世祖硕仕西夏宋景佑使中朝留不遣徙居淮甸占籍都梁时着姓建炎初五世祖益挈其家渡江而南至常州无锡桥梅里之祗陀爱其地胜俗淳遂定居焉厥后族属寖盛赀雄于乡高祖伋曾大父淞皆厚德长者隐而弗耀大父椿父柄勤于治生不坠益隆母蒋氏而处士严出也生而俊爽稍长强学好修性雅洁敦行孝弟而克恭于兄相其树立率子弟以田庐生产悉有程度有余财未尝资以俚俗纷华事其师巩昌王仁辅老而□嗣奉养以终其身殁制服执丧而葬焉若宦游其乡客死不能归衬者则割山地以安厝之见义则不以儿妇人语解尊官显人乐与之交于宗族故旧煦煦有恩尤喜周人之急神情明朗如秋月之莹意气霭霭如春阳之和刮靡□习未尝纨绮子弟态谈辩绝人亹亹不倦好客之名闻于四方名傅硕师方外大老咸知爱重所居有阁名清閟幽迥绝尘中有书数千卷悉手所较定经史诸子释老岐黄纪胜之书尽日成诵古鼎彝名琴陈列左右松桂门竹梧菊之属敷纡缭绕而其外则高木修篁蔚然深秀故自号云林每雨止风收杖屦自随逍遥容与咏歌以娱望之者识其世外人客至辄笑语留连竟夕乃巳平生无他好惟嗜蓄古法书名画持以售者归其直累百金无所靳雅趣吟兴每发挥于缣素间苍劲妍润尤得清致奉币贽求之者无虚日晚益务恬退弃散无所积屏虑释累黄冠野服浮游湖山间以遂肥遯丰采愈高足迹不涉贵人之门与世浮沈耻于衒暴清而不污将依隐焉志气颇静复往来城市混迹编氓沈晦免祸介特之操皦然不渝年既老而耳益聪目益明饮啖步履不异壮时气貌充然其所养可知矣处士所著有稿句曲张天雨钱塘俞和爱之书成帙藏于家洪武甲寅十一月十一日甲子以疾卒享年七十□□忆处士来吴常主余家山肴野蔌促席道故旧世乱流徙未尝愠见或哈诗作画终岁徜徉今年秋仲留诗别而孰知遂成永诀乎余少处士七岁而将衰行将与草木俱腐何足任不朽之托虽然讵可恝然忘言乎辄举其槩铭以之聊以纾哀云尔 

　　○南宫生宋克传（高启） 

　　高启 
　　南宫生吴人伟躯干博涉书传少任侠喜击剑走马尤善弹指飞鸟下之家素厚藏生用周养宾客及与少年饮博遨戏尽丧其赀逮壮见天下乱思自树功业乃谢酒徒去学兵得风合握奇陈法将北走中原从豪杰计事会道梗周流无所合遂泝大江游金陵入金华会稽诸山搜览环恠渡浙江泛具区而归家居以气节闻衣冠慕之争往迎候门止车日数十两生亦善交无贵贱皆倾身与相接有二军将恃武横甚数殴辱士类号虎冠其一尝召主饮或曰彼酗不可近也生笑曰使酒人恶能勇吾将柔之矣即命驾往坐上座语古贤将事其人竦听拜起寿至罢会无失仪其一尝遇主客次顾生不下巳目摄生而起他日见生独骑出从徤儿带刀策马踵生后若将肆暴者生故缓辔当中道进不少避知生非懦儒遂引去不敢突冒诃避明旦介客诣生谢请结驩生能以气服人类如此性抗直多办好箴切友过有忤巳则向数之无留怨与人议论蕲必胜然援事析理众终莫能折时藩府数用师生私策其隽蹶多中有言生于府欲致生幕下不能得将中生法生以智免家虽贫然喜事故人或馈酒肉立召客与饮啖相乐四方游士至吴者生察其贤必与周旋款曲延誉上下所知有丧疾不能葬疗者以告生辄令削牍疏所乏请诸公间营具之终饮□德不言故人皆多生谓似娄君卿原巨先而贤过之久之稍厌事阖门寡将迎辟一室庋历代法书周彝汉砚唐雷氏琴日游其间以自娱素工草隶逼锺王患求者众遂自閟希复执笔歆慕静退时赋诗见志怡然处约若将终身生姓宋名克家南宫里故自号云　赞曰生之行凡三变每变而益高葢尚侠末矣欲奋于兵固壮然非士所先晚乃刮磨豪习隐然自将履藏器之节非有德能之乎与夫不自知返违远道德者异矣 

　　○宋仲温传 

　　宋克字仲温长洲南宫土人少跌宕不羁好驰马试剑究韬略将北走中原会道梗弗果家居以气节自励性亢直人有过辄面折之无少容与人论议据事析理期于必胜一旦厌事杜门谢客操觚染翰日费千纸遂以名书章草久不传至克始得其法笔精墨妙可与古人并驱一时学者澜倒然妙处终不似也洪武初同知凤翔卒时有宋广字昌裔者亦善草书与克颉颃人称二宋 

　　○王古直佐传（李东阳） 

　　李东阳 
　　王古直名佐字仁辅后去车甫古直其所自号以号行世居台之黄岩今分太平县地也少诗及行草漫游京师有乡人坐事者古直候诸官官并捕候者询其孥甚急古直甘侵辱竟不言所在入刑部狱独暴立烈日不与众囚伍李主事廷美元之检衣帽间得柯学士诸诗问之曰尔能诗邪使三日影诗成纵之归长揖而出狱吏皆大笑然古直亦自是得名与今侍郎黄定轩侍讲谢方石友善尝王方石以忧去主林给事克冲使海国主王员外存敬存敬亦出使主定轩子主事汝修然亦不怕在卒然求之莫得也旅食三十年无僮仆不置釜甑有大笼五六惟诗画数百幅中贮壶酒晨出饮一再勺巳复鐍之以去上元节京师烧糯汁瓶以贮水畜鱼旁映屏烛通明可爱俗呼泡灯古直买置谢馆日玩弄儿戏一日误触碎意怫然不乐曰吾平生家计在此今荡尽矣方作草书值掾吏至曰遽败吾兴羣掾欲殴之或俾自计古直曰我固当殴殴则吾名益彰一日遇诸涂竟被殴独袖手承之以归亦不以屑意也或劝使仕大言曰我东爵禄图邪盍科举乎则答曰安得以少年处我尝在酒所叹曰此亦功名事业也显应宫道士请主师座馆饩甚厚阅月忽辞去曰安能矻矻操朱墨坐几案间乎克冲之使欲与俱不果或问之故曰彼不吾强吾安能彼行邪自古大贤闻人不渡海者何限海岂必渡然后快也其性气屹屹不肯人屈类此然意度率直内不蹊径遇所会意欣然忘去人亦以此乐之说者曰方石先生尝云天地如许大中间可喜可叹可恠可笑事何所不有可胜道哉沈按察仲律尝值古直询其邑里名迹不置古直曰不须问大抵奇恠人也其亦善自道者耶周官称四民班固表人物列九等魏晋以来中正第九品予雅知古直然不能目其何如人也作王古直传 

　　○野全谢先生璇墓志铭（顾璘） 

　　顾璘 
　　国朝诗至成弘间再变维时少师西涯李公主清□尚才情吏部郎中定山庄公主浑雄征君白沙陈公主沈雅并尚理致名各震海内吾金陵有二才子曰谢氏子象徐氏子仁凌踔词苑陶冶其模廓谢得其雄徐得其婉名亦不细初谢公八岁善诗客命赋暮秋援笔立就至紫塞风寒鴈呌霜客惊叹呼奇童稍长从工部郎中吴公元学见其诗曰深林下马苍苔滑野寺入门秋爽多击节鉴赏谓虽长宿不易逮自是日就深博吏部侍郎柴墟储公南考功作檀园诗社引与诸文士联句往往出奇绝众器局儁朗才情绮丽负气自好不与俗伍与达人高士论古今商文艺据案高谈如倒囊椟或酒酣引纸命辞常屈一座兄弟四人各善诗画风流清迈时拟谢廷诸郎公侯贵人往候与之分庭抗礼藐不加意每应举率用古文字作经义累十举不第乃掷笔于地曰吾本不乐此奈何效老骥局蹐车下邪且鹓鸾其仪者立朝鹿豕其性者居野吾乃今知既往之误也退耕国门之南自号野全子乡人称曰野全先生又以其美须髯行九称曰髯九翁所著有采毫录东村稿西游录在客稿日得录广陵杂录湘中漫录总若于卷临终嘱其子少南曰尔能贵我乃图志吾墓弗能母以士题墓门吾所厌也既葬若于岁少南乃举进士任南京刑部浙江司主事遇诏恩赠公如其官以文行茂异寻召入朝改监察御史今年妻亡乞假护子还得拜墓下属进士陈君凤具状请余铭之呜呼先生魁岸磊落苟得势发所停畜振起颓政转移卑俗譬若举羽顾今赍志长逝而使吾徒永叹于梁木今且忍铭之哉叙曰公姓谢氏初名璇字文卿一字子象梦神授其名曰承举遂行焉先世赣人国初徙金陵后从　文皇驾迁于京三世烈考讳芳仕终永州知府致仕归京始籍上元妣张氏封宜人公生于天顺辛巳十月二十有八日卒于嘉靖甲申三月十有七日春秋六十有四 

　　○隐君徐子仁霖墓志铭（顾璘） 

　　顾璘 
　　自前元赵孟俯亡书学遂微篆法尤多失正至周伯温始复振本朝少师李文正公远续其绪时则徐君子仁出以其超颕之姿躬诣堂室蚤尚雄丽晚益朴古拔俗绰登神品余若行皆入妙碑板书师颜柳楷法题榜大书师本朝詹孟举并绝海内四方操金币走其门求书者恒满宾馆声沛夷裔朝鲜日本使臣得其书者什袭珍以故有豪士乐志之适如李北海风夫士亦患无闻类草木耳如君可谓成名哉嘉靖戊戌年七十七以七月二日卒于家讯传于郢余惋痛累日时太仆陈君鲁南亦卒甚痛乡国雅文之凋丧也又一年其嗣子基乃缄礼部主事许子榖状至乞铭其墓余尝受君托欲铭其母硕人之墓而不获就安可再负哉按状先世苏之长洲县人高祖蔚州守伯时始迁松之华亭祖公异以事谪戍南京考思诚仍居松君六岁见背实从兄震而来前母蔡母沈祷于南禅寺梦神僧投见有娠将诞复梦登浮屠坠而寤遂生君广面长耳体貌伟异机神夙解不□常儿五岁日记小学千余言七岁能赋诗九岁大书辄成体通国呼奇童奉母孝事兄如父各致驩爱年十四补弟子员惟放笔工文章闻誉益起督学御史浮梁戴公珊山阴司马公垔每试必称曰奇才奇才然任放不谐俗忌刻者常侧目待之竟遭诬黜落君曰已矣士固能自贵岂专在青紫邪由是博极羣籍究作者之情尝曰诗文以理致宗达斯乃登大雅否则虽金鸣锦烂但浮藻无益也故平生不易下笔但一篇成人竞玩译王公大人迎致宾礼屏障得其挥洒重于金玉　武宗皇帝南巡近侍上其词翰诏见行宫爱之两幸其宅赐一品服及杂器命扈从还京将授美官会　武皇崩竟复还不可谓非命也性好游观声伎之乐筑快园于城东广数十亩其中台池馆阁之盛委曲有幽况卉木四时不绝善制小令得周美成秦少游之诀又能自度曲棋酒之次命伶童侍女传其新声葢无日不畅如也所述有南京志若干卷乞下应天府给笔札缮写进御所著有端居咏远游纪其行稿皖游录古杭清游稿丽藻堂文集快园诗文类选中原音韵注释续书史会要以系出松自号九峰道人或称快园叟或羡其美须髯又呼髯仙老貌丰润行步似飞虽寒暑劬书不倦忽病遽逝或痛其无官许子曰艺擅一代名震八极兹其人可再得乎其叙于行状者甚尽其风槩九原可瞑矣娶赵氏无子以基嗣与兄堂共治其丧皆震子也将以壬寅正月三日葬君于新亭乡祖茔之次 

　　○朱性南先生存理墓志铭（文征明） 

　　文征明 
