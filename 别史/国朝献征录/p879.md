<!-- { "loadSidebar": true } -->
　　绍卿自太学生得按察司经历铨注云南先是余以给事中言事谪贵州都匀驿丞云贵接壤皆古西南夷地贵州地尤瘠恶非人所居余行数月乃至境上属盛夏暑雨所经由皆大山长坂下上劳惫尽日道无行人俄有骑而自后至者绍卿也与俱憩坐林樾间语相劳苦仰视山两崖斗绝数百千丈色如积铁雾气浡浡起山巅虎迹交错道上绍卿怃然不乐余顾笑曰子悔来耶丈夫不经此当何由知艰难子行矣绍卿亦笑且颔之上马去余至都匀会驿舍久废僦居平越平越者云贵往来孔道也诸自云南来者时时传说有新官刘经历者强执不受请托蛮酋武官放恣淫虐不畏大官府独难刘经历耳余闻之良喜自余去平越及归吴中三四年间与绍卿不相闻既而绍卿上计京师抚按者署其考诸幕官最当迁秩矣乃有飞语闻吏部于是以不谨罢则闻有按察官以细故相望实阴中之云绍卿自失官家居十余年病卒卒后若干月且葬其子瑊诣余泣请表墓余许诺因道往时事曰吾知若父久矣忍无以慰其死哉绍卿讳远先世家临江国朝有编戍苏卫者今□人自其从祖父刑部尚书与清始起进士□大官父佃母陈氏绍卿生有至性十四丧父执丧循礼而力学工书事母以孝闻在云南莅政明决上官才之事多倚成焉所平亭疑狱甚多土官杨训杀人帅府桀黠奴高壁亦坐事当谪戌两人要重货投之不纳卒案致如律千户胡学诗戕其妻行赇要人脱罪一询得实状论死王髯者圉夺杀人道中郡吏名捕之一兵官子亦王姓而髯疑惧自髠吏所录既诬服成狱矣绍卿往覆按立得杀人者而出兵官子岁饥视督平粜计会详密而赋授必均民以不殍死阅视迤东诸郡庾积奸蠧清他所建易尚多不悉纪令任职差久其功绪当益有可观者顾仅逾一考辄以晻昧之过去谈者惜之或曰绍卿平生刚急少酝藉用此触忤贵人卒见废退斯自取之也非耶余谓不然夫仕在不失巳耳乃祸福则有不可知者昌黎公曰祗系其逢不系巧愚信矣今世仕者或工于语言日蒲大公卿户下拜起望颜色然其人固自有利不利利则躐取华要不利亦放弃流落死耳要之荣达有定分非必以谄傲通塞也如绍卿虽肮脏食贫以终亦何恨哉亦何恨哉 

　　◆知府 

　　云南府知府杜公棠传 
　　楚雄府如府朱公继祖墓志铭（杨廉） 
　　云南曲靖军民府知府庞公嵩传（京学志） 
　　知府郑海亭溥墓志铭（王慎中） 
　　寻甸府知府戴公鳌墓志铭（张时彻） 
　　楚雄府知府王好学传（县志） 
　　广南府知府刘先生容传（王祖嫡） 
　　云南临安太守齐公柯传（罗治） 

　　○云南府知府杜公棠传 

　　杜棠字善政三原人仪貌丰伟刚毅寡合独与靖川处士马尚宾友尃物洽闻经明行修尤善星遁风角之术由乡举任定通判调彰德时靖远伯王公骥征麓川举军前占望运筹众耳目贼平　上赐美女一人仍升兵部职方司郎中参赞戎政录功间兵部尚书于公间命棠曰公某年当无枕而眠于恶之止增四品俸调南京户部所在人以识大体称南部堂后树忽冬花众誉其长曰此堂尊之瑞也棠正色曰冬花春秋书异何瑞之有其刚正类如此性至孝母丧庐于墓侧时友人马尚宾刲股和羹养亲愈疾泾阳处士师维学亦执丧庐墓远近称三孝焉后升云南知府政绩着闻以老乞致仕诏进三品阶通议大夫卒年八十一在云南日靖川处士卒公思之不置求有能招魂者招之至与话旧咏诗而别故乡人称公与靖川生死交云 

　　○楚雄府如府朱公继祖墓志铭（杨廉） 

　　杨廉 
　　公朱氏讳继祖字孝思别号慕庵世家高安由邑之高仓一徙碧鸡坊再徙坡山代有闻人曾祖讳仲益永乐乙未进士累官刑部郎中祖讳子昂号北湖居士父讳正巳赠兵部主事母胡氏赠安人公赋质醇厚一切戏谑皆不乐而内极朗彻书记于心不复遗忘成化甲午举于乡甲辰举礼部策大廷以进十出身授兵部职方主事守山海关讥察严甚犯者虽权贵无所贷人谓不愧锁钥之寄也满三载还转武库员外郎郎中常押配女直夷人于广东至甫二日即竣事而回镇廵留饯之不可得他如裁省锦衣薪隶斟定外官马丁附赍军册革专差之扰以静驿传皆公所建白着之令甲至今者也转云南广西府知府推诚抚字兴水利立社学有养有教未尝鄙夷其民前此叛者如龙俊普清诸酋长次第纳款盗发竹子山奉当道檄督兵往剿之逾月奏捷朝廷嘉其功有宝镪文绮之赉当报政之期抚廵交荐更治楚雄二郡皆在京师万里外而后郡之较先郡之似差易者而公处之若尤难焉故至即翕然称理景东土官知府陶洪跋扈一方十数年如唐之藩镇公复奉当道檄单骑而往众皆危之公饮食起居不堤备推赤心置人腹中开譬逆顺如数黑白洪卒大罪其地遂平人谓贤于数万甲兵居二岁即上疏致其事公抚世酬物不矫亢然趋承之事素所弗欲故当其在部人挤排出之远地及其在郡亦以取忤上官浩然而归家居惟以教训子孙务间与亲旧叙违□陈说平生吟诗饮酒欢如也子寔昌初以御史在北迎养计得乞南至家恳请竟不至大意谓谢事以来城府尚不欲入而况于都下哉葢其晚年喜静如此公生止统己巳二月卒正德戊寅九月享年七十公三十六而释褐五十六而挂冠仕不卑□养益深而设施有其具归不迟劳逸相半而初心无所违积阶中宪大夫致仕后遇　覃恩进亚中大夫人孝友天至恒念二亲不及禄养服食必自贬损俸钱所入推之同气并同宗之贫者与人言必倾尽虽童稚无所欺咸称其长者所诗文名双溪存藁 

　　○云南曲靖军民府知府庞公嵩传（京学志） 

　　京学志 
　　公名嵩字振卿居南海弼唐乡学者称弼唐先生嘉靖甲辰由乡举授应天府通判晋治中先后凡八年大京缺屡摄府事初至旱魃灾公督赈委悉沾洽公粟既竭贷之乡先生富民诚意恳恻人多应者所全活六万七千有奇巳而蠲其积逋于以劳来拊循之所繇以复业者十万六千有奇所部民苦役重公取公费议宽之令甲首输镪免其置办付之印簿以防侵渔清寄居客户以助夫役移僻驿马疋以苏冲涂核滥优免及诡称官户寄庄户女户神帛堂匠户以实丁口八邑皆蒙惠焉时江宁葛仙永丰二乡数有水患居民余七户而巳岁课不能办公筑堤辟莱得田三千六百亩立惠民庄四名贫民佃之流移尽还而全邑讫无代输之苦百姓至今赖之折狱无细大必得其情有张元二者以追逃妇不反公躬至妇所见室畔县崕矗立林木飒然心动行数十武而前佯执村老诃问之对曰我但见尸遂得元二被杀状又高淳佣人亡其妻妻家以死执之公侦知邻有画工以其妻归日遯也计致画工夺还之闻者以神戚畹王涌举人赵君宠占良人妻杀人公并论死居间者万方拒不听公饶吏干在事拮据百废具举尤加意造士暇则进诸生课之自捐俸以资赏给历寒暑无倦淹通五经诸生发疑抉异无不虗往实止帚者早游王阳明湛甘泉两先生之□至是奉其绪论诸生规建会于新泉书院日与讲习以故一时文行之士成就□起者多公天性严明崭崭不可犯而又与有闻于名儒巨公以是施之政亦以是持其身见义勇独信一力虽贲育不能夺也单骑行县所至肃然一蔬片楮不以烦民人目庞青天云府在六年京察例而复与觐察公谓非理上疏请止之至今着挈令晋南刑部郎中曲靖军民府知府在所士民衔德既去而追思之葛仙乡有特祠至今俎豆不绝云 

　　○知府郑海亭溥墓志铭（王慎中） 

　　王慎中 
　　嘉靖壬辰进士待铨吏部凡若干人江南北巨县以缺令□者数十县之人仕都下各其县择令交欲得郑君而无锡有秦凤山尚书与诸朝官显者十数人竟其县得郑君他县不能得皆若有失无锡诸显者与尚书公交相贺以得郑君其时予方佐铨司以与无锡以郑君受德于其县人无锡故名富而多仕者令者往往朘取殄用其财而逆以机数构嫉士大夫君至按都鄙赋役之籍资以诹访得其礼俗所由坏叹曰兹邑生迫而敛重若此乃谬以富得名民方以偷侈遨佚招四方之目其奚以免因语民以奢败俭存设陈得失禁戒明白发于惇恻自以裁贬一身服御率至其张具上官馆遇过客交际士大夫举损于旧度丰约之中使财仅足以成礼而不浮尤吝兴作舍馆舟舆苟有可因不妄变革曰劳民以悦人非吾心也既不匮财以伤民心始稍取境内一二巨室横放难谕者重寘之法以示威曰如是足以致刑矣一与民相安宽平暇则与士大夫相宾接驩不失节士大夫惮以私溷君听退勑其家亦莫敢有挠也客或见君坐县堂从容不苛庭中常空异于东西行过县所见怪胡能然君曰惟不扰人以自累耳君固精经学善举子业巳子多才而讲习乖剌文不傅于经君指授大义日开月益邑子咸知所以文至今科目接迹犹出君门下士多张运使公恺清德纯行一乡耆望张给事选以直谏废贫王进士问病免家居喜文学君敬事运使公与给事进士游加亲贡士施子羽能诗老儒李黼工注诂皆优与礼君与人无忤其温而有辨又不苟然也廵抚中丞部使者莅毘陵廉无锡治行畿内最交荐之君性恬简寡将迎又无钱治苞苴以买进秩满仅得南京户部主事以去留都民曹事简君益深厚闭户读书耻与嬛捷□士竞泊如也以其间古文词据理确质有儒术之体重自掩匿不求以名在职随事展力未尝苟且而恶皦皦维扬置分司榷丹有大小二关旧皆征之君往司榷谓某府史曰征利而是针细发密虽取赢胡足贵通其小关恣舟行莫谁何之榷计以足乃知诸细密者非专国增计也积资员外郎中擢云南府知府未赴任以父丧归丧免侍母不忍去左右居岁余母病卒始免父丧母勉之行君恋恋膝下竟得奉母之终君户部以其官封父殖庵公元户部员外郎母伍氏大宜人在无锡迎父母就禄养治丧葬合礼于二亲生卒且致其情克名子服除赴铨骤感疾旅卒都下实庚戌十月十日距生弘治乙卯年五十有六耳君始至铨江南大郡交欲择君而毘陵人以无锡治最故欲得之尤力闻其卒皆相吊君名普字汝德籍于南安之郭前村 

　　○寻甸府知府戴公鳌墓志铭（张时彻） 

　　张时彻 
