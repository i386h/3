<!-- { "loadSidebar": true } -->
　　成化庚寅南京大理寺卿夏公致仕归仁和后二十有九年弘治己未卒于家春秋八十有八其子鸡泽教谕某来请铭曰公命也不得辞公讳时正字季爵夏姓公生有异质读书日记千言登乙丑进士第五人授刑部河南司主事进郎中命理福建等处重狱时上杭民饥盗且起不及以闻亟发仓赈给人比汉汲黯天顺初进大理寺丞以母老乞致仕不许请近地便飬改南京大理进少卿成化初改太常巳又进南京大理寺卿被命廵视江西黜贪浊者二百二十余人革滥徭理庾贱放免无名之税十余万石劝民出粟七十余万赈饥民二十三万户修筑南昌城堤城赖复完长河洞民叛服不常公单车诣巢穴晓以威德遂感泣归顺复疏时弊二十事以闻当道有不悦者遂三上章乞去得报遂行归杭僦屋城阴之得胜里左右经史日以著述事藩司建西湖书院于孤山复建和靖巢居阁以居公故冢宰华亭钱公作海内耆英会公其一也夏氏世陇右人唐上柱国封济国公讳鲁才始迁淛东慈溪之德门乡讳千秋者始还定海考讳诚赠奉政大夫刑部郎中始迁杭州仁和之三峰公娶沈氏封夫人所著有余留藁三十五卷太常志十卷三礼仪略举要各十卷深衣考十卷杭州志六十三卷禹贡详节一卷盖晚而好春秋曰圣经微旨诸儒乱之也乃春秋辩疑未脱藁而卒 

　　○南京大理寺卿宋钦传（实录） 

　　实录 
　　南京大理寺卿宋钦字克敬陜西干州人正统十年进士授大理寺评事历升福建按察司佥事四川副使征大坝贼有功受金织衣银牌之赐转河南按察使寻擢都察院右佥都御史廵抚贵州升南京大理寺卿累疏乞致仕许之加资政大夫弘治十二年七月卒赠刑部尚书赐祭葬如例钦居官以廉慎称精于法比其乞休疏凡十余上始终之际有可观者 

　　○大理寺卿吴道宏传（实录） 

　　实录 
　　吴道宏字文博四川宜宾县人天顺元年进士授南京太常寺博士上疏论东南事并劾大臣之不职者选授监察御史廵按襄荆等府时荆襄流民复聚患议者多欲驱逐道宏言流民乐彼沃士逐之复来不如因而抚集顺且有功于是建议行都司卫府州县以安集军民而籍其流散者特升大理寺右少卿抚治其地以忧去服阕改南京大理右少卿寻升本寺卿弘治三年言者论其庸碌因自乞致仕十五年九月卒赐祭葬如例 

　　○南京大理寺卿章公格墓志铭 

　　公姓章氏讳格字韶凤别号戒庵其先浙之乐清人宋文简公得象之裔高祖兴达始迁苏之常熟曾祖日敬隐德弗耀祖焕文赠都察院右副都御史祖母唐氏赠淑人考孟端仕监察御史直声闻天下赠都察院右副都御史母唐氏赠淑人公少承家教治毛诗攻举业日与诸昆仲自相切磋年十九领正统甲子应天府乡荐二十六登景泰辛未进士历南京工部主事南京刑部郎中广东按察司副使云南按察使福建布政司左布政使南京光禄寺卿南京大理寺卿凡七转其刑部也当涂贫民三十余人窃官芦薪所司以强刼论公改从轻典恶少吴虎素民害公寘诸重法其副使廵视海道也琉球国人贸易邻境风飘至香山武臣欲尽戮之以功公之辩奏还其赀而遣之其按察使也请立王忠文公祠岁时致祭抚强夷曩弄俾边方宁谥其布政使也擒上杭叛贼之渠魁减漳泉赋敛之繁重其光禄寺也除内臣擅派之物料其大理也平反刑狱不可殚述凡所历在在有声绩此特其槩耳公人心地坦夷性度宽厚不崖岸斩绝之行以沽誉钓名而人皆知其仁人君子平生未尝言人过失处寮友开心见诚人以是咸爱敬之晚年致政闲居不与家事恒登山泛水以自适盖徜徉林下者将十年公始终福履可谓备矣生于宣德丙午七月四日终于弘治乙丑七月七日年八十　朝廷命翰林文谕祭工部遣官营圹 

　　○南京大理寺卿傅公习墓志铭（严嵩） 

　　严嵩 
　　公以都察院右副都御史廵抚滇南既被命改南京大理卿当行矣寻甸武定土酋倡乱抄掠诸部围逼会城势张甚公曰吾可诿而去乎是时公巳被疾乃力疾廵城发部兵讨贼贼寻破优诏嘉奖有白金绮币宝镪之锡公经理条画起居无时既行至镇远则疾甚弗起嘉靖戊子五月二十一日也年六十有七讣闻诏有司营葬事遣官谕祭如制公少刻苦学家贫寄食京师以羽林戎籍补顺天府学生领京闱乡荐丙辰登进士授大理评事详谳不私迁寺副继迁寺正奉命虑囚于河南再莅湖广多所平反逆瑾擅政尝欲脱人于罪公持弗可瑾怒中以他事逮公系诏狱谪浙江布政司理问巳而复逮至京祸出叵测或劝可贿免者公委顺守正一无所移人咸危然然公居官素防检密无可捃摭瑾终莫能害也擢山西按察佥事陕西兵备副使调广西右江有平贼功进俸一级升贵州参政按察使广西右布政使云南左布政使拜都宪即抚其地公所政拊罢瘵之氓按贪暴之吏前后数任皆在边方劳効毕着比及内召而公弗禄矣公讳习字本学姓傅氏南昌进贤人曾祖讳原益仕广西太平知府祖讳德威父讳明昌以公初命赠大理评事呜呼公起诸生徒步宦学屡践艰棘终以树立显庸干时庶几坚忍果毅致远受大者矣乃论次行事而铭之 

　　○南京大理寺卿林公茂达传（柯维骐） 

　　柯维骐 
　　林茂达字孚可号翠庭乌山人殿元环侄孙淮安同知思承之子母黄庆异人手授孝弟忠信礼义廉耻八字寤而生既长入庠□文务去陈言顾诎场屋余二纪弘治壬戌登进士授行人拜监察御史出廵畿甸文武无状吏或黜或参置诸辟所部肃然凡持论有大体耻承宰相旨以躐羙官擢湖广按察副使不势力挠法擢贵州左参政往□曲鄙西人以宁擒讨群寇有劳锡赉甚渥诸夷钞略迤西乌撒逼城堡戒官属周之备夷据溪以渴城人则因□流凿石□地中行二□□城人利汲号林公井夷大惊弗敢逼寻擢云南按察使以继母忧去嘉靖壬午补四川连擢左右布政使边粮致一石率费二石输者恒至荡产则计□远近费多寡融派混征分仓汇解督以官民庸弗困解京岁需例有火耗旧州县干□解者□系以□则出余金以代案宿弊而严禁之□庇民□此丙戌再疏引年升都察院右副都御史□仕己丑复起南京大理寺卿恳疏以辞允之□□□年踰八十有司奉明堂礼成　诏备礼存□□□□月□海内仅有也茂达历官廉白俭约在□□□□□二仆从家居凡十五年甘贫自守与耆旧逸老□登览吟咏乐所积俸余作祖祠作特恩祠田增数亩仅仅给家众衣食旧庐狭隘莫之能拓与兄茂春同居老弥笃与人言无矫餙或施恩于人未尝令知即其素履盖符寤生之梦云享年八十六卒 

　　○南京大理寺卿信阳孟公洋墓志铭（严嵩） 

　　严嵩 
　　公生于河南年二十二举进士行人时公之内弟何子仲默方有俊名与友李献吉王子衡崔子锺田勤甫及公日切劘文章扬搉风雅以相振发酒食会聚婆娑酣嬉以相乐时称十才子巳而公选入内台御史即抗疏论劾当道大臣用是　诏下狱谪桂林学教授天下又皆高公之节而诸子者亦各以气节自着不独才也公由桂林稍迁汶上知县嘉兴府同知擢湖广按察佥事持宪专决耻唯唯恭逊意小拂即日拏舟径归引疾致仕嘉靖更化录闲废诸□乃起公山东佥事升布政参议陜西参政拜都察院右佥都御史廵抚宁夏寻改督储南京公居南京一日闻太夫人居家疾剧即解印驰归或以职守难乏曰吾安能顾此耶会改公督理河道命下值郊恩貤封躬捧冠帔至家踰四旬太夫人乃殂时论公孝感所致云呜呼士平居学问谈理道至居官临事择利害趋舍惴惴恒患失之惟公所履历侃直自遂迈往弗回志节可槩见所谓笃信好学者非耶假令公履高位当大事其不恇怯委懦狥时也必矣□岁三月公服阕拜南京大理寺卿众谓骎骎柄□□到官甫五十日遘疾遂不起则岂非命也夫其□悲巳公讳洋字望之姓孟氏生成化癸卯五月二十三日卒嘉靖甲午七月二十五日年五十有二公坦易谅直与人交无謟色无诡辞居官务大体所至声色不动绩効毕着平生俸入以义散俱尽死之日无以敛方属疾即以后事属都宪顾公华玉及通政林公懋昜二公者日往问其终也视其敛焉顾公述状而属嵩铭 

　　○南京大理寺卿李公显墓志铭（费寀） 

　　费寀 
　　嘉靖甲辰五月二十有六日南京大理寺卿李公卒公讳显字崇綗别号台南少颕异奋志于学不遑书夜叔祖太守大奇之谓其父筠轩翁曰此佳儿也甫冠充邑庠生举正德丁卯乡荐戊辰进士己巳出宰闽县惠政覃敷当道以良吏荐壬申擢云南道监察御史乙亥出按贵州会苗夷弗靖总宪欲加兵剿之寇益大肆侵暴且藩臬诸司屡乖宪度事久弗集公具疏劾之乃随山筑道直抵夷穴据险下击夷皆授首于是大行赏罚冒功夙弊劘刈殆尽边峤之众赖之以安捷闻　上赐彩币既复命摄两道篆仍参驳诸奏稿戊寅复按广东因取道抵家值筠轩公病亟乃日亲药饵遂至不起辛巳服阕补任仍分理二道事癸未擢知淮安府继遭太夫人丧公两经大变丧葬皆庀丙戌补贑州擒龙南安远诸寇以功调苏州益力民务岁歉民多菜色者如焚溺切身设法赈济民获其休己丑升湖广按察司副使兵备辰沅二郡苏之寮寀及诸耆旧咸醵金赆公悉郄之辰沅远袤洞庭人侍险寇公练兵设伏待警而发久之畏威远遁人安利涉矣癸巳迁山东左参政河堤崩决抚按诸臣将鸠工集事公恊谋効力卒底于成　帝嘉其能俱荷上赏甲午转河南按察使时寇贼剽掠公劳来安辑诛止渠魁余释弗治复有金币之赐丙申擢云南右布政使丁酉改贵州左布政使公以其地密迩夷落不可法绳也恒以恩怀之有犯者薄示以罚而民用丕变焉戊戌擢都察院右副都御史提督军务廵抚南贑诸郡公尝守南贑民幸其来也蔽野迎之会有安南之役公运筹设备卒致来格荷镪币之赐壬寅升南京大理寺卿将戒行适贑之顽民紏众窃发曰舍此弗戢虐熖炽矣乃会兵远击踰年始平积劳成疾久不能兴遂上疏乞休获命而归退居固守不物累考订家礼创立书塾教育子弟而于邻里之穷乏者每赒助之人方望其仕轺再振竟以寿终悲夫公生于成化己亥六月二十八日得年六十有六 

　　○南京大理寺卿王公湘墓表（于慎行） 

　　于慎行 
