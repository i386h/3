<!-- { "loadSidebar": true } -->
　　吾自幼则闻北方有醇雅君子曰刘内翰先生先生门人侯公世杰吾同年也历宪职江右有年吾因益得其行履之详深切叹仰以风流波靡中如先生可少哉先生世家澶渊矩其名字曰中方体貌魁梧器宇凝重垂髫时恪执礼度不苟过市未尝一举目它顾孜孜问学未尝少以外物婴其心乡党固巳待以巨人长者既长从好直张先生受进士业不数载就试行部侍讲曾子启中允邹仲熙见其文大嘉之拔置第二比廷对　太宗文皇帝复于羣策中亲擢第二盖永乐八科中北士之及第者自先生始也先生官翰林由编修升修撰前后仅九载引疾家居踰二十年其德性温粹如玉生平殊无疾言遽色尤孝爱天至外艰归毁瘠终三年礼无少违内艰亦然方母疾闻即疏乞归侍时　宣庙实录成立迁官不俟也在职忠敬其事虽微必谨一时朝野自宰执下见者罔不称曰君子家居严于祀先一疏果必荐扫迹公门人过失口未尝一谈犯者弗校酒愈酣语滋不轻清苦之操始终不渝视非义物漠如也尝有寄之金□□千数者死初无遗言亟致书其子悉归之故人魏良夫以蒲守远戌窘甚即恻然出囊中赐金济焉环所居无远迩强梗者率革而良士夫无论及门与否佥表式之有过者恒栗然惧先生之闻人才籍以造就尤众文词黜华藻务以理胜若世杰及程鉴纪钦谷琰刘辅其门人之登甲科者刘珙张着谷瑛黄钦李新之卫英彭英杨俨韩俨俊其门人弟子领乡荐者皆列职中外卓卓时闻士于是乎有以见先生之功矣先生寿七十一卒葬郡城东冈祖茔之右送者千余人哭无不尽哀者 

　　○施修撰盘哀辞 

　　正统四年三月　上临轩策士其第一人赐进士及第授翰林修撰苏之吴县施盘也余时归江西得廷试录阅之良喜盖非独施氏吾友侍郎周君恂如之巡抚三吴也作意兴学初吴县学舍隘陋且敝周君择胜从而新之小人不怿者造谤诬之周君如罔闻且益选民间俊秀充弟子员其中而盘与焉至是亦吴学与周君喜也无几余北还道淮安盘父遵道棹小舟迓余虽初识之而重其有子也执其手贺之遵道曰非走之能父也十数年前携盘客山阳依罗氏以居罗之老长曰文振特爱盘如子育之教之又求儒师授之经凡朝夕寒暑事师礼皆出罗氏既冠以归吴侍郎君于罗故尝知盘之所爱也亦爱之遂得入学所以致盘有今日实文振之德言既文振来迓于舟亦吾故也余举遵道之言文振曰盘令质夙成固施氏有先德铎何预力余窃叹遵道之弗昧人德文振之不居其功非皆君子人乎余既至北京日与盘处盘字宗铭濯濯乎其资也秩秩乎其仪也坦坦乎其存也孜孜乎其学也颛颛乎其于职务也旦暮在公其志端且锐而于余久益亲余固远大望之一日得寒疾同官悉往视之则医投补剂不胜困矣众更求他医两医欲下之一医持不可宗铭拒不听竟从下者既下之又明日竟卒五月二十六也年二十有四无子同官相率出赙归其丧而始终经纪丧事编修徐瑾行人吴德嗟乎宗铭之不幸非命也夫 

　　○翰林院修撰罗公伦传（陈献章） 

　　陈献章 
　　吾平生有故人曰罗伦字彝正吉之永丰人宋罗门礼之后也性慷慨乐善不疑人欺遇事无所回避有不可辄面斥人举成化丙戌进士策对大廷顷刻万言中引程正公语人主一日之间接贤士大夫之时多亲宦官宫妾之时少执政欲节其下句伦不从直声震于时奏名第一翰林修撰会内阁大学士李贤遭丧去官朝廷留之台谏皆不敢论说伦诣其私第告以不可李公始以其言然既数日复上疏历陈古今起复之非是且曰如其不然必准富弼故事终丧刘珙故事言事反复数千言一本于天理人心之不容巳者孔子曰勿欺也而犯之伦以犯颜敢谏大救时行道急其负荷之重未尝一日忘天下故发愤如是疏奏遂落职提举泉州市舶司伦虽见逐而士论益荣之由是天下之士争自刮磨向之不言以养忠厚者之一变而终伦之世台省未闻有起复者矣伦虽以此人所知然亦以此取□于人明年召还复修撰改南京供职寻以疾辞归开门授徒日以注经业垂十年卒于退居之金牛山世之知伦者不过以其滂沛之文奇伟之节果敢之气而巳至其心之所欲而力之所未逮未尽知也尝欲仿古置义田以赡族人或助之堂食之钱谢而弗受或衣之衣行遇乞人死于途辄解以覆之客晨至留具饭其妻语其子曰瓶粟罄矣之旁舍干之比举火日巳近午亦旷然不以意提举泉州官例应得折薪钱其人欺以乏告即放遣之不复问予尝遣人访之山中结茅以居取给于陇亩往来共樵牧若无意于世者时或作文章以发其感慨之意而人亦莫之知也论曰伦之必君子而不小人较然矣如伦之才少贬以狥人虽欲穷晦其身宁可得耶以其所学进说于上世目之狂何足怪也孟子称豪杰之士虽无文王犹兴若伦者今所谓豪杰非欤无导于前而所立卓然人莫能夺之又曰伦才大不及志其青天白日足称云 

　　○序正一峰先生事状（邹智） 

　　邹智 
　　一峰先生讳伦字彝正姓罗氏吉之永丰人成化二年进士第一入翰林修撰时　朝廷援杨漙故事起复大学士李公贤先王亲诣公第力劝其不可既而公竟起复乃抗疏言先王制礼子有父母之丧君命三年不过其门所以教人孝也古者求忠臣于孝子之门诚以居家孝故忠可移于君人子者未有不孝于亲而能忠于君者也人君者未有不教其臣以孝而能得其臣之忠者也臣不暇远举请以宋言之仁宗尝以故事起复富弼矣富弼辞之曰何必遵故事以狥前代之非但当据礼经以行今日之是仁宗卒从其请孝宗尝以故事起复刘珙矣珙之辞曰身在草土之中国无门庭之寇难冒金革之名以私利禄之实孝宗卒允其辞此二臣者未尝狥当代之故事以苟从其君此二君者未尝狥当代之故事以强起其臣然而功泽加于当时声名垂于后世史笔侈之以盛事士夫诵之以美谈此无他君能使臣孝于其亲臣能移孝以忠其君也自是而后史嵩之起复丞相贾似道起复平章陈宜中起复宰相刘黻起复执政此数君者未尝不以故事起其臣此数臣者未尝不以故事从其君然而生灵以之困社稷之以倾贻祸于当时遗臭于后世此无他君不能教其臣以孝其亲臣无孝可移以忠其君也殷鉴不远在夏后之世愿　陛下以宋鉴使贤尽孝于亲万世之大臣　陛下以礼处臣万世之大君若欲任以天下之事不专门内之私则贤身虽不可起口则可言宜降　温旨俾如刘珙不可以一身之戚而忘天下之忧使贤于天下之事知之则必言言之则必尽　陛下于贤之言闻之则必行行之则必力则贤虽不起复犹起复也使贤于天下之事知之而不言言之而有隐　陛下于贤之言闻之而不行行之而不力则贤虽起复犹不起复也　陛下毋谓庙堂无贤臣庶臣无贤士君盂也臣水也盂方则水随以方盂圆则水随以圆君好谏则臣随以直君好谀则臣随以佞臣直则忤旨多忤旨多则恶心生恶心生则禄不可保身不可安矣谁肯不保其禄不安其身乎臣佞则顺旨多顺旨多则爱心生爱心生则宠愈可固位愈可安矣谁肯不固其宠不安其位乎　陛下诚能于退朝之余清闲之燕略崇高贵重之势亲直谅博洽之士开怀访纳降礼尊延讲圣学之要究治之序察生民之利病访人才之贤否论政事之得失明道术之邪正考古今之治乱咨边防之缓急舍一巳之见而以众人之见见舍一巳之知而以众人之知知顺旨之言则察面逐之使贡谀保宠者无以自容忤旨之言则容而受之使愉忠国者得以自尽则贤所能言者人亦能言之羣策毕陈众贤毕用又何必拘　先朝之故事违先王之礼法损大臣之全节亏　圣明之清化而后天下可治哉且妇与舅姑丧亦三年孙与祖父母礼有期服夺情止于夫初无与于妇起复止于父初无于其子今舍馆如故妻孥不动将以号于天下曰本欲终丧　朝廷不许虽三尺童子臣恐其不信也人父者所以望其子之报岂拟至于此哉人子者所以报其亲之心岂忍至于此哉比年以来　朝廷以起复常典缙绅以夺情美名利在得恩则匿服以受恩利在得官则匿服以听选利在迁官则匿服以俟迁利在掇科则匿服以应举利在贪赃则匿服以居任率天下之人无父之归臣不忍　圣明之世风俗之弊纲常之坏一至于此也天子者以孝治天下者也大臣者佐天子以孝治天下者也欲孝之行于天下必先行于大臣愿　陛下不惑羣议断自　宸衷取回内臣许令李贤依富弼故事终丧依刘珙故事言事则内不失爱亲之道外不失事君之忠其余未起复者并许终制巳起复者悉令追丧止夺情之典严匿服之禁　朝廷既正则天下自正大臣既行则羣臣自效人心天理不可冺灭谁肯甘心于不孝腼颜于不忠乎疏奏遂落职提举泉州市舶司监察御史杨公琅陈公选相继请留皆不报三年丁亥召还四年戊子至　京师复修撰改南京翰林院供职两月以疾辞不报六年再辞乃得归十四年戊戌九月二十四日以疾终于金牛书院之正密堂享年四十有八先生人不视恶色不听恶声不耻恶衣恶食与人子言依于孝与人臣言依于忠与居官者言言民所疾苦见一善人则爱之如祥麟彩凤见一恶人则恶之如封豕长蛇见一饥饿寒冻之人则倾家所有以赈之大率义之所在毅然以必人之毁誉欢戚事之成败利钝巳之死生祸福皆所不顾也先生所交尽一世豪杰之士其语及先生之人也必曰青天白日云 

　　○遗事 

　　先生既上疏宰王忠肃公遣其部主事倪辅言于李公劝以文潞公自待李公逊谢而巳 
　　杨东里作相时以百官禄薄请令得受皂隶钱自是遂以例独先生不受 
　　先生名重天下所至必相率而观之虽武臣俗吏皆知敬仰召还时有奏事者辞连先生法当下镇抚司狱镇抚曰罗先生其可至此乎即日鞠成谳之先生遂得免 
　　高州守饶秉鉴见先生衣单馈蠒袍先生服之入金牛遇一丐死于道傍即解袍以敛而买棺以葬之 
　　保宁守李直作怀贤堂祀三陈请先生记先生却之曰尧叟尧咨无可祀祀文惠而及其父母可也 
　　先生欲买义田以赡族人进贤令吕升知其力不足也以堂食钱助之先生不受曰食以堂名非公可得而私也 
　　广东按察使陶公以白金五十两请大忠祠记先生许之即日尽散诸族人 
　　一日客来甚早先生固留之饭不知其家无米也夫人乞诸邻得湿粟数升旋炒旋脱之刖日巳将中矣先生亦旷然不以意也 

　　○翰林修撰钱福墓表（李东阳） 

　　李东阳 
