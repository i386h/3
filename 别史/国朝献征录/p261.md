<!-- { "loadSidebar": true } -->
　　公讳绅字汝佩书庵别号也陜西咸宁人祖兴父旺以公贵俱赠通议大夫户部左侍郎祖母李氏母周氏俱赠淑人公少而颕敏潜心问学博览典坟邑弟子员选入正学书院纂修雍大记诸书多所撰述壬午举于乡明年举进士授四川遂宁县令公廉勤自励治教大行邑人戴之宛若慈母邑濒大河曩有洚水之患公筑以巍堤植以密柳水害永消民受其利会蜀市年生月灾飞蝗满野独不入县境众咸咤叹焉六载之间折狱明允无横罹刑辟者庶几画像之风岁旱大雩素衣徒步祷于羣祠辄有甘澍之霈维此人胥颂之戊子　召入拜工部主事治水吕梁有功癸巳往督杭州竹木厂立法宽平商民感德进拜员外郎督造临清等处砖料兼理卫河提举司时　大工孔亟砖用数倍常额公经理维勤蠲省费百工若商便之运不稽留事有攸济　上嘉悦洊锡银币有差进拜郎中管理　九庙　慈宁两宫劳续懋着　庙工成加俸一级　两宫工成升二级辛丑擢□广按察司副使抚治荆南公加意敉宁镇静不扰豪猾巨奸廉致于法一道肃然抚属界连川贵西永施瞿诸夷构兵连岁不解　天子怒下守臣委公会两省勘议公首宣言于众曰夷性犬羊先王以不治治之若绳制太严恐生他虞不若开谕利害俾罢兵息民足矣众从之诸夷帖服癸卯少司空陆石泾公奉命修理　显陵檄公总理工务有白金彩币之锡甲辰擢江西布政司参政分守湖东瑞州寇起公单车往谕解散其党岁侵民饥赈恤有条全活者众丁未擢贵州按察使清平卫指挥某者暴虐贪婪激变军士连结诸苗乱公驱车入城执首恶以泄羣怒申国典以示更生梗化之徒感泣纪法肃然戊申擢山西右布政使庚戌改山东左布政使　宗藩岁禄之供边关兵马之饷诸务旁午公调停区画咸丽厥宜辛亥进擢顺天府尹时有勋贵人权倾中外倚势欲夺畿内民田数百顷者关说京兆公力拒不顾人以难壬子擢户部右侍郎甲寅改左侍郎总督仓场兼理西苑农事申明旧章厘革宿蠧清查积贮附余米十余万石以裕国储然持法过严同事有衔之者矣是岁三载考绩蒙　恩锡诰命上及二代录荫洪先太学生居太仓三年游承　特遣及银币钞锭羊酒之赐丙辰起拜南京户部尚书定立章程约□悉凿凿可行丁巳循例自陈致仕　上赐允归凿池畜鱼栽花艺竹兴至则与二三知友饮酒弹碁论文话旧日以自适公俭朴冲澹人诚恪简夷于世味泊然绝无所好虽囊无余资廪无余粟而散财喜施不责偿报尝谓人宁负我毋我负人宁我□人毋人容我立朝正色直谅侃侃不阿一时善人君子交口言之而沮之者亦力家居孝弟肫肫事父竹轩公先意承志罔有所违伯仲二兄蚤世抚其遗孤授以恒业教之诲之不啻巳子关中人士称之谓不可及云 

　　○资善大夫南京户部尚书鲍公道明墓志铭（汪道昆） 

　　汪道昆 
　　今上二年春正月己卯南京户部尚书鲍道明卒于家　上辍朝　谕祭葬如令甲有司举葬事公字行之歙岩镇人也乡人故多公长者称三峰先生云公父以兵科右给事中讳荣芳母封孺人出汪氏公生端靖自如不受狎侮稍长受博士春秋嘉靖甲午举第四人戊戌举进士授行人三岁进户科给事中再岁进左给事中寻进刑科都给事中当是时信州袁州争政言者率揣摩希望各中其驩其或浮慕骨鲠之名排击纷起公独正色中立或以言责诘公公谢曰　主德圣明臣愚不足以奉明诏如使株连毛举徒自托于直言臣虽愚不欲以此伤大体会御史奏延绥失事廵抚都御史以捷闻　先帝命兵科右给事中莅视之寻奉　玺书往公徧历塞上阅虏出入诸鄣塞亡人畜多寡有差按军府部署方略较诸将程期论罪轻重核首功虗实策赈济防御诸便宜议上当人人心无枉挠闻者谓千钧一发饮羽虎狼无间狸狌矣先是虏入上谷公上言匈奴日伺边必求再逞乃今易置宣大总制用翁万达易置本兵用唐万达方抚关中不得代宜未即至龙以终养去母在宜未即来假令称兵其何以应仓卒按　祖宗法宣大设总督军储侍郎一人贰总制京师设提督团营尚书一人贰本兵分任事权相表里无事则戮力共济有故则可摄而代之复之便当事者计非急持两端其后虏犯京师卒用公议公在近侍七年出入惟谨即有不测独由由然应之袁州中信州　先帝怒甚收信州及建议复河套者并逮言官杖之廷公顿首曰臣固当笞谨待罪出而参知江西政事居顷之罪囚王连遣子叩　阙上书诬执故都御史胡缵宗诽谤故入大辟辞连刑科公以故刑科都给事中当就对簿　先帝怒甚人人自危公顿首曰臣固当诛谨待罪及事释卒未尝以喜愠示人既毕亲丧补山东职如故大盗师尚诏起归德趋山东公以部子弟戍滕张武备甚具贼遂却寻受禽公以保御功　赐金论赏进浙江按察使葢当辐辏之冲乡人往来部中趾相错部中权豪多关说不避惠文公戒阍者毋入乡人谒毋入关说者书即权豪面谒欲有言曾未得一开口既又发临安故给事中高时奸状械送京师无何进四川右布政使以采木论赏复　赐金无何转云南左布政使时多征发民将不堪公愀然曰滇即小饶直蜗濡耳蜗不转则活转则中干此诚藩大夫事乃会计全力什五自给什三转输什二备岁凶他不意令既布滇人至今便之己未入　朝麾筦库羡余弗纳寻进应天府府尹巳复进都察院右副都御史廵抚贵州贵州夷部错居故患盗殿最捕盗诸吏士视获盗多寡差诸吏士或掩不辜求逭簿责公遇文致不辜者立释之阿堂攫印构兵楚蜀骚动公谓有苗视印向背请降新印令反侧子自安毋勤远略也容山酋韩甸窃发公征兵遣将讨平之斩首二百有奇甸就缚　先帝赐金币下兵部论功人言岁终类奏功故事犹得任子今大捷宜视昔有加不然则籍子弟置有功部中亦得延赏公谢曰臣奉　天子威得罪人固诸将吏功臣何敢子孙地巳进大理寺卿寻进户部左侍郎　赐金币会袁州得罪去变置诸大臣公进南京户部尚书葢一岁三迁矣公乘兵变后主度支体国抚军不遗余力寻以疾乞骸骨　先帝优许之　上即位初广厉言路诸大臣往往中多口惟公保身名完即公无所瑕疵其决筴蚤矣会兵部左侍郎棠樾鲍公致仕归公宗人也乡人严事二鲍视汉司隶同乃若明哲保身则退之矣岁朔疾虱自西北起占者以咎征月将终两公相继即世吁嗟异哉 

　　○南京户部尚书曹公邦辅传 

　　曹邦辅字子忠定陶人第嘉靖壬辰进士历知元城南和二县治在廉平裁省与民休息擢云南道监察御史廵视河东盐政厘革多课溢常额出按陜西会虏入延绥杀卤甚众边臣匿不以闻邦辅上疏奏逮大将以下七人咸论如法秦宗人有杀人狱数年不决一讯而服奏正宪典出河南副使大盗师尚诏流剽两河奉　诏捕治一日寇至监司错愕或走伏匿邦辅亲率吏士提刀跃马驰入贼壁众皆贾勇向贼一以当百贼慑而溃遂破走之再擢浙江按察使值倭夷入寇特拜右佥都御史廵抚应天将兵御寇追奔逐北前后斩首虏六百余级会赵文华视师求贿不得反用他败论劾谪戍朔州吴人感其功德祠生祀之隆庆改元起左副都御史协理院事迁兵部左右侍郎总督蓟辽军务擢南京都察院右都御史迁南京户部尚书考绩诣　阙以年满七十疏请致仕邦辅人忠孝耿直志在殉国不避夷险登仕四十年苦节清操始终如一田产萧然不异寒士尝欲以身死封疆　朝廷扫清朔漠不究其施世　恨卒　赐祭葬如法今祀学宫 

　　○资政大夫南京户部尚书赠太子少保西塘王公好问墓志铭（许国） 

　　许国 
　　万历壬午南京户部尚书乐亭王公卒于家讣闻　赐祭葬如令甲赠太子少保公讳好问字裕卿别号西塘永平乐亭人也大父茂父臣世有隐德俱用公贵赠尚书母史夫人公生而颕秀有异征弱冠善属文慨然抱当世之志嘉靖丙午举乡试庚戌第进士授太常寺博士时赂遗公行泊然有以自守久之乃擢御史公以风节自持行都城抟击无所避会元夕一巨珰张灯邸第陈百戏都人士女聚观有蹂躏死者珰嘱公勿以闻公竟按其事以闻贵豪敛手嘉隆之际内库册籍沈匿莫可稽宦竖侵渔无筭公请清之得隐漏军器三万二千有奇又用事近习谋督团营兵公抗疏谓自古未有以阉人监军者即有之亦衰世事唐宋勿论如本　朝王振刘瑾足殷鉴言甚切直中外莫不严惮公公再被　命按秦晋务饬吏治便民生不时俗媕婀之态以希　上意如陇山白鹿芝草榆次天书皆却不以献公论韪之于秦议兴革者八于晋上便宜者十　天子嘉纳焉公在职八年抗志论所言悉军国大计如禅　圣治止　行幸肃戎政隆　大典彰　主德一政体饬礼仪励新政慎恤典重　孝思陈时议勤　圣学诸疏多见施行当是时王御史之名闻天下寻迁大理寺历左右少卿晋太仆卿公朴忠自许遇事敢所至兴利剔蠧期无负任使居顷之移南京太常卿巳复召入通政使进工部右侍郎仍摄纳言改刑部户部公再疏乞身不许久之迁南京右都御史总台事寻拜南户部尚书入贺　万寿再疏如初　温旨勉留公不得巳就职壬午以满上计复申前情又三四疏乃听致仕归归踰月而卒距其生享年六十有六岁初公之尚书也会南中米暴贵时当折给人心汹汹公遽发仓粟而后以　闻也军民乃安有　诏赈江南饥公不待移文趋发赈曰奈何稽　朝廷德意以忍待哺之民闻者咸心服公以有古大臣风公人谦和鞠躬折节之若不胜至其断大事决大疑中有定见外无留行自谓贲育弗及也方髫年好古目负比长留心圣贤之学至老弥笃尝谓道本平实安事苟难学贵定志勿利动以故闇然自修务在躬行不欲空谈终身恬澹寡交游造次必以礼初举于乡乐亭令以公贫馈粟百斛却之行用鼓吹前导又却之其起太常也令遗金二百以行资公一无所受虽渐跻崇膴食不兼味衣不重帛卒之口家无余赀财平居手不释卷书无所不窥著作甚富成一家言谢政后始稍稍出有春照轩集三十卷 

　　○南京户部尚书王公基行略 

