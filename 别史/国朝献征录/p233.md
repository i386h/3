<!-- { "loadSidebar": true } -->
　　公讳原吉字维喆其先会稽人徙饶之德兴祖希政仕元湖广行省都事父时敏　国初湘阴教谕始家焉母梦三闾大夫入其室生公公生有异资年十三丧父即刻志向学以诗经领乡荐卒业太学选入内廷书制诰擢任户部主事大尚书郁公新所委任会大朝觐执政大臣劾诸司之怠事者有　旨宥之郁坚请不巳有刘郎中者忌公因奏公主使郁太祖以问郁郁对曰臣愚过听堂后书算生罪甘万死　上意解宥之惟逮诸书算生于狱刘计不行复以公专部事言　上察其奸并诛刘三载秩满吏部引　陛见公跽面陈母老请归省且曰臣去家远乏仆从乞宽其程限并暂假在官隶卒从行　上特允之人以殊典是时公初部属巳　上心所眷注如此三十一年升本部右侍郎命充采访使廵抚福建寻又出镇蕲州　太宗皇帝入正大统召还转左侍郎踰月升本部尚书　上励精图治凡建文时教条政令有所更革者皆命公申明之凡三十余事又明年苏松诸郡大水奉命往治发浙西兵民数十万疏决壅滞既而上命佥都御史俞士吉赍水利集往赐公俾讲究拯治之法公乃集共事官属滨河吏民及凡谙晓水利之人博求参考以复奏谓嘉定之刘家港径通大海常熟之白茅港径入大江是皆大川水流迅急之处宜浚吴淞江南北两岸安亭等浦港以引太湖诸水入刘家白茅二港使之直注江海又松江大黄浦乃通吴淞要道今下流壅塞难即疏浚傍有范家滨至南跄浦口可径达海宜浚令深阔上接大黄浦以达泖湖之水此即禹贡三江入海之迹俟既开通相度地势各置石闸以时启闭每岁水涸之时涤筑圩岸以御暴流如此则事功可成于民便　上从之一一如所言而行水患乃息又以其民久劳而饥奏发廪三十余万石以赈之躬行督劝散给有方全活者甚众永乐三年秋八月召回掌部事　上谕公曰向以部事付郁新而专委卿以浙西农务庶内外克济今新死付卿以部事卿其尽心母怠公首请裁冗食以省浮费量有无以均出入平赋役以苏民困又言盐法边储所系不许势要开市以妨商贾钱钞国用所资不许富室专利以沮货易以至禁包揽戒侵欺清仓场广屯种平价直皆请立定规以施诸天下　上嘉纳之时建文废弛之后靖难之师方息府库空虚无有蓄积一时锡予功臣赏给士卒大封亲藩增置武卫添设百司而又召集天下儒生数百人于馆阁编辑大典未几遣二十五将军大兴安南之役遣内官造巨舰航西南大洋海以通西南诸番财用之费以亿万计皆取给于户部公书夜焦劳经营缀葺惟恐拂　上意而殚民财时初建北京采宫殿材于西南命公暂行督视自南京抵北京给以官恔察其怠事者惩治之公即榜谕军民使其趋事惩一以戒百人人效用事济而人安行至德州有　旨召公还且谕公曰行止卿自度之朕不中定也七年春二月　车驾廵幸北京命兼行在礼部都察院事扈从岁余　上以北虏犯边亲帅六军征之时　宣庙以皇太孙留守北京命公辅导兼行在六部都察院大理寺事庶事修举京师肃清　上还大喜赐钞币鞍马冬十一月　车驾还南京以从行劳赐休暇十日寻命辅　皇太孙周行乡落以观民俗继命阅武于郊以知兵事公所至随事纳忠多有裨益九年秋九月九载秩满　上亲宴之别殿降敕奖谕有循良笃实如古名臣之谕并赐诰封祖父母十月　上以　太祖实录建文时修多失其实永乐初再修亦仓卒未备命史臣重修敕公与姚□□广孝监修未及成而姚公卒公独专其事七年始成上之十一年春二月扈从　车驾廵北京十六年修天下郡志命公提调十八年北京宫殿成奉敕召　皇太子皇太孙于南京既启行公先驰奏　上命东宫宜缓行公见具传　上旨东宫曰君亲虽有命臣子其敢缓乎公既至入见　上问所以速来故公具述东宫言以对　上悦公因言连年营造民疲转输逃亡者多今宫殿告成宜爱养民力凡各处流徙之民请悉宥之新复业者蠲所负诏行之十九年夏三殿灾公上疏言请宽民力蠲负贷使民心悦则天意可回上嘉纳之是岁因灾羣臣各言南北建都利便不同科道官因攻大臣　上命面辩于庭亲御午门楼视之密命中使询公孰是公曰臣等罪也科道言是　上两宥之或尤公背初议公曰不然天威严重吾辈历事久言虽失幸　上怜之若言官得罪所损不小众皆叹服冬十一月　上以北虏携贰命公与尚书方宾吕震吴中等议亲征公等义宜且休养兵民未奏会独召宾宾言今粮储不足遂召公间粮储多寡公对曰仅及将士之用不足以供大军即命公往视开平兵储吴中入对与宾同　上怒急召公还宾闻惧自杀公至命颂系公于内官监籍其家惟得赐钞千余贯余皆布衣瓦器而已明年正月　车驾复北征出塞不见虏果以军饷不足而还又明年　上崩于榆木川　仁宗皇帝即位即日复公官公以母丧未终辞　仁宗勉留之曰国家不幸有大事正赖相与共济艰难安得遽去卿云有丧我无丧乎如卿辞职朕亦不当在此公不复敢言赐赙礼遣官护其丧归营葬事　宣宗以皇太孙正位东宫加公太子少傅时吕震太子少师班公右即进公少保仍兼前职兼食三俸公固辞许辞太子少傅一俸同时大臣当受诰命翰林呈草　上取笔增二语曰勿谓崇高而难入勿以有所从违而或怠且谕学士杨士奇等曰此实朕心葢望卿等匡辅之功也继召公等至扆前赐银章一其文曰绳愆纠缪且谕曰朕有过举卿即具奏来以此识之朕不难于从善也夏四月命兼掌礼部事特赐象牙字印以便佥押其文曰正直葢以旌公也又以公有匡辅功赐第二区一在南京一在北京田五顷　仁宗宾天预闻顾命时　宣宗皇太子监国南京遗命征远嗣位时有汉庶人之疑中外汹汹羣臣欲出郊迎　太后命独留公佐襄王留守京师辅臣郊见　宣庙首问公及蹇少师众等不能对既至召公慰曰朕闻　太后谕知留卿意卿奉　皇祖命辅朕有年非他人比卿当以所事皇祖者事朕赐宝带　宣庙既嗣位公以旧辅倚毗尤重宣德元年汉庶人反移檄诬辅臣奸邪乱政以公首葢以大臣中公最　列圣所委者故指以兵□　上夜召公等入议公免冠谢曰臣不才致变亲藩罪当死　上曰卿何是言彼葢假卿以兴兵耳休戚与卿同之命公坐密议屏左右语杨文敏公荣首劝　上亲征　上难之顾公公曰往事可鉴不可失也臣昨见命将而其色变退语臣等而泣在廷如此则其临事可知又曰兵事遗速且有辞宜卷甲韬戈而往一鼓而平之所谓先人有夺人之心也荣言是　上意遂决即躬帅六师征之昼夜兼程而往师临城汉庶人惧欲降犹令人绕城　上而詈公罪人既得大被恩赏赐公阍者三人掖公朝参出入公固辞曰旧制非勋臣不敢用　上曰卿辅导忠勤非勋而何乃拜　赐是岁扈从　车驾廵边既还　上以蹇公及公等四人年老不欲烦以有司之政勑公曰卿等事　祖宗积效勤诚朕嗣统以来尤资赞辅夙夜在念图善始终葢以卿等春秋高尚典剧司优老待贤礼非攸当况师保之重寅亮职不烦庶政乃副倚毗可辍部务朝夕在朕左右相与讨论至理共宁邦家其专精神审思虑益致嘉猷用称朕倚眷老成之意继赐银章一其文曰含弘贞静葢以褒公德量云五年春　两朝实录成赐宴于中府明旦入谢既退得微疾命家人具汤沐正襟端坐召其弟及子告之曰吾以一介书生叨居重任愧无以报　国家言讫而终时五年正月二十七日也享年六十有五先二日有星坠庭之西南隅光烛地者久之　上闻讣震悼命有司制棺给赙营葬遣礼部尚书胡濙论祭赠特进光禄大夫太师谥忠靖官其子瑄尚宝司丞仍复其家自公侯贵戚下至郎曹将校咸往祭吊卫卒京民亦流涕公性至孝少失怙母太夫人守节公终父丧即出教里塾取束修以资养及通朝籍每出必候问起居公退非有客不离亲侧友爱诸弟其弟有使酒者破其酿器家人奔告公笑曰弟又醉□□二俸在南京资其用度略不计平生与物无忤受人之惠虽微必报少时曾受知于邑教史九韶既贵礼待如初恒分俸以济其乏与人交忘势分笃亲旧有无通共胡祭酒僦屋以居公得赐第即以所居让之胡致仕去就鬻以赆谷庶人国于乡郡有逆谋蜀王所发　上疑郡人有预者公请以百口保之竟免究郭尚书敦使乐安州同事者所谮公力救解遂得免其它如宽诸城妖党解袁忠彻危疑不念吕宗伯宿憾皆世所谓阴德大量者公心无适莫浑浑然不见圭角小人有所触犯亏损置之不问公平居无事坦坦如也一遇事明敏奋发尝奉理兼理诸司政务吏牍满前迎见立解拔根适节各得其宜商功计利惟恐有弊恒曰不可使后人难继而戕吾民也其掌国计最久凡所建置区画明于阖辟敛散之术科分户别有伦有要一一可后法历事　四圣随事献忠凡持论必归仁厚存大体天下之人阴受其赐者多矣一时大臣与公同功一体者惟蹇忠定公时以蹇夏并称然蹇公特以政事著称于时而公兼有文学之誉自开　国以来三大纂修皆公监修所著有文集若干卷传于世云论曰天开一代隆长之治必其创造者有可祖之功而继世者又得夫可宗之德也功立矣德修矣然非得夫股肱心膂之臣以赞助弥缝于其间亦曷能有以固其基成其治而绵其祚于有永哉公初入仕时即　太祖皇帝所知迨　太宗入正大统首蒙拔擢继事　仁宣二朝始终四十余年专掌国计其间虽或兼他官厘别务总理诸司之事与闻机密之政未始一日离计相之任也于乎大学治国平天下之要颛颛焉惟在理财用人夫治道亦多端矣圣门授受皆不之及而独举理财以并于用人诚以用人治莫先焉财用既足天下事无不可者矣　列圣所以用公之意葢有得于孔曾之传也欤昔人论大臣以德量气节学术才能四者并言谓非兼是不足以当辅弼之任观公掌国计当内难始定之余多事纷纭之秋国无乏绝之忧民享和平之福非明于学术优于才能者其能然乎况又一时大臣中称有德量者以公第一公其无愧古人所谓大臣者哉 

　　○又夏原吉传录（王鏊） 

　　王鏊 
