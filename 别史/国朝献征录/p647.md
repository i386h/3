<!-- { "loadSidebar": true } -->
　　嘉靖壬子冬十二月甲戌克庵唐君卒于京师其孤一麐奉君之丧陆走三千八百里归于宜兴是时四方馑于旱涝邹滕盗昼剽徐淮水溢河道堙塞一麐旦夜犯风雪崎岖攘夺寇盗之中辛勤备至君子以孝君之卒也殡于馆棺衾之外囊无余赀一麐黾勉有无竭力营治还君数千里之外不借助治所一金之赙葢君吏非义一毫不以自点虽无遗命而一麐曰不欲以此贻先子身后之玷呜呼何其廉也始君在县以冒暑得疾及一麐以省觐至则疾且愈矣因劝君暂息县事稍休养君不从病革一麐问以以家事不答先卒之夕沐浴就寝临终言语不乱可谓达于死生之际巳君少得疾几不起父学正公令其废儒业医君虽游于医肆中日取四书诵读之连昼夜不辍荆川先生于君从叔自习举子业同笔砚又同举于乡最相善也君怡怡乐而先生严毅庄鲠然其刚果自立不诡随于俗而相砥砺以古人之学两人之操行本同故叔侄间自知巳终其身虽所自立或少异而心事未尝有闻也乡先生毛古庵应当道之聘诸庠士讲学于道南书院其学一□程朱绝不高奇超脱之论然实世俗所不道故闻而信者亦少君初不与墙之列独心慕之一日诸生散去乃造其门而执弟子礼焉古庵教人实践不以讲说事而君饬躬励行华不足而实有余古庵最心许之庄渠魏先生讲学于苏州时君当会试北上乃辞不赴之吴门从先生游先生之学渊然自深每示大易潜龙勿用之义教人培养其性根君执经请正先生随所问点化之大意以学同当求吾天然之知不专以闻见知也君信向专而用功确故得君登其门皆入室弟子而魏先生尤称君尝与王顺渠先生书曰近得二士其一人谓林君朝相其一人谓君葢许以狷者之徒也君于学坚苦约密使筋力强固精神凝注志气奋发然后于天下之物可喜可惧视之漠如也读书必反复玩索推见古圣贤之心于千载之上在师门有疑必问未得则思期于明辨而后巳尝录在庄渠门下请质之言四书五经周礼凡若干卷而其所问难辨难之言皆用以厝之日用循蹈等级截然有序不妄意希高骛远以猎时誉也既讲于家庭师友之间闻当世名公倾意向事之当世名公习君之贤一见自以得益友□于议论学术有所不同则不规规以阿从事也屡会试春官不第乃就选鸡泽知县鸡泽固瘠邑又比岁旱歉庚戌之秋虏犯京畿近边方者率当儆备差科之扰君之均节裁省视民力所急与民财所窘必百计思以纾之而才赡力劲展采错事务在必行其志毁誉得失则姑置之尝言于府公曰上司各行所见未尝亲覩民之疾苦故多操切事所赖以调停其间者在吾有司耳若上司知操切而有司不知调停则民无所措手足矣时朝令议买马县则若干疋民不愿鬻于官官必威取之君曰吾不忍殉一官以重困吾民也上司督之急君请罢职民闻争愿出马半日而马毕具肥好更诸邑冠君莅任一岁而乞休者三一市马一牌坊其一则论范顶罪情也初巡盐御史欲邑宦刘御史竖牌坊君以民穷财诎姑纾其事巡盐御史檄县逮主吏杖之君遂以病乞归大府慰谕之数四君沈思良久乃曰刘御史吾与之亦颇相信牌坊而逐一知县彼亦有所不利焉因寓书于刘而并以宪词病状示之事不果行范顶者邑之巨猾也以饕淫险虣横行闾里间人患苦之至是午夜操铁简驰入陈国卿家因椎国卿而污其少妻比闾羣起缚之君处之如律顶廋死狱中巳而推府疑众人所谋却其狱拟以和奸翻案君具揭帖论其事且请罢斥曰念卑职性刚忤物终非适治之才昧律淫刑何堪民牧之寄大乞怜准放回原籍君切于爱民而以身任事皆此类也县有小寨浮图二堡上司防秋计令民修堡入守以防虏骑之侵轶他邑奉命至有以数十里外之民盛暑舍农业而操畚锸者计道里往来之间巳不知日费几何矣况虏骑果至亦决非堡所能御也君所治浮图堡又奸究桀黠之渊薮修之未必足御侮而一旦有变则彼得之以固利不一而害百乃阳示奉行阴缓其期徐以其情告同府刘事获寝巡盐御史惑商言配盐斤银于县岁溢额若干清军御史核绝军产佥民顶军以实伍君皆以不可君于上司之言有从有不从皆视民利病苦乐未尝以文法之缓急上官之意指趋舍故往往以此得罪然意民无所矫饰色虽正而不抗辞虽厉而不激因以见信者亦多有之其尤难者吕公祠建醮凡有职于其方者自巡抚而下麏集君独称病不往时惟同府刘与君意合君在县孜孜民事而尤尽心于讼狱征敛民有讼者贮一空匣中吏初不知某事也讼者至乃发状决遣之不旬日而事毕以此狱无留人邑无废事其所决遣自杖徒以上当治罪者治之小事拟招成案而巳不深究也邑中当审差君亲集应徭者于庭据其籍而讯其业苟籍与业不相应则以所收者与所开者互相检察必核实而后巳士夫自应免外必括其余业以起役有一士人占田四顷计官巳免三顷则以其余一项署一子之役其人丐免不巳君谕之曰使某容有弊当具里于抚若按我册藉巳定不可易也且小民凋弊巳久吾所以推析于方寸者亦欲稍宽一分则民受一分之赐耳故差籍一下百姓受册者比每年减强半上自数十顷之赀下至一丁一亩之产吏胥出入之弊一朝尽洗差之轻重与产之高下相应毫厘损益悉得其当一邑无不颂其平君讳音字希古别号克庵卒年五十有五子一麐举进士仕南吏部有文学名 

　　○武清县知县姜涌传 

　　姜涌字宗源中都蒙城人也幼严重端方不苟訾笑家世贫早孤事母侯备色养侯尝遘疾几不起乃以身祷于神明愿损巳年益母寿侯疾寻愈乡人推其孝授徒里中不独尚文艺每每以行谊相淬砺嘉靖壬子以岁贡试于廷是岁秋领南畿乡荐累上春宫不第授定曲阳知县廉爱有异政薄赋轻徭上下胥悦尝奉保等处军门令赏沿边官军给赉最公毫无染指归且条陈边事十策以献军门嘉奖允行兵众胥悦因置木主以奉丙寅之秋北虏驰至邻邑多陷者独练习甲兵自持剑期与民同生死虏知戒严从他道往城得保无虞寻以才堪理剧调治武清县武清密迩京师其邑多勋戚阉官家一一绳之以法羣豪敛迹有巨盗陈着奉　旨名捕获之下武清狱贼党啸聚欲刧之日中犇突而至抵公署前贼忽自悔曰此事无难可惜累及廉官耳吾党何忍遂策马而去其苦节惠政即寇盗亦感之如此第性甚耿介常忤权贵人因事多掣肘自恨不能大展布于时遂弃官还还时行李萧然图籍数卷而巳两县士民怀其惠泽俱尸祝之归田后敝庐如斗大卤田数十□然而以诗酒自娱人未尝见其有蹙眉时也年七十卒于家远近闻之无不痛悼所著诗文有槐庭遗稿子思谅藏之笥详具本县志中 

　　◆典史 

　　永清县摄县事典史周缙传 

　　○永清县摄县事典史周缙传 

　　周缙字伯绅湖广武昌人洪武中以贡入太学初授永清典史居官廉谨摄令事捕蝗弭盗俄而靖难兵起一时守令多相率迎降永清地尤近燕缙极力拒守计顾其民寡弱争先逃散缙度不可怀印南奔将他图焉道闻母丧还家以礼葬毕即出紏义旅勤王战舰戎器略具则闻南师熸而天命去矣缙乃走匿民间巳而踪迹渐露有司即其家捕获械送京师缙自分必死慷慨就行至则朝廷特下之狱久之谪戍兴州居数年子代□□迹田园年八十而终吴文定宽缙传有曰以愧世之丁公而幸免者是时吏部言前北平属州县官朱宁等二百九十人当　皇上靖难时俱弃职远避宜寘法典俱逮戍缙其一也宁等不可考矣 

　　◆训导 

　　训导赵先生鼒墓表（薛瑄） 
　　枣强县学训导刘公昂传（李濂） 

　　○训导赵先生鼒墓表（薛瑄） 

　　薛瑄 
　　故大名府滑县儒学训导赵先生正统八年三月以疾卒于家先生讳鼒字玉铉世平阳蒲州人祖讳伯通考讳良皆以淳质行义称于乡比两世隐德弗耀先生生有美质少疾端凝不嬉动止异凡儿良视诸子中惟先生可教遂遣受业郡博比长习程朱氏易中洪武二十八年乡举入太学益从老师儒及四方之英俊以广其学识端其趋向适天下教职多缺员所司上请合太学六馆士考其业精行修者以补其缺时先生在选列授凤翔府汧阳县儒学训导陇俗犷悍诸生事弧矢网罟渔猎以荒其常业先生至即督绝严条约以身先之数年诸生遵礼教笃诗书由科目进而仕于时者累累焉官满调顺天府三河县儒学训导教人如在汧阳时固无恙九年丁内外艰起复调今任先生年益高学益进行益修士子类其造就者益众正统元年以年逾七十致仕归僻居乡里疏远纷嚣安静自颐虽不出户庭而蒲之人士皆推先进成德加敬畏焉及卒年八十有一皆曰善人逝矣吾其何如奔走赙祭于其门者相属于乎先生子而能肖其亲师而能淑诸人父而能善其后少而学壮而仕老而休全归寿考其可谓卓乎有立克保终始者矣夫有善于当时者宜表见于□世予故删取其家世行巳历官之槩表诸墓隧俾□□得有所览观焉 

　　○枣强县学训导刘公昂传（李濂） 

　　李濂 
　　刘公昂字孟俯别号兰谷曾大父醇周藩长史大父仲谦处士父伟卿进士井研训导世有文学令名长史公以儒士起家自南阳迁汴遂汴人公天性狷介与众寡谐绩学勤苦无间寒暑家故贫至公益甚闭门读书处之怡如也成化间都御史江浦张公瑄巡抚河南闻公名聘子师公曰礼闻来学不闻往教辞不往提学副使天台陈公选闻而重之乃馈鲁斋遗书力行之助复命生徒有器资者从之游公以身教讲究义理务使学者体而行之经指授者多名士累试场屋弗利年四十有司以业成贡礼部拜内丘县学训导教士不倦三载罹内艰还汴服阕改授枣强县学训导启廸勤励如在内丘时郡太守知其贤委摄邑符公政令清简百姓安之日读书堂上事鲜不办弘治庚戌九载秩满考绩京师乃上崇守令以安民崇儒重道二疏当道所沮公归旅含击缶歌曰职冷官微言语轻不如归去结鸥盟林间睡起三竿日且与儿孙乐太平遂乞致仕归筑室于汴城之大宁坊扁曰书香窝日吟哦其中宾客非其□不见尽俸金买田百余亩命子耕读种艺则往视之习静简出岁惟二赴乡饮而巳所著有四书椊议诗经直解兰谷诗文抄椿庭遗思录书香窝里吟若干卷藏于家正德丁卯卒年七十二汴人咸尊仰之称兰谷先生云 

　　焦太史编辑国朝献征录卷之八十二终 

　　●焦太史编辑国朝献征录卷之八十三 

　　南直隶（知府　同知　推官　知州　州判官　知县　县丞　主簿　典史　教授　教谕　训导） 

　　◆知府 

　　太平府知府李习传（郡志） 
　　宁国府知府陈公瓘传 
　　苏州府知府魏观传（廖道南） 
　　苏州府知府王公观传（李濂） 
　　苏州府知府姚善传（忠节录） 
　　徽州府知府陈公彦回传（忠节录） 
　　徽州府知府黄希范传（忠节录） 
　　凤阳府知府徐安传 
　　苏州府知府况锺传 
　　吴中故语 
　　松江府知府安肃赵公豫传（顾清） 
　　镇江府知府郭济传（朱睦木挈） 
　　安庆府知府洛阳周公济行状（李贤） 
　　庐州府知府孟公玘墓志铭（林俊） 
　　宁国府知府沈君性墓表（彭时） 
　　宁国府知府涂先生观墓志铭（杨廉） 
　　郡守歉庵张公芹去思□记（李汛） 
　　松江府知府赠太常寺少卿张公文明墓志铭（顾清） 
