<!-- { "loadSidebar": true } -->
　　正德己卯六月十四日宸濠反江西布政司左参议黄公死于难逆濠之将反也先一日贺生辰留宴抚按藩臬诸司官次日伏甲宫中伺众官入谢遂杀都御史孙公璲兵备副使许公逵而胁因诸官黄公械系入狱忿恚不食而死时年五十矣逆濠心重公加棺敛□呜呼可谓忠矣初公起家进士万安知县以拨烦□调泰和征入户部主事居无几何乞便养改南京刑部主事户部员外郎礼部郎中出江西布政司左参议会猺贼作乱　上命都御史王公统兵征之王公檄公监军督饟纪功有功捷闻诏加俸一等贼闵廿四等既降复恃逆濠势剽掠九江上下莫敢谁何公毅然发兵捕之获其辎重以归逆濠久蓄异志士夫相对常以忧公独正曰色国家不幸有此我辈守土之官唯有死而巳至是卒以遂志公作宦始终于江西惠流威畅一死尤得正土人不忘今祀于南赣者曰三公祠祀于省城者曰旌忠祠而　朝廷追念死事赠太常少卿云公讳宏字德谷号友兰白晳丰下幼有至性笃孝友乐施予居官不矫激之行而律巳甚廉先世浙之鄞县人洪武中有讳子良者从戍于京隶羽林右卫改隶　孝陵卫常往来应天之六合因家焉公子二人长绍文县学士次绍武公既死绍文闻讣赴难比至难解求得棺委顿方苏以棺出伪命亟易去扶归人多其识云 

　　○江西布政司参议王先生庭墓志铭（陈鎏） 

　　陈鎏 
　　先生姓王讳庭字直夫其先浙之金华人宋南渡□居长洲之阳城村故人称之曰阳湖先生高祖俊卿善生产作业田连数百顷国初岁大侵尝献粟百石以备赈　帝嘉之禄其子孙曾祖用行祖珉父颐世有明德颐处州府学训导以先生贵赠南京礼部祠祭司主事母俞氏封太安人先生生不凡数岁如老成人年二十六举于乡又十年举进士授许州守许之郊有杀人者匿不获不剧贼鞫未服先生皆以一言折之得其情人以神许人不知学先生设规条亲自训迪今多举进士者后改国子博士裹粮就学者往往有之教化入人誉命上逮戊子当大比　世宗命主山西乡试京官主试自兹始而先生独称得人升南京礼部祠祭司主事初先生拜许州亲故求改南官不得至是始得就养盖先生意也寻转刑部郎升福建佥事备兵建宁宁有矿贼夏崇啸聚千人杀及府佐都司官不能制先生密捕其党一人解缚叩之得其故约曰能执崇来当贷尔死其人许诺不数日果诒崇出游伏兵擒之掠死其人贷如约名震一时寻乞终养数年复补汀漳兵备先声所□□贼慑服有席帽山洞负险出刼先生颁正朔及布疋以礼赐之洞人皆北面叩首愿斩不法者后数日果持二馘来献诸郡肃清升江西布政司参议所辖九江南康直大旱先生祷于山川曝烈日中数日得痰疾药弗效乃上疏乞归　上许之勑曰王庭准致仕病痊之日有司具奏录用外官致仕未闻有得此者盖二旨也归时行李萧然所余惟兰数本而巳家居图书四壁兀坐终日兴至则歌诗与二三知巳商确古今公门非乡饮礼宴不轻入先生名重上司多信其言亲友有罪甚至持千金求援者先生皆峻拒之赵廵院厚善以罪人田百亩遗先生亦不受及地方利病或人有大冤抑则仗义言之不以小嫌自避吴令曹公清介绝俗偶触大吏将罢之先生力辩得解而不使曹知也先生初馆于乡时尚未娶主人出独留一女在家语先生曰先生守外吾女守内吾无虑矣先生默念曰柳下惠可学乎日间主人行即买舟归刘遗师事先生其祖尚书公见先生僦居以千金别业延之意即以遗先生也居无何公没先生即归其家先生之高洁盖□□第时巳有定守矣初处州君致仕先生年甫十七虽甚贫不失甘旨虽假□□外不废定省其孝如此生于弘治戊申闰正月二十一日卒于隆庆辛未六月十有八日享年八十有四子敬臣好古力学以笃孝称荐授翰林院博士 

　　◆按察使 

　　江西按察使童寅传（实录） 
　　江西按察使周公轸墓志铭（林俊） 
　　江西按察使周公廷用传（孙宜） 
　　江西按察使谢公汝仪墓志铭（叶应□） 

　　○江西按察使童寅传（实录） 

　　实录 
　　江西按察使童寅字以敬湖广随州人永乐二年进士初授监察御史廵按直隶苏松等府及云南按事辽东皆严风裁升交址按察使母丧服除改江西按察使寅廉介能勤虽病必出视事存□宽恕仁明致公狱无冤滞宣德九年八月卒吏民哀悼无间言丧归其乡家无余财妻子不免饥寒云 

　　○江西按察使周公轸墓志铭（林俊） 

　　林俊 
　　公讳轸字公载世清江上廊周氏周故裕家自香山处士乐施与传累叶以基有来庆家官知府主事御史郡未文学布政使者数人公嗣祖则川不禄父□越亦不克年祖妣郑妣王皆树妇节郑被有旌典公植立孤茕中起乡荐入国学以学行司成所特知名重六馆取会魁第进士户部主事得所想象屹不可攀及被延接直讷鲜文而刓型老格朴根鲠性静范情俭训俗于古而近之矣庇民经国运若无奇而弊隐以去成化乙巳元日京师星陨有声公上言诛元恶以快人心减内臣以干朝政正朝廷以正百官罢进书以颐养圣躬亲儒臣以论道经邦重科道以紏劾官邪杜侥幸以振作士气量进鲜以差拨船只同时言者多取忤左官公独以质厚受容犹留滞满秩始进郎中时西北逓饥延及荆蜀而南济之无其策公合羣僚白之长疏借藩府奏乞场荡听民取一年间有陈辨公执之坚纂修　宪宗实录以文学被选采辑在户部者以进京师大水南京大风雷诏询时政阙失时侍郎刘公璋视篆收采羣议公言天子藏冨于民皇亦有庄顾示以小非称宜与民否亦宜革管庄如例亩限三分责民入租有司解部以进刘公以然疏入留中公有山东运使之擢鹾卤易漏与渫公循源塞孔定格岁旱奏蠲其半宁海场卤缩奏损其引增永利场足之政成誉起贤能之旌屡上进阶与诰赠其祖若父皆大中大夫山东运使公方以老成负物望而年巳踰六两致其仕不报会致仕加职例行再请始进嘉议大夫江西按察使今　上嗣位又进中奉大夫在林下者十有七年呜呼化局日新淳源愈异吾又幸夫璞之未剖木之未□于耻庵及识焉 

　　○江西按察使周公廷用传（孙宜） 

　　孙宜 
　　孙子曰华容古章华墟也山岳雄峙川湖襟带□□率以楚之巨焉自邑东驰者槩谓东山东山之秀乃又甲等一邑前代勿论巳开国迄今名绅硕弁冠冕乡土景颂夷夏若朴翁忠宣者流大抵咸东山产自东北行数十百里则其势愈雄巍壁峭嶂迭岭巉年仰轧日月旁剌云汉视东山葢上下几之于是有伟人生焉曰八公八者山之特也而公世居其地因称八云公姓周氏名廷用字子贤父乐山翁公之孕也乐山翁方吏慈利梦幢盖仪从冉冉自天降直入其廨明日而公生乐山翁以告其令令曰此责征也翁于是弃役归乃公长而聪异夙达罔由师授年十八始读书然又家贫诸生也诸生率卑易视之曰周氏子穷而卤即免死沟中幸耳凡有酒食声妓之会辄屏避公不欲近而公顾倜傥靡较遇酒食声妓直入坐上坐高论阔谈旁若无诸生者诸生愈益卑易视之会有诵公文者谓诸生曰若无轻周氏子其才可得志若咸非其敌也于是诸生亦求公文颂之乃稍稍敬重视公居无何中乡试正德辛未举进士出宣城令宣城者壮县也公之迎刃破节排错解棼芟强抑豪靡有遗鈇又日从事文□□翰山川亭阁之游不三年入陜西道监察□□按贵州夷獠帖息寇暴屏附文学词翰愈益加进□公疏诋铨部当事者怒公思有以扼之未一考竟陟公浙江按察佥事以去人或公不平而公则坦然曰此何足以困我也乃益自砥砺声绩日起当事者无以何也进公福建右参议与见素林公论诗文于壸山之阳林公大奇之文以赠未几又进四川按察副使是时蜀乱芒部抚镇者委公讨之芒居深僻穷绝境有司罕至其地盖数十百年矣公冒险辟阻宣德布惠绥怀剿扑咸有机要遂平芒部之乱又摄试科举士率精实无缪即公所期许者鲜不立取高第列华要于是蜀有编修杨名给事中王继宗等焉然公终不自耀其能征芒部也同事猥随者间得美迁而公顾三载于蜀居久之始擢江西按察使江俗故刁强弗驯其缙绅大夫罢居例日请托受赇累家富厚公按察也每痛抑其弊凡缙绅大夫以书问至者令二吏于厅事公拆之请嘱皆废不行而其居四川严亦若此于是毁谗交集咸欲推刃公会三载入觐铨部都御史汪鋐首摘公黜之尚书王公琼告知公谓汪曰此故有名豪杰何可黜也汪□□公不黜北人他日得志将尽杀天下士吾与公苟存□无噍类矣王公故尝以刚谪其复起也盖不能不稍依违计卒无以留公于是缙绅相语曰周某性高傲炁人也今黜必且疏直冤乃相率诣慰公勉之行公曰天下大矣假令黜廷用辈数百千人亦能容耳于是卒归归而石矶八之社其文复益大进明年嘉靖甲午公微病不数日遽卒年五十三孙子曰世盖有真豪杰者非八公哉夫公东山之布衣也前无师承之助后无引汲之阶緫角寒素又非有万卷之积四海之交也乃其所植立则辉煌炳焕文足鸣世政足树纪言足以经国炁足以食一时兹非有特拔靡群之资阴厚独得之才其能然哉夫豪杰之士天既生之矣即俾之鹰扬岳立雷动风駃掀揭宇宙照耀日月奚不可邪而顾窒□阻挠位不德称行与世乖使人吁苍叩帝莫或伸达呜乎天生之天扼之乎抑关茸龌龊者者其得志宜久而孤骞卓迈者造物固有所难容而鬼神亦或忌之乎 
　　论曰华容故文献地也前哲之士若朴翁两山率以文自树植然其□□咸不高乃八子之文则彬彬异焉予读其古赋乐府及五七言诗亦庶几秦汉魏晋李杜之间矣故曰八子于文章盖中兴吾邑可不谓特立豪杰哉公既巳违世独化而海内识者未尝不诵爱其所作称八八以此卜之百世之下必有闻矣夫不于位于其文不于其年于其垂范斯又非天道昭昭未泯者邪八子固可以死哉八子固可以死哉 

　　○江西按察使谢公汝仪墓志铭（叶应□） 

　　叶应□ 
