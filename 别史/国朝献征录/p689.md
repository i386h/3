<!-- { "loadSidebar": true } -->
　　呜呼士敝于场屋之业而固陋浮浅牿其心腑专一经以自业茫然皓首尚不能通其义以传于绳尺之文又乌知所谓圣人之学哉宿辈未生相寻以敝自虚斋蔡先生出乃始融释群疑张主新意推明理性于字析句议之间以与前儒相统承夫所谓圣人之学者其骈拇于条画枝指于解训要以详夫场屋之业而其意则进乎此矣虚斋之学方显士犹鲜能习其传而紫峰陈先生生稍后自以其意前儒文公朱氏之学未尝闻虚斋之说也一日虚斋得其文于故长史李木斋公所嗟异久之李曰此吾徒也虚斋瞿然曰吾乃得此人足矣不敢之师也于是先生乃介李公禀学于虚斋虚斋曰吾所发愤沉潜辛苦而仅得者以语人常不解不意子皆巳自得之今且尽以付子矣于是讲师弟子虚斋得先生而其学益尊盖虚斋有托于先生而先生无所待于虚斋也先生之书布于四方家而有之学者治经求通于朱氏微先生之书如瞽者失相从禽无虞伥伥然不知所如往士之专精自名所业以授生徒者往往书其卑者望先生之外藩而不见其门其高者不能以有加也故其书矜名立号何啻千百皆灭没蔽塞小行而不广暂诵而辄废惟先生之书焯乎昭布大行而久存虽与世相弊可也今书肆所板四书浅说易经通典是也呜呼可谓盛矣先生姓陈名堔字思献别号紫峰学者称紫峰先生正德丁丑进士始授刑部主事乞南京户部以便养转南京吏部考功请告家居就家起贵州按察佥事调江酉佥事皆督学政并辞不赴考功督学皆美官假令徊翔不去与牵挽而出又当有美于是者穹阶峻秩当世有用人之柄者急欲得先生之以自诡得贤之名先生乃勇退而坚卧无几微迟回顾望意世竟不得而荣之盖母太安人之养也笃于天性而不见有可怀之爵禄由其大以推其细则先生之学着于书者非苟能言而巳也家居却扫一室俯仰其间察见消长于草木葩卉荣悴开落之际景象委蛇与物共得一枝一叶照映阑槛人所同视而先生茂对之趣独远矣时放于山砠水涯渔樵相问或寅缘原隰农圃滞谈彼各自话言先生观取感倡默有所乐不问其解否也绝迹公门监司郡邑诸大夫冀暑其面快注意倾下先生拆简相报或报以一咏而巳亦不尽报也其有报不报惟意所到不视名势崇劣礼数隆污度量也由先生之大推之既无可怀之爵禄又乌有可羡之势利可畏之毁誉而舒心绰形以游于世宜其浩然自适而一无所累也先生在仕不久事功无所表见刑部好在生人不喜于得情户部谨于利邈不以自污此皆砥行植节之士所能不足以论先生之大也昔由求言志千乘之国方六七十里之邦自课其用所以使民有勇而能足者可计岁而见效何其确也若夫及春而制祫与六七童子五六成人侣望沂而浴见雩而风此何者然孔子喟然而深与者乃不在彼而在此其意可知也以先生之高使与曾点并时而生同门而学则鉴然舍瑟之对曾点必不异撰于先生而喟然之叹先生宜越由求而见赏矣始丁丑搒得士吾郡最有名给事史笋江公于光佥事林次崖公希元中丞张净峰公岳与先生并以经学海内巨工张公尤号闳愽而杰于文给事公淡于仕进与先生同趋好滞一官以卒佥事公喜事功龃龉于世迭起迭仆卒无所就中丞公方据融显事功　时绝出然林公悔其颠踬张公亦以酬俗成务多忧而恨道之难行未尝不高先生之决而慕其清也先生之书其天趣极诣神机玅契在于言语文义之外而巳至于语文义之所存字谨其训句详其义颛名一门粥粥然如恐涉他足而误涂径固与治场屋者设如是耳其超然心会离去形迹而遗忘物累庶几所谓不枝叶于道而全其者由是以推先生之大然则论先生者不徒有考于其书而读其书者尚当有以求先生也与 

　　○江西提学佥事汪公应轸墓志铭（诸大绶） 

　　诸大绶 
　　公讳应轸字子宿山阴人也生有异禀风格秀朗弱冠补郡庠生慨然以范希文自期取学斋廪饩周宗党之鳏寡无告者丙子领乡荐丁丑会试第二人改庶吉士读中秘书不入权贵门大学士毛公纪采时誉欲一见之终不往己卯　武庙将南廵公抗言　陛下有南廵之意臣民彷徨莫有固志倘不即收成命竟欲出狩将至于祸生不虞有不可以言悉者疏入留中不报复与同馆舒公芬等七人上疏恳留有旨跪门廷杖濒死馆事竣拟公户科给事中在谴例诏外补出知泗州泗祖陵禁地役烦而土瘠民惰弗知农桑公至首劝之耕买桑而植之募桑妇教之蚕事至于今犹知陇亩蚕桑之业皆公之赐也　武宗南廵邮卒驰报驾且至他邑彷徨勾摄具民至塞户逃匿公独凝然弗动或询其故公曰驾来未有期而仓卒措办科四出吏胥易奸倘费集而驾不果至将柰何时中使络绎道路恣求索公率壮士百余人列丹次呼声震地中使沮丧公麾从人速牵丹行顷刻百里遂出泗境后有至者方敛戢不敢肆而公复礼遇之于是皆咎前使而深德公驾至□都中使矫诏令泗州进美人善歌吹者数十人公奏泗州妇人荒陋且近多流亡无以应敕旨臣向募桑妇十余人倘蒙纳之宫中俾受蚕事实于治化有裨事遂寝　今上登极召复旧职去泗之日行李萧然父老送者皆泣下立祠建碑纪其去后思廵按宁公钦荐剡有政以孝弟先治民以农桑本水清月白万口一词之语既入谏垣感知遇恩思自效首论选后朝仪二事发端始谨微义甚至给事中梁本茂御史汪渊以言事罚俸公上疏乞恕言官开言路踰数月廷议以公在馆中恊舒修撰芬夏考功良胜万仪制朝倡率诸官连疏乞留车驾一时忠良宜隆恩数以优之诏升俸一级公疏恳辞愿以补支言官之罚俸者虽不得请识者肚之时有奏王守仁报捷失实爵赏大过宜当追夺公上疏申辩谤忌者稍息刑部尚书林公俊以执法忤旨去位公上疏请留居谏垣一岁中连上三十余疏公念亲老乏侍奏乞改南以便迎养从之比至留都永嘉张公孚敬安仁桂公蕚同官南部方讲大礼雅知公名欲倚以助议不合即上疏请遵典礼崇正统以安人心□既言孝惠太后发引不当由正门至是复有此疏以此几获罪而张桂并大用出江西佥事执法甚严不贵势挠乃其存心平恕遇死囚恻怛哀矜多所平反然鲠介不能狥人会与廵抚忤疏乞致仕未报抵家筑小亭扁曰乐遂廵按江西御史徐公岱疏公文行名于天下忠孝尤着闻居官气节时望攸归久之台谏交章谓不宜寘公闲散朝廷复以原官敕公视学江西既莅事其条教一本躬行诸士皆信向之今大学士徐公继其后用公科条无改焉居无何闻封君微疾托校士上饶图归计至则讣闻匍匐归昼夜号泣执丧如礼服阕台谏相继论荐朝廷将起公命未下而卒乡人议白于当道奉公主于乡贤祠祀之学者私谥清宪先生郡侯南大吉知公清而贫一日获豪民石天禄将论死令其求公东则从末减石氏以千金丐命公斥绝不许南侯拟筑禹庙山□墙延袤十里民皆惊愕公致书于侯曰论禹平咸之功以一方财力陵不以泰若推其心茅茨土阶而尽力沟洫岂忍以民山周垣乎侯闻言而止长沙太守季本着公传谓公立心愿学范文正而又愿兼善美文章师韩退之诗师杜子美诚悫师司马君实豪迈师邵尧夫峭直师包希仁廉洁师赵阅道政治师晏平叔蹇谔师陈莹中孝养师尹彦明闲恬师林君复其饮酒怡黄亦慕陶渊明而师之盖取法于古而成其自好不污者也远近以确论呜呼若公者非世之所谓完人耶所著青集湖集若干卷 

　　○江西按察佥事苏君志仁墓志铭（林大春） 

　　林大春 
　　君讳志仁字道先姓苏氏其先闽之同安人宋名臣颂之裔也颂后有徽猷阁待制者生子某主簿海阳因家于邑之鲁瞻山下复卜鹤垄居焉故今世海阳人高祖讳金瑶曾祖讳经祖讳沂父名思绎封承德郎吏部考功主事配许氏封安人安人以正德丙子七月生君君生而气宇清莹颕敏绝伦幼从羣儿游里社中或有以社鬼言者众儿皆惊散去君屹不动或怪问故对曰鬼之于幽犹人之于明也何畏乎稍长好读礼承德公使授之礼日记数万言间疏诸儒传注之失宿学皆自谓不及太守策其文置异等荐补愽士弟子自是君名闻郡中矣嘉靖丁酉以礼经举乡试累再举举甲辰进士初君既举乡试谓人曰汉儒以经学名家而汉亦因之取士故儒者各执其师说以售于时朝廷有大灾异大变置辄诏列侯问得失儒者往往依违诏指传会经义曰此盖某氏经云然余窃惑焉夫圣人作经其指本相通而文或互见彼徒以一经行世何怪乎其说之谬也退乃更学毛诗诸经凡七年诗成举进士云进士初除得推官池州池州本江南大郡多豪家而推官□司理吏故纯任法以搏击能而君独持之以宽民有赴愬上官所者皆争□伏乞幸下君及见君君从容言聚讼不义状众感泣多罢去者即不悛讯得其情犹反复劝□不遽峻民于法未几邻郡宁国大守缺宪臣檄君假守治之君至一以治池民者治宁而休养有加时有伪楚王世子游者所至如王乘传东至宁君不与见也使人言于王曰法王者非君命无出境大夫不越乡而交今大王世子不厌风露而辱临敝邑敝邑下吏窃守封疆义不敢幸见世子愿大王急召世子王报曰此非寡人子也因擒伪楚王世子者发兵送楚江东南大安后君避新守还池寻以宪臣荐征入吏部稽勋主事居一年调验封明年调考功文选再调考功又明年调文选君既再入考功文选位皆次员外郎郎中遇有迁除考核尝从郎中视草尚书所多所论荐及保全善类甚众士有去住得所者意君从中赞之亟主候君君谢不见也是时君在署久同舍惟楚人李封司与君并最称苏李会文选缺员外郎众谓非苏子必李生也至疏上乃同舍郎补也君闻之叹曰嗟乎是尚未可以去耶因移疾自劾归未上尚书使强起之不起尚书以此衔君而李封司者复数数升堂语语侵尚书尚书大怒遂劾李奉职无状辞连君下内阁调旨少传徐公议曰郎属无大罪顾论事尚书前辞过讦其削俸示罚可耳尚书恚曰同官互纠不得削俸何乃属也于是坐降级补外李得两淮运判而君判两浙顷之尚书罢君复量移同知兴化寻转江西按察佥事俱未至以疾卒于家时癸丑十有一月也先是李在封司好谈神仙百家说颇负气面斥人独雅善君时与君语甚欢自以相得晚也而君亦每每人言愽洽士必曰李生李生云后君竟李语言坐累至贬死无一言及李生也亦可难矣君于书无所不读而尤精于天文律历之学下至金石彝鼎之文山川草木虫鱼之细靡不毕究所著有抱拙堂稿中兴别响及日纪存疑诸书类多遗世独立之意而实根极理道归其本于正有足传者 

　　○江西按察司佥事赵公汴行状（黄姬水） 

　　黄姬水 
