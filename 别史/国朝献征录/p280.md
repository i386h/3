<!-- { "loadSidebar": true } -->
　　君讳敞字尚文别号质庵世居越之会稽高祖斌宋景定中乡举第一人曾祖讳某不仕祖黼父升俱以君贵赠嘉议大夫礼部右侍郎母某氏累赠淑人君自幼颕敏嗜学父母钟爱暨长郡庠生师友咸器重之永乐癸未领乡书首荐明年登进士第选入翰林庶吉士绩学中秘与修永乐大典壬辰冬授刑部主事癸巳命同诸儒纂辑五经四书及性理大全书成重膺赐赉时近京西山有盗肆刼掠逮捕数百人鞫之多不服君察其寃惟拘其辞色异者一人余悉遣出期翊日复至同官争不可君卒遣之明日至如约后勘验其人皆非盗而一人辞色异者即盗也众始服其明复有商夜宿都城外千户何氏肆人掠其财商疑何欲讼之何不克自白乃诉于官而自经死　大宗皇帝闻其故命司捕者三日不得盗扺死司捕者乃妄絷何邻近二十余家别取楮币如商之数而以盗加之君察其诬辩理之皆得释丙申转员外郎阶奉议大夫寻迁郎中丁外艰起复改吏部考功洪熙初赐诰命阶奉议大夫丁内艰服除调验封宣德庚戌擢行在礼部右侍郎进阶嘉议大夫奉诏往安南命黎利权署国事暨宣诏利遣人白相见礼君语之曰吾奉诏命至尔葢小国一酋长能尽礼于使者即所以尊敬　朝廷何用白利闻即趋□坐于下令所亲给侍左右数巧媚辞欲眩以声色君正色待之终不动及还馈赆珍异一无所受利曰假此以将诚尔何拒之甚君曰吾奉命令尔抚辑一隅以广　皇上一视同仁之恩岂赂至耶利乃以所馈物付贡使致之且戒关吏俟使者出即闭关君忖知之及关亲阅所贡方物余悉封付关吏及利死君复奉命令利子麟权署国事关吏见曰此天□前却金者比还却所赆如初麟不敢更进葢知君不可以利动也　圣天子嗣位之初平阳王复封晋王即以故护卫官军田庐请君受命往理之至则较其军数量以田庐与之余给于民王不悦君启曰国中先三卫今止一千户所以三卫田庐而归一所之人得无过乎且　朝廷以藩屏望殿下国内军民□均爱之庶副　皇上至公之意王悟曰使方面诸官早有此言吾亦岂敢上烦　朝廷哉还奏　上嘉之未几迁左侍郎君之莅政思虑精审防范周密以国家统理天下既久典礼品式有因革轻重之殊事或随时损益有先后矛盾之异而吏胥亦稍缘此奸于是白尚书胡公取国初至今凡所行条格籍记之付四司使得参酌而行以是事获适宜奸弊顿革尝有黠吏嗜酒怠事且增损公牍即寘于法羣吏自是悚息不敢非太医院每举医者人往往假以复怨及征至多弗谙医君察知之遂偕尚书奏革其弊比岁僧道数给度牒辄以千计君与尚书请依洪武例三岁一给凡僧道出家及举僧道官者止于所居封内不容越籍冒滥四夷贡使日给廪饩庖人每侵克之君闻之曰小人口腹计而使一朝廷薄□□远人之礼可不禁乎即令所司具日给之数付□□者或给不如数乃从而督治之自是远人以　朝廷待之加厚也君生洪武丙辰殁正统丁巳享年六十有二讣闻遣官谕祭命有司治丧葬君人性质端厚接人待物意气豁然赒贫济难尤克尽心在□部时有同官尤许二人坐累谪戍边君资之深厚后又汲汲欲拔之既而许果膺荐御史殁又之经理丧事恤其孤嫠尤既老遣其子代戍而窘甚乃赠以衣装金币且遗书所亲在边者令周之其轻财重义类如此君问学优裕文简畅所著有质庵稿藏于家 

　　○嘉议大夫礼部有侍郎谥文肃钱公习礼神道碑（王直） 

　　王直 
　　公讳干字习礼以字行吴越武肃王镠之后初吴越归宋子孙皆显仕其吉州防御使曰惟济子昕遂家庐陵三传至贵和徙吉水诸源望族曾祖以吉祖立志父好德母陈氏公生而喜学父母兄弟皆钟爱凡所师友者见其文敏而思深且多出腹藁莫不奇其才永乐六年江西乡试第一明年会试中第十时车驾幸北京廷试不果由是从容京师间纵观圣朝政化之美声明文物之盛四方万国讴歌朝觐之会同而才益进九年廷试取进士入翰林庶吉士寻升检讨参史职甲辰会试命公同考八月　仁宗皇帝即位一新庶政升翰林侍读与知制诰洪熙元年赐敕褒赠父母及封其妻敕同修　太宗皇帝实录　仁宗皇帝升遐　宣宗皇帝正大位敕修　仁宗实录公亦与焉时有诏许焚黄公承命以往丙午促召还京偕太子少保金幼孜等入见命完修宝录二年春闱则命公同考官三年戊申元夕赐文武近臣观灯万岁山赐宴公及文臣赋诗以进赐之钞四年八月应天府乡试奏请考官命公之十二月朔是日霜寒甚命光禄赐在廷文臣羊酒以御寒曰皇祖考在位每旦常有赐今朕多事忘之汝勿忘五年两朝实录成赐金织袭衣银币考礼部会试升翰林侍读学士蒙给诰命赠父以巳官母与妻皆赠宜人痛宠命之不生及也哭之过哀七年驾过史馆有作并赋招隐之歌以示近臣葢是时天气清明圣心悦豫怀贤览古悠然天趣之高发见于吟咏于此葢可见也八月考北京乡试十年乙卯春　宣宗皇帝晏驾　今皇帝即位二月上　宣宗尊号赐白金秋九月诏修　宣宗实录十二月赐文绮丙辰正月改元正统大臣建议开经筵诏可其奏公与讲官三月　上临轩策士公读卷劳以羊酒赐宴于礼部戊午四月进　宣宗实录　上御奉天门慰劳甚至赐白金文绮织金衣袭升翰林学士赐宴于礼部八月应天府乡试命公考试官四年充廷试读卷官六年考顺天府乡试七年壬戌行婚礼赐纱衣纱帽金相香带等物九年甲子三月大新国学　上祗谒先圣躬行释奠礼幸彝伦堂命祭酒司业以书易进讲从臣坐听公与其列七月八日上章乞致仕弗允且降敕谕天下宪臣及县令有难其任察举以闻公举所知而人以当十年乙丑礼部春试　上复命考官三月进五伦书蒙赏赉冬十月钦升礼部右侍郎公以老病恳辞弗获谕使就职　朝廷稽古右文事多由礼部公夙夜祗栗惟恐有弗称　上又命兼署吏部公益谨畏不自宁求去益切　诏许之公卿大夫饯送出都门皆有诗公独取归去来辞长歌以自快人莫不以荣而喜圣德之厚也公孝友忠信笃于伦谊厚生送死君子称之至姻戚故旧亦无悖于理者在位三十余年以文章议论士类所敬乐于教人学者亦乐从之游典文衡者八读卷者二佳时暇日择胜往游长篇短章发于歌咏以扬大平之盛美及得请而归颐老于堂子孙侍教者十五年凡所著述论思联太卷有应制集词垣续稿归田稿藏于家后世传焉天顺四年九月婴疾卒春秋八十有九讣闻　上之嗟悼命礼部赐祭工部治祠□谥曰文肃 

　　○礼部右侍郎金公问传 

　　金问字公素吴县人少受易俞贞木家贫无书从人借读无不通解永乐初被荐司经正字时宫僚多得罪问亦坐系狱十年非义相馈皆不受时黄淮杨溥同坐系三人相得甚省躬念咎之暇各持一经讲论曰此处忧患之道也洪熙初　命待诏思善门制授翰林修撰备顾问论时政得失悉见奖纳宣德末擢太常少卿兼翰林侍读学士正统间调南京岁余迁礼部右侍郎卒于官问文行敦茂义闻流着平生阅复否泰相寻而不变所操制述雅健精采善书得魏晋笔法星历之学尤精然未尝以语人有集若干卷兄声亦好古嗜学问事之如严师尝病热剧医云必得螺可治方盛寒间解衣循河觅之得百枚以进病良已子汝进太□丞 

　　○礼部侍郎章瑾墓志铭（陈循） 

　　陈循 
　　用钦讳瑾用钦其字也姓章氏世家浙□会稽予所同纂修五经四书性理大全诸书由刑部主事累官礼部右侍郎曰敞字尚文者用钦之父用侍郎　恩累赠礼部侍郎讳某配某皆赠淑人者用钦之曾大父大父也叶氏继赵氏用钦之母也用钦自幼失恃父语赵曰是儿不凡汝善鞠之赵亦鞠爱之如已出甫十余岁即能嗜学宣德丙午其父与今吏部尚书赵公同吏部郎中赵公见用钦能嗜学喜而以女归之是岁用钦举顺天府乡贡丁未庚戌连试礼部不偶癸丑又试名在副榜时　朝廷虑俊秀拘于科额必有遗才在副榜者　命翰林复选得二十四人用钦预焉授冠带入太学给以所当得官之禄俾卒业俟后举正统初科余考礼部会试所得贡士用钦第七人比其　廷对蒙赐进士出身观政兵部逾年以父丧去服阕擢礼科给事中数年同官所推荐特迁都给事中　朝廷命定国公徐某持节使蜀行册封礼简用钦副使正统己巳扈从北征得疾留寓中途比还恭遇　今上嗣统用大臣荐拜礼部右侍郎既而以盗窃发广州复简用钦巡抚广东兼治羣盗用钦间以谋于予曰闻参议杨信民素广州之民信服若得此人与瑾皆往盗必听抚今信民以诖误谪守边关柰何予善其计力赞言于　上遂起信民右佥都御史以行后信民至广东民有被胁从盗者闻信民至相率来归顺者凡数千人孰计用钦　陛辞竟以旧事御史所弹劾事未及白而用钦得疾不起矣时景泰元年距其生永乐丁亥享年四十有四用钦人志刚而不肯苟屈下奉亲极其孝敬虽继母亦事之如已所自亲有疾必躬侍汤药早夜不懈不至疾止复故不止亲丧祭葬惟谨于礼而哀痛自不能节敝其兄与抚爱诸弟尤甚得其欢心给事中多所纠正虽于平日所交游至密者不曲狥所敬惮至切者不苟容人固知其所守多职分所当然不能忘不足于心每以长科与大臣议四方所陈之事必视众论可否有未当于理者力争正之而四方奏水旱变异有可以示警者则奏之惟恐后尝厌四方缁流来请牒于礼部众至数万乃请定其额数给之此风遂抑其同官有天台徐简者卒于官妻子与丧贫不能举用赙助之俾得归其乡又有衡阳王伯宣者以丁艰仓卒去所留车马第宅不能自顾用钦综理如已有寓所书直还之不遗纤悉其尚义率类此使假以年其所造诣施殆所谓有莫之能御者矣而遽于斯以止悲夫 

　　○礼部右侍郎萨琦传 

　　琦字廷珪系出西域后福建闽县人宣德庚戌进士入翰林庶吉士授编修景泰辛未升礼部右侍即壬申兼詹事府少詹事至是卒　上遗官谕祭命有司营葬琦人狷洁不苟合文学亦有可称在礼部虽无建明而自守甚笃人亦无所非议云 

　　○通议大夫礼部右侍郎安成李公绍神道碑（彭时） 

　　彭时 
