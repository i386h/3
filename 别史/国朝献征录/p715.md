<!-- { "loadSidebar": true } -->
　　○湖广等处提刑按察司佥事丹泉杨公佑墓志铭（许应元） 

　　许应元 
　　杨公讳佑字汝承一字晋卿世兰溪杨塘着姓曾祖永政徙严之建德祖莆田丞大升再徙钱塘于是钱塘学生巳而弃去教授闾里间夫人郎氏是生君君生六岁能诗歌十岁受父易学十七补县学生十九当嘉靖元年领浙江乡贡入京师道邹鲁之虚过稷下周游渤碣之间登郭隗之台慷慨悲怀有统楫千古之意巳而罢归治一室河壖散列羣籍浏览其中而专覃思于经术于是君之学葢深博矣八年登进士第试月初生赋天育骠骑歌改翰林庶吉士明年除知兴国州考荐辄最入刑部员外郎遇谤出知濮州稍迁济南府同知十八年擢江西按察司佥事复以谤待次家居岁余调补湖广按察司佥事二十二年七凡年四十暴疾卒于官先是江西巡抚今司徒王公荐君文行卓伟宜令董学官当有以风厉人士其后湖广部使者又荐君器用堪兵备皆报闻及卒士大夫交相吊曰嗟乎杨子在何不可者今巳矣初弘治间海内淳耀缙绅先生翕然兴于学厌时俗颓薾踔厉振迅务抚先秦西京之画而绌唐宋当是时北地李献吉尚型范而信阳何仲默贵幼眇号称复古天下向风焉大江以南文章奥区也于杭则故翰林修撰江君景孚参议吴君维新及君先后崛起雄视中土君初与计吏上京师也吴君尝论叙送之以贾生明国体而匡衡推经术绍嘉哲车丸其在杨生君亦独喜自负文章奔放凌轹若驰车九折之坂而河决金堤莫之御也其议论雄辩勇决颷起泉□卒然闻之骇汗愕视至公才用更自天性他人纵衂巳独奋前铏发颕脱旁不见曹伍然终以此见忌疾羣挤偶培蹶益腾距岂非琦玮卓诡不羣之士哉君尝自诡仕官居职无以愈人使得当一校之任卒先士大夫能使人趋死不顾乘边守塞虽不敢徼一旦功然虏不足畏也时时以谓余呜呼今则死矣借令无死其所自树将不与古所称豪杰者并驱乎虽死遭尤被谤退处岩穴固当托志儒雅成一家之言附于作者之后而今之所著白特其至微浅者耳君在两州皆有惠爱民思而碑之其在荆楚尤得士民心君卒即祠以祀所著有端居兴国西曹鄄城济南西江湖上荆南诸集余欲会椊成书未果也君所至学士辄从以讲业晚称丹泉先生云 

　　○湖广按察司佥事陈公吾德行状（叶春及） 

　　叶春及 
　　万历己丑冬十一月壬辰奉政大夫湖广按察司佥事陈公卒于位公名吾德字懋修先世莆田系出宋太师冀国公诜元初有曰倬者总管惠州因家广至孟埙生封兵科给事中南岸公文凤娶封孺人黄氏生公十岁能诵干支卦名纳甲画卦九九之法有强暴恶声常及门顾奇公名公指峨峰曰山尖指日公答海阔涵天谓若虽锐吾能容之其人嘿然己酉选补邑诸生庚戌下街狱起公随给事公会逮郡县狱职槖饘者三年伯父又以饟系会疫作人期不入公复入侍上书主吏得条诸轻罪颂系活者众矣壬子乡荐第二人先是督学使者尝署臬事论下街狱私某子甲恶公守正不挠及行部得一生所文奇之已知公则大恚应乡书又大恚里人曰何恚文亡论三年皇皇将父以及其伯籍令应孝廉方正举第一可也癸丑下第屏迹公府键户发藏书读之圣贤载籍古今损益国家典章靡不研究乙丑成进士授行人奉使授蜀汶川王册建丰城李尚书茔皆无私交隆庆己巳进工科给事中当是时东粤盗贼如猬饰虚公执空文以罔　朝廷乃自督府上下相遁盗贼日多公上八事明赏罚复兵防议舟师禁谰出补假贷核虚冒慎抚剿恤忠劳　上从之盖自海内寇乱皆藉民舟战守东场之败参将魏宗瀚尽移入南渡港指挥李茂材力争不能得酋一本至□尽茂材死之比公所切齿也庚午元日日有食之鼓于礼部公上疏曰男教不修阳事不得适见于天日之食妇顺不修阴事不得适见于天月之食是故日食则天子素服而修六官之职荡天下之阳事月食则后素服而修六宫之职荡天下之阴事帝后恐惧如此其至也何况臣子六经旷远国家仪注具存往岁七月望救月中军都督府公卿大臣多从仆御乱行无礼杂沓喧豗俄顷而散啬夫庶人驰走宜不如是臣窃恨之元旦礼部救日三事在前百僚在后御史侍仪鸿胪赞礼昭昭白日非复暮夜豗杂如前大臣自携茵褥肆然安坐臣欲告之不敢出位诗曰敬天之怒无敢戏豫又曰不媿于人不敬于天昧先圣之经忽圣朝之法慢天道之尊蹈戏豫之失皆大不敬元夕月复食矣请先戒誓御史不举臣谨紏劾以惩怠慢臣闻春秋之义贵元慎始元旦元夕日月交食天心溯切　陛下下修省之诏躬减省之文幸甚应天以实请居法官戒荒宁罢游宴凡娱耳目悦□意一切无益勿复之臣工承德天休可迓勑礼部戒誓救日月无敢喧豗此自始命作鳌山遣中贵人织衣浙江式十余匦公谓民力巳竭加之水旱中贵人至将不胜莫若征改未完便与同官严用和上疏皆从焉五月摄户科适有买珠之命与同官李纪切谏皆免庶人公摄官廑七日也　今上即位都给事中贾某荐公忠直不宜久处闾巷召兵科给事中癸酉四月至京师即劾中贵人郑传内旨官其侄锦衣总督刘焘奸臧不宜召用忤太宰杨愽先□巳推尚宝少卿杨抑之而江陵新柄国螫博见疏□则令所善乡人王篆给事中张某谕意一日见于直庐江陵谓公疏善幸滥宜不止此公对不敢风闻中人也江陵不答是时江陵专言事者多承风先白乃敢言公自以非宰相私人不附礼部主事宋儒与兵部主事熊敦朴交恶购敦朴欲疏江陵与王篆江陵遂令部尚书谭论劾敦朴谪外公并劾儒江陵嗔公不白已憾之矣十一月成国公朱希忠薨行金钱求赠王验封郎陈某与六科并持不可公复上疏力争江陵大怒十二月癸丑慈宁官火公复疏陈五行休咎江陵诋曰安能腐儒语也辛酉朱希孝直庐火丁卯大内又火戊辰乃下其议明年二月麾出守矣至饶正风俗作人才广厉学官置既士之田谈经校蓻诱进圣贤之道条教立父老正二颁行于民间劝以善去恶之意其善恶皆有籍行之出于至诚莫不回心顾化禁溺女举女名以公姓或以县减网罟之征定湖港之税革浮羡远货利故事外府不籍以待太守公尽移入内府不私出纳锾金把握易贪夫便之则以积贮陶天下所卬给也春夏之间商舟辐辏故征于官吏多侵渔巡功因而掩取至是以属侩常度外无私焉即欲用予平贾新安贾人列肆郡中质偷儿得物辄以售之丧资之家不能踪迹有司亦视外府不问一切逐之权贵关说不听宗室结纳有司负势骄奢难绳以法严正不阿杜门敛手即吹笙度曲惟恐明府闻也饶称沃壤乐浮德安多由亡命潜匿番余则滨彭蠡接九江上流不逞之徒与涛出没万年尤盗渊薮公饬什伍鼓勇锐有警掌固扞诸岸戈船扞诸江三年眠者帖席初至郡城崩百余雉缮之而城中皆列栅启闭不独大盗之备亦欲以防偷儿宗室夜饮不键致建昌王被窃召百户吕希周授方略微得二人即府之将作也江陵巳憾公御史刘台劾其授成国金十万出公饶州持经者受显祸憾益甚乐平进蔗欲因中之宣言　上怒蔗腐不可食当逮太守以下如此则株连膳部光禄万尚书言乃止第收治县人而诏切责太守偷儿窃建昌玉带则以售于留都江防同知龙宗武侦得上操江都御史王篆傅致其文饶州巨寇公坐谪马邑典史亲老不欲行属马邑失因诏书问尉安在得无之任违慢乎公恐驰至郑州御史某又劾公在郡时违禁讲学擅用库金指买学田亦俸金耳移疾苏门明年大计江陵遂欲以此黜公考功郎郑某不可宽削籍公两黜无愠色田家冠优游里中澹如也癸未江陵死都给事中余某荐迁某府推官同知皆以亲老不赴甲申二亲幸以天年终丁亥诏起同知绍兴至则岁侵奸民乘时并兴乱公职诘盗歼渠魁二人而抚其饥者郡中清居五月迁湖广按察司佥事分部武昌巨寇刘汝国虞孟新倡乱久当事者往往坐视幸脱身去公下车毅然请讨别部欲专功寡谋偾事贼势益倡公率师诣垒擐甲督战士无一不当百己丑春二月大破之刘汝国虞孟新就禽余奔遁无脱者上功幕府冬十二月自黄州行部归武昌遘疾二日卒年仅六十有二公长髯伟度望之知非常人性忠诚壹心许国正直不能阿狥故用辄斥将大用之不幸逝矣公始罢归于有司未尝通竿牍一乡利害则急之庚午羣盗充斥邑西梁村云乡二垒反贼窟白骨蔽野公请材官邓子龙屯守复临江之戌至今赖焉辛未坞夷由门入犯人情汹汹闾左悉起赴敌公父子输粟馈粮坞夷乃遁里中恶少年□以七月七日变公密语守令朱别驾预待不得动明年春大饥结他乡千余徒起禽之于是劝分□粟亭中赈困乏乱遂已既坞夷由新宁犯邑西□□棘与邓子龙计划河守贼不敢度会朱别驾自五羊归受方略举兵西向贼走出许酋数十艘入内海劫略乡人奔城舟塞河下白有司居以间旷而慰藉之于是时邓子龙从征藤峝矣则移书总兵张元勋召子龙元勋白直指杨标标曰陈公通竿牍急矣乃促巡海副使刘稳屯香山而令参将晏某从海上破贼相戒不犯外海尝登皂幕山四顾徘徊欲因仓步旧城益以新会古愽平康新兴双桥置县招流亡复里甲庶几带牛佩犊之众尽缘南畮不果以恨语在端州志蛋居海壖以攵业往盗视之玉石不辨列栅自守吏兵掩捕一如咋鼠公彻异栅有名藉者书于闾书以后吏兵不敢动摇存活者众士以科第少谋徙学公曰母改作也建文昌阁于左而引紫水入泮池科第自此盛邑负山环海内狭外宽议者欲城其外公亟言于当道无任者佥宪何某至乃城焉白沙先生若节妇烈女祠皆新之有毁节妇祠祠司马者移书责之曰司马法不宜祀吾粤柰何狥一人之私而拂天下公议月吉与里父老会民读法语次寻绎闾里化之先是劫质者多寘舟宿屏处俟赎□此贼不得藏比伍中劫质衰息事关利害名教□不啻饥渴皆此类也丁丑自昌邑归朝夕得奉给事公太孺人甘毳太孺人体羸未尝离侧就养八年父母安之甲申春太孺人告逝其冬给事公亦逝哀毁□立倚庐读礼饶州吊者相望于道总管故居在广州莆宜巷长子居之三百余年鬻于他氏公赎而祠焉墓失百年公未尝不中夜兴叹会方士挟验鬼术游里中谓公青泉白石一水双牛是总管公墓也审其象果得之碑隐茀草语在大司空陈绍儒墓表□太母殡谢前山见梦苦蚁启殡三蚁适至改葬三□□此皆仁孝心通于神明非苟而巳梁氏姊守志白而旌之立后弟卒棺衾坟墓必厚曰令吾他日无以加也族人贫不能葬者之赙不能娶者之禽其厚于人伦如此冠昏丧祭惟古礼是循昏无举乐丧无酒肉岁时率子弟拜家庙无出门之祭诸子有过必正色相对竟日不语改之乃罢登第二十余年无私财惟给事公之命□□□味衣不文绣必俭约家人先呰窳侈靡佚游酣饮虽里人必法语之亦不敢不从也 

　　焦太史编辑国朝献征录卷之八十八 

　　●焦太史编辑国朝献征录卷之八十九 

　　湖广二（知府　同知　推官　知州　知县　县丞　教授　教谕　训导） 

　　◆知府 

　　汉阳府知府苏恭让传 
　　荆州知府张公嵓墓表（王与） 
　　郧阳府知府俞公荩墓碑（王鏊） 
　　武昌太守王公得孚墓表（湛若水） 
　　湖广永州府知府刘公璧墓志铭 
　　岳州府知府张公举传 
　　衡州府知府王公鹏传（祥符文献志） 
　　荆州府知府姚公隆传（府志） 
　　汉阳太守尚衡传 
　　武昌府知府王公銮墓志（黄佐） 
