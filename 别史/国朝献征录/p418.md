<!-- { "loadSidebar": true } -->
　　公讳守礼字与立别号与川济南德平人也大父恂正公智父林塘公环并用公贵累赠户部尚书左都御史太母张累赠夫人母某累封太夫人林塘公四子公其长也少游诸生声称藉甚年二十余当嘉靖戊子举山东省试第一明年己丑第进士授河南彰德府推官察能名入以年不及格擢为兵部主事守山海关报满还部丁外艰服阕当事知公才名将改铨曹力辞不就乃改礼部稍迁至仪制郎中壬寅擢河南提学副使乙巳转山西参政分守汾州迁本省按察使历陜西左右布政使庚戌入觐即拜都察院右副都御史廵抚河南明年辛亥以虏警饬边召为户部右侍郎总督宣大粮储事竣还报改历吏部左右侍郎在部四年三摄太宰　世庙尝对近臣称为忠清有声巳迁南京礼部尚书丙寅关西地震九卿自列公得致仕一日　世庙问公安在左右以老对时年甫五十余未老也　穆庙即位用廷臣交荐起为户部尚书居三月以□夫人年高疏请归养内艰服除廷臣又交荐公□□□□□□至数月改都察院左都御史掌院事越二年壬寅二品考绩再受□书又二年甲戍年至请老　上雅知公清望旧臣特诏不允乙亥六年满考又再奏书谓臣年过七十考绩至部法难议覆因坚卧不出乃晋太子少保赐乘传归里诏长吏岁致餐米以徭卒给事自隆庆以来六卿谢事蒙恩未有其比也踰年廷中会推太宰犹上公名巳而遂卒讣闻　上为轸悼赠太子太保赐谥端肃遣官治葬守臣称制临祭者三皆备物也公为人器宇端凝风神遒劲被服造次必于礼法世俗声色货利一无所嗜而不肯匿情饰貌以博名声当官守法务在鉏抑强梗惠利小弱而不为琐细科条伤于苛急居常踆踆简默言不出口及当大议大谋众莫敢发公独守经据古侃侃指画常以片言取决平生取予去就严于一介至臧否人物常依宽大耻为刻深葢老成正直君子也初举于乡长吏约三老子弟醵金为驾力谢弗受至请其籍焚于廷识者重之司理彰德部中有大盗觉株连士族数百家以修宿怨且图自解监司使公覆讯再三钩核具得情实悉论出之其守关也海西夷人阑出禁物及边邑豪市马皆禁止如令朝鲜贡使以故事有所献遗公力郄之曰封强之吏礼无私交使者拜谢而去还白国王王为立坊界上以颂其美有羽林列校诈称游徼所过横索吏母敢问公诘得奸赃即移牒都官致之于法辇下肃然其郎仪制也代府三王以宗人奉祠夤缘请封行万金赂贵近皆巳报诺金吾言冏得其藉独无公名问其奏使对曰郎中执法凛凛不敢以私请耳鴈门塞上有晋府牧地为居民所占王遣田官主之民啸聚数百人贼伤田官与王家讼不决公讯具首乱者置之法而使吏贼其租代送王家王与民皆不失田而乱因止秦府亦以牧地占民田立石陇上公使仆其石告以晋事田亦归民韩府贫宗大噪会城官府昼闭公时为右使至前晓譬约以国法立为调均所逋以便宜假贷宗人感谢解去左使入觐□吏奉羡金为装公叱不内吏白此故事也即公不□后人亦当有之公怒曰尔安知后人非贤者籍而置之帑天官课郡国治状陜部小吏有署老疾当罢□公为请留尚书□□□□自藩伯何自忘也公曰此□吏去省远徒□□□□簿今见其人方知误注过在布政何可□□吏□枉尚书惊服曰谁能于吏部堂上自实过误即此可为贤能第一矣嘉靖□□严氏柄国廷中又多贵宠贿赂公行天下传方岳入觐不赍金钱馈违及为吏部主计扄门不受谒自葛公以外指不多屈非虚语也公佐吏部属太宰缺柄国者意有所属以　上旨谕部公弗敢从而以周公延名上及调旨别推复申前嘱公又不从而以屠公侨名上此两公皆当世清正臣也在列环听无不悚服而公以是南迁罢矣　穆宗即位大发帑金赐九边将士朝议以为边吏卒多老弱不任兵可因受赐时简阅因而汰之此省费实士伍两便公曰不可将士守边暴露幸蒙大赉亦欲邀分寸之泽乃因而汰之是以巨万金贾怨也伤　明主恩厚且生事端执政深服其言乃止其掌台正数上疏条画振纪纲禁侈靡令御史行部申明宪典毋得轻信告诘有所侵冤凡四计内外吏务在综核名实裁抑侥幸尤重贪残之禁万历初政所风厉紏虔有先朝风多公谟画云武冈王以近属摄国阴结内主谋夺楚王之孤太妃与两台奏数格不行公廉得其使行贿长安者劾论如法遂罢武冈归府而王孤有国矣曲阜世以孔氏为令时有不胜任者朝议改设流官公曰祖宗承前代故事褒崇圣裔藏在盟府即其人不职当择贤者易之何至废数百年盛典遂复世职如故其论事引大体持正类如此自为正卿历事三朝一意奉法孤立无所阿曲正色直气望之俨然所□二三权相皆析节下公公终不为小巽既以少宰怫岩氏罢去及起为户部而华亭新郑构却举朝奏排新郑独公无疏又怫华亭及新郑再相修怨华亭至欲戍其子弟公又从中主持得从报寝新郑固已嗛公苐念其德厚忍未有以发也及新郑赐罢廷中有所推鞫□语连及祸且不测公又以危言激悟江陵下朱金吾杂治其事乃解二公闻知皆心服矣家居奉事二亲孝诚备至与诸弟同爨几数十年教诸子孙驯谨有法于故人子弟乡曲贫之□护尤厚待之色笑温然不为崖异人无小夫□日□之病则羣祷没则行哭其中心诚信所感也居常□卧一楼摭猎经臾手自断注所著有静思稿及□疏□训若干卷行于世公生弘治乙丑二月十二日卒万历戊寅正月二十日得寿七十四岁始公为郎时病而梦谒帝命曰以彰德狱事增寿三纪至是果符其□云 

　　○御史大夫李敏肃公世达传（澹园集） 

　　澹园集 
　　敏肃公讳世达字子成号渐庵晚更号廓庵关中□阳人生而颖异日诵千言自其髫年即具博大之器卓荦之识一时荐绅先生咸器之年十二督学使者殷公置高等补博士弟子员寻为方伯杨恪愍公所知诸所崇礼备至西安守石州胡公甫下车见而奇之与为忘年之交当是时巳莹精大道孔孟根宗伊周事业日在寤寐中尝梦谒　高皇帝帝授明珠一命曰善自珍之异日当为国宝也年十九登嘉靖壬子贤书丙辰成进士授户部主事癸亥调吏部考功司主事巳调文选以养病归隆庆改元起升稽勋员外郎未几调考功戊辰升本司郎中调文选丁曾大父忧三年起升誊黄通政给假回起升南太仆卿今　上改元升右佥都御史廵抚山东升右副都御史总理河道戊寅以原官廵抚浙江旋告病复以原官起总督漕运兼廵抚凤阳甲申升南兵部右侍郎改兵部是岁升吏部左侍郎丙戌升南吏部尚书改南兵部尚书参赞机务召为刑部尚书改都察院掌院事左都御史壬辰以六年满和太子少保癸巳乞骸骨归奉　旨驰驿养□□□□□卒年六十有七讣□　上震悼久之赐谕祭谥敏肃始公在户部监兑湖湘旦暮竭心计佐度支之急前后入铨司佐黜陟品藻人羣百不失一会大计当事者拱手听裁即见斥者无不心服以去时徐文贞公在柄地而秉铨者为严文靖公公与陆庄简公同为司属得以摉扬侧陋荐进之往往从田间跻华膴列卿贰铨局之公流闻宇内前后所未有也其开府山东议班操蠲积逋减马价着为挈令时蒋大爵范儒以明经举安廷璞李遐龄以知印擢杨果赵蛟以都吏进而白东阿朱莱阳一挂吏议又力昭雪之不以身格为轩轾也胶□议起公身履其地相上宜权经费所为条析利害甚具东上不至劳民伤财为大役累公之功多矣戊寅改抚浙江不数月公疏辞疾引退者八年起督漕河念□应□险恶岁漂舳舻无算为请开越河杀水势列五款以上纲领节目犂然毕具朞年而竣比原估料价省费一万有奇晋南太宰与海忠介公意气相期担荷国事所甄叙羣品如瞩眉睫大察汰遣数百人下逮舆台无不悦服者入为大司寇章数十上无非平允详慎务广　上好生之德时　上恶边臣伪增首功怒至不可□公□于轻重之间以定厥罪而比附重辟执不奉　诏卒出其人于必死之地真回天力也会密遣□校侦部事公虑敝窦不可长屡疏明非体乞亟罢去　上改容谢乃巳权珰凭借威灵势张甚在事诸臣莫敢谁何公具疏先革其禁近供事徐正罪以杜祸原是又发宫闱所未发之奸而开廷臣所不敢开之口巳御史职雄俊所抨击无与抗者往台长不甚有所甄别公谓吏治日衰民生寡遂皆职此之繇乃举回道考察例行之斥韩介刘瑜黄正色辈五六人台中始悚然改观易虑一以奉公为急且申明宪典传布天下俾抚廵无得以问馈相加遗所荐下吏亦无得执贽及门违者论如法于时道路风清苞苴弊绝呜呼盛矣公正以褆躬忠以狥国不难以一人排羣议触忌讳侃侃然贞而不激通而不随宏而不疏细而不窕独断于是非杂沓之中抗色于倾侧危疑之际国事既济身名亦全诚可谓臣主相遭千载一时也详见奏议八卷 
　　论曰孔孟论学莫急于知人苏子瞻乃谓萧何知韩信非有术而可学何其谬也李公胸怀洞达无所不茹纳即穷乡下吏片长寸善或举以告公无不知者此岂得之性□□□□□相于四方替罢谒见者必问地方人才客去随疏于籍故朝廷索才如取之橐然譬之良工构室栋梁榱桷小大毕获诚储之素也余见公数巨册人才臧否良楛种种皆具惜夫未正冢卿之位而公去然其及于世者亦岂微也哉公公忠体国得大体虽其不悦者亦无所伤云 

　　焦太史编辑国朝献征录卷之五十四 

　　●焦太史编辑国朝献征录卷之五十五 

　　都察院二（副都御史） 

　　◆副都御史 

　　□□御史韩公宜可传（雷礼） 
　　右副都御史茅公大方传（郑晓） 
　　副都御史戈公谦传（雷礼） 
　　都察院右副都御史邓公棨神道碑（陈□） 
　　都察院左副都御史谥恭靖贾公铨神道碑铭 
　　右副都御史朱公鉴传 
　　通议大夫都察院右副都御史程公富行状（苏景元） 
　　都察院右副都御史畏斋周先生孟中墓□□（杨廉） 
　　都察院右副都御史刘杲传 
　　都察院右副都御史定斋王公应鹏家传 
　　都察院右副都御史进阶正议大夫资治尹颖东党公以平□状（张鼎文） 
　　左副都御史周公煦墓志铭（王学夔） 
　　都察院右副都御史秦公钺墓志铭（王镕） 
　　都察院右副都御史沈公教行状（王镕） 
　　都察院左副都御史少峰商公大节墓志铭（聂豹） 
　　副都御史前廵按浙江监察御史庞公尚鹏□ 祠碑（张元抃） 

　　○□□御史韩公宜可传（雷礼） 

　　雷礼 
