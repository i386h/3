<!-- { "loadSidebar": true } -->
　　右春坊右谕德黎君以正统二年十一月谒告归清江得疾卒于家鸣呼黎君之擢第也良进士入风宪良御史于长民良郡守于近侍良辅臣柰何遽止于斯乎黎之先曾大考允诚大考惟琇考宗瑞妣邹氏以君贵考赠右春坊右谕德妣赠宜人君讳恬字潜辉天资清淑生六七岁知慕学问永乐壬辰擢马驿榜第二甲进士无几丁内艰去服阕除陕西道监察御史以正直杨风裁岁辛丑朝廷以灾异求言羣御史同上察实君具草历诋大臣之任事者无忧国恤民之心剀切激厉无顾避上曰御史言是任事者不能堪后荐御史之才可用于上皆升知州而处之远方君得交址南灵州尤僻远君怡然曰圣人不鄙九夷我何人哉既至教爱其民如子民皆父母师事之政化既行会黎利反其众日盛总帅王通孱弱不能制吏所胁遂矫制三司郡县官吏悉解职守随通北归君时在行既归通及恊谋者皆坐法朝廷以事不出于众悉置不问宣德七年士奇宁同官言黎恬文学操行可任近侍遂命右春坊右谕德授奉直大夫时春坊事简奉旨入翰林与纂述考最赐诰追赠其考妣预修宣庙实录简充经筵官奉命考礼部会试者二用心公正时多得人遂谒告归展先墓赐道里费给驿舟既展墓树碑墓侧退而洽其亲戚乡里欢甚将行得疾医药久弗効以正统三年正月二十二日卒享年五十有一君笃孝友之行而磊落有大志耻屑屑流俗事学博而正论议沛然文章波澜藻丽而根于理存心公平于论人之邪正事之枉直靡不服之尽心公务未尝苟且非其人弗与处容色洁白如玉仪度恭肃人不可犯而雅度洒落良朋胜友卒然邂逅诗酒倡和酬酢率极欢而罢其藏修之斋名熙熙所著有诗文集若干卷 

　　○论德梅庵先生赵公琬行状（商辂） 

　　商辂 
　　公姓赵氏讳琬字叔琰系出宋宗室魏王德昭之后父敏善以公贵初赠承德郎国子司业再赠奉直大夫左论德母陈氏继母载氏俱赠安人进宜人公生而颕异自幼凝重不好嬉戏读书数过能背诵八岁出就外传九岁通孝经论语大义十岁值母陈氏丧哀毁如成人十四补郡庠生永乐辛卯岁以诗经中京闱乡试第二人时考官评其卷有云经学则融传注而成文策问则据事实而敷答简而且明详而不冗非有学者不能也明年会试春官中乙榜授浙之奉化教谕甫半载代还调闽之德化公善于训廸士子翕然向方阅七寒暑以父忧去服阕除□定之庆都未几闻继母戴氏丧去复除山东之金乡皆教谕宣德甲寅岁用衍圣公荐赴京辞三氏子孙教授职弗就迁翰林院待诏明年升北京国子监司业阶承直郎巳而　赐敕命进阶承德郎正统甲子春三月　车驾视学　命公坐讲易之文言翼日　赐织金纻丝罗衣各一袭赐宴于　奉天门明年升左春坊左谕德阶奉训大夫巳又　命公兼　经筵官　赐织金纻丝衣一袭白金三十两钞三千贯景泰辛未春二月　车驾视学　命公坐讲书之泰誓　赐织金纻丝罗衣各一袭及纱帽犀带复　赐宴于　奉天门公深自感激历陈七事皆学政当务　上命礼部议多见施行是岁冬得疾医莫能效遂卒享年六十有五公丰姿秀伟言词动止雍容闲雅所著诗文浑厚典则类其人其教学者每以古人嘉言善行谆谆开导故所至人化其德久而益亲在太学十有七年规矩整饬修德讲学教人有序始至尝议修胡安定湖学之教职居佐贰势莫得行公处巳甚节俭而急于周人之急太学诸生中有亲在远弗及养者必致书其郡县俾存问之贫弗能娶者助其赀择配婚之丧弗能举者厚赙之设药房选诸生知医者五六人领其事以巳赀置药物其中以济人之急又买地都城之北环植万柳名万柳庄设义冢以葬凡丧之不能归者其于师生恩义可谓兼尽矣然好善恶恶之心太明诸生有善行者曲加礼遇至忘其势分敬之如宾或少有过差则色色待之过而弗改者远绝之至弗与言其多取怨于人以此在庆都金乡时尝考山东山西乡试及礼部会试在太学两奉　命代祀邹鲁及会稽诸祠所至意其诚敬于民秋毫无扰鲁王重公人亲书禋祀二大字文送之□会稽诸乡老亦争诗歌称颂其美公每与人言必及圣贤事业忠孝大节势利事绝口不论蚤夜汲汲惟以教育贤才巳任闻有司官失职则曰此我辈教者之罪也其忠厚谨饬终始无间焉 

　　○右春坊右谕德刘公戬传（王时槐） 

　　王时槐 
　　刘戬字景元安福人成化乙未进士及第授翰林编修进侍讲弘治改元　命戬使交趾时交趾吞占城侵缅甸颇崛骜佥难其行戬被　命即从两僮乘肩舆道南宁直抵其境交人惊曰昔之使者皆航海来扬樯蔽洋贸重易奇今岂天人耶何其简速也郊迎馆候视昔倍恭陪臣拜跪据　大明集礼受之不与交一语至之日颁　诏明日宴毕遂行交王大恐曰一国生灵命悬天使馈金珠犀象戬一不顾既行复遣陪臣要于路期必致之戬书其初入关诗曰归装若有关南物一任关神降百殃以示之交人葢敬快初戬至交交地若炎暑其馆伴进一象骨扇及出关以其扇返之交王遣使入谢表有廷臣清白之语进右春坊右谕德踰年卒戬配胡氏早育数请置贰室不听临终索纸书曰刘伶之锺□□□叟之骸如遗无一语及家事所著有晋轩集 

　　○论德东溪沈先生焘墓（顾清） 

　　顾清 
　　先生讳□字良德姓沈氏别号东溪苏之长洲人也先世以医事宋家汴京有讳某者当建炎初扈驾南渡始家于长洲思陵亲御翰墨书良惠二字赐之□称良惠沈氏六世祖元医学提领讳瑛生彦才平江路医学录彦才生德辉江浙行省医学提举德辉生日章日章生以潜国朝太医院御医是君祖以潜生宙字孟循封奉直大夫归德州知州是君父妣杨氏封宜人先生其仲子也少颕异与兄方伯公杰自相师友并有声庠序间成化丙午以易经荐南畿弘治癸丑擢进士被选入翰林庶吉士试文优等阁老义兴徐公洛阳刘公长沙李公咸器之除国史编修教内书馆严而善诲诸生皆敬爱之癸亥校正本草以先生家学命总裁始就局闻憸人欲假以幸进即上疏力辞人称其有执乙丑修　孝□实录充纂修官己未封安南王　命正使据经执礼凡馈遗悉不受交人尤惮服焉使还满三考升侍讲充　经筵讲官己巳　实录戍　赐白金文绮升右春坊右谕德丁内艰起复忽遘疾乞归疏再上乃得请仍谕以即来乙亥四月九日竟不起年六十四 

　　○右春坊右谕德伦公文叙传（黄佐） 

　　黄佐 
　　伦文叙字伯畴南海人长身玉立头颅大二尺许五岁时与羣儿戏有术者独指之曰此儿大魁相也弘治己酉以儒士就试巡按御史周南得其卷于遗材中嗟异之入试果中高等肄业太学己未会试殿试皆第一授翰林院修撰学行才器世所推重乙丑武宗登极颁朔安南充正使会丁外艰归不果行庚午起复充　经筵讲官寻推升右春坊右谕德兼翰林院侍讲壬申九月进讲舜有臣五人而天下冶多知讽语癸酉春进修王牒考核惟详是秋被　命主考应天府比还得病卒于京师年四十有七文叙天性纯厚德器粹然望之可知其君子笃于孝友□旨必尽而室无私财雅有弘量未尝与物竞尤能仗大义赒族党恤孤寡既以文章连掇大魁人皆期台辅及卒天下惜之所文宗韩杨悠长宛转类其人居尝以书史自娱手不释卷尤善教子长以谅字彦周乡试第一辛巳进士入翰林累官南京通政参议次以训字彦式会试第一殿试第二官至南京国子监祭酒赠文叙如巳官颕悟过人诗文立笔而就莅监待士以宽养病卒于家次以诜登进士高等南京兵部郎中父子三元海内衣冠盛事夫能或□先也 

　　○□□德应埈传（戚元佐） 

　　戚元佐 
　　屠公愿埈者康僖公第六子也字文升平湖人□□朗旷达不绳细行一出语辄警其先生长老初以父荫入太学既而见其兄应埙应坤皆列方面金紫耻独以阅恩贵乃力学自苦嘉靖乙酉举应天乡试第二人明年第进士选翰林庶吉士公自负儁倬意不下一世人而属中秘清燕罗百氏言尽读之其学益日闳大穷变文善比事属辞陈谊类情纵横子史经传而宗本子长诗法泛澜百家意有独至而阴操其胜于众人沿习之外故自名公大家无不倾巳下之同时有吴中袁永之四明陈约之锡山华子潜晋江王道思皆一时胜流公与之友日相引上下其议论又馆中诸吉士尽负才名与公鴈行而列公寔衙官命之方其居常赋咏人擅其长皆矜用以美及公脱藁出羣萃而读之则人人自失矣当是时张文忠公初得君好变易典制诸吉士皆少年负气不能屈往往抗视阁臣文忠怒尽黜诸吉士公授刑部主事戊子乡试新议京朝官出典文衡公得江西未行有当轴者以其子属之令入选公不听及试录至当轴子竟不第意欲危中之而其人似他事罢去巳调礼部主事历仪制郎中诸　郊庙典礼多所裁定癸巳改翰林修撰同校列圣训录成赐宴　谨身殿仍赐金币进侍读己亥转右春坊右谕德时　春宫初建大简宫僚廷臣无不觊幸以进卒亦有幸进者故给事中御史以言公进巳久无可言而忌才者辄横及之章一再上罢免者十七人而公独以称其位留于是人情籍籍以公辅望之矣公虽独留愤当世之不见知也力求解职归疏四三上得请归即疾作数年不能起先是　天子大狩承天儒臣走扈从有司供帐具肴酒甚备然从官伙不能办先至者纵其豪有力夺之及踵至清显竟阙然不给公常与所知投民舍以止或枵腹驰数十里倦卧沙际或冒风雨驰驱甲马中夜闻声摐摐车毂击逐徒伹惊失仆夫互相呼移时乃合劳顿如是者踰月之半因得奇疾交趾弗靖不臣贡者且二十年所　诏廷臣议才望者使往谕廷臣议以公应　诏公奋然曰人臣无横草之功侍讲幄得奉使命当宣　天子威声万里外吾之愿也而议乃寝不行然公志寔壮矣公前时好奇节豪宕风发饮酒百锺不醉又爱近女后庭多稚齿婑媠秇文之□则御之后居官十五六年大致皆然或云欲令损公疾则宜也籍令不病则不自废退即病能勉留坊局则六七年间亦可遂跻台鼎□以病废病亦遂卒可胜惜哉所著有兰晖堂集行于世余尝论　国朝二百年来吾嘉肄诗文者无虑数十百家然卒承宋元遗习间有□而自拔者学不充其量才不绚其采以称大方则难而遇公词坛之上不免尽俯于下风矣但公志未艾长筭屈于短日可胜恨哉子仲律庐州知府叔芳山东副使孙谦山东副使蒙甲子省试贡士大壮戊子顺天乡试贡士 

　　○奉直大夫左春坊左谕德兼翰林院侍□□□张公元忭墓志铭（王锡爵） 

　　王锡爵 
