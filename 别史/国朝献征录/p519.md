<!-- { "loadSidebar": true } -->
　　夏廸字廷简号霞轩浙江台州府天台县人生而魁伟聪明介特事亲友弟极其孝爱既长备邑庠弟子员洪武丁卯以书经中乡闱戊辰上春宫适遘疾弗遂厥志援例入冑监卒所业夏六月奉使河南建置平仓事己巳之山东招谕人民咸讫事庚午试政于刑部时廸父松谷君以耆年有德应召至京辞以老疾还廸幸赐告侍归踰年松谷卒廸哀毁骨立葬祭无踰礼甲戌服阕上京师授溧阳县丞勤抚字吏民信服邑逓年丁水涝逋赋数伙其粮里有鬻妻货子愿偿所逋犹未能集甚至有丧身家者廸悯而思之乃劝借于殷实巨家得米十万七千零先足官赋□赎其子女以归人咸德之明年以旧官复任郡戒行邑之人愿留不可得明年调福建怀安县丞莅任一如溧阳之政翌日朝廷以亏兑遣官来征民无所措廸有白马即解以输官一不与较于时理问缺署事之官所司知其廉能委以任之推谳详密剖决平允略无留滞荐升大理左寺副凡遇审决一以至公无不得其平焉壬午　文皇即位升吏部文选清□□员外郎转本司郎中铨选遵常制百司官使举行□□名达　仁皇试以太极论褒美有嘉丙戌拜河□左参政有始其能者交讦阴私诏系狱候勘明年□　仁皇怜其无辜请命于行在宥之从隆平侯分理庶务寻授兵部司务四日召至文华□□□□□田赋不清今用尔浙江司郎中稽考来□辞之以浙人复谕之曰尔不作弊奚辞即叩头奉命不数日清理明白寻拜四川左参政及辞仍命传置到任凡司之系狱本决徒犯不下十数实时推审□无淹滞人咸悦服先是所属土官尝以进贡道经本司在官者各馈马一匹廸至亦如之独不受众皆服其廉时朝廷遣使采办木植踰越岁时厉气盛行民多夭折廸因入觐备□民瘼蒙赍敕宽免军民欢声如雷庚子丁母忧甲辰□调江西左参政　仁皇即位遣使召至拜南京都察院左副都御史政暇日语诸弟子曰我□际遇明时赖祖宗积德所致而祠堂之制未建于□□□□乎汝等竭力经营我罄囊措置于是□□□□制度仪物类依文公家礼又割松谷君遗田五十□以充祭田凡四时先陇等祭量入出着□□□□□□以□之永子孙世守乙巳夏五月□□□□□□□□□□本府困于水灾廸至令郡守熊观等勘实徧召乡之巨室谆切谕之发仓拨廪得米六万余斛以充赈济公私赖以给助间以粮里跋扈兠细民税粮踰期逋负廸程督迫切有唐达者托旧僚顾行之子顾宾赍赂廸求免直抵南京廸子幼韺年甫十二辞不敢受宾弃而奔去追寻弗得乃令人至常州察院以告廸骇其事即擒顾宾等劾所由连所赂□送赴北京奏之朝廷知其出于非辜唐达等悉抵罪丙午二月忽遘疾卒于金台年六十有一天台本公居官三十年布衣萧然要□有不足之叹殆非□语云 

　　○南京都察院左副都御史谥文恪吴公讷神□碑（钱溥） 

　　钱溥 
　　大江之南有古君子见用于世可传于后者曰海虞吴公初公以布衣应召监察御史既而升南京都察院右佥都御史授中顺大夫寻转左副都御史授嘉议大夫昉年七十以老疾辞者再　上特赐宴遣之归益以著述讲授事学博行尊褒然系士林之望年八十有六而卒天顺丁丑三月十六日葢致仕后十有九年也　上遣官谕祭于家公讳讷字敏德别号思庵姓吴氏世居邑东北隅子游宅傍曾大父讳清大父讳天佑蕴德弗耀父遵道沅陵县簿累赠右佥都御史母王氏继母陈氏俱封恭人公生而悟颍绝伦甫三岁失恃鞠育于祖母又三岁得陈母抚之七岁背五经正文弱冠闻沅陵君被诬系京师即日誓往诉其屈事未白而父殁遂扶柩归其祖母继母亦卒公哀毁瘠立葬祭一本家礼邑士化焉厌廛市退居北郭大肆力经史百氏之籍研穷濂洛关闽诸儒之学发文章务极根柢略无华靡之辞见诸行事务厚伦族不尚挠竞之习声誉隐然日起授江阴崇明二县学司训不就昆山马令以名达礼部召至南京时　仁庙监国命翰林试之将授官而太医院以素善医奏教其子弟辞之改教诸大臣子弟于礼部属近臣复荐召至行朝见　文皇于斋宫奏对称旨俾日侍阙庭备顾问洪熙更化侍讲学士沈度又以经明行修荐授行在湖广道监察御史毅然以道自重不矜小名志存大体出巡江浙见仁和邑庠有宋高宗书九经论孟碑多散布行路曰此南渡始崇道学事也命检其所遗得百二十片复置殿廊见李公麟画先圣贤像而秦桧记之有缙绅未纯儒术颇驰徂诈侥幸功利等语葢指当时恢复之士曰此正晦庵所谓邪说误国罪万死不足以赎者也即命磨去仍录其文使知邪诐之言与夫表宣公奏议叙鄂王褒忠皆足歆人心而厉名教宣德庚戌升都宪于留都始至适习仪朝天宫谒卞忠贞墓见其□隘命道士撤垣屋还所侵地辑历代名臣谏疏励诸属积案傍午裁决沛然上下惮服以神正统初　上方御经筵即集解小学抟条举要以进既归复成补注性理羣书陈北溪性理字训朱文公诗文抄吴文正文粹文章辨体详刑要览思庵前后续集行授□□□□□□□□者非其诚不与尝辨子游圣门高弟岂有荀况所谓愉懦惮事无廉耻嗜饮食之讥葢荀去子游几二百载其时子弟乡人或狃于俗习遂乃讥及子游晦庵尝记子游祠所谓使此邑之人百世之下复有如公者出一洒其讥今公自处雅俭粗衣蔬食不混流俗而又渊源其学本立而用行庐陵杨文贞公当代儒硕慎许可至论公著述皆端本澄源之作又谓古道古心非今世所恒有噫是岂不足以洒其讥耶 

　　○南京右副都御史朱与言传（实录） 

　　实录 
　　南京都察院右副都御史朱与言江西万安人永乐辛丑进士浙江道理刑同监察御史事乙巳拜湖广按察司佥事宣德庚戌升四川按察司副使奉　敕捕盗劾都司布政司守土官之失机者而削其官升赏廵捕之有功者立守御所二巡检司三于要害盗遂宁息雅州妖人自称鬼王聚众作乱与言执械送京师境土以平寻召还拜都察院右副都御史莅事南京号称明允尝有所建明多切时病未几乞致仕景泰六年六月卒与言人刚方□慎不屈于物有所□务存大体不事苛察人谓其得大臣之体 

　　○通议大夫资治尹南京都察院右副都御史公□神道碑（彭华） 

　　彭华 
　　成化□□五月二十四日南京都察院右副都御史南昌罗公卒于家讣闻　上悼惜遣官赐祭营葬公讳箎字应韶一字叔和其先泗州人有仕杨吴吉州录事者留家于吉十五世至蘧庵仕元江浙儒学提举子后可葬之南昌西山因徙居焉后可生文富文富生德厚德厚生公器是公曾大父大父父也大父父皆赠如公官大母王氏母郭氏皆赠淑人公器甫廛居而士习好贤急义喜与缙绅游而公之子自少有所观法十四入郡庠祭酒胡公俨致政家居面试之甚奇爱其才每出必召与偕公益自淬砺学日以进及领荐上春官辞乙榜入国监又祭酒李文忠公所称许乙丑登进士拜云南道监察御史戊辰奉命廵太平宁国诸府清理案牍乙巳出甘肃劳赏将士景泰辛未擢浙江按察司副使乙亥丁外艰归又丁内艰天顺辛巳服阕升湖广按察使成化丙戌晋都察院右副都御史巡抚湖广庚寅召还理南京都察院事明年奉敕兼督操江又明年以疾□乞归休公才气俊伟居官敢于任事所至有声□□□平恕耻苛刻初御史时闽中械乱者至无长少皆论死公曰法十五以下当没入岂可槩杀邪白于都宪奏出之凡活三百余人北虏不庭上疏备陈关塞险易边将贤不肖及防患备敌之策多见采纳两浙漕舟三载一新以常而用工悉取于民奸吏往往肆侵克所靡不赀公莅其事工称费省斥其余钱还之民有逻卒得羣盗利其贿纵之且诬执良民盗系于狱阴嗾狱卒言其有反狱状冀寘之死以灭口公察知之立捕卒正其罪冤者得释湖广西南境苗獠杂处喜争鬬一日辰州苗因争田相攻刦或欲举兵诛之公曰此事小可以檄止檄之不从诛未晚也檄至皆伏罪兵得不举及都宪又揭榜谕苗獠以朝廷威德及顺逆祸福状闻者悚息间有不率肆剽者公画奇邀击之竟破贼乘胜捣其巢穴焚寨八百余所斩首二千级俘二千人苗人自是鼠伏不敢出恶捷闻有文绮宝钞之赐武昌城距江仅数寻每风涛冲激坏民庐舍且尽势将啮城公课令商船自荆襄汉沔载石顺流而下筑长堤以捍江居者赖焉岁大饥公以便宜省浮费禁冗食缓催征且劝分富室及出官帑以籴一二年间赈饥之余□□至六十万石民困以苏军给用饶当公之筑堤积粟士夫不悦公者因造谤语冀以撼公公屹不动卒有成功其在南京校讲谋画务持大体上疏规切时政乞亲万几用正人远邪佞纳谏诤慎刑罚节内廷之赐予省官船之馈运皆人所难言者比归杜门自适豁如也平生人简重坦夷与人交不事矫饰尤喜济人急□□亲戚有不足者辄分所有赒之居闲好读书文平实诗清雅和平有知庵集藏于家春秋五十有八 

　　○京都察院左副都御史章公律墓志 

　　公姓章氏讳律字鸣凤号容斋系出宋相文简公先世自闽迁浙之乐清代有显者迨高祖始家苏之常熟祖焕文父珪号全名俱赠嘉议大夫都察院副都御史祖妣唐氏妣李氏俱赠淑人公生四岁失恃赖祖妣拊养自少有成人志耻伍里巷儿正统间全名公监察御史以直道弗容于时弃官归隐辟园池构馆宇游息之所公与兄国子助教仪凤广东参议翔凤今南京大理卿韶凤读书其中自相师友识者咸以远大期之三兄相继登科入仕惟公侍父侧□力奉养日则综理家务夜则篝灯苦学举景泰癸酉乡试明年遂登进士天顺丁丑授刑部山东司□事甲申转江西司员外郎屡辨疑狱众称神明成化丙戌擢保定知府保定畿内辅郡素称繁剧及公莅任兴学校定户役理冤滞抑豪强不利回不势疚政声卓然有闻初全名公权贵所挤至是其子夜率人刦夺姑家众疑公必重其罪公笑曰忠厚存心母怀宿怨父命也吾可违乎卒坐以亲属相盗律癸巳迁云南右参政时交趾遣使欲从临安入贡公以非故道力拒之且疏言夷情谲诈宜饬边备□全名公艰报阕改广西左参政庚子迁右布政适岁秋旱斋沐率官属露祷精诚所感甘雨随澍岁以大熟荔浦獞贼窃发遣将徂征公受命监督率泗城兵由象武路厄陈村口当贼要冲号令明肃士众帖然且战且徕遂擒渠魁而悉散其胁从者营中屏竹槁而复生众咸以不杀之兆捷音上闻特赐敕奖励进秩正二品甲辰转贵州左布政抚绥边□制驭苗獠咸得其宜丙午擢都察院右副都御史奉敕巡抚云南其地公旧治民夷素服威德事皆不令而行朝廷推恩追赠二代弘治改元召任南京都察院左副都御史掌院事仍食二品禄公感知遇益加寅畏整肃宪度风采一新先是谏官有忤执政假以他事补外任公首请复其职执政憾之会公在云南时巡按者处事乖刺尝面折之既而其人以不职见黜遂诬公受夷人赂召致廷尉按验无实诏章服闲居乡大夫祖饯都门外公曰某以疏直不恤人怨幸赖　天子圣明察其非辜得遂归老之愿足矣既归杜门却扫日课二子读书预择吉壤营寿藏暇则山水之游以诗酒自适若未尝居显位秉重权者因易其号曰怡晚散人弘治癸丑八月卒生宣德戊申五月年六十有六 

　　○南京都察院左副都御史陈璚传（实录） 

　　实录 
