<!-- { "loadSidebar": true } -->
　　先生讳垢字宗实以字行姓徐氏其先东海郯人宋南渡后有讳千一者黄岩令其子荣祖遂占籍黄岩人先生之曾祖也祖讳巳元以子贵赠承事郎行枢密院断事官经历父讳存翁仕元浙江等处行枢密院都事母车氏赠宜人先生兄弟三人而先生居长天资颖悟勤敏好学仲弟宗茂学博才捷昆弟自相师友人称二难几冠闻永嘉彭公庭坚承徽国文公正传讲学乡校先生负笈从之游深有所领悟遂赘居永嘉以便力学年渐富而学益充负才尚气有经纶天下之志慕范文正公之人恒诵先天下之忧而忧后天下之乐而乐之语拊几昌言曰必如是而后可以言士矣居无何知元运告终韬光养晦设塾授徒若将终身焉淮童丱时受业先生之门先生刚毅严正约教条学规若官府号令赏罚勤怠悉当其情诸生咸知振励洪武壬戌有司以礼敦遣先生赴阙数被顾问敷奏剀切均中时宜　高皇帝深喜得人敕铨曹任司风纪先生以草茅愚贱辞除铜陵簿复请归迎母就养重忤　上旨谪输役淮阴驿郡邑校官闻先生至争出迎除馆延致宾师多所造就会朝廷选驸马都尉功臣子胡观在选中虑其失教择师而难其人爰命起公比授馆教法严明如在乡塾时观受教惟谨既冠人府成礼毕每当讲授中使援他府例设驸马位于堂中北牖下南面而置师席于西阶上东面先生怃然曰师严道尊然后民知敬学岂以我一布衣而诎师道哉辄手引驸马位使下然后说书既而明日复然先生乃书贻之责以在三大义及富贵骄人之说观泣下媿谢执弟子礼愈恭畧绮纨之习尚儒雅之风　高皇帝深喜之召见奖谕再三由是德誉日着洪武末任苏州府通判用荐升兵部右侍郎两持使节罢而复起转尚宝司丞其判苏州也奏发粟二十万以活饥民当春暴水啮堤患巡行郊野相视原隰大兴治水之役采访使以妨农且劳民沮之先生上言他役可以妨农止水不退则田不可耕妨农莫甚焉况今规令有田之家量多寡贫富人出力而饥者得所资正所谓以佚道使民曷劳民哉属邑有节妇王氏郡乘载其事元末旌表未及行先生请旌之礼部以前朝事不允先生上言封比干墓非前朝事乎朝议谓其知大体皆从之其入侍郎也首陈十事指切时要凡会廷臣决疑议先生是是非非历言之不狥私不党同一揆于义以故多有矛盾者其出而奉使也在两淮多所建明政举而民安之海州有节妇侍小花年十六许嫁而夫亡归夫家成丧持服养姑送终剪发自誓守节不二采访使上其事所司以其年未五十不合例先生上言曰随事处中始合义守文执一岂曰得宜厥妇既能守夫于筮嫁之初又能剪发于葬姑之后虽剜目截耳亦无以加自当与卓异同科岂与寻常比例廷论韪其言下郡邑旌之比使两浙以疾恶太过被劾怡然去职其尚宝也年渐老而力衰伏遇　文皇帝入继大统优待老臣遂上疏乞骸骨许之归家杜门谢客课子孙阅耕稼逍遥林泉之下冀尽余龄以遂考终而巳越二载臬司拘囚狱词牵连逮至京得疾卒于旅邸垂绝侃然之气不少贬是正月二十二日也距生之年元至正甲申寿八十有二先生平昔交游皆四方知名士慷慨豁达肝胆相照酣歌激烈分韵赋诗竟日忘倦讣音远闻伤之者至号恸顿足叹息士林之寥落也淮于先生师生之分没齿不忘爰表诸墓道以示后人俾有所观感云 

　　△尚宝司司丞洛原白公悦墓碑铭（王维祯） 

　　王维祯 
　　洛原白公者常州武进人也名悦字贞夫其先洛阳人后徙武进居采菱港白公不忘始故号洛原白公大父昂刑部尚书父圻都察院右副都御史其治官民皆大功德于世白公都御史之长子生而负俊才好文词十二三时都御史与客问报扎咸出其手客得扎称善以都御史能而不知子洛原所也都御史卒白公以其荫补太学生补二年而嘉靖壬午白公举顺天乡试推荫与弟又十年举壬辰进士除户部主事当是时白公父行皆大官皆器白公重之而白公又好士如饥渴故所与游非其先世交则海内知名士也曰公故尝闻关中鄠杜有王太史武功康太史两公者皆家居慕之乃求使入关谒两公两公见白公与语大惊喜皆留其家数十日□发别而之平凉使所道望北地北地故空同李氏家而李氏客于梁死之曰公念当世□□所能复古昔者由李康诸人倡始顾独不得见空同乃停轺褰帷徘徊瞻顾有怆然之思焉其好士如此既归迁主客司员外巳又迁郎中复使江西乃遂登龙虎山奇之闻其东□武夷不远乃□又放□登□□□□曰公词□既逸而又善晋人书两使还出纪游诗数十篇一时见者未尝不种种称绝也白公人恢廓而好义与人游其人当于巳心即解剑捐佩以赠不惜即心内所弗合亦阳浮慕之不终拒也白公以此声名益显然亦以此招忌贾祸居顷之改仪制司郎中会天子册立东宫置官属诏有司选补白公补左春坊左司直其年大驾幸承天归而按劾从官未至者言官中白公于是白公谪永平府通判久之转南京后军都督府经历巳转南京吏部验封司郎中无何复谪□间府通判复转户部主事又一岁改尚宝司司丞白公自登第至尚宝侵寻二十年官不过六品而尚宝又闲曹不得有所建立恒郁郁不乐明年庚戌遂病其秋北虏犯京师百司震眩白公卧阁内日引宾客入与计击胡事白公状貌甚月翟至谈天下事则蹈厉愤发有万人独往之气自十年来弃去文词不理时时习骑射访燕赵少年侠客与之游人多恠之及至庚戌乃始知其非谩也白公甫弱冠也谋□□氏者□纵横□白公挺身抗之卒无害则沉毅□□自少□□非□今也又明□辛亥□万有□□□□□□酉按察司佥事□拜□□□□□遂以□□致仕云白公有五男子长子启常礼部主事既□卒起而振襟端坐谓礼部君曰吾白秦大夫乙丙之裔也历千百世而显者不绝自吾上二世并着勋名于竹帛之间而吾卒湮没至此度平生亹亹无腼于前人岂周命哉小子念之其慎所补吾阙也语曰书掣射骥绊足则我乃似之矣言巳凄然遂卒是时公配杨宜人在前诸子咸跪伏床下问家事竟不一语及初白公游关中时余方家食未之能交也迨余官翰林时与往来甚数则白公者固偈然有古豪士之遗风焉不直工文词也乃坎壈终其身吾不知造化何以生又何以抑耶 

　　△尚宝司丞寓庵吴公性墓志铭（徐阶） 

　　徐阶 
　　常之宜兴其俗于吴下最淳其士大夫率好古而茂朴然其所推服必曰寓庵吴公公讳性字定甫其始郡庠生授徒里中修行业文动以身训画程着式按而行之始终相较不爽毫发年三十七举嘉靖乙未进士于时仕者方喜躁竞公独聇之上疏乞校官得河南南阳教授南阳人鄙野而尚奇衺即诸生亦然公叹曰兹教之废之也虽然教人者徒务责诸人巳乎榜于门尽谢问遗壶浆束脯禁不得入巳乃察其有志行者礼之资可进者课督之婚姻丧葬戒母计资贿用浮屠以次教之冠射诸礼士习变焉故事进士就教再期转冑监三年迁部属公既无贵援又不以资俸自言于人积五年始迁户部主事且南京也公意顾恒自得尚书任使其属以搉税便利筦库丛剧公于次当搉扬州关税乃得筦库不以非序少有怨尤于心久之监浦口仓迎父及伯兄养诸官舍父子兄弟饮醴茹蔬竟日相怡悦历员□郎中满三载封父如其官赠母钱安人公固以母□□□□□□□□□墓前曰吾愿足矣即引疾未□□□□□□□□□□□乞改南太宰四明闻公曰是素恬于进宜有以励士改南京礼部主客主事踰年复请告作天园与朋旧咏游其中将遂终身焉既而曰吾本以疾告于出处未明也壬子强起补南京车驾主事未上乞致仕吏部寝所奏且促之行不得巳至南都又疏以请吏部谓公贤不宜听其去然又重违公仍予告丙辰以期满至京师改尚宝司丞公不乐再上疏乞休语人曰吾不得去不巳吏部知其意覆请从之公举进士二十一年在官不满二考其□退处甚于人之嗜进而其图去视求进者加急虽古达人隐君无以过也人不尚迂谈不采虚誉常曰学无忧勤惕励之心则恣而不敬无诚实渊深之心则弛而不豫未有能成者也故其事亲持身治家必以礼事伯兄如父对妻子未尝有隋容要束仆从尽斥去荡佚华矜之习子壻有欲藉公补博士弟子者峻拒之曰自古至公惟取才一路吾岂敢以干有司居家不务生殖然恒有以及人铢积寸累皆得之俭约是以能薄利禄退无所求于世而进不辱其身也生弘治己未十二月卒嘉靖癸亥九月年六十五所著有诗文若干卷读礼备忘二卷宗约族谱家训年谱各一卷 

　　△尚宝司司丞孟公秋墓碑（姚思仁） 

　　姚思仁 
