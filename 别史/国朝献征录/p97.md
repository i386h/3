<!-- { "loadSidebar": true } -->
　　前大学焦芳字孟阳河南泌阳县人天顺甲申进士改翰林院庶吉士授编修历升侍讲学士降湖广桂阳州同知升山西霍州知州四川提学副使调湖广升南京通政司右通政以忧去服阕复除本司右通政再以忧去服阕改太常寺少卿兼翰林院侍讲学士升礼部右侍郎转左改吏部升尚书寻加少傅兼太子太傅谨身殿大学士吏部尚书如故芳虽居翰林素寡学性复凶险惟事阿附以图进取始比尹旻父子尹败坐谪其吏部尚书时值正德初元逆瑾等号八党方以盘乐导上内阁九卿率百僚伏阙固争将除之芳潜通于瑾得先之地由是大学士刘健谢迁尚书韩文杨守随等相继得罪以去八党势益张瑾遂擅政引芳入阁表里奸凡瑾之变易成宪浊乱海内欲以淫刑密网杜塞言路威虐军民皆芳导之芳　孝庙实录总裁官笔削任意尤恶江西人一时先正名卿无不肆丑诋以快其私忿所书多矫诬不根往往授意所厚若炅辈使笔之挟瑾威以钳众口同官避祸皆莫敢窜定一字其子黄中尤狂诞恣睢会试初中式芳必欲处以魁选廷试策稿出郎中刘武臣传付黄中既弗获如愿芳以诸执事官抑之其后瑾以扩充政事名改编修顾清等二十余人部属亦出芳意累科录策止一甲三人芳请并黄中与三甲第一人胡缵宗策俱录之遂授黄中翰林院检讨缵宗及刘宇之子仁等六七人俱传奉庶吉士黄中寻升编修踰年复升侍读超躐资序皆前此所未有也芳既狠戾黄中又以恶济之故毒螫滋甚时土官岑浚所没入家口当给赐大臣芳闻浚妾有殊色求瑾得之嬖甚与妻反目至持环刀欲杀之后病卧黄中遂与乱父子麀渎秽不可闻芳吏部时郎中张彩与瑾同乡有才辩芳力荐之不数年代为尚书欲以媚瑾且籍奸利彩德之言辄听久而渐厌苦之时异同由是有隙炅亦瑾乡人险薄士也初芳腹心既而见其势衰转附彩尽发芳阴事互构于瑾瑾大怒芳惧乃乞致仕去瑾伏诛科道交劾芳父子党逆请正法皆褫职民一时公议犹愤惋以失刑后大盗赵鐩流刼河南入泌阳黄中先输辇其积以遁鐩遍掘芳所居地得金帛无算芳仅以身免又尽发先塜毁其遗骸无余憾犹未释取芳衣冠被庭树面缚如首罪状历数其恶厉声曰尔当万死命剑士腐之白刃交下糜尽乃巳且曰使吾得手诛此贼以谢天下死不恨矣议者谓盗贼犹知疾恶云以正德十二年卒 

　　○焦芳传（弇州别记） 

　　弇州别记 
　　焦芳字孟阳泌阳人举进士翰林庶吉士授编修少保李贤其乡人也芳出入门下胁肩巧笑取贤好中之而又阴遣其妻入侍岁时伏臈均于子姓贤乃题侍讲九年当迁学士矣时相善詹事彭华而意薄芳也迟之曰芳亦学士乎芳恚杨声谓华与时相好而尼我不迁不迁将剚刃长安道中华惧不得巳谋于相迁芳侍讲学士久之坐善侍读尹龙龙败株累出贰桂杨州擢按察副使视四川学改湖广召南京通政坐母丧归起复太常少卿兼学士寻擢吏部右侍郎犹对客恨淹滞以刘健抑之也嫚骂健云改左侍郎芳于众亡所不姗侮虽马文升老臣时时凌之出其上正德初进尚书户部臣韩文言天下经度不足诏羣臣议议唯劝上节俭耳小珰从门傍听芳微得之计语且达上上殊不在节俭乃大声曰天子有四海富岂得不令一舒手且财非坐费乏直奸人亡赖坐匿税比比耳重检索自足矣于是上闻大喜向芳而刘瑾等日益盗侮上狗马游戏尚书文倡六部臣极议欲诛瑾等而内阁臣从中下持其议而芳阴使使报瑾曰蚤疏皆文主之芳无与也瑾心德芳因谋尽逐内阁臣而令芳入进太子太保再进少傅太子太傅踰年遂加少师华葢殿太学士芳寡学阅章疏不大了了而日伺瑾所颐授辄奉行四方赂瑾者首具三之一赂芳以转及瑾亡不如愿欲去增解额斥翰林外补日夜汲汲修睚眦不少遗也子黄中仅行文举戊辰进士廷试芳必欲当第一人同列固争乃止置二甲首犹愤恚不平即授翰林检讨踰月迁侍读会瑾召试黄中牡丹诗拙甚大咍笑曰焦先生唉耶此可得第一人而后又诇知芳他罪状恚甚尝就殿庐面叱数之芳皇恐跪谢久之并其子黄中致仕先广西土官岑浚诛没入家口当分赐诸大臣或谓芳浚妾殊色也芳因谬欺瑾得之嬖爱甚至与妻哄持刃欲杀妻而会芳病黄中因侍逼通妾妾内慕黄中丰度且淫毒也泣且囓臂盟自是每及夜媚芳醉以酒辄趋就黄中淫声达于外后瑾诛言官请亟诛芳然有奥援不果仅削其散官而芳使黄中大赍持金宝分馈权贵人上章求湔洗吏部及御史院请逮治之乃遁去芳家居治里第如王者财货山积大盗起山东河南度泌阳纵火焚其居掘塜墓积骸烧之淆以死盗马牛骨曰使亡择焉发窖藏得金帛绣蟒玉带珍玩值千万计芳老且恚委顿死 

　　○太傅王文恪公鏊传（王守仁） 

　　王守仁 
　　公讳鏊字济之王氏其先自汴扈宋南渡讳百八者始居吴之洞庭山曾祖伯英祖惟道考光化知县朝用皆　赠光禄大夫柱国少傅兼太子太傅户部尚书武英殿大学士妣三代皆一品夫人公自幼颖悟不凡十六随父读书太学太学诸生争传诵其文一时先达名流咸屈年行求友侍郎叶文庄提学御史陈士贤咸有重望于时见而奇之曰天下士于是名声动远迩成化甲午应天乡试第一主司异其文曰苏子瞻之流也录其论策不易一字乙未会试复第一入奉　廷对众望翕然执政忌其文乃置一甲第三时论以屈授翰林编修闭门力学避远权势若将凂焉九载升侍讲　宪庙实录成升右谕德寻荐侍讲学士兼日讲官每进讲至天理人欲之辩君子小人之用舍必反复规谕务尽启沃方春　上游后苑左右谏不听公讲文王不敢盘于游田　上罢游讲罢常召所幸广戒之曰今日讲官所指殆若等好之时　东宫将出阁大臣请选正人以端国本首荐用公以本官兼谕德寻升少詹事兼侍讲学士既而吏部阙侍郎又遂以吏部时北虏入寇公上筹边八事虽忤权幸而卒多施行公辅之望日隆时方灾异内阁谢公引名求退遂举公以自代武宗在亮闇内侍八人荒游乱政台谏交章中外汹汹公恊韩司徒率文武大臣伏阁以请　上大惊怒有旨召公等至左顺门中官传谕甚厉众相视莫敢发言公曰八人不去乱本不除天下何由而治论议侃侃韩亦危言继之中官语塞一时国论倚以重然自是八人者竟分布要路瑾入柄司礼而韩公遂逐内阁刘谢二公亦去矣　诏补内阁缺瑾意欲引宰焦众议推公瑾虽中忌而外难公论遂与焦俱入阁瑾方威钳士类按索微瑕辄枷械之几死者累累公亟言于瑾曰士大夫可杀不可辱今既辱之又杀之吾尚何颜于此由是类从宽释□衔韩不巳必欲置之死无敢言者又欲以他事中内阁刘谢二公前后力救之乃皆得免大司马华容刘公以瑾旧怨逮至京将坐以激变土官岑氏罪死公曰岑氏未叛何名激变乎刘得减死或恶石淙杨公于瑾谓其筑边太费屡以言公曰杨有高才重望国修边乃可以功罪乎瑾议焚废后吴氏之□以灭迹曰不可以成服公曰服可以不成葬不可以苟景泰汪妃薨疑其礼公曰妃废不以罪宜复其故号葬以妃祭以后皆从之当是时瑾权倾中外虽意不在公然见公开诚与言初亦间听及焦专事媕阿议弥不恊而瑾骄悖日甚毒流缙绅公遏之不能得居常戚然瑾曰王先生居高位何自苦乃尔耶公日求去瑾意愈咈众虞祸且不测公曰吾义当去不去乃祸耳瑾使伺公无所得且闻交贽亦绝乃笑曰过矣于是恳疏三上许之赐玺书乘传岁夫月米以归时方危公之求去咸以异数云公既归吴屏谢纷嚣翛然山水之间究心理性尚友千古至其与人清而不绝于俗和而不淆于时无贵贱少长咸敬慕悦服有所兴起平生嗜欲澹然吴中士夫所好尚珍赏观游之具一无所入惟喜文辞翰墨之事至是亦皆脱落雕绘出之自然中年尝作明理克巳二箴以进德砥行及充养既久晚益纯明凡所著述必有所发其论性善云欲知性之善乎盍反而内观乎寂然不动之中而有至虚至灵者存焉湛兮其非有也窅兮其非无也不堕于中边不杂于声臭当是时也善且未形而恶有所谓恶者哉恶有所谓善恶混者哉恶有所谓三品者哉性其犹鉴乎鉴者善应而不留物来则应物去则空鉴何有焉性惟虚也惟灵也恶安从生其生于蔽乎气质者性之所寓也亦性之所由蔽也气质异而性随之譬之珠焉石于澄渊则明石于浊水则昏石于污秽则秽澄渊上智也浊水凡庶也污秽下愚也天地间腷塞充满皆气也气之灵皆性也人得气以生而灵随之譬之月在天物各随其分而受之江湖淮海此月也池沼此月也沟渠此月也坑堑亦此月也岂必物物而授之心者月之魄也性者月之光也情者光之发于物者也其所论造后儒多未之及居闲十余年海内士夫交章论荐不辍及　今上即位始遣官优礼岁时存问将复起公而公巳没时嘉靖三年三月十一日寿七十五矣赠太傅谥文恪祭葬有加礼四子延喆中书舍人延素南京中军都督府都事延陵郡学生延昭尚幼皆彬彬世其家 
　　史臣曰世所谓完人若震泽先生王公者非邪内裕伦常无俯仰之憾外际明良极禄位声光之显自童子至于耆耋自　庙朝下逮闾巷至于偏隅或师其文学或慕其节行或仰其德业随所见异其称莫或有瑕疵之者所谓寿福康宁攸好德而考终命公殆无媿尔矣无锡邵尚书国贤与公壻徐学士子容皆文名冠一时其称公之文规模昌黎以及秦汉纯而不流于弱奇而不涉于怪雄伟俊洁体裁截然振起一代之衰得法于孟子论辩多古人未发诗萧散清逸有王岑风格书法清劲自成得晋唐笔意天下皆以知言阳明子曰王公所深造世或未之能尽也然而言之亦难矣着其性善之说以微见其槩使后世之求公者以是观之 

　　○光禄大夫柱国少傅兼太子太傅吏部尚书文渊阁大学士钧州刘公宇传（实录） 

　　实录 
　　刘宇字至大河南钧州人成化壬辰进士授上海知县升御史瑞州知府副使按察使右佥都御史副都御史右都御史总宣大军务时瑾专政宇克边储首以万金赂之遂论修边功赐金帛荫子锦衣卫百户丁卯召入掌院事加太子少保宇恃瑾横恣御史有所拂辄鞭朴之寻升兵部尚书加太子太傅转吏部尚书加光禄大夫柱国少傅屡受玉带蟒衣之赐瑾乡人张彩文选郎中事皆由彩出宇充位而巳瑾欲用彩吏部尚书乃加宇大学士入文渊阁仅三日听以省墓归越二年卒于家宇麤厉无才猷徒以躯干魁梧致显位其总制时奢靡无度奏带仆从十数日责有司肆盛筵供亿之赂刘瑾入掌台事请勑箝制御史小过辄挞瑾以贤擢兵部尚书举用将领赃贿狼籍迨转吏部索赂于缙绅不逮债帅之馈乃悔曰兵部自好何必吏部也未几张彩侍郎凡所举错彩与瑾谋恊而行宇尸位而巳瑾重信彩亟欲援之尚书将罢宇以宇夙厚乃俾入阁宇疏辞且乞省墓许乘传还宇将践内阁任请于瑾置酒阁中瑾亲诣称贺明日宇犹入阁瑾闻之曰此地□容复入哉宇乃不敢入而行踰岁得请休致议者谓其流毒善良不及焦芳偃然黄扉不及曹元云 

　　○刘宇（弇州别记） 

　　弇州别记 
