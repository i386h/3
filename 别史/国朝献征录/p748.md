<!-- { "loadSidebar": true } -->
　　弘治壬戌冬广西思恩府知府岑浚袭破田州逐其知府猛于外遂放兵肆掠势寖不可制　孝宗皇帝诏总兵者会兵讨之且命按察副使姜绾先生抚谕浚知谋自绾发不听命悖益甚绾乃提兵自宾州入直抵旧城破浚斩之献其首军中以猛始乱复拘之武缘于是思恩悉平绾奏曰岑之先非有功德于民祗以夷种嗣若子孙乃自残夺祸蔓生人浚诛猛俘顾其后蔑有立者宜按马湖例肇设法官附县分州不变其俗庶边民底靖宽南顾忧臣绾谨画一具建置事宜以闻诏趣廷臣议大率从绾行之自浚死吏得守其土比年邕管稍无事绾之力也呜呼姜君之学可有用矣君字玉卿绾其名其先洪之奉新人中家乐平再迁弋阳祖讳度德平学训导考讳璧母汪氏俱以德善闻君少有至性五岁丧父悲泣如成人八岁就外傅即知励学德平爱而奇之长复丧母樵于野暇辄读书补县学生成化戊戌登曾彦榜进士除知景陵县擢南京河南道监察御史首论午朝宜及大政陈治道十事又论大臣规起复者语颇直人衔之会典留钥者芦场讼选君莅焉数其罪遂率诸御史劾之其人攟摭以解至廑诏使勘狱诸御史竟坐诬被谪君得桂阳州判官凡五年转宁国府同知又三年升庆远府知府府边夷前守率以夷治君至一新庶政民僚改观时四境之外皆贼窟君计先翦其渠魁乃选健儿教之战无何皆兵也贼盗稍息初商贩者舟由柳江抵庆远柳庆二卫官兵在哨者阳护之阴实以利君一日自省遡江归哨者假以情见迫遽讙言贼伏隩訹君陆行便君曰吾守也避贼此江复何时行邪麾民兵左右翼拥葢树帜联商舟徜徉进焉贼竟不敢出自是舟行者无所用哨矣述昆乡韦七旋天河韦万妙皆酋贼世乱边会府不能讨属之君悉以计斩之七旋之党合诸峒贼骑步数万来攻城君部署官吏环城守之战三时贼悉众穴城我师罢城将溃君厉声曰贼计穷矣吾立破之师稍定乃出公私银钱询于众曰能杀穴城者一级予十金客熊清者先登众随之缘堞而上奋击死数十人贼犹疾战会四乡兵至君常约贼来慎且毋战宜据险邀其归至皆如约陈于巅呼声与城中应贼駴乃引退亟纵兵合击之追奔数十里斩首二百余级死于崖濑者以千计由是君之威震蛮夷间东兰等州皆归侵地近贼者多愿编民右都御史华容刘公曰玉卿文武材使督两广功烈殆过韩永熙矣亟荐之即拜广西按察司副使提督右江道峙粮完垒缮兵益严柳庆间羣贼出没悉斩定之又明年遂成思恩之绩君常语人曰广民毒于蛮贼久矣贼未靖土官之横也舍是何以治屡以广事当弛张者次第陈于会府刘公巳去广多龃龉其议属有疾自右江家居吏部重其才起河南按察使疾再作遂致其事以归得年五十有六卒于正德丁卯夏五月前期语人曰吾死于正寝必端坐不近妇人巳而果然初君出谪凡九人溧阳缪全之樗滁州刘伯和恺安成刘时让逊皆台中名士大臣谏官多疏留之后致讼者以他罪系君辈往往起用樗终莒判恺再转佥闽宪致仕余多流落不偶及君久踬而兴成功于粤众谓大行可跋竢而仅巳于是殆有命不可晓耶九人者惟逊今副湖宪云 

　　○河南按察使李公玺墓志铭（王九思） 

　　王九思 
　　李氏凤翔文昌里人也其曾祖宽祖义父安配刘氏生公季子也讳玺字朝信幼醇不戏在羣儿中崭然头角里中老共奇之以可读书父曰家世农不识毛锥子恐无分何益寻遣受读里学究即能日记千言十二善文章学究惊谢不敢当乃改师而受毛诗茹先生所十六郡庠弟子员二十举成化甲午乡试第一茹先生者亦凤翔人以毛诗魁于乡葢尝语人曰李生可进士第笔势非我敌也然屡试弗第于是读书城北僧舍自炊食者数年乃第弘治丙辰进士予幸同举然长予十年以上敦德老学顾接引予甚爱予敬重不敢称兄称曰先生尊礼之进士授荆州府推官决狱平无冤又捕巨盗数百郡中称之当道交章论荐起云南道监察御史尝出按河南山东后按直隶诸郡县会刘瑾用事事多掣肘公一切任法不忌讳无所假贷独立不附由此忤□摘瑕指颣逮公锦衣卫狱踰月出左迁邓州判官踰半岁又降贵州平溪驿丞在平溪一年乃升襄阳知县复超□兵部武库清吏司员外郎主教武学一时勋贵子弟仰德服量俛首倾心靡然向化矣居无何复超□河南按察司副使折狱听政务持大体不苛察细故明会大旱伤禾禾且枯萎死民用是戚公授有司法教民制车车水灌禾竟以有年在河南六年而正德乙亥会有疾病奏书乞归田里　天子察其廉直近于古进秩按察使许归既归五年乃己卯九月一病弗起年六十有七予少时巳闻公人厚外朴中通交接无贵贱咸恭有礼与人语吐实不欺不言人过虽御酒酣醉或从旁餂之言辄一大笑止终不言口虽吶然亲爱者愈益众门外多长者车辙古云桃李不言下自成蹊岂非然邪公自起家至按察使家徒四壁立朝夕餬口无余赀子孙地亲戚故旧率以言公曰然吾非不虑顾贫柰何御史时邸舍濒水乃种树当屋种蔬当肉种苇当竹结茅其中日与卿士觞咏甚乐也赴襄阳过洞庭羣盗操刃入舟既见无何有相与嗟叹罗拜以斛米馈谢无状公笑遣去比属纩仅能具棺殓予家去凤翔三百里所屡期会晤公不果孰意其止此悲夫 

　　○河南按察使李先生攀龙传（王世贞） 

　　王世贞 
　　李于鳞者讳攀龙其家近东海因自号沧溟云当其业成时海内学士大夫无不知有沧溟先生者而自其六七友人居恒相字之故其于鳞独着于鳞之先世济南历城人父宝以赀事德庄王郎善酒任侠不问家人生产继娶于张梦日入怀而生于鳞于鳞生九岁而孤其母张影相吊也旦纟辟纑不足以资修脯而自其挟策请益塾师之逊席者数矣补博士弟子与今左长史许君邦才少保殷公士儋结髫齓交晋江王慎中来督山东学奇于鳞文擢诸生冠然于鳞益厌时师训诂学问侧弁而哦若古文词者诸弟子不晓何语咸相指于鳞狂生狂生于鳞夷然不屑也曰吾而不狂谁当狂者亡何举其省试第二人三年始成进士试政吏部文选司其明年移疾归久之疾良巳同考顺天试获奇隽居多又明年授刑部广东司主事于鳞既以古文词创起齐鲁□□不可一世学而属居曹无事悉取诸名家言读之以纪述之文厄于东京班氏姑其狡狡者耳不以规矩不能方圆拟议成变日新富有今夫当书庄左氏檀弓考功司马其成言班如也法则森如也吾摭其华而裁其衷琢字成辞属辞成篇以求当于古之作□而巳操觚之士不尽见古作者语谓于鳞师心而务求高以阴操其胜于人耳目之外而骇之其骇与尊赏者相半而至于有韵之文则心服靡间言葢于鳞以诗歌自西京逮于唐大历代有降而体不沿格有变而才各至故于法不必有所增损而能纵其夙授神解于法之表句得而篇篇得而句即所称古作者其巳至之语出人于笔端而不见迹未发之语天地所秘者创出于胸臆而不异亡论建安而后诸公有不徧之调于鳞以全之即其偏至而相角者不啻敌也当于鳞之主事迁员外郎以至山西司郎中曹事寖以剧守文法无害而其业日益进大司寇有著作辄以属于鳞藉藉公卿间然于鳞竟无所造请干贽不名计出曹一羸马蹩躠归杜门手一编矣其同舍郎徐中行梁有誉不佞世贞及吴舍人国伦宗考功臣相与切劘千古之事于鳞□弟蓄之社会时有所赋咏人人意自得最后于□出词组则人人自失也于鳞雅不欲以刀笔见长然其听谳最号公平柄臣子衔边帅不通贿中以法欲置之死于鳞持不可后其人卒自奋功名致大将俄出守顺德问所以守顺德者于鳞曰使吾仆仆道途事严客帣鞴鞠月氶邑睨上官之色而进之则俱有所不能晨兴坐堂皇揖属吏考计延见乡老问疾苦兴除脱若承蜩矣于鳞之守顺德可一载所不报最则曰君子之至于斯也吾或未之见也奏记台使者手自削牍牍多古文辞语其名高也者而巳之然于麟暠暠自濯洗勤于大要居久之政声流通三府前后尉荐亡虑数十邻郡严事于鳞若大府以故得请白偷志尝蠲马牧地垂三于金留永济仓粟毋灌输京师以饷戍卒裁将作供比定十之二益永年传于沙河邯郸界中宽二邑力移郡尉置巨鹿官亭扼盗冲又移巡司黄榆岭晋赵关前后争得之台使者毋以难也于鳞又谓京师仰东南饷不时至而燕齐汴赵边河百里而近者毋出赋钱皆赋菽粟浮于河达京师缓急一策也时颇韪之满三载赠郎宝如于鳞官母张太恭人寻权陜西按察副使视其学政于鳞谓陜古西京也先朝士大夫北地外多阳浮慕古文词而时离之思以实反其始有机矣亡何其乡人殷中丞来督抚以檄致于鳞使属文于鳞不怿曰副使而属视学政非而属也且文可檄致耶会其地多震动念太恭人老家居遂上疏乞骸骨拂衣东归吏部才于鳞而欲留之度巳发无可柰何特请予告故事外臣无予告者仅于鳞与何仲默二人耳于鳞归则构一楼田居东眺华不注西揖鲍山曰它无所溷吾目也绣衣直指郡国二千石干旄屏息巷左纳履错于户柰于鳞高枕何去亦母所报谢以是得简贵声而二三友人独殷许过从靡间时徐中行亦罢官家居坐客恒满二人闻之交相快也于鳞乃差次古乐府拟之又录别诸篇及它文益工不踁而走四裔然居恒邑邑思一当世贞兄弟曰大儿孔文举小儿杨德祖吾其季孟间哉而世贞则挹损不敢以雁行进也大司空朱公衡时巡抚司于鳞间迫起之置酒欢甚自是诸公推毂干鳞者相踵而会今上初大征召耆硕于鳞复用荐起浙江按察副使尝视海道篆按核军实一切治办俄迁布政司左参政奉万寿表入贺道拜河南按察使中州士大夫闻于鳞来鼓舞相庆于鳞亦能摧亢和圆方互见其客稍稍进无何而太恭人捐馆扶服还里不胜毁病困久之少间寻暴心痛一日卒年五十七所著白雪楼集三十卷行于世子驹博学能文章有父风 
　　王子曰世能名于鳞莫能名于鳞所以其旁睨千古欲凌而上之乃至不得尽废其遗要之创获之语烺烺象表不虚负也或谓其声不畅实位不配望寿不竟志以恨夫漆园玄亭杜门著书而寥寥者岂一于鳞也籍令台鼎足重李生彼夫屈宋两司马几先得之矣无涯之智结大年日月经天光彩常鲜呜呼何恨哉 

　　◆副使 

　　河南按察司副使陈公壮传（周祚） 
　　河南按察司副使刘公俊传（石珤） 
　　河南按察司副使陈公束传（张时彻） 
　　河南按察司副使史公英墓志铭（吕柟） 
　　河南宪副顾横泾先生王木小传（陈舜仁） 
　　河南按察司副使文公皓墓志铭 
　　河南按察司副使章公时鸾墓志铭（陈颐正） 

　　○河南按察司副使陈公壮传（周祚） 

　　周祚 
