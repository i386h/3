<!-- { "loadSidebar": true } -->
　　公讳升字叔晖今太皇太后季兄也世居河南永城高祖文铭曾祖景惠祖从义世以积善相承考麒以勋戚任指挥使追封彭城侯妣仝氏封侯夫人三代祖考皆追封彭城侯妣皆追封夫人伯兄日永袭彭城伯卒子再袭仲兄旭府军卫指挥使公初以城守功授义勇卫正千户永乐三年升羽林前卫指挥佥事调府军卫七年授诰封昭勇将军十二年随驾北征二十二年升后军都督同知洪熙元年升左都督宣德元年宣宗皇帝征武定州三年廵边俱命分守北京四年上优礼至亲命辍左府事朔望奉朝请凡朝廷有大政事亦预议后奉太皇太后命弗预正统五年封惠安伯授奉天翊卫宣力武臣特进荣禄大夫柱国岁禄米一千一百石赐诰券子孙世袭六年正月十三日以疾卒寿六十有三讣闻上深嗟悼辍视朝一日遣官谕祭敕有司赙葬太皇太后遣官致祭以是年二月某日葬宛平寿安山先茔之次公人端重孝友之德夙着于家闺门整肃教诸子有方平居简默临事卓有定见历事四朝公勤忠谨未尝有过宣庙皇太孙时往来两京及随侍太宗文皇帝北征皆命公保卫出人起居深有规益退而未尝形于言宣庙以保卫功尝欲加封爵固辞其居显官恒自谦抑每升拜秪畏如不胜其临政事必咨询同官审择而行不恃巳其与人交尚道义遇文学士必加礼敬服食尚俭素绝无富贵态而急于利人常施药石以疗人疾糜粥以济饥者公少留心载籍至老不倦往古见及忠臣孝子端人正士每遇事辄以训诸子偶燕居诸子侍适雷雨暴至公肃然曰语云迅雷风烈必变学者不可不慎临终召诸子语之曰吾素无功德朝廷笃念亲亲与以高官一家禄食莫能报称丧事不可干朝廷宜从节俭依文公家礼无作佛事无狥世俗葬仪费财劳人无久停柩于家母烦费亲戚朋友葬宜深坎母高坟茔吾所注意者不幸长子蚤丧孤孙数人诸子宜加保爱尔等能体我心则孝配王氏封夫人子男六长车襄府典宝次车人次轮府军左卫指挥使次车原次轸次车遂车车原先卒呜呼前代勋戚贤否得失具载信史世劝惩若公者可谓生顺死安生荣死哀者矣虽没以中寿而不亡者远爰述其槩用纳诸圹以示永久云 

　　○特进荣禄大夫柱国会昌伯太傅安国公谥恭宪孙公神道碑（李贤） 

　　李贤 
　　我国家制度文迥超前古凡勋旧大臣生荣死哀之礼务极详备至于外戚之贤者待之尤极其厚葢天理人情之至诚不可得巳者然亦不多见焉今见太傅安国孙恭宪公一人而巳公圣烈慈寿皇太后之父也距薨巳八年而夫人董氏卒讣闻宫庭哀悼上辍视朝一日凡白金宝镪布帛之类祭葬之礼率异常例既襄事复命臣贤撰合葬神道碑铭用昭公与夫人善行于来世呜呼休哉公讳忠字主敬姓孙氏世家济南之邹平高祖而上代有显宦曾祖复初父仕英俱不仕以公贵皆追封会昌伯曾祖妣张氏祖妣高氏俱赠夫人妣丁氏封太夫人公自幼端重祖父母尤钟爱之尝相谓曰此儿风骨不凡必大吾门者惜吾辈不及见也一日忽患疾肿气塞举家惊救无措是夜父梦神人曰上帝鉴汝阴德命吾医汝儿汝母恐觉闻公口果有药香病遂愈尝与里中羣儿嬉戏公独自重余皆呼呵拥护见者异之曰此贵兆也稍长知向学乃选入邑庠即力学不怠久之入贡太学闻见益广洪武己卯擢山西介休簿邑素号难治令丞巳豪横所梗公至凡不率者悉置诸法不旬日政声振寻以外难去服阕调河南永城时营造天寿山陵寝公率邑夫赴工抚恤惟周他邑夫多去公所部者俱存督理总戎嘉其能召与计事凡所需悉以委公事竣内补鸿胪序班时宣庙太皇孙将议婚仁宗昭皇后之母太夫人知公第四女有淑德太宗文皇帝特遣彭城伯张日永奉太夫人之未城选至京立皇太孙妃洎宣庙践祚册贵妃升公骠骑将军中军都督府都督佥事赐宴并锦袍犀带宣德丁未今上皇帝诞生册贵妃皇后越三年进封公推诚宣忠翊运武臣特进荣禄大夫柱国会昌伯食禄千石子孙世袭复赐诰券追封三代遣公还家燎黄以中官随仍幸其第慰问甚至未几太夫人卒公乞奔丧复遣中官督葬事又尝念公居第湫隘欲命□撤而新之公恳辞曰自臣视之巳宽矣劳人费财非臣所安也遂止公尝语诸子曰吾家幸居戚里富贵已极尔等宜知止足庶可以保名位诸子奉教惟谨公天性乐善好义乡人有鳏而谪戍者周之不倦及卒葬以地有罢职而不能举丧者助之棺衾而恤其家有受诬而谪戍者力伸雪荐用之有左迁岭广囊无一钱者赆以金有坐受赇而贫无贷者偿以其数有遗女无依者备妆奁以嫁有罢爵无腴田者推以与之有苍头诈取人财者代偿而遣之归凡善行不可胜纪忽疾作朝廷命医往治不效疾亟谓子曰吾起寒微不自意姻女连戚畹身都显爵实在望外柰何起家难保家不易汝辈勉之言毕而逝在景泰三年九月十七日距生洪武元年七月三日享年八十有五朝廷闻讣敕有司营葬于宛平县西香山之原追封会昌侯谥康靖天顺改元皇上复位首念公复追封奉天佐理推诚宣力武臣特进光禄大夫右柱国太傅安国公改谥恭宪太夫人董氏加封安国夫人夫人讳元贞公同邑人父彦恭母齐氏皆邑之好善家夫人自幼庄重寡言既笄归公合家宜之及公邑庠生夫人同其清苦佐以勤俭公历邑簿夫人与俱凡服御如韦布妻未尝有所增益有馈物者必严拒之用是公有蘗声而夫人家范益肃既封夫人常被召入内小心慎密未尝一语及外事出则未尝一语及内事虽赉与骈蕃若不与者凡公济贫恤孤施予之际夫人未尝不极力赞之至于两嫁孤女夫人之力尤多而待婣族御僮婢一于恩惠每遇岁时集子孙于前谆谆戒谕谓贵而能谦富而好礼乃处巳良法公没有欲以烈祸中公家者事势恟恟夫人教诸子静以守之卒消其变天顺以来夫人寿益高福益备子孙益盛而朝廷笃念外戚之意益厚一门荣显前代无比巳而遘疾上命医往治遣中官问安相属于道既愈复作至弥留乃召诸子嘱之与公治命一同夫人生于洪武二年七月十七日卒天顺四年四月四日享年九十有二卜以是岁五月十五日启公竁而合葬焉子男五人长继宗会昌伯以翊戴功封侯次绍宗显宗俱都指挥同知次续宗都指挥佥事次纯宗锦衣卫指挥佥事女九人皇太后居四 

　　○昭勇将军锦衣卫指挥使孙公墓志铭（程敏政） 

　　程敏政 
　　公讳琏字国用姓孙氏济南邹平人孙氏自故安国恭宪公以　宣宗章皇后之父显其子今太傅会昌侯继之岿然　国之元舅胤系日蕃家法滋备若公亦可谓称其家儿者矣然寿不逮其爵君子惜之公生而淳谨不与诸贵游相将恭宪公钟爱之谕今太傅曰此子必克荷吾门宜善视之稍长出就奸傅通经史大义学词翰皆有可观雅嗜古名贤书画及山石花竹之胜以自适凡声色宝玩若不介意今太傅既嗣伯爵天顺初以翼戴功进封侯公遂以世嫡嗣太傅之旧官锦衣卫指挥使虽贵富而所处益谦无一毫侈倨之态今太傅总五军几二十年公长赞画其间戏下之人多以济而综理家政尤克当太傅之心内外僮仆咸职其职而不敢肆与二兄瓒珍及羣从极亲友岁时设燕奉诸父于堂以次称寿驩如也诸勋戚家以美谭一或有不睦者即相率以孙氏谕之公居母夫人丁氏丧哀毁甚或劝止之曰太傅春秋高二兄方有事西南夷自爱公泣□曰惟送死可以当大事执礼弥笃卒襄事得孱疾几数载弗愈恐贻父兄忧恒勉强若无疾迨疾革惟对人垂泣以弗获终养恨谕其子曰孝事吾亲勤学以无玷先范吾目瞑矣成化丁酉三月二十二日竟不起得年三十有六配蒋氏定□□贵之孙先公没继汤氏参将胤绩之女俱封淑人子一人□异日当嗣侯者张氏其生母也 

　　○太保会昌侯孙公神道碑（毛澄撰） 

　　毛澄撰 
　　正德庚辰三月二十四日太保会昌侯孙公铭卒于位　上闻之悼惜辍视朝一日谕祭十有四坛赐斋粮麻布各若干命有司营葬域如制于乎　朝廷眷念勋戚老成之臣恩礼所加可谓至矣然　□忠勤素着上结主知亦何以得此哉公讳铭字日新世家山东济南之邹平曾祖讳忠由国子生历任河南永城县丞笃生淑女简入　宣宗章皇帝妃累官中军都督佥事　英庙登极以诞育恩封推诚宣忠翊运武臣特进荣禄大夫柱国太保会昌伯年九十三终赠太师安国公谥康靖配董氏封伯夫人祖讳继宗袭伯爵南城翊戴　英宗复辟进封会昌侯命总督五军营掌后军都督府事凡遇　经筵侍班国有大事与会议我　朝外戚不预政继宗以勋德特命之时以鲜　宪宗朝监修国史书成加太傅没赠郯国公谥荣襄配丁氏封侯夫人父讳琏锦衣卫指挥使未袭爵卒追封会昌侯配蒋氏定西侯琬之女继汤氏信国公之孙女生母张氏锦衣千户贵之女俱封侯夫人公以成化庚子袭祖爵自幼庄重沈毅脱去绮纨之习嗜读小学武书习射艺天性甚孝每痛父早逝思慕至废寝食事母敬养备至后请于朝赐　诰褒赠其心始慰曰人子之至愿庶其少遂乎立身严慎处事详审虽居勋戚而不改儒素之风尚礼敬贤人多称之累命册封亲藩馈遗一无所受岁时遣祀陵必敬以将事癸卯兵部推公管理三千营弘治辛酉迁五军营转耀武营甲子兼理殚忠孝义二营正德纪元改坐奋武营寻掌府军前卫事己巳荐提督神机营军务佥后军都督府事西夏平以功加太保赐金牌彩币公历典兵戎克修厥职军士畏威怀德退无间言而骑射闲熟一时武臣尤称首先帝尝御大内演武公以技能称上意赐蟒衣宝钞命掌右军都督府事转中军都督府正德末　上北廵南征公总营务乃与文武重臣同心恊议昼夜忧勤保固京师中外倚重竟以劳瘁成疾不起属纩之际属其子臬曰予德薄官以世爵兼太保名位巳极恨无以报国恩身后勿请谥赠以重予咎臬遵其言公生于天顺甲申三月七日享年五十有九配汪氏戚畹都督英之女继王氏嘉善大长公主之女俱封侯夫人子男一即臬承世爵才畧有父风娶顾氏□远侯溥之女 

　　○追封庆云侯周公神道碑铭 

