<!-- { "loadSidebar": true } -->
　　先生彭氏名勖字祖期别号昚庵宋御史中丞思永十二世孙也系出唐安定王后吉州剌史玗始居庐陵山口六世祖司农少卿少英从文天祥起兵勤王始迁今永豊故今永豊人曾祖贵德以书经试不偶乃业医济人家有种德堂葢期待其子孙所以识也祖景忠父叔敏先生生有异质七岁日记数百言尝从乡父老入佛寺独不拜寺僧强之不从反叱之曰彼佛裸跣不衣冠我何拜人大奇之父闻私语之曰尔能力学以继前人闻乎即应声曰吾能之于是遣从里儒曾以南游大通经术年廿六登永乐乙未进士念亲老乞教职就养得南雄府教授在官凡得一美衣食必先奉亲诸生化服其教以经书熟读讲解先作文次之每选诸生之尤者聚一室同饮食躬训导至终其任不替造就甚多云南乡试聘考官驿舟抵广南界有称临安府生求见贽以黄金先生笑却之三日复尾其后因怒□左右擒其人不得既至方镇诸公礼待甚厚凡场屋事一惟先生言是听乃知黔国公晟都帅昂二公以考官多私是科则各使人道□□先生严不可犯故尔九载赴□部以急阙仍除建宁教授绩效如南雄有许宗□者以医画权要所嬖因中伤官民人谄事之按察副使王增刷卷来卧疾道中许一女孙饮人家而寘轿于生员游亨门亨归怒殴其轿夫许衔之即以游氏父子魇魅入诬且以其居近童五郎祠证遂□亨叔父七人重罪俱就其平民因神而下狱者四百余家且以增素敬先生恐先生直其诬并谗先生不得见一日官吏聚揖增言兹事不在人畏其威皆曰然先生独立而言游氏非巫者五郎非邪神初捐地筑城人也事载郡志大人勿信谗众骇愕而退少选召送志害人乃大愧悔尽释无辜增亦卒正统元年以少傅杨公士奇荐召拜监察御史提督南畿儒学师道卓然教条毕立宽严得体一时东南士风翕然振起己未廷试三甲魁选悉出先生至今论南畿提学必以先生第一尝辩嘉定县民朱行等三人非谋杀人建平县民陈良二陈文二等十五人非强盗众服其明教官有持身不谨者即就黜杨州安庆知府不称皆劾罢之又几九年以内艰去起复拔授考功郎中先是司府州县及杂职等官考满当黜陟者虽公罪但经纳赎亦从私罪降用不报私过者有罚先生谓此不合公罪不降律妄检仓库税务□□等言犯笞杖罪者不论其功绩即于原授资级降用先生谓此合从当升资级降庶不违定制而前官文过哗然相攻以行之年久即例不宜遽更部堂大阅洪武永乐中巳行卷牍一如先生言哗者始服至于吏胥历役多弊言者方多法以绳之得罪者相继先生谓法出奸生若不定规易守将搅挠不巳乃自入奏诏可之俾部堂议条例以进考功之一清独赵侍郎者怙势自用与先生不合尝面以言诱之先生应之曰勖所知守成宪以合公论耳若狥时干位非素志也遂奏先生学行虽优疏于吏牍宜调郡不报巳而竟用阙补山东按察副使士论不能平王文端公虽极知重先生而亦莫能主也未几有己巳之变廷议以先生可用乃勑简练军壮固守城池督造军器送京营于是不惮出入之劳虽荒崖绝岛必亲历以伸冤宣泽巳任屡抗攘外安内之疏直言不隐如是者又四年以老疾自陈不许巡抚考再之奏始得归时景泰癸酉年仅六十四先生正学直道确然自守壮老一致不流俗所惑南雄学后旧有小祠肖一女子中坐每称之云灵其学官弟子恒设祭先生初至家人詹暴卒有之私祷遂安明日先生令积薪祠前躬寘火焚之后屡见光怪有劝复之者拒不纳怪亦寻息尝奏言释氏云凡人平生所之恶皆可修斋忏脱道经有云不忠君王不孝父母奸私邪滛之罪亦可诵经而即恶明不天讨幽有鬼神而曰斋醮可灭岂理也哉且修斋起于梁武设醮起于林灵素固非盛世可传之典诚世之大害宜渐除之及毁去天下不系丛林寺院停给僧人度牒勒令年少僧尼还俗禁止剏立庵寺修斋设醮庶治道可复所至拳拳以名教事若建宁明文定蔡九峯西山辈剏尊贤堂秩祀之官如汉五更桓荣大司农朱邑吴将周瑜宋范文正公胡安定欧阳公朱文公游定夫元高邮守李齐等坟祠皆修建又尝言尧舜禹汤文武周公之道非孔子删述六经垂宪万世则其道无传所谓集羣圣之大成也濂洛关闽之学非朱子注释六经而衰集诸子之言则其学不明所谓集羣贤之大成也今　朝廷于孔子至矣而朱子建宁旧宅有祠无祭子孙身服徭役诚非所宜乞定议褒崇幸甚疏入公议是近年增人从祀者多大贤之后累加恩典先生有以导之矣所著有诗文若干卷山东郡邑通志胜览等集藏于济南书传通释传学者又尝集朱夫子以下读书规范名曰读书要法若干卷门人叶盛曰先生刚方正直道大而才高观其在学校在执法在考功皆有成迹而独不时宰所容大都可知巳使当时处先生而得其宜则所以发扬经训丕变斯文不犹有可望者乎昔张子厚浙东按狱明道先生特疏恳留彭先生则既不闲吏牍之诋矣乃犹以一察官之亚仆仆走尘埃中迨老且休不闻有明道者出一言留之先生亦不遇也哉先生亦不遇也哉 

　　○副使郑公敬传（黄佐） 

　　黄佐 
　　郑敬字德聚东筦人少秀异明敏读书虽易于记忆然每诵必百遍乃止夜诵非三鼓不休取正统壬戌进士授南京湖广道监察御史寻改道江西廉节自持曹无滞牒同官惮之六载升江西按□□佥事改河南云南满考将之京土酋知其行□萧索循故习赆以兼金异货家人或劝之受则大怒叱之曰我司风纪二十年享有常禄犹惧弗称况敢暗昧改节以欺天乎成化丙戌升山东副使食少事烦方踰四袠而发尽白即自陈致仕归卒于家年五十八其卒也几无以敛人皆称之 

　　○山东按察司副使王和传（子念附　永平志） 

　　永平志 
　　王和字以节迁安人成化戊戌进士知馆陶县布爱举滞再知金坛加谨于昔召八御史赠父政四川道御史历巡两京在南道巡视凤阳洗剔夙弊劾户部尚书张凤在北道劾西厂太监汪直并奏革西厂声动朝野监试山西号得士解元张润后尚书升山东海道副使巡察不避寒暑而青州盗平瘴疾卒于官生平廉介刚方不移于时好卒日贫不能归葬按察使陈璧裒数百金赙始得襄事焉子念字廷重弱冠领乡荐登正德辛未进士授户部主事历礼部郎中往南京县令郭禛具六十金馈赆坚辞之巡按许翔凤立进士坊谢曰邑民贫矣宁忍予敛怨乎竟寝在南京值逆濠于纪监朝阳门城守军事平赐白金彩币升知九江府值濠乱后百务废毁渐次修复而民不知劳调程番奏开士民生贡额使夷知向化却土官千金馈而竟寘之法居乡益以廉靖自守事母具孝养友两弟推先业之惟以余俸市地百亩自给家居二十七年足迹不至官府绝口不言公事惟喜吟咏能鼓琴逢胜日嘉山水必邀旧游朝夕觞咏不倦居丧制行朱子家礼士夫家化之 

　　○山东按察司副使李公惟聪墓碑 

　　公讳惟聪字自愚河南杞人也生而异状硕首豊背厚面腰腹方阔身长七尺力举千斤望之立乞立乞然跃马击剑儇揵如侠士性质气猛趍义若奔甘淡服勤避污如不及少习朱氏诗夜诵毕则入空室习剑悬枕作垒攻击之状读古兵法有妙悟成化乙酉举于乡后屡上春宫或独行无仆荷梜跨驴恶少骇散丙午选邳州知州河潴荒田公相地势之宜走潦开渠抽棘辟亩岁八倍常流民复业蝗不至境上官验而称之弘治壬子河决黄陵治河大夫刘忠宣取公供事河久未塞公忽悟卷埽法葢先于岸上作台后密置两木于下背环系索台上作埽坚筑之长七十丈高二丈乃抽木下埽于水其激流则并下二埽又以草束上密其隙河则东注不溢作堤延袤六百里公以四十日成均分合工母敢买佚奏功晋工部都水郎中改缮部采木湖南庚申北虏大八寇大同兵败死晋公山西按察副使大同兵备公比伍阅精十抽一拔制兵长短互用马步错行因艺执器不强未能挑牌防矢战车立藩昼则治武夜则固垒旗鼓号令听闻相辨自率三千与同辛苦又修边城续断刬复外曰大边内曰小边皆十里一墪中舍小墪或□大墪守兵五十人小亦得半由是士跃马腾烽燧不举又三年改山东副使管辽阳屯田又悉究其病源棓夺权贵皆受约束并边废田益市牛耕铸鏄钐鉏□给农之具能自具者丁壮兴励岁益田若干顷造册送府恐防射没皆公自画疆界手笇尺寸又欲仿古井沟遂亩浍暇则便耕作警则阻驰骤值改官不果正德丙寅又以急命往宣府饬兵虏畏而不敢至公年七十致仕 

　　○山东副使王公臬传（子樵述） 

　　子樵述 
　　先君讳臬字汝陈正德丁卯乡举丁丑进士初授兵部车驾司主事谏　武宗南巡忤　旨与同事者午门跪廷杖有差以外艰归服阕除兵部武库司主事以母老乞南曹一职以便亲改南京户部四川司主事寻改南京吏部考功司主事晋稽勋司郎中出知东昌府以母老陈情乞便养改宁波仕至山东按察司巡海副使东昌土旷人稀召人开辟编户有土民迁民之异田税多十初无定则而豪猾因得以上下其手富者种无粮之地贫者纳无地之粮先君因民且奏奉　命之丈量先君生长南方洞知量田之弊全由委任不得其人故本以利民而民先见其扰或反有因而奸者而民重受其害也选干所属得知县张四维等分任其事而躬亲按校之周一州七县未尝费公私一缗而宿弊顿清均田之后熟地或三四亩纳粮一亩荒地或数十亩纳粮一亩四方逃移者闻风复业先君身率诸属存恤安臿或之处给十种禁州县科敷之不时者　本府夫役除高唐恩县茌平陆路应付外沿河复设有聊城临清□大厂每厂岁该编接递牌夫一千五百名临清厂旧例□□□银六两五钱总解州库逐时顾募年终送兵□□稽考本府不得与闻惟聊城厂全解正身走递□无藉棍徒包揽一身常兼数役空名影射奸弊百端先君自到任之后令各州县于应该役一半征银一半走递听民自便不得抑勒遇有使客往来先尽见在人夫差拨如有不敷给银顾募嘉靖七年冬会计一年之间以存省夫银三千八百余两八年新审均徭具申巡抚每夫减去银二两五钱　河下接递出给印信长单上水下水夫有定数过客不得多索夫役不得脱逃问庵马公以旧巡台经过县官送夫颇溢常数马公辄发还曰以成贤太守之美少师杨文襄公一清与先君书曰莅任以来清简牧爱士民归心惟过往士夫间有不乐者大要接见稍疏及人夫接递不满其意耳夫要冲之地往来旁午安得人人接见之裁省夫役屡有　明旨皆不足恤然亦不可不知在善酌处之而巳　郎中刘一正书曰东昌□□远播且停止河工一疏活数万生灵之命部堂□□甚羡服盛公回咨于吾兄则帖服于奇征则攻讦此所以二兄以此败而吾兄愈有名也前任海道副使冯公时雍书曰海道团操　玺书所载付之兵柄责以截杀中军之设操厂之建虑远也柰何以小说而废一旦有警何以等之又云议处车夫等事尤见老成至虑先君往率符人坦易而于事未尝苟同平生不欺人一语坐无箕踞行无左右顾遇意所不可若严厉不可犯而度量宽洪能容人之所不能容先君生成化丁酉十月初九日终嘉靖癸丑十一月三十日年七十有七 

　　○山东按察司副使沈公锺墓志铭 

