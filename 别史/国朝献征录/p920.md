<!-- { "loadSidebar": true } -->
　　胡通合肥人至正乙未　太祖驻师和阳通挺身来附从渡江拔采石取太平攻溧阳小花圩等处丙子破蛮子海牙水砦克建业定京口以功授总管从攻毘陵下之寻取宣徽戊戌十二月从　上取金华己亥克诸暨攻越州升镇抚庚子闰五月伪汉陈友谅陷太平遂犯龙湾从击败之辛丑八月从征友谅破江州伪都狥下南昌自是战彭蠡平武昌升指挥副使甲辰八月从征赣州乙丑正月熊天瑞出降遂平赣州改赣州卫指挥副使洪正元年二月壬戌会征南将军廖永忠等征广东率师由韶州直据德庆四月率师略定英德清远晋江连州肇庆等郡邑进攻德庆遂引兵会永忠于广州降元守将卢左丞升指挥使升佥大都督府事改前军都督佥事数年致仕而卒 

　　○中军都督府佥事刘谦传 

　　刘谦合肥人元季与兄友仁各起兵保乡井闻　太祖义师众所附遂与兄供来归命往长鎗谢元帅下参随胡大海克取黟县祁门建德等处授友仁中军左元帅府右副元帅判仁安翼守御太平县与双刀赵对敌殁于阵己亥谦袭兄职征进饶州克猪湖寨八月征浮梁攻饶州辛丑三月革枢密院开设大都督府八月从　上征陈友谅拔九江伪都取兴国府石榴寨狥下黄梅广济十二月招安江西壬寅调守江西癸卯三月调从征七月大战陈友谅解豫章之围克复吉安招徕安福州克复永新策应袁州甲辰征进萍乡虎背寨茶陵州过征湖广岳州乙巳三月奉檄守御吉安吴元年三月调除南昌卫副千户十月随征福建洪武元年克建宁等处四月扈从　车驾幸北京升河南右卫正千户闰七月收信阳光石脑等处寨克王保保宣十月调守陜西七年升广武卫指挥佥事调守潞州十一年升特进荣禄大夫中军都督府寻以疾乞致仕后封流伯永乐十二年卒辍朝遣祭恤典优备 

　　○后军都督府都督佥事高显传 

　　高显梁县人岁丙中　上驻师太平显来附从定金陵镇江攻下常宣池睦婺衢凡取江右湖广淮东浙西历升指挥佥事丁未尽充山东沂州益都济宁等处洪武元年平东昌乐安升指挥使还守济宁大军克汴梁下河洛破关陜回取元都闰七月己酉从克长芦师至直沽河西务战败元兵进薄通州元主及其后妃太子北走八月庚午克元都并取蓟门永平二年从破开平三年　上分封诸王慎选辅弼以显燕府左副冬十一月命兼大兴右卫指挥使五年副征沙漠有功九年改宁川卫十一年从征松迭潘等州松州既平城其地请立军卫置松州卫指挥使司降印设官领军戌守十二年升大都督府都督佥事未几改佥后军都督事十三年九月辛亥卒追封汝阴侯谥武肃 

　　○左军都督府佥事何德传（朱睦木挈） 

　　朱睦木挈 
　　何德者光州人也至正末　太祖龙兴德仗策来归从　上定江左诸郡转征吴楚屡立奇功授骁骑卫千户吴元年七月沅陵人向殄八作乱德率兵讨之至官厅岩珍八以众逆战德击败之进拔其寨而斩珍八八月逆党周文贵率划船三百余艘复攻辰州德使别将与战于西门外自将轻骑直抵其寨攻破之获张千户等百余人文贵退保麻阳德追击之又俘其万户等四十四人文贵遁去是年拜虎贲右卫挥佥事既定中原升指挥同知率兵守辽东召还改虎贲右卫指挥同知寻擢大都督佥事洪武十三年改立五军遂左军都督佥事十七年扈从北征还七月己亥以疾卒于家年五十二赐葬钟山之阴追封庐江侯谥庄毅 
　　论曰明兴诸将乘风云之会勒彝鼎之勋何其盛也及考其能保终始者则尠庐江从定中原戡平江左其功烈不谓不着矣而又荣膺爵号白首令终泽及子孙无可瑕指非惇谨者能尔耶易称明哲诗赞干城若庐江其庶几矣 

　　○中军都督佥事徐司马传 

　　司马御赐名字从政世扬州人元季兵乱司马生九岁无所依　上得之养以子既长出入侍左右屡从征伐有功岁癸卯除总制守金华吴元年授金华卫指挥同知洪武元年同曹国公李文忠北征获故元宗王庆生三年十一月升杭州卫指挥使十二月以本卫都卫升都指挥使九年迁河南都指挥使十九年正月入觐升中军都督佥事二十五年冬率师征越巂还至成都以疾卒司马好文学接人温然谦恭政以惠爱先所至抚绥士卒拯恤贫困甚得人心尤敬士大夫公事之隙退居一室讲论终日萧然如韦布之士自少富贵家无余赀人称其贤云 

　　○左军都督佥事王珪传 

　　王珪合肥人慷慨有大志少时淮西廉访司隶卒见官长仪卫尊崇辄慨然叹曰将相无种在人耳及元末兵乱募集乡民守庐州自称万户　上取和阳珪自庐州来归遂从渡江克太平命珪仍万户守太平积功升左军都督府都督佥事子安富从　上征婺州守南陵取潜山擒获甚众攻安庆被创而死仲子安贵从征江州亦战没至是珪以疾卒季子宽袭职未几亦卒 

　　○右军都督府佥事袁义传 

　　袁义庐江人本姓张功臣张德胜弟初名四双刀赵总管守安庆败赵同佥丁普郎于沙子港左君弼招之弗从庚子闰五月德胜追陈友谅于采石战死始来附命帐前亲兵元帅赐今姓名辛丑从征友谅捣安庆江州壬寅下南昌授管军千户癸卯攻庐州歼友谅于彭蠡甲辰七月克庐州十月廖平章征桐庐义乌部将俘伪吴兵丙午三月授镇江从　上于巫子门击吴将败走八月讨浙西德清湖州丁未攻苏州从取通州升佥兴武卫指挥事随征中原沂州益都济南东阿拔之洪武元年取东昌河南陜州潼关卫辉彰德磁州广平临清长芦直沽河西务败元平章掩普达朵儿只进巴夺通州破元都同曹良臣追元宗室至龙兴克永平逐北也速借薛右丞下保定从取太原于泽潞击贺宗哲詹同获其人马略西京二年克凤翔巩昌安定会州败小豫王于石小追大豫王与诸将合　庆阳张良臣以兵薄义营义坚壁徐乘其困攻破之三年刬王保保营取兴元升本卫同知四年调羽林卫总领官军防送马都指挥渡海镇辽五年统兵海捕倭十四年　勑征云南克普定曲靖善阐大理楚雄等处有功十五年镇楚雄时虏累叛义积高垒调兵力战虏遂遁去升楚雄卫指挥使二十三年入朝　上慰劳之且惜其老命太医院染其须鬓俾回抚治以威远人特赐银印与掌以宠重之三十二年升右军都督佥事卒于官子聚袭府军左卫指挥使 

　　○前军都督府都督佥事耿瓛传（忠节录） 

　　忠节录 
　　耿瓛长兴侯炳文仲子官至后军都督佥事靖难兵起与江阴侯吴高及杨文率辽东兵围永平不克退保山海关吴高被间夺兵徙广西杨文守辽东瓛数请攻永平以动北平文不听靖难后瓛论死 

　　○都督佥事吕毅传（实录） 

　　实录 
　　吕毅河南项城人始济阳卫百户　上靖内难毅从征伐数立奇功积官至都指挥同知永乐三年升都督佥事与黄中同练兵广西又同以兵送前安南王孙陈天平归国中违　上指使毅不能争败绩于鸡陵既皆宥其罪仍本职从征以毅过薄命充鹰扬将军交趾平毅与有劳命掌交趾都司事毅沈深有勇略与贼战深入陷阵死焉 

　　○右军都督佥事赵清传 

　　赵清凤阳定远人性伉直洪武中以军功积官至北平都指挥使升后军都督佥事致仕　上之举义也建文君命清守彰德　上兵至城下遣人召之清对使者言　殿下至京城日但以二指许帖召臣臣不敢不至今未敢也　上不之罪暨即位召清还以先语仍命以右军都督致仕而官其子指挥至是卒　上及皇太子皆遣官赐祭赙以布帛 

　　○前军都督佥事谢公彦神道碑（李景隆） 

　　李景隆 
　　公讳彦字子超姓谢氏世凤阳府凤阳县于皇里人幼失怙恃鞠育于外家因以孙氏故元之季两淮兵兴公募集义勇图保乡井岁辛丑秋七月乃将其兵南渡大江从　太祖皇帝破安庆克江州于时伪汉陈友谅盗名字置官属据国都至是始奔武昌公以功授义兵元帅癸卯春三月由安丰进攻庐州九月援荆衡归峡等州乙巳冬十一月取通泰州甲辰春二月徐宿濠泗颍五州淮安高邮安丰三郡皆入版图秋九月转攻湖州冬十一月围伪吴张士诚于姑苏丁未春正月　太祖皇帝即吴王位巳四年始以丁未吴元年从大将军中山武宁王破姑苏俘士诚公又以功升掌羽林环卫赐以良马复从征山东克沂莒密州遂入青州走故元平章扩廓帖木儿洪武元年戊申春正月　大祖即皇帝位公驻军东昌进阶武略将军寻败故元平章阿普军取河南通务等州秋八月中山武宁王奉诏统兵攻北平公与在行故元顺帝既远遁而燕蓟永平保定定中山以次悉平遂乘胜取山西大同太原二年己酉春三月西破潼关故元平章李思齐弃辎重引兵奔凤翔三月庚戌公从中山王驻军陜西列营长安城北平章王武率其官属士民迎降夏四月取凤翔即追降思齐于巩昌遂破临洮延安平凉静宁庄浪开成六盘等处而秦厔环三郡亦望风而靡庆阳守将张思道率兵拒战凡阅月而思道败走公复从中山王还军临洮会故元河南左丞相扩廓帖木儿来袭我军王率大众亟与决战既败之于临洮复败之于定酉桥殪其将校驱殄其士卒无筭扩廓帖木儿引残兵北遁四年辛亥夏五月调公守御处州升应天卫指挥佥事进阶宣武将军五年壬子春正月移守朔州从征和林六年癸丑秋八月败故元兵于朔州之北获其将知枢密院张宝院使哈剌八都参政高甚并其所部兵众九年丙申春三月进军宁夏败乃儿不花于贺兰山收其胡儿番妇驼马牛羊而还十年丁巳转广威将军二十年丁卯特升佥前军都督府军事赐彩币万匹黄金百两白金百两及甲第一区臧获数十辈命公征讨云南广西龙里诸部二十二年己巳秋八月还朝赐以诰命授骠骑将军二十二年庚午春诏湖广都司训练官军至贵州置新添卫二十五年壬申更给新制之诰九月公赴山西籍民丁军置天成东胜二卫二十七年甲戌春三月十二日　太祖皇帝御奉天门召公慰抚之眷倚甚特赐犀带命复其姓谢氏明日以其季子达入觐即除散骑逾月而选尚汝阳公主拜驸马都尉有玉带金带袭衣鞍马之赐长子忠复授兴武卫指挥同知三十一年戊寅公得末疾乃致政家食甫二岁而卒享年六十有九自昔一代之兴必有虎臣硕辅豪杰之材以翊扶昌运至于功成治定而彝常钟鼎之铭河山带砺之哲俾与国家相悠久夫岂易得哉若公以笃厚之姿勇果之艺尽瘁效忠而致位将领斩关陷阵褰旗先登与夫首馘之献不可以数计至于鸣剑伊吾之山饮马捕鱼之海践霜雪绝糇粮冻馁皲瘃皆身历之故能简在宸衷光承天宠身居宥府子驸马克享荣禄以致考终岂偶然哉先武靖王与公逢兴王之运周旋戎旅二十有余年予又辱公同朝而与驸马君忝同戚里及是铭 

　　○都督佥事崔聚传（实录） 

　　实录 
　　崔聚凤阳怀远县人初从　大宗皇帝靖内难以功累升蓟州卫指挥使永乐八年扈从北征败虏寇于广漠戍升河南都指挥佥事洪熙元年升右军都督佥事是同柳升等征交趾升死众败聚敛兵复战力不能支贼所获强聚谕众降聚不屈贼百计强聚降终不屈贼遂杀之 

　　○左军都督府都督佥事王公瑜神道碑（杨士奇） 

　　杨士奇 
