<!-- { "loadSidebar": true } -->
　　徐达濠州 【 今凤阳县】 永丰乡人元至正癸巳天下大乱我　太祖集义旅达来麾下年二十二初授镇抚周旋二年　上视其动静语默悉超羣英于是位诸将上凡有微征皆以代行乙未以身脱　上于危难巳而从渡江下采石定太平命将东取溧水溧阳禽陈也先于太平丙申二月破蛮子海牙舟师三月从征入建康命大将浮江东下取京口一日克其城授镇江翼元帅府统军大元帅未几转江南等处行枢密院同佥将数万人攻围毗陵张士诚遣其弟九六盛兵来援迎击破之禽九六既而阨于牛塘与常遇春夹击敌众禽其将张德复围毗陵敌食少战不力丁酉三月遂克之升佥院继克宁国宣城亦附八月取马驮沙戊戌十月克宜兴十一月　上亲征婺州命守建康己亥四月池州捷闻升奉国上将军同知密院六月　上自浙还遣西征皖城既旋自无登陆至浮山砦击败赵普胜部将胡总管因克潜山庚子五月陈友谅寇池州设伏败之斩首万级生禽三千余张士诚兵寇宜兴城陷率师复之获其众三千余皆战死辛丑三月拜江南等处行中书省右丞八月从　上征江州陈友谅弃城走武昌乃屯兵汉阳之夏口以遏之回守江州寻召归次中途令复守江州比至陈兵巳入达遣兵与战陈兵溃俘斩数千获其眷属战骑壬寅下豫章命征武昌豫章内变旋师讨平之癸卯三月张士诚北寇寿春从　上往援前部张兵败北转攻庐州将下属友谅大率兵寇豫章遂罢围归整舟师从　上讨之七月师次彭蠡友谅逆战达身先诸将败敌一巨艘死者千五百人命还守建康自是诸将效勇竟歼友谅由达作其气甲辰正月升左相国二月武昌平遂取庐州江陵常德夷陵衡州等处乙巳十月取淮东泰州丙午三月克高邮四月克淮阴安丰八月总甲士二十万东取吴越鏖战于湖州皂林之野生擒张兵六万不戮一卒尽赴京师十一月师抵姑苏营于葑门分遣别将军于娄胥阊诸门又筑长围困之架木塔与中浮屠等筑台三成名曰敌楼下瞰城中设火筒其上一发连中又设襄阳礟着物无不糜碎礟风着人皆死城中震恐明年丁未二月遣人自军中请事　上劳之曰古者帝王之兴必有命世之士以辅佐成周伐罪鹰扬奋兴炎汉仗义羣策毕举所以克集大勋肇启隆祚者也将军自昔相从忠义出乎天性然且沈毅有谋端重有武故能遏绝乱略消弭羣慝建无前之功虽古豪杰之士不能过也今所请事悉欲禀命而行此贤臣事君之道吾甚嘉之但所请事多可便宜行者而识虑周详不肻造次有违诚社稷之庆邦家之福然将在外君不御乃古道也自后军中缓急将军从宜行之时姑苏城坚难猝破无锡莫天佑与士诚声援其部将杨茂善游水天佑□□侦逻卒获茂送达达释而劳之待以腹心于是屡遣茂游水往来因获其彼此所遗书报得士诚天佑虚实知城中困乏乃亲督兵攻破之九月缚士诚送建康德兵二十五万论功召见于戟门封信国公赐赉优厚降褒论十月命征虏大将军帅诸将北取中原　上谕诸将曰征伐所以奉天命平祸乱安生民故命将出师必在得人今诸将非不健鬬然能持重师有纪律战胜攻取得将之体者莫如大将军达宜专主中军策励羣帅运筹决胜不可轻动十一月克沂州降王宣取益都兖东郡县相继欵附十二月下济南所过辑兵守御规画足食兵不民扰洪武元年正月　上即帝位加银青荣禄大夫上柱国录军国重事中书右丞相信国公兼太子少傅诰曰命将出师立兴土之大业建邦启土资佐运之能臣仗斧钺而成显功秉钧衡而居右揆才异等赏亦非常孚在朝廷诞宣纶綍某刚姿英杰远量雄深岩岩山岳之重矫矫虎貔之猛从予起兵于濠上先存捧日之心来兹定鼎于江南遂作擎天之柱气贯万人而无敌拔帜摧城威行四壤而推恩抚民按堵牙旗指顾准海澄清雷电铿轰□湘率服西连巴蜀东际溟洋有征则总水陆之兵戎所向则收郡邑之图籍削平二强国古之名将何以加辛勤十余年吾之封疆由此定□奏苏湖之捷俘其臣主而归允谓元勋宜膺上爵尊崇相府仍加开国之褒辅导储宫尤重兼官之选于戏太公韬略当弘一统之规邓愈功名特列诸侯之上用颁宠数尚克钦承二月克乐安二月引兵上黄河取汴梁守臣李景昌遁父老壶浆以迎四月下洛阳长驱崤函直抵潼关守者拒战命冯胜拔之五月车驾幸汁梁诣行在谒见七月渡河取卫辉彰德广平赵州由临清上德州取长芦至直沽获其海舟作浮桥以济师又令副将常遇春都督张兴祖各率舟师并河东西以进令步骑遵陆而前元丞相也速等捍御海口望风奔走克河西务通州元主及其后妃太子北走八月庚午进取元都至齐化门命将填濠登城而入达登齐化门楼执其监国宗室淮王帖木儿不花及太尉中书左丞相庆童平章迭儿必失朴赛因不花右丞张康伯御史中丞满川等戮之并获宣镇南威顺诸王子六人及玉印二成宗玉玺一封其府库及图籍宝物又封故宫殿门以兵守之宫人妃主令其宦侍护视号令士卒无得侵暴人民安堵市肆不移人谓曹彬下江南伯颜入临安不是过也既而顺德守将吉右丞胡参政等皆自西山来降复获前乐安逃将俞胜及南参政等乃遣使赴京献捷上大嘉赏是月承　诏置燕山等六卫以守御北平九月命将略保定中山河间定怀庆俱下十一月达发北平取山西所过择人守要害及平未附山寨十二月将图太原谓诸将曰闻扩廓帖木儿以元主命率师远出太原取道保安经居庸关以攻北平孙都督总六卫之师足以镇御我与尔等乘其不备直抵太原倾其巢穴则彼进不得战退无所依此兵法所谓批亢捣虚者也若彼还军救太原则巳我牵制进退失利必成禽矣诸将皆曰善遂引兵径进扩廓帖木儿至保安闻之果还兵其锋甚锐达遣精锐夜袭其营扩廓闻变仓卒不知所出急踰帐后乘骣马遯去遂克太原得兵四万人马四万余匹复遣薛显傅友德击贺宗哲等军于石州而崞忻霍绛猗氏平阳等处皆平二年取鹿台河中关中进克凤翔会诸将议师所向诸将咸以张思道之才不如李思齐庆阳易于临洮欲先幽州取庆阳然后从陇西攻临洮达曰不然庆阳城险而兵悍未易猝拔临洮之地西通番夷北界河隍得之其人足以备战鬬其土产足以供军储今以大军蹙之思齐不西走胡束手就降矣临洮既克则旁郡自下诸将然之遂进克陇州秦州至巩昌降其平章梁子中总帅汪灵保乃遣右副将军冯宗异征临洮李思齐果不战出降献银印等物张良臣闻而惧亦以庆阳降达征平凉良臣复叛达怒趋至泾州诸将咸以师会达命顾时陈德□友德俞通源率精骑抄其出入之路以绝其声援复令冯宗异汤和等以兵四面围其城良臣开门恣人马驰骋城下达麾兵击败之久之良臣志不得逞战复不利遣人赴宁夏求援皆被获内外音问不通粮饷乏绝平章姚晖等知事不济献门纳师达勒兵入北门良臣投井中引出斩之陕西悉平十二月　上大赏定中原诸将以达克敌制胜振扬国威抚绥军民得大将体赐白金五百两文币五十表里三年复总兵在沙漠大破王保保军于定西遣将取兴元复西平王蕃征哨极于西北始还是冬大封功臣授开国辅运推诚宣力武臣特进光禄大夫左柱国太傅中书右丞相进封魏国公参军国事食禄五千石赐诰命铁券其文曰朕闻自古帝王创业垂统皆赖英杰之臣削羣雄平暴乱然非首将智勇何能统率而成大功如汉唐初兴诸大名将是也当时虽得中原四夷未尽宾服以其宣谋效力之将比之岂有过我朝大将军之功者乎尔达起兵以来朕首将十有六年廓清江汉淮楚电扫两浙席卷中原威声所振直连塞外其间降王缚将不可胜数顷者诏令班师星驰来赴朕念尔勤劳既久立功最大今天下巳定论功行赏朕无以报尔是用加尔爵禄使尔子孙世世承袭朕本疏愚皆遵前代哲王之典礼兹与尔誓若谋逆不宥其余若犯死罪尔免二死子免一死以报尔功于戏高而不危所以常守贵也满而不溢所以常守富也尔当慎守斯言谕及子孙世世国良臣岂不伟欤仍赐文绮及帛一百疋四年赐地若千顷佃户若千户守坟人百五十户仪仗户二十家复赐第京帅表其里曰大功坊五年北征还命沿边辑守岁镇于燕口外余民自是收尽生养休息海内无虞十七年召还至冬疾作　上遣使驰召名医视之及祷于神祗弗瘳明年二月二十七日薨年五十四　上恸悼罢朝亲文祭之追封中山王谥武宁赐葬钟山之阴　上谓羣臣曰朕起自徒步大将军朕股肱心膂戮力行阵东征西讨削平羣丑克济大勋今边胡未殄朕方倚任万里长城之寄而太阴屡犯上将不意遽殒其命天何夺吾将之速朕夜来竟夕不寐欷歔流涕思尽心国家社稷之重安得复有斯人乃欲有以报之无所用其情耳但着其勋烈宣于金石永垂不朽使后世知斯人国之元勋也遂亲制神道碑既备其功又称其平昔言简虑精当提兵之时令出不二诸将敬若神明所至攻城不屠与人不戏凡受命而出及功成而旋每不自矜至于封姑苏之府库置胡宫之美人财宝无所取妇女无所爱忠志无庇昭明乎日月复命配享　太庙塑像祭于功臣庙位皆第一其上三世皆封王爵王大人子男四人皆　上所赐名辉祖袭魏国公添福勋卫增寿左都督膺绪佥中军都督事女四人长　仁孝皇后次代王妃次安王妃孙茂先周府仪宾景昌定国公钦袭魏国公【 
开国功臣录】 
　　封公后复佩大将军印填北平以便宜徙山后顺宁等处军民户三万五千八百口一十九万七千余籍军者给月廪民者给田以耕凡置屯二百五十□定垦田一千三百四十三顷北平军府之用皆赖之上尝从容谓徐兄功大未有宁止欲以吾吴时旧邸居若达固谢不敢一日强沃以酒既醉覆以被舁卧邸正寝达醒大惊俯伏阶下呼死罪不巳　上益悦命有司治甲第表其坊大功曰令世世无忘尔功胡惟庸左丞相憸而贪以达元勋贵重欲内好达恶之反赂达阍者福寿使间以图达福寿发之达亦不问惟时时　上言惟庸不可过委过委必败后惟庸反　帝以是益重达 
【 李氏续藏书】 

　　○魏国公徐辉祖传（王世贞） 

　　王世贞 
