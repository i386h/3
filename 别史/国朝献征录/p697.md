<!-- { "loadSidebar": true } -->
　　公讳奎字汉章别号竹坡嘉兴府秀水县人系春□临濮侯施之常裔始祖廷直从宋高宗南渡任临安司理参军因家于杭二世祖□之始迁秀水高祖彦铭曾祖仲贤见元纲不振俱隐德弗仕入国朝永乐初祖达因子文振贵封大理寺右评事父铎字文振永乐中任河南彰德知府公生自幼克岐克嶷崭然见头角逮长人物丰伟乡人谓施彰德有子矣十岁入府学充增广生聪明颍悟不烦教督维时嘉兴知府齐公政见而异之独加奖励常以诗文难之劳以纸笔屡训曰汝父知府汝当振家声无忝尔父可也公虽幼益务学勉进三场文字巳而补廪日夜研精书史与夫百家诸艺淹贯精熟议论证据古今出人踔励风发常屈其座人丁卯以书经领浙之乡榜明年春试不偶入太学景泰辛未试中乙榜任庐州府陆安州学正到任后夙夜尽心奖劝训诱而陆安学者始知自励宾兴科不乏人自公去后数年继公者不能勤于诲其学者亦玩愒苟且鲜有成効则学之兴废谓不系于人可乎天顺己卯典山东文衡有介锺吾驿丞遗公白金冀侥幸场屋公辞之亦不与人言但保此心无媿耳藩臬诸公见公公于去取雅重推许逮同州本州岛缺官委公署州事公持廉秉公一以爱民本朞月而民爱戴如父母使得一郡一邑而理民之获被其惠岂少也哉学正九年秩满赴天官适朝廷简老成硕德者辅导藩府遂升辽府右长史公恪恭不怠辅导有方每进对辄引经且以汉东平王说王深嘉重之先是本府军校多不律肆豪横军民被其荼毒多厌苦之公即严号令正法律察其首恶民蠧者痛治之自是奸顽敛迹无敢犯者荆州有郡王十将军中尉仪宾有二十六府上自诸王以至仪宾见公之贤待以殊礼岁癸未以诖误赴部调用亲王念以老成旧臣不忍其去上章保留其略曰自长史施奎到任以来公勤廉谨辅导有方乞免改除庶几左右得人不报遂拜南安之命实成化改元之二年也国朝建官有正有副正者总其纲副者辅其政如殷繁政务则佐贰分理之正官总督之庶纲妃不紊同知之职同其守也事皆得以专行其位不不重也公人重厚仁爱多恕持身廉谨莅政公勤甫下车不浃旬首询耆老访民缓急次第而行宽猛适宜刑威不用专尚德化不踰年人吏洽和士风丕变三邑军民仰之如泰山敬之如父母□在任两蒙藩泉委任织造疋于南京钱粮不下数万两督运北上一切常例咸谢绝之视世之专事干没出入无稽者其操守相越不万万乎逮丁丑历九载秩满藩臬考公持身无玷而都人见称抚字有方而民不忍去其获乎上之亲信又如此戊戌赴铨曹力丐归老遂获进阶而还公在任而将秩盈也若亲王若郡王将军中尉仪宾与夫郡县学所军民官僚致仕监生生员作传以备史录且曰古之贰守南安者惟公第一其去任也所属三县城内外等都年八九十以上者不啻数百人连名状告彼处府县移文来浙问安状又称公持身廉谨莅政公勤革弊除奸爱民若子等语恳希回示以慰黎庶其得人心如此非其德之盛仁之至安能去任数年之后令所莅之人移文原籍问公安否以图稍慰之若是耶凡公之述职赴京舟车道理诸费并各自备一毫不取于民其廉谨多类此非其义虽一介不妄取非其人虽富贵不与交天性孝友恒念禄不逮养言及父母辄涕泪交颐兄瑨殁遗诸孤公抚育一如巳出公退之暇课子侄诵诗读书澹如也说者以居官得民虽汉寇恂之守河内张忠定之守西蜀亦不是过其视世之傲然民上前呼后拥终日醉饱以嬉视民之疾痛疴痒如秦越不相关甚则烂其髓刳其骨而不知止使民疾如仇雠骂詈载道相去又不万万乎吁又安得如公数百辈普列州郡以利济也欤或问公何以在处独得人心如此夫惟其心术之正不利所诱学术之正不威所怵也且又处乡里遇人不问贵贱少长卑躬悦色恳笃诚信出言惟恐伤之一揖垂首几欲至膝若忘其家世贵倨是以人无怨尤兼以心地坦夷物无抵忤人谓公忠厚长者揆古无让于今无愧矣告老之后优游林下几十余年结社吟咏因旧自号环居植竹周益以莲弹琴围棋焚香宴坐虽白公之香山裴公之绿野岂过是欤平生无□不忝彰德府君清白传家之遗可谓孝子也纂修实录在处所司必修入国史予乡之士崇入乡贤祠公论推古如公人祭乡先生于社无忝也 

　　○贑州府同知张瓛墓志铭（邵宝） 

　　邵宝 
　　君讳瓛字孔圭自号慎庵姓张氏其先河北人在中唐有曰文昭者徙中州至宋南渡时有讳晟者以直秘书扈从遂家建安之南村晟以上世有显仕元末有讳信者以避寇迁浦城县南信子子荣生永永沉邃伟特博通书史国初有司两以隐逸应诏皆不就其卒也杨文敏公铭焉子四人长善举永乐辛丑进士历官监察御史其季冕娶于某生君君幼警敏隐逸公命监察公教之十有一年游邑庠即问圣贤行巳之要于师师异而礼之弱冠应乡试年二十七贡而升诸礼部卒业南雍成化庚子举应天高第屡不利礼部丁未试吏部简授江西贑州府推官时汀韶寇大侵贑境因以饥疫民死徙殆尽君持檄走诸邑治其沟城存徕周恤以全其人瑞金石城二县故无城城自君始当是时君力规劝且屡请发帑于上语甚切至盖活者数万人既又重逃复之典权婚嫁之宜申掩埋之令稽古荒政而加敏惠焉其治刑尤加意疑狱它郡狱未具者亦多移莅于君有侠民金伸诬告死罪转引二十余人狱死者过半君得其情亟白于录囚使者释其未死者七人君在官前后平反死刑四十余人雪流以下者不可胜纪九载秩满会贑缺同知遂以擢君君职清戎清戎某御史方以苛察绳下虐及无辜君抗言无隐见抵弗顾既而叹曰吾不能殃民以奉人而腼颜于位退不犹愈乎即移疾请致其事疏发三日遂行于是君苦烦热舟行至庐陵病病七日不起弘治己未七月也君性孝友以禄不逮父养养母曾氏甚谨与诸兄处爱不忘规自奉约而急于周人外重内刚不以佞夺而理棼修坠众以难君裕如也尝集古格言世训一卷所□诗文有慎庵小稿六卷锦江杂咏四卷藏于家 

　　◆通判 

　　江西抚州府通判施尧臣行状（梅纯） 
　　承直郎江西饶州府通判龙冈黄公尚质墓志 铭（澹园集） 

　　○江西抚州府通判施尧臣行状（梅纯） 

　　梅纯 
　　君姓施氏讳曰尧臣希舜其字也先世苏州常熟人洪武初以东南巨族徙实京师遂占籍上元县历二世至君父讳靖府君始以儒业起家领景泰癸酉乡荐累官至翰林院待诏方其领荐君适以是年三月十四日生生甫数岁闻长者诵书史即能强记比成童巳善属文一时僚友莫不啧啧叹羡弱冠学日加进待诏公知其足以继巳志也心悦之会君母林氏以疾终公益厌于仕进遂乞休归南京俾充京庠生未几果中成化丁酉乡试明年戊戌会试下第留太学卒业一时南都赴试者不下四十余人惟陈君言及君与纯最少李君用文虽稍长然发身武学故予四人凡出入应酬皆不得与诸人伍见即羣聚每辱之予与李陈每不能堪君独受之略不与较甚至有见其可欺肆出恶言以欺之者君亦直受之后其人南归乏道里费乃降气求贷于君君亦不念旧怨而辄与之众以是服其量而挟长之态并予三人亦不之及矣自是又四试竟不如志以亲老欲资禄养及赴天官卿选弘治壬子除浙江金华府通判遂奉亲之任君于时外严职守内谨供养岁余政益通养益丰名益隆以充而东南上下咸知有施通判矣时金华八县其尹皆发身进士例以三载取升风纪前此郡佐而下皆曲优容以徼幸于他日君至则正色其间不以利害萌念虑诸尹亦皆爱服不敢挟以骄慢郡有徐毛头者尝啸聚徒众作乱连郡之侵扰君以计捕之悉寘于法一方遂平部使者咸奇之每有大事辄以属君监察御史吴公一贯人通敏自高廵按所至官吏鲜当其意独于君每奖其才而许其守戊午以修干清宫所部下浙江诸郡取材佥以收解事大而难其人藩臬重僚乃举君以往于是十有余郡之材皆领于君君往返仅数月事既无废而民亦无扰其勤事类如此然初未尝之窘滞金华当山水之窟方盛暑时湿热蒸逼簿书盈几案庭待处分者常数十百人君皆一一之尽心发遣胥史环侍皆不能堪而君裕如也暇则命园丁即郡隙地杂植花木构茅亭以朝夕奉亲之欢或时吟哦其间舒写怀抱盖其平日所养者深所见者定故遇事之繁自不能扰也初君解材北上待诏公亦暂还南都俄以痰疾遂终于家君于途闻讣号痛欲绝即日易轻角可径归居丧三年哀毁逾礼服除改瑞州越数月继母吴氏卒再归居丧又三年改抚州时抚巳有判佐郡事君则增设专理粮储寻有例凡诸司之职悉罢增设所司乃复起君铨部改选或因劝曰君补任数月则满九载当进秩大夫金绯之荣将自兹始矣盍遄往勿疑也君曰吾以书生三佐大郡叨禄巳深若更觊觎分外岂知止之道且一子呱呱在褓万一得远郡谁其抚之遂中途引疾纳其公移于官以归时正德丁卯之九月也君既归则置别业于先世墓侧以便祭扫时四川参政吴公彦华方以权奸所陷虎职家居买田业适与君邻每聚谈农桑外各不及他事逾年权奸者伏诛吴公复起任浙江布政时谓公道既明将次第及君不谓一疾弗起竟以辛未六月终年五十有九君平生人易直无钩距造文亦明快醇雅尝叹近日文人自以生长南服历官内翰乃故艰辞以眩世使人三读犹不能以句一时好名少年翕然宗之然徐详其意皆俚俗较利与害之说于世教何补哉某不敢效也识者以君知言 

　　○承直郎江西饶州府通判龙冈黄公尚质墓志 铭（澹园集） 

　　澹园集 
