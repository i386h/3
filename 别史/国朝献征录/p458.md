<!-- { "loadSidebar": true } -->
　　万历戊戌河决单之黄堌运道告堙诏举才臣临视咸言上党刘公即家拜工部左侍郎兼都察院右佥都御史并河漕之政总焉公以某年八月莅淮行河所决请浚赵渠故道明年己亥告成诏晋公工部尚书兼右副都御史任一子官明年庚子渠邵伯之湖明年辛丑议开泇河公病卒于济公讳东星字子明别号晋川山西沁水人也世居邑之坪上称为德门曾祖讳文住大父讳得保赠吏部侍郎太公讳宾封吏部侍郎母牛淑人公生而颕□□闻善□封公奇之年十四补弟子员试尝居右嘉靖辛酉举山西省试第三隆庆戊辰第进士改翰林院庶吉士读书内馆故余等与同舍也庚午授兵科给事中寻转礼左所条奏边务国储及厘剔奸蠹诸疏号为老成有识其时新郑复相宵人附丽政多失平公将露章弹之或泄其语相惧因请大汰言官所睚眦举网之公得谪蒲城丞居谏省数月尔久之徙知卢氏公虽以内吏左迁然其为令若丞躬行节爱未尝传舍其民所至奖荐儒生多成名士二邑皆歌舞之万历改元召为刑部主事署中有所比谳不当其辜他郎毋敢难也公独力白其冤司寇则目摄公狱有左验何据而出公仰视曰虽有左验情实未明亦何据而当之死司寇起谢罢郎竟传爰书磔死巳而事白司寇及他郎皆奉谯旨镌官而公名大起矣丁丑以户部员外郎出为河南佥事己卯转陕西参议以学行推浙江提学副使浙士富于经术前使峻为绳削以奉时政口语哓哓公一以行谊为先而评隲艺文秉衡上下未尝有所克核私书请谒则屏不视士服其公壬午升山东参政转漕中都巳而丁内艰服阕补河南旋进山东按察使备兵易州历湖广左右布政使壬辰拜都察院右佥都御史巡抚保定地方其时倭寇朝鲜王师出讨宿重兵于天津羽书狎至岁又大侵公外画东征便宜内理荒政条上改折蠲停差次及请临德漕粟数十万斛立法平籴官不失直而民赡给是岁也西辅饥而不害博陵盗起聚且千人吏请发虎符诛公曰此潢地弄兵可尺檄下尔歼其魁若干余贳不问乃皆解散癸巳转左副都御史入理院事寻迁吏部右侍郎以清正廉平佐天官台长政本肃然会阅边论功大父以下得赐今爵而封公年八十□一从养长安公请送归许焉闻命而卒于邸朝□□之祭将□治葬久之有河事乃召起公故事河□□两府漕人臣居淮主发运河大臣居济主疏渠□□大役两不相□几废成功朝议合之便乃总属公□□□□□吏咸受节制公既循行河堤相度便利以为□□□塞其治在标河流横决其治在本两利□□□□□是议开赵渠赵渠者起商虞以下至于彭城元时贾鲁□故道也行可二百余年至嘉靖末北徙潘大司空尝议开之计费四百万遂止及河决□□稍荡成渠惟曲里铺至三仙台四十里□□如□公因而镌焉又起三仙台属之小浮桥开支渠若□里又浚漕渠自徐□至宿凡若干里通费可十万□部吏民若□□□邵伯界首二湖杨之巨浸游波□□风则善溺渠成行旅宴然初议二十万比成费可三万泇口河者在滕峄之间受沂沭下流南通淮□渎河一奇道世隆庆以来数遣近臣行视莫或决□□大司空尝鉴韩庄中作而罢至是公遂成之初□百二十万费且七万有渠形矣而会河决宋中故□填不可舟众谓泇口若成明年新运可毋乞灵河□而公不起矣方公疾□督漕御史过济视诸榻前公子泣拜而请辄为具疏巳而公疏亦上累诏不允则从床箦治书经理河事叹曰吾所谓鞠躬尽瘁死而后巳耶嗟嗟伤哉公为人癯而徤骨风神莹朗目光烱然警敏多才遇事风生而能持重不轻发谈说纚纚不为畔岸而中甚劲特有所不可万夫莫能挠也历官三十余年以俭素自持法服之余布衣芒屩以居食常脱粟家人化之岁尝大饥籴粟以赈屣履田间时从野老泥饮盂羹豆饭皆为尽欢足迹希至公府有冤无告则为白之一日憩于道周有挽辂而覆者号曷助予公即臂而出诸淖路人惊曰何物贩夫至使天卿夹毂起河漕日方憩于门二骑士奉檄至谓其田父也揖曰为通主君公诺而入使出召之骑士惊大请罪公笑曰无伤也若固不识乃公其朴不自贵如此在济上时临清税使虐而激变蹀血署门公闻立遣一将奉檄往抚定之而亟以状闻用公计划东方以宁或□济清相去且数百里有两台在可毋烦公公曰不然大臣出疆惟利社稷是以安有秉钺方州而河漕襟带之区视若秦越职守谓何其年燕赵齐梁灾流徙满道公出秩金为倡下记所部各以多少设粥餔饿者所活甚众又下郡邑诸城旦徒惟盗窃不免其它尽令浚河得以轻重相准弛其什五六既颇省召募徒得早脱所生全亦无算凡公所为福利于民多此类也公既修无生之学以出世为宗平居训迪子弟惟理道检相为先不及荣利闻海内名硕不远千里遣之从游后当任子怜弟孙孤幼欲以官之公子惟然惟命退无二辞及公卒交游赙送一无所受曰先人命也斯以知其内训矣公生嘉靖戊戌正月二十二日卒万历辛丑九月十九日得年六十有四总公平生廉而不激惠而不昵崇简易之理而不择便剏鸿巨之烈而不雄成虚心正已奉公矢节凛然古贞臣风焉病而咏曰人能常□净万物悉归依此其学术所由矣公驻节济宁与予里近各操一舟相访遇诸巨泽之湖异乎平生所熏习也慨然谓余古人朝闻夕死者何物吾与若冉冉老矣于死生夜旦之常犹未了了不罔生乎余河汉其言未尝不茫然自失也公且死谓家人避无怛化吾归矣公归安处以其所归覆其所闻其必不为罔生也盖汉初未有佛教而曹相国汲内史以黄老清净之学施于当世其理若悬符者吾以是谓公焉 

　　◆采木 

　　工部右侍郎刘丙传 
　　左副都御史李公宪卿传 
　　右佥都御史史仲成传 

　　○工部右侍郎刘丙传 

　　工部右侍郎刘丙传 【 采木】 

　　丙字文涣江西安福县人成化丁未进士改翰林院庶吉士授监察御史迁福建按察司提学副使以忧去服阕调四川升贵州按察使福建右布政使四川左布政使进右副都御史督采大木擢工部右侍郎兼右佥都御史巡抚湖广丙操履清介喜于有为政尚严厉无所纵贷虽颇取怨而法令修举士民畏之及膺采木之任亲入山谷冒岚瘴遂致疾卒讣闻赠工部尚书谥恭襄赐祭葬如例 

　　○左副都御史李公宪卿传 

　　左副都御史李公宪卿传 【 采木】 

　　李宪卿字廉甫昆山人嘉靖戊戌进士选南京吏部验封司主事历郎中升江西布政司左参议江右田上不相悬而税入多寡殊绝宪卿承巡抚檄为法均派折衷最为简易巳升山东按察司副使兵备临清会施尚诏反河南至五河兵败散独与数骑走冠县擒获之瓯宁李尚书默自吏部罢还沿途有司供帐颇懈比至临清独劳送礼有加李尚书深喜过望逾年会召还即日荐升湖广参政未几升河南按察使甫四月擢右佥都御史巡抚湖广奏水灾乞蠲贷亲行鄂渚云梦间拊循其民东南用兵御日本军府檄至调保靖容美桑植寮镇溪大剌土兵征剿所过牢廪无缺宪卿因奏土司各有分守兵不可多调且徒烦供饷无益其后土兵悉召归不复调是时奉天殿灾命大臣开府江陵总督湖广川贵采办大木工部侍郎刘伯跃以忧去　上特旨升宪卿左副都御史代其任先是　天子稽制建九庙而西苑神仙长年之殿及珍台间馆岁有兴造颇竭□荆之材乃行巴庸□道转荆岳至东西川往来督责□之荒裔中于是万山之木稍出然帝紫素宫旧制瓌玮于水乐金柱围长终不能合宪卿奏言臣督率郎中张国□李佑副使张正和卢孝达各该守巡参政游震得□使周镐佥事于锦先后深入永顺卯桐椶梭江参政徐霈佥事崔都入容美副使黄宗器入施州金峝参政靳学颜入永宁迤东兰州儒溪副使刘斯洁入黎州天全建昌董策入乌蒙参议缪文龙入播州贞州酉阳佥事吴仲礼入永宁迤西落洪班鸠井镇雄程嗣功入龙州参政张定入铜仁省溪参议王重光入赤水猴峝佥事顾柄入思南潮底汪集入永宁顺崖而湖广巡抚右佥都御史赵炳然巡按御史吴百朋各先后亲历荆岳辰常四川巡抚右副都御史黄光升历序马重夔巡按御史郭民敬历卬雅贵州巡抚右副都御史高翀历思石镇黎巡按御史朱贤历永宁赤水臣自趋涪州六月上泸叙至守督会处而巨材所生必于深林穷壑崇冈绝箐人迹不到之地经数百年而后至合抱昔尚书宋礼及近时尚书樊继祖侍郎潘鉴采得逾寻丈者数株而巳今三省见揉者视前亦巳超绝第所派长巨非常围圆难合臣奉命初恐摉索未徧今则深入穷摉知不可得大望敕下该部计议量才取用庶臣等得专心采办而大工早集矣　上允其奏命求其次者其后木亦益出□江淮至京师簰筏相接而　天子犹以　皇祖时殿灾后十年始成今未六七载欲待巨材故殿建犹未有期乃西工骤兴漕下之木多取以为用三省之民暴露三年无有休息大臣以为言　天子亦自怜之手谕大臣曰殿材果难须设子孙能守即苇亦可久于是将作大匠颇能规削胶附称　上意而见材度巳足用宪卿恳乞兴工罢采以休荆蜀民词旨甚哀而工部大臣力任其事　天子从之遂考卜兴工其后漕数比先所下多有奇羡凡得木一万一千二百八十章宪卿上最推功于三巡抚下至小官莫不录其劳今不载独载其所奏两司涉历采取之地曰四川守巡督儒溪之木播州之木建昌天全之木镇雄乌蒙之木龙州兰州之木湖广督容美之木施州之木永顺卯峝之木靖州之木及督行湖南购木于九嶷荆南购木于陜西阶州武昌汉阳黄州购木于施州永顺贵州则于赤水猴峝思南潮底永宁顺崖其南出云金沙江云大抵荆楚虽广山木少采且险远必俟雨水而出而施州石坡乱滩迂回千里贵阳穷险山岭深峭由川辰大河以达城陵矶蜀山悬隔千里排岩批谷滩急漩险经时历月始达会河而吏民冒犯瘴毒林木蒙笼与虺蛇虎豹错行万人邪许摧轧崩崪鸟兽哀鸣震天趿地盖出入百蛮之中穷南纪之地其艰如此故附着之俾后有考焉昔称雍州南山檀柘而天水陇西多材木故丛台阿房建章朝阳之作皆因其所有金源氏营汴新宫采青峰山巨木犹以为汉唐之所不能致宪卿乃获之山童木遁之时发天地之藏助成　国家亿万年之丕图其勤至矣是岁辛酉冬征还内台明年大计天下官巳而病作请告病益侵乞还乡　天子许之至东平卒宪卿为人美姿容谈论有章自少衣服鲜好及贵益称其志至京师分宜迎谓之曰公不独才望逾人即丰采亦足羽仪朝端矣所居官廉洁不苛故采督二年地穷边裔而民夷不惊以是为难 

　　○右佥都御史史仲成传 

　　右佥都御史史仲成传 【 采木】 

　　都察院右佥都御史史仲成庆阳府安化县人洪武中以国子生擢监察御史奏请封禅不报后升山东按察司佥事寻改桂林府同知永乐元年升佥都御史力言黥剌之人虽材且贤不可复用　上是之四年命率山西军民采木于五台山仲成不饬履行不恤人劳督责棰楚军民苦之时有管军百户亦被棰楚　上闻之曰旧制军官有罪非奏不得擅问仲成不知恤此岂知恤军民哉召还将正其罪比至中风暴卒时永乐十一年三月 

　　◆捕盗 

　　都察院右副都御史贾公谅传（实录） 
　　中宪大夫都察院左佥都御史高公明神道碑（何乔新） 

　　○都察院右副都御史贾公谅传（实录） 

　　都察院右副都御史贾公谅传 【 巡视】 

　　实录 
