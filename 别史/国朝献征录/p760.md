<!-- { "loadSidebar": true } -->
　　子冲姓于氏名瑱字子充后更名达因字子冲其先□登人也徙家历城邑右族几传至太公溥太公□故温厚而以倜傥好游稍减其产娶秦夫人举壮子前死以史夫人簉室最晚乃得子冲子冲年十二三时魁梧丰下矩步方裾状如耆宿资质殊绝目所暂览无不覆记博士文业名伏一时嘉靖己未故大司空朱公开府东省郎君可大除舍求诸生年相若者与同研席学使孝丰吴公曰吾有两于生皆国士也请置馆下而子冲及予从府中执业矣其时可大年十一岁子冲长二岁予又长子冲二岁皆以总角操函伊吾应和辄能上下千古旁及百家交相得也居三年而别予举南官子冲可大复游任城邸第文声交进相击楫大河登云龙山上忼慨悲歌而予方卒业词馆得子冲所歌诗恍然自失谢不及远矣葢是时子冲巳从其邑李沧溟先生游李先生于当世士少所许可独进子冲与语若将以不朽托之而一时名家如王长公辈亦从李先生所识子冲而奇焉子冲虽诸生名巳噪海内而予乃始操□学声病宜其远也子冲既以万历癸酉举东省都试明年竣试礼部以太公病驰归捷至而太公瞑后三年丁丑乃与可大同对廷试彼时可大声名亦烨然父卿间矣会有诏选吉士众谓二君者即不事射覆可知也然皆不被选而子冲与同时名士沈箕仲屠长卿辈相倡和歌诗名满阙下即沈屠诸君子亦无不避席揖子冲者子冲以射策高等选泽州知州泽州河东支郡不隶大府而得自治其属如大府二千石职也子冲自诸生时浮湛闾里习知民事一旦试郡精核文法洞察情伪所兴建便宜厘革弊蠧皆老吏所不能戚惠流通上下怀服治行第一居五年召入兵部员外郎会上相阅山陵行出仓猝主者虑不能办以子冲材任烦剧拜山西佥事备兵昌平入曹未满岁出方面故事未有也昌平陵下小镇戍士不满数千二三奉邑故皆赤壤无可供亿车驾三岁中四出千乘万骑纷屯原野而子冲无困苦色予时从在豹尾中每过子冲邸酒从容达夜终不闻吏士前白事也而驰道钩陈扫除供张从官羣臣即次如归无不出子冲所者其能以整暇任重如此时羽林七校及渔阳上谷中山将□夹道营惟子冲所练彀骑锦鞴未具剑旌斾悠悠甲于诸营从官咸指目问之交称兵使者材也子冲□重将军董将军者名一元兄弟更大将精骑射有才畧而子冲亦能驰骏马挽强命中居闲辄相与□地营垒羣材官徤儿角射殿最赏罚以常或□猎平原血悬麋免炽火草间酌大白而啖之歌而相乐也诸材官徤儿亦皆相习以射戏不数年昌平得教士数千有古幽并年少风矣大司马知子冲材可任冲边请以山西按察副使备兵蓟州蓟州者古渔阳塞也地居左辅当虏所入道备兵使者往往即拜开府故以属子冲云子冲至而董将军亦从上谷移屯北平塞下与子冲同事相得益欢稍稍取戚将军所建后所废坠者一切补苴规恢军声大振而会董将军忌者所中解印罢去以张将军来代张将军者上谷人亦尝与子冲同守昌平一日驰而失鞚堕子冲笑顾从骑前掖将军也射又负子冲所因内愧恨之至而与子冲相左中丞台有所欲护子冲竟置之法中丞亦恨子冲张将军出故政府门下心知中丞指而力能中之政府主爵弗能难也迁以河南参政曰极知其才望特少抑之耳子冲在北边久雅欲有所建树及徙内地官虽少进实无所施固不能无郁邑去之明年值万寿圣节奉皮璧入贺因以母病请急罢归归之明年朔方军变东西用兵台谏争荐子冲从告中召起补今官然不遂用之行间而以旁道亦非其好也念欲上疏谢不出予驰书劝之曰国方有难不得以亲解遂趣装而西行至河内辄病痤疽瘤数日渡河又没其所乘善马心甚恶之西至兴平疽大发卧故人李公舍使使上书未报而子冲卒嗟夫以子冲之才无论位遇乃所就若此惜哉子冲人沉雄跌宕器识绝人规画事机皆有大略不龌龊之筭其才纵横险易无所不宜而不能浮文小礼以适人耳目平生尤慕侠节即邑里少年鬪鸡蹋鞠鸣瑟跕屣之娱亦无不与其间而不能与俗士俯仰雅以文章自命睥睨千古客谈艺文其侧辄白眼仰天弗闻也平生所心服者惟其师李先生□人而巳其文觚规意象本诸李而不纯用其体稍按事实更平易歌诗沉雄淡雅即未至李而能不失其法要其所巳得业足称雄一世而著述未广少所流传可恨也子冲同邑所善即□□与王子利子长者故太仆少卿鲸也长于子冲而属甚卑子利则同舍生此两君名声韫藉卓然不羣皆子冲所厚善而子长与予同年游亦甚欢故□与摭其行事纪之云子冲卒数月可大以大官丞上书适居田里过而哭子冲与予别去子冲生嘉靖丁未卒万历壬辰得年四十六岁 

　　○陜西布政使司左参政赵公云翔墓碑 

　　公赵氏讳云翔字符举寿峰其别号也自上世平阴人代有隐德父讳廷宝累赠陕西按察副使母苏氏累封太恭人凡有四子而公长公生而迥秀不羣绩学工文号儁士隆庆丁卯举山东省试明年戊辰第进士授文安知县视事踰年察能调迁安威惠流闻课最左辅召入户部主事司搉浒墅监兑湖湘皆以贤闻复改兵部历武选职方郎中赞襄区画事有成法大司马倚重焉擢拜陜西按察副使兵备榆林治饷理戎军声大振三年秩满晋本省左参政备兵如故以太夫人年高疏求归养抚台梅公固留不可会丙戌大计言路有忌公者临期窜入其名有诏赐罢而公巳解组归矣制府郜公闻之大愤曰以赵君之贤中考功何等法也疏讼其冤诏下按台核状未报而朔方兵起诸大夫将以边才荐而公病困遂不起矣公人魁山豁达丰下甚髯举止阔大不小文雅善谈说捧觞挥麈杂以谐谑终夜不休有味平其言之也论事当成败与边圉大计咸如烛照事无难易迎刃而解人所蹙额一笑有余其在文安筑堤障水民不灾严备察奸寇窃远迹邑多中贵操纵失宜举能梗化公一切解去边幅接以恩礼而法纪明肃无所假贷中贵感且畏之无敢以私干者迁安地近制府在辽蓟之中征发送迎急如星火而公从容办治如取如携民弗闻也时奉檄行视塞上利病及将吏功罪核报如法奸慝无隐而未尝冯怙作威有所侵冤故上下信焉其在上郡套虏挟边尉以请愿得受赐如代云中边尉无以难也公闻状驰诣塞外召诸酋长谕以威德使奉初约酋长噤不敢对受职如故一军壮之其居家庭孝友婣睦门庭蔼然田产赀财若无常主三弟居积温厚几与公等其处乡曲降颜折节不作贵态故人父老握手道旧欢如平生人亦忘其贵也夫其韫藉识畧风采行谊卓然一代之英而不究其施且以中寿没焉天道谓何耶平阴岱西奥邑山川完密风俗淳美二三大夫皆以名德着闻而位不大显咸谓蓄极而发所锺必厚故吾于公有深望焉乃亦若此止焉何耶 

　　◆参议 

　　陜西布政使司右参议李公柰墓表 
　　陜西布政司左参议王先生徽墓表（李东阳） 
　　陜西布政使司右参议王公徽墓志铭（储巏） 
　　陜西布政司参议贺公钦传 
　　陜西参议戴公恩墓志铭（孙承恩） 
　　陕西布政使司左参议卢君襄墓表（文征明） 
　　陜西参议潘君高墓志铭（徐阶） 

　　○陜西布政使司右参议李公柰墓表 

