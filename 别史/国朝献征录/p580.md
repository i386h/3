<!-- { "loadSidebar": true } -->
　　支湖胡公讳铎字时振余姚人家支湖之东门学者遂以支湖先生称之公五岁即能口诵父训自成童至弱冠进学不懈长而博及羣书弘治戊午以易发解乙丑举进士改翰林院庶吉士日与汝南甘泉小野三公相切磋读中秘书日益宏肆大学士西涯李公木斋谢公深器重之正德戊辰授刑科给事中随使陜右奉敕纪验军功核实兵事边境以肃旋京师与虏遇于山崩城者三月卒解虏围在谏垣献纳千反笃实不欺逆瑾伪例以余姚人不得京官出河东运副时盐利不兴至者多以罪罢去公励清操激颓风宿弊顿除盐利之入视旧加倍巡盐御史课其绩以最闻瑾败复给事中去任之日河东商民咸焚香注水以颂德绘生像祀之及过韩庄陡与流贼遇人人自危以必死公独晏然不惧俄而大风拔木扬沙蔽天咫尺不辨遂与贼相左竟得免于难未至京道擢福建佥宪分巡建宁奖儒雅雪冤狱取韦斋环溪精舍故址而新之巡按御史疏其卓异之政廿条以闻三载考绩擢本省提学副使定科条正风俗不轻于校士亦不滥于选士于诸士子均有恩义或有蒙无妄之难者必直其冤亦不显言之士心翕然丕变人皆称之胡道学云嘉靖壬午升湖广左参政湖藩数多盗公计擒渠魁而地方获静二年闻母黄淑人殁公徒跣奔丧哀毁逾制坐卧小楼三年足迹不入城市官府服除补任河南寻转湖广右布政使十年转云南左布政使所至皆有声闻十二年升顺天府尹以　皇太子推恩得封赠三代及其祖父子圤荫国子生十三年甲午乡试提调官以进御试题迟误改南京太仆寺卿督理马政公署在滁阳地僻事简公优游职业闭门著述有支湖集二十卷及典学说约异学辨天文地理律吕医卜诸书各有辩正十五年七月十日以寝疾卒讣闻　天子哀之遣官谕祭赐葬于本都南山之弯 

　　△南京太仆寺卿田公濡墓表（于慎行） 

　　于慎行 
　　南畹田公者讳濡生字少东郡聊城人也其先葢□之诸田高祖子实当洪武初籍郡之东北传三世得司训公寿累赠太仆寺卿更曰赠公赠公先娶于吕生四子再娶于朱生二子其次即公赠公以经学传世子泽永平博士漳河东转运判官而公最少有过人才赠公奇之拊而泣曰必贵吾不见也赠公既没而公博极羣书文辞日着嘉靖戊子举山东省试己丑第进士授行人　皇帝分祀四郊遣告东藩诸王又葬徽王于钧诸藩以故事赠遗皆谢不受□展报命阙下擢工科给事中于是公称曰今世惟蠧谏可以行志幸得列在赤墀与论议敢容容无以报国故其居谏垣最号敢言无顾避受命监修都城有中官督工虐索军士至毙公劾其罪死中官反中公下吏巳而　上悟乃释之甲午迁礼科右给事中监视九庙工程时武定侯勋吏部尚书鋐督工数以事相左此两人并　上所宠贵而勋势尤盛公疏其罪以闻言勋欺罔作威福而鋐忿争伤国体请并罢之上下诏□让二臣令恊和康工毋得有负委任而饬巡视科道用心□□以称任使一时□□□□□□进监视者秩公上疏力辞赉金币劳焉进刑科□□事中会昌国公鹤龄兄弟有罪　上欲中以大法而念　昭圣在上难于自内出欲得台谏一疏乃决省臣知　上意者趣公具劾公于众中大言曰张氏之罪天下以可杀　太后在上天下以未可杀吾惧不能回　上意以安　太后而欲以杀遗我耶趣者乃不敢言公在省六年言得失书数十上皆切中事理不依阿都官审决公主议平反可六十人丁酉擢南京太仆寺少卿明年明堂礼成加赠考妣如秩癸卯晋本寺卿马政之敝也南畿苦赋北畿苦养公请以额马赋十之三其七以金代而输之北寺即有军兴以便宜召买使两畿民力有所苏息　上嘉其议行之后二十余年山东河南相踵以请迄今数省民不困而冏寺有余藏常弛以给边其议葢自公发之方是时公以名谏列九卿位且益进年未服官也一旦以小疾乞罢赐告归里无何疾愈部使荐至十余疏终不求出年七十余荐者乃止然其居田不忘朝廷每正旦大节必焚香北向拜祝闻一善政下即色喜即闻边报灾异辄终日蹙容隆庆戊辰册立东宫进爵一阶公人眉宇疏秀丰神儁朗庄慎好礼进止步趋皆有尺寸家居垂三十年闭门却□□绝交游郡邑长吏不通请谒其清介绝俗视世之混浊若将凂焉然练识世故擘画事理不恢迂是非确固无所回挠天性孝友未仕而孤后历华要每念禄养不逮辄于邑哽咽二亲忌辰斋素奠献年且八十不能拜起命子摄之扶立其旁犹啜然泣下其事五兄二姊敬礼如一子孙宗族恂恂雅饬与人无竞性好整恪尤修家政内外肃然不闻人声宫室垣屋极严洁而无雕镂文绣之饰读书自少至老未尝释卷于兵农医卜百家之言无不掎跖论理赡给口如悬河而中有指趣无汗漫语常诲人曰世之君子聪明才辩者不少所贵闻道耳其梗槩如此垂老自行葬地种栢起祠望之而歌其于死生之际犹夜旦也于生曰往读刘劭人物志品十有二流清节家第一常庶几见其人今观南畹先生不求仕进不希名声修身砥行没世而不改其节此何人哉至乃诵习百家核识世故文而不缋觚而不坚又所谓经世理物之才而不究其用世多惜之然其所树立亦足暴于天下而永有闻矣 

　　△南京太仆寺卿周公复俊墓志（于慎行） 

　　于慎行 
　　卜子曰今世论士人操行率取崎崛名高举羣趣之至履方尚实之士诎而不称其谈秇文以激越幼眇盛相夸诩而沈深容裔本原六籍者亦弗贵也舍轨迹而冯虚偭规矩而错巧谓世道何顾安得先民之典刑而风之顷读张文学所状周太仆公则俛仰而叹曰嗟夫士之操行与秇文榘彟不在是耶世胡莫之述也葢公没而家中落至孙玄暐既贵乃克营其墓石故予得悉公之文行而之志曰公讳复俊字子吁馆于木人泾之旁尝自号木泾子自宋南渡以来世居昆山之涂松土里里有鼎姓三亦谓之三家市周其一也国初有讳胜十者于公六代祖传高祖道祥曾祖毅并隐不仕祖元学以德谊称考讳在举乡进士授养利州知州辞疾不就皆以公贵赠通奉大夫云南左布政使妣皆夫人初养利公兄弟六人而巳最少出而室于吴诸兄析产斥不与分曰当受诸吴吴亦不与分也曰当受诸周养利公皆让不言而食贫治经奋曰丈夫堕地顾自树何如耳安问周与吴巳而名果成偕计长安从日者卜卜曰君法故不当贵有子乃贵耳而吴太夫人梦龙翔于庭是夕公生相与异之公生而器度纯雅风仪韶□□冠从诸生游试辄首与方伯顾公梦圭太史王公同祖齐名号昆山三儶嘉靖乙酉南直省试中式举壬辰会试第七明年授工部主事奉命采青滇南寻进员外郎庀材潞渚辟四门于苑贾人输木各从其方鱼贯而入无所留难欢声大噪再进郎中综事鸠工具有规程司空倚重焉东宫出阁诏选郎官侍从公名在牍或赂而更公不愠也以望擢四川按察司副使提督学校申布功令独持风纪贵要私请亦皆不行以刻核见中太夫人春秋高矣谢病归侍五年不出内艰服除以故官改补云南备兵鹿沧獠夷叛西洱海中遮略三郡吏不能制公与邻道谋画诱致别种取獠自効西洱遂平抚台上公功最相臣子用事衔其无贿也赏格不行稍迁本省左参政寻升四川按察使右布政使仍转云南左布政使考核吏治无所阿邑有岳牧体故事方伯久次不满而迁迁即开府公三年奏绩受策书矣而以入觐闻命迁南京太仆寺卿例改别使入觐两台弗许公不得巳北上一日道中雨雪先止候馆有御史某继至别宿民舍心固不快故以好谒公语次言孤远之臣中朝无援浮沈滇蜀数年仅从量擢又困□□御史□人也幸其无当遂劾公入觐非法公默不置辨亟上疏乞休诏与致仕　穆庙登极乃进今阶士论惜焉状称公人仪观简重言笑有常在官三十年贞介严明终始一节监司所积赎锾举付诸守藏未尝私取滇南宝货出纳一无所染有土酋嗣官者旁支殷富以贿夺适公独以法正之适感公恩因里人博士某以金瓶异宝寿直可万缗公正色却之亦不语人博士归里人诵说乃知其事今举世浮慕清修至谭杨太尉却金皆谓固然无足异者综其实不尔如公趣操亦大难矣天性孝友内行纯备太夫人性严时有不悦即长跪请谢色解乃起迎养入蜀每至险道辄步行夹毂扶掖而进即得平地乃敢登车少时嗜酒尝有酒过太夫人力诫之自□终身止饮曰吾法陶士行兄伯伉直使酒公能曲顺之及与分产以腴田让兄自取其瘠瘠田大穰复分其入至其敦睦羣从奉事寡姊恩礼笃至人所称尤不可胜纪云里居杜门扫轨不修请谒凝尘晏然一如寒素故蜀中诸生有宦于吴者屣履及门方出一见亦不使里人知也其学渊源经艺而称说程朱之言于子史羣籍多所涉猎尤嗜左马屈宋诸家独不喜佛书尝着论辟之少时与从兄子言以声诗相和及至滇中交杨用修太史雅相矜许太史校公集序之公始以使至滇爱其山水图之以归后监司出入滇蜀间几若干岁故所游履歌吟于西南多所著有元史弼违玉峰诗纂东吴名贤记及泾林诗集若干卷行于世别有诗十卷及泾林杂记泾林类记四书解各若干卷藏于家嗟嗟以公所操持韫籍而槩其文与行可谓先民之典刑非耶吴即多庄士材人如公品第宜亦无几而后进慕名少所称说岂其耳目所涉远而不及闻耶抑风会之流各有所趣入而不返也故亟表而传之以世模楷淳风几可复焉 

　　△南京太仆寺卿黄公正色墓志（万士和） 

　　万士和 
