<!-- { "loadSidebar": true } -->
　　呜呼自倭夷三吴患者数年□掠烧刼多所杀伤兵不得休息民不得安居而常熟滨海带湖罹祸尤惨云江钱公以江西参政居忧邑中谓邑宰王公鈇曰寇既得志势必复来公有守土之责而吾父母之邑坟墓亲戚所在忍坐视也乃日与商略备御计练兵饰甲部分调遣事甫就绪而寇猝至城下即与乘捍御悉众急击连弩继发寇乃遁去又明日寇自上湖北下直指让港公谓王公曰此可邀而击也部领民兵抗旌出港转战而前杀伤相当俄而贼大众掩至公麾下鸟兽散众寡不敌公自被数鎗犹手刃三贼遂与王公死焉是乙卯五月二十有四日也事闻　天子震悼赠公光禄卿其子部锦衣百户遣官谕祭于其家呜呼承平日久所在备弛兵兴以来并海州县往往闭城自守或不发一矢而公非有官守□□受命征讨徒以桑梓之故慷慨激□□锋陷阵□以身殉岂不诚义烈也哉公讳泮字呜教别号云江裔出武肃王镠南渡时徙居常熟高祖叔平仕宣德时稽□上事曾祖景仪祖希直父封刑部郎中讳某母宜人褚氏公生而凝重少无童习及长敏利好学文丽则而理弱冠选隶学官里胥以高訾推长乡赋或言学官造士例复其身不在科谪之列公曰往役义也吾何辞昼出应繇暮归读书研经质义不以事废遂举甲午应天乡试乙未举进士筮仕闽之侯官改浙之慈溪召入刑部主事历员外郎郎中出守顺庆升陜西按察司副使进今官未赴以忧归卒年六十有二呜呼伤哉公修政踔绝敏于剸裁试邑侯官拊循道利民安其政展错维勤庶务毕举上官材之奏改慈溪慈溪浙省剧邑靡薄易动公严毅自将而诞章敷化一如侯官擿伏省征兼以慎毖在比部尤称职办有权贵嘱公寘所仇于大辟公曰附势而杀人仁者不也卒谳出之边帅执疑似数人以虏中奸细传致抵死本兵不异公察其非辜特执奏同官谓具狱不宜翻异恐得罪不测公曰知其冤而不白何用法奏上数人者皆得不死公析律详明心存仁恕每多平反如此顺庆僻远郡大而繁公久更民牧谙练法情推其绪余以达于庶政兴学养士专务德化居数年俗以不厚顾城圯且废念欲修复而重于动众乃号召属邑饥民厚直而使之民既得食工亦告成及持节分陜益修兵防饬亭障谨烽燧训农讲武令严政肃虏闻不敢窥塞边庭晏然会汉中饥流莩属路公即以便宜发廪赈之廵抚以军饷非奏不宜妄动公曰陕去京数千里必待奏发民死无遗矣矫诏活民即得罪不恨于是所全活以万计他郡饥民相率盗矿耀兵啸聚抚按欲兵剿除公执不从曰此饥民暂此求活非有他图麦孰则散矣万一猖獗某执其咎若兵兴则绝其自生之路或生他变抚廵因以属公公檄所在官司开仓赈民民所至随地安集勿追求其过仍榜示使麦熟归农麦熟而不解即真盗矣民闻欢曰钱公实生我民民何可负公也咸投刃散去事亦宁抚廵上其事遂有江西之命呜呼公扬历中外余二十年所至効绩往往以身殉道如此及兹死亦其素志敢不欲苟且自恕耳非直邂逅幸功也呜呼烈哉若其家庭孝友之行端居自守之操律身以礼接物以义高情雅致不能尽书其大节如此 

　　○江西布政使司右参政陶公大年墓志铭（陈所蕴） 

　　陈所蕴 
　　公姓陶氏名大年字长卿浙会稽人也会稽之陶由天台徙天台徙自浔阳浔阳著者曰太尉长沙公侃而其先实系出帝尧后盖以国氏或谓虞惠周陶正以官世云会稽祖宗阳公宗阳能望气今陶氏聚族而居曰陶家堰其自择地也五传公高祖松菊公寿六传公曾祖实斋公慥咸以公从祖庄敏公谐贵赠兵部右侍郎公祖葛峯公讲主金溪簿父百湖公师齐以公贵封吉安守封公娶沈恭人实生公公生而颕异十六诸生二十八举于乡明年卒丑射策登第是时贵溪夏文愍公当国文愍父与庄敏同年又习公有声礼□也欲罗致之会选庶常士令门下所善客苏某说曰相君开东阁以延贤人濡足平津邸者户屦常满居恒推毂其意常在子大夫子大夫幸少留意一修剌造门秘书郎直掇之耳且子大夫亦知相君尊人与君家司马故同籍乎公逊辞谢曰家司马幸得徼灵于相君尊人且又长者居其间望履幕下小子幸甚虽然请俟异日客退仰天笑曰男子生而堕地公予以定彼安能陶铸我□既籍名而奏太常何官不可何必秘书郎吾终不能仰人鼻息希遇合自是绝足不及贵溪门贵溪憾之再踰年始授南京兵部主事主事职督武学诸生公条具科指一如督学使者功令月朔十五试骑射制策第其甲乙而赏罚之诸生人人感奋久之迁驾部郎驾部职船马政棹船黄头郎最重繇十年一践更必闾左富厚者充之先是郎欲远嫌怨一切委卫万户若辈招权通赂富厚家多行金钱免贫者顾挂繇籍争告纷然公投袂起曰果尔一卫尉足夫何用驾部郎遂入署戒阍者阖外扉勿得通谒躬自按籍核其资产酌剂而登下之是年践更称平诸军士咸按堵留都故有买马户供三大营骑士用兼隶兵垣及守备巨珰勋贵故事所市马至必以次传阅胥吏辈横索钱不得则驳不中选所领军人复借口马羸弱百计窘之公廉得状则曰我不能使民无出马而不能与众政奏记大司马白罢兵垣守备阅视自驾部一验肥瘠外即给领骑又檄管操把总同阅以杜军人口岁省马户所费若干缗至今着令巳而出守吉安吉安江右剧郡号难治公以廉静镇之大得民和然于法未尝有所纵舍巨盗刘某主奥援暴里中先守莫敢孰何公至则严督贼曹椽竟捕得之复穷治主者名主者某子甲巨室也或谓公是夫百足之虫扶者众矣公不听竟置重典有贵要子倚势睚眦杀人者断其股弃之死者家上变告贵人书求宽假者纷于猬毛公一鞫即首服竟论如法郡中栗然遂用治郡异等迁山东副使视海上师是时山东盗贼纷起青州杨施仁者大猾也鼓众倡乱应者至千人公授方略擒治之解散其党与事闻升俸一级会岛夷犯闽省督府请增宪臣一人廵察海道且推举故所善闲居副使茅某以闻部议宪臣当增不当拟人以请格其人不用用公公至闽寇□□福宁城督府与公约闽地广袤请得画地而守□□请当福宁福宁方在重围中一日夜驰至其地□□□战守具相持累月偞知有备乃引去去而围□□□□邑小城庳几所陷者数矣公复檄闽浙□□□□斩首至七十余级生得夷酋六人贼势大□□□□□易公守漳泉自以其身驻福兴福兴遂□□□□□□也督府既欲委公自解脱遂没公前□□□□□□福兴失守归公罪疏闻有旨夺官一□□□□□□□守川南道是时三殿工兴取材巴蜀使者冠盖旁午民间骚然公设法采办民不烦而事集巳复故官于广西适有泽宫之役公总裁宫所得多知名士录文半出公手人咸脍炙之无何潮寇张琏者倡乱势张甚四省合兵会讨公督狼土兵数十万先诸道至不期月琏授首□闻有白金文绮之赐遂晋江西右参政时三巢诸酋连结闽广羣盗刼龙南声言欲越南贑趣袁州袁州故相枌揄当事者亟欲灭此而后朝食调遣诸道兵犄角公时主饷饷每先时办军即异道至牛酒刍粟无不时给师克有济一举歼焉捷闻赐如前居无何沈恭人之讣至公以不及视含殓擗踊有加即日徒跣归无何朝廷以灾变考察方面官公故所论主盗某子甲业巳脱罪其子且贵京朝官欲甘心公诸势家公所抑不得逞者比而倾公相率飞语闻遂落职报至公曰吾不能亏法以贷其父宜其子之雠予也是时封公尚善饭比部君巳举于乡人有惜公解官者公曰古人一日养不以三公易吾视解参知绂直敝屣耳且修业而息之是在吾子遂一意修甘旨佐封公骈绝口不问户外事郡大夫邑令以读法礼礼公自一再赴后未尝数数越二年封公被疾公昼夜卧起抱持至请以身代竟不起公貌素□然□□□毁瘠与弟河滨公素友爱无间既卜葬□与家有后言谓域兆有偏利益尝公以间两家冀规厚利公曰吾知安吾亲而巳非徼福也即如君言既　□□□者矣卒葬其地闻者韪之公端方正直慎取予□□笑自幼至老恒处于不争之地然人亦不敢干以□故饶酒德燕居则务绝杯酌惟对宾始浮白引满酣畅而能罢不问生产作业亦未尝畜一姬妾与辛太淑人白首相庄无间言子一即比部君允光南京刑部山东凊吏司郎中所著有读史日抄竹屏偶录见□□□□辙私记远记诸书藏于家 

　　◆参议 

　　参议茹太素传（泽州志） 
　　江西布政司左参议赵谧墓□（张元祯） 
　　赠太常少卿江西布政司左参议黄公宏□ 铭（景旸） 
　　江西布政司参议王先生庭墓志铭（陈鎏） 

　　○参议茹太素传（泽州志） 

　　泽州志 
　　茹太素洪武初由举人除监察御史升四川佥事改刑部主事因灾异以五事上言其多至万余字将罪之因察其言可行遂着建言格式累官刑部侍郎都察院都御史以事摘翰林院检讨寻升户部尚书抗直不屈屡濒于罪　太祖悉宥之一日宴便殿赐之酒曰金杯同汝饮白刃不相饶太素叩首曰臣一心思报国不避帝心焦上恻然者久之寻以张易行移事逮降御史出江西参议 

　　○江西布政司左参议赵谧墓□（张元祯） 

　　张元祯 
　　公讳谧字子安号真斋世家泾阳正统甲子乡举第一人景泰辛未进士观政户部寻拜主事南京升员外郎母服阕转兵部未几有江西之擢方公之观政也兵储告乏特勑往督之至则飞章劾少司徒及中贵人专恣罪不少狥及主事徽州积有逋租官严刑莫能征公往谕以礼法民立输无敢后者在江西守法奉公行郡县不惮寒暑险途未尝敢以私谒其行着于居官如此性甚孝友母太安人王氏讣闻号痛几绝庐墓侧淡食草寝者七八载旦夕哭奠哀如初丧然尝有慈乌飞绕其傍不去盗既得其家赀后因感悟悉归之且皆改行焉有司以闻诏旌异之曰员外郎赵谧孝行之门兄弟以父母俱弃图分异公泣止之不能则尽让以赀产巳无分毫取从兄子二人贫贱四十年无室皆得公以有子孙岁荐饥乡多婚葬失时者公竭力济之无虑四五十人封治□墓侧荒冢亦十七八所其行着于家乡如此生永乐十年十月卒成化六年九月寿五十有八祖父仲良乐善好义不妄取予人一钱父秉才赠公官主事强力多智略人敬惮之无敢犯盖公毅然之操流闻中外蔼然之仁充溢家乡生有自习有素非偶然者 

　　○赠太常少卿江西布政司左参议黄公宏□ 铭（景旸） 

　　景旸 
