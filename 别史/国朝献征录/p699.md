<!-- { "loadSidebar": true } -->
　　泰和始州其民之众乱久而后定治之尤难而　国朝初相继之守者得二人焉曰吴侯去疾顾侯光远也二侯皆一时豪士顾氏先世居河南自宋高宗南渡始徙而南居始苏之嘉定元末有知侯之才者辟掾京口及　太祖高皇帝下江南京口首纳款侯预有力其间遂从　高皇帝入金陵监太军仓支纳三年授江西行省理问从征陈友谅督馈运明年平陈氏擢知龙阳州时方甲辰年也招附怀来铲革宿弊民赖以息越二人改知泰和州龙阳老稚至号泣于道不忍侯之去至泰和前州守即吴侯也吴侯以民好讼告于侯侯怃然曰民有冤抑守弗之理民将安诉顷之讼者雨集侯乃自书榜联纸长数丈诲谕谆切民争来观观巳去不讼者十二侯又□凡讼者居谯门上思三日然后得诉思不三日去不讼者过半矣乃择吏纯谨者一人置簿受词讼而勾稽其始末民诚负冤也辄疏理非诚负冤愿悔自止者听不问未两月民不复讼吏亦畏侯精敏无敢舞文以病民境有虎适其时禁民私蓄兵民无所措诉于侯侯草檄告之神□一夕遁去州以大□以丁祖母忧赴　阙陛辞□命留翰林院同议编大明律律成上进复　命监造天下均工图籍巳而还服丧嘉定未几起复授广东行省郎中二人召拜　吴王府副相留京师以他事诖误方逮系间得疾饮水病结胸而卒临卒诗壁间以嘅道其平生有白发归朝之叹闻者悲之侯性澹泊不尚侈靡所居廨宇室无长物惟艺蔬数畦食取充口衣取蔽体而巳至于治民事无巨细必尽其心在广之日□廉吏均转输浚城隍抚驯士马安戢逋逃号令既明而赏罚必信远迩翕然及闻其殁争欲祠立石以颂其德者属有禁不可乃止侯尝从元进士杨仲宏先生学赋诗气豪才赡而律调浑厚尤工七言晚自号蔗境翁诗数卷题曰蔗境吟槀云于乎侯当草昧之初能卓然谂知天命攀附　圣主以自树立可谓壮伟矣而用未臻其极功业不究于当时独其善政在民者民不忘也 

　　◆知县 

　　承事郎都昌令俞先生贞木墓志铭（王璲） 
　　乐平知县张彦方传（忠节录） 
　　知县赠光禄寺少卿邓公颙墓志铭（丘浚） 
　　雨只白吴先生源深传（湛若水） 
　　江西贑州府瑞金县知县赠光禄寺卿东山□公琛传（崔桐） 
　　饶阳县知县仇公相传 
　　文林即知新城县事怀南汤君建衡墓志铭（万士和） 

　　○承事郎都昌令俞先生贞木墓志铭（王璲） 

　　王璲 
　　先生初名祯后更贞木字有立姓俞氏世家于吴高祖讳伯成宋承信郎某处提干官曾祖正国以上舍贡补进士祖讳琰元温州路儒学录学者称石涧先生有易说数十卷行于世父讳仲温平江路医学录先生少聪敏稍长能属文年十五笃志问学欲力追古人而及之既冠未有室人或劝之娶先生以学业未成谢弗听永嘉陈公麟以易经擅声浙东西来寓吴中先生从之游多所开悟后陈公中进士甲科出宰明之慈溪先生复负笈从之卒业时元季四方兵起明濒海郡尤多啸聚之徒先生辞归杜门不出研考程朱氏之说直将上探羲文之秘奥居间十余年视天下荣利泊如也□大明混一区宇先生始以荐者言起家授韶州府乐昌县令秩七品阶承事郎寻丁医录府君忧服阕谒选天官改南康府都昌县令县□有周元公朱文公祠先生下车拜谒覩其室宇颓圯弗称乃捐俸金倡大修治之因以礼教其民翕然从宛化未几政举惠行有古灵先生在仙居之风郡将上其绩于　朝丁母夫人□民到于今惜之先生返乡里以亲族犯法例弗起遂息交绝游屏弃世故间作诗文以陶写性情有集若于卷藏于家先生与人处虽甚和易而中峭利不可犯盖先生以诚确之资尝潜心巳之学故与众殊人方进取先生无营人皆戚戚先生裕如浮沈至于晚节益以清净自娱焉安陆姚侯善来守郡折节下士闻先生名礼致之训其子会乡人有诉曲直者妄以书抵先生初不之知其人延理至秋官先生亦在檄召中事白将旋暴患下痢疾子毓求名医药之弗瘳竟以洪武三十四年七月壬寅卒于京师旅舍年七十有一 

　　○乐平知县张彦方传（忠节录） 

　　忠节录 
　　张彦方江西龙泉人建文初由给事中以便养告改乐平知县靖难兵起勤王诏下彦方纠义起兵一邑响应有武弁沮之彦方大哭曰君父在水火吾可以自缓乎遂率所部抵江口遇靖难游兵执至乐平枭首暴尸谯楼时暑月经旬颜面如玉无一蝇集人谓忠义所感父老窃葬县治之清白堂后 

　　○知县赠光禄寺少卿邓公颙墓志铭（丘浚） 

　　丘浚 
　　括寇起犯广信界信之永丰知县邓公率民丁拒之于其县境高洲接战十数众寡不敌贼所执骂不绝声而死时正统戊辰事闻　朝命赠公光禄寺少卿给布六十端米三十石后又用言者特赐谥恭毅命有司祠于乡郡及所治公讳颙字伯昂韶之乐昌人也乐昌之邓自汉以来着姓累世通显三公登进士第观政户部尝奉命使湖湘劳军士不受私馈时称其廉事竣回授永丰知县县当闽浙之交时邓茂七反于闽叶宗留啸于浙江以西相扇不靖永丰尤切近之公至集丁壮备器械塞蹊径据要害昼夜会僚吏父老讲求所以备御之具者甚悉时亦有所擒获贼自是相戒不敢犯县境公于是修政事课农桑理冤滞招流亡毁淫祠及奏减重税又以其暇日进诸生讲经史习礼容用是民大和洽境内清肃邻境之民咸以不得公歉争赴上司告欲惜公邑人父老亦恐公遂他邑所夺也亦相率留焉江西布政使吴润等三士章荐之不报最后廵抚侍郎杨宁佥都御史张楷交章论荐江西按察佥事命未下而公死矣是时年若干公貌不踰中人而慷慨有志节仡仡然自立不肯诡随于书无所不读而不枝叶浮华之习旁通星命术数之学所言亦或奇中临事明决操守洁白其在永丰藩臬有所难处事虽非公所治亦以檄代理邻藩闻甚名亦或有所借委焉尝莅事建之浦城脱当没入者三十余家又核处州坑治免银课者若干两其人皆报以重赀公皆固拒不受其所卓卓如此类者甚多噫有德而不及大施有才而不克尽用使公得高位膺重任所行当不止此哉虽然与公同时者后公十数年往往致身通显扬历中外其间树功业隆誉望者固多有之然因之而播其恶于众遗秽后世者亦或不能无矣求如公无所愧死得其所流芳史册庙食百祀者盖仅有者也以少贵公之□得多矣公死之日雷雨大作贼大惧置公尸归高洲廵检司署中明日邑人始升归棺殓于邑之城隍庙 

　　○雨只白吴先生源深传（湛若水） 

　　湛若水 
　　雨只白先生姓吴氏增城人其先延陵季子之后自号雨只白先生雨只白者何爱梅雪之洁清以自寓也人皆谓是不浮也哉喷薄污俗而玉雪自清以不沟洫其身故亦谓之曰雨只白先生云有生三十九年言不取苟合行不取苟从目不取苟视少游邑庠诸生或出鄙语则揜耳不听诸生皆笑之尝读书一室有女侍嬉于傍怒曰奴何得侮我即白其夫人出之乃巳及壮由进士尹弋阳凡六载而政成未及满秩用保举迁饶州府同知卒于饶其御史所尝保公者陈公选其人也陈公选者时有直声后来布政广东劾中贵人韦眷毙于道者也先生生而家饶富治弋时折节自律朝夕饭粟一瓢羹一荠择不取适民有馈水土物者谢而不受从者苦之私曰久从官人无益吾不如归先生治弋耻随俗吏役役以簿书期会而古循良自劾始至日与诸生讲学习射而助其不给者宁陋宫室以与民宽力立义仓以廪其无告者十万石挺身摧中贵人之威而息其暴敛裁无经之费以典常曰宁我受责母宁使民受其辜尝从其仆问□之俗因□妇人何髻仆讶曰主官弋六年今问髻诈我也公曰吾殊不觉耳安有民父母窥其子女乎或曰先生何人也其古之遗直欤又曰先生故廉惠人也先生弋阳六年弋阳之民歌之者以百数御史藩臬闻而达之　天子天子例褒之封及其亲其去之饶而民思之比死而民祠焉夫歌之者众则公而浮于下上则其爱也博既去且死而民思而祠焉则其入人也深非其所谓惠欤其卒于饶也太守发箧视之叹曰人不信源深廉今不足于敛嗟乎源深不知古之廉者何如耳伍益之云公尝语从子时慎曰儿谓我何如人夫太匠不斧试大器不小庸凡我之所以此者非吾之所谓上焉者也吾之所谓上焉者而何足以知之飡山饮流抱道而居养高凭虚造物徒世贵不足贱而有余吾不知其不可也先生名会源深其字既卒而食于弋者士祠于奎星楼民祠于县治其在邑之乡贤祠者与崔李参焉 
　　甘泉子论曰余尝观古之贤俊人皆出于神圣之后稷契本帝喾仲尼本弗父何正考父今观公之先世可信也夫以六载不知弋阳之髻卓然有孟嘉之风矣及观其语从子以其志岂功名之流富贵足道耶吾尝谓公吾乡清献□俦然清献以位望之极而公事业不究于高年故往往不见信齿爵于人可少也 

　　○江西贑州府瑞金县知县赠光禄寺卿东山□公琛传（崔桐） 

　　崔桐 
　　范光禄讳琛字廷献号东山宣城人高祖惠任德冀二州同知祖斯福父晟母施氏光禄状貌魁梧双目烱烱性刚直负气不能淟忍事少游郡学有文声宿学老儒多所推重督学御史浮梁戴公少许可得光禄试卷大器之成化丁酉中应天乡荐屡试春官不偶弘治癸丑谒选天官得江西清江令以母忧去服阕改令端金居数月闽广贼作夜半杀门卒攻城突入时瑞民汹汹窜伏左右有强光禄急去者光禄怒发上指挺然由吾去土谁与守吾主平欲丈夫其行而学儿女子以自免于节义谓何遂从民兵数十人迎敌杀贼二十人有奇相持至翌日贼少却薄暮光禄力屈贼所得挟至宋卒舍所问库藏所有光禄不屈詈不绝口贼愤遂遇害时乙丑岁正月二日也守臣上其状天子哀之赠光禄寺少卿赐葬祭命有司立石荫其子国子生光禄家居喜赈恤贫乏闾里所德治清平赋兴学屡白疑狱金俗尚行贿公禁之无敢奸者死之年若干史臣评曰予读武宗实录乙丑之寇临江瑞州新淦永新诸郡被毒多矣而守令非无其人以身狥民者周副使宪范知县二人耳琛小臣也而能相节炳炳可尚也巳使之当涂分阃缓急其可倚若夫菁义之化琛奚负焉而景风之思志士将无所与乎 

　　○饶阳县知县仇公相传 

　　仇相山东淄川人正德八年知饶阳未浃旬即履乡社讯民疾苦核贫富差等登诸籍凡征发按籍而行靡不适均由是复业者李能等百有余户民有讼者两辞造庭任彼此竟其说有可以理谕者委曲言之皆释然间有望庐而返者宪司暨府凡有滞狱必檄相平之讼者侻首击节叹服境内有鼠窃者系逮良久相按之罪抵元恶余皆释之犴无冤囚丁丑岁大饥督民揪荠采藢煎塩易粟且时加赈济全活尤多一日公出途有李姓者数辈赤体丐食下车泣之曰予之不德也命铺户鬻巳廪以衣之间有疫疠死者给板作棺椁命虆梩掩之野无暴骨贫男成立不能自娶量劝民资助彩币多所完聚县南有滹沱鸭河北有滋河发源五台放回山会接唐沙二河二岔口通灌一处频年冲决坏田不知纪极相度其堤宜捍御之害由是息又于堤口上下植柳二万余株根抵播土不崩迄今无虞九载秩蒲去邑人立去思碑于县 

　　○文林即知新城县事怀南汤君建衡墓志铭（万士和） 

　　万士和 
