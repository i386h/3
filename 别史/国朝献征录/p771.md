<!-- { "loadSidebar": true } -->
　　巩昌知府戴公讳浩字彦广默庵其号致仕家居一十有七年进阶亚中大夫十有九年郡大夫饮射读法在宾位者二十有四年熙儿间观礼明伦堂见公岿然如灵光修眉皓首进退甚详又闻公长羣宗时谕以尊祖睦族正伦务学之道一无抗越置义冢义塾生教死瘗暇日登楼啸咏有默庵集和鲤庭吟槀成书或游戏绘事以自适子益阳丞朴连城教谕槚绰有父风皆吾父执友熙以故稔闻于公之没痛切梁坏巳而其孙鳌同举于乡又同举进士号最密今鳌南京刑部郎中擢寻甸知府则公没三十年久矣鳌父则槚也自郡庠贡贰教兴化进主连城封奉直大夫南京刑部员外郎初公以永乐庚子领乡荐试春官不第宣德间拜山东东昌府通判九载用荐擢知广东雷州外艰去服阕改永州朞年丁内艰再改巩昌年几七十上疏得请老既发在道民诣阙借留复之还至潼关会天顺纪元循例致仕可谓终始完洁者在东昌职兼征租淘河之役夙夜劬公有巨商舟覆曲拯殓移文召商属完其赀浚临清闸获宝器缄付邑藏久之一中贵过云故所丧物言验给之人服其廉居雷锄狡翼良缮筑海堤卤不病□□昌者边塞也故刓敝甚公至和民饬武虏无一迹镇岁大侵矫发边储三万余赈饥奏曰请以臣一人之命而活千万人之命优诏原之天亦降霖岁用大熟关山孔道寇刼商贿怕公设机歼之泉布以流所至以恺悌道民东昌秩满民歌曰于别驾公实惠吾侬廉慎忘躬能使年丰及巩昌歼寇余羣商集庭呼曰君侯守边惠政无前我道我行荡荡平平公笑遣之其去雷去永民率攀留有拥舆挥泪者性诚孝始生七日父以税长坐戍营州独母鞠之每兴念二亲两暌辄泣下宦东昌时遣人代戍北迎父南迎母会养课最获赠父如巳官阶承德郎母安人有丧斥浮屠礼纯用朱氏居常谨饬雅重子姓侍侧申申如也与契分者谈至或忘寝既耄不杖烛下可细书望者目地行僊云生以洪武二十四年没以成化十九□享年九十有三 

　　○临洮知府刘公昭墓表（廖庄） 

　　廖庄 
　　公刘氏讳昭字克明约礼居士其别号也其先居□城至曾祖伯元徙今上党大父文益父彦成□□□耀母李氏继牛氏咸有令德公李出也颕敏秀拔七岁从大父乡饮郡庠太守荆山黄公目其资禀不凡曰此儿后必公辅器盍令读书年十五补郡庠生受业于郡博士三湘易先生之门稍长益勤不懈遂淹贯经籍文章沛然溢出葢是时巳崭然见头角矣宣德改元以礼经中山西经魁明年会试京师登进士第观政刑部练达治体大司寇所器重正统辛酉擢给事中于南京封驳章疏一秉至公紏举六卿不避欢要时宦官监仓粮民被其害公即陈言獘用以革皇城门禁颇无畏俾公劾奏严出入自是使人有过位色勃之谨而公之名重两京实自兹始正统戊辰用大臣荐升知临洮曰政临民不急先务则失本末轻重矣故下车之初学宫之颓敝者董工修葺以励人才田野之未辟者令民开恳以重农事郡治旧缺钟鼓二楼公捐俸市材增创之不越月而成民不告劳葢其兴废补遗靡不类此初郡科目累累乏人公莅事以来□加奖劝故自庚午至丙子士领乡荐升者彬彬辈出矣景泰壬申岁大旱郡缺食流亡者众公百方抚绥既设法劝借以赈之复割俸煮粥以济之时滨死而赖以复苏者不可数计属邑民讼不能决者诣公一言折之而不情者往往羞赧自服故刑狱多所平反民以不冤郡有歌之者曰野有饥民惟侯活之我有田畴惟侯辟之古人谨狱惟侯平之有此三惠孰不怀之闻者以实录云公在官七年不赫赫以立威不皎皎以沽名惟砥砺名节勤恤民隐曰吾惟求尽其在我者而巳故其没也环千里之内无间军民皆悼惜之曰安得抚我复在如吾刘公者耶公生洪武丁丑春秋六十 

　　○庆□府知府郝公镒墓碑（王云凤） 

　　王云凤 
　　君讳镒字廷重先世长安人金有讳济贤者河开路总管子孙遂居河间曾祖讳志刚祖讳祥思南府知府有善政考讳璯渭南县丞以君贵赠御史母宋氏赠孺人继母于氏封孺人君幼好学诵习举子业虽贫益励乡人徐佑得举回同学者皆避去君独具币跨驴迎之成化癸卯领顺天府乡荐甲辰登进士第授天长知县民有贷而不偿者诬券伪争于庭君曰吾倦且休矣取其券令画字封而去君阅券字无异诘之曰券字非尔手笔耶诬者愧服民不知种麦公给种教之麦乃大获至今天长有麦以檄理鹾政于仪平心处之无不称便弘治辛亥迁南京云南道监察御史丁宋孺人忧服阕改南京广东道巡视南京诸卫仓场搜奸剔磊人皆惮之奉敕清戎躬阅故牍积岁隐没之弊多所厘正大司马马公尝谓君曰闻君清戎数增于旧而人不冤行将上君积于朝以劝天下之理戎政者矣又命巡视凤阳等郡贪吏有望风解印去者上疏欲起用致仕尚书秦公纮朝论所称壬戌迁庆阳知府庆阳边郡久不治民多穴处不知桑麻君至□革吏胥之奸究征输之弊百事一新且召工陶瓦甓治屋庐教树艺暇则饰公署学校民有杀人报父仇者君据法当赦宪司不从后台议卒是君治诸郡第一正德丙寅年四十有九卒君孝友刚直尚节槩恤故旧渭南公卒于官君归葬一切如礼时思南公二母氏皆在堂曲尽奉养之道事兄抚弟友爱独至登第后尽以祖遗田宅与之同年主事蜀人卢锦与中贵人构隙坐废道远不能归君时尹天长适至南都见之遂与同舟至县僦屋居之遣邑子弟颕秀者从之游择士人女之伉俪在庆阳宗藩若边将以绮帛馈者一无所受君居官二十余年仕至郡守俸禄之外一无所增教子以读书事卒之日贫无以葬时维总制杨公知公深令有司厚赙其丧而归之 

　　○巩昌府知府赠光禄寺卿曹公琥墓表（费宏） 

　　费宏 
　　呜呼是赠光禄寺卿秀山曹公之墓公资禀刚毅志行高洁所谓能自树立不与世浮沉者也当　武宗之世钱宁以嬖孽上国姓权倾一时士大夫畏之如虎无敢正言不讳以发其奸者正德壬申今中丞王岩周公克之御史心嫉宁上疏历数宁罪遂谪岭外驿官无耻者犹以好名诋之虽得罪公议不顾也而公独直前论救谓嬖幸当远忠直当容竟以朋比罪由主事左迁河南府通判宁以谪近命下未一日又改调云南寻甸公怡然就道未尝沮张寻量移黄州未几升广信府同知岁丁丑乃擢巩昌府知府将之任道病还卒于家及宁败今　上绍统前此守正罹害之当褒恤者所司具以名闻于是巡按御史王君仲修列公见斥之故　上悯之加赠公官遣庐州府长吏谕祭其墓公之所负虽不获大用于时然直节正气不物以腐者固可垂之百世而无巳也公讳琥字瑞卿别号秀山姓曹氏巢人其□□讳贵从□高皇帝起兵以功累官至指挥佥事□□讳仪祖讳享知安邑有惠政考讳广虞城学□以善教称妣高氏生子二人其长南安教谕环虎琥即公也公与南安儿时皆颕敏异常少长通经学古文誉日起弘治辛酉与南安同举于乡乙丑登进士第观政户部奉命至辽左犒军归授南京刑部主事丁虞城及继母汪氏之忧终丧改户部主事既外调所在皆以廉勤着闻其在吾信尤拳拳民务是恤便不便当行罢者可专专之不可则恳于当路期必有济时逆濠及镇守中官假进献郡中茶葛诸物符檄旁午濠倚宁虐焰动天人尤莫敢轻忤也公言此非额□□□□以状申台使且将疏诸朝期必寝乃巳豪及中官闻之皆自沮是岁郡乃晏然天旱又率吏民竭诚雩祷大雨如注郡人歌之署事未及一年惠之及民者无算守缺民幸公补之会公入觐有巩昌之命民闻之莫不怅然曰何夺我公而他邪使天假公年才得尽用则其泽且咸于天下矣胡夺之之速邪公生于成化戊戌年仅四十公性孝友养继母如其所生善事南安南安卒柩自闽还公叩关迎候缘道号哭闻者莫不酸楚其学以砥砺名节崇尚忠义本平生甘淡薄务勤苦登第时有司例外馈赆一无所受历官中外逾十载无一□之植一瓦之覆以遗诸孤其卒也赖郡守向公文玺高公之节之经纪丧事乃□葬云呜呼俗之偷也久矣士大夫贪慕荣利以失得患惟势所在争趋之葢灶媚穴窥曾是不耻而反以工巧焉公于波流风靡之中乃能党正击邪甘蹈祸穽岂不诚难哉况挫之而愈励心雅操一初终而征变邪夫一世甚短万世甚长彼偷合苟容者高都浓飨非不足以取快目前然自公视之不啻如秽蜣膻蚁何足重况葢棺论定公议终不可掩焉得如公之死而不朽乎 

　　◆同知 

　　西安府同知朱公光霁墓志铭（李元阳） 

　　○西安府同知朱公光霁墓志铭（李元阳） 

　　李元阳 
　　公讳光霁字克明号方茅先世滦人国初戍籍应天既而移成蒙化遂家焉父恒斋讳某中成化丁未榜进士筮仕留都廷评娶晏氏生公公幼颕敏不与羣儿戏父母异之及恒斋历官贵州宪长适阳明王先生谪居龙场命公与二兄投学得闻良知之说自是知俗学可厌冷然有薄富贵轻势利之想父命母废举子业癸酉领云贵乡荐上南宫弗利嘉靖壬辰授重庆府通判自奉清约催科抚字犁然当于人心谣颂满道声望大起有佥事发银买簪时公视府篆遂持银入白曰通判自幼但知读书未学造簪也佥事且怒且惭而寝抚台善詈人府任以下皆属鞭笞独遇公以礼退谓人曰朱通判非常吏也会有狱变人危之公捕获无遗上官相顾称其能□蜀事有龃龉积岁莫决者皆檄公使治公片言而决以是难狱紊讼皆之重庆矣丙申迁知绵州州多势家私役州民乃其常俗公至悉除之一日有称尚书府家人征州夫栽田者公曰公田乎私田乎其人曰虽私田旧□也公揭律令示之其人不悟而索愈固公呼吏闻狱出罪囚使领曰此数百指可栽田用矣其人曰恐不可公曰吾亦以不可闻者哄然其玩世往□如此故其政直遂不阿累台臣所嘉三年迁西安府同知时有修复河套之役百务填委公酬应各有攸当益监司所喜因使公在边七年之内七度防秋曾无失事织造貂珰擅作威福吏大小望风跪拜公独不屈膝貂珰衔之侦侗其所无隙可中乃巳其治狱明允多所平反长安人拟之包孝肃委署华州朝邑蒲城诸邑所至有惠政关中御史杨公爵不轻许可独致书谢公谓公有益生民公勤劳既倦累乞致仕抚按诸司惜其年劳再三勉留公不告而去飘然长往竟归曰下寻复还蒙化西安太守欲全其官遣吏遥送给由文凭公曰岂有既吐而复噉之理时邸报以陪点佥宪公曰即佥宪宦味只如此耳坚不赴时论高之公人慷慨有大节寡交游惟同郡雷御史觉轩永昌张禺同成都杨修撰升庵大理赵中丞雪屏及予数人乃其所厚善也里居岁久渝绵人如任冶山少参孙丰泉太守皆致礼造庐慕其旧德巡按刘公扁其门曰耆英历官十余年归槖萧然家徒璧立子分田数十始能卒岁然日诵陶诗以自娱乐不知贫之切骨老之将至也庚午七月朔旦谓诸子曰予了上天玄机回造化真意□□际此文明盛世勉修忠孝大业吾无恨矣语讫而逝公生以弘治壬子卒以隆庆庚午 

　　◆知州 

　　干州知州李英传（祥符文献志） 
　　信阳州知州施君文显墓表（邵宝） 
　　汉州知州柴公广传（祥符文献志） 
　　知州吴君懋墓志铭（李元阳） 

　　○干州知州李英传（祥符文献志） 

　　祥符文献志 
