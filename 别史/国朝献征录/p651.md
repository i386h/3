<!-- { "loadSidebar": true } -->
　　嘉靖四年冬十有一月我郡守虗庵陈侯暴疾卒侯讳实字秀卿世广东琼山人曾大父士聪大父荫父昭以侯贵赠监察御史母黄氏封孺人侯童时重厚不好弄十七游邑庠嶷然如老成人属文多切理致二十八举弘治壬戌进士始通朝籍即以疾谒告归寻遭监察公丧服阕未起逆瑾矫诏例勒除名若千年瑾败起南京江西道御史时内臣赵兰以内旨采珠于合浦骚民黩货侯劾罢之寻以母丧去服阕复除广西道辛巳出按应天徽宁诸郡举刺无所遗芜湖有沙滩民业苇利中贵有事其地者夺而有之侯奏还于民嘉靖改元擢知我常州侯至严参见之仪谨文移之式而于前政不擅更张诚待羣吏裕处诸邑政有礼存刑有教寓规远大而不屑近小朞月间上孚下悦称循良者同然一词岁值大侵民率走死无吊廵抚请发内帑银分□不足侯忧之甚检库中羡余得无名钱若干万缗将尽发以益之主者曰此故以供郡吏燕馈诸杂需者也奈何发之侯曰库皆公钱赈饥与燕馈孰轻重缓急即日令籴榖贮之仓或劝分富室侯谢不听曰人各家劝犹敛也如吾心何是冬有年侯大慰悦浙东海道倭人入贡与民交货羣□杀人都指挥以下驱焉而被害者一人伤者若干人事同于朝朝议守者不豫欲置重法　上遣都给事中刘君会廵按御史王君临核之二君以侯法家檄与其事侯言倭来以贡不以寇事出不虞安能豫之虽然官以备名亦不能无罪焉若加重法则过矣至于士卒于主将死不赴救自有常法亦不可加重二君上如侯议　上从之侯既归常病士习之浮靡也欲以正学倡之谓宋山杨先生尝与邹道卿数君子讲明程学于常留寓甚久亲炙私淑故有渊源乃谋建书院于城之西隅以祀山配以道卿而下十人榜曰道南取程伯子送山语也君子谓是举也正而远抑有默寝势家侵地之谋焉其它积弊数事次第搜革或谈及修船累人辄兴叹方图处之而不可作矣呜乎惜哉侯卒之年距其始生才五十一甲子而巳侯自筮仕以来家居日长立朝日少故涵养深久廉静沉邃德与年进而未见其止初侯未来常州陈御史原习过我言侯自经学外尝取古方书及星历地理诸家书时一玩习若有偏悟独解者往往与知者谈之平居无浮言妄动事必有则其将至也前守王参政诞敷言侯精密□恕每以古人自期非教所及吾常民贺近吾门人故参政诲之来自海南兵备言侯平居孝友内外无间言从弟容死遗孤二人哀而育之称犹子长成室有田数百亩岁入取给宾祭日用余悉分诸宗族土官某犯法以数千金丐侯言缓死侯峻拒之接人周浃诚恳听其言论如饮醇酒无不量满遇贱夫无谁何声虽燕昵不狎隐曲不亵至于临财则斩斩焉若将凂之人亦不敢以非礼至者乡人称侯德至拟诸圣贤之徒善人君子不足论也今以三子之言征诸状所称尤信 

　　○安庆府知府林公钟墓□（黄佐） 

　　黄佐 
　　公讳锺字太和姓林□画史殷少师比干之后先世自莆田迁南雄再迁高安迨三水建县遂改隶□世有隐德考高以明易齿冑仕汀郡照磨赠部郎中妣唐氏封太宜人公生于汀署幼颕而恪年十有五补弟子员正德己卯举于乡嘉靖癸未登进士授西安知县以绩最擢南刑部浙江司主事迁南户部广西司员外郎又晋南刑部广西司郎中适北陲有警太宰疏公贤能可任乃转户部陕西司郎中专理三边大同军饷寻奔太宜人丧服阕复补户部云南司郎中戊戌四月出守安庆遇　圣母梓宫祔葬于郢百尔供亿劳瘁成疾庚子九月二十有八日卒于官距其生弘治己酉四月二十有七日享年五十有二公之令西安也界于龙游民素嚣讼鉴前政鲜终清操特立濯栉奸书之秕政歼除姜豪之奸宄士振其德民安其业考绩北上郡人绘其生像北迁之日载道遮留立感思碑江山郑子记之谓其宽而有立严而不虐遇士以礼字民以仁而先持之以廉公明恕以故狱讼平而徭役均租庸减而夫差省他如作粥活饥停征逋述包苴请托不行当道以他邑疑狱难谳者委之往往得白数被旌异略无德色葢实录也其在南曹也主事则动谨道揆不怵祸福故狱经公者咸称无冤副户郎则政尚正大监江浦诸仓凡纳郡县输不赢羡曰足斯巳矣何必厉民及正郎署则以开敏精厉受知于大司寇闻公渊狱有干涉权贵诸司或局蹐不能治者悉以属公无所左右一断以法由是贤声丕显而太宰亦且见知矣及理边饷经画有条裕刍粮节冗费储胥赖以有济起复再至人犹绳其美焉其守安庆也郡当南北之冲百尔繁剧询民利害期与更始综理大纲僚属受事故自处整暇而百废咸植尤笃意人材旌孝节正文体皖城远迩斐然向风当辩治之余建怀宁之学岁己亥六月　圣母祔郢综理精密故梓宫利往而民不告劳廵抚欧阳公铎廵按邢公第上其最绩有白金文绮之赐会廵江之卒恃监司势需索驿传聚殴津吏关市骚动缚数人乃定御史临郡以慢巳诬奏公厚□祔郢大臣　上知其罔废格不行人服其不阿葢公素性叡聪笃行孝友事亲以始终尽礼抚幼弟则人无闻言及膺官守身教大行树之风声必先旌淑在西安新赵清献之祠在安庆表余忠宣之墓其志向可见也当其向用人皆期公大受永年而位终于中大夫年遽止于下寿嗟哉命矣夫 

　　○池州府知府曾公仲魁墓志铭（王慎中） 

　　王慎中 
　　嘉靖七年征天下推官知县在职效着而资及者傍台谏之选殆百人而公名在十人之间比选台谏名在第二方是时治具恢张论议昌行有得人之誉公名冠其前居后者无敢鞅望不满于时以顺德知县征廷授礼科给事中公是也公曾姓名仲魁字斯达以嘉靖癸未进士领邑适岁饥路有殍胔其捄贷之法开廪发粟劝分平粜煮粥和药皆人所能而所出有济饿者饱羸者起则公所独能人有不能及也邑并山海之险宿偷蟠结穴深薮密商旅昼梗民之畜聚不敢在野□荡窟覆巢使民露积田间行者赍重物可以夜出其所法在募精卒除戎器使谨候徼而巳他邑莫不相效之而贼发必得卒伍之勇用以得贼而不以虐民则公所独能他邑莫晓何道致然公又舒阔自信非挟数舞智开阖张歙如世所谓能者亦其开坦恻有以得人之力而尽人之情也民既安富乃画便兴利使可垂久曰县令数更人各有才吾不敢保后人不能易要当与民百年计耳其立社仓建社学所敛散主钥置籍与教之训诵课业仪节具有条式今尚行于邑公于政如此其在言路务在存体开诚不慕孑孑之行尝谓今既未能曲尽孚信以冀感悟则大者周未可言而擿发小故攻讦细隐以卖直声吾甚耻焉惟随事尽力不无补耳其监在京库局东南百物之贡角羽齿革锦绮缯缬粟米茶荈金漆蜃石充备尚方服器食饮好玩颁赐出于三农嫔妇之所主治虞衡林薮之所饬化皆竭人力之良而当主以内寺宫府乖隔民辇输入宫主者求贿无艺贿且半输物公剔刷蠧本芽掎卉折省民贿以万计主者夜怀金千突入谒祈少宽弛公正色曰吾以上闻者若死矣吾贷若死监法终不可弛也其人惭竦跃马去退则涕泣私语曰曾给事贷吾死吾诚谬悖自今不洗手奉公所法非人也始民以役当输官贡皆相恐以破产则广裒敛他户以充贿名泛费公监之所省既多乃议今岁所省泛费既难以却还他户役者免破产足矣而使以贿余家则主者亦不能平也乃征其半入官而行下所司尽罢以后泛费其厘革弊事详整有要此公所谓随事尽力者也方寺人怀金时若遽以闻寺人必得罪其党必且深怒交怨谋所以相挠监法未必行而民未必得省也公能使巳不污人免于罪而事克集则孑孑者何所济焉满考拜礼科左给事中奉诏□往使靖江王府门其王还朝迁嘉兴府知府以母老乞终养　上优许之母丧毕起复池州郡介江而并畿内宾客厨传与夫苞篚以交际畿贵当勉与江南诸大郡齿公悯郡瘠而民不堪一切罢之且自以老谏臣典郡当悉意图民有以报塞义不欲专修文养交自容稍革郡之旧事别置条法使可遵守而畿内诸新贵人颇相指目迂阔而自尊大也会御史陈姓者以廵江岁满檄取纸笔费于池州公曰吾知民太守不知御史胥吏也御史恚曰太守慢我上疏论公吏部持其论而论者方奏事至京师争之益力考功惧拂其意遂罢□以狥之葢公在郡十余月耳臧否之论废置之柄所以驭贤不肖而御史以自快其私吏部以狥人之私使其施于不肖犹害于政况其所论罢者乃贤也呜呼可畏哉公既归深简自重罕与客接堂上绝无人迹宾座尘没寸许子姓岁时起居中堂颔之而巳监司郡邑大夫加礼问慰亦不报焚香读书不求精博聊以陶性问写诗亦不务工而趣致萧雅冲然可诵虽独居一室乡人利病谓画周尽移书其长老知义者使率子弟随分之要于俗化有助所及者小而其风谊远矣三衢程侯泉州雅以韵度自高好贤有礼命驾访公赋诗投赠显相钦慕意属有励表公竟不至郡报谢程侯甚以得也人士由是高程侯而以公荣公素多疾然敛饬庄钦无懈惰之容器宏神裕绝不见暴遽绞切其用意笃厚在人伦风教之间不负于冥冥非貌惇洽而情不至者也宜其见佑于神明故虽多疾而享年不浅以嘉靖戊申七月十七日卒年六十有八方公征给事中某方郎同朝以职业名节相勉犹吾师也其罢归吾巳先罢公既寡与人交凡意所欲言于古人有所尚论或不乐于时事惟以告我又犹友也公少而力学壮而勤行老而加修临没而不乱可谓纯心好善君子矣 

　　○太平府知府吴公一儒行状（施可大） 

　　施可大 
