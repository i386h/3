<!-- { "loadSidebar": true } -->
　　呜呼生才实难而用才亦不易才而不用于才无损其如天下国家何予观渼陂王翁有三叹焉王氏河南人仕高陵遂家不去今有墓在高陵者十二人元末关中兵起有名继祖者携妻子渡渭避匿终南山中入明徙居城内北街古籍安泰里迄今鄠县人而继祖没也犹返葬高陵清明祭扫岁以四人往焉定常规继祖生克诚克诚生敬仁敬仁生琰读书起家大宁长清二县知县琰生铉受高年爵铉生儒由乡举历任巴县祥符县南阳府三学教官儒娶刘氏生四子而翁则长子云讳九思字敬夫居近渼陂因以号生而警敏眉目清秀颜色充和如神仙中人尝自夸居官日当朝人物第一流年十四五随任读书蜀中勤励日犹不足夜以膏灯继父乃杂多士试之每次可居前列恐骄其志又以或私其子故抑末后以成其学巴久乏科至是中者三人而翁亦可决科矣试日回宅更衣母必令童仆守之防其窃取旧文及出乃已父官满携归时年十九虍士咸拱手推让之矣己酉乡试中选而东轩马中锡称之必作天下知名士其叔父福至同试不第乃之整巾服讲仪节徘徊踊跃因其将赴宴始别去任丘邝琚子弟有中者经年羞与见面余姚顾达因其弟遂子濂之中也愤愤不平望望而去虽求见恳切亦不之许是果何者哉庚戌癸丑连不得第学虽有端绪而文未得肯綮至□辰则文学成矣第进士考选庶吉士试题乃端阳赐扇诗翁有谁翦巴江天风吹落之句闻者以必膺首选何也以其似李西涯之作已而名出果然是时西涯当国倡清新流丽之诗软靡腐烂之文士林罔不宗习其体而翁亦随例其中以是知名得授翰林院检讨及李崆峒康对山相继而起厌一时之弊相与讲订考正文非秦汉不以入于目诗非汉魏不以出诸口而唐诗间亦仿效之唐文以下无取焉故其自叙曰崆峒予改诗稿今尚在而文由对山改者尤多然亦不止于予虽何大复王浚川徐昌谷边华泉诸词客亦二子有以成之人之称之者则以叙事似司马子长而不琐屑于言语之末议论似孟子舆而能从容于抑扬之际至其因怀陈致寄景道情则又出入乎风雅骚选之间而振迅于开元天宝之上士夫虽倾心然不免有侧目者矣刘晦庵虽不喜诗然犹爱才而李西涯则直恶其异已蓄怒待时而发将及九年考满例升二级值刘瑾揽权凡在翰林者除状元不动余悉改调部属历练政务翁得吏部主事辍经筵而游省署弃文墨而理簿书居无何由员外升任文选郎中时侵夺吏部之权者不止一瑾虽文书房宦寺亦多请托翁悉拒不听剔滞拔淹进贤退不肖惟凭公论行之向翰林贪吏部会瑾诛诸翰林俱复旧西涯则以旧憾倡言既官至正郎不必复可也言官深恶王纳诲乃并翁劾之堂上堂下一陜而三吏部非瑾党何以得此翁又有忌者唆言遂左迁寿州同知至州佐理州政之余与多士校举业讲古文而吏治清文风盛矣其处同官有如同气若光州守吴节州判于澎姚谟皆敬翁如上官且修城修正阳镇河渠俱有赞画功而州治西滨湖北滨淝水加以夏月淫雨浃旬水势薄城城将坏而民将鱼遂制一文杀一羊一豕投之水中遂得雨止而水落亦奇事也宾馆之东有一园其北屋南向明爽可改作书斋乃于多士中精选范庆等十五人日日诵说经传上下古今兼问闾阎疾苦因以资于治自庚午冬至此仅一年不惟民安之士安之而君亦自安之也忽闻致仕邸报一郡皆惊不知其由久而后有的传乃云南地方闻将复遣钱太监镇守前此有王恕再来天有眼钱宁不去地无皮之谣苦其虐政久矣遂绐言大雾连三朝不见天日以阻其来而朝议将使大臣自陈大臣恐有去位者须屈意求凂司礼监始得保全宣言此不系大臣事乃刘瑾余党去之未尽夫以云南天变而罢寿州州同有何干涉况天变又未尝有耶会盗起不得归父恐其动情也以书教之曰萋菲之谗诗人刺焉流言之兴圣人惧焉此古今所共闻覩也君子求无媿于身心斯巳矣而又何惑焉人固有以一时之绌而成百世之名者其道固有然矣翁得书欣喜拜受出示于人曰谢政事亲吾心所愿但不忍舍州民及多士耳踰岁壬申相盗势潜行达故乡值弟九峯亦以御史在告父见两儿俱还也慰甚不年余父一疾长逝翁哭既考礼举行葬事酌古准今关中丧家莫不传以法事母十五年备极孝养稍有过失局蹐不敢进犹夫童稚时也嘉靖丙戌母亦逝矣翁虽年长执礼一如葬其父以官封其父母征任　太孺人乡人以荣后以弟知府考满更加封中宪大夫及太恭人乡人则又以难教其两弟一举人一进士进士历知府升副使而他姓之成就者尤多家无厚积随地利所入即分给穷乏邑人赖以举火者不可枚举座有士则言文章有释则言禅定有道则言摄养有农有商则言耕种与货殖以至百工技艺莫不随其见在者言之而他非所及也仪度则风流蕴藉雅致安闲礼节不拘而笑谈有韵坐如止水之无波行若轻云之出岫诗文苍古而词曲则新奇不止守元人之家法自罢寿后始然而前此尚不此体也其能歌如对山而弹则稍次耳和予小令百首远近传诵其它和者不下数十人未有能上之者屡荐不起嘉靖初年将征之纂修实录而同罢吏部者摘取游春记中所具人姓名毁于当路李林甫固是指李西涯而杨国忠得非杨石斋贾婆婆得非贾南坞耶坐此竟巳之翁闻之乃作小词自嘲殊无尤人之意生才之难或数科一人或数省一人必得间气而后出焉乃台阁忌嫉小人倾陷有志不获展布毋非命运使然乎予尝饷军西夏路出干州偶遇康对山坐谈即许以国士当夜作一正宫长套词赠之传播长安以及鄠县而张太微胡蒙溪又交口称誉以自来会晤过客无如予者康又相约事竣游武功以及虍杜见渼陂翁翁闻之朝暮北望意料或不来矣忽一日造其门惊讶以从天降也握手庆幸有如旧交谈倦则各出所作互相评定半夜而寐或彻夜不寐者凡五六夜而赓和之作□有一小册将速相爱诸公同游南山以西如嵯峨九嵕紫阁诸峯仙游重云普缘诸寺遍历说经台化羊宫紫云楼使一方名胜毕受吾杖屦而各表以诗篇予辞以病体不胜也再一日洒泪相别在长安与对山众士夫盘桓二十余日至河南而病作矣翁远闻之同对山遣仆相视扶病抵家久而后愈愈即有　书宽二翁之心予初碌碌赖二翁称扬有名鄙作亦赖之得进虽之作傅如拙工岂能彷佛天仙之形容哉翁后丧明而求文者日踵其门祗凭腹稿口占而善书者不能给其予作宝剑记后叙年巳八十二矣而文思尚如涌泉乃于辛亥某月日病卒八十二岁至是又加二矣寿非不高观其雄文宜不止此葬即某年某月日九老庵祖茔之侧妻赵氏继张氏俱封赠孺人子二长瀛由举人历顺天府通判卒于官次渭女一适对山子栗孙二良木山木所著有渼陂集渼陂续集王氏族谱虍县志游春记碧山乐府碧山续稿新稿此其已刻行者而未刻者尚多也 

　　○翰林院检讨玉庵梁公绍儒墓志铭（于慎行） 

　　于慎行 
　　梁氏其先关中人也唐末讳惟忠者天平节度判官因止东平家焉至宋颢固父子相继状元及第适宰相其它咸至大臣　国朝有讳安者广平知府知府生觐以监察御史出陜西按察副使副使生谷以正德辛未进士吏部考功主事仕至德王长史元配孔氏衍圣公弘绪女也长史有九丈夫子孔出者六焉而公仲公自儿时天资颕慧锐志文史其举子业皆取裁古文选词华高儁诸举子业者咸逊弗若也举嘉靖丁酉省试第辛丑进士选庶吉士名益大起寻授翰林院检讨公貌故伟丽白晳重颐眉目如刻画尝奉使鲁藩宗室吏民聚观如堵相顾啧啧　九庙告成覃恩近臣长史公进阶奉政大夫母孔封大宜人明年同修大明会典又召入禁中教习小内使书庚戌会试同考官所取士唐公汝楫上擢第一其时公检讨且九年九年者法擢二等寖贵显矣而言者以他事中公有诏补外公乃迎天叹曰巳乎十年名第不遂当渔猎泽中长与世绝安能折腰束带俯仰长吏前使制其文墨乎则书谢上曰臣有母老矣今臣不幸诖口语不愿补吏愿以故官休矣　上怜而许之公天性最孝自其诸生时居长史之丧哀毁踰礼至是奉太宜人家居供养甚设侍疾衣不解带里人所称梁氏故以阀苐豪郡中羣从子弟皆任侠文雅车服雍容甚都公建家庙四时蒸甞申以约束子弟皆遵其教又买田一区宗戚葬地人又以此多公公既阨于仕进邑邑无聊乃杜门不出多买千金佳丽鸣琴鼓竽饮醇歌乐驩酒后耳热啸曰嗟乎人生如隙驹贵行乐耳彼驱驰长安陌上即丹朱其毂何嗟嗟其志悲矣公既洽览羣籍雅思自见于世上下今古多所考着故善歧黄言注上古医经风角等书又尝东平郡志及诸诗文甚富皆藏于家人廓达不拘豪宕有气与人一见出肺腑不藩岸其天性局度如是以善摄生故年五六十颜如童子见者谓即百岁不啻也乃一夕奄忽而逝惜哉得年六十有五 

　　◆庶吉士 

　　翰林柴钦传（刘球） 
　　翰林庶吉士曾君与贤志铭（杨士奇） 
　　翰林院庶吉士汤如川流墓志铭（杨士奇） 
　　翰林庶吉士陈孟洁墓志铭（杨士奇） 
　　陈孟京墓志铭（杨士奇） 
　　翰林庶吉士曾君春龄墓志（梁潜） 
　　翰林庶吉士宋子魁墓志铭 
　　庶吉士刘公实传（刘定之） 
　　翰林庶吉士王鉴墓志铭（杨士奇） 
　　庶吉士邹公智别传 
　　庶吉士目兆东吴传 

　　○翰林柴钦传（刘球） 

　　刘球 
　　柴广敬讳钦会稽余姚人祖用中父伯玉皆早世母陶氏踵其姑迹力守节以不陨柴氏家声广敬九岁孤然得所仰给以就师问业不隳志于他技杂巧者母之力也年十二三时诗文往往有长成人调度乡前进器重之皆谓伯玉有子柴氏将复振矣寻入邑学弟子员学友见其端重无戏态与辨疑义又能言人所未言皆自喜以交得人永乐癸未捧乡书明年上春官第进士时　太宗文皇帝初御极拳拳于作兴儒术文士选进士中颕异之尤者二十八人象天之列宿使庶吉士翰林欲其尽读天下书必如古闻人之能以文名当世广敬在列益感激奋励务进其学穷日夜而书不绝声累积之厚故施诸文也质而华汪洋而沉着不蹈袭陈腐而骎骎欲追古人辙迹尤善赋每出一篇辄玩味人口会朝廷纂修大典征天下遗书备采摭广敬进言其师国学典簿赵撝谦订声音文字通可收录遂奉命驰传即其家取之既至京师与纂修职分修礼乐音韵书日进退馆阁劳心思于考索编着缙绅皆闵其勤葢其平生刻苦清励出于天性然也卒以劬悴致疾殁没时年三十六京师士大夫不问交不交者莫不惜之 

　　○翰林庶吉士曾君与贤志铭（杨士奇） 

　　杨士奇 
