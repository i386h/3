<!-- { "loadSidebar": true } -->
　　彭伦永定卫指挥人多谋略率先计后战成化二年□坪苗叛伦守备清浪总兵李震檄伦讨之十一月进至天柱其天堂诸苗皆诣伦降进攻茅坪拔其寨营垒分兵沿江诸小寨次日连攻赤溪架直黄蜂等寨皆捷前后斩首七十七级生擒四十三人引还三年春铜鼓苗叛伦会诸军夹攻天堂黄栢等寨破之斩首五十级生擒四十人并获牛马以归二月至自铜鼓逻者报苗出没西溪高寨诸处伦按状得实即令指挥王雄哨家屯钱宗玉哨龙塘铁坚出龙塘与钱宗玉会贼惊曰彭家军四面至矣遂遯去贼复出瓮贡溪伦军邀击之贼败斩获甚众初伦从总兵赵辅破两广贼有功至是升都指挥使仍守清浪五年天柱湳洞浪江木界屡有警伦命指挥江果次黔阳安江金祥出辰溪溆浦尹昶出镇远马场与守备永定平蛮大胜等堡指挥朱海等合仍令沅州卫操习军马以应援贼闻不敢出四月贼入干溪长冲杀人夺牛畜报至会镇远府通判阳裕起集卬水施秉民兵次松明自率指挥尹昶等继至时贼方联舟洪江有所营闻官军大至穷蹙请还所虏牛畜与盟而退伦以卭水等处贼入境辄因各寨不即遮格以致滋蔓乃檄所司曰凡贼入境诸司能获一人者重赏其有不即遮格致误地方者当置诸法于是诸司各勑所属凡遇生苗入境皆缉至帐十一日就教场盛陈兵卫令所部目把人等来引前所缚苗审曰某人入吾境杀某人某入吾境掠某人牛畜当死众曰然即置之竿头令骑士交射杀之复割裂肢体置大镬中烹熟令壮士啖之众苗皆股栗复引审曰某故违军禁入境罪亦当死苗叩首请命众救解之因令截耳鼻使去曰以此识再来吾不活汝矣因勑诸寨分各树界牌自是众苗转相告戒不敢犯界六年诏以伦充参将伦益尽心边事谓云贵以镇远门户镇远以卬水襟喉乃修筑荡洞堡以保居民复筑朱砂平阳关口羊儿四堡以分遏诸苗来路及卫堡城垣单薄皆令增高益厚尝移文湖藩务足三年粮军不足乃选屯种及在卫余丁帮补操习器械未修令军士歇班买办及自出新样令依式之一时军容大兴十一年妖贼石全州诈称明王子孙潜入绞洞号召古州人万诸逆而一时洪江甘篆龙阿龙俸苗皆应之宣言往南京即王位逻者以告伦遣人候得要领知全州某日自绞洞入鬼农寨誓众密遣指挥铁坚督湳洞土官杨玉宣设大虾蟇塘以待获全州焉并搜获其妻孥及所造妖书旗印上之地方以宁十二年春古州苗纠洪江甘篆诸苗以取明王言期先破湳洞北出沅州居民惊皆担家内徙三月贼攻湳洞不克明宣言出镇远镇远告急伦命各指挥领军分布要害荀文尹昶驻卬水许瑾史忠及镇远推官杨忠驻得明陶侃驻八弓张英与张官舍人何碖驻金浦自统人马驻关口以当贼冲贼果出镇远英与伦兵寡自设大待之大战乘胜遂北斩首六十级其余堕崖壑死者无算未几卬水十四寨张家苗老草堕等僣号候土纠洪江生苗谋夺军民田地伦曰地方所系也不可不密之计乃议出军灭之命指挥郑恂等分五哨土官杨忠等皆率土兵以从军发雨下如注伦曰贼必以不出急攻可得意也于是刻期并进四面夹攻就阵生擒苗老草堕并男妇二百五十余口余匿崖壑并搜捕斩之遂平张家苗全军而归时天柱苗叛势尤猖獗平蛮将军李震移文请合军进讨伦率所领马捕官军拜召诸土兵应之九月军出卭水江头诸熟苗惊疑欲遯去伦与佥事李冕计曰苗遯必助贼变因□之曰军讨叛者非讨归顺者汝熟苗宜自安苗乃止时天堂小坪诸苗皆请降伦听之十月军至天柱雨连日不止军不果进靖州参将高瑞驻远口见贼势盛造人趋伦伦夜赴之江暴涨不可渡因隔江举炮鸣金鼓以应之贼闻之气夺远口军亦安次日伦取径路出贼背后布营贼占高山伦率官军即攻之贼败走伦渡江捣贼巢穴贼取棘剌遮道宫车排之而入与贼鬪又败之擒获男妇三百余口牛羊兹畜无数时左哨军循地路进伦独以右哨当之伦告诸部将曰今贼巢巳破乘胜攻白崖塘特易耳白崖塘者崖石万仞下临深江苗寨号称绝险　国初累攻不下乃会左哨军同进偶得樵者示径路官军就夜攀缘而上及旦布满山颠炮声四发贼仓皇惊溃官军追杀斩首二千余级生擒男女二千五百有奇葢自用兵以来未见全捷如是者也初臻剖六洞苗占熟苗田不认纳粮马有司莫敢谁何伦谓白崖塘既破六洞苗皆震恐遣指挥张英往谕之果请纳仅马不敢后共认秋粮一百四十一石驴马三十匹是年升右军都督府佥事充参将如前弘治元年移镇贵州兼提督平清等处四年伦年踰七十叹曰功成身退时乃天道吾何求哉遂上疏乞骸骨诏许之以原官致仕归卒 

　　○骠骑将军后军都督府都督佥事李公铭墓志铭（程敏政） 

　　程敏政 
　　弘治甲寅夏六月二十有一日后军都督府都督佥事李公卒于家讣闻　上之悼惜命礼部谕祭工部营坟京府给斋粮麻布如制公讳铭字目新世居山东邹平之醴泉乡曾大父士成赠武略将军管军副千户妣柴氏赠宜人大父子祥以布衣从　文庙靖内难授武功中卫副千户父海嗣武成后卫副千户并以公贵赠骠骑将军后军都督府都督佥事祖妣刘氏妣邢氏并赠夫人公生四岁而孤邢夫人请世禄挈归邹平教育之至正统己未始上京师嗣父职时公年踰弱冠即负气侃侃日从人习骑射读书史思亢其宗正统己巳虏入寇都城公从大将军拒战德胜关升正千户景泰庚午从追虏于大同时白马城及雷公山虏骑蔽野众莫敢撄公与偏师转战不慑至代州复遇贼先登陷阵还论功升指挥佥事居久之用荐莅卫事兼练士京营以勤恪闻天顺辛巳秋逆钦犯阙势张甚公时隶五军急号召所部士夜诣总戎者分道与战衂其党贼就戮升指挥同知成化丙戌举将才公在选中升署指挥使川贵山都掌蛮乱久不下朝廷大发兵击之军毕节而蜀兵贼沮于泸江不克进公险往迎之军大振复自率一军入捣大穴塘连破之燔其寨数十遂抵大坝大坝者贼巢在焉由是诸蛮悉平公劳居多会有妒其功者仅实授指挥使己丑夏从西征独将三千人前行破虏双山堡又追败之于开荒川还所掠丁男生口甚众升都指挥佥事辛卯冬充右参将分守燕河营诸处居八年进署后军都督府都督佥事充总兵官镇蓟州永平山海诸处蓟东北重镇亭障久多废不治公岁加修塞刻峻甃险踰数百里屹成巨防而喜峰口者朵颜贡道也既入坟山关犹俾露宿殊失柔远之义公造大屋三十八楹以居虏使又立墩台垛石垣五百丈以谨防戍督民耕边田采野食以备荒选精卒躬团练之以备战又以其余力祠名臣以劝有功置戎医以济病一方戴之若父母而公自以年至请罢　上知公先朝宿将慰留之又五年用　建储恩实授都督佥事赐诰追赠二代公复上章恳辞始获还京师时弘治壬子也公早失所怙事母夫人极孝谨居丧哀毁尝请于朝乞解官持服不果行性不嗜酒与人恂恂若儒生而御军严整不可巳所至有功同时列校号材武者究其归率自以不反课诸子谆谆以诗书斥统绮之习公卒年七十有二 

　　○骠骑将军右军都督府都督佥事李公日永墓志铭（程敏政） 

　　程敏政 
　　公讳日永字明远其先起西陲自宋元来世有西宁之地至公祖南哥当　国朝混一初首率众内附　太祖高皇帝嘉其诚俾同知西宁州历官西宁卫指挥佥事父英嗣其官事　太宗文皇帝屡从征伐以功封奉天翊卫宣力武臣特进荣禄大夫柱国会宁伯母夏氏封会宁伯夫人初会宁公将有威名坐累失爵而卒公年甫十二母夫人上书愬其功　英宗　皇帝恻然念之授锦衣卫指挥同知未几有诏录勋臣后复进都指挥使　宪宗纯皇帝即位之明年举将才尚书姚文敏公以公名上进左军都督府署都督佥事分练五军营寻用兵部言莅右军都督府事是岁秋大阅立团营十二又领振威营公文在散地一日被廷荐受　简知于士马训习戎务张弛殚厥心力声称翕然庚寅岁侵畿内盗起诏侍郎叶文庄公等三人往绥辑之癸巳监修禁城己亥督治卢沟河决而山后以回禄变告势及　四陵复诏公发傍近兵扑之公每受命寝食不遑务竣事乃巳而　先帝亦赐赉优渥同官者不及也庚子中贵人汪直来监十二营奏罢公仍分练左掖军又用中贵人张敏言罢之而尚书余忠肃公言公可用乃公练神机营公上疏请罢不许乙巳请告展墓许之公至西宁治别墅自号松岩拙叟思终老焉逾年不至诏兵部檄陜西守臣从公始入朝　今上皇帝嗣位初再上疏请罢亦不许壬子用　建储恩实授都督佥事而公巳抱疾不可出矣癸丑夏五月十五日卒于正寝讣闻　上悼惜赐棺椁斋粮麻布遣官谕祭者再凡一切葬事悉从官给临圹朞年及再朞诏亦遣使祭焉公人儁晤沉着　读书尤工笔扎所交一时名人誓必嗣其先烈而遭时承平不克自见结佐五府典列营三十年自壮至老持巳矜严守官介慎虽与时忤不恤亦可谓世勋之臣者欤公享年六十有四 

　　○左军都督府都督佥事前挂印充总兵官□（安神道碑） 

　　安神道碑 
　　正德戊寅二月甲子公既卒于大同致政之私第其子副总兵协同镇守大同都指挥同知輗大同左卫右所正千户轨将葬公于郡城窑子冈祖茔之次公讳安字定之姓张氏直隶和州人高祖兴累从　高皇帝征伐授大同左卫百户曾祖考政祖考源正千户考英指挥同知后以公贵推恩三代考俱赠骠骑将军都督佥事公于成化某年以神木等处功升指挥使再以威宁海子功升山西行都司都指挥佥事又以守备大同左卫地方功升都指挥同知加都指挥使弘治己酉改守备朔州又守备天城庚戌奉　勑充大同游击将军乙卯充副总兵协守宁夏从贺兰山境捣虏升都督佥事挂靖虏副将军印再挂镇西将军印俱充总兵官镇守延绥屡有白金文骑蟒衣之赐正德戊辰以宁夏有警挂征西将军印己巳以大同有警复挂征西前将军印俱充总兵官镇也其地庚午巳年踰六十疏乞休致既得请遂优游林下里十年而始卒距其生正统甲子享年七十有五洪惟我　国家右文尚武守在四夷至西北二边选用将帅尤难其人有如公者生长代北天资凝□□传韬略才兼智勇结发与虏人战常衣皂甲乘黑马执铁简出入敌阵往来如飞人以张翼德尉迟敬德比之尤能简练士卒知几料敌自偏裨至镇将四五十年间大小数十余战未尝败北前后廵抚总制多以可大用荐之大司马马公以天下镇将第一我　孝皇尤喜任之我　皇上以来方以边事倚重公而公则引躬求退矣岂不惜哉然公遗绩在边陲勋名在国史余庆在其子若孙今輗身自积功历升副将卓有令望足绳前烈他日兄弟所树立皆未可量也是岂非忠孝之报也哉公讣闻　上悼念不巳赐斋粮五十石麻布五十疋命工部如例治葬事自闻丧至周年遣官谕祭者五稽之故事尚当有禀报之典云 

　　○副总兵都督佥事冯桢传 

