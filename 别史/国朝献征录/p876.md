<!-- { "loadSidebar": true } -->
　　君姓朱氏讳文字天昭一字天章其先世本亳人系出唐孝友先生仁轨五代时迁睢阳宋有讳贯者官兵部郎中致仕与杜祁公辈五老会绘像卷至今存焉五传至直秘阁子荣徙常熟生实录院修撰大有再徙吴又三传至征东儒学提举德润世所称存复先生者君高祖曾祖吉避地昆山入国朝户科给事中　高皇帝旌其直言赐以锦绮后改中书舍人迁湖广按察司佥事　太宗朝复召中书舍人祖讳永安隐弗仕考讳夏居乡授徒以君贵赠监察御史妣郑氏赠孺人君少入苏州府学诸生有名初业诗旋改春秋再改易成化丁酉举乡荐甲辰擢进士高第连遭二亲丧弘治己酉服阕简入都察院理刑庚戌授云南道监察御史承勑稽广东西军籍兼诸司卷牍乙卯廵按福建己未擢湖广按察副使专督屯田水利廵按意有所属君持不下会署岁考见谓治事迟缓例当调用需阙不时得君巳无仕进意命亦不及越三年乃改授云南君上□请老遂不复出其子希周以弘治□□□□□□□翰林修撰迁侍读当被封勑例进中宪大夫正德辛未三月二十八日卒年六十八其生则正统甲子八月二十三日也君赘于吴之王氏封恭人子六人希周最长君性敏而慎言动不苟居官持大体审而能断博罗军陆氏妄指乡人二昆弟族而资其费不得又诬其故军陈卢二氏子从祖以无嗣养子今二氏顾绝当各还本役君折之曰无嗣而养子安用二人二人者又岂适皆绝军之后哉其人乃服闽民有制海船者海商以通外国廵按论商死民当谪戍都察院欲并坐死君疏谓例以擅造大船载违禁货物入番市易者处以极刑今民未尝入番船又非商所造不当各坐乃皆从末减巴陵有率诸子及母弟之子共殴杀其异母弟者既皆论死乃诬其弟尝通子妇子所诟因恶其玷而殴之于是弟之子亦坐死君曰律骂父者须亲告乃坐伯杀其父则雠人也岂可遽以信立命释之凡此类闻者皆一快他如均龙溪南靖佃法革沙犬水驿夫船减延津二府馈运浮费增湖广陂堰令屯田隐匿自首而籍其久业者虽皆州县事督令区画悉君手出而名之曰迟缓岂其情哉今希周以文行向用于时君子曰固于是乎在 

　　○云南按察司副使朱公文墓志铭（王鏊） 

　　王鏊 
　　朱之先系出唐孝友先生仁轨宋有兵部郎中□与丞相杜祁公游所谓睢阳五老者也五传至□秘阁子荣稚年遭乱南奔始家吴之常熟直□生□录院修撰大有徙家吴城又三世征东儒学提举德润有盛名于元是公之高祖曾祖吉户科给事中以直言被旌迁湖广按察司佥事召中书舍人始徙昆山祖永安考夏皆隐居教授考以公贵赠监察御史公讳文字天昭自幼超颕迥出辈流游郡庠部使者程校艺业辄首冠举于乡辄不利成化丁酉年三十有二始占南畿乡试甲辰登进士第公初治诗巳乃改治春秋又改治易治易未三年遂登第士流服其敏弘治庚戌授云南道监察御史出按两广戎籍凡理戎籍例以搜括隐慝多寡殿最莅其任者率以酷烈名公在两广独持不不苛而稽审有法民一言出口洞烛颠末虽断归戎籍退无怨言廵按福建风裁整肃众谓得御史体魏都御史富林副使俊移疾家居咸奏起之时公私殚屈国计无所出面镇守死者货财巨万辄既于羣小会福建镇守陈道死公乃籍其数以闻冀可佐公帑之乏诏不从是□镇守死御史不得复预权贵者始忌之屯田故有额而隐占于奸氓岁久漫不可考公至湖广则许民自首不究切之或得业巳久则输税而不夺其业民见公明信率诣官首实公政虽若严峻而每出于平恕闽有吴甲治海船商乙以市外番咸坐死公曰甲造舟而未尝市番乙市番而舟非所制得减死其它冤狱尤多所平反政声流闻法当迁秩上官有不悦者署其考才力不及久之改云南公曰尚可仕乎遂上疏乞致仕时国法方峻人公危之公不顾卒俞旨居官几三十年公私无纤毫避权门要路虽旧与连未尝一言自通人有德公者寓书当道荐进公知之即还其书不荅曰吾岂可自售也尤善论古今成败能以辩博济其议往往屈人干广坐之中予与交几四十年伟其博重其廉且守而独疑其过于警拔不虞乃以不及沮于时铨鉴者其独谓何物论所以至今不厌也公以正德六年三月二十八日卒春秋六十有八子男六长希周赐第一甲第一人及第今翰林侍读以学行闻于时 

　　○云南按察司副使贺公元忠墓志铭（王鏊） 

　　王鏊 
　　云南按察副使贺公讳元忠字泽民其先自宋南渡来家吴包山之阳曾祖孟安祖文昌世有隐德者□以易学魁应天解试历官九江学训福建按察知事以刚直不能随时告归授徒吴中今吴中易学最盛其渊源葢有自云公得家学之秘成化辛酉占解试高等壬辰登进士授行人司行人擢江西道监察御史廵视漕河河道通出按广西风裁凛然剔奸振滞黜污崇良名声大振当道者多才之而亦有不悦者乃除河南按察司佥事以忧去改佥云南按察司抚夷剿寇茂着勋绩镇守黔国公廵抚廵按佥举公资望不当尚滞卑官遂进按察副使兵备金齿腾冲时木邦孟养举兵相攻絫岁不解公躬冒岚瘴谕以威德事且就绪而固以病乞归矣帐下千人以金赆不受夷人作郄金亭以旌其廉云公归林下凡二十四年岁乙丑　诏进亚中大夫正德丙子八月以疾卒春秋七十有八公人操执坚定面目严冷在道时独持宪纪辈类御史抑首娖娖不敢出一语亲旧或有嘱则厉声曰吾知有　国法不知有他他日有言言事当有迹则又厉声曰御史以风闻言事必竢发而后举则焉用御史家居久矣虽子弟不敢媟见泰以御史按闽中还侍立左右惴惴如也近世仕者多崇第宅广田园以侈相高公少能以其家富迄老所居狭隘卑陋终不肯覆一瓦憎一廛曰无子孙累也冠服敝旧饮馔菲薄能甘之虽宴享宾客亦不肯随俗奢靡值伎乐必望望然去之出入坐一小航人不知其尝有官也于乎其可谓笃于自信不流俗所变者耶 

　　○云南提学副使孙公继芳传 

　　孙继芳字世真华容人正德辛未进士初刑部山西司主事是时宦官势盛东厂获数人诬以盗下刑部论尚书命继芳治之鞫知其冤也即白尚书曰此人审非盗可冤平民哉尚书命白东厂亦无能夺也卒出数人御史张璞刘天和王廷相迕宦官逮系狱疏救不报因谢病归起改兵部车驾司主事升职方司员外郎　毅皇将南廵武选郎黄巩与继芳百余人谏止　上大怒咸廷笞之继芳得不死寻改职方掌军国机务及诸边镇筹划故谓繁重继芳日谈笑之至奏草时命吏执笔旁立顾口占以书然亦咸明切引绳墨中事情未几与部尚书事相抵牾外补云南提学副使卒诬摘黜之归继芳性慷慨激亢当其气所欲言虽万乘勿畏也其提学云南时数以事与都御史御史争都御史御史亦降意温言解之尝诸生受学何景明举子亦游其门故其文尚典实叙述纪载有班氏风所传诗仅百余篇皆精语惜任直过当遭时排抑然海内豪杰至今尚多知之 

　　○云南按察司副使申公纶墓志铭（连矿） 

　　连矿 
　　公讳纶字廷言姓申氏别号南滨其先山西屯留人元季有讳文美者徙居绛县留孟里国朝洪武中其子庸举文学绛学教谕进□□掖县知县尝过广平之永年慕其山水之秀遂占籍永年人即公之高祖也曾祖讳达永乐初以人材征授礼部主事擢汝宁知府祖讳宁　宣宗朝举贤良方正考讳广自郡掾拜蓬莱典史升灵璧主簿生平人仁厚与物无忤前妣王氏生纪妣岳氏生公及绪及缙公自幼聪颕出羣嗜学问弱冠补郡庠弟子员益力于学弘治戊午领京闱乡荐乙丑登进士第正德丙寅授山酉定襄知县随丁外艰己巳改浙江永康复丁内艰壬申服阕改山西平陆平陆地僻民顽素称难治公推诚爱民刬宿弊崇宽政锄强植善兴学谕俗均徭薄赋甫岁余政平讼息部使者交荐其贤甲戌铨曹以政优调公太原去之日饯送者数千人老幼流涕有卧辙不忍舍去者太原民悍俗野刁风素炽公下车明法持平风采凛凛健讼者迸息不改月而事克就绪乙亥擢潞州知州时潞久不雨公至膏雨沾足民大悦丁丑擢南京兵部武选司员外郎戊寅转户部广东司郎中历官两部政绩伟然庚辰三载考最得□赐诰赠父如巳官赠封其母妻皆宜人嘉靖改元壬午擢河南卫辉知府至是才识益老练在卫不劳而治甲申河南诸郡飞蝗蔽天民多患之独蝗不入境禾生六穗岁大熟士夫各赠以诗有无冤清汉狱多稼颂周田之句由是抚按使臣交章疏公治行中州第一乙酉冬述职京师而改调常州之命下矣明年丙戌朝会吏部推郡守治行卓异者请加宴赉公首与焉至常益以廉慎视身严明莅政一时豪右敛手避之其政之孚若移风清讼祷雨应耘散榖赈贫诘奸弭盗与作书院新学宫审系囚简养济式文演武之数表表可述丁亥擢四川按察司副使明年戊子至蜀时宪长缺公视篆振风采雪冤滞律奸贪绥远夷秉公执法敷恩着威凡所建白凿凿如也偶因议事与按臣不合适己丑大朝考遂以才力不及解任自是家居数载无复仕进意辛卯夏入京欲上疏乞致仕不果遂补云南曲靖等处兵备然意不欲久居也会月年壬辰大朝得以年老致仕见邸报脱然叹曰吾年六十有三得生还乡井足矣抵家躬于滏河之阳因旧筑构室四楹扁曰南滨草堂内有嘉木数种修竹万竿足以供清玩胜日角巾野服招致骚人墨客相与徜徉其间又倡士夫故老效古人率会月举岁周以颐养天和郡举乡饮必敦请以上宾吾广平宦族虽多求其功成身退当达尊之荣享林泉之乐好古执礼时推重如公者葢不多见人皆卜以遐筭孰意末疾一遇竟至不起哉公生于成化庚寅春秋六十有九嘉靖初诏下均田之事郡守湘源蒋公忻然举之事虽善政而间豪贵多田者阻抑公独奋然坚主不避讪谤后郡守又欲建通水惠民二闸泄壅沃槁然畚锸之劳民滋不悦也公亦委曲详尽道其便益梗槩以赞襄之事卒得济其隐德之及民者类如此 

　　○云南按察司副使杨公逢春墓志铭（王慎中） 

　　王慎中 
