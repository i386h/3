<!-- { "loadSidebar": true } -->
　　赵谦字撝谦余姚人博洽经史时号考古先生洪武壬申由国子典簿谪任琼山教谕造就后进一时士类翕然从之文风丕变守令筑考古台于学右著述之所尤精六书之学常着声音文字通造化经纶图学范历代谱赞等书其五世孙宏翰上丘深庵书略云先生自蚤岁励志圣学东游鄞台寻考亭坠绪归而兀坐坞山万书阁博究六经百氏因续武王诸铭并列四勿箴于座右尝谓士之学必先穷理穷理必本读书读书必贵识字故曰六书明则六经如指诸掌今六书自秦汉以来千有余载世莫能明遂筑考古台肇述六书本义以提其纲继成声音文字通以极其博及其终也会六经百氏于一心而约之以造化经纶图又作学范以推所得于人天台林氏序六书本义有曰吾知此书包贯古今卓然特立其有功于先王也大矣西邸顾氏谓声音文字通功不在孟氏辟四端下门人合脃王惠仲迪谓造化经纶图张前贤未发之机启后学既迷之径四明郑氏□学范有曰学者以斯范当名世大儒信斯言□谓先生之学无功于圣门可乎洪武十二年　太祖命词臣修正韵先生应聘而出众以年少黜之中都国子典簿时宋学士景濂总裁徒叹息而竟不能留明年又与僚友论事不合罢去放歌东归盖肆力于著述学者翕然宗之二十二年　朝廷搜访遗贤先生复起时吏部郎侯公庸具奏　太祖曰朕知之久矣朕将老其才而大用之具启　懿文懿文曰吾识其人宋先生每称之然其所著书非静处不能就其以教官翰林学士庐陵解公缙又谓与其班于　朝廷之上孰若施教化于蛮夷万里之远乃领教琼山公文送之曰教官圣人之木铎也吾当贺圣人于南海之滨又增一木铎矣先生既至作琼台布学范慨然以兴起斯文巳任虽将门子弟及蛮夷荷戈执戟之徒皆知向风慕义而远方从游者若合肥王惠仲迪田朱继伯绍三山郑观尚宾凤阳孙一仲岳临川吴均平仲辈最着由南海始闻圣学而名世大儒寖出矣翕然文风被弦诵日洋洋邹鲁　太祖将以大用之不果而卒盖洪武二十八年十月一日永乐初年门人吾邑柴广敬擢进士高等以声音文字通上奏　太宗诏藏之秘阁考文重典翰林诸友自解公以下读其书莫不悲泣公既墓表诸友各赋哀词盖伤其位不满德寿亦□永而又幸其书之有传也及　英宗纂修实录以先生浙之人物广之名宦是盖大人先生预修之时一以至公示天下非有私于先生也生闻先生临终手书别琼之诸友曰予闻之太虚之中不能不聚而人物人物又不能不散而太虚其聚其散盖皆理数之自然有不能自巳者岂有所者也予之此身在太虚中如在水而今将水矣又尝以造化经纶图授王仲迪曰观此以明其理寡欲以养其心调息以养其气读书以验其诚圣贤之域不难到矣易与中庸皆圣门传道极致之言也而先生此图又所以发二书之秘故其临终所得如此是即张子所谓存顺没宁蔡氏所谓安静以还造化旧物者先生之见定矣大人先生不暴白其事则天下后世又孰知先生之学可传乎 

　　○六书本义序（澹园集） 

　　澹园集 
　　六书本义勾余赵先生所著也先生名古则字撝谦好古博雅精于字学国初修正韵以聘至京年二十八耳而自信其说不显贵者所夺竟移疾归宋景濂学士深知其人遣二子从之游然不能留也居坞山万书阁辑声音文字通一百卷六书本义十二卷童蒙习句一卷洪武二十二年召还尝会解学士于羣贵中语笑哗然倾其一座要人率目狂生独少宰侯庸大器之特荐于朝　高皇帝曰朕知之久矣俟老其才而用之顾卒忌者所摈授琼山教谕以行先生随方指授一时名贤流寓者咸相推重教以大行称海南夫子云踰二岁因进香入觐上其所著书　高皇帝嘉纳下翰林看详当事者竟寝阁亡何先生亦下世矣惜哉先生自谓声音文字通自秦汉以来所未有惜不可得家藏本义习句乃国初善本杨生君贶请刻而广之并属余序窃谓士于小学固九流之津涉六艺之钤键也秦之吏人犹能诵爰历滂喜汉世童子无不通急就凡将至于今而灭裂甚矣昔人谓世无一物不识于书而实无一人能谙其义良可叹也此编自班扬以迨胜国诸家之说靡不旁采狱究之如许慎郑樵世所宗仰皆去短集长而发其所未备虽去古甚远而奥文奇字犹可髣髴其遗意学者触类以求之诂经订史紏谬砭俗皆必有藉焉恶能废诸君贶童年而知学志不后人观其所好兴汉之通急就凡将者何异余嘉其意而序之如此 

　　○教谕唐豫传（黄佐） 

　　黄佐 
　　唐豫字用之南海之平步人父奎字景文洪武初乡贡授增城县学教谕博洽羣书乡人号唐书柜有龟峯集传于时豫生而颕悟少从翰林典籍孙蕡游作诗文有古人风度性刚介无谄曲交友克尽义尤笃于孝作蓼莪亭以寓孝思主事刘履之记以古孝子不能过称之自号乐澹学者称乐澹先生时有平步六逸谓东皋周祖生南轩周祖念节庵刘子羽芸庵何淮素庵刘子高及豫也皆德行尊严衣冠严肃世所钦尝相与定乡约乡人信守行之其所约曰尝读蓝田吕氏乡约千载而下蔼然仁厚之风尚使然兴起余等幸太平之民可无一言以乡闾规范乎因立约与乡人守之庶存古人风致之万一也其一曰供纳税粮民之职也成后即便输纳庶使役人无违限之愆而乡里有守法之誉谚不云乎若要宽先了官其二曰补解军役必审其少壮当行之人不得受私瞒官恐招罪咎戒之戒之其三曰冠礼当依文公所制行之庶见习谷之美其谢宾束帛不必如古人之数饮燕之物不必过于华盛财有余者自当如仪其四曰婚礼旧俗先一夕燕其子子必据尊席而坐以渐老之宴殊非礼也今后止许设筵聚亲子不当据尊席而坐父当依醮礼命之庶不违古人之意其五曰礼曰父在子虽老犹立今后子者不许坐违者叱以辱之其六曰父母之丧不得饮宴远方亲朋来吊亦待以蔬素朔望止设馔一卓奠毕亲朋止茶汤而退其七曰四时祭祀称家有无须及时之忌日之祭当以丧礼处之读祝后孝子哭尽哀是日不饮酒食肉居宿于外传所谓君子有终身之丧是也其请亲宾散胙必待祭毕而后令人相邀庶不分其祭祀之诚意亲宾一请必至无待再三也其八曰礼往来古之道也而冠婚丧葬又事之大者邻里亲朋互相辅助不可有失如此则乡里和气自蔼然矣其九曰子弟当以读书学问务孝于父母悌于兄长和于宗族乡党其衣冠必须严雅不得过于华丽若有赌博破家花酒无度者父兄当禁之勿使其至于大恶传曰爱之能勿劳乎念之念之其十曰居处相接当以十家甲其出入务相周知或有出入不明众必体察之傥不善即呈于官庶免其累巳上所言余等当先力行之不可徒责人而忘自责也苟或如此余等徒言矣盖因乡闾所易晓者而裁制之使简易可循也行□一年争讼蔑息久之颓俗渐革一时公卿间皆尊重豫布政参议陈贽懿其文行待以宾礼且赠以诗有百鸟羣中孤凤凰之踰及贽改太常少卿去执手泣别不能舍谓曰乡吾三益也其忍一日违卿邪子璧亦有文行酷类其父号主一斋远近尊师之每训诱子弟必使端立正坐出入规矩然后以句读或尤其迂阔曰文艺末事耳苟不其放心其何以受教之地邪正统己巳之乱避寇佛山其乡人画策贼不能八皆有集藏于家 

　　焦太史编辑国朝献征录卷之一百终 

　　●焦太史编辑国朝献征录卷之一百一 

　　广西（布政使　参政　参议　按察使　副使　佥事　知府　同知　通判　知州　州同知　州判官　教授　驿丞） 

　　◆布政使 

　　广西左布政使胡智（实录） 
　　广西右布政使伍公希渊神道碑（李□阳） 
　　明中奉大夫广西右布政使拙庵伍公希渊墓 表（莆田林俊） 
　　广西左布政使庞公泮墓志铭（夏鍭） 
　　广西左布政使陈公奎墓表（严嵩） 
　　广西左布政使魏公一恭传（李德用附　柯维骐） 
　　广西右布政使许公应元墓志铭（侯一元） 

　　○广西左布政使胡智（实录） 

　　实录 
　　智字宗愚浙江会稽县人永乐辛丑进士擢监察御史巡按陕西夏大雪智疑有冤狱未伸悉按部内诸司狱有继母不安其室子谏之者继母诬以不孝智廉得其情讯之遂释其子宣德间升广西副使龙州与交址思郎州连岁交兵争地智定以公议交人不敢复争景泰初升广西左布政使致仕十余年足迹未尝入公门至是卒 

　　○广西右布政使伍公希渊神道碑（李□阳） 

　　李□阳 
　　伍氏世居吉安之安福元季有性中者以乡兵扞州里生子洪国初以春秋举进士临清县丞是公高祖处士讳述经者公曾祖知乐清县赠监察御史讳冕者公祖封刑部员外郎讳体祥者公考也公讳希渊字孟贤少敏悟季父御史骥奇之言于刑部公俾与从弟希闵同受世业一日塾师请辞曰吾不能二子师也天顺己卯公举乡贡癸未试礼部彭文宪公以春秋宗一时□主试事擢公第四人经义梓行者不窜一字甲申登二甲进士授刑部四川司主事未踰年尚书以能令勘狱北畿归辄称旨有大臣荐按察佥事例以资格弗许迁员外郎进陕西司郎中决南畿重辟及录浙江系囚多所开释复荐大理寺丞不果有中贵臣衔命谳狱尚书以下禁莫敢抗公执论侃侃麾之不肯退坐是贾怒寻以诖误出广州府同知会后山有剧寇承檄与按察使陶鲁分路进捕多所擒获勾稽军籍陈便宜二十事御史下列郡行之民相与语曰非伍贰守几不可郡矣传闻京师擢知府公益自展布事无剧易务力之尝相水□陂堰多积榖储蓄□保伍使民自相扞卫征科差役必审定丁户凡所规画有至今存者狱讼尤所习辞察面折庭无留案兴学表善取乡先达遗文刻于郡斋时集诸生称说经史以风厉之登上第显官者踵相属每部使举郡县能吏必称首一月间吏部连拟云南按察副使及湖浙参政皆不果弘治己酉九载考绩王端毅公吏部方欲进用而巡抚都御史请还公旧治乃擢广东右参政诸路习闻公名皆安其教令不敢犯乙卯迁广西右布政使取道归省遂丁刑部公忧继母刘宜人亦丧家居数年公亦谢事不复仕而子符巳进云南右布政使用事者所中就理浙藩既而用事者败始得白归比有后命公巳属疾踰旬而卒公宽厚豁达不设崖谷而中有介辨解纷治错皆谈笑之虽专城牧长若不尽其用者事继母甚孝谨抚二弟遗子女皆底成立官所入俸禀奉养宾祭费余辄以分子侄暨诸婣族赙丧给婚不可胜纪生正统丁巳九月卒正德辛未四月年七十五 

　　○明中奉大夫广西右布政使拙庵伍公希渊墓 表（莆田林俊） 

　　莆田林俊 
