<!-- { "loadSidebar": true } -->
　　尚书黄公者封丘人也名绂字用章其先浴人高祖克让始徙封丘克让生思豫思豫生秀秀生中中生黄公初高皇帝兵起思豫掌太常事以罪编氓沅州巳又军平越卫于是平越沅州封丘洛皆有黄氏乃后秀金陵死中收其赀重庆娶于张生公重庆于是重庆亦有黄公生之夜梦老人抱婴儿曰送蹇尚书汝子长依舅氏张宗琦宗琦麻城学职从如麻城归如平越补卫学生正统丁卯以春秋中云南乡试第五明年登进士第除行人升南京刑部员外郎郎中出四川参议参政进右使转湖广左使升右副都御史巡抚延绥进南京户部尚书改左都御史尚书仍旧黄公廉峻直执遇事飙发正色□立即重忤时贵弗恤智巧所避公毅然肩之人率□□其呆然亦以是获名郎中时人业以硬黄目之□□堂□缺官公署堂印诸寮事之即犹堂官也□□□超之之故谭千户者大猾也善欢显贵人尝□氏芦场显贵人无敢民直者公直之竟归之民参议督松茂诸仓兼备其兵厘革宿弊擒豪恶数百人举劾将官各当边赖以宁参政如□庆旋风拥舆□得行公曰汝寃气耶姑散予图之至州齐沐祷梦翌日清兵囚无验乃祷诸城隍夜果梦若有神言州西寺云寺去州四十里边路而巢山公旦起率州官吏兵往诣寺围捕之有僧少而恶诘之无牒使醋西王涂其额晒洗之则有巾痕乃鞠讯之遂尽暴其奸慝云寺后有巨塘凡投宿人则杀之沉塘奸众分其财有妻女则分其妻女又攒典李节阳王亲也侵盗官粮巨万数王之窟公论之悉如法公虽钱榖司然善摘发奸大以是威行境中尝道川东青神吏望风解印绶走右使奏闭建昌银矿许之大盗周王簿者哨众钞掠檄公平之公谓盗起于烦苛宜少宽养而阉官以方贡横敛公抗不从阉挤移近省升左使时两京工兴征银二万例民公以库积余充又势豪马快船债万坐逼索又荆王奏徙坟冢公悉不从省费巨万又计锢僧继晓于是威惠大行继晓之来也势焰灼人公私谓诸公曰晓以妖术媚上遂奸眠食共今避而反乡名扫墓而实逃生耳乃令武昌府锢之后堂阳尊礼之居无几晓果败槛送京斩之西市公在蜀尝忤阁臣万安衔之三年六推咸抑公知之乃亦连疏乞罢凡三上巳乃有巡抚延绥之命劾参将郭镛都指挥郑印李铎王琮葭州史知州等又计捕豪奸张纲乃于是拔才能察幽隐问疾苦饰废坠于是申号令修器械严警逻节候望边政新公见饮马妇片布遮其下体乃悲以惭曰嗟乎士之贫至此极乃驱之战守邪于是令豫支米三月会诏毁庵寺公使汰尼解军门给配鳏士人人大欢悦无不愿公死者及公去尼有携子女拜送路傍云公既官六曹益无所顾避威棱截然特旨改掌宪院天下方仰望风采公自以历侍五朝中外凡五十年戆直崖异忤人获名大祸难测又盛满宜戒乃引年恳乞骸骨居无何疾作竟不起年七十有一国制文极于六曹尚书官之北斗天造不论夏蹇经纶悃愊太宗北征全国是属三杨公亮寅协熙绩台省坐臻太平君佚臣劳所谓代天之相　英庙之遇文达略似马周吁俞一德密画显断万几积核局体一变成化间忠良外植三原河州单县封丘巍然辈出居则岳屹动则雷击大事斧断小细海畜帷幄佞幸请剑必殛使见之者畏闻之者慑斯其人死生富贵足动之哉然较之天顺以前则殊矣时与位不同邪委任权力殊耶弘治中华容洪洞钧阳灵宝阳曲卢氏金陵安福咸□名卿然志存纳约行在精审苟济其事小枉安□局体又变矣虽形迹罔暴义遵矫直亦运数然欤自言路志伸毁誉进黜气焰满盛公卿敛逊正德以来遂靡靡难观亦诸人甘宠饰誉稍有嘉美便立祠树碑要歌征颂镂板鑴石惟恐不流今信后也此意既横机巧自生工言论务弥缝斯又一变然黄公左都则严甄御史量能委之火其差簿于庭曰事贵得人耳资劳久近岂立官者意哉当是时言官能毁之黜否耶斯政在人邪抑时不同邪公焚奏草自泯其嘉美视汲汲流今而信后者又何如耶江淛食盐钱钞民苦包揽掊勒呻吟公尚书力条其折征银状以闻至今行之便此其事比之汲汲流今信后者得与失不较然白哉公□二十六举进士始室孙郎中镛女也生子楫霖□封宜人赠夫人继室鲁卫镇抚宣姊生子杞桓封夫人葢终其身无妾婢云彬工部司务桓光禄司署正公卒之日　皇帝惊悼遣祭勑有司营墓在长葛县马陵冈 

　　○资政大夫南京户部尚书致仕梁公璟神道碑（李东阳） 

　　李东阳 
　　公讳璟字廷美世太原崞县人祖讳某从戎朔州后仍居崞考讳资有行义乡人称直轩先生赠资政大夫南京户部尚书妣史氏赠夫人公性至孝少时直轩血出于面公以舌舐之而止正统己巳北虏肆乱直轩从征官兵溃公闻变被发号且走求父所在值归乃巳尝马邑县学生后学革乃入崞学学成景泰庚午举山西乡贡天顺甲申登进士第授兵科给事中成化初累迁都给事中论事持大体壬辰与诸同官劾大臣不职者因荐致仕尚书王汝都御史高明可用言太激切获谴几殆不变癸巳擢陜西布政司左参政偏历所部询民疾苦察郡县吏称不称得牧民体分守洮岷适西番纵掠居民惊徙公提兵斩其魁男妇复业者千数以内艰去辛丑服阕复任巡抚都御史而下交荐于　朝乙巳进右布政使丁未迁左布政使敷惠勤事视皆尤普在陜前后十五年民熟其民益宜之擢都察院右副都御史□抚湖广兼赞军务公整肃风纪赈饥民理冤狱简毘壮以增武备永州寇作督官兵之镇守中官殴杀王亲下公勘覆力拒请属不挠以外艰去壬子改四川有武官骛不听令公痛绳以法始皆帖服有剧盗亦督兵剿之甲寅擢南京吏部右侍郎会独理部事事毕举戊午进户部尚书出纳明审时巳婴疾庚申遂得请去时足不至公府徜徉山水间日围碁赋诗乐笃伦收族事兄琮尤谨每宴会拜跪如少时所赐禀饩月必分给间以散诸族党岁歉则出粟以周贫乏死者具棺敛葬之又建石桥书院以教子姓及乡之俊秀给薪米笔札而时课试之纩且属属其子曰无废义学葢其生平所注意者故至是犹勤勤云尔以弘治壬戌七月十五日卒距其生宣德庚戌正月十六日寿七十三公敦雅厚重耐清苦遵矩度不事矫饰随所受任必称事举职阅历既久资望兼积人无訾议而又先几勇退以寿考终延及子姓方隆而未艾揆诸理数可谓不失其正矣古之语大臣者必先出处其间幸不幸弗论惟所自处合时与义乃可完其名而不辱其身苟终之不合虽有奇节危行卒归于无用故非仕之难而保终难公亦可以无憾哉 

　　○南京户部尚书郑纪（国史实录） 

　　国史实录 
　　南京户部尚书郑纪字廷纲福建仙游人天顺庚辰进士改翰林庶吉士授检讨　宪庙登极献太平十十策寻移疾归踰二十年再起供职升浙江副使提督学校弘治二年召国子祭酒会　万寿节修斋醮礼部预取监生供事纪以不可上疏谏不听改南京左通政升南京太常寺卿南京户部右侍郎久之进本部尚书致仕正德三年十一月卒年七十赐祭葬如例纪姿貌英特气象方整文章条鬯而尤以用世之学自许其提学时正乐舞行乡射毁淫祠皆有裨风教既调官南京犹数言事　上在东宫行冠礼纪采自文王以来嘉言善行凡百条各绘图作赞名曰圣功图以进在户部尤多建明皆关钱榖大计中间屡被论劾葢以其家食既久一旦复出骤至通显不免有积薪之议然纪之才略实有过人者大学士刘健以同年故知之最深故浮言卒不能撼而　上亦任之不疑也次子主敬亦举进士户部主事卒 

　　○资政大夫南京户部尚书熊公翀墓志铭（喻时） 

　　喻时 
　　公名翀字腾霄号□□□□旷迈简肃不知世有衒鬻态而沉鳅逸虬莫可以埃霭笼也父仕忠奇焉少龄业南坛从游者十人许忽夕覩一绝色女立松树上众皆错愕走公略不意女灭焉遂以刀刮树皮大书曰作怪风雷折成形斧锯分乃明日夜半雷擘之至今人吓然余先妻祖司马素庵郝公偶见公诸生中辄许以庙堂器葢朗鉴焉公乡荐后登己丑进士授武进令濯痍煦寒无毛发点染称循吏擢山西道御史按陕西武臣横强公发其甚者如指挥王昶辈置之法时酷旱久而雨注秦人德之差江西荡夷凶憝不少下借贪沓望风解去而放死刑之寃者多邑有毛龙毛虎兄弟稔恶噬染人无数公潜行得实重拟焉还其主赃外而收之官风裁葢震灼哉刷卷南畿以考最升山西宪副　诏曰天下做官的都照休翀可谓受知天子矣分巡冀北道禽白莲会谋不轨者万众公维戮其首妖王良辈而胁从者免升按察使被钦赏焉是　宪皇庚戊年也督工张秋升都□□□□御史多□□又被钦赏无何而升副都御史节镇陕西均徭额兴钱法刺奸以存军民而纪纲复入边见宝气公命掘之得古玉玺一颗文有受命于天既寿永昌四字纳之当上意是年以工部右侍郎召无穉耆不泣下而遮留谓何以还我公也行间改兵部左侍郎立朝抗颜多建白同右侍郎顾佐者清蓟州草场得体又钦赏焉若筹边条奏　朝议称快时大司马马文贞公名焰然而侍郎有左熊右熊公左熊京辇有两熊夹一马天下太平之谣　孝庙呼熊胡子而不名一日奏事鼻带液　上曰鼻液乃膝寒耳命以宫绣护膝赐之满期加正二品服色俸荫一子入监莽优纶也公年七十擢南户部尚书一指顾而宿蠧空相传旧日清尚书熊公尔遇两宫庆礼成公得特进阶资政大夫正治卿上柱国夫人如其例封而父母大父母曾大父母同追秩□□十有二矣丐休诏许驰驿归公孝友本自髫丱□□一嘉果必怀焉先尝父母父母或有所指导神□而受之迨父母见其成而相次亡哭之骨立庐墓□□荐如生历忌辰弦晦节必谢客独寝曰禄养之□□可恨也至生日曰吾母难时也恶乎乐讫其身□□儿三诩翼翚弟一翝同居无异飨翝好酒难近公□之不言而坐翝改悔焉得俸金各治田着屋若干瞻之墓田供奉外推之族尝谓兄弟曰我五人身后宜从我祖父父傍雁行墓见一脉尔竟遵之葢公神游太素笑言不烦人望见浑朴无瑕摘而其中有照不灭焉者修躯六尺许多豪两眉彩上射鼻孔可容指颐有异须挺然而入朝接者竦息累官要枢敦崇同乡人而不流也家居绝无秘玩筑一阁扁曰尊制示忠也但藏古书千卷别有凤皇冈之　往来觞咏携子共孙彷徉兴一触则舞鹤跳鹿拉王叟者手弹弥傲竟夕不知其所如也叟贫死公临焉泪浮淫下呼老友老友闻者感之　武皇复起公而疾革往矣往之目童孺四与郡学郭生顾生立灵星门忽闻天鼓响见天门云光烂开有袍笏一人腾而上不移晷传公逝此岂偶然耶　武皇赐御葬四百五十金计前后诰命十有一勑书四有五钦赏袭衣白金者三雕花玉带者一恩遇可谓极数矣但公军功该世荫而大司马彭泽者将欲请而遂寝于乎功之不见录也何但公人臣之分常尔余向闻　今上皇当阳初梦公称臣南京户部尚书熊翀见明日咨之诸元老称其风表峻越而临颕贾公以先大臣第一流对　今上皇异焉谕以祭公其殁而声灵通帝座者也视之荫奚重轻哉公奏疏与诗文若干卷今但有止庵集行世 

　　○南京户部尚书秦民悦 

