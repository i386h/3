<!-- { "loadSidebar": true } -->
　　公讳濙字源洁别号洁庵其先淮安宿迁人有讳藩者仕刘宋太子左卫将军迁豫章数传至讳咸者仕唐侍御史子常州刺史琼生持因家于常遂武进人持四世孙曰宿仕宋枢密副使宿十一世孙曰中立常州制置中立生昭公之高祖也曾祖庸仕元浙江儒学提举祖祯常州路医学录考宗仁隐居不仕皆以公贵赠光禄大夫少傅兼太子太师礼部尚书曾祖妣章氏祖妣徐氏妣李氏皆赠一品夫人公生而发白弥月方黑母梦一僧持花以遗之觉而生公居数日有僧至家索观公见僧即笑僧曰此吾师天池高僧后身也命我求见以笑志闻者咸惊异之公自幼端重不好嬉戏弱冠入邑庠洪武中领乡荐登庚辰进士第授兵科给事中寻迁右给事中公勤识大体士林誉之　太宗文皇帝入正大统公供职如旧永乐改元秋以奏对称旨升户科都给事中丁亥　上察近侍中惟公忠实可托遂命公巡游天下以访异人名实察人心向背时　御制性理大金善阴隲孝顺事实书成俾公以此劝励天下以故虽穷乡下邑轨迹无不到在湖广间最久丙申秋还朝丁内艰乞终制不允寻进礼部左侍郎明年往巡江浙诸州授嘉议大夫癸卯复自均襄还朝时　车驾亲征北虏驻跸宣府公驰谒行在所　上卧不出闻公至喜而起且慰劳之曰卿驱驰良苦赐坐与语凡所历山川道里郡邑丰啬民情休戚以至所闻所见保国安民之事悉陈说　上欣然纳之向所疑虑者至是皆释比退漏下四鼓先是　仁宗皇帝太子监国时有飞语上闻　文庙属公往察之公至以所见七事皆诚敬孝谨密疏以闻　上览之大悦自是不复疑仁仁宗嗣位特　赐诰命授正议大夫资治尹巳而闻公曾有密疏疑之乃转太子宾客兼国子祭酒之官南京未几阅章奏见公所上密疏深嘉其忠方议重用之而　龙驭上宾矣　宣宗皇帝即位复礼部左侍郎兼职如故洪熙乙巳冬公自南京来朝　上素重公及入见顾问良久即留任行在礼部事宣德改元春进尚书是岁秋汉王谋叛事觉公赞　上亲征事平公受赏赉甚厚复给叛者家属四人丁未　赐诰命授资善大夫复赐近第一区于长安右门外关者二人戍申　上嘉公忠勤特　赐银章四其二曰文恭世家曰清和恭靖葢嘉羡褒美之也寻以公生辰　赐宴于其策秋八月公扈从巡边至会州而还己酉　命兼詹事府事夏五月复扈从北巡时常民有豪横者既抵于法悉以田宅赐公辛亥　命兼行在户部事　圣节御制诗一章赐公及蹇忠定杨文贞文敏三公且曰朕茂膺天眷惟尔四人赞翼之功因赐宴尽醉而罢新建礼部成命光禄设宴勋戚公卿皆往贺公公以盛事立石厅事之右倚任益隆每燕见　上虚心问曰卿有何言得其章奏即施行之时有芝产于公署人以公和气所召　今上皇帝践祚亦惟图任旧人待公尤厚凡军国重务皆与闻加授资德大夫正治上卿每考绩必有赉予甲子以年至七十上章乞致仕　上以公精力未衰慰勉留之己巳　上亲征北虏　命公留守京师秋八月进太子太傅荣禄大夫景泰初　赐诰命辛未春公因灾异数见乞放兔以曰天意不许寻进少傅壬申兼太子太师二俸兼支公固辞一俸癸酉复　赐诰命进阶光禄大夫自后每岁引年乞归皆不许丙子复因灾变乞赐罢黜亦不许时公年八十二忽疾作艰于步履明年　皇上复位公喜不自胜扶疾入朝而筋力不可强矣遂乞谢事且辞师傅二职　上方重用耆旧悯其老皆从之　陛辞赐白金宝镪金织袭衣给驿舟以归复赐玺书有卿宅心允臧处事惟慎虽经变故无改厥常之谕归之日乡人老稚聚观者以亿万计公陈所受赐于堂感激泣下遣冢子长宁诣阙申谢　上念公历事累朝遂官长宁锦衣卫世袭镇抚俾归终养公之弟克恭克宁克诚时年皆七十余苍颜白发燕乐于一堂遂扁曰寿恺优游桑梓者七年疾复作召诸子前曰尔辈图报国恩勿坠家声遂瞑目而逝天顺七年八月八日也享年八十有九终之夕常州守卓天锡梦公来辞已而闻终大以异讣闻　上之震悼赠太保谥忠安遣官谕祭于其家复令有司营葬事恩荣始终世莫与比公人平易宽和廉静寡欲自奉澹薄起居有常居官敬慎一毫不苟历事　列圣无纤毫过举蔚然一代名臣立朝几六十年荐拔士类甚多□知春闱贡举天下之士尽出其门平居未尝疾言遽色虽庸夫孺子亦知其长者暇则手不释卷喜诗文晚年誉望益尊其酬应愈剧曾不厌倦所著有芝轩集若干卷又尝辑录医药经验者曰卫生易简方经进又有律身规鉴俱行于世 
　　正统十四年北征留守京师廷议迎　上皇时王文厉色曰孰谓虏可和彼不索金帛且索土地忧方大耳众相顾不敢言于少保徐曰防变方略我与总戎责也俄旅退赖公有定执竟上奉迎仪注景泰元年杨善使虏公言　上皇蒙尘巳久宜附善等以进服食不报又请明年正旦朝　上皇于延安门不许三年十一月　上皇万寿节公乞令百官拜贺于延安门不许及　上皇复位力疾入一见请老去　上念公疏屡请百官朝延安门因其遣子长宁来谢授官锦衣世镇抚 
【 藏书】 
　　景泰中王文威权赫奕忤者必死吏科给事林聪独上章劾之文衔之日求其罪不得会聪乡人有事吏部聪嘱之文选郎中出其手书欲寘之死会官廷议拟大臣专擅选官律廷臣附会文意无敢违者胡忠安公谓文曰给事中七品官也而拟于大臣嘱托公事也而拟以选法二者于律合乎且人臣以宿怨而杀谏官无乃不可乎遂拂衣而出曰此疏我不预公等自之于是遂罢曰再议之公归卧病不朝数日　上问胡尚书何不朝以病对乃遣大监兴安问病公曰老臣无病前日议事惊悸太过耳问何事公曰谏官有小罪而欲杀之此所以悸也兴安以告于　上既而法司复以北拟论罪　上不允聪得免死 
【 守溪笔记】 

　　○礼部尚书吴县杨公翥传（王鏊） 

　　王鏊 
　　杨翥子仲举吴县人宋和恭武王存中八世孙少孤贫与兄戍武昌乡校师有狂生侮詈之翥若不闻人以告翥曰岂无同姓名者邪人服其长者久多化之杨文贝公士奇漂寓武昌偶憩翥馆以无资告翥遂让其塾自教授他所日往返十余里不厌比文贞当路乃相引拔　仁宗素知翥遣使驿召之授翰林编修升修撰与修三朝实录迁郕王府长史而归　景帝即位翥朝京师　命礼部左侍郎食禄致仕又二年复朝进尚书加禄仍归笃归行不欺仁厚绝俗邻人作室檐溜落翥家家人不能平翥曰晴多雨少何必校也又邻人生子翥恐驴鸣惊之即鬻所乘驴徒步入朝犹子怀金入市人攘去以告翥不答或请理于吏翥不许文贞公落新第亟邀登堂曰舍初成得贤人首临之其宽雅德度一时着闻至今乡郡以口实文章平实有理如其人年八十五卒诏赐葬祭召其子肆入朝问所欲官对曰愿得本县土簿从之 

　　○资政大夫礼部尚书应州石公瑁墓志铭（刘定之） 

　　刘定之 
　　公讳瑁字信之其父普金当元季兵变自云中来徙应州公既贵赠其父礼科给事中母王氏赠孺人公资禀端厚自少知孝友举动有仪父尝有疾灼艾于腹公亦取艾灼已腹医止之公曰吾不忍父独痛苦也父尝公制衣公曰兄年长于我请先兄制尝踰户限衣絓而止兄戒以胡不缓步公跪谢后不敢由是父兄皆奇公以当成大器父渐老矣家务主于兄公于钱帛无毫发私取与悉由兄所制领宣德己酉乡举庚戌入国监登癸丑进士观政户部收通州仓粮草去宿弊今上正统初授礼科给事中是科当奏对事尤多公以举职闻擢知金华府邻郡括苍盗起出兵击之掠酒食杀人于郭外公执斩以狥始帖然就部伍以去民避盗来者老稚扶携千百羣皆乏食非开官庾莫能济上官疑莫敢公曰彼迫于殍死则亦盗矣擅开庾与迫民盗罪孰重我就其轻者得谴无悔也开以济之欢声雷动兰溪吏徐世扬浦江卒王猛烈皆其邑患苦公置之法众以宁谧母忧去任都御史轩公輗以公助弭括苍盗馈足守固民怙其仁兵慑其义非特其所莅郡其旁近亦有赖焉言于朝得　旨起复还任寻升福建右布政使时所部内沙县盗始平增筑城以镇其地以公有声于浙也城事悉以委公公之计工匠度财用兵民合力近远辐辏城完以期而无告劳者属郡税比岁多逋闻公当督税民咸相告来谕曰石公不苟取于我无以此累之公生平以廉著称福州守雷硠以公当入觐持金往赆亦峻却之他可知也　上闻其贤以南京吏部左侍郎未几遂　召礼部尚书靖恭于位朝望益孚甫三载而卒得年六十有四 

　　○资德大夫正治上卿太子少保礼部尚书赠太子太保谥康靖邹公干神道碑（徐溥） 

　　徐溥 
　　资德大夫正治上卿太子少保礼部尚书以硕德重望致仕家居寿跻八十有四乃弘治壬子某月某日卒卒之前二月公以杭属县大饥心切忧闵手具奏疏以闻　上嘉公身居田里不预政事能达民隐如此既诏有司如所奏赈恤即出内帑文绮赐公以旌其贤及是　上闻讣悼叹谕祭营葬一如恤典特赠公太子太保谥康靖恩礼优渥人皆荣之公讳干字宗盛别号顺庵姓邹氏其先嘉兴人也后徙仁和再徙余杭故今余杭人曾祖福坚妣某氏祖寿之资政大夫礼部尚书妣沈氏赠夫人父济詹事府少詹事赠太子太保谥文敏妣薛氏赠一品夫人文敏公在　太宗皇帝时宫寮卒时公尚幼适　仁宗皇帝监国南京特遣充应天府学生亲蒙　谕勉赐钞□□□□□给米□石以资养之公感激奋励力学不懈□□戊午中乡试明年遂登进士第庚申初授兵部职□由主事历升署武选司员外郎郎中己巳八月北虏北边　英宗皇帝北狩京师戒严一时所需□杖清□未有能任其剧者佥以公宜乃超迁兵部右侍郎公瘅竭智力日共厥事仓猝间发廪以给兵士或不俟奏报而行一日兵士拥东城门请给马草适乡民万计避虏走城下呌号求□门守者难之公曰草不得则厩马不过瘦死尔城以卫民若无所卫焉用城且闻虏距城尚远即至近境门开无及而民皆死矣竟从公言获济及虏退明年改元景泰被　勑奖谕辛未清军职贴黄事竣改礼部壬申奉　勑考察山西官吏癸酉河南凤阳等处大水　诏往救荒民多受惠凡奏免税粮若□万石既归命督易州山厂薪炭积弊顿革因奏设主事一人综核其事公独总其纲而已居三年众议以公不宜久处此　召还治部事寻升左侍郎进阶正议大夫资治尹天顺丁丑　英宗复位尚书胡公方致其事去诸册立大礼并从公详定而行时襄王来朝故事当祭禁门而入自迁都后来朝礼绝莫有知者公检太常故典行之及　上不豫复奏请　皇太子御文华门代朝礼成化丙戊　宪宗皇帝二年也　命抚安畿□□□实行事明年以老辞位不允未几特拜南京礼□尚书居二年　召还礼部仍令经筵侍班自是治□□□□□至加太子少保屡以老请　上皆不允后复请不巳特　赐敕致仕令驰驿还仍　命有司月给米二石令给仆夫四人葢家居者一纪而终 

　　○资德大夫正治上卿太子少保礼部尚书谥文 安周公洪谟神道碑（徐溥） 

　　徐溥 
