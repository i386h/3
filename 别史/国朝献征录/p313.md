<!-- { "loadSidebar": true } -->
　　公讳畿字子京别号羽泉其先以卿士佐周遂为大族代有显者至宋避戎由汴南徙居建康数传而元提举顺之搉茶平江路即平江之长洲家焉再传而沛教谕德让德让生仲舆赠中书舍人赠君生铉历事　五朝以詹事府少詹事终赠礼部左侍郎谥文恭有三子其最少者浒浒一子桐仕至汤溪令有治声赠兵部右侍郎兼右佥都御史桐一子点初赠工科右给事中再赠如汤溪公则皆以公贵也娶于陈赠淑人寔生公继娶于都封太淑人公生四岁而陈淑人见背都太淑人来称母十八侍郎八捐馆舍公抚其二弟孺妹以共奉太淑人有孝称盖久之始字钱淑人以补博士弟子数获隽诸弟子间可十岁而成乡荐又六岁始举进士其明年除知温之瑞安县公至则造请士大夫延见长老问所利苦以九等别户产以九则定徭役民循等应则亡得私下上其孔道为飞云江舟子网利不时渡公官置船而籍核其往来且亭其津以憩渡者邑当助役夫于邻驿凡三故困苦之人二其直乃巳公议毋以夫往而以直往俾自募邑人大悦俄岛寇犯黄岩去邑且远公独□之趣徙傍地子女货贿内内城而增其雉堞储糗□募兵壮乘城为守备居月余寇果至亡所得逡巡遁去乃条防御八策上之官着为令瑞安东南衿江其外大海有凤皇南山几诸岛为寇巢西北阻江而三港遮浦为括闽道寇所以争公益募括苍泰顺壮士杂邑子弟教之为陆陈扼其吭沿江凿外壕绕以周垣修列战舰海口益署福清苍山船相牙角调渔舟为侦伺身戎服而旬试之又明年抑贼于飞云江巳又歼贼于铜岭馘其魁寇小定即葺儒学修经史阁为祠祠故陈舍人东褒衣缓带延诸儒生谈说经义其中雍雍如也公为令先后凡四载积前后计旌荐且数十召拜吏科给事中迁工科右给事中　大朝灾议营建而公奉勑司监察条八事上之所以穴剔冗滥奸弊非一又糺一兵马指挥干没者置之理当是时将作大匠幸而中贵人伙大司空雷公以斤斤持之恃公为益强所裁省万计论功进通政司参议仍兼右给事亡何而　上所御西宫灾复议营建雅巳熟公才俾仍司监察是时严相孽孙鹄以锦衣指挥来预负其宠阳为推逊公公直据其上坐鹄稍有流言弗动也亡何鹄败而公以功进太仆寺少卿□□太仆寺卿公感知遇复条马政八事上之下部覆报可寻迁顺天府尹公独欲修尹故事曰吾得备弹压安能以狱市诿而昼寝　辇毂下耶所赋役即弹射豪贵亡所避猾吏不寒而栗时乃议城张家湾而议者曰虏冲也城之利然非十万金不可公请以五万金城而移大官三万金先之益之劝募金公调度往来仅四月而城成会所劝募足还三万金于大官上悦特赠白金文绮亡何进都察院右副都御史督抚两浙浙娄中寇前帅虽以傅会取力名然不胜其汰败故大司马赵公用廉节继兵民稍稍苏矣公惟赵规是随而小损益其用特严赏罚科身往来海上约束文武大吏罔敢不以情应盖踰年而庙子湖坛头悬山东大粤南策黄裙福宁焦洋后先报捷比比卤首虏获生以千计内地晏如论功赐白金文绮寻加正二品奉久之矿贼起直隶之婺源流劫德兴玉山遂犯常山势张甚公疏请会直隶江西兵夹讨之不待报而发所部兵由衢州分三道入捣大破之俘斩劲贼七百余悉散归农前是公疏上　天子嘉公任超为兵部右侍郎兼右命都御史总督三省军务命下而贼巳平矣公复上五事而所称严保用以清盗源革冒滥以重名器禁妄派以苏民困于便宜尤切俱报可是时御史庞尚鹏论公功凡千余言大约谓公用兵能以正合以奇胜卓然有古名将风平居恂恂一儒上深厚不伐岂与炫才邀赏者等哉　上闻而益嘉之录一子入太学仍赐白金文绮公念民兵召募无巳时而卫所士高卧弗与征行疏乞合为一军练之以次减募民兵费　诏曰可其下闽广如令巳公满三岁考封三代再录一子太学寻迁为南京兵部侍郎而御史有疑公者谓公自严相所骤也公廷辨略曰监工时坐锦衣鹄上者谁耶御史当不闻严氏讧而谓自相所骤也臣本末众所知唯有一归而巳前是　上巳屈御史疏留公再请不许而公劳苦兵间久困末病矣会得代归病寝剧疏力请骸骨赐休沐居里公虽病里居闻一朝事未尝不为料思其后也一君子进未尝不喜动颜色也然竟病不愈而卒中外缙绅大夫未闻问而推毂章上亡虑十数矣呜呼公所谓鞠躬尽瘁死而后巳者非耶明兴贤公大夫之以节着吴者自文恭公铉始也当景帝议易储羣公悉上署文恭公为祭酒独不上署英庙既复辟而贤之拜祭酒少詹事且倚以相会卒□□公虽不及相然天下高其行而慕说之又蚤贵娄更大任子孙鼎起显盛为吴甲族公少承之独以孤生居贫其间至忧食指不能具大腊人或谓公且废着可稍资其羡以谋什一公笑不顾曰不腆先人之庐不能守而废之即何以有辞地下且吾儒者可什一为盖未几而文恭公之里门隆隆然列戟者则公第也君子谓文恭公政不外究而公文不内施要之其奇节丰绩有相发者固不独称于刘矣公卒隆庆己巳距其生正德己巳春秋六十有一 

　　○南少司马赠御史大夫观海顾公章志传 

　　公名章志字行之观海其别号也先世出自吴丞相雍其子孙自吴徙滁阳徙崇宁又徙太仓始居太仓者讳伯善五传而至耕云公珩珩生默庵公鉴即公之祖封征仕郎刑科给事中公父思轩公济登进士任行人升刑科给事中即尝以公贵赠中宪大夫者也母陆氏累封太恭人公止两兄弟伯名枞国子生其仲则公公甫三岁而丧父稍长则教于兄年十九补州学生逾五年为嘉靖丙午举于乡又七年癸丑登进士就选铨曹得行人凡几年以不附权相分宜父子量移司副正升刑部湖广司郎中请告奉母归归三岁而分宜败乃还原任又逾几年而升江西饶州知府公治饶凡几年升湖广按察使之副治辰沅公念母八十矣道远恐不能任板舆则谋乞养太恭人坚不许公于是黾勉就道及九江风涛大作窃自叹奉老母涉畏途大非人子所宜乃密具乞疏既发使始以闻得请如志凡三年在膝下比失恃巳免丧意不乐于出而亲党多从公劝驾者于是强起补广西未几以□捧便道归闻转贵州参政又转广西按察使时为万历丁丑适长君绍芳成进士选中秘疏称病不能行从是遂坚卧而不出盖徜徉泉石者□年会江陵权相败　圣天子侧席求旧贤公卿又□推毂公起公于山东仍宪使未期年转卿光禄于南畿两月又转南京兆京兆盖年余而升南少司马以疾卒于官得年仅六十有四按公少孤而丁门户之衰役侮狎至赖伯兄身百责之间以宽公于学公以是学早成亦早得举既得举而学又益励既举进士官行人奉使粤所馈遗一不受还居京邸闭户读书如儒生为郎刑部奉三尺惟谨名为最精法比每狱词出公手吏不能赞一词又持法恕多所平反而全活囚被讯服且感人人称不冤公时誉望隆起太宗伯高安吴公某称公能文章非但法吏才尝有意徙为其曹郎又尝当以己未科会试分考并格于相嵩父子遂皆不果其后安阳郭相君某为太宰又将改用公公不欲请外补而得饶公初治饶水为灾民病饥百方处赈赖以活者数万计雨无麦公以为忧至罢公宴不赴既而岁大旱以禁屠为虚文惟斋戒极诚露祷澍雨随降适又匝饶境而止比饶俗徤讼吏弊最难革狱最难于清公初至则讼牒填委山积拳牿充庭吏故窟穴其中以为奸公于是穷日夜之力目披览而心裁决居无何卒就理后来讼者至随来随剖未尝一借耳目于左右狱亦未尝有信宿留不法吏斥去一二尤甚者由是此曹竞竞不敢私受人一钱前时讼者从下邑来褁旬月粮粮巳尽未得归至是不褁粮而讼以为常邑民讼不乐于属邑而愿属府他郡民讼不乐属其郡而愿属饶淮王故称悍公束惟法王重敕其下毋轻犯然公能求王国人疾苦宗仪岁禄以时给王国人又未尝不心感公饶之景德镇主治陶而为浮梁属其器用流被天下奸民往往有窜匿于陶者易煸构为乱地与安仁壤相错两县之民争而哄揭竿啸呼几乎成大变公行视　上供器适至焉就舆中口占榜文谕以毋轻动轻动则良民亦乱民也于是争者悟解散去为饶且四年不持一钱入私橐比迁去藏中报积俸仅四金余悉推佐公费矣饶人有但饮饶城水之谣当是时人既称公之廉又咸服公如神明谓公可与颜鲁国范文止两公者二而三相与谋建祠尸祝公公严令以禁乃始巳公去后不使公闻竟为之广西俗朴而事简公职清军而清军御史李公某奉差来广也李主严公主宽惟是为能相济靖江王故亦悍王也公亦束□法革其所□名□□□□□□□□□□□□□大惭祭而卒分□迕言自广归□□□□□□□□时当虑囚□大辟者数千人公目□治爰□□自参驳赖公□□□多直指公且得代属公所当□□公又日夜□□所评隲咸曲当应天三补浩□□难治公治应天则尤为能得体民苦凋敝也公则□抚之以宽静两赤县徭赋百出难支也公则裁其浮冗不经者钱谷出入吏胥故有所逗挠每干没其中也公亲与民期□悉省除其冗耗会同馆驿马役且乘于豪有力谬称故事公不顾悉夺而还之大比厘革防范种种□肯綮公佐本兵未尝望决堂事考选军政尚书郭公某倚办公公谦让时有所自效亦不敢当其名留都编户军强半于民快船小甲苦于奸豪积猾规免而偏累尤苦于管运内使抑勒而诛求累极则告垛甲垛甲加以帮甲又加以派及余丁犹不免亡身破家总计各船受害者盖不止六七万家矣公署部时因旱霾得应　诏言民病乃疏陈快船审甲之弊害请如马船例其篙师改佥充为雇募稍优其直减船额以就之除见支船米二万石军自乐输银万五千两外国家诚额外捐银万两米万石即可出此六七万家于水火之中巩留都盘石之固本部诸司惟船务为最剧军人疾苦惟船甲为最深地方隐忧亦惟军穷为最大溥德意召天和计无有出此者疏上　上嘉纳亟下所司议行矣部上请着为令具如公所言公又念事不虑卒或不可以久又谋之尚书傅公某上四事重事权明激劝严参罚豫会计大要在杜浮言处粮饷而专委始事郎官某某者责以有成效疏下所司亦各为议覆如指留都数十万人莫不举手加额归德公比公丧出国门诸为船中者祖祭道左哭声闻于野且肖公像将立祠以报公是役也事涉中贵人无敢犯者公独毅然为不少避忌盖疏出而中朝士大夫皆推让公饶经济不惮难曰夕其当大用矣不谓其竟不果也于乎惜哉 

　　◆郎中 

　　南京兵部车驾司郎中述亭刘君学朱墓志铭（王时槐） 

　　○南京兵部车驾司郎中述亭刘君学朱墓志铭（王时槐） 

　　王时槐 
