<!-- { "loadSidebar": true } -->
　　五泉子者讳邦靖字汝庆同州朝邑县人也姓韩氏葢自称曰五泉子父曰莲峰先生讳诏宗仕按察副使母恭人阎氏盖弘治戊申正月初一日子时生五泉子是夜恭人梦五色云中奏咸韶之音巳而玉女十余持盖拥一童子入室觉而生五泉子五泉子生而灵异三岁而能诵古诗百余首四岁而能通孝经五岁而读论语文王至德篇掩卷若有思者莲峰先生问之对曰即如是武王非矣八岁而通举子业十四而举于乡二十一而举正德戊辰进士予与武功康德涵爱其才推庶吉士不果明年己巳拜工部虞衡司主事乃奉部檄十库监库宦官不礼五泉子自坐前席宦官怒绐曰部尚书至因起撤坐五泉子诘之答曰公无与库事者止一饭耳五泉子曰然则吾当去矣答曰当署案五泉子曰岂有署案不与库事者乎竟前席坐署案寻又兼黑缶厂主厂者宦官厚燕接殷勤之欢五泉子不顾自起视秤分毫无所假宦官虽怒甚然无可柰何未几抽分浙江市舶去矣先是抽分部使者往往避嫌乃重取于商羡余以自白五泉子乃下令曰非巨本若竹木成□者不税税课旧领府幕官乃奏议寄布政司不与府幕官以部使者侵渔而府幕者易与耳又奏抽分司刑狱宜下按察司以防出入诏皆可故事抽分司馈镇守太监岁千金是时镇守刘太监者又谷大用之党五泉子固不与金刘太监怒久知其人不怒愈益敬之会宦者从京师来倚其近幸索抽分钱甚急刘太监从旁劝曰幸无求韩主事我当有以赠公也及代入奏乃课额不足部尚书及工科给事中皆以法劾五泉子亦自劾求罢会国老有知其故者赖以无事壬申春南北畿内山东河南诸郡盗起　天子命将征剿工部官例一人前除当前除者数人皆惧不敢往言之部尚书有泣下者次不及五泉子部尚书知五泉素勇可使数目五泉子五泉子毅然请行后亦有天幸不害北归迁员外郎都水司出奉部檄清查直隶山陜诸路历年班匠银两既见其民贫乃奏议罢征是时急于用财不许后以干清宫灾竟罢之而　天子于是方以灾异下访求直言者五泉子归上疏曰夫民者乐安而思治恶危而厌乱向背之际甚可畏也　陛下即位以来朝政不修经筵罔御盘游无节狎近羣憸摧折骨鲠之臣闭塞谏诤之路百度乖违庶事丛挫府库空竭闾阎流散盗贼灾异荐至迭兴危亡之形巳成社稷之忧将大顷者干清官灾　陛下下诏求言天下之人莫不祈望以　陛下翻然改悟转危安也然徒事虚文不修实政臣下章奏罔有施行而部官黄体行乃又以言罢去天下人心莫不沮丧以　陛下遭此大异乃复如此是悔悟无期而治安不可望支离不可也夫亲离者家散民离者国摇故汉儒有土崩之言先哲有搏沙之喻大望　陛下以社稷念将各官章奏采择施行前后言官待罪之人并黄体行取回录用于以既散之人心迂将来之福泽天下国家不胜幸甚疏上　天子震怒下锦衣卫狱给事中李君铎率众论救之乃夺官民其后御史师君存智范君辂给事中徐君之鸾皆奏起用不果辛巳秋　今上即位起山西左参议分守大同于是感激奋励单车就道革奸平狱权家敛迹然分守道故无印由此多弊乃奏议请照提学官事例给关防不报是时　天子修定策功封爵太监而高山阳和诸卫军士□例开垦草场数千余□皆豪家占种乃前后上疏论列又皆不报未几大同岁饥人相食又奏□□发内帑赈济不许之怃然泣下辍食将再论之或曰君之心尽矣不从者责有所归也独柰何自苦如此答曰言而不从自谓巳责巳尽而委咎于人此诈臣之自便而钓名者之也复抗疏论列累千余言不报侍郎臧公乃奉经略边务尝奏疏荐之而曰臣见左参议邦靖颕秀夙成操心平正问学博洽议论渊源使之提学必能率士裨辅治道巡抚都御史杨公志学给事中俞君集亦奏荐之皆不报五泉子虑旧疾复作乃上疏乞归于是都御史张公文锦奏留之而谓宜升本道兵备副使以慰军民之望然归志已决乃复上疏报未下即行御史朱君寔昌奏疏荐之而曰邦奇邦靖学问自相师友名节交相砥砺乞将邦靖病痊起用邦奇者苑洛子也吏部具奏上报曰如御史议西归之日军民遮留道上以万计号泣不忍舍去五泉子亦泣下而嘉靖癸未二月初十日抵家于是谒孔子庙揖县令拜先陇牲见于祠堂称觞寿母与诸兄弟燕会终日甚乐也乃十八日病□食不豫苑洛子迎医甚众乃愈益病四月初十日衣冠如平生呼苑洛子曰我其逝矣十九日必大雷雨即我戒衣衾又曰先君之归在是月二十一日我强待之好作忌辰也十九日果大雷雨苑洛子正冠然巳不能语而摇首苑洛子泣曰待二十一日乎乃首之及二十日而苑洛子复问曰归在明日乎不应苑洛子痛泣曰吾弟力不支矣又首之巳而果卒距其生盖三十六岁云配安人屈氏生一女无子以族子仲谱后自五泉子卒后太恭人泣之不巳苑洛子废寝食泣盖其平日孝父母者甚至终身不违颜色莲峰先生病寝处其侧者四月余及卒哀毁几死其事伯兄县令君邦彦及苑洛子及处其弟国子君邦翊极兄弟骨肉之爱有朋友忠告之益又尝其姊李孺人吮疽乡人盖尝立碑表其孝友云而其爱民之仁律巳之廉食用之俭细行之必矜临事应接之敏其事皆可书者不具书其在浙得代归而同年赵推官者以屈安人病无子买女婢遗之拒不受赵曰此越女有色者笑曰政恐若此耳此人所难能者书之世楷法铭曰予在京师见五泉子七言绝句诗类杜子美及罢归予诵其古歌辞浸滛唐初遍汉魏矣观朝邑志其亦文章之洪丽乎夷考其行盖旷世之英全德之士也乃不寿死呜呼天耶孰五泉子耶 

　　◆按察使 

　　按察使杨公基传 
　　山西按察使徐公永达墓表（杨溥） 

　　○按察使杨公基传 

　　杨基字孟载其先蜀人大父宦游江左而基生吴中遂家焉颕敏绝人九岁能背诵六经著书十万余言名曰论鉴试仪曹不利会天下乱归隐于吴之赤山张士诚时辟丞相府记室未几辞去又客饶介所王师下江南籍录诸陪臣基以饶氏客安置临濠旋徙河南洪武二年放归寻起荣阳知县谪居锺离久之被荐江西行省幕官以省臣得罪落职六年又起奉使湖广召还授兵部员外郎出山西按察副使进按察使后被谗夺职供役卒于京基尤工于诗初会稽杨维祯客松江往来吴中以诗自豪基尝于坐上赋铁笛歌维祯惊喜与俱东语所从曰吾在吴又得一铁来矣若曹就之学优于老铁学也至正洪武之际与高启张羽徐贲齐名号吴中四杰所著有眉庵集 

　　○山西按察使徐公永达墓表（杨溥） 

　　杨溥 
　　公徐姓讳永达字志道世传唐侍御史有功后曾祖仲明祖景让考子昭世有善誉母苑氏儒家女公幼学敏悟好读书入乡校习举子业洪武丙子秋中河南乡试魁年甚少人多奇之明年春升太学戊寅授陕西同官县学教谕后调湖广之宜章以外艰去服阕调凤翔之宝鸡永乐庚子以荐驿召至京授翰林编修侍　皇太孙读书甲辰　宣宗正位东宫升右春坊右中允明年得推恩父母妻室　宣宗即位升鸿胪少卿使交址升卿庚戌调湖广按察使以内艰去乙卯夺情改山西赐玺书遣之公居乡校居太学知尊师取友所与交接者皆敬爱之典教三邑自谓师道不易称礼致宿儒讲明经义以求精到从游之士多底成效居显要者有其人在宝鸡九年考满诸生奏留之尝四川乡试考官去取有公论总修陜西志书事有条理人服其学识升翰林侍经筵再迁春坊职辅导从事惟谨在鸿胪恪守礼典奉职无虞调湖广山西达风宪大体劾奏苛暴擒捕奸贪不避强御公孝友母老不能就养请分俸于家恩赐金币必先奉母居丧守礼处兄弟和睦居官守廉尝持节王国行册封礼王所与鞍马金币袭衣皆辞不受奉使交址谕酋长者三所赠货宝直千金毫发无所取官舍萧条无异寒士及卒棺资不能具寿六十有四配张氏克甘清澹公无内顾之忧呜呼士君子遭际难殁世有闻尤难公以经术由师儒荐登禁近出掌一道风纪足以行其志遭际四十余年操行廉介始终不渝夫岂声音笑貌所能哉士论居官有守者未尝不称公宜有闻于殁世也予故以是表其墓云 

　　◆副使 

　　山西按察司副使朱公瑄墓表（吴宽） 
　　山西副使吴公道宁墓志铭（何瑭） 
　　中宪大夫山西按察司副使马公应祥墓□□（王九思） 
　　山西按察司副使王九峰墓志铭（王九思） 
　　山西按察司副使程公绅墓表（李舜臣） 
　　中宪大夫山西按察司副使胡公宾志铭 
　　山西按察司副使刘公泾墓表 
　　山西按察司副使南公逢吉志铭（马自强） 
　　山西副使赵公祖元志铭（陆可教） 

　　○山西按察司副使朱公瑄墓表（吴宽） 

　　吴宽 
　　弘治十一年十月二十四日山西提刑按察司副使致仕朱公年八十三而终公有子恩仕于　朝刑部郎中持制服将归欲得墓文以葬其寮友顾君大宁辈偕来以请予与恩以同乡故相过从久不能违也恩既归始以江西布政使叶公所状托其太仆少卿刘君来致其意曰公葬期迫矣待此以刻乃视其状叙之朱故通许人也当宋中世之乱从驾南渡以松江地僻可避兵难始择华亭之七宝镇家焉曾祖道华祖士清父慎恒慎恒娶陆氏生公讳瑄字某别号钝庵幼有高资总角能赋诗有奇句稍长益善记览入府学弟子时庐陵孙先生掌教事适周文襄公以巡抚至而提学御史彭公二公问弟子之颕敏者孙先生首以公对试之果然公初习春秋孙先生深于诗者更授以诗甫三月即通其义正统三年遂登应天府乡举及还其父适自卢龙戍所归父子相见甚欢未几公当赴礼部试曰吾常以亲寓远方不得日侍左右恨今复忍违远乎竟不赴又十年始登进士第明年授陜西道监察御史时有北虏之变京师戒严朝廷命诸将悉兵往御公以御史大军中纪功临行语其妻王氏曰吾今不能顾家矣汝亟归奉吾亲吾惟知有王事而巳即日戎服就道谕诸将士以当奋勇死难之义众皆感激三日虏知有备而遁有诏班师蒙宴赉甚厚京师既无事公奉旨出巡应天等六郡有知太平县白玉者连姻中贵怙势害公廉得其事即按以法一时奸贪敛迹属吏肃然于是周文襄公与公犹同行郡称叹不巳岁满代还都御史陈公镒知其才俾掌三法司事俄丁内艰服除擢山西佥事属吏有不法者闻风而去尤累平反冤狱再清军伍明恕不苛无隐没诬枉之弊才名益起凡分巡官缺公辄兼领其事一日至大同有中贵亲幸者入其境上下惊骇莫知所公出郊迎之与语其人竟敛威而去值大雪欲射猎乐公曰军士冻馁不堪必有死者况道滑不便驰逐独不目爱乎遂止一时边人不至惊扰者公之力也再丁外艰服除复任山西人多公不乐而公处之自如成化五年始擢副使又二年慨然上章请老年五十五耳人劝之不顾归与亲友徜徉园池问赋诗饮酒相娱乐每以善言训诫子孙宗族所以力学治家之道延师儒于塾邻里子弟有愿学者皆来受业后多有成材者自少无兄弟惟一姊与其夫俱蚤世遗孤子女四人悉嫁娶且与治田宅不使失所他所周恤人者尤多公自登甲科受官几五十年而家居者几三十年中间用其子郎中秩满进阶中议大夫赞□尹公有六男二女孙男十二当国初其祖士清邑乌溪大姓赵惠卿赘婿赵以富豪于一方士清逆知其家必罹法出居于外以避之后竟保其家人莫不贤智之 

　　○山西副使吴公道宁墓志铭（何瑭） 

　　何瑭 
