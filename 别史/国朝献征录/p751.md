<!-- { "loadSidebar": true } -->
　　万历某年某月某日予弟颐直持宣城少参徐大任所河南按察司副使章公行状代其子乞铭以葬予忝从荐绅后饫闻公善政高谊久故不辞按状公青阳世族也其先徙自泾川漆林始徙祖仲和生禧远禧远生升升生儒号挹清轩以五经教五子其第四子以春秋贡不仕赠邹县知县讳标者则公之父也以正德庚午正月十三日巳时生公初赠君梦金甲神授以孟子小象置膝上遂诞公而公弘毅刚大善辨论尽事理英气勃勃不屈有孟夫子风后遂以孟泉自号云赠君久困场屋屡不举性严善怒公与长公崖昼勤祗事躬樵汲之役夜则篝灯读至夜分嘉靖癸巳随其从兄廉州府推官时禄入太学登祭酒东郭邹先生之门遂受春秋于淡轩钱先生学成归以儒士中应天甲午乡试壬戌就选得邹县令邹固剧邑土荒民逃几不可公至勤劳抚字招集流亡买牛劝之耕织而邑乐土时河淤漕阻　天子遣朱侍郎经理其事开府济宁朱公令沿河官集议公首倡开南阳新河用其策底绩论功朱进官大司空公衢州府同知司空又奏改公兖州管理河务加授四品服俸隆庆辛未大计举卓异者赐宴与币九月擢保定知府壬申九月用给事中雒遵荐升河南按察副使督筑黄河南堤公往来相视不避风雨舟居经年遂中湿两髀痛剧乞休归归四载河道吴尚书复奏起公勉强赴命会吴公卒公病亦作遂复告休归不逾年而终嗟嗟惜哉公历官十三载妻子不入官舍惟携一仆自随其由兖州之保定保定之河上也往返惟敝衣笥二行李萧然在官厂果俸多捐助公费所余三百金置义曰五十以赡同祖子姓虽二子食贫孺人受封钗钏未备下顾也又建宗祠修家规以享先维后倡化戚里绝谒公府即古纯德何以加焉状所述备矣而予以备员棘寺获览郡国讼牒见公折疑狱活覆冤数条又古所称神明者莫能及而恻怛生全之意盎出法外御史栾尚岳家居寝疾微得其奴妾奸状与妇议扑杀之妾闻告奴奴厚贿一屠夜入杀御史夫妇而密洒血宿仇赵某之门及道巳乃佯惊大呼集众迹之栾无子奴妾即讦赵大辟赵不厌亟诉行公覆鞫公一见疑之密询奴与屠□擒屠母讯之立得尽伏辜而御史之冤雪赵氏之狱□□徒刘尚贤嗔其妻父王儒及母田氏苦谏瞷儒防秋佯相省因留宿时田氏弟万库佣其家即与同寝尚贤密起石碎其首持刃破田氏寝室门直入田氏出后户潜匿遂杀三幼女置之门外而去捕得□疑一时纵杀必有党加讯因言与同愽魏满良霍□芝葢牛拒捕致然不知实其仇也二人者遂坐大辟而公至覆鞫谓所杀虽多惟一壮男子先被暗毙余俱幼女何假众乎且构仇有迹同盗非情遂解脱之关头王大臣率众夜徼遇其比邻老妇孔氏偕夫省姻戚回乘醉诘问相诋旦诣县告强奸其妇县令素嗛大臣即以奸未成论徒大臣有怨言孔夫惧复赴上告以擒妇入室强奸巳成论死公廉知衅起醉骂又大臣一妻一妾有子太学生岂容任其狂悖若是遂因奏诉行鞫亦解脱之至于重哀无辜能先事保护不令颠踣邹邑富民潘某莒州御人盗所口及移文逮鞫公念一就逮无生矣藏其文不出旦集诸曹吏各里胥谓曰吾欲得通县淳良若辈能公举乎应曰诺遂以次问及潘即交口誉公又谓曰即吾欲旌此一人达诸上司若辈肯相保任乎复应曰□公遂呼纸笔取状众愕然从命莫知所也既得状即备文申巡按御史御史悉公指遂以盗付公核实公始召潘示之而潘大惊叩颡出血谢□公□首异处妻子奴戮矣此予以职事知公者而在邹在得定异政缕缕予未能悉也其福邹民尤深家各肖□以祀闻公卒之夕有梦邹民千余迎公赴任者葢其精神所注必享血食兹土无疑公先娶阮氏生□之继娶马氏生世创女适南陵汪冀治孙男二人守□□备卒于万历己卯八月十三日葬于青山祖茔之侧 

　　◆佥事 

　　河南按察司佥事江公晖诔（有序　邵经邦） 
　　秇苑言 

　　○河南按察司佥事江公晖诔（有序　邵经邦） 

　　邵经邦 
　　夫麟游致瑞不能延世之永凤矫挹辉而岂驯羁之及奚其不可虞哉葢理有常存质无并立象垂经纬而景星庆云忽焉间出势穷岳河而醴泉芝草鲜其长生矧夫特灵而人旷今而美者乎若乃璇□璜瑑之徽玉凛璧茔之洁隼孤鹄介之行鹤鸣鸠饲之仁畴既无匹践亦寡踪屑胡于今速其有古是使皇矣秘宝至哉爱文百绅擗膺凡冠陨泗矧余知巳者哉呜呼哀哉有明故翰林院修撰今升河南佥事亶爰江先生浙之伟人也系出于侍中参政及大宗伯文昭江公其父也母夫人王氏厥昆三人长号瑞石今京兆尹季号巨石主尚书礼部事先生贵介之特芳华之裔故以显承世德匹休思皇兼善孙谋齐驱胎教及夫措词笔削传习春王汇裒羣英并魁当世至于玉堂继陟金马流芳龙门载兴兰台伊奓是固益衍而益扬也若乃盘佶礐错撅掘聱险阻深博厚高际云汉实子云之所甘心宗师之所退殿者也逮于义轻千驷辨重一芥琴鹤不随仆马自代贪泉之不能移廉石之不足羡肆其忠犯人主底活黎黔狐踪□敛鸿陆言旋口碑贤于蔽芾堕泪几于岘山尤有格心之间侍经之誉讲幄方亲颙昂倚宁然而直躬自任矢心无忒弱不嗜进壮而遗荣朋辈负惭时论称惜故能注情背日行义埙昆忠孝不妨出处皆得尤复率礼不越绩学有恒赜隐不遗幽玄竟造乃或命棋终日谈艺崇朝行酒合欢素歌自狎余亦常从事焉及乎鸠营之拙旨畜之劬廪无余积笥无见资柰何宜室孔艰弄圭未遂单单孑身形影弗类呜呼衣哉质本丰腴是尝肺疾延升魄降瘁于寸晷呜呼哀哉诔曰　大圣藏天哲士凝神至人无生□者免身身之所来不能以拒及其所去云胡吾与吾之无与何履不富游乎逍遥出乎有无休乎大块同乎飘虚怛彼先生至命达道弃世无累免形从好厌彼坌垢乐此灰稿命无不生道无不名生也卓荦希代之英祥发峻仪庆昭洪度三叶五公肃雝丕着道也伟烨兆人之杰鼎渴盐胾川横尸羊楫岩标万仞莫喻其山蘖忆昔之初若彼春阳皎皎其升孰也可量而斯之后譬之秋月悠悠其远曷也其竭是谓达生是云善化彼庶而耆人百其舍懿彼先生今也则亡道之云可德则何孤朝乏翼猷国亏恒干官削道揆士弛箴谏曾是不慗俾民大乱呜呼哀哉膏屯□□和忝瑟琴鸾丝无调蕙帐无温濯矣先生莫虞其载懋此乐只啬彼保艾尚有绥承以着其代呜呼哀哉显显文昭世曰大贤庙食虞庠历巳有年先生继之有辉其前玉耀重渊珠媚层川逖矣千秋永怀斯言呜呼哀哉 

　　○秇苑言 

　　江晖字景旸文昭公澜子也以翰林修撰按察佥事年三十六死有文集曰亶爰子集按山海经曰亶爰之山多水无草木不可以上有兽焉其状如狸而有发名曰颓自牝牡食者不妬取以名集别无深义晖好以奇癖字作文初若不易解者解之得平乎耳王稚钦有诗嘲之云江生突兀扬文风千奇万恠难与穷博物岂惟精尔雅识字何止过扬雄古心巳出丘索上邃旨或与神明通求深索隐苦不置一言忌使流俗同令弟大篆逼钟鼎绝艺耻作斯邕等生也文遣弟书一出皆称二难并纵有楚史不可读满堂观者徒张目少年往往致讥评生也不言但扪腹君不见好丑从来安可期豪杰有时翻自疑伯牙竟知偣惜卞氏能无抯璞悲请君宝此无易辄圣人复起当相知读此大略可见 

　　焦太史编辑国朝献征录卷之九十二 

　　●焦太史编辑国朝献征录卷之九十三 

　　河南二（知府　同知　通判　推官　知州　同知　知县　典史　教授） 

　　◆知府 

　　河南怀庆府知府方公征传（郡志） 
　　卫辉府知府孙镇传 
　　河南府知府李君骥墓志（杨□） 
　　开封府知府鱼侃传 
　　怀庆府知府李君湘墓志（杨士奇） 
　　开封府知府金公文墓志（潘琴） 
　　开封府知府卫瑛传（石珤） 
　　开封府知府张君键墓志（刘龙） 
　　开封府知府宋公伯华墓志（于慎行） 
　　河南彰德府知府史公记勋墓志（孙矿） 

　　○河南怀庆府知府方公征传（郡志） 

　　郡志 
　　方征字可久号介庵大琮六世孙洪武六年进士选入武英殿授刑科给事中兼齐王府录事志节甚伟太祖一日晚朝谨身殿退顾征问知有母在次日赐白金五十两给驿归省尝侍游后苑联句有诗和醉学士有歌迨还京改监察御史奉旨广西山东公干回月余升怀庆知府时因星变求言首言风宪官以激浊扬清职今乃计其事迹多寡定优劣故不闻旌拔廉能专务罗织人罪多征赃罚此大患也又言朝廷赏罚明信乃劝惩之道去年各行省以用空即罪其官吏而河南参政安然山东参政朱芾俱有空印反皆升布政使其何以示劝惩哉其余皆关条时政　上谕旨安然率齐东海军民内附朱参政乡里旧人有才干故议功议能而擢用之且尔言罗织人罪者何人多征赃罚者何官宜具实以闻征指河南佥事彭京事以实之坐是降沁阳驿丞十三年以事逮至京卒年三十一□庆列□名宦 

　　○卫辉府知府孙镇传 

　　孙镇字希武合肥人洪武中诸生以经明行□中制科卒业太学除户部度支主事通敏练达□高祖嘉之赐钞若干缗以旌其能顷之　上以课程事□坐部官谏不宜连坐以伤国体语多峭直遂谪戍滇南己卯春廷臣郭资等论荐召复其官应制赋禁桠诗称旨拜卫辉知府毁淫祠彻浮屠兴学课士教民树畜驱蝗祷雨神率效灵壬午靖难兵起卫辉当南北之冲镇夙夜防卫民赖全活靖难兵南下守备内臣倡谋迎附镇坚守不下迨　文庙登极以抗节不附者置之法乃谪戍山海历二十余年宣德初御史王绍首荐赦回至京师除上饶丞不就卒于京邸别号冲玄子所著有冲玄稿若干卷海盐郑端简公晓作逊国诸臣列传备录其事 

　　○河南府知府李君骥墓志（杨□） 

　　杨□ 
