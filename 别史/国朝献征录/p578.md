<!-- { "loadSidebar": true } -->
　　溧阳之有史氏其来远矣葢自汉溧阳侯崇以溧阳食邑始大江以南称旧族者莫先焉玉阳公侯四十六世孙名际字恭甫初号燕峰晚更号玉阳人遂称玉阳公云父知山公举弘治丙辰进士任南京刑科给事中初配宜兴李氏张氏俱蚤卒继金坛王孺人生公甫四龄又卒继魏国庄靖徐公女抚育公如巳出公生而颕敏过人沈潜嗜学博综羣籍根究理要文典雅平实不事词华尝从阳明甘泉二先生游尤多心得卒业南雍大司成鲁公铎雅重之每试必首六馆士嘉靖乙酉举应天乡试壬辰登进士授膳部主事改吏部选司又以才望改春坊清纪郎兼翰林院侍书当是时　肃皇帝春秋鼎盛励精图治雅尚文学之士青宫贵近得改用者缙绅莫不歆艳而公乃以母思归疏乞随侍或曰宦途身去则谤兴柰何行乎公曰吾知亲意当顺耳乌知其它公行而忌者果嗾言官诋訿落职人咸公不平而公则曰士君子所贵无疚于心耳簪绂何乃日事大母王母徐备极孝养然感激主恩不以身退易念乃选胜建宇恭祝万寿　肃皇帝闻而嘉之赐额玉□仙院云念族属蕃衍或有失所者乃仿范文正公义□之制置田五百亩助婚丧之乏其甚者复量补给子弟俊秀者训之家塾自是史氏多彬彬称文学者焉又建书院于留都以处四方游学之士邑庠圯敝则捐金新之又捐负郭腴田以资勤学者事闻当道令生祠学舍以报公岁饥公计口赈粟前后无虑数万石且召垦沙涨田寓周礼多任务救荒意也尝仿交质法积谷数万石以通乡人有无一夕烬于火公即偿其直抚按官举社仓以备赈公捐金成之松江苦海患兴浚治之役公输谷以助嘉靖甲寅乙卯间倭寇窃发焚刧惨烈官兵莫能御公募敢死士数千人却之且出粟助饷抚按交上其事　肃皇帝愈嘉其忠义进尚宝司少卿君四品服丙辰官兵集平湖剿贼勿克公率家众捣其垒以功升太仆寺少卿致仕荫子继书锦衣卫指挥佥事大抵公天性忠义雅负匡济之志而未展布于朝乃稍稍施之乡国自族党闾里靡不沾惠海内寒士即未尝一面识者造而请求亦无不满望去公之誉闻葢籍籍朝野矣晚年闭开习静颇究心摄生之学以隆庆辛未三月四日卒距生弘治乙卯八月二日得年七十有七 

　　△太仆寺少卿刘公不息墓碑（于慎行） 

　　于慎行 
　　吾邵以隆庆戊辰举进士者六人而滋阳刘公峄阳贾公与予仕长安最久尤相善也后十余年予请告里居刘公从长安谢罢归过谷城山间予追之道左辑与语别去又后三年予校士南都返过郡城哭公于第矣二十年中浮沈聚散曾不一瞬悲夫公讳不息字体道□州滋阳人也父赠给事中麟以诸生早世母王太孺人未三十寡居公年五岁二弟愈少家更中落有田三百索之力役不自食也太孺人夜绩昼织废一于釜爨废一于币修公年十七补诸生文词闳雅试辄居右而数诎于闱至隆庆丁卯乃以春秋举省试明年遂成进士予与贾公尝调公曰君蹩躠济南道上石墄磷乎公听然曰但不磷长安道上石耳葢贾公与予数诣南宫而公一试辄第故云巳予与贾公皆选吉士而公令宝坻宝坻者京兆剧邑民力疲极而税多逋太宰蒲坂杨公以公才可任也至则相赋役缓急催科法民无负责有豪扞罔吏不敢问辄取而法之羣奸屏迹宝坻大治部使更誉诸朝巳以武清困蔽请调公往宝坻吏民千余人诣阙奏留当事不能夺也具其状上诏以令还宝坻辛未朝正月少师新郑高公摄部请以故□□□令尤异者以风四方得公等十余人召赐白金文绮宴之南宫时旷典剏举郡国上讣吏云集阙下相与指顾羡之令仅二年余即召拜户科给事中后以卓异褒者皆不及也明年壬申奉玺绶封周藩报命稍迁礼科左右会　今上即位蒲坂杨公复掌天官以公吏科都给事中属连岁大计内外吏公皆以职事居间所条上便宜及纠举官邪皆关大体钩校名实不避奥贵甲戌入闱分校与太仓王公同经号多得士始嘉靖中有诏官曾子裔孙质粹博士传子至孙承业贫且盲宗人有豪黠者上书争袭巳嗣官矣承业父子号而行乞力不能自白公奏状夺而还诸承业人心快之方公都谏贾公亦都户科公擢太仆少卿贾公太常少卿两公姻娅也而戊辰官金紫近列始于两公吾郡因称盛矣后二年丁丑公以内艰归服除诣阙有人附离政府能仕媒使客风公公曰仕止有命即勉事之不过得吾故物而罄折以承时贵乃失故吾因上书称目病不能待次请赐告归遂不复出江陵即世其人伏法台谏上疏言公受抑状下主爵议旦夕且有诏召而公□□起闻矣夫死生乃不可必何论仕止公之言有命信□公人端凝沈毅仪观甚修事无难易精核持重不肻轻发接人盎然和粹一见如故而中有畛域未尝妄交其在谏垣所指陈当否咸中肯窾而不欲显有所出葢老成有度之士也生嘉靖丙戌十月十八日卒万历乙酉三月四日年六十岁于生曰瑕丘葢鲁故封云自汉儒江公以春秋显子孙皆有儒术近代遂无著者刘公才猷器识虽未尽其用然所论议错施暴于天下称其经学矣岂公之后将复如江公邪方权贵隆盛士惟不得其门而龙蜕鹄举以翔寥廓毅哉公于出处之际也与世之锐于进者异巳 

　　△太仆寺少卿冯公应凤墓志（朱赓） 

　　朱赓 
　　余读史至邓伯道祭弟孙事而深有感于冯公也以伯道行谊卒无嗣而子止弟子世所哀冯公洁廉忠慎自县令御史一按滇南再按江右俱单车往急奉公而后身图亦竟无子而子止弟子天之报施善人何如也然观伯道歌思于吴人弟孙扬芬于范疏至今炳炳史策岂以子哉于冯公亦云故之志志曰公姓冯氏讳应凤别号鸣阳其先世居江夏建炎中刑部尚书世忠扈驾南迁嗜越山水佳居城隅长子吏部公徙曁阳花径代有闻人胜国时裔孙二琼复迁鉴湖东墅凡数传及澹斋处士增增三子长曰樟生五子封公左亭居其次封公二子长即公封公故豪举资警敏习世故爱公异甚曰此儿类我遂破产教之弱龄出试有司辄冠其偶饩于庠文日益有名而家日以窘于是外资脡脯以佐养而内愈矜奋于学癸酉举于浙第八人庚辰成进士令永丰永丰襟江绕湖田时出水下其民险而健吏多舞文奸公至与诸掾约若罪有弗急自悛者吾法在吏胥惴惴莫敢诡骩因进父老于庭问水所患苦状躬督版重筑长堤以捍其流皆成沃壤至今称冯公□簿书稍暇即诣黉宫课士子业示之正□□□□贤书者□□盛矣先是梦神语云马生二□制科如错今乃悟公姓也葢公关一邑文运云令凡五载酌平不苛造福袪疢若嗜欲民安利之尸而祝焉召拜广东道监察御史寻丁左亭公忧服阕补陕西道御史时总镇沐国狎视藩臬其仆奸民田民汹汹且羣不逞以滇忧乃以公行部公素有威望揽辔业巳气夺至即谕旧制徐檄治其奴责之归田而薄令赎罪巨镇帖服舆情韪之兵备副使李公材以功蒙罪　上命逮治之拟重辟系狱者六年台省交章救解未得会公按云南廉得其状抗疏言李某智士当缅贼内讧蛮莫迤西又叛而翼其劲李某谓此可计间难用直捣乃宣布威德密令把总寇崇德等槖金携其交叛酋果悔祸而反攻缅谍至今把总杜栻等间道会击于是有遮浪之捷师还论赏诸将武人多饰语遂勘功者劾奏寔不当坐以罪于是竟释人谓冯公一言回天然公不以徼德于李李亦出而不谒以祁奚重公矣洎按江右适无岁公力百姓请命两兑得改折价不腾涌而民赖全活其谳诸郡狱词必务平反一字不妄下宿吏皆咋舌谢不及至今刊布爰书式税阉肆虐有司又激扬之公□束以制惟务镇静不与竞恶氛稍息葢公遇事盘错委曲善济类若此事竣巡视京营疏请专司举劾稽将领汰老弱即卿寺莫敢挠其议者营务之一新故事大计羣吏则河南道董其事时员缺以公协理公精心咨访所廉察时出人意表辛丑理长芦醝务时同郡何公继高运使悉是其规画而心服其清民灶相讦巳久势且讧清其田之入于民者使贫灶复常产苏困商令无滞壅巨珰某分理盐课耽耽若虎见公辄敛手相戒以故商灶蒙利而安佥曰天道有知宜令冯公有子因范金婴儿焚香虔祝闻当代去无不泣下者时公巳神瘁注意举劾力疾草疏从事劝之曰监司自有成语何自苦重构曰吾朝廷综名寔惜身瘁耶以累劳迁太仆寺少卿欲具疏乞归而疾巳弥留矣公赋性宏达慷慨敢任而尤笃于人伦左亭公意所欲惟力是视以永丰考最封如其官左亭公曰今日养孰与脡脯多公犹焰然迨殁哀毁过礼赡宗尚恤姊孤之靡室家者掩骼胔之在道上者曰此先志也少与叶君实友善而中夭相其弟举于乡又夭家无遗胤茕茕婺也公令与弟未亡人相依矢节予之田以供祭养学官坏有司苦费不足公曰此吾所自显者捐赀葺之加丽焉其喜施尚义又如此凡四奉简命其所推奖皆名吏谢者以竿牍至曰此国是也吾不任受德悉屏绝之遇亲戚欢然道旧亦时时□急人然终不肻绌理法以曲狥也公殁于万历甲辰讵其生癸卯春秋者六十有二殁之日十月十一与生朝同殆数也 

　　△太仆寺少卿于公鲸墓志（邢侗） 

　　邢侗 
