<!-- { "loadSidebar": true } -->
　　君姓徐氏讳珤信之其字也十岁能属文倪文僖公一见奇之谓其叔祖助教公曰徐氏有子矣受叔父佥宪公训学益进弘治庚戍登进士第观政户部尝摄监仓粟能革诸弊给赏辽东官军被檄舆疾不以勚辞授知华容县属岁歉宽禁缓责劳徕赈恤全活甚众县有黄洋渡雨潦时至其旁田溢巨浸君问知其弊乃发卒筑堤延数百丈仍岁大熟民则歌呼曰德我者徐公乎由是相与名曰徐公堤云均编籍之役置平籴仓治状称最入南京户部主事改工部分司仪丁母忧服除补南京刑部升员外郎郎中君治职勤敏奋欲有操宪任法里中旧故请谒拒闭强明自信者也然擢贰浙藩未几辄告罢呜呼遇合兴废不可违于命葢久矣况持独恃难合之见以居羣观俦訾之地虽慎履矜行犹难之世尝谓君同列所中伤或置怼愠其间岂知命之谓哉君去官家居益贫然不以屑意时集名隽弹碁赋诗噱衍竟日未卒数日犹然忽告君被疾遽殁远近叹息咨闵焉其卒之日嘉靖三夫四月某日也距生景泰庚午年七十有五徐氏苏人入国初江宁人君善于文尤喜作歌诗所存有石林稿若干卷太宰建安杨公谓嵩曰信之吾同年友也于浙又尝潦信之直厚而简易不城府交□能敬仕而才借弗究其施也其卒吾无以慰其孤惟葬有石将子是托焉明日诸孤奉通政参议黎君状以至申公命乃作铭曰车坚御良周道孔夷孰遏孰挤而蹶其驰嗟乎徐君委顺何尤太宰笃旧予阐厥幽 

　　○浙江参议符公观墓志铭（严嵩） 

　　严嵩 
　　公少刻厉读书寄食城北浮屠足不踰户阈数年学艺大进以礼经占弘治乙酉江西乡试明年举进士南省第五人选知溧阳县法古政谕民重礼敦俗督劳农田浚筑陂渠潴泄以时旱潦有备鉏止豪右屡察疑狱脱数人于死徭役编审有法吏不得奸修学舍祠名宦乡贤立贞女庙作义阡迁葬八十余冢溧人镌石颂焉升高州同知丁父忧服除补辰州改作黔江溆浦二学以乘山川之秀召吏民子弟亲讲说诱劝以文艺学者日起正德己巳擢广西按察佥事分巡左江会蓝贼构乱一日谍报贼众分攻平南贵桂三邑公即督兵驰至平南江伺贼半渡击之斫其渠魁中流渰没不计其数自始发兵及后贼所以破灭皆如公计众谓公儒者料敌制胜乃尔浔卫将有与卒讼田而久不决以危言胁公不动竟质平焉浔民奏田少税多期得减赋公曰必使田浮则欺上必使税浮则损下当验实使田赋两平耳巳而田果不少众帖服公乘险阻冒瘴疠经畧勤勚既升浙江参议旋改山东皆不往请老而归葢公所政志在便民有所建置期必行虽忤上官意不少恤不能効世饬厨传将迎所至有声迹而贵势多不合以此淹久无助处之裕如也公不苟取予在溧阳于廨后得古藏银悉易榖以赈贫民居家盈缩无所问家人时以匮告徐曰若等自经理之可矣杜门十有八年足迹不一至城府提学使者请主白鹿书院亦以疾辞朔望谒先祠坐堂上率家众道古今孝友节义定规约数十事俾世守之公于书无所不观自经史子集至于天文星历地理医卜罔不研究手自钞录垂老不辍其于学大有得也所著有活溪存稿若干卷选唐宋元国朝近体诗欧苏文选医家纂要地理集奇诸书藏于家公讳观字行观学者称活溪先生姓符氏世家新喻之金田祖讳刚考讳勤皆乡里长者考以公故赠溧阳知县公生正统甲子享年八十有五 

　　◆按察使 

　　浙江提刑按察使王良传（忠节录） 
　　周志新传（黄佐） 
　　浙江按察使陈公璇传（魏骥） 
　　浙江按察司按察使杨公瑄墓志铭（杨守陈） 
　　浙江按察使王公之猷墓志铭（冯琦） 

　　○浙江提刑按察使王良传（忠节录） 

　　忠节录 
　　王良字天性河南祥符人历官刑部左侍郎建文中坐问燕国人罪轻左迁浙江按察使至浙谒岳鄂王墓誓曰苟媿武穆非人也壬午闻靖难师克誓以必死恸哭不巳会命使召良良执使者将斩以狥众劫去良乃集诸司印凡九携归私第嗟叹者久之妻问故良曰吾分应死顾思所以处汝未决耳妻曰我何难君男子乃妇人谋乎遂命妾馈良食抱其子欷歔如厕置子池傍自投池死良久往觅之子匍匐池畔顷之尸浮起良殡殓毕即列薪于户写遗嘱付家人令妾抱幼子往匿某佥事家以宗祀托或曰托诸汴商遂举火抱印阖室同赴火死事闻　文皇曰死自其分朝廷印信良擅毁不得无罪诏徙其家于边巳而风雨晦冥人或见其出没台人陈璲私识良死事每谈及流涕沽襟正德间按察使梁材提学副使刘瑞改公署东水鉴亭祠祀□ 

　　○周志新传（黄佐） 

　　黄佐 
　　周志新字日新南海人　文皇帝尝呼周新因改焉而以志新字洪武己卯举于乡筮仕大理寺评事每有疑狱一言而白壬午拜监察御史弹劾敢言贵戚畏之目冷面寒铁人因称冷面寒铁公京师中或怖小儿辄曰冷面寒铁公来皆匿去永乐元年巡按福建奏言朝廷设立军民诸司彼此相颉颃两非统属今都司所辖各卫每府官适门或遇诸途辄怒府官不下马甚至鞭辱仆隶卫所公务径行有司理办稍不从即呵责吏典请自今府卫相见行平礼遇诸途则分道而行所有公务不许径行府县有司官吏母得凌辱遇　圣节正旦冬至在外卫官悉于府治行礼开读诏书虽边海卫所亦从布政司差人都司毋与　上悉从之二年巡按北京时制令所属吏民有犯徒流者免罪就发北京民稀处种田监候详拟往复数月多死狱中新奏请今后死罪及职官有犯详拟待报其吏民犯徒流者悉从北京行部或巡按详允就发种田如此则下无淹滞之患上不负宽恤之恩　上谕都察院官曰御史言是也且命北京百姓有犯应决者许其赎燕民大悦三年九月擢云南按察使未赴有旨改浙江有冤民淹系□知喜曰冷面寒铁公来也吾无患矣至即洗其冤放之自是异政日着一日视篆忽旋风吹异叶至前左右言城中无此木独一僧寺有之去城差远新悟曰此必寺僧杀人埋其下也冤魂报我矣发之得妇人尸人称神明一巨商远回未抵家而日暮恐孤行人所图潜以其赀置一祠石下至家妻问之告以故明日求之无有也往诉之新新曰是必而妻有外遇也覆之果然盖归语妻时搂之者窃听先往取之矣遂并治之有诉争雨伞者甲曰我伞也乙曰我伞也彼夺之所言记验皆同新命剖之各持其半去阴遣人尾其后甲曰我始欲助汝伞价之半得非汝利也乙答曰伞本我物宁能低价属汝于是甲就缚正其罪其烛奸类此境中有虎害文告于城隍神须臾得虎格杀之初往浙道上蝇蚋迎马而聚尾之见一暴尸惟小木布印及至任令人市布得印志同者鞫之乃劫布商贼也悉以其赃召布商家给之家人大惊始知其死于贼也人皆服之其除暴类此会夏秋潦洼田尽没永乐九年湖州府无征粮米十七万二千四百余石所司一槩催征民日逃亡奏乞遣官覆验　上即命户部核实蠲免尝巡属县微服触□官系狱中与囚语遂知一县疾苦明日往迓乃自狱出县官恐惧大谢竟以罪去由是诸郡邑吏闻风股栗莫敢恣肆钱塘知县叶宗行号廉能尝侦之入其居无长物惟笠泽鱼腊一束其家所寄也袖少许以出明日召饮出示叶叶益砥砺号钱塘一叶清后卒于任文往祭哭之甚哀其旌别淑慝类此寮寀一日馈以鹅炙悬于室后有遗者指示之新未显时其妻治女红以给及同官内燕荆钗布裙以往大类田野妇各相惭恧更澹素当是时周宪使之名震天下泽及无告民自不冤虽三尺童子皆颂其美焉初锦衣卫指挥纪纲用事使千户往浙缉事多作威福受吏赇新时进须知如京师遇诸涿州捕系之千户脱走诉于纲纲乃更诬奏新　上怒令驰马逮新承纲意者榜掠无完肤既至大陛前犹抗声曰按察司行事与在内都察院同　陛下所诏也臣奉诏擒奸恶柰何罪臣臣死且不憾　上愈怒命戮之临刑大呼曰生直臣死当作直鬼他日顾问侍臣曰周新何评人对曰广东　上叹曰广东乃有此好人耶枉杀之矣后纪纲以罪诛事益白新既不禄其妻独挈遗衣及书数卷归广东贫居如洗都御史杨信民巡抚时存问其家周以月俸尝语人周志新当代第一人吾党所未及也新无子景泰初其妻卒于家浙人在广东藩臬者皆会葬云论曰呜呼新之死于纪纲也可哀也哉持身之廉临政之明辨冤泽物之仁与夫持风裁临患难之直而不挠可谓刚且大者语曰直木先伐又曰物忌芳洁其新之谓欤同里彭森传其行曰公发奸擿大有广汉风□□□□面御史公似过之拟人于其伦矣又曰被刑之夕司天奏文星坠　上以是悔自后见一人衣红立日中呵之问谁曰臣周新也上帝以臣刚直命城隍　陛下治奸臣贪吏言巳不见天颜抚然呜呼岂其然乎岂亦郑伯有魏元徽之比乎近世刘球毛吉奸盗所杀尝附魂于人传者亦着其说夫何疑于新乎要之新之清风劲节固不待此而自可传于不冺也 

　　○浙江按察使陈公璇传（魏骥） 

　　魏骥 
　　昔人之论士必曰先器识而后文艺是知士于器识文艺皆不可无其曰先器识而后文艺者岂不以器识本文艺末乎抑岂不以得文艺器识兼备之士之美乎观今浙江按察使凤阳陈公之所存可不谓之器识文艺之士乎公名璇字　　其先江阴宦族洪武中以祖某资产甲于编户徙实凤阳子孙遂凤阳人兄弟十人皆俊伟杰特公天资尤颕异甫冠充郡庠弟子员蚤夜孜孜笃志于学不烦师资而日进之业倍人尝与同辈曰吾辈学当思不止于掇科可也苟惟图此以进身而不思其远者大者岂足以报朝廷之作养乎迨登进士第拜监察御史凛乎风裁不察察而明不没没而暗知者以得风宪体时从兄耘字德耔亦御史其学问不在公下与予相友善间谓予曰某性褊迫终不若吾弟之雍容宽裕喜怒不形他日远到吾必不若也嗣后公果膺叙迁升云南按察佥事一日镇守云南都督沐公访予吏部公读书善谈论于人不轻许可予因询方面中当其意者凡几人公曰无如宪佥陈某其人予复诘之曰何以知其人公曰陈未尝倚法以凌人亦未尝废法以贷人吾以是知之迨升浙江宪使浙江地大事繁宪使者百责所萃每难其人公自下车凛冰玉之操不动声色于所设施间不容发宽不纵猛不残欲究其见于行事者殆不可以伛数方面肃清俾浙人无间远迩靡不向风而怀德咸曰良宪使良宪使巳逮书考都宪者谓公少击搏风公曰法贵禁人不犯不从禁而罹于法某亦何尝少贷邪卒以公言达大体既旋轸值考察者于公颇不协公即日启行赴阙听进止而浙之军民咸动容蹙颇如失父母者不啻数千人填衢塞巷率以挽留之至马不能前公不得巳姑暂驻于城之宗阳宫一宿黎明取间道而去孰意其耆老李恒等视公又先抵京陈公之政迹近臣亦以得民心言由是　朝廷仍令公还视事且公于进退喜愠尤无几微见颜面故识者谓公之量诚非沾沾小智之比又如此也惟公平生内贞外和学修行笃故于临政雍容自若不衒不矜其心惟在于正人心厚风俗要于是自始至终一以德意临人不钩距以求情不玩弄以坏法稍暇则游心经史寄兴词翰以适其所适而巳噫器识既备文艺亦修非公其人而何 

　　○浙江按察司按察使杨公瑄墓志铭（杨守陈） 

　　杨守陈 
