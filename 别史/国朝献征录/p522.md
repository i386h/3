<!-- { "loadSidebar": true } -->
　　蒲州人都察院右佥都御史裴公卒于家距生正德癸酉六月六日得年五十五耳初公巡抚陕西时中飞语听调里居于时五朞矣会今　天子登极搜扬遗硕科道交上疏荐公可大用诏报可乃公忽以讣闻　天子悼之特颁御祭一坛公阶四品不满一考于法未应赐祭葢异数云公神宇冲粹涵蓄甚富与人婉款有情恂恂自将见者起敬至于论当世事辨人臧否稽古今同异侃侃焉出之有绪而不淆也性故好学发而诗文清润雅饬如其人尤喜接引后进出其门者彬彬多知名士当嘉靖丙辰丁巳时公居内艰余亦罹先宜人之变与今太傅冢宰杨公及余舅督府兵侍王公俱守制在里余因获从三公者讲业于杨公北墅大椿堂中见公外温内理不巉岩皦异之行而中截然不可犯根心出言无纤毫矫饬致可敬也谓公且宏济于时不且充所解诣磨礲浸渍登作者之域讵谓中寿未跻乃奄尔物化耶悲哉公讳绅字子书别号右山裴氏故河东望族公系出闻喜晋公度之后胜国时有泽民者以功授□符达鲁花赤领平阳事始定居于蒲泽民子居□陜西行省参政居敬子约文元总管数传至公曾祖瓒祖英俱隐德不仕父鼐以公贵封文林郎河南道监察御史母张氏封孺人公幼颖敏能日记千百言未总角即学官弟子员试辄占高等嘉靖甲午举于乡戊戌登进士授行人辛丑擢监察御史督理长芦山东盐课近京多奸民依凭城社私贩大行公首禽郑尚书仆置之法仍对仗弹尚书夺俸比公代遂无复私贩者乙巳按定是时虏连寇大原公乃议增紫荆诸关埤堑事竣有白金文绮之赐丁未按浙江上海防六事诏悉从其议葢是时海澨渐不靖矣朝议设都御史督军务而都御史者顾捕戮平氏报首功公檄臬司问状都御史乃大恐公以其不□肩重任故条言其事自后海寇益猖诸建白防御□无虑数十上率无越公议者戊申丁御史公忧辛□起复升山东按察司副使提督学校崇实学杜请□诸所奖拔皆藉藉有养之士乙卯升河南布政司□政抚守汝南其冬丁张孺人忧戊午起复补四川□政司参政庚申升江西按察使辛酉升河南右布□使未几即拜都察院右佥都御史巡抚陜西壬戌春虏犯延绥公闻警提旅驰之遏其南下于是朝议谓总督程公不任事拟公代之未杲其冬虏复自宁夏入公督众迎拒斩首八十余级以捷闻乃益内地备简西安等卫卒三千人奏设参将一员团练会城陜当滇蜀孔道民苦于供亿有忻城伯某者使蜀过陜又特称贪虐公廉其不法状数十奏之且请自今勋臣出使母枉道　上命着令并征忻城伯还忻城伯惧自杀秦地肃然初公督学山东时有一二乡宦求庇其不肖子弟不得则大恚巳乃作谤书徧腾之两都中当丙辰时既撼公不动益惭愤至是岁癸亥属京察期复以流言中公甚异赖当道者稍稍知之乃奏改公南京公曰吾矢勤于国而顾增此多口命也遂归卧河山旧庐课子明经寻绎故业日与故友啸咏杯酒间若未尝涉世者山西抚按若延安杨公南昌万公郑州王公海丰杨公潍县王公先后各以公之德美疏闻于朝不果用 

　　焦太史编辑国朝献征录卷之六十四终 

　　●焦太史编辑国朝献征录卷之六十五 

　　道御史 

　　◆道御史 

　　监察御史陈公继先行状（梁潜） 
　　监察御史王度传（黄佐） 
　　监察御史张公翼传略 
　　监察御史唐舟传（子亮附　黄佐） 
　　监察御史陈宪传 
　　河南道监察御史康荣孟嘉墓志铭（杨士奇） 
　　监察御史孙公鼎传（京学志） 
　　监察御史练公墓志铭（王与） 
　　贵州道监察御史赠大理寺左寺丞谥恭愍锺公同传（程楷） 
　　文林郎河南道监察御史展公毓墓志铭（李东阳） 
　　监察御史伍骥传（实录） 
　　监察御史阎公禹锡墓志铭（马中锡） 
　　监察御史娄公谦传（京学志） 
　　监察御史张君稷墓志铭（李东阳） 
　　御史陈珷传（顺德县志） 
　　监察御史陆君愈墓表（张元祯） 
　　李兴传（朱睦木挈） 
　　御史徐宪传（崔铣） 
　　河南道监察御史李君经墓志铭（李东阳） 
　　河南道监察御史程君材墓志铭（王鏊） 
　　监察御史郑巳传（郡志） 
　　监察御史王君传墓志铭（马中锡） 
　　云南道监察御史东川包公泽墓碑（张时彻） 
　　监察御史涂君祯墓碑（李梦阳） 
　　监察御史林西园公塘墓志铭（林俊） 
　　监察御史陈茂烈传（实录） 
　　明旌表孝廉文林郎监察御史梅峯陈先生墓志铭（林俊） 
　　御史赠太仆寺少卿任贤传（实录） 
　　御史毅斋王公涣小传（罗洪先） 
　　御史马录传（朱睦木挈） 
　　赠光禄寺少卿监察御史觉轩王公相墓志（王崇庆） 
　　□君是中墓志（崔铣） 
　　湖广道监察御史一斋苏公恩墓志铭（徐阶） 
　　御史向信墓志铭（杨慎） 
　　监察御史林公潮墓志铭（王慎中） 
　　锺御史善经传（欧大任） 
　　监察御史唐君濂墓志铭（邵宝） 
　　监察御史静轩吕君秉彝墓碑（吕柟） 
　　监察御史韶山黎公贯墓志（黄佐） 
　　御史刘黻传 
　　江西道监察御史张君纬墓志铭（王九思） 
　　张御史曰韬传（徐观澜） 
　　浙江道御史洪斋刘公颕墓志（王蓂） 
　　御史冯恩传（王世贞） 
　　监察御史冯恩传 
　　河南道监察御史北泉蓝公田墓志铭（李开先） 
　　监察御史朱淛传（柯维骐） 
　　御史雷应龙传 
　　浙江道监察御史浦先生鋐墓志铭（蓝田） 
　　浦御史传（杨爵） 
　　监察御史郑公墓志（陆深） 
　　郑御史传（徐观澜） 
　　御史刘先生阳传（王时槐） 
　　贵州道监察御史松郭公弼墓表（罗洪先） 
　　监察御史赠太常少卿曾公翀传 
　　监察御史见吾陈公让传（张元忭） 
　　四川道御史侯公度传（实录） 
　　郑御史芸传（黄谦） 
　　御史叶经传（杨爵） 
　　监察御史王公瑛传（欧大任） 
　　监察御史赠光禄寺少卿斛山杨先生爵传（吴时来） 
　　处困记（杨爵自撰） 
　　续处困记（杨爵自撰） 
　　萧御史端蒙传（林大春） 
　　监察御史蒙泉包君节墓志铭（徐阶） 
　　四川道监察御史严君天祥墓表（韩邦奇） 
　　山东道监察御史守愚朱公木墓志铭（严讷） 
　　江西道监察御史让亭沈君楠墓志铭（范应期） 
　　御史徐公鸣鹤传（木巳志） 
　　民御史胡公涍传（王世贞） 
　　胡御史涍传（冯时可） 
　　河南道监察御史南滨陈君墓志（余继登） 
　　浙江道监察御史雷公士祯墓志（孙矿） 
　　河南道监察御史益轩姚公三让墓志（邢侗） 

　　○监察御史陈公继先行状（梁潜） 

　　梁潜 
　　公讳继先字仲述姓陈氏系出颕川十三世祖某始由金陵徙泰和既子孙蕃衍贵显者益众又几世曰菊存先生元贑州路学教授以子贵赠万安县尹公高祖也曰学礼由贑州路学教授累官贑州路推官公曾祖也公之祖曰以道潮州路学教授公之父曰有庆先生刻志于学而行尤高推官公尝昼寐梦神人拥皂纛竖厅事前而去俄而公生焉推官公喜曰此儿亢吾宗矣稍长颕悟特异尝坐客羣集推官公呼令属对公应声而办一坐客皆起贺时方七岁推官公愈益爱之未几天下大乱乱甫定而居室尽毁于兵诸长老相继殁僮仆无一人存者公甫冠从弱弟老母以居累累然鲜顾之者独其姑夫刘尚书崧来抚之谕使学遂往受诗于尚书公数年学日进虽贫约仅自立而气山高迈不少降意时人尚书公甚重之久之益肆力古学诸子百家靡不究览蓄之既富出之沛然浑厚浩慱而简严精粹发扬蹈厉而锋颕潜藏一时先生长者皆称之或慕其文而求之者□欣然许诺退坐轩中握笔细书片楮如蝇头点窜琐琐遇得意处则琅然诵之其声若出金石葢有不知饥寒之在体者久之以诗登洪武乙丑进士第明年授山西道监察御史改山东道出按事于山西闽海间名声益着继改广东道时天下决狱多藉于京师又　太祖高皇帝慎庶狱决狱者惟弗称　旨是惧独公所讯不用威而得其情奸宄慑伏五鼓而兴夜深而寐凡宪台章疏多出其手讯鞫之暇辄文自娱一时与公交皆名士大夫识与不识皆称陈古文而不名也昔所文多散失不存存者五卷耳以洪武甲戌六月二十一日殁于官殁之日搜其槖无余资出其箧无完衣而床几左右惟简编尘积闻者莫不悲之公孝友之行本乎天性广颡隆凖背隐起如负箕缓步徐行恳恳乎硕硕乎其大也傲乎其自得而忧患得丧不足动其中虽坦夷自居而诡随侧媚者不能逆其情虽简质不华而巧投曲中者不能测其意终始一节未尝少变盖公之材用未尽施年不及下寿然名进士贤御史文章追乎古之作者虽死无憾矣潜之老母公姊也尝称道公之事以勉潜于学令诏其子赏使识之不忘 

　　○监察御史王度传（黄佐） 

　　黄佐 
　　王度□子中广东归善人少肆力经书稽理修辞人所师部使者以明经儒士荐起家拜山东道监察御史绳紏务持大体疏十余上多见用会　高皇帝弃羣臣诸藩不靖兵部齐泰等会议兵事度与佥谋岁庚辰监会试时大将军曹国公李景隆北向败绩退保济南以历城侯盛庸代之度密陈便宜无不可制胜者乃有东昌之捷景隆征还赦不诛反当轴用事忌庸等功掩巳谗间遂行度等与谋者皆见疏辛巳夏六月济南告急师徒屡败度奏请募兵壬午春有小河之捷命度劳师徐州而还夏五月凤阳不守方孝孺与度等画策以死社稷言秋七月坐党祸戍贺县千户所出语得罪阖门被系寘于法度死时年四十有七按惠大记云度革除初山东道监察御史王寅志云或曰令南海三年始召拜则其拜官之年今皆无的据矣又云度居邑之东平坊因往役藩司牧伯礼其子师会朝使祭南海神设席度与焉酒酣索诗即席口占数绝多所矢见讽或记其咏橄榄曰南海飞骑荐荔枝谁知橄榄更清奇只因根托寻常地无自吹嘘到京畿他皆不传矣因询十事大□之又度死姻家连坐一百五十五户籍长王宗锡冀脱逃诡称度他产藉然亦莫能免也冬十一月都御史陈瑛请追论方孝孺党　上曰彼自尽其心耳其勿问于是事渐雪永乐二十二年冬十月　昭皇帝曰方孝孺等皆忠臣可悯因大赦诸家族之存者户留一丁应戍云 

　　○监察御史张公翼传略 

