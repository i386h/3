<!-- { "loadSidebar": true } -->
　　公讳汝濂字敦夫姓赵氏世南中太和人高大父讳赐曾大父讳均咸有隐德乡评所推大父讳平赠推官考讳仪治礼记领云贵乡荐魁初授涪州学正历应天府推官泸州知州有惠政累赠中宪大夫配氏累赠恭人以弘治乙卯生公公七岁时步趋举止不类凡儿八岁能属对句恭人常语人曰此儿言动如有教之者十二岁在涪从师学易同门十二许人惟公与夏公邦谟颖敏出羣其师曰若二子者不必师矣后夏冢宰公中丞人以师有识云十五岁浮涪水偶见邻舟乘回漩将覆公唤舟子急移巳舟救之舟人曰滩漩如此往救恐亦不免公曰彼生吾亦生彼死吾亦死坐视其溺岂人心乎卒之两舟皆济所活二十余人公父闻之喜曰吾有子矣自是公益励问学嘉靖改元壬午中云贵乡试易魁壬□□进士释褐都察院观政是年冬十月选改翰林院庶吉士乙未授吏部考功司主事丙申调文选司主事转验封司员外郎己亥转稽勋司署郎中调考功司庚子实授考功司郎中次应补文选公白冢宰曰顷者考察一任积怨巳深若转铨司谤毁且至愿得南京尚宝足矣冢宰曰此对品耳非所以处贤人也众哗然劝公入铨司以美秩之地公曰铨郎虽好然伺候两府趦趄风旨此岂迂拙之所能耶明日诣内阁辞皆曰宜晋四品公曰四品之例在铨郎则可在某则不可与其人所忌不若人所忘诸老皆喜意取南尚宝卿一时舆论多之甲辰由尚宝转太常寺少卿转右通政丁未转太仆寺卿庚戌转太常寺卿寻转都察院右副都御史恊掌院事辛亥同南京吏部考察京官时以公旧历斯任每事咨焉多所推服是年公自陈奉旨对品调外任公归里既二载甲寅吏部咨听调官员如有疾自罢休致者听具奏以原职致仕公如例乞休奉旨准以右副都御史致仕隆庆改元例进正奉大夫正治卿己巳卒于家时年七十有五公人简默平居言吶吶若不出口及廷中有大论议謇謇不少阿屈闻者悚然考功郎主京考察事人谓公曰两阁下□人须先请问否则匪直损官而巳公艴然曰若此何用考察哉竟入部明日立堂上簿唱官名都察院王左都曰御史某某应改调公曰此数官者未闻其过王曰虽无过然乏风力公曰不宜御史犹宜别官本院改题可也考察所以摘过岂宜斥无过之官耶王默然久之首肻曰是是部属魏某者端人也本堂周尚书欲黜之公争之不巳周怒而詈公亦詈诸老解曰考功虽无所闻本堂必有所见姑从之勿争遂削其籍堂事即毕部院欲散公申言曰今年考察不亏人只亏一魏郎中耳顷之科道拾遗奏上独留之后魏官至两淮巡抚公相见未尝及之其器量弘毅有如此考察疏名将上时冢宰谓公曰黜中有某某者内阁之姻党某某内阁之门人某某内阁之爱幸此疏一上恐衙门累也公曰决不累衙门惟郎中不自顾惜斯无患矣冢宰又曰赵某者内阁倚信决不可黜公曰赵某不黜则无可黜之官矣竟持疏入朝方纳所奏本旋步间忽有唤赵考功回者其声甚厉乃阉寺二人还所奏本曰尔何苟且如此吾辈不敢进须速易来视之本面漫漶公少悸知权门意也因毅然曰此本决不可易但进之生死吾自当之谅不至诒患诸君也阍寺语塞明日旨下果留赵某等三人无他患也后时赵某与严氏声势相倚总制淮浙威震中外遇公于途讥公曰昔时会杀人今能否公应之曰□人而人不死恨刀不铦耳彼怒目而去其于利害之际深沈不挠有如此初通政时状至辄审诞辞必刑顷之部院皆喜讼简既而乃知旧通政无不□之状至公始判其虚实故无情之讼自止也公兼操江时各司解贼犯但阅其申文即付之有司刑曹问公曰不杖贼犯何也公曰五城拿官御史问官理问司狱狱官皆以笞捶从事吾三法司堂上如律定罪而巳识者然之其知法意每如此公在太仆时堂例费千余金僚佐亦皆沾及公一无所私僚佐以矫激公乃集众量分巳独无取众谓公亦宜受公曰诸君有出巡之费吾块居于此受之无名竟不受其马政革相沿之习相马给直价不太费而马数易盈民皆称便南太仆至今以公则也公自离考功日日图归葢见雠家显盛自顾不能久于其位卒之公论在人徧历清衔官至右副都御史时有雠家凂李给舍论公给舍奋然曰吾岂代人报雠者旁人闻之以告公曰荷李公知巳然吾官至此巳出望外矣归里以来不入治城第日与田夫野老拄杖游行就山麓营一草庵有暇辄往歌啸其中名其庵曰觉谓人曰平生涉历畏途殊无意乃今觉惜乎晚矣公敦内行祖之居宅父之宦囊一毫不取皆推与弟侄之嫁娶公人长者人或犯之付之一笑不与较曲直使久自悔贷钱不取息贫则还其券以周之作诗文信手应人不雕虫之技 

　　◆佥都御史 

　　南京都察院右佥都御史严升传（实录） 
　　南京都察院右佥都御史张公楷神道碑（李贤） 
　　南京都察院右佥都御史陈世良传（实录） 
　　南京都察院右佥都御史裴公绅墓志铭（张四维） 

　　○南京都察院右佥都御史严升传（实录） 

　　实录 
　　南京都察院右佥都御史严升字仲升直隶繁昌县人由进士授蜀之青神县知县调巫山县一以诚心爱民所至有贤名永乐初下诏求贤用荐升江西按察司佥事坐累左迁顺庆府同知改吏部考功郎中在职六年澹静自守而勤于职务　仁宗皇帝嗣位遴选廷臣尚书蹇义举升升大理寺右少卿升沈毅刚民执法明慎奉命清理军政苏州诸郡旧俗豪猾肆奸诬平民兵者多升至行之以公明民莫有受诬者调都察院右佥都御史与左副都御史邵玘同心莅政屏黜不肖风纪用张升清素俭约虽居显庸饮食衣服无异寒士而风裁严峻不可犯云宣德五年十一月卒 

　　○南京都察院右佥都御史张公楷神道碑（李贤） 

　　李贤 
　　天顺庚辰冬十一月南京都察院右佥都御史张公致庆礼于京师一疾而逝是月七日也　上闻讣惊悼良久特遣官谕祭复令有司营葬事公讳楷字式之浙之宁波慈溪人天资颖敏读书过目即成诵年十二能属文有司闻其名召补邑庠生十七领乡荐登永乐甲辰进士宣德改元之明年试政于夏官时方北征舆马之需甚急大司马雅知公才委往关中督之果先期而集拜江西道监察御史初有强盗系刑部狱中吏受赂脱之公劾尚书以下十数人皆罢黜名声赫然六年考绩至行在因献圣德颂正统初乃还在任能辨疑狱有造伪印者本夏三也赂书牒人吴谦承之公廉得其实以罪三有与妖僧作逆事者连坐其主当族公察之逃日所主得勿论有况殴人死诬与弟同殴历台审无能辨之者公察其枉谓殴时尔安在曰在乡学乃拘其师友验之果然遂释之此类甚多庚申用大臣荐升陜西按察佥事理屯田督租赋治水利俱有成绩寻迁副使时靖远伯王骥巡边以公同行公上安边十二策多见采者丁卯升都察院右佥都御史畿甸蝗起　上命公督捕公授郡邑捕法而按行之蝗遂息闽贼邓茂七作乱朝廷遣将率兵往平之以公监军兵至广信贼党围延平甚急公谓都督刘聚曰贼闻大军至宁无惧心即具榜遣人驰谕以威信贼果解去兵至铅山贼围将乐公调都督刘得新乘夜袭之贼皆溃散茂七仅以身免退保陈山公驻兵建宁四招其党贼复攻延平公以浙江军伏后坪南京军伏后洋江西军代沙溪之南而以福建军素贼所易者出城挑之巳而驳作伏起合击大破之遂斩茂七俘其众未捷之先朝廷虑贼众兵寡复遣宁阳侯陈懋统大兵继之至则茂七巳诛余贼有据九龙山者公选精兵二千撤其筏诫曰明日贼必空寨来攻若疾入其寨而反攻之比旦贼视我营兵少果至溪上无筏而还二千兵巳据其寨用其滚木擂石下殪之贼众遂降凡定三郡七县破三十六寨擒伪总兵学士等官三百二十四人招徕其民八十余万初处州贼叶宗留亦起巳遣都督徐恭征之至是复敕公旋师与之犄角恭次金公山甚危公往援之至即大兵树鸭儿芭垒贼至公麾兵击之少顷佯走贼追逼垒大兵四起一鼓歼之景泰改元公班师至京有妬其功者劾公初至躭诗玩寇以罪罢归天顺改元　皇上复位念公之劳仍旧官致仕明年陜右兴师御寇而督军饷增战骑募勇士以佐师者难其人适公至京入谢　上见公曰朕得其人矣遂以公往还京　上嘉劳之转南京都察院方专委托而数止于斯岂非命耶生洪武三十二年三月年六十有三公好奖引士类见人有善必延誉之遇患难者必拯济之尤笃于友道其学浩瀚善行草隶篆所著有四经糠粃大明律斛律条撮要诸书至于选诗唐音李杜诗草堂诗余凡十数家公悉和之累数百卷 

　　○南京都察院右佥都御史陈世良传（实录） 

　　实录 
　　南京都察院右佥都御史陈世良字宗之浙江海盐县人成化丁未进士授乐安县令改南和擢监察御史南京大理寺丞世良资性明敏尹南和时陈言便民六事民德之立去思碑逆瑾擅权以事中世良罚米至二千石余瑾败擢南京大理寺右少卿未几拜南京都察院右佥都御史兼理操江时武备废弛不习战士卒皆影射无实仓卒则募沿江渔户充之及流贼至皆望风犇溃刘六刘七之过南都也世良率兵出御事急隐芦苇中得免竟言官所劾勒归致仕正德十四年九月卒于家遂不减赵吴兴吴中故重文先生征仲谓得四绝先生自弃官后则往执弟子礼甚恭故他文秇多类征仲而名德亦相亚云年六十四 

　　○南京都察院右佥都御史裴公绅墓志铭（张四维） 

　　张四维 
