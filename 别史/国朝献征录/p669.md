<!-- { "loadSidebar": true } -->
　　吾郡有张玄超先生者腾声艺林绅裾诵义之日久矣其殁也无识不识莫不相与欷歔悼痛有典刑之思焉而公之孙孝廉君惧世德寖湮奉状来请铭按状公讳之象字月鹿一字玄超别号王屋先世有铁一者自严陵徙上海之龙华里家焉由铁一而下七世余姚令杰八世莱州府同知及公大父湖广布政司参议萱九世公考顺天府通判文洲公鸣谦及从父博野令鸣岐渊源名阀簪冕蝉联郁然盛矣而公少负颖异父文洲公及母李宜人绝怜之谓元张氏者必公也而公固旷览不羣于一切世荣意殊易之而竟诸生及卒业国子屡试弗第乃慨然叹曰命也夫天遂不与张子能终窘张子不朽业不以势而彰者乎自是下帷发愤专力治古务博总羣籍囊括百氏勒成一家言与海内士别建旗鼓而驰斯诚伟矣迨其潜神积思久而神诣时发之诗若文其诗尔雅冲澹兴寄廖远有魏晋风其文闳深奥衍出入东西京不作晚近语及若缓颊旴衡考据前闻剖析疑义虽当世宿学皆自以不如单辞片楮传之好事无不视若拱璧争购奇此公平生建竖之较□□而以跅弛困游稍从禄仕浙之藩慕非其舒也当是时诸监司大吏率视伟公折节相下不欲烦以簿书而公亦因得时乘休暇幅巾竹杖驾一舠啸歌武林山水诸名胜区以吏隐自命无何会御史某者任苛政声虐使公公不可遂以岁丁卯飘然投劾归归而闭门却扫室常磬悬殊安之而期必竭其平生以竟所撰着或纵羣籍几案间分日研讨至不能布席对客嗒然班荆趺坐而巳晚岁卜筑秀林山麓其地多怪石危泉烟扉月檄丛竹茂林因公而胜者公自是益屏迹城市有司以宾饮强之纔一往即谢郄不再所著书有剪彩翔鸿听莺避暑题桥猗兰击辕佩剑林栖隐仙秀林新草诸集所辑有诗学指南韵苑连珠韵学统宗楚语楚范楚林楚翼赋林七萃太史史例史记发微新旧注盐铁论唐雅回文类聚诗纪类林等编伙不胜纪其所交与尽寓内贤豪若先辈金陵顾中丞华玉吴中蔡翰林九逵文翰林征仲王太学履吉皆公所严事而金陵许太常仲贻吾乡徐奉化伯臣何翰林元朗何祠部叔毗董太学子元朱太学邦宪吴兴茅宪副顺甫济南冯宪副汝言东粤欧工部桢伯黎秘书惟敬辈以雄文高调埙箎一时无不推毂公交誉者四明丰翰林存礼□才豪宕意少许可诵公诗击节称善久之武林方宪副思道邂逅公太学庑舍未明闻语异之及晏温识面驩然定交古歙许相公维桢闻公名时其入都造焉公未起直叩其榻前一见语合握手如平生其诸名流所雅慕如此公素貌侵伛偻若不胜衣而禔身处家动遵古训尝愤流俗谄附反传咸意着叩头虫赋以见志又愤后隽称诗者多谬古而师今谈艺篇以规之居常评隲臧否耿耿不阿曾不少假唇吻于暴豪之徒而遇士臭味偶同即虚怀延誉不置里中有不平事慷慨扶义直之不得则或终夜咄咄忘寐族人以贫故有鬻其女豪家者倾囊讼于官必归之仍巳何翰林遗孤反噬于黠奴出身援之卒置奴于理所知董子元以才不禄匍匐临之哭失声闻者感悼此又公笃于交谊之大端也先是巡抚陈公我□廉公行谊白其无妄而檄有司以学行俱优扁其门□按邢公行部至松高其义数存之里巷置买山钱若干比卒之前一年上洋颜令君议修邑志而难其人礼聘公公时巳寝疾而令君意益虔公乃力疾往再阅月而书成其纪载博雅义例精详一时目之实录而公自是亦不起若有待以毕志云公卒之岁万历丁亥正月朔距生正德丁卯十二月年八十有一嗟夫公以宏才博雅望重一时其于稍自抑贬以谐世好岂必后人而曾不能徼再命荣建石画于当世及弱冠操觚要之白首而又不能一奏公交车之牍来掌故之求志诚悼矣然当举世方务夸矜势能之□而独以鸿文巨藻大放厥辞艺林望令与腼然怀尺组岌尘冠而游者一得相当即公考妣所称能亢其宗以锡羡来裔者于取数孰多当有能辨之者 

　　焦太史编辑国朝献征录卷之八十四 

　　●焦太史编辑国朝献征录卷之八十五 

　　浙江二（知府　同知　通判　椎官　知县　典史　教授　教谕　训导） 

　　◆知府 

　　严州府知府郭彦仁传 
　　王宗显传（黄金） 
　　嘉兴知府吕君文燧墓碑（宋濂） 
　　宁波知府王公琎传 
　　浙江处□□知府谢衮传 
　　湖州府知府赵公登传（李濂） 
　　严州府知府徐孔奇传 
　　绍兴知府冯君敏墓志铭（王直） 
　　温州府知府刘公谦传（李濂） 
　　处州太守李君信圭墓表（王直） 
　　杭州府知府胡君浚墓表（魏骥） 
　　温州府知府萧公鼎墓表（周洪谟） 
　　温州府知府文林传 
　　杭州府知府吕公夔墓表（崔铣） 
　　绍兴府知府南大吉传 
　　杭州府知□（潘埙） 
　　太守郁公山传（王健） 
　　招宝山重建宁波府知府凤峰沈公恺祠碑（张时彻） 
　　绍兴府知府岑用宾传（顺德县志） 
　　衢州府知府韩公邦宪墓志铭（赵镗） 
　　杭守方思善扬传（汪道昆） 

　　○严州府知府郭彦仁传 

　　郭彦仁无人少读书有勇略尤长于吏事归附　太祖以忠谨被知遇事多委仕李文忠用兵浙西命彦仁往参谋多所裨益岁戊戌三月文忠以克严州功升帐前都指挥使司左副都指挥守严州命彦仁充本司督事时胡大海亦以平严州升院判文忠与之有隙四月　上批示彦仁曰自龙凤三年调汝专掌征行兵案今来将及一载多受勤劳更兼军中调和士卒其间中正甚厚吾托汝于军中正使昼夜无忧家眷不必多虑时遣人赍送粮薪虽今将士英勇实赖贤豪谋佑勇者必胜大事速成彼事一节正谓保指挥我之亲男胡大海我之心腹前者曾闻二人不和且保指挥我之身也胡院判即我心也身包其心心得其安心若定身自然而定汝必于我男处丁宁说知将胡院判以赤心待之节制以守之使我所图之易成彦仁恳道　上意将领和惬所向成功文忠待彦仁礼甚隆凡攻守机略悉预裁画尝提师击寇有功赐银币壬戌二月金华苗将蒋英等作乱杀守臣参政胡大海文忠即遣彦仁率兵讨之彦仁兼程而进至兰溪英等惧夜半遁去彦仁遂入金华抚其民时处州苗将李佑之等亦杀守将耿再成文忠复调彦仁领兵屯缙云以遏其侵轶后援新城取杭州平浙西皆预有劳绩授严州府知府 

　　○王宗显传（黄金） 

　　黄金 
　　王宗显和州乌江人少业儒博涉经史元季避□□居严州岁戊戌三月越国公胡大海克严州得宗□知其儒者礼遇之及大海克兰溪进攻婺州不克回兰溪筑城守之留宗显于幕下是年终　太祖亲征婺至兰溪大海以宗显见　上曰尔与我同乡里正济所用命宗显潜至婺城察听事体委托甚密宗显至婺近城五里旧识吴世杰家察得城中守将各自心回以告　上甚喜曰我得婺州令汝作知府及攻婺城首败处州参政石抹宜孙所遣援兵次日攻城不下枢密院同佥宁安府与守将帖木烈思不和果如宗显所察夜遣都事李相缒城诣　上请降开东门纳兵如约入城遂克之置分省等衙门改婺州宁越府以宗显知宁越府事于是宗显开郡学延儒士叶仪宋濂五经师戴良学正吴沉徐原等训导时丧乱之余学校久废至是始闻弦诵之声无不忻悦 

　　○嘉兴知府吕君文燧墓碑（宋濂） 

　　宋濂 
　　元至正之季民反处州盗转掠而东陷永康婺□县绎骚弗宁永康太平里大族吕君文□散家□数千万与弟文烨合谋募里壮强子弟得三千人将之与盗屡战盗败走复其邑斩获甚众吕氏之声闻东南朝廷三授以官皆辞不受用事者听谗杀其弟卒不敢怒而之尽力大臣义之承制表其闾而复其家婺之巨室细民幸不遇盗者悉归功吕氏是时永康有吕氏隐若巨镇焉　今上皇帝既克婺君族人藉兵甲以君名诣辕门降　上大喜特立永康翼以君左副元帅兼知县事时君以事留杭未返命其弟文烜摄之君还复召庸田司经历改中书省管勾江西行省都事权知庐州府至官三月浙西平更授嘉兴知府松江民作乱袭嘉兴君觇知之走使者告李曹公文忠贼始据城曹公兵即至遂就擒诸将欲屠城君争曰据城者贼也城中民何罪释不屠民德之满三载入朝奉诏持节谕阇婆国洪武三年十一月次兴化有疾卒于驿舍年五十四君有德于乡乡人闻其卒皆哭泣相吊丧归耄倪迎拜于道数十里不绝卒之明年嘉兴佐贰以下坐盐法死者数千人有司以君尝署名公牍例籍其家　上特诏归之曰吾知吕文燧诚信人必不图奸利且殁于使事可念也时吕氏家逮系县狱乡人哀之如亲戚及诏归其家乃皆举手相贺君子由是知君之德及人者深也君字□明文燧其名初君之大父尝修上世所立义司以食族人置学以教子侄至君踵其志卒成之□人如懦夫至其奋发于义不顾利害必达乃止□□所从来远矣 

　　○宁波知府王公琎传 

　　王琎字器之山东莒州日照人学通经史长于春秋初任教授谪远方洪武末以贤能荐授宁波知府清俭律巳平易近民杜私谒革吏弊每夜四鼓升堂秉烛读书声闻于外或即诣学课诸生诸生必三鼓赴学无间泮池旧唯一石梁乃捐俸增建左右二梁以崇伟观遇骤雨必躬诣学廵仓视其漏湿辄用蜃灰识而葺之毁三皇及诸淫祠或以殃谴戒琎曰如其有灵□降割我躬不汝累也政教兼举德化大行五邑俗之变自奉俭约一日馔用鱼肉琎大怒谓内子曰汝尚不识吾意更不忆食草根时邪命左右撤而瘗之人称埋羹太守时武职横暴琎痛抑之洪武壬午靖难兵起琎造船欲航海勤王军卫以怨故□诣请罪之赖恩宥释还乡琎之去任也行李萧然父老追赆坚郄不受宁波民至今称之 

　　○浙江处□□知府谢衮传 

　　谢子襄名衮以字行江西新淦县人始以才荐授浙江青田县知县有惠政岁满民奏留之特升处州府知府居官廉谨□意拊小民兴学校初郡多虎及旱蝗灾子襄祷干神大雨二日蝗尽死虎亦遁去尝有盗入库窃官钞即投檄城隍神盗方阅所窃于室忽疾风入室卷堕市中守藏者适遇之识其□志遂获盗正其罪民鬻牛于市将屠之牛逸至子襄前俛首有诉者遣人问得实捐俸赎牛还其主小校吴米迯山谷时鸠众出民患巳数岁矣朝廷闻知发官军二千剿之处人大恐子襄适至力请止军城中毋出而自以计掩捕之送京师兵不劳而民以安子襄性简静历官三十年不以家累自随永乐二十二年卒同时有陈永年者与子襄同邑里由户科给事中福建惠安知县廉谨自持邑有蝗蝝伤稼一夕可数十亩永年仰天叹曰政乖致异令之咎也民何辜俄有羣鸟蔽日而下啄食之蝗遂殄岁以大稔改处州遂昌知县有善政在官二年卒 

　　○湖州府知府赵公登传（李濂） 

　　李濂 
