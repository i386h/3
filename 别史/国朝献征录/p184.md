<!-- { "loadSidebar": true } -->
　　公讳奎字文征姓朱氏号鹤坡世松江华亭人祖讳孟仁赠太仆寺卿考讳孔旸仕至顺天府丞卒赠太仆寺卿府丞公当永乐宣德正统中以楷书擅名一时公幼侍左右遂默悟笔法而得于心年十二以奇童奉诏入内馆读书师翰林诸公授春秋经而褒贬大旨皆明于胷中甫弱冠进游国学景泰纪元庚午拜中书舍人天顺癸未转尚宝司丞成化丁亥进秩正卿然眷遇日隆而忌者乃阴挤之遂两外调广东副提举保宁府同知公殊不芥蔕于怀但竭心民事尽其分所当而已用是政声烨然闻于京师　宪宗皇帝思公近侍旧劳召还复官仍直文华殿恩宠视昔有加焉壬寅擢太仆寺卿三载奏绩荷赐二代命诰士林荣之丙午进大理寺卿给从二品禄明年丁未　今上嗣统公乃以衰迈谢事留居京邸逮今踰十载矣公平生孝友笃至处家庭内外举得其宜器度轩昂心性倜傥飘然出尘凡遇宾朋过从辄觞咏或手谈终日不倦自少壮至老未始有异所著诗文积成巨帙藏于家而词藻清俊殆类 
【 其人也】 

　　○太常寺卿夏衡传 

　　太常寺卿夏衡字以平松江府华亭县人幼补郡庠生永乐中学士沈度以善楷书荐授中书舍人内阁书办累官至太常卿　太宗北征　宣宗讨武定州皆预扈从尝病医云得琼玉膏可愈语闻　英宗命以赐衡天顺初　英宗复位吏部以朝臣名上阅及衡名曰此尝受朕赐琼玉膏者耶衡莅事内阁最久谦厚缜密未甞泄禁中语一时同事者多假内阁势张皇于外有所干求衡廉静寡欲公退闭门独坐泊如也天顺八年卒年七十有三讣闻循例遣官谕祭命有司营葬事 

　　○荣禄大夫太常寺卿钱塘林公章墓志（李东阳） 

　　李东阳 
　　内阁置中书舍人颁制诰敕册宝奏疏封草书篆之事地凊职秘其贵者乃至三品顾不恒得若林公以成累官太仆寺卿加正二品禄进阶资善大夫致仕会　今天子登极恭上两宫尊号恩再进阶从一品荣禄大夫葢历事四朝五十余年年八十有一而卒遭际之盛仅一时再见而已公讳章以成字也世杭之钱塘人曾祖居义以上皆不显祖仲英考森皆以公贵赠嘉议大夫太常寺卿祖妣锺氏母张氏赠封淑人公幼而敏悟藩司以大书荐于朝景泰初授中书舍人遂直内阁迁礼部仪制员外郎天顺初文簿丛沓会有大典礼事出仓猝方稽据故实公预具籍册无所　失李文达公殊爱之超迁礼部仪制郎中成化二年九载秩满迁山东布政司左参议寄禄顺天府朝谒任事皆如故三年预修英庙实录成擢太常寺少卿十二年秩再满进卿以父丧服阕弘治初秩又满始有加禄之命四年宪庙实录成时资劳愈积而限于格例于是禄再加而官不复进中间若大明一统志续通鉴纲目诸纂述事必预必有赐金币楮镪酒馔及诸时物多至不可数后以母丧服阕遂上疏请老始有进阶之命顾以二子皆仕就养居京师累阅岁于是阶亦再进衣鹤腰玉以归未几而卒素孝谨亲疾必吁天请代母老迎养于官每公暇不去左右友弟睦族急人患难其居官慎重不泄非疾病未尝一日不入朝书法遒劲尤精鉴赏博文习见能道先朝台阁事历历可听云 

　　○明故通议大夫资治尹太常寺卿任公道逊志铭（吴宽） 

　　吴宽 
　　公讳道逊字克诚姓任氏其先鄞人也曾祖观贵　国初长乡赋输赋后期谪戍温州遂瑞安人观贵生杰贾森公颕悟不羣七岁能赋诗作字径数尺有法宣德甲寅有司以神童荐于朝年甫十二耳　宣宗皇帝闻而奇之面试其书嘉叹俾即文华殿绩学供给甚厚未几命国子生景泰庚午初授顺天府照磨仍以书艺供奉公不图幸进每九年考最辄进一秩故自中书舍人五转至太常寺卿仍考最食从二品俸凡历仕四十年供奉勤慎未尝有过弘治戊申年六十六上疏请老甚恳蒙赐致仕而归葢家居十六年以癸亥卒享年八十二公人清心寡欲于世味泊如也公退静处门无杂宾室无长物翛然如衲僧兴至弄笔翰辄作书画以自适或时吟咏发舒情思皆山林语若不知身在禁近者因自号坦然居士又号八一道人亦可见其平生矣尝著书一编推性命之原窥造化之妙有邵康节观物遗意名云山樵语云山者公所居之处也自秘其书不妄示人公既归贫而能守□自高洁惟日登楼以云山自娱未尝一造郡县门前郡守文侯林邓侯淮重其风节数遣县令高宾存问周恤以尊礼之公临卒无一言及后事发其箧几无以敛初居京师时与予特相好屡过予焚香清坐竟日忘返及公得请去数致书问讯山川辽绝恨不复一见也及公葬有日乃书此刻石然公亦岂图是哉特尽予之情且以后世告尔 

　　○资善大夫太常寺卿兼翰林院五经博士西桥刘公鈗墓志铭（李开先） 

　　李开先 
