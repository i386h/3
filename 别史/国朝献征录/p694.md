<!-- { "loadSidebar": true } -->
　　武宗朝吾蜀数君子者起咸尚文章气节而江阳少岷曾公其一也余童子时听学士长老诵说公名德如隔世人嘉靖丁巳走江阳先府君乞墓铭于杨用修先生始奉公几杖公亦接引后进谈学术经济洒洒有致公歾后二十八年而公之子某考功君持状以志铭请岂以余受公一日之知耶余客江阳时闻公父某以公贵受　封遂称封公其人倜傥重义数急人之难尝拾遗金于道必伺亡金者授之能诗文着有干峯稿干峰在合江县去郡可二百里而遥县西有安乐山千岩万壑竞秀争流中洞台峰盘岭泉峡城室即山经地纪所不能胪列封公则乐之遂卜居终老而少岷公举矣公生奇颍殊凡儿稍长即以正学自任十四岁补博士弟子每试辄高等郡侯筑别业于凤仪山以居之公益肆力于古今之学尤精书法得帖意时威茂兵宪王某者闻公名欲召置西塾督学苏某曰曾生非可檄往也宜礼聘之公应聘往因登大岷青城诸山西眺□氏东眺汶渎胸中吞其八九而叹曰大岷之外可称配林孰与吾家安乐日相从几席间也遂易安乐少岷山因自号云正德丁卯举省试第五人明年成进士授户部江西司主事时逆瑾政缙绅趋者如市公不惟无所投刺间有言触之会瑾执不附巳者跪午门外而公几不免寻榷税清源以廉明称后转员外郎中条上大司徒八事曰革皇庄裁冗费禁滥支减厩马清盐法停钞法明征纳禁使用蠲门税重漕政大司徒称善而卒不能行其言丙子知府建昌公益修循良之业上剂益藩下悉民隐立社学建书院羣弟子而考德问业旴水之上洋洋如也郡有两芙蓉山多淫祠妖术横行公廉得其首付诸理毁淫祠以祀伍大夫李旴江岳武穆郡俗遂变其它发闽人王政胡添三诈伪正豪民梁　敖十九杀人罪暴妖术连世勋父子尸伸雪良民罗增冤抑然皆非公之大者惟是宁庶人谋不车丸要挟诸司莫敢不寿以求免公自持如常会省城变起公遣健卒间道走上变又自帅兵兼程诣军门陈擒剿七策王文成采之合兵火攻又虑九江南康业巳从逆不分道击之则援兵梗文成檄公取南康斩贼首谢天一等四百八十余级又自王家渡同广信守周朝佐斩获贼三百三十余级释胁从者八十五人宁庶人遂擒当公勤王时与母邓恭人永□誓与贼不共天卒能成社稷功王文成亦叙公劳烈而竟不录先是宁庶人膏腴苑园屋庐多豪所侵中丞郑某者檄公一无所狥尽返之旴郡有巨室欲齮龁麻姑山公裁以法又上叛逆疏内有省内奸邪显附阴结语繇此忌与怨交集咸蜚语中公不免矣然旴人至今尸而祝之益信天理人心未冺如此公以庚辰垂槖归移居江阳郡城购茅斋数楹藏书数万卷日坐其中手一编以著述自快中丞刘公大谟御史金公深交荐公可大用不起着有圣学会通河图洛书解春王正月考历代史评论心学论乐律论数学论气化皆发自契悟无所剿袭其要归于精实岁旱课耕静观雨旸之故雩祷之节又着召和录修川东志精核有体文高峻鬯达一本六经行乎意之所止而不沾沾蹈古人语所与交者如王伯安何仲默郑继之吕仲木皆当世伟人也杨用修白首戍滇欲归蜀首丘计乃不归新都而卜宅江阳以就公相与赓酬甚盛然公意在经学思成一家言以诏来者其于题咏札记则随意小赫号成章草毕亦随散逸今存者皆诸子私录特百之一二耳故名拾存篇云生成化庚子三月卒嘉靖戊午十一月年八十岁余诸生时邑先达有都运童养之先生盖乡之朴茂长有其父讳琦仕瑞州通判正值宁庶人变起通判公亦尝督师擒贼以功升四品秩都运公尝语余言江西讨贼之役有幸而功者有功而不幸者幸而功者难言之若功而不幸者吾乡曾公是也都运公侍父任得于耳目者真且都运公平生寡言言必有中余闻而咨嗟久之夫公岂惟功不录并其所固有者而夺之何以劝忠余谒公时曾述此言以质公公笑而不答呜呼可以知公矣 

　　○瑞州府知府宋公以方传（张邦奇） 

　　张邦奇 
　　公讳以方字义卿别号西溪先本庐陵人七世祖讳贤可者仕元沅州路通判因家黔阳之安江子继祖入国朝隶尺籍徙靖州卫生仕良是高祖曾祖文胜祖诚皆不仕父玥赠户部主事母周封太安人娶冯封安人公年十三补州庠弟子员十七领湖广乡荐弘治十八年举进士授南京户部河南司主事至司摄篆阅后湖图籍寻榷新河税立法厘弊有禁者置之法时逆瑾用事怙势求脱部侍郎欲贳之对曰宁免官归敢废法乎诸珰衔之以他事摉捕胥隶恐不敢往曰无忧也我得以公道白之珰竟屈服正德三年丁父忧服阕留户部陕西司主事寻给饷宣府归其羡于官历摄诸司监督部廪兼理盐法六年榷江州税至则创置循环历归稽于部且揭榜于门刻以定数示无毫发私江湖千里至今犹传颂焉七年还京升福建司员外郎佥总太仓通州京储度支九年请改官南都以便养不允时户部以边储告急尚书思料理领得人特奉勅清查两畿积逋十一年升山东司郎中再奉勑视事如故十二年出守江西瑞州府瑞古靖也公始下第尝泊舟鄱阳湖口夜梦一吏持檄授曰帝命汝守靖州应曰吾乡土也涉嫌请辞吏去复来曰非命汝作靖州守命汝靖州作城隍也寤不可解者二十年至是阅郡沿革志乃始知靖州而城隍之说幻不可晓占者谓瑞无城池盖帝使汝创之以保障兹土也然瑞自华林兵燹后民疲法弛教隳士逸公蚤作夜思励心图理明刑饬政之暇每临学宫进诸生讲论择年少质茂者延师而教之多所成就是时宁庶人宸濠已弗靖诱引华林逋寇匿之西山夜肆刼掠公每捕之抵于法既廉得反状恐一旦有变郡无城可恃乃以赎金万余两创甃之崇广完密储粟数千石度可战守计瑞始设民兵仅千人乃复益以募兵三千人日训练以及可使申严保伍之法以潜夺窃发之魄凡濠有事于瑞而厉民者一切峻拒之先是濠以非法中人当道檄南昌推官会按其事公平反按者数讽以祸福斥曰吾肯杀人以媚人邪益见忤于濠十四年惎令抚镇劾公稽命怠事听就逮问宪檄屡至知不可巳乃行郡之父老遮道留曰宁藩固将以是阱公公柰何舍我去乎曰　君命也安敢不往封疆之臣死于封疆吾之自许久矣遂拂衣而往至中途召属吏手书云云与之若诀焉比至省时六月十三日也遂下南昌狱明日濠突称兵反兵入南昌破狱执□戒系随行呵令从反应曰吾有死尔制之益固舟至鄱阳湖望康郎山曰吾得死所矣遂奋骂投水而死年四十四或曰城隍之梦至是破矣其孤崇学崇简闻难犇赴沿江号血求遗骸不得乃敛衣冠齿发以归瑞人胡参议谓公忠烈不可以无表见请于廵按浙江御史唐凤仪上其事行江西核实巳而舟师来者言死事甚悉而瑞之郡县两学诸生复相继以言湖广分守参议王公特立木主送附鹤山魏了翁祠瑞□奉祠名宦之列嘉靖五年崇学等具疏叩　阙下礼官明年廵抚湖广都御史黄公亦移文江西会题而廵抚都御史陈公特上章请录遗忠吏部侍郎孟公具题赠公光禄寺卿仍荫子入监读书赐祠额立祠江西岁时致祭典至靖州知州丘君慨以忠节大义当风乡闰于是胥地立祠于鹤山之阳呜呼忠孝天命也若宋公之事克廸帝命征梦于彭蠡则又其焯焯然者然人之效忠身死则亦已矣公死而情灵气魄固当与瑞之山河土地胥配于无穷而其英风义槩激于人人凡臣者孰不益固其屏卫之心天之所以命公岂不伟哉 

　　○贑州守康君河传（许宗鲁） 

　　许宗鲁 
　　康君名河字德清家于武功居湋水之滨因号湋川居士少质秀发长嗣家学与其从兄修撰海兄员外浩皆以科第后先兴起君治诗能得诗人旨奥发词章婉丽温厚正则平达观听者感惩革化风被多论者谓其得诗教焉故以之饰吏则司储司税以及典郡培本抑末通商裕赋植善布惠才贤之称播于郎署着于郡国显奕宏肆驾出流等古云不器君居之无忝焉然性爽介与人不瓦合方其居业与同业者评第文翰铨秩人物时出奇见以折人务夺其气乃巳比其八官乃益殚才効职不畏难不辞劳不避嫌不规利故由之驰声亦以之贾怨然其心则自负无悔也至其解仕而归脱弃尘俗放情丘壑期反天一切世务蠲屏无遗奄然归尽略无婴系谓非明哲鲜克如此于乎贤哉君中嘉靖壬午乡试癸未进士历官户部主事晋员外郎再晋郎中出守兖州移守广西内徙贑州病归而卒年止五十有五子楹桶孙承吉论曰邰故有周之都邑古文献之所萃也其山川炳灵代育闻人载在史录彬彬然盛矣肆及我明康氏特钟其美司空震发历世不承内翰魁一地官嗣光太守纂映海内家声靡有甲于康者而文藻节行并辔前修示型永学既伟且焕矣乃皆振迅未几沈郁旋至人邪巳邪时邪势邪益不可究竟矣志曰君子惟世之名匪世之荣久近之谓耳夫是则吾于湋川君也何憾焉赞曰湋川汤汤世泽流长有美少康白眉秀良诞钟厥祥用宾于王筴于曹郎典于大邦不极其光敛而归藏龙蛇其行屈伸孔臧楹桶嗣昌肯构肯堂庆祉煌煌维休无疆 

　　○饶州府知府祁公敕墓志（黄佐） 

　　黄佐 
