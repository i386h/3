<!-- { "loadSidebar": true } -->
　　公姓李氏东阳名宾之字也少居京师先本湖广茶陵人国朝洪武初以戎籍隶燕山左护卫后改金吾左卫曾祖文祥祖允兴父淳皆以公贵累赠如其官曾祖妣祖妣妣俱累赠一品夫人继母麻氏再封一品太夫人生正统丁卯六月九日方三四龄辄能运笔大书至一二尺中外称神童　景皇帝召见亲抱置膝上命给纸笔书赐果钞送归六岁至八岁再召见赐赉如初送顺天府学肄业天顺丁丑授举业于华容黎文僖之门壬午年十六举顺天乡试癸未中会试甲申殿试得二甲第一入翰林庶吉士成化乙酉授编修修　英庙实录丁亥实录成升从六品俸壬辰予省墓湖南甲午满九载迁侍讲乙未经筵侍班癸卯再满九载迁侍讲学士甲辰选侍　东宫讲读父卒解官守制赐祭一坛五品父例无祭实自公始　孝宗嗣位弘治戊申召修　宪庙实录以丧辞己酉服阕乃起供职以从龙恩迁左春坊左庶子仍兼侍讲学士辛亥实录成迁太常少卿兼职如故壬子始供事日讲并经筵讲书时大旱应诏上疏摘经筵所讲孟子中要论切于治道者析数条极论其理而时政得失以类附焉　上嘉纳甲寅内阁荐升礼部右侍郎兼侍读学士专管诰勑乙卯与木斋谢公并命入阁中外相贺以得人公感知遇力持国是知无不言兼稽古纂述之务　上尝命撰祭三清乐章公等上疏言天子祭天地礼以简贵祭不过南郊故汉祀五帝儒者非之况三清者道家邪妄之说不敢奉　诏科道官劾近幸二人召公等议所当去留者且出诸司题奏令一一拟断亲赐可否葢自是始复奏事之制云武冈知州刘逊藩府所奏讦被逮至京科道奏乞宽贷　上怒俱下诏狱公等言逊诚情轻谴重言官国尽忠而槩以罪后有大利害大阙失谁肯言者事竟得释戊午　皇太子出阁进学加太子少师礼部尚书兼文渊阁大学士　上虑京营总戎多不得人召公等议更置乃出英国公辈所辞疏面与商确曰某可去某可调公执笔撰稿　上御书下兵部行之辛酉病眩三上疏辞不允壬戌赐玉带癸亥赐蟒衣一袭大明会典成凡议例表奏皆出公手加太子太保户部尚书谨身殿大学士甲子　孝肃太皇太后丧　上以庙制事重屡召内阁臣面议多公言是用自是不数日辄召问因事纳忠每称意旨阙里孔庙重建成勑遣公往行祭告礼还朝以途中所见民物困弊状具疏言之因乞罢是年冬复以病屡辞乙丑春又辞俱不允五月　上不豫召内阁三人入造干清宫直叩御榻圣谕谆复以　今上皇帝托公等顿首奉慰出翼日宫车晏驾公号恸几绝　今上嗣位凡诏册议谥大制作出公手尤多以侍从辅导恩加少傅兼太子太傅户部尚书谨身殿大学士又以上　两宫尊号恩赐诰命阶光禄大夫勋柱国赠及三代修　孝庙实录总裁官正德丙寅春初开经筵命同知经筵事　上亲耕藉田预九推列三月幸大学释奠先师公分献兖国复圣公八月册　皇后充纳吉纳征副使公既受顾命毅然以天下巳任事有未当偕同事二公尽言匡正无所忌避至再至三不辍又以诏书不信政令失中条陈十事指斥贵近自劾失职乞解任时逆瑾巳柄用于是刘谢二公皆得谢去而公独留公据案涕泣连疏恳乞同罢　上素重公两宫亦言旧臣惟此一人不宜听其去瑾不得巳故留之公以病不良于行乃诏免朝日赴阁与新命焦王二公同治事巳而进二公官递加公少师兼太子太师吏部尚书华葢殿大学士公卧家恳辞丁卯春正月犹不起闰正月　上偶违和力疾出尚宝卿崔璇御史姚祥张或主事张伟给事中安奎各因事被系瑾方欲示威俱令枷号公奏各人所坐自有本法□号重典不宜滥施俱得宽释通鉴纂要书成赐宴于礼部瑾以修书盛典欲因以示恩公谓此书　先帝所命不及进御岂敢言功瑾内衔之会进焦王二公少傅而加公正一品俸镇守中贵有请便宜行事者公执不可一日早朝有文书一卷投于丹墀录瑾过恶　上命瑾等诘问无肯承者遂执朝官三百余人送诏狱公奏此事必一人所同朝诸臣仓皇拜起岂能知之一人之外皆无罪之人乃尽得释时瑾立苛法公卿重足立道路以目分遣徼卒四出伪莫辨远近惊悚争以厚敛祈脱祸公上疏极论之大忤瑾意然亦稍稍戢瑾又患盗贼日滋欲并其家属俱坐编成公言盗之人恶心猝动虽其父兄有不预知自古罪人不孥若玉石俱焚何以开自新之路于是得从未减有儌卒捕盗不得并其无服亲执送官法司承风旨槩坐以籍没发遣公谓即如新例亦不当连坐乃令改拟如律又有以例前盗援新例处分者悉□不行所全活者不知几何其它类此者不能尽述也瑾威权日盛狎视公卿惟见公则改容起敬然他人瑾前论事唯喏无敢与可否公独事事辨析瑾不能平每切齿焉卒不能害也庚午夏四月宁夏庆府寘鐇与都指挥何锦等叛逆朝廷出师征讨公请诏天下稍革近时苛政　勑旨日十数降迅笔拟奏动中机宜王师出而捷报至八月宁夏献俘瑾罪恶暴着伏诛乃赞新政凡瑾所变更者令所司查革悉遵成法天下忻忻想望太平　上录公功加特进左柱国荫一子尚宝司丞力辞不允是年冬复与同官上疏以储嗣未建言辛未又屡疏乞休属羣盗蔓延兵事方殷不敢决去一品九载考绩降勑奖谕令兼支大学士俸仍赐晏礼部再给一品诰命加厚赉公辞不许以修省辞宴许之壬申羣盗寖平公卧家凡七上疏辞俱荷慰留累遣吏部谕意鸿胪官敦迫乃复出无何贼首王师所歼捷至论功内阁臣各有赐赉及荫子侄一人锦衣千户公等三疏辞特改授文阶又辞乃命公兼支尚书俸公仍辞大学士俸十二月公复卧家再辞　上察其诚勉从所请赐勑褒谕令有司时加存问月支米八石岁给舆隶十人仍荫其侄兆延中书舍人公既致仕非展墓不出宅东有隙地构轩石假山诸所厚者日造问碁局诗酒随意所适丙子年七月公卿大夫士奉觞献寿者弥月不止积劳与热病卧不能兴至七月二十日终于正寝闻者莫不嗟叹曰西涯先生亡矣有司以讣闻　□震悼辍视朝一日赐宝镪一万贯致米布赙遣礼部官谕祭九坛赠太师谥文正国朝文□谥文正者自公始公天资英迈读书一目数行下辄成诵不忘少入翰林即负文学重名然恒持谦冲未尝以才智先人资望既积而当道殊不意慊每沮抑之士论哗然不平公裕如也比柄用遭遇　孝宗不时召对启沃之功多更化以来值权奸用事随事应变所以解纾调剂潜消默夺天下阴受其赐者公不自言而人亦或鲜知之是时微公衣冠之祸不知何所极也公位既显恒以盛满忧顾受知　两朝求退愈切而眷留愈至有疾必命太医院官诊视遣内官赍厚赉礼意隆重无与比至于谢政岁时赐鲜及颁上尊珍馔皆与任事同郊祀庆成光禄犹致宴皆先是所未有者事父孝谨尝夜归寒甚父口占一绝谕之自是终身不夜归痛母刘夫人早世语及哀不自胜养继母麻太夫人如母事季父如父同母弟东川东山早卒无子哭之痛东溟麻太夫人所出亦没遗二男公抚之如子所著有怀麓堂前后稿各若干卷别有南行北上东祀诸录行草隶俱有法而篆书则一刬近习复古之功大乐汲引人才有善辄称扬不巳所荐士不使人知同考主考礼部会试者各二主顺天应天乡试者各一廷试读卷者八门生半四方凡经指授多有时名初娶刘氏累赠一品夫人继岳氏蒙泉先生女赠宜人再继朱氏故成国朱公女累封一品夫人子兆先岳夫人出荫国子生少有盛名其卒也举朝惜之　孝庙遣近臣慰问赐赙次兆同朱夫人出今以东溟子后即兆蕃恭谨有文能世其家择以卒之年九月二十八日葬于京城西直门外畏吾村葢公祖茔也 

　　○特进光禄大夫左柱国少师兼太子太师吏部尚书华葢殿大学士李东阳传（实录） 

　　实录 
　　东阳在翰林以文学名前辈或忌之迁侍讲学士数年始与经筵然不以意也尝大旱应诏陈言剖析孟子语切治道者数条附以时政得失献　孝庙甚嘉纳之既入阁不时召对遇事多所规益末年受顾命缕缕数百言东阳感激思报正德初羣小坏政遂与同官刘健谢迁条陈十事指斥贵近言甚剀切因自劾求退健迁皆罢而东阳独留命下据案涕泣连疏乞归不许于是刘瑾威权日盛狎视公卿惟见东阳则改容起敬时焦芳与东阳同官又助瑾煽虐东阳随事弥缝去太去甚或疏论廷辩无所避忌所以解纾调剂潜消默夺之功居多否则衣冠之祸不知何所极也或者乃以其依违隐忍不即决去非之过矣所著怀麓堂前后续稿百余卷凡朝廷诏册谥议诸大制作多出其手诗篇碑板传播四裔虽字书小枝亦精绝逼古人罕及之 
　　维风编云李文正公幼负儁才推毂天下士孜孜如不及其相也会逆立刘瑾乱政毒螫缙绅公委曲周旋多所全济众颇赖之葢瑾窃太阿之柄大肆凭陵目中已无　天子独公以素望稍加钦重其清约之操出自性成冬月不炉披册操觚不胜其栗辄就日而暴之日移亦移其俭如此余家尚书邦奇公门人也一日侍坐有兴化守者亦公门下士□觐事至京缄两帕四扇令从吏馈公公曰扇以染翰固可但多帕柰何吏顿首于庭乃启缄取扇而归其帕云即此一事古风可想巳见张东沙芝园集公致政后邃庵杨阁老载酒肴过怀麓堂寿觞以金公讶曰公近亦有此器耶邃庵有惭色自是不敢用以觞云　赵司成永号类庵京师人一日过鲁学士铎邸鲁公曰公何之司成曰忆今日西涯先生诞辰将往寿也鲁公曰吾当与公偕公以何贽司成曰帕二方也鲁公曰吾贽亦应如之入启笥索帕无有踌躇良久忆里中曾馈有枯鱼令家人取之家人报巳食其半鲁公度家无他物即以其半载与赵公俱往公所称祝公烹鱼沽酒以饮二公欢甚即事倡和而罢　耿子曰公仕宦五十余年柄国且十有八年矣郑端简谓公卒之日不能治丧门人故吏醵金钱赙之乃克葬又谓尝过其门萧然四壁不足当分宜辈一宴会之费云则公平生所以褆身者巳彼时权珰狂猘公卿鲜不受其螫者而卒不敢有加于公公岂有权术牢笼之哉母亦贞操絜履有以服其心耳 
　　丛说云李文正当国时每日朝罢则门生羣集其家皆海内名流其坐上常满殆无虚日谈文讲艺绝口不及势利其文章亦足领袖　时正恐兴事建功或自有人若论风流儒雅虽前代宰相中亦罕见其比也 
　　李西涯晚年致政家居至临殁时其门生故吏满朝西涯凡平日所用袍笏束带砚台书画之类皆分赠诸门生东江亦分得数件东江子顾伯庸亲对余言之即书籍所载古之宰相亦未有如此者 
　　李西涯当国时尝冬月五更入朝至长安街值编修崔后渠方在道上酣饮后渠拱立于轿曰前请老先生少饮数酌以敌寒气西涯即下轿连进数觥升轿去王元美艺苑言亦载此一事夫宰相怜才爱士脱略势位如此风流世岂能多见 

　　○光禄大夫柱国少傅兼太子太傅户部尚书谨身殿大学士赠太傅谥文正谢公迁神道碑（费宏） 

　　费宏 
