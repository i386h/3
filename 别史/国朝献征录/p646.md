<!-- { "loadSidebar": true } -->
　　于先生讳训字文教莱阳人也尝令无极者七年后去而倅于顺德无极之立生祠曰昭德倅顺德者三年后致其事而归顺德之立生祠曰遗爱先生尝自言我东海于公之苗裔也于公多阴德郡中之立生祠曰于公祠呜呼先生可谓有祖风矣先生生于正统甲子享年八十有八嘉靖辛卯卒先生早学官诸生嗜学而文即弗与诸生羣诸生亦自以弗及顾屡屈于场屋乃以贡太学生后试铨曹授知连城值考丧不赴又值妣丧时先生年几六十哀毁逾礼几死者屡矣县令欲旌之泣而辞曰我未能子也后改无极而无极故称多豪家不法先生召其父老集庭下语之曰若民也奈何不法乃布诚申约陈说分义言辞恳到皆感动泣下自是罔敢不奉法李某者以武断称刃其从父大言曰吾以千金贿令吾无虑矣先生履坚秉贞关节不得通捕之益急乃自缢而死学官日敝先生曰淫祠可毁而用也乃辇其木石于公拓而大之礼殿讲堂斋庐庖室轮奂之美甲诸恒山风教勃兴矣滹泥河溢而决漂没田舍以万数巡抚征六郡吏卒治其堤防曰是役也非于无极莫可属者先生循行按视约束招来□买薪石增卑培薄堤防缮完人不怨咨顺德四方之冲也事殷且剧抚按二台檄委旁午先生上承下御遍历属邑庶事咸治后督饷于京属吏有以赆来者先生毅然不受置之于法内黄有杀人疑狱二十载不决先生往谳之遂释畿甸流贼之变先生从官军讨之将校贪功欲杀被虏者先生诤之曰民幸而不死贼而乃死于军民何罪哉将校乃不敢杀葢活被虏者几万人云先生宽简沈静或数日不笞一人尝曰古之人视民如伤今之人每欲伤之何也归休于西峯心惟自守如不胜衣口不臧否人宾客过从饮酒至数石不乱喜歌诗占口而成年愈高而愈精明杖屦往来逍遥容与老稚扶携笑乐皆曰西峯翁真乡先生矣邑令学官饮射先生宾及询以政事辄辞曰昏瞶无所知也 

　　◆知州 

　　深州知州萧伯辰传 

　　○深州知州萧伯辰传 

　　萧伯辰江西清江人永乐初知深州循良恺悌清慎廉介十年七月当冻雨兼旬漳河涨溢滹沱壅塞失其疏导泷涛汹涌冲击城垣居人骇散伯辰度城郭卑洿将罹于患徙民之耆稚暨官府之图籍公私之储偫置高原田舍具舟编筏以待之水至身先士卒揽薪木运土石以拒之力弗支乃率众避去其廨亭庐舍千楹万桶倾圯漂荡无复完存而人失居业听政无所戊戌即尝避水之地去城三十里曰吴庄者芟芜削翳相其爽垲得以绵蕞从事巳乃奉城隍隍之主寓土祠中祭告以故请于朝遂定厥居造井屋立廛市地因民之久弗理者材取水杀而仅存者隶□力卒之在官者阅历三载而后学官黉舍释奠讲肄有所坛壝祠宇燎瘗祈报有常仓囷帑藏财赋廪□有容宾使有馆檄传有邮于是州之人去卑洳而即爽垲者伯辰之惠也后升南京刑部郎中民至今称之 

　　◆知县 

　　献县知县向朴传 
　　三河县知县甄公铎传（李濂） 
　　临城县知县章公忱传 
　　安平县知县王公翊传 
　　枣强县知县赠太仆寺少卿豸传（泽州志） 
　　广平府鸡泽县知县唐公音墓志铭（洪朝选） 
　　武清县知县姜涌传 

　　○献县知县向朴传 

　　向朴字遵愽浙江慈溪人宋丞相文简公敏中之十四世孙父寿宗慈湖之学学者称乐斋先生朴得其传行务实践力学养亲洪武二十五年命督府都事张允直访求人才以朴应诏陛见　高皇问居家何对曰种田其容秀而文　上心知其非耒耜中人也因询大麦何以四节对曰以其占四时耳即日授献县令单车就道妻子不入官舍时兵燹之余之辟荆榛畚瓦砾教百姓农桑与同甘苦流移复业靖难师起献当兵冲无城廓朴集民兵激以义勇与北将谈渊迎战众寡不敌被擒不屈怀印受刑献民哀之相与拾遗骸瘗道左副都御史陈瑛请究治死事诸臣有杨姓者父子三人惧发掘夜负骨潜葬邑北十里永乐初中书舍人王尹实北上询得葬所宿邮舍梦朴服血污葛衣谭其往事即秉烛文乘星月往哭之洧川令韩彦起复匿其二子于任顾道辑其遗事书于宝峯庵佛座后三人者皆义士也二子道淳道征道淳被征竟称痼疾不起有攀栢悲号之风嘉靖间祀乡贤祠隆庆五年祀献县名宦祠万历初年奉　恩诏抚按建表忠祠于本县北城门外 

　　○三河县知县甄公铎传（李濂） 

　　李濂 
　　甄公铎字文振祥符人也性刚方雅尚志操少游邑校故少保巡抚侍郎于公谦器重之正统丁卯以业成贡礼部卒业太学景泰丙子授保定府定兴县知县定兴密迩京辇号难治公下专剪锄顽凶抚慰良弱节缩浮费不逾年政令大行无敢梗挠者定兴邑小路冲先是走逓马匹及柜杠什物堆垛槩县民力疲敝农亩日荒而逓运不前公立法编定牌甲班次分番走递合用柜杠弗泛给由是民力宽舒农种不废邑中有一二黠豪赇结京要官亲识素与邑长抗礼相往来通馈遗邑长皆折节下之公峻拒裁抑之有犯则绳以法不少假辞色黠豪怒大肆诋排煽构成狱公不受诬令子悦之京奏辩定兴民无男妇长小及籍戎京卫者殆千人咸大阙声公冤乃准行勘使者密受风旨以威严临公设炮烙于庭欲公诬服公神色自若不之动使者隐几假寐恍惚见公服幞头者厉声曰甄知县好官汝宜存公道使者寤大惊乃虗心鞫审事遂白诏调它邑定兴民又腾章上请乞留故令铎仍治定兴从之而代者巳至适公闻父丧守制还汴服阕补文安公分民上中下三等躬亲察验弗凭里胥言赋役均平罔有怨憾又教民植枣差其勤怠行赏罚今蓊郁成林父老指示幼者曰此甄公桑也此甄公也其遗思在民如此秩满改三河成化甲午公引年乞骸骨归得请即戒行李不终日囊槖萧然至无以代步民涕泣攀送不可留因相率各出征赆市一马拥公骑以归公强从之曰吾抵汴即追还民或有未信者公既至汴即遣马归父老见马至咸叹服以近代未有也丁未七月公卒得年七十有八 
　　论曰余曩入楚闻嘉鱼李公承勋云国家取士以科贡两途而往时贡之得人尤盛何也葢科专取文辞而贡犹寓成周乡举里选之遗意是故有敦本务实之学而不工于应试之文此治世之所需而科之所不敢取也贡则收之故有常贡有特贡常贡以待中材而特贡以待异品则天下无遗材矣近世重科而轻贡膺贡者窘于迟暮往往以前途短狭自阻子女家讣又从而驱迫之鲜有弗改其素者乃若服介践方之死靡变虽摧挫百至而卒不少回如吾邑甄三河者亦由贡出身也姑迹其返马于邑一事时寿春苗之后仅见若人耳孰谓古今人不相及哉属者今竞苞苴竭泽咋枯犹弗袍厥饕部使者不以异顾嘉其能而扬荐之此民生所以日益困也皋陶曰在知人在安民旨哉斯言帝王经世之大法其在是哉其在是哉 

　　○临城县知县章公忱传 

　　章忱浙江会稽人成化十五年以进士授临城知县至则悉心咨访凡民所欲恶事以次建罢动以爱□休息化导劝励务岁壬辰大饥民多流窜忱招徕抚绥给其种食免其征徭民是以接踵来归久之旁邑流民愿就编籍者亦数十户亩券税牒有久不别白者悉条格以清其欺隐渔并之弊城北泥河出源泉流甚博民据罔利会庚子夏旱忱率众筑堤引水灌苗又教民桔槔以济高阜邑自是有水利乡鄙旧无医药辄事祷禳坐以待毙因痢疫代作检方书修药饵施之且谕以医祷缓急所全活者不可胜计修学宫具祭器及诸坛壝馆舍百废一新既又买隙地创置社学阴阳医学邮传养济院各一所皆不劳而举公暇则引诸士之亲课其业且谆谆以孝弟忠信之道告之士悉知自励每岁春令民会男女节其婚嫁之仪不得论财货民是以鲜怨旷淫邪之病或以讼至庭忱明示其曲直告以讲信修睦之义民多自惭愓引退尝有坐人命诬大者卷案巳成审知其冤力辨之乃得反异郡帅以非公事役邑民忱坚不奉令郡帅甚衔之亦终不能害久之升太仆寺寺丞士民之立去思碑有左春坊谢迁撰记 

　　○安平县知县王公翊传 

　　王翊河南许州人正德三年知安平先是民多争讼邑弗能析辄愬之府故府檄勾稽无虗日翊随事剖析迎刃而解曲中其情民自以不冤府由是无愬者而听案书寂虽邻邑求直当道亦往往乞下翊其明断类如此视学政久弛风化渐漓乃图修举自堂号斋舍庙庑门垣次第加缮自教事常规外别私程以课进修政暇亲解经日移弗倦而劝赏有格供亿有常士始知学邑有社学久人占翊复之择可师者俾居以训蒙士每里仍立一区羣弟子而教之朔望考阅以励勤志河间定神武三卫屯则在安平军士相沿不奉约束翊以既居吾土不从吾教可乎脱有他变贵将谁归因立屯老编总小甲以联属之申严其令俾不得肆有顽梗者即绳以法辛未羣盗起畿甸攻城屠邑所至淫掠翊筑堤挑堑高城深池曲捍御贼屡窥城以身督民兵奋死守之卒保其城及擢德州守北行民遮道攀留悲随如失怙立去思碑 

　　○枣强县知县赠太仆寺少卿豸传（泽州志） 

　　泽州志 
　　豸锦衣卫籍进士博涉强记议论英发初授河南府推官升给事中改御史左迁枣强县知县正德间流贼猖獗枣强当定河南之冲土广而夷城旧且圯豸忧之乃规画必守计筑城浚池修葺楼橹选丁壮除戎器设逻卒措置甫定贼陷蓟州涉河薄城下豸亲援桴鼓誓众矢忠人人自奋矢石俱下一日间贼凡三进三却豸众所杀者二百余人首领一人贼怒攻围益急裨将宋振帅军数千营县东十里豸求援不进阅三日城陷豸身中数矢一鎗嗔目以贼不屈而死事闻赠太仆寺卿荫其子崇文锦衣卫百户命有司立祠以祀 

　　○广平府鸡泽县知县唐公音墓志铭（洪朝选） 

　　洪朝选 
