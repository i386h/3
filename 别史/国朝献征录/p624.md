<!-- { "loadSidebar": true } -->
　　正德十三年十二月丙寅朔先是钦天监漏刻博士朱裕请修改历法上疏曰岁差之法唐一行以八十三年差一度宋纪七十八年差一度虞喜五十年差一度何承天以不及倍其年而反不及刘倬取二家中数七十五年差一度俱未密至元大史令王恂郭守敬等参考修正以辛巳授时历元比汉唐宋历最精密但距今二百三十七年历岁既久不能无差故推算日月交食五星躔度屡有差失况回回历自开皇己未至今九百余年亦有疏舛连年推算日月交食算多食少时刻分秒与天不合赤道岁差一分五十秒距今正德辛巳该差三百六十分黄道岁差一分三十八秒半经今当差三百三十二分四十秒此即损益之数若不量加损益将来愈久愈差乞勑礼部会议简命文职大臣一员督本监堂上官总理其事令本监历科官生半推古法半推新法两相交验奚疏奚密孰是孰非观象台测验黄道赤道度分若干日月五星躔度疏密漏刻科推测昏旦中星调品昼夜壶漏中星正则天运可求分至定则日行可准回回科推验西城九执历法仍遣官至南京及浙江诸省候土圭以测今时与至元天道□□若干节气早晚何如众途同归方可成历则交食可正仪象可验七政可齐而天下可合事下礼部看详以星历之学必得明天人之理如郭守敬许衡之流斯可以任考验之责今裕及钦天监官历法未必皆精难遽委以是任今十月望月食分秒时刻中官正周濂等所推算与古法及裕所奏各不同本部请候至期验看上请裁定既而濂等言汉刘洪造干象历始觉岁周余分大强减二千五百四千四百六十二至晋虞喜宋何承天祖冲之以天天以岁岁谓岁当有差因立岁差法元许衡王恂郭守敬等造授时历宗而用之其法损岁余益天周□岁余浸弱天周浸强强弱相减得日躔岁退之差一分五十秒名曰岁差乃今岁冬至历来岁冬至不及天一分五十秒历六十六年有奇而日退天一度所谓差也考元至元辛巳岁在天正冬至气应五十五日六百分命得己未日丑初二刻日躔赤道箕宿十度黄道箕宿九度二十二分一十七秒授时历元推验之精未有出于此者但用之年久岁差退移天度太远致有差失臣考元至正戊子冬至赤道岁差退天一度五十秒黄道岁差退天九十二分九十八秒永□乙未冬至赤道岁差退天一度五十科黄道岁差退天九十二分八十八秒成化辛丑赤道岁差退天九十九分黄道岁差退天九十一分四十二秒今正德乙亥距至元辛巳二百三十五年赤道岁差当退天三度五十二分五十秒黄道岁差当退天三度二十五分七十四秒未经改正则推步岂能合于天道臣将岁差之术参详较验考得正德丙子岁在天正冬至气应二十七日四百七十五分命得辛卯丑初刻日躔赤道箕宿六度四十七分五十秒黄道箕宿五度九十六分四十三秒历元不用古法积年别作一算起每一年加一算仍减一用之其中节分数目俱自此始其气应闰应转应交应并周天黄道二十八宿十二宫次分界宿度分秒诸类历法立成悉从岁差随时改正则推步无不合矣授时立议云历法疏密验在交食然推步之术难得其密加时有早晚食有浅深取其密合不容偶然推演加时必本于躔离朓朒考求食分必本于距交远近苟入气盈缩入转迟疾未得其正□□朔不失之先必失之后合朔失之先后则亏食□□其能密乎日月俱东行而日迟月疾月追及日是一会交直之道有阳历□□交会之期有来前中后加以地形南北东西之同人目高下邪直之各异此食分多寡理不得一者也合朔既正则加时无早晚之差气刻适中则食分无强弱之失推而上之自诗书春秋及三国以来所载亏食无不合者合于既往则行之悠久自可无弊乞勑礼部堂上官一员并本监堂上官董理其事再选官生二三人与臣等上自至元辛巳始下至戊子未来终通计二百四十八年将日月交食用古法与新法逐一推算考验精密庶合于天亦下礼部看详以濂等所推近是但定历授时乃　朝廷重典未可轻议请今后凡遇日月交食本监官生一依古法推算如或未当暂免参究本监仍于官生内推选精通历学者四五人同濂等以新法推算彼此参验至于数年果有定则别奏请从之 

　　◆附 

　　天文生张升传 
　　张中传（数学附　宋濂） 
　　皇甫仲和事迹（占验　王鏊） 
　　胡弘传 
　　山阴云渊周子述学传 
　　仝景明先生寅传（占验　程敏政） 
　　仝寅 
　　锦衣卫仝百户墓志铭 
　　廖均卿传（地理） 

　　○天文生张升传 

　　成化十九年三月乙卯先是钦天监天文生张升春以历测象从古然然历法一定而天运不齐故□何承天唐一行以及蔡伯静皆有岁差之法求与天合至元王恂立辛巳历元以七十二年差一度我国家因而用之至今二百余年以赤道岁消一分五十秒言则二百年该消三百分以黄道岁消一分三十八秒五十微言则二百年该消二百七十七分以冬至岁消一分六十五秒言则二百年该消三百三十分此天运不齐之数而占候者不立新法徒泥古法宜其差也臣见今三月十七日晓刻月食以古法占则食一十一分八十八秒月未入见食八分四十一秒月巳八不见食三分四十七秒以臣新法占则食一十一分四十秒与古法差三分七秒诚宜重订　法以示天下臣不自量欲以辛丑起历元用岁周三百六十五日二千四百二十五分中积分比授时历稍加损益大明万年历庶占候之际不致有误奏下礼部移文钦天监勘报而钦天监以测验月食分秒迟速虽与升新法合然古法系　祖宗时所制不可不遵且南北地形不同而测验当随之其新法在京师候之虽若是使在河南未必不差古法在河南候之固无差而在京师宜有不合且正统年间漏刻博士马轼亦尝以是言　英宗不允云臣下非有通博之学精切之见未可肆一巳之说而辄变旧章也于是升奏不行 

　　○张中传（数学附　宋濂） 

　　宋濂 
　　张中字景华临川人也少习儒以春秋应进士举不中遂放情山水历游江右诸郡遇异人授以太极数学谈祸福多验时天下大乱归隐莫府山与人言避兵之方从之者吉违则凶岁壬寅春正月　上帅师下豫章御史大夫邓愈侍　上左右因荐中遣使者召至赐之坐问曰予定豫章兵不血刃市不易肆生民自此苏息否中对曰未也旦夕此地当流血庐舍焚毁殆尽铁柱观亦化烬惟一殿岿然存耳夏四月指挥使康泰反一如中言中自是宠遇有加且言国中大臣将有变　上宜预防秋七月平章邵荣参政赵继祖大甲北门欲乱事觉大诛岁癸卯夏五月癸未　上祭山川百神于覆舟山下问中曰此行何如中对曰吉天马两重似拜似舞祀毕　上欲还马忽人立作舞状巳而俯若拜是日中原贽名马果符两重之语中又言省署内当有震惊城中亦扰扰但于□上无伤耳六月丁未忠勤楼灾药炮藏楼中遇火怒激如雷省署与楼连内外咸恐伪汉陈友谅围我豫章三月不解秋七月癸酉　上举兵伐之召问中中对曰五十日当大胜亥子之日获其首领其战必在南康　上因命中从行舟次孤山无风弗能进中曰臣颇习洞玄法当祭之祭巳风大作遂达彭蠡湖己丑战湖中之康郎山常忠武王遇春深入虏舟数四围之其势甚危佥以不可救中曰勿忧也亥时当自出如期果出连战辄大胜伪吴王陈友仁及将士溺死者无算八月壬戌复大战流尸蔽江陈友谅中飞矢卒癸亥降其众五万自癸酉至癸亥仅五旬唯南康与康郎山小异尔初豫章受围　上问何日围解中对曰当在七月丙戌曁报至乃乙酉盖日官算历是月常差一日实在丙戍解去其它奇中往往类此中人狷介寡与人言尝戴铁冠人因号曰铁冠子云　赞曰濂数与中游见其人类阳狂玩世者与之语稍涉伦理辄乱以他言竟莫测其故甲辰夏五月同列二博士有咈　上音方杜门待罪中叩二人所生年捉笔作点点状如计数者良久笑曰不远复期在七月五日濂书而识之至六月之晦有旨令二人复官颇疑其术之未尽验及获见　上谢则中所期也中之术亦异哉　上尝亲疏十事命濂作传藏金匮中后六年覩遗稿于故箧因缮录之而并纪所识之事云 

　　○皇甫仲和事迹（占验　王鏊） 

　　王鏊 
　　皇甫仲和河南睢州人精天文推步之学　文皇北征袁忠彻以相仲和以占从一日师至漠北不见虏　上意疑欲还师召仲和占之曰今日未申间虏至自何方曰自东南胜负如何曰王师始却终必胜召忠彻问之皆如仲和之言　上怒曰汝二人朋比欺我乎即械之曰今日虏不至二人皆死乃命狗太监往哨之日中不至复召二人占对如初顷之太监奔告曰虏大至矣时初得安南神鎗虏一人直前即以神鎗冲之二虏直前复以神鎗中之虏按兵不动顷之虏众齐发　上登高望之召总兵谭广曰东南不可却乎广率精兵舞牌斫其马足虏稍却巳而疾风扬沙两不相见虏引去诏欲乘彼引还二人曰不可明日虏必来降从容而去明日虏果诣军门纳款曰不知乘舆在是赐以币帛乃还正统十四年仲和老矣大学士曹鼐与邻时有旨亲征鼐急归召仲和与议曰胡王两尚书率百官谏可止乎仲和曰不能止也紫微垣诸星皆动矣曰事将若何仲和曰以老夫计之当先治内而后行曰巳有旨某监国仲和曰不如立储君而后行曰东驾幼且未易立也仲和曰恐终不免于立土木之难虏骑逼城下城中皆哭仲□登高望谓家人曰云头不向南乎曰然曰大将气至虏将退矣明日杨洪自宣府　　自大同将兵入援虏遂遁仲和一日出朝有卫士见之曰愿我相之仲和不肯固请之仲和曰若不能正内何相卫士怒曰何以知吾不能正内也曰汝不有妻妾乎曰然曰二人在家正相閗不解卫士不信至其家固然后人问仲和何以知之终不言所以堂上官固问之乃曰彼问时见屋上两鹊正相閗是以知之其术如此 

　　○胡弘传 

　　胡弘传（附） 

　　宁波儒士胡弘字任之少时受□于江右日者张生力学勤苦不厌正统初游杭□老翁自称汴人深于易理弘从之游尽得其秘由此以□筮名景泰初从张都御史楷征闽寇邓茂七在军中所言多奇中后与苏士大夫游多从问休咎儒士杜□□□数失子筮得鼎初爻云子爻逢旺当有二□□□史忠筮得坤之师云当发策决科司风宪至□□月日罢□且生子祝参政灏筮得比二五爻动□□臣庆会必居黄门近侍转任大藩后皆验杨尚□□筮得复之六二言公至中年方有奇遇若官三品寿九十官二品则差减四五年有子亦沾禄未几果以潜邸旧□累进大宗伯年八十五子亦以荫授吴县主簿如此千百皆中尤善相字尝遇二士于途将起乡试问得失弘云二君一当中一有服阻皆不以然巳而一丧父不得入试一领荐或问之弘曰丧父者问时适有人汲水而过水与立泣字也故知其当有哭泣之戚领荐者问时偶有人立于旁成位字故知其必中又有士人应试书串字弘云君不惟中举兼擢进士串字者二中也别一士闻其语亦书串字以问弘云君且勿言科名当忧疾病其后二人一连捷一得重疾弘云前问者于于偶尔从而效之则有心矣申下加心故应得患也其术大抵如此 

　　○山阴云渊周子述学传 

