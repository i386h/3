<!-- { "loadSidebar": true } -->
　　公上世出永新刘楚公沆五世徙茶陵石陂又几世徙中溪后割刱酃县遂称酃县人传至讳崇者以礼经领贡授县令不赴则公曾祖也崇生灏灏生一峯翁泰一峯翁以贡丞嘉善服除补合淝取孟氏母有□行先是一峯翁梦鹿鸣于堂巳而公生警敏殊羣儿稍长习春秋寻改读易邑令试之属对含讥姗公对亦讽令令大惊改容器之年十六补博士弟子员督学使者至试辄高等癸卯举乡书时衡守德清蔡公有文名独伟公而公名益着丙辰第进士当此时四方赴公交车者类多名士公既喜交游而四方士亦多倾服公于是始折节叩圣贤之学从太仆何公游退而究异同于友人罗惟德邹敬甫耿在伦偕予三四子而识者巳觇公干济才乃除公南京兵部武选司主事历职方员外郎车驾郎中时大司马始未相知巳而熟公行事乃独才公公尝以征料奉檄行江西湖广间抵吉州谒罗文恭公北面而禀学焉曰此吾宿志也又之安成谒邹文庄公参订学旨然后涣然当于心曰道在是矣往复书问具见文恭集中公官留都几四禩最莫逆连江吴公暇则偕之□□牛首闲吟啸若遗世然秩□蒙恩赠封父母□□□寻擢广东佥事备兵南韶时南韶獞贼负固恣□民习苦之公按部咨祸胎过在盐禁而猾商遂鼓煽乱公不谋众乃单骑突入贼穴谕以吏禁之过今皆贷不兵许自新各獞贼始愕眙继相感泣罗拜听公约束不复乱山寇马五陈伦卢本清等剽掠患众颇虞之公悉以计擒不战而服迄无蹀血□广总督南贑军门两吴公偕绣衣使者咸伟公代疏诸朝就陟南韶兵备副使仍理道务公感奋曰诸寇□□独黠贼官祖政者智勇双绝羣寇雄长不殄戢之是翊于诸寇暴者也乃阳不问状以懈其防密令祖政妻舅何某者图之故泄其事于祖政马夫口于是二贼生猜互相格杀部落死者几六百人公曰事可举矣乃上书督府题请大征分兵六哨夹进督翁源哨追杀祖政于黄峒俘获被虏男妇几千数余党抚化不穷治羣黎讙呼震地至今翁源与黄峒各肖公像树祠祀焉又以英德边各贼巢相地增筑外城欝巨障韶郡故有明经书院公葺修羣诸生督之课延宿学者一二导以正学昕夕乐育虽兵旅劻勷中意蔼如也公体如癯以是积劳感疾遂惄然有归志闻之两台两台与士民固留不可得乃代请得旨暂还调理疾痊举用寻以前功蒙钦赉者凡二公既归敕家事勿关白栖迹祝融天台间复构精舍于鴈峰之麓凿石洞尝嘿坐其中中丞汝泉赵公问俗湖南造访题曰龙鴈书屋公因称龙鴈山樵尝偕友人游太和山从止一僮遇意会处辄徘徊咏□以寄独往之意相继抚楚者疏荐靡不首公隆庆辛未省台大臣以下应诏咸交口推公于是起补广西副使分廵桂林道公闻报愀然曰吾病骨岂堪驱策拟乞罢而当事者力止之公不得巳戒行会予亦□畎亩从楚臬擢广西藩参葢与公同年同门又同治一道喜不自胜时古田甫平尤艰善后抚台殷公独信仗公凡一经公画者辄抵掌称善亟行恐后予亦感公相得咸不忍夷其民也相与撰粤峤俗谕以开其迷谬正其渎乱獞民至今诵焉西粤靖江王府故贪残自失势不能制诸宗室诸宗室中多鸷悍好圉夺齐民挟持有司甚则趣入县廨锁吏莫敢诃又尝手剑逐方面官走署邸以是益得气不可熟何予至会一宗室殡二尸当分司孔道予入司念纡径非体而以谋诸公公乃创殡室郭外遣兵卒移其殡殡焉巳而公与予出则宗室子妇咸攀号且哗且詈□予巳追摄其姻戚拨置者施之桁杨而攀号者覩之始戢退不敢复哗自是凡宗室暴民者各司辄罪因戚而西粤强宗扫迹矣两台闻之喜曰三君治强宗胜治獞矣时府江分宪员缺公兼署其事公以府江两广襟喉而各獞凭险出没戕杀官吏刧掠民商有年矣若不请兵大加删戮则两广梗塞祸乱无巳宁独□田哉议上三院是之合疏题请大征会东广缺海道副使吏部难其代遂就近以公调补职典夷市凡南夷贾舶极天下之珍奇萃焉前者虽名人犹有点公立法既简又请同藩司官共阅而夷人莫不忻□便服其公焉　天子笃念边臣加恩赠一峰翁如其官母太恭人寻升公参政仍兼宪秩理海务公益殚心刻期清海氛巨寇林道干朱良宝依据岛屿跳梁势益炽而殷公时督府公则时时殷公画策以是朱良宝就擒而林道干遯海外余党解散他如增战舰剏县治设参将诸所条画殷公悉采纳题请施行且寓书政府属公巳代又以广西府江征剿捷闻而抚臣郭公疏曰原任分巡桂林副使刘某倡议请兵锐情讨贼凡诸机宜悉有成画尤宜□叙用事者劝于是吏部采两省功陟公南京太仆寺少卿葢暂假优闲托寄重大之意公至任得见峰王公明宇□公寮无不相契许公暇则追先哲欧阳公王阳明先生旧游而公方新脱戎马遨神散局足称吏隐乃不谓公拜表入南都宿疾复发医药罔效竟考终太仆行台之邸葢万历乙亥之十月某日也得年五十有七当疾革时公自知不起索笔书贻时举等唯孝友语略不及家南都知厚买棺视殓靡不周备何复以广东功蒙恩升一级而公巳不逮矣嗟乎岂不痛哉公孝友出于天性教育异母弟不后其子与人交不设畛域开口若出肺肝有急辄出力罔恤其它而友谊之笃遂闻天下居乡恂恂喜利济睦宗敦故无间贤愚又多奖借后进口不臧否人以故人乐亲食其德者不尠诸生时受里人侮至入仕未尝口之即加侮者服其量谈学必先事功葢亦曰不如见诸行事之深切着明也生平貌不胜衣至其忧国奉公有万夫莫夺之勇天下名贤瞩望以总文武宪万邦者屈指必公孰谓公□巳矣则谓天之不吊非耶 

　　


　　国子监（祭酒　司业　监丞　愽士　助教　学正　学录　典簿） 

　　◆祭酒 

　　国子监祭酒宋公讷传（黄佐） 
　　国子监祭酒兼侍讲胡俨传（实录） 
　　祭酒李忠文时勉公传 
　　祭酒王公恂传（阮庶吉士） 
　　祭酒陈公询传 
　　国子监祭酒刘益传 
　　朝列大夫国子祭酒陈公鉴墓志铭（吴宽） 
　　通议大夫礼部右侍郎管国子监祭酒事□□部尚书谥文肃谢公铎神道碑（李东阳） 
　　朝列大夫国子监祭酒谥文恪鲁公铎传（黄佐） 
　　中宪大夫国子监祭酒鹤山王公激墓志铭（罗洪光） 
　　侍郎掌国子监事林公文俊传（柯□□） 

　　○国子监祭酒宋公讷传（黄佐） 

　　黄佐 
　　宋讷字仲敏大名滑县人父崇禄元陜西行台侍御史赠参知政事追封魏郡公谥忠肃讷名家子雅性持重不妄言笑读书记问该博登元至正癸卯进士第继仕盐山县尹遭世乱隐居求志入国朝文名□□□时洪武二年春正月中书省征儒士十八人纂修□□讷与焉事竣不仕而归五年秋过元故宫衋□□之作诗以寓黍离之感诵讷诗者知其明于春秋□夷之辨也十三年四辅官杜斆荐讷才堪任□□□召至京师　上与讷语大说之授国子助教□□发难击蔀廓塞学者如客得归十五年五月同诸儒应制撰诸勑文操笔立成雅称　上意超拜翰林院学士奉议大夫寻　命撰国子监碑文又复称　旨赏赉衣帽文绮及钞巳而召其子安赐钞十锭七月　上观尚书至敬授人时谓讷曰敬天之事后□□上犹能知之敬民之事则鲜有知者盖彼自谓□□民皆事我者分所当然故威严日重而恩寖薄由□□轻则与巳不相干而畔涣离散不难矣惟能知民与巳□资则必无慢视之弊故曰可爱非君可□非民众非元后何戴后非众□与守邦古之□□视民何尝敢轻故致天下长久者以此而巳寻有上治平策者　上览之顾谓侍臣曰此人论治而不及用贒天下之大及欲朕一人理之乎盖独智自用则所见者狭资贒而用则所及者广讷对曰诚如　圣谕但贒才之在天下人主岂能周知必赖群臣荐举得贒与否系夫举之者何如尔　上曰然小人所举必小人故观其举者即可知其人之贒否矣十一月改文渊阁大学士时年逾七十　上亲制诰词曰朕观古今贒能者遇君有迟速名彰有先后盖时运不齐而壮衰相临故也然昔望于磻溪犹有非熊之兆而兴周八百尔讷年虽高迈且往钦哉讷感知遇□□所补拾日见亲信尝寒附火火燎胁下衣至肤始觉　上闻之制文警讷曰胁者恊也岂尔居内相不能恊助人王政致神怒若此邪讷顿首惭谢时大学初成中外岁贡生徒日伙适选愞者掌之师生相讦教　□行十六年讷转朝列大夫国子监祭酒请干　上严立学规诸生皆知敬畏　上由是特厚眷之虑功臣子弟有不服朴罚者命曹国公李文忠兼领监事由是贵冑肃然受教一日讷有疾　上遣中使致谕曰有卿秉天命之性发仲尼之诚施巳□德修道教人所以病不泰病而速差以其有神也恒谓讷骨格必寿适有画工至　上命绘其像肖焉喜溢　天表然终老之以其子麟主望江簿特　勑召之还俾便侍飬其被遇优渥类此十八年二月久雨求直言讷献安边策曰今海内既安蛮夷奉贡惟沙漠胡虏未遵声教若置之不治则恐岁久丑类患边圉若欲穷追远击又恐六师往还万里馈运艰难士马疲劳　陛下欲　圣子神孙万世之计要不过谨备边之策耳备边固在乎屯兵实兵又在乎屯田屯田之制必当法汉本始年终匈奴帅十余万骑而南欲寇汉将赵充国乃将四万骑分屯缘边九郡而充国统制其间则当时之筹划区分槩可想见我　朝诸将中勇智谋畧岂无如充国者哉　陛下宜选其智谋勇畧者数人每将以东西五百里制随其高下立法分屯所领卫兵以充国兵数斟酌损益率五百里屯一将布列沿边之地远近相望首尾相应耕作以时训练有法遇敌则战寇去则耕此长久安边之策也又何必劳师万里求侥幸之功以取无用之地哉　上嘉纳之遂令边军皆屯田且□且守着令乙丑戊辰两科　上□□□□□□□□学得士大率三天下之二大被□赏□□□文□□其教范严厉嗾吏部尚书余熂移文以年考□□□讷陛辞　上讯知其故以熂蔽贒□□饼文□□□诛之赐谕慰讷居位如故二十二年五月建历□□王庙及广惠诸祠落成例使翰林词臣记其事　上以讷文体庄重乃特命讷撰之讷居常寝食恒在箱房未始一日宿于家二十三年春正月讷有疾　上遣尚医来治二月乙未朔疾革子麟等托诸监官恳请归家讷厉声曰是何风云气少儿女情多况在丁社两祭斋戒中丁酉祭毕乃就舁归一不口及家事薄暮甫抵家卒年八十　上自制文遣官致祭迨临发柩时　上再遣祭舟车之费　出于官故事文臣四品无给费者盖异数也长子麟擢进士第拜监察御史出主望江簿次复祖乡邑训导其后岁辛未太学生有连举太魁者　上思讷曰此宋祭酒训廸之功也凡诸生守官称职者多出讷门　上每举讷教国子者楷法复祖服阕　上召国子司业进而谕之曰若尚思继武若翁也其始终眷注自开　国以来文臣罕有其比人以讷素履纯恪所致云讷家西南三里即瓠子堤忠肃公尝构亭名曰西隐□□筑白云茅屋其间故所著诗文二十卷号西隐集□行于世 

　　○国子监祭酒兼侍讲胡俨传（实录） 

　　实录 
