<!-- { "loadSidebar": true } -->
　　士有负奇倜傥胸中磊隗浇之不平则疾声呌号以鸣之无纤介避忌软熟状若怀南汤君者其明快刚果可想也君初名鄞字以山改名建衡字平仲田辛卯举人授建昌新城尹弃职归卒君之先由军功起至父南园翁聘始业儒应举九试不偶娶吴氏生二子长郛次即君也君少聦慧甫五岁就塾章句日诵数百言弱冠忿家业堕落发愤曰吾父厄于场屋吾不以是业树立显庸者非夫也昼夜诵读至忘寝食未几补弟子员初习尚书至辛卯岁时制重春秋君复改习春秋七月而得举人服其敏君人孝友虽其素性刚直自遂至家庭柔顺婉变更如懦大事父母惟其所欲不忍伤比殁每遇服食所嗜乐者辄鸣咽泣涕其兄郛病亟时执君手诀曰以二孤累汝郛卒号痛呕血既葬一名其郛谓曰吾墓上欲崩寤而恸旦日趋往视之果然其一气感通者亦异甚矣郛室卒君保飬二孤提携训诲娶妻分产恩踰巳出二孤迄有成立故二孤之丧君一如其父乡人称之从弟有酇者流落他境君力求之以归置室家邵后再破产君辄给之如初君仗义豪宕有所激焉以气御之百折不挫对人谈吐辨如悬河不问达官显者必尽其言乃巳君复好臧否人物面斥人过人改之即释然或议其性过于刚言过于直然明白洞达绝无睚眦隐伏之私里中有渠凶常欺南园翁君誓必报厥后渠凶死其妻虑君之报也以美产祈免君斥之曰凶人死众愤舒矣吾受其产不效尤乎遂谢绝之建昌之邑新城号凋敝异时令者苦于繁剧怯懦畏惧君才力有余当机决事恢恢乎迎刃而觧然政识大体不责琐细节缩公费视百姓事若巳家事休戚相关纲条毕举民咸便之未几闽广寇窃发自庚申至壬戍三年之间旴汝境内处处皆盗其初犯新城也屯德胜关新城之民久不见兵革守备王址死焉君度势不敌则整衣冠坐堂啖饭贼疑有伏引去君乃修垣凿堑周城覆屋教民战守创千里胜火钩鎗等利器又相城东要害处建环胜堂日居其中校武辛酉春贼犯城南门君令城上兵诱射六人殪贼始却是秋贼蹂宜黄等处遂入邑境据樟村君以恩信拊循士卒夜遣人以炮石惊其营邑以无恐最后闽贼破建宁者诇知新城无援将掩我不备君□知其情乃捐俸犒士士感泣时有建议□□□君君却之俄而贼至攻小南门又攻南门君遣□载火筏渡水逆战贼不能进明日攻东门君豫令人密布铁蒺蔾竹签于地城上复注矢炮拟之贼复趍城南平政桥张旗执鎗翼而前拔兵以狼筅投之贼什夺其旗城上鼓噪助之贼不得利乃宵遁诸处贼闻之悉遁君虽不习韬畧而临机应变出其新意辄中窽窍有问君以不请兵之故君曰请之未必至不至则众觧体矣闻者乃服先是君以报寇公文不及申府守大嗛之构隙于廵按御史君巳有去志及寇平具申乞归廵抚栢泉胡公方荐君子　朝不计君在告会廵按差官至君不出见差官疑君慢巳不悦君去志乃决库中有迎接　景府及黄册税银君封识之一无所私即日就道百姓攀辕如失父母新之士夫思君前后功次作诗歌刻成一帙名制胜安民录传于世君素长于诗归家杜门吟咏自适不半岁得胸膈疾渐至不治方君弥留时适江右抚台因民之思移檄于原籍奖君有司奉行到门君张目问之鼓声犹隐隐然在耳也呜呼此可以瞑矣 

　　◆县丞 

　　江西奉新县丞李恭懿先生传（张佳胤） 

　　○江西奉新县丞李恭懿先生传（张佳胤） 

　　张佳胤 
　　恭懿先生殁余守官不得启手足诀既殡□□□守所志言先生家世行履甚备先生爱门下士惟余门下士知先生者亦惟余每退食则记忆先生言行皆志所不载者不可不传先生卜筑别业东郭外层冈翠栢油然若云先生读书其中人称栢山先生云先生上世俱隐据负郭膏腴相继以赀粟自赡给然未有以经学起家者先生生而质灵明自少寡言笑简重类大人长者遇图籍辄手之不成诵不休稍壮治周易余邑夙号文献取科第者多以四经显而易学未行时有老生赵某者方以易教授国中弟子先生师事之老生故俗儒有私录经解不知传何物学究日夜扄锢笥中如宝诸生非厚利不得视先生一日窃观之掩口笑曰此物可覆瓿且不能辱主司一盻何云说羲皇耶乃究意图学务在目得圣贤之旨一切糟粕筌蹄仅资涉猎非所嗜也先生学既充粹文日益有名每试必高等竟困于有司先生一无愠色嘉靖戊申贡入太学文学褒然冠四方之士余娷李司成大器之应顺天乡试又下第竟谒选授江西奉新县县丞先生不喜操切务以德拊循其民奉新人狡悍见先生仁廉诸所供应夫马故慢命以累先生先生捐俸之不足则倒槖中物以此先生官愈贫也后罢政归日扫榻读书内外子弟横经问难洋洋乎巴水之上先生好深沉之思平居不言人过不妄取与而恶恶甚严人无敢犯且绝迹公府先生常对弟子谈举业甚精故门人多高弟者至读书不求章句亦未尝轻与人言余自滇督学归里中数月每暇造先庐尝谓余曰易学久晦坊肆中所售者尤可憎厌与诸子弟言又非举业所宜因问余曰六十四卦始于何时余曰文王重之先生曰非也观系辞取诸涣等卦则三童尧舜时事书言龟筮恊从则唐虞时事则六十四卦上古巳然矣又曰伏羲八卦非尽取于河图观系辞言仰观象于天诸句及天生神物诸句亦自可见又曰先天南干北坤后天何不代之长男女而南离北坎耶此大道之玄老易所同又曰古人释经不敢自信故传不与经相参小象原自类试读之无不叶韵至后儒始分经传故宋人余琰集说不无见若使易无序卦传不知后人将六十四卦颠凿何状矣又曰原始反终故知死生之说与无极而太极同一意无极云者从前推后原始云者由后遡前又曰读干之彖见文王兴周之德读坤之彖见文王事殷之心余每听先生言辄耸然悟以今之儒者莫之先也嗟乎先生官不满百石宦囊仅十余金潇然物表潜心至理先生信有道人也余既率同列仿古议谥事谥先生恭懿再举先生平日言行所未播人耳目者使史氏采焉若先生家世及子姓男女语在志中论曰先生食天之报是耶非耶始先生穷经好修不能博一第惑矣巳而领一丞功德甚着卒不得陟明焉惑又甚矣然先生嘉言善行垂宪罔极巴川之士人人能道之先生可以不朽矣谚曰捶李不言下自成蹊先生伙求于天下后世而名与天壤俱由是言之天道于先生岂无意哉  

　　◆教授 

　　教授龙山黄君勋传（霍韬） 
　　建昌教授东山张公时宜墓志铭（李元阳） 

　　○教授龙山黄君勋传（霍韬） 

　　霍韬 
　　龙山君姓黄氏讳勋字守勋揭阳人也初祖□元乱隐蓝田山中号曰蓝隐龙山君之考讳鉴号云崖寔生龙山君龙山君之生也幼而敏学志圣贤尝曰学非领其要体其实徒章句词藻事去道远矣龙山君平居无戏言惰色盛夏独处必正衣冠涉长途端谨若步堂室展卷肃端如伍圣贤　纯皇帝之十九年癸卯龙山君生二十八年矣领乡荐中丁未乙□授江西新淦教谕龙山君曰修巳教人一也遂以振士风扶正学巳任日与生徒讲诵贽币绝却弗苟受生徒□而勤者分膳周给或疑龙山君矫也问曰君若大用竟能始终尔耶龙山君曰学以地殊志□□□言语与心术异德之贼也道有显晦大小耶既□□迁柳郡教授龙山君耻士习卑谄欲以气节□俗见郡守长揖而巳守督过不动居岁余乞归□□谢龙山君龙山君语诸士曰士苟贱缚利禄由□不明耳竟归居揭阳之龙山终身焉龙山君尝手□□默忧勤中正六言训其子一道曰终身佩服可巳一道字唯夫举喜靖辛巳进士由户部郎中擢守兴化时嘉靖甲午岁也明年乙未考劾天下官员南京科道交章劾唯夫唯夫落职时唯夫治郡仅八闽月舆论愤愤不平曰唯夫黜骤也问闽布政使徐干曰唯夫郡如何徐曰闽省第一守也问闽按察使屠侨亦曰唯夫者闽第一守也乃诎黜也先是林方斋文俊会试考官唯夫者方斋取士也唯夫于方斋称举主厚密焉唯夫守兴化寔方斋荐既而方斋族弟杀人坐罪死祈恩唯夫唯夫曰曲人命之狱媚事举主吾不能由是牾唯夫坐黜科道反其诬词曰唯夫受林金巨千脱死囚狱然林狱实不脱或曰方斋不诋唯夫方斋族弟荷校在狱祈脱死不得脱曰黄守复任吾死巳乃以金行反间贿闽吏黠者办事南郡腾流言曰黄守赃黄守赃云且以林狱诬曰亦受林金云言官当考劾年例耳流言求官员短长得词组即忻忻动色曰是实迹是实迹告之僚僚亦忻忻曰得实迹得实迹遂载劾牍人曰科道交劾公也巳不知猾胥翕张弄言官喉舌太史氏曰龙山君仕不屈身教新淦日上官核修黉宫委千金不稽焉龙山君督事木屑不给私燎人称介洁归田日足不蹑官衙唯夫守兴化逆钱□救旱灾遏暴强息奸盗城池学□□□之□有数十不能举者唯夫叱指问俱□□□□海堤尤兴化□□葬暴骸露棺无算数□□之泽阖郡沾被君子谓龙山君有子又曰可谓□肖云 

　　○建昌教授东山张公时宜墓志铭（李元阳） 

　　李元阳 
　　公讳时宜字仲衡东山其别号也先世浙之宁波人宣德间讳洪者鹤庆节推贫不能归占籍剑川之上和村买田以业农后有讳文信者诸生文信生勉举弘治戊午乡试授黔江令德谊人所称记杨孺人有淑行生五子公其季也公幼颕敏善属文嘉靖壬辰督学使选之升入太学时监臣博士阅其文深嘉叹羡惜其不遇一解及部试　廷试皆列名上等得除四川崇庆州学正寻迁贵州程蕃府教授公以师傅自重以讲学明道业诸生有志率循者尽□其旧习而不能者亦勉强不敢后督学使道林蒋公不轻许可独于公再三睠睐每向人言曰他日入圣贤之域必斯人也在职数年拳拳以古道教士行冠礼以化椎髻倡学田以□贫士人多从之公人方正不阿乡饮司正席与主并太守欲抑之公曰此坐于教职何荣着在令甲不可移也竟不能夺监司诸公见其法古初谓其迂既而有成皆翕然敬而爱之抚台培庵刘公侍御方崖赵公交章荐之于　朝会丁内艰去任不果擢用丙午补江西建昌教授郡本文献士多驯雅莅职未几从学者日至公益□□勉修职业多士观感之丕变数月之内骎骎乎有邹鲁之风矣郡人近溪罗公汝芳倡明道学与公周旋日不足而继之以夜每同游丹霞麻姑诸山讨论忘归啸歌自得望之悠然如神仙中人每登讲席同寅咸听虽盛暑不敢挥扇有不觉挥扇者茫然自失扇忽坠地竟不敢拾其僚友敬惮如此父老庞眉皓首或不远百里执币携子孙欲一识面其人景慕如此一□自思家在万里年踰六袠遂致其事而□诸生留程无问老少皆哭失声有追送五六百里者其感人如此比归故山旧宅荡没乃择里于鹤之孝廉村深衣大带环堵萧然而一家男女皆习白沙陈先生之歌洋洋乎声满里闾过者起敬滇之有歌自公而始道逢乡中老少谕以兄弟忠信俗之化有不然者其父兄必诉于公公召而谕之其人惭服有误犯者悔曰切莫闻于张先生夷民盗公挺身往谕之盗卧弓于地稽首谢而去呜呼君子哉予与公山斋同宿园馆同居善则相勉过则相规今春得公书欲来相访予方悬榻以待久而不至无何而公讣至矣呜呼痛哉其子元吉昨岁中乡试念亲老不赴礼闱今得事属纩可谓孝子不匮矣公以弘治某年月日生万历丁丑五月二十八日卒享年七十有六所著有灌园子东山语录东山诗草诗教等集行于世 

　　◆教谕 

　　陈雅言先生墓志铭（胡广） 
　　南康县学教谕陈公贤传略 


