<!-- { "loadSidebar": true } -->
　　佥都御史泽山张公病且革执予手而曰君为我书其墓呜呼若公者世之强干之才也天假之以年而迟之禄位以究其志庶几乎古之所谓戮力王室纲纪四方者而今且没而公之业止是耶公名濂字子清甫弱冠举浙江乡试第一巳而与予同第进士授刑部陜西司主事以能闻因推择为吏部当是时诸为吏部者所当进且绌天下之贤不肖其权归于执政者十之九而听吏部所自得为者十之一诸郎署不得不共为渰淟阿涊以相浮湛间有守其职以抗者辄坐罪去而公之入吏部也既以能显声郎署间执政者业巳器重之又适两执政者互相构其一败去公数画策关说执政者指故所嫉而欲击去之其人不肖也公听之矣贤也即前说之曰某故所忤门下者然颇窃时誉孰若姑置之而以显君候之能容乎或指故所私而欲显擢之其人贤也公亦听之矣不肖也即又前说之曰某之骫法毁职也如此其所获罪门下者甚矣而君侯复私之毋乃甚其忌而分故执政之谤且讪乎执政者往往顺解唯公指顾间有不得即入以告于太宰出以私讽执政所故帷侍而亲信者故公独能反其权于吏部者十之九而姑以听执政者十之一公又力以抑奔竞振淹滞为职其按资未及而或援之者力虽才智亦摈之其按资巳踰而刺不及门者虽孤远亦亟之矣一要员缺众或私指曰某有力当不次补之矣巳而公所补者某盖蹇谔之士无他援者也一冗员缺众或私指曰某员缺按故事当补某辈矣巳而公所补者某盖众所谓有力者也故公之典铨曹举贤任能进则以才获信于执政而退则不拂天下士大夫之望公亦数自喜后先郎署间而能以直举职者数十人以来一人而己巳而公以能擢通政提督誊黄然公亦以能为世所构向所忤执政而进退之者人日以众怨日以深其所从中而巧击之者日以力会虏入寇公以守都城有声遂出公为佥都御史提督畿南北诸郡屯田事矣盖以使能为名而寔远之也未几公坐讪左迁公不就即拂衣归归则买山列亭榭种名花异卉又别穿池种五采玳瑁粉黛之鱼仰而啸俯而临流以自适此其所以以道御命而进亦可退亦可也贾生迁长沙而为之赋鹏而亡昔人犹悲其志予于公能无仰天而欷歔流涕也乎按状公之先世家于汴宋高宗时扈跸入浙遂占籍仁和张氏族谱自仁和始凡几传而为鹏鹏生绶绶生应祯号爱山即公艾也鹏以来以赀甲郡中又能手诗书以教诸子孙而族以科第显者后先相望焉及公为吏部验封司主事赠父爱山公如其宫母吴氏妻沈氏并赠安人巳而爱山公加赠为稽勋司员外郎而两安人亦并晋为宜人宜人子男四曰枢木巳拨桴女四适某某公之同祖兄按察使瀚弟武库郎中洽并以材行闻于世予故共公之昆弟为绾带交而公尤深方公之为吏部也尚书唐公龙亦谬以予能由仪制调为司勋公瞿然喜颇期两人功名相推挽巳而尚书坐事免予亦外徙而中或有并撼公者公笑曰吾不及与之同其进当亦与之同其退可也公之慷慨倜傥之气类若此呜呼予安得不哭公之恸而为之题其墓以复于公也乎公之没为辛酉七月二十五日享年五十明年某月日葬于灵鹫山阻阡之原其铭曰　公之始孕母辄异征梦日堕怀中夜有声占者布策兆曰腹鸣天或锡祉爰及后兴维公之生山歧嶷非常童龆掞赋蔚乎云翔年甫弱冠首举于乡文章之名遂倾四方巳而射策羽仪天池授官西署声擅一时谳狱诸疏公手勒之题名汉桂光溢庶司及改铨曹明扬攸职举淹振滞抑谗屏墨孤矫之士不以遗佚肘腋政府虽显亦击当是之时公为能臣誉望四驰媢亦及身会虏入犯燧属　帝闉校士征兵杂沓鱼鳞公以纳言徙为右丞　天子玺书督屯幽恒名曰使能细柳列营籍之外补妬口朋兴公既左迁解组拂衣翱翔竢时公卿可跻岂公之抗一折不支黄鹄高翔缴矰靡施免官来归卧于中丘托盟范蠡比迹留侯睥睨一世耻屈贵游买山种花穿池引流枕星席月呜葭扬丝客或劝仕羞以文牺病既弥留执手引诀公掀予髯笑而不答左右若遗仅托书碣书之何以天地一噱 

　　○都察院右佥都御史王公玑家传 

　　公讳玑字在叔别号在庵姓王氏世为衢州西安人父讳文晖封征仕郎兵科给事中再封奉政大夫山东按察司佥事佥事公生三子公为季幼颕敏始生时仲父遵无嗣叔母郑氏求为子比有识即求归终不忍背所生十岁就小学刻志向进补郡邑弟子员寻得廪择交多善士闻有道陈白沙之学者心亟仰之渡江从学阳明王先生门先生一见亟称笃实因与心斋王先生处同为此学必欲见诸躬行戊子领乡荐己丑进士时诏选科道部以公名上拜兵科给事中孜孜举职不激不随首疏请重学校遴守令值　圣驾亲耕藉田复上言耕籍实务四事起书生论时政准古酌今论者以为凿凿可行他若留意边储请伐虏谋慎简京堂大臣慎处边方重臣雷震修省议祔庙制等疏皆当事理而乞分内阁重权以防壅蔽尤人所不敢言辛卯迎养二亲时遇郊祀推恩佥事公亲拜阙下壬辰差视内库及御马等监局上言考察二官编处商人查更管事库夫查处折色钱粮禁处不堪物料五事积弊隐奸搜剔无遗内臣为之敛迹达贼入大同将臣失事及以捷闻奉命查勘□罪亲往得钞略驱□实迹及各官行事时服其公乌思藏昆葛锁南扎叺坚参巳藏卜乞袭天乘法王贡年例方物外私进厢嵌甸子无量度金佛一尊画像释伽佛一副舍利十颗复言酌处外夷贡物明好恶训华夷以垂法万世词严义正至引唐宋为比识者难之癸巳补山东按察司佥事兵备武定等处政腵辄进诸生论学齐鲁之士彬彬向风退即娱侍二亲年并八十东人以孝称之丁酉迁江西布政司右参议属岁歉米价顿贵饶之乐平业磁浮梁者辄盗兵雠杀省城震骇当事者束手无措公以抚按委托廉得其情先为晓谕乃拘逮首祸擅杀者各置于法余并解散人乐更生辛丑转山东按察司副使兵备天津二亲惮远乃携僮仆二三辈单车就道亟思归侍缘边报孔棘不果天津道介通沧职兼邮传旧莅此者惟应接宾客批答夫关之不暇公至亟请于抚按委贤有司一员以董其事因得专诘兵刑至今犹遵行之沿河皆屯所无有司奸人悉驾小艇名假贸盐实窥便攘劫被害者奔诉无从莫之指实公为籍其船户官为编类令船尾各画一禽以相识别许径指其船禽以诉盗无弗得河道肃清值九庙大工之役部委捞寻飘流木筏公即亲历沿海敲伐苇获木无算转输于京劳瘁成疾卧疴连月且闻佥事君恙思一见乃连疏乞休铨司以年劳当迁未即允覆疏再上而外艰闻矣晓夜奔还属大功告成赐银十两明年乙巳春丧事毕庐于墓次终制以太宜人年耄不忍离踰岁太宜人亦卒庚戌春起复补任徐州兵备秋升福建布政司左参政所至台司悉以道谊见推时江北济淮人民逃移田地荒芜廷议欲设才望重臣抚治遂进公都察院右佥都御史充淮徐兖州等处招抚营田使辛丑捧表入贺次淮闻报过徐接咨八月称贺毕赴本院任题请关防吏书领勑符赴镇公以久次骤更要职权贵欲市恩援以附巳公恪守初志不少阿狥同乡有爱公者劝公少贬公不顾惟以书币修谢抚属五府三州久罹灾歉千里萧条公目击时艰尽瘁不恤节浮费勤劝课巡行郊野悉心招挟简任治农官老经处农器牛具种子复业开荒者立票宽假以三岁为期亲撰诲农歌一章谆谆诲民先是部议处置钱粮拟借支漕盐以集事值时多故未易给发乃资众于仓廪之籴易假牛丁公畜□□□□□□□□之羡余公处之有方民不加取而官亦不烦给发流民复业者为户一万二千八百有奇为口四万二千九百有奇所恳田地八千顷有奇凡历再期渐就绪而河水连溢亟以灾闻于朝诏遣工部尚书默泉吴公出赈民赖以不饥适言者请并职守欲会河道漕运抚营以为二再以言官论列裁革添设重臣回籍听用盖有阴主之者矣六月南归一意敛退世务悉屏去惟一二童子侍侧自后南部会题抚按举荐咸在遇缺推用列公绝不与两京故旧通音问无意天下事矣训家以礼每身先之冠婚酌古不泥丧则自履率人省薄俗分孝设斋之费而专意附身附棺始于宗族好礼者皆乐从之祭则春秋时享于祠以及忌祭荐新谒朔展墓俱遵家礼祭毕每诵　高皇帝圣谕及先祖遗德善训以警族众行之渐久人颇见信嫁娶深鄙论财惟取世家清素者绝不以势利华侈相尚自家食时辄留意祠堂族谱力未能逮历官后始渐为之俸入产利半以供祖茔祠享之用待母党曲有恩意常言平生无过人惟出处分明不曾少有降志屈身处初仕琐闼以不附时宰外补历任藩臬同列多所严惮按抚无加礼讥论侃侃若不知有荐劾权在天津日胡总制守中势垣赫他兵臬皆曲意趋附八独守正不屈守□□附者获罪咸下公问理因自戏曰使我与众同□□人作问官也在宦途二十余年尚参藩政位都宪未久复以直道忤时古冲李公大宰去任以故人情待之颇厚再起道经于衢绝不与见其处严少师相用之际始终一节尤人所难待乡里士夫澹然无炎凉态惟平昔故旧及后学同志温然若骨肉五邑官师有持正获罪者多赖公阴为扶助其人多不及知三十九登科四十筮仕五十五居忧六十再出出四年复归逍遥林下且十年食无兼味室无长物二子服勤茹菲无异寒士其殁也无余财以充殡殓费为文平实有理致类其人所著有在庵遗稿藏于家 

　　
　　都察院七（巡抚一） 

　　◆巡抚一 

　　资政大夫工部尚书谥文襄周公忱传（彭韶） 
　　周文襄公传 
　　都察院右都御史王暹传（实录） 
　　资德大夫都察院右副都御史王公暹墓表（姚夔） 
　　右都御史合阳李公实传（何悌） 
　　都御史赵公文博行状（王云凤） 
　　资善大夫都察院右都御史邹公吴墓志铭（康海） 
　　通议大夫户部左侍郎赠都察院右都御史西洲唐公冑神道碑（王弘诲） 
　　都御史王公夫用传（徐观澜） 
　　户部右侍郎兼都察院左佥都御史张津传（国史实录） 
　　副都御史李公浚墓志铭（王伟） 
　　都察院右副都御史丁公璇传（陈镐） 
　　□□院左副都御史罗公亨信传（黄佐） 
　　嘉议大夫都察院右副都御史卢公睿□□□（彭时） 
　　通议大夫都察院左副都御史邹公来学墓志铭（萧镃） 
　　都察院左副都御史马公谨传 
　　都察院右副都御史孙曰良传（实录） 
　　嘉议大夫都察院右副都御史芮公钊行状（韩雍） 
　　都察院左副都御史宋杰传（实录） 
　　都察院右副都御史除名徙开平汪公浩墓志铭（彭华） 
　　都察院右副都御史彭谊传（实录） 
　　都察院右副都御史毕公亨神道碑（丘□） 
　　都察院右副都御史雷复传（实录） 
　　都察院右副都御史杨璇（实录） 
　　嘉议大夫都察院右副都御史夏公埙墓志铭（谢铎） 
　　通议大夫都察院右副都御史李公浩神道碑铭（丘浚） 
　　都察院右副都御史娄良传（实录） 
　　都察院右副都御史孙洪传（实录） 
　　都察院左副都御史盛公颙墓志铭（丘浚） 
　　都察院右副都御史鲁公能墓志铭（尹直） 
　　都察院右副都御史马驯传（实录） 
　　甘肃巡抚副都御史唐瑜传 
　　巡抚两广副都御史唐珣传 
　　都察院右副都御史刘潺传 
