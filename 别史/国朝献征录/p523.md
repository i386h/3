<!-- { "loadSidebar": true } -->
　　张翼秦州人举永乐戊子乡试历任江西廵按监察御史会岁大侵人人顑颔莩殣相属于道公上疏绘图请赈济诏愍之发帑金数十万苏活甚多又江岸地斥卤可田有司惮于开垦公至处牛种凿渠道有秋者万余顷民得殷富大臣刘观贪婪无忌廷臣多弹射之然刘有宠于　上言者反遭贬自是举朝口噤心悸疏莫敢再公忿然曰言官之职掌何誓不与刘共朝于是按其不法数事力劾之　上感悟下刘观及子辐锦衣狱遣戍辽左中涓杨进等怙宠要恩请玉带金鞍图书等物引从征王瑾故事颇属僣踰众惮之不敢言公批鳞极谏事得寝中涓辈啮指曰秀才大胆时与御史邵玘杨爵辈齐名台阁生风焉忠臣直士何代无之乃羣议而单阻者多矣张公戆直敢犯不避齿马之嫌岂非违众独立者乎所按部又能垦斥卤请赈金垂永赖之利以□噢一方则又直臣中之良吏矣 

　　○监察御史唐舟传（子亮附　黄佐） 

　　黄佐 
　　唐舟字汝济琼山人学优才赡中革除间乡试永乐癸未复试皆中第二名甲申举进士授新建知县始至简易御下若寻常然久之名愈着上下大服有□其故曰古人所谓新任如处暗室轻动必有触损久坐自明未几应求贤　诏起赴京升江西佥事整肃纪度郡邑承望风采旧南昌守惧先隙闯门不能仰视舟待之加礼众服其量后以微累降判衢郡即折宪节尽安辑抚绥之道以非辜从戎隆庆衢人思之不巳　仁庙登极大臣首荐监察御史即抗辩内侍陷黄本固等数事风节愈劲出按浙江所至多政誉人胸次坦夷光明无纤芥畛域待巳接人任自信扬历中外余三十年所至有蘖声尝题门帖曰雪霜半染中年发天地应知暮夜心见者叹服及归杜门不出家无担石之储处之晏如乡议高之年八十二无疾而终子亮字景明幼随父任衢州游常山学中永乐丁酉科浙江乡试戊戌登进士除直隶泗州判官改詹事府主簿旋改王府长史司奉祠永乐二十二年九月　仁宗以旧恩赐钞币擢宁国府同知谢恩诗内侍传宣出建章东宫寮属被恩光亲劳御手分文锦又勑中官赐玉浆五品大夫名不□万年　天子寿无疆小臣恋国心长在时望彤云捧玉皇 

　　○监察御史陈宪传 

　　江西道监察御史陈宪字廷章浙江定海人由进士擢监察御史巡按湖广江西庄重知宪体其在江西政绩尤着纠察方面及郡县吏之贤否而去留之悉公人用悦服南昌之民旧苦三司供给郡县因之巳利宪悉革之民大称快吉安守御千户所清贪滛凶恶杀人破家殆不胜纪都司受赂常曲庇之按察司巡按御史虽知之皆怯懦莫敢问宪至廉得清杀一家无罪三人执讯引伏械送京师一郡晏然舞抃于道他善政尚多既归同官以鞫狱出入相讦者引宪初鞠证俱集刑部宪事巳白以待覆奏未出然巳有病时施礼署部事宽而无制属吏肆奸弊凡死罪系狱者悉得自便臧清虽罪状明白尚系刑部狱未决夜窃至宪所诟詈捶击宪葬忿恨竟以宣德三年十月卒于刑部于是公论皆咎礼后　上问侍臣曰闻御史陈宪能持身振宪纪今安在侍臣以实对　上深惜之自是不直礼后有告清他罪者立命磔于市 

　　○河南道监察御史康荣孟嘉墓志铭（杨士奇） 

　　杨士奇 
　　正统七年河南道监察御史康荣孟嘉奉使广东明年秋使事毕将归得热疾布政使南昌彭公按察使芜湖郭公合三司寮属徧求医疗竟不起九月二日也发其装萧然遂相与治棺敛且归其丧孟嘉吉之泰和人自少勤学虽贫志操卓然宣德中举贤良广西按察知事持其言行不肯苟且而勤于职务按察使谢瑾及其寮佐皆一时之贤者亦皆贤孟嘉瑾尝语人吾辈以友道待孟嘉未尝以属而孟嘉事其上官皆谨凡所施于下吏者亦咸见敬爱三载考最刑部尚书匡曰魏公前未尝识孟嘉采诸舆论荐监察御史益明法意究大体用刑能恕而致勤夙夜操行益严不肯枉道狥物尝巡按浙江岁余君子称其严而不察公而有礼得宪体之正孟嘉在察院处其同寮相好无间言独都御史陈智怙势骋弘昵邪雠正凡其属之正直者及上直大臣所举者智皆恶其不阿狥巳而不礼逝之或导孟嘉盍少枉以取容乎孟嘉曰彼所若是将不自容何能容人无几智及其所素昵者皆以罪罢黜如孟嘉言孟嘉人和厚坦易廉洁公正与物无竞其卒也士君子皆之嗟悼其享年四十有八孟嘉余女弟之子十二三从余在两京二十余年自束发闻一善言辄服膺之不混侪流俗今卓立如此余方资贤甥以终老岂谓溘先吾而逝也呜呼惜哉 

　　○监察御史孙公鼎传（京学志） 

　　京学志 
　　公讳鼎字宜铉庐陵人永乐间以乡举历江浦松江学博士甚得士心彬彬多兴起者杨文定溥荐监察御史督南畿学政公教壹以德行本而文艺次之置本原录录诸生善行学以身率不事讥防行部令□先知从单舆猝至诸生集辄闭门面试一文或破题数首随阅随定毕便开门呼名而出案牍随之先后允惬私嘱者无所厝手尝见庭橘方熟命左右摘尝因分诸生同啖之一生独取其二公问之以奉亲对公大赏倍遗之时应天苦旱饥甚奏免其租什七赈济万三千余石赖以全活者甚众庚午秋试时　上北狩公小试罢谓诸生曰诸君从有司试当簪花燕饯今日臣子枕戈之秋老夫不敢陷诸君于不义乃与饮茶令从中道行自步送出门既而诣　阙上疏请随所用以效死不报乃自矢于文信公祠去莅所部道遇金尚书濂慷慨对泣有万里丹衷扶日月两人清泪对山河之句其忠愤如此金陵王林朴以贤良微公荐以自代不允而擢林朴佥事堇广学政会勑封公□父得告归省父闻　恩命至拥骑以迎公涂行控御甚□观者荣之明年还朝□亲老请致仕归后祭酒司业缺当道屡欲论起之郡守江浦张瑄疏公孝追曾闵学踵程朱宜起居论思之职皆未果名卿大夫过公乡者必礼于其庐乡人子弟考德问业者无虚日守若令以下时从乞言焉归六载天顺元年十月朔卒于家年六十有六 

　　○监察御史练公墓志铭（王与） 

　　王与 
　　公讳纲字从道姓练氏苏之长洲人高祖贞元浙江行枢密院都事曾祖文达海道万户府总管祖则成洪武初由春坊司直改河南道御史以直言授旌赏考哲封监察御史母王氏文靖公汝玉之女赠孺人公在童孺时有巨人志长而嗜学通春秋宣德乙卯领乡荐名在第二会试入冑监历事都察院正统乙巳　英庙亲征北虏未还　景帝监国寻即大位时京师□□人心汹汹廷臣虽职居台谏亦莫敢昌言国是公据古证今卜中兴要务八条一曰谨天变二曰□先务三曰正军法四曰布恩泽五曰广言路六曰屏奸□七曰公荐举八曰察羣吏其大要谓中兴与创业无异因败成转祸福惟在君心一转移之间冬十月虏进逼京城公复上勤王急务谓虏势猖獗非直要求金帛而己未必不欲效金人以汴宋待我也然我国家舆图之广仓廪之实甲兵之利固非宋比也求其人如种师道李纲辈亦未多见乞遴选武臣授以方畧俟其深入乃奋击之及勑边将勒兵内向邀其归路设有倡和议缓于武备且请南迁以图偷安者即奸臣宜急加诛以众戒疏入上感悟命施行之且奇其才可任风纪即日授公浙江道监察御史明年景泰改元上时政五事皆一时安攘大计辛未奉玺书廵视两淮塩课权贵之敛戢壬申还朝赐宴光禄寺以示优异寻以边境未宁虏情叵测上军国大计八条皆见嘉纳时吏部缺尚书　上命举可称任者公率同官言左都御史王翱严公峭直右副都御史年富操履端方大理寺卿薛瑄持正不回此三人者择而用之庶能品藻人才追踪王直　上于是召王翱吏部尚书以年富户部而薛瑄亦相继大拜三载赐勑命有式克振励不忝厥官之褒先是京师有警兵多离次遣使四方召募丁壮聚之勇敢营岁久逋逃者众大臣请治其罪编之尺籍公上言召募之初既谕以大义复许以事定遣归故徤夫勇卒云集京师争先自效既而淹留日久恩宠未及饥寒迫身势必逃避且　皇上尝体天地好生之仁于犯大辟者尚原其死俾隶尺籍何至使应募无辜之民与之伍刑赏失中莫此甚方今水旱相仍流接踵万一事例太重搜求太急致生事端患非小兼之边务尚殷急于用武他日复有召募谁其肯从　上是其言悉诏不问义勇得复于民者数千人甲戌巡按福建时官台山民聚盗渠魁未获而逮系胁从公至释之趣师剿捕且追咎其典守者于是与众相忤按察使杨珏乃诬摭公于朝当道亦多忌公遂左迁陕西邠州判官再徙甘州前卫经历部符未下而公巳丁外艰归矣自是绝意功名葺复旧业于尹山之阳终焉计建思庵于先茔之侧塑先贤范文正公文信公像于中语人曰初吾自分得用于时当学范文否则文公尔今两失之奉其遗像以见吾志识者悯焉公赋性刚毅不肯下人好善之心虽切不嫉恶太甚事有不可虽达官贵人亦面折之不少容以故立朝未久一斥不复亦其势然哉春秋七十有六 

　　○贵州道监察御史赠大理寺左寺丞谥恭愍锺公同传（程楷） 

　　程楷 
　　锺恭愍名同字世京吉之永丰人翰林院复之子复以文学气节轧时辈居京师与刘忠愍连邸苐忠愍谏死时复以母老不与名恭愍趋庭稔闻正论复既殁学益深过庐陵忠节祠归铭座右曰生不登进士第死不登忠节祠岂丈夫哉景泰庚午乡举辛未举进士壬申拜贵州道监察御史入台风采谔谔时天下多事凡大计辄敢言　景皇帝既渝盟夺嫡会所建薨　宪庙逃潜邸幸侍拟必有所待恭愍则曰天下事无重于此者吾固不敢默虽然不可以轻言无补甲戌积阴晦逾日求直言五月四日适获鞑贼知虏情叵测因上章先虏事中言父有天下固当传之于子然太子薨逝则知天命有在兹皇储未建国本无依而虏警天变中外汹汹诚不可不虑也　太上皇曩侍　皇上友爱甚周今　上皇之子兄弟之子犹子也天资厚重亦无过举诚可宗庙社稷托大望扩天地之量敦友于之仁择日行礼复其储位仍选蹇谔之儒臣日侍讲读庶缉熙圣学用延祖宗无疆之休天下幸甚臣同昧死敢言　帝不怿然重大变仍优诏褒荅所言事理深有忧国爱民之心然事有难易从多官议说后数日礼部郎中章纶继以复储言有旨鞫讯蔓辞连及并下锦衣狱命牢固监候窘辱万状踰明年八月南京大理少卿廖庄亦先议及储事至是以考绩来　上愤其言因被杖左右曰皆锺同倡论至和者再三同是罪首耳遽封大杖入狴杖至百腐肿逾六日死狱中时八月二十六日也年三十二瘗尸狱中丁丑　英宗复辟国子生叶华朱圭以言赠大理寺左寺丞录长子启国子生己卯得尸诏给衣棺驰驿归葬寻授启咸宁令以疾罢成化癸卯妻罗重以请　宪宗特命录其仲越通政司知事月给罗米一石丁未越以易名典请乃谥恭愍俾从祀忠节祠恭愍方在庠序隙地特出红葵一本逈异既塟宰木巢乌鹊产白雏者而纳谏章时驰马出马沟伏不肯去同愤曰死同耳我马奚马犹迂回再四乃去后三日死厩中 

　　○文林郎河南道监察御史展公毓墓志铭（李东阳） 

　　李东阳 
