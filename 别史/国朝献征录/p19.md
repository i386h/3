<!-- { "loadSidebar": true } -->
　　正德十年乙亥夏四月三十日庆阳伯夏公卒于家讣闻皇上震悼命礼部谕祭工部营葬事皆如制中宫遣中官致香币楮镪奠于赐第慈圣康寿太皇太后皆有奠赙公卿大夫以下咸往吊其子锦衣卫指挥使助等将以冬十二月十五日葬公都城南魏村社之原先期以左春坊左中允兼翰林院修撰刘君龙状衰绖过予请铭按状公姓夏氏讳儒字宗鲁别号一中其先应天府上元县人永乐间北徙顺天府大兴县因家焉曾祖彦广祖棨宗考瑄皆赠推诚宣力武臣荣禄大夫柱国庆阳伯曾祖妣姚氏祖妣廖氏妣郭氏俱赠夫人夏氏故名族望于南都累世隐弗耀业尝中落至公父赠庆阳伯力勤崇俭再兴有家俗习侈糜屏绝不问独好义于婣亲族旧有无共之族子尝竞产亦逊与之不较闻殍死及无告者买棺掩骼之惟恐后然不以要誉沽名乡称厚德长者必首推焉公资禀淳厚既与人殊又濡染家训动以勤俭忠厚尚且涉猎书史所与游多一时闻人名士非其人不交天性尤孝事父母能以色养父寝疾几三年侍汤药旦暮不离左右夜则焚香吁天冀以身代一日忽有异香至其拜所疾亦少间人率以孝感所致天鉴厥祥笃生圣女圣上即阼之初慎选淑媛以母天下乃授册宝立皇太后于是夏之宗一旦赫然光大矣公初授中军都督府都督同知无何进封推诚宣力武臣荣禄大夫柱国庆阳伯食禄一千石赐之诰券长子助锦衣卫指挥使次子臣锦衣卫指挥同知并授金紫其余婣戚拜官有差又赐甲第一区腴田若干顷及蟒衣玉带诸物皆异数云公感激遭遇益敦谦慎事事务循寻蒦薄以自奉服食不改其素朝请暇未尝轻出户庭子弟臧护告诫惟谨凡厉民踰节之事一切不京师京外若不知其外戚家者缙绅卒然遇之不问亦不知其庆阳状称公持德秉礼履盛满而能仰体德意不骄不纵于我皇上圣治有光焉其信然哉公晚得末疾踰二年至是卒距生成化丁亥正月十二日寿四十有九配叶氏亦名族女懿行纯至与公媲德封夫人子男三人长即助次即臣次勋尚幼女三人其二适魏国公孙徐鹏举寿宁侯子锦衣卫都指挥使张宗说孙女二人予尝与公同朝数接谈见其体干魁梧言动简重意当登上寿享景福而不意止此心窃异之然姻联帝室国元舅身名俱荣子孙并显正毙令终天之所以笃厚者亦多矣又奚憾哉 

　　○赠特进荣禄大夫柱国昌化伯邵公神道碑（严嵩） 

　　严嵩 
　　圣入子弘化中兴因心笃孝葢尝仰体皇考献皇帝追本之意以遵奉圣祖母皇太后者无所不至又推太皇太后所自出凡褒恤典礼循先朝待外戚故事而行者外无所不至故昌化伯邵公暨夫人杨氏寔维太皇太后之考妣也先是公与夫人俱早逝权厝于钱塘北山之青芝坞乃嘉靖乙亥公之孙锦衣指挥臣□□疏以闻诏守臣择地于西湖南屏山之麓而改葬焉归命工曹往董其役又赐论祭一十四坛给供祀田八顷建祠墓下赐额曰发祥表以石坊中敕命碑亭缭以石垣湖山抱揖寔据佳胜而臣嵩承命撰文树诸神道谨按邵公讳林字懋清一字宗茂其先洛阳人也曾祖某徙杨之兴化县祖寿再从杭城父义母彭氏公少而岐嶷长而魁梧倜傥有大志好善敦义杨夫人□克相之尝梦凤鸟翔于其庭而太皇太后生天顺庚辰被选入内庭事宪宗纯皇帝诞育献皇及岐惠王雍靖王进封贵善于是赠公昭勇将军锦衣卫指挥使杨淑人今上临御上皇太后尊号曰寿安皇太后巳而加尊孝惠康肃温仁懿顺恊天佑圣太皇太后进赠公奉天翊运推诚宣力武臣特进荣禄大夫柱国昌化伯杨皆加赠夫人自公高祖王父而下咸赐赠封而官其子姓诸从湛恩鸿庞覃被一门于戏盛矣昔有周诗人咏歌文王之德之所以成实由于圣母之德行纯备有以致之也我皇考之德上媲文王太皇太后之懿增光京室植本潴源锺灵发耀继挚壬而有作非公与夫人恊德之庆哉邵喜昌化人寓杭州父林　孝惠太后父也　太后初入宫贵妃生　献皇帝及岐雍二王喜历升锦衣指挥使嘉靖初尊贵妃　皇太后封喜昌化伯食禄千石与世券明年卒谥荣和子蕙嗣伯五年卒无子族人争嗣　肃皇帝下吏部议又令郭勋张璁方献夫胡世宁李承勋议世宁言　皇上必欲邵氏嗣封葢推　皇考献皇帝之所自出于　孝惠皇太后又推　皇太后之所自出于其父母邵林杨氏而欲荣富其子孙也不幸林子孙皆绝今争袭者乃系旁枝非林子孙其不当嗣明矣臣恐赐彼一代之爵而或乱彼百代之宗误我　皇上明伦之智达孝之仁可不慎乎臣观江南蘓松诸郡浙江诸省未有见侯伯世嗣者喜封伯未逾年遂卒传其子蕙仅再世而遂绝辅升指挥弟弼即夭玘三子长次二人皆以疾废其不幸门祚之薄如此葢亦地气使然故臣愚以与之嗣伯则宜考核伦序若滥及旁枝误及异姓彼弟曰弟彼侄曰侄　太后兄弟不得以之子父母不得以之孙他人富贵而本亲告绝幽明之间各生嫌隙生者不得安其养死者不得歆其祀况门祚薄而福荫隆恐非邵氏之利莫若停其封爵量与恩泽荫卑流远乃久长之福七年春　上特令杰嗣伯八年革外戚封停嗣 
【 封爵考】 

　　○特进荣禄大夫柱国安平侯谥荣靖方公墓志（严嵩） 

　　严嵩 
　　嘉靖丙午二月四日安平侯方公以疾卒讣闻上悼惜遣中官及祠部郎中一员莅共丧命工部营葬事赐谕祭凡十有八坛既又赐谥荣靖方公在朝庭椒房之亲恩礼优重宜也公讳锐字廷器世应天江宁县人祖讳皋占籍锦衣卫因家京师考讳永妣陈氏公体貌丰厚人敦重质实其始浮湛里中有相者言当大贵公曰吾得太平闲民足矣皇帝嗣位九年诏礼部遴选宫嫔于是今皇后以公长女入选初册立德嫔公以恩授锦衣卫镇抚寻升正千户后既正位中宫公升都指挥使扈从车驾南狩道拜后军都督府左都督既封安平伯复进封安平侯实食禄一千七百三十石追赠曾祖祖考皆如其爵妣皆夫人公起徒步至通侯宠异冠一时在恒情鲜不汰侈溢公独持以谦撝居常自韬戢上尝赐之第公取足居息不欲大营造服用自常赐外未尝过求非分由是廷中推贤元配夫人孙氏先卒继夫人侯氏嗣子一人曰承裕公生于成化丁未十一月十五日得年六十卜以是年三月二十七日甲申葬公于朝阳关之车营 

　　○明威将军神策卫指挥佥事致仕黄公琮墓志 铭 

　　公讳琮字进贤世居徽之休宁其先多隐德至考彦斌甫妻徐氏女生丈夫子七人家始殷里之识者策黄氏必大贵既而　仁宗昭皇帝临御册公女弟贵妃特遣二中贵人驿召彦斌甫至京授神策卫指挥佥事　赐第一区赉予恩数至渥七人者公最长实侍北行　上召见喜其重厚亦授锦衣卫百户未几彦斌甫捐馆嗣神策卫指挥佥事公雅不以贵戚自盈年六十即以官授诸孙惟日端居自适而巳成化初　今上皇帝复册公长孙女　秀怀王妃公之女适王氏者有甥曰增亦选尚　嘉善长公主驸马都尉公夫妇尚无恙惟时以手加额曰吾家藉先世之灵迭被　宠光飞香椒畹恨无德以将之闻者嘉叹成化癸巳九月十二日忽一疾不起享寿八十距生洪武甲戍二月七日上闻讣遣使者赐盖特恩云公配桂氏南京锦衣卫百户福之女以慈贤重戚里封恭人公平生孝友事二亲存养终慕如一日诸弟处江南岁时遗问不绝贵妃从葬　景陵每时祀北望挥涕不巳与人交不蓄中对宾客恂恂执谦如弟子虽贵富而服食俭素惟好善乐施予不厌子孙满前佳辰令节奉觞称寿恒谆谆以盛腆戒敏政常与乡人造公公欵之竟日其貌温醇其言简而不夸有类乎古之仁人长者窃意其享福有自也公没后一孙女复选　徽王妃孙男镛亦选尚　嘉祥公主驸马都尉贵戚之盛葢未有也 

　　○固安伯陈公行状（朱赓） 

　　朱赓 
　　万历壬午十一月十四日　圣母仁圣懿安康静皇太后父固安伯陈公卒先是公配张夫人卒得法赙葬朝阳关矣至是以　上命启夫人之竁而合窆焉其子嘉言将征铭巨公而以某乡人具述公平生属状某辞不敏则曰业闻之　皇太后有成命矣不敢辞公讳景行字希哲松鹤其号系出江西建昌县高祖政者以军功百户世袭徙浙之青田浙人后调河南安吉卫巳又调通州右卫遂家焉政生纲纲生铣三世皆以　太后贵赠固安伯铣娶某氏实生公公虽出介冑家然性嗜学不废铅椠业弱冠诸生高等学使至每击节奇之顾累试不第嘉靖辛亥应岁荐郁不得志将遂谒选天官矣谋之张夫人夫人故太子少保礼部尚书文质孙也雅读书知相法谓公曰夫器宏者耻任以圭撮足逸者难局以寻常以君而止此安事相也盍少需焉公颔之不果选戊午　太后选入　裕邸册妃授公锦衣卫正千户丙寅　先皇帝践祚　太后正位中宫晋公爵固安伯食禄千石封张夫人夫人　今上嗣位恭上　皇太后徽号推恩戚里岁益禄二百石赐肩舆顷又以　皇子发祥益禄三百荫诸子官爵有差一时贵盛无比人谓夫人曩所言神启之矣然公性朴茂愿恪虽珥貂曳玉赫赫贵显乎乃廪乎若畏冲乎若无所执每遣祀宗庙山陵及持节册封妃嫔诸大典礼必斋戒而后将事钦钦如也上方非时之鲜衮衣带玉兼金上尊岁时所锡予者不一公拜赐辄兢兢至不能承每衣一衣则戒诸子曰若辈不覩吾曩日青袍乎尝一食则曰吾藜藿之味犹在口毋相忘也闲居必引古人宠辱相踵事以烱戒尝曰吾读汉史至绛灌等诸窦择师傅宾客卒之长君少君并退让君子不敢以尊贵骄人此可谓有大造于窦氏若辈其慎交游毋凭托天地而昵匪人则长有今日矣其持盈守谦类如此公年七十而神色甚王卒之前旬日犹在朝趋跄亡恙也一日忽病作乃语诸子我谢　太后吾幸托肺腑徼　国厚恩始愿不及此今不幸先狗马为太后忧惟　太后强食自护若辈仍更日诣宫门起居　太后守法循礼毋辱　国恩吾瞑矣讣闻　太后哭之恸　上彻乐赐东园秘器诸镪宝币帛等物无算诏宗伯谕祭十六坛司空缮葬仍赐谥赠官给护勑祠额门名巳又出二千金令其家自葬费而两宫圣母中宫妃嫔暨□王宫主所赐筐篚载道皆异数云公生正德癸酉七月十六日卒年七十张夫人先公十年卒子四人昌言锦衣卫都指挥佥事娶儒官王佩女继娶保定侯梁继璠女嘉言锦衣卫指挥使娶儒官张钥女善言锦衣卫千户娶寿宫宋兰女名言锦衣卫千户娶德平伯李铭女　孝懿皇后女弟也女长适锦衣卫武举宫马应鹏次即　皇太后孙十一人承恩锦衣卫勋卫娶本卫指挥佥事郭尚文女承爵京卫武学肄业勋官娶宁晋伯刘斌女承德锦衣卫千户娶武举官高岐女承宗承荫承嗣承诏承光承裕承顺承寿俱幼孙女五一适驸马都尉谢诏孙国子生文衡一适大□少保兵部尚书张瓒孙武举生一麟余未字曾孙四正谊正谟正譔正谏曾孙女三公之诸生也思吐奇厝画有四海之心何壮也迨其爵五等弥自抑畏恂恂不失故步若无意于世味者斯其处贫贱富贵类闻道矣老子云知其荣守其辱天下谷公岂尝遵其术耶盖窃闻　皇太后幽闲贞静以天下养而不与方目诵黄老贻海寓清宁之福有自哉有自哉谨次第口语状俟立言君子采焉 

　　○武清侯赠太傅安国公谥庄简李公行状（王家屏） 

　　王家屏 
