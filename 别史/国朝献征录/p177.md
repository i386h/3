<!-- { "loadSidebar": true } -->
　　王太史者无锡人也名立道字懋中举嘉靖乙未进士巳选翰林吉士是岁　天子躬御文华殿授简命题校第诸进士乃得选者三十人而关中人王维桢在其中时李文康公在内阁月试吉士凡两而顾文康公典教书李公文尚温夷尔雅诗婉切乃懋中文即温夷尔雅诗婉切适与券合一试辄冠吾曹再试再冠又再试又冠如此至五而顾公又数数称誉之由此显名桢竟试与懋中同案懋中见桢作至阁次则恒独居后叹之巳规曰子第易子手即可前不易不前也乃桢固不易其后懋中授编修桢亦检讨懋中既编修列史职称曰夫太史之官立其志一代之故集古先之鉴也乃吾今守其事矣隘而罔识阙而弗修如职何于是卜僻远居尽括古坟籍刺取今事大者皆牒记客时过其门每见其下捷也盖自其士时日坐一小楼连数旬不下即宗党造者莫得睹其面则耽嗜读书其天性也后十二岁嘉靖丁未太史自告起还翰林相见亟称欧阳永叔之文粹固须法诗谈唐张司业刘随州以质而近及索其自作读之果皆似人静定沉笃蔑世俗靡靡之好既乃赎故邸复楗门著述如曩时不辍居无何太史病肺桢说之辍业已察其面霜白两颊销缩骨棱棱出又说之归太史于是遂疏归太史号尧衢顷改海樵语曰脱吾疾瘳以请而得走锡山也将腰斧伐林于海之侧羣樵人徜徉足终吾年吾誓与云霄冠佩绝矣疏上未报而太史卒即其年十一月二十四日也年三十八耳父曰九岩以礼部郎中自免家居太史居在京师遇一果一肉之珍不辄食必函致九岩公书讯其亲必盥手焚香乃始书书就含涕封至不胜其孝如此与人交虽简嘿艰合然心依忠厚得一善必扬之人过则口悛悛不忍道一词也是皆足不死乃顾死天道诚远哉太史美髭髯垂几及脐貌癯而骨清日者咸指奇将穹致显融绵绵久也今若此则人相石室之篇诬邪龙湖张公者太史举主也病数自来视卒哭之哀曰王生好读书竟坐是死诸大夫闻者咸嘅惜曰才人死矣始与太史同选者今在京若干人既会哭其邸榇还又送之郊踰年而桢作传太史有二子一孺人唐氏出唐氏永州太守有怀公之女荆川太史之妹先三年卒王维桢曰余甚悲太史亡而靡有憾焉孔子曰朝闻道夕死可矣太史病且革予入省其卧内见侧案有札取视之则自记病起加减除日次予问记何曰以白吾亲令宽之勿系戚病子也会又　孝烈皇后薨太史自枕上加素冠曰即一日不死犹朝臣安可以病废仪嗟乎由二事观之孔所谓闻道者非邪死可哉死可哉世以寿命终者岂少乎若其罔罔冺冺诚何以死哉 

　　○翰林院编修东塘公先生墓志铭（于慎行） 

　　于慎行 
　　太史公东塘先生以万历癸未南迁卒于涤阳馆舍明年卜葬祖兆子鼐请铭于生曰嗟乎予则忍铭太史异日东方人士阙于词林之籍二十年矣乙丑而得沈司成先生戊辰而予滥竽辛未而得太史盖三生偕计吏同也里人诩以盛乃其游亦甚欢焉今司成太史皆巳矣予何忍铭按状东塘先生讳家臣字共甫其先盖鲁公公衍之后世居琅琊至宋宣和中徙青之蒙阴家焉七世祖兟宣德中广宗丞兟生评评有二子其一曰固始丞恕恕生勉仁仕至都御史其一曰忠忠生景仁封工部员外郎景仁生中宪公讳跻奎仕至广西按察司副使中宪公生文林公讳一载仕至兴济知县封翰林院编修先生其元子也先生聪悟绝人垂髫受书中宪公亲督课之日诵数千万言长而从中宪公仕涉吴楚绝江汉而南至于百粤周览山川闻见日广归则补博士弟子诸齐鲁间儒宿咸谢不及也嘉靖辛酉举山东省试第二隆庆辛未第进士高等以才选庶吉士读书中秘每试辄右诸相公熟其志业咸器重之万历癸酉授翰林院编修值　上登极覃恩封文林郎公如光生官母封孺人无何以母孺人忧归丙子服阕简充会典纂修官其明年丁丑分试南官得儁多奏进　世皇实录以校阅劳赐白金文绮无何以文林公忧归时中宪公在堂年九十高矣曾玄五世聚食以数百指先生孙仰奉大父俯联羣从一如文林公时无何承中宪公服三年阕而诣阙以辛巳大察当调授山西泽州判官以去先生在禁近不事奥贵疏于将迎及江陵公夺情吴中二太史上书先生善二太史江陵公曰公生得无有疏二太史舆出潞河先生遣子鼐送焉侦者报状以是着睚眦不能解又莫请遂及于适然先生不自失也既至上党日坐曹决事无少鞅鞅束带谒大吏视诸佐史大吏咸不自安使门下谢罢太史居半岁乃迁广平府推官谳狱务持大体不小苛癸末大计部使上羣吏治行豫以所刺察请先生实状先生曰某尚不知其人何知长短竟不实状御史按吏民以言冏刺丽文法多所冤滥先生白御史罢之御史莫喻也巳而诏书禁如先生指乃服其识故相既败人情汹汹不自安先生奏记河中公曰今日之事去其太甚而巳河中公深许其言以明达国体顷之擢南京户部主事先生故少病然体颇丰盎不耐劳暑以六月南行至滁阳道渴疽发背数日遂不起闻者悲之先生自上世以来代有簪绂及大父益显文林公仕吏而先生与仲父一扬相继举进士诸弟子斌斌多文雅淄青之间慕公氏家世福泽以冠冕乃不谓先生留滞也先生人坦夷阔落不城府与人多情谊尤好延接寒士能周其缓急四方游客争诵慕之天性孝友笃于内行文林公晚岁病风痹在床先生从一仆日侍左右寒暑不离仲弟家翰病先生与同卧起调汤药数年没则以一子后子亡又一子继之子又亡乃巳每临弟墓涕泗交辄哀动左右才识敏练谙于世故谈事娓娓如悬河即老吏长年无以难也博及羣书于诸子百家无不涉猎至六书乐律天文医卜之术皆钩其要指而不以自名其文辞歌诗风骨儁逸吐纳羣言而不事模拟见世之工文者雕镂寸管妄意国能常薄而笑之盖闳文博物儁儒也得年五十一岁卒之几年邑诸生请于部使俎豆学官矣配李氏勑封孺人子二长鼐次木鼎二子皆有文声而学使蹇公品三齐名上数人以鼐最云于生曰语有之力田不如逢年善仕不如遇合予尝鄙朴其言以士贵自致耳何言遇乎以今观公太史信焉予悲太史以彼其材令少俛仰时俗以中贵人长者何不可至而太史直薄不倘所谓遇合天乎人邪志称齐俗舒缓阔达而好经术故仕者上自操持不上逢世太史之不究有以也夫  

　　焦太史编辑国朝献征录卷之二十一终 

　　●焦太史编辑国朝献征录卷之二十二 

　　翰林院三（检讨　庶吉士　典籍　待诏　侍书　殿阁书办官） 

　　◆检讨 

　　翰林院检讨宋琮传（黄佐） 
　　翰林检讨廖公钦墓铭（胡广） 
　　翰林检讨苏公伯厚墓志铭（胡广） 
　　翰林院检讨王偁传 
　　翰林检讨周君翰墓志铭（杨士奇） 
　　翰林院检讨黄约仲传 
　　故翰林检讨黄君墓志铭（杨荣） 
　　翰林院检讨黄公寿生传略 
　　翰林检讨致仕陈君继墓志铭（杨荣） 
　　翰林检讨翁先生瑛墓志铭（王直） 
　　翰林院检讨陈公献章传（太学志） 
　　渼陂王检讨九思传（李开先） 
　　翰林院检讨玉庵梁公绍儒墓志铭（于慎行） 

　　○翰林院检讨宋琮传（黄佐） 

　　黄佐 
　　宋琮子万锺吉安泰和人天资纯恪悟性不逾中人而勤苦攻书以是学日充博邑学弟子试必首列以周易魁乡荐洪武丁丑中礼闱第一赐进士出身又在高等人以显庸可俯拾矣琮明于易数谓其同进诸士曰旬月间翰林多罪僇琮其窜乎人初不之信也是科西北人士无一登第者乃讦奏试官学士刘三吾等狥私不公三月二十一日有　旨覆考会试下第文字三吾及赞善王俊华司宪侍读张信暨琮同年修撰陈安编修刘谔皆寘于法琮以三吾首举连坐安置威虏卫其精验如此琮自窜后益穷经博览动无怨尤人以乐天知命高之永乐初经赦还家久之被荐起刑部检校时修撰梁潜文名擅一时于词林最鲜许可独谓琮诗文经义雄峻不羣每称扬之乙未会试以琮充同考试官校阅所得皆名士或欲荐琮入翰林琮辞曰眩词藻以躐华要此贾祸之端也竟不肯以名上时同乡杨士奇辈方以侍从用事莫不重其恬退洪熙元年琮以秩满擢国子助教其训迪以礼主凡讲诵有举止倾欹者必呵责之诸生见者凛然畏服宣德八年秩又满乃升翰林检讨仍管助教事居四载引年致仕去家居筋力渐衰晨必冠带诣祠堂肃揖朔望必造先茔拜扫乡党宗族相过剧谈竟日未尝以耄疾辞其力行孝友如此琮自知死期人或以休咎叩之辄不应卒时年七十六 

　　○翰林检讨廖公钦墓铭（胡广） 

　　胡广 
