<!-- { "loadSidebar": true } -->
　　黄致斋讳宗明字诚甫先祖薛姓至致斋乃复姓曰黄先是致斋有祖讳秀育舅氏薛子良家曰薛秀子孙袭薛姓致斋祖瑛庐陵教谕图复姓弗克与祖母董夜坐悒悒言致斋时八岁闻言自任志不忘迨登第正德甲戌岁首疏复黄姓别祠祀薛祖礼也乙亥授南京武库主事己卯升武选员外郎宸濠反上江防三策上谏南巡疏　武皇帝幸南都百官服罩甲衣以朝致斋约言官面奏不宜服亵不果遂告病归宝严山中辛巳升工部屯田郎中不起癸未补南京刑部四川司郎中时罗峰见山疏议大礼百僚丑诋曰奸邪致斋独曰继统者三代通制继嗣者王莽敝议我　祖皇帝纯法三代公侯伯军职承袭或弟继兄或叔继侄皆曰弟曰侄不曰子公侯伯如是　天子何独不然乃对□上疏卒正典礼乙酉升江西吉安府知府下车首建白鹭洲书院以道德勖诸生次平巨寇次治奸吏次决健讼次行清里法次行团里法次修义仓行备荒法皆有条绪丙戌转福建盐运使丁亥召修明伦大典丁□夫人忧弗克行巳丑升光禄寺卿辑光禄须知疏以进疏略曰　帝王谨德供御饮食至切近又曰　宗庙笃祭竭诚致报防奢止欲养德养身不可不慎又曰乞中制使祀有例程荐有常品饍有常味宾赐有常格多寡有常数贪馋无所于利　上嘉焉着令又应　诏言四事一曰求才二曰励志三曰定计四曰责任皆切时弊壬辰升兵部右侍郎编修杨名以言事忤　旨穷治主者特疏陈非罪　上霁威仍出参闽省政癸已冬　特召补礼部右侍郎乙未转左侍郎丙申冬十一月卒于位 

　　○赠礼部尚书谥文简侍郎西玄先生马公汝骥行状（王维桢） 

　　王维桢 
　　西玄先生者绥德州人也姓马氏讳汝骥字仲房其先山西临淄县人有讳仲谦者宋季兵乱避地因籍绥德故马氏遂绥德人五世而至秉吉秉吉生震震生永盛永盛寿官生騘騘号烟山公马氏自烟山公始读书儒而烟山公数奇积学竟不第以岁贡夏县训导升万全教谕教谕生四子长汝骏配党氏出次即先生次汝骅次汝骕皆侧室王氏出教谕后以先生贵赠中宪大夫通政司左通政党王俱赠恭人先生之生也弘治癸丑九月十九日烟山公在夏县学其夕万有月堕廨宇中取而抱之怀觉异之以子得必显后烟山公自万全弃官携先生归绥德先生尚幼乃即善举子业读书一见辄诵而又即知声律吟咏之学试于有司有司异之称马生以年少而奇非常人□□□德庚午举乡试丁丑举进士巳选庶吉士寻授编修号才子能诗然先生人沈毅有大节己卯中　武皇帝且南狩谏者辄获罪后缩莫敢谏者先生曰即畏罪宁不宗庙朝廷所乎乃奋气抗疏率诸同馆士六七辈赴阙上之疏出先生手切直言廵游有隐忧伏祸不可　天子怒罚跪阙下五日已又杖之诸上书者悉谪外而先生调泽州知州泽故多王府王率听用邪小暴侵民利泽人苦之而未能有禁也乃因事稍惩其左右不法数人条告诫暴止又王以书来请私好答使者去已即投书椟中封之所请或于法得释又使将谢乃首使者至椟前启取书还之实未发报曰法诚如是吾安敢低昂狥情乎后书不更来陵川令葛者贿人也害人人怨之廉得状议且黜令有巡按御史者以亲故葛解甚力不听竟致于法威声震于部中辛巳今　天子师位录前谏者忠诏知州还编修如故泽人攀泣而送之以百千数而前王以禁不得暴及投书不发者亦郊祖颂德焉曰马先生民之父母国之正人也其年　天子用吏请旌忠加俸一级名由此益显癸未会试同考官以观卜才气取士士多类巳乙酉　武宗实录成有纂修劳升修撰明年母王卒归三年烟山公亦卒先生连哭其父母至呕血毁形制起升南京国子监司业改北监司业会　天子幸太学充讲官坐讲言辩而正赐文绮司业压于祭酒不得有所规画然诸生固知惮马先生先生持重有仪度居数岁升南京通政又三岁升南京国子监祭酒于是先生慨然曰自予司业固尝念诸生善逸绳之今与诸生约度所能行耳期勿犯犯必罚如悬格不解其所约有惩跅勤考课稽德行肃威仪数事今制太学生出散诸曹历事出序视入不得越而捷者或因贵关说求越疾出不听即序及故夺之曰以惩求者葢自是太学之教彬彬循循多可观云庚子升礼部右侍郎当是时少傅严翁宗伯宫詹松江孙公左侍郎而上兴礼乐创制度诸大典更起不绝诸公日聚讲议而先生洽览羣集习识今昔故遇可言则问荅如向平居视之顾恂恂若不能者严翁贤之又尝善其诗爱重踰等居久之严翁拜相见　上言马侍郎贤　上由是知侍郎因以其官加翰林侍讲学士宠之而先生故病肺诗节愈益工自始仕至今未尝一日废书不观皆劳弊心神由是复病会又哭其内子欝欝恻恻不能平遂卒癸卯十一月六日也年五十有一　上闻札下内阁问故严翁具悉而对　上悼之遣官致祭护榇归　敕有司营墓加赠尚书以其德履谥曰文简荫孤逢干官生皆殊渥也令其不死得乘会歘起佐　明主济昌时其功业可胜道哉公故尝论政有三要五术六微七疵八难说甚具竟不及施惜死矣 

　　○礼部右侍郎朱公廷立传（胡直） 

　　胡直 
　　朱廷立字子礼其先徽之婺源人高祖志先始着通山居马登癸未进士授诸暨县令暨巨且烦号难治立至一以德子之新黉社劝农桑申乡约榜讼诫而义仓义桥义冢之设凡以惠民其尤惠者均里甲止海塘夫岁省夫银力各万计治称第一晋拜河南道御史既去暨人建祠祀之少傅谢迁之记其政于石立在道激扬达体尝陈城朔方足兵食二议己丑廵两淮盐政作商诫九以谕商御史诫九以自厉又条陈盐法宜行事盐遂通课益昔百七十余万　上褒之曰功勤可嘉赉以金币辛卯廵按顺天肃宪贞度有埋轮风时元宰浊政立抗疏论列人之吐舌又条陈六事切中时病一时无不敛手以避者壬辰妄按四川首疏停采木之役民获更生土番夷酿乱松潘梗贡道边患　上怒命将征之　敕立督其事立冒险疾趋壁垒亲授计将大举兵会衔立者以他事罪立使闲住立曰天不欲我需成功乎乃赋诗院壁去有一寒岂是所侯骨万死宁忘养士恩之句无何功臣各膺爵赏□不及立潘都御史至众论民谣佥谓立功当首叙将□中至有愿移已赏以赏立者随按实及摘立诗联奏之　上嘉叹懋赏复□□适顺天缺督学御史遂推立焉至则倡明正学敷扬圣训崇雅黜浮先德后艺一时体变还淳丁酉升南□太仆少卿克勤牧政已而恳疏乞归养母比归自调旨膳不烦他室皤然膝下人比之老莱子云越岁母终哀毁踰节服阕会　诏大臣各举堪任边方抚治者南仆正田濡等首会举立拜佥都御史丁未擢大理卿应　诏陈慎刑名清吏习正士风三事中外闻者无不曰救时之本也戊申升工部右侍郎已酉转礼部右侍郎有嫉立轧已者谮诸言官论之复以闲去少师徐阶深惜之欲以身决其去就既去人意立弗乐立曰君子进而行其道则优游庙廊退而修其道则优游田里何往而非可乐者至通日惟课子赋诗而巳先是厥考尝从陈献章游因以圣贤之学期立立后又得王湛邹子辈相师友学益邃观其知行合一之论心性即仁之说事心事天之旨正学正道之辩率皆根本之学有实见也且笃于孝友兄丧抚其孤如所生至让以居宗党贫者辄赒之持身训家咸以礼子姓而下皆循循率由矩度又善诱后进士以问业至者语终日不知疲义所当如学校圯则倡修之其费多巳出平生不计议人过至于事关利害有可庇一方者则喜力言之虽嫌罔避尝书四事以示同志曰君子无道人之过无没人之善无逞忿之事无诈伪之行得非发其所身体者以谕俗与自癸未通仕籍迄今余四十年其仕而归归而起起而复归者凡二十有六冀绝无一字抵政府其所以龃龉者恒坐此也是以台臣入楚省章剡数十上虽弗克用以竟所施而隆名晚节固已焜耀于中外矣丙寅夏卒于正寝所著有两文集行于世 

　　○瞿文懿公景淳传（王世贞） 

　　王世贞 
