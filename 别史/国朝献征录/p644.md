<!-- { "loadSidebar": true } -->
　　嘉隆间当国运文明之盛名家辈出归安茅公以古文辞主盟海内世所称鹿门先生者也余少时得公文章读之意古作者巳于北闱得公仲子国缙因习公古才吏万历辛丑公春秋九十余驰鹿门歌公寿公手书相倡和矫如也而是年十一月壬戌公竟长逝矣公名坤字顺甫其先居埭溪凤皇山元末有名蘎者池州路总管去而隐于沼筏徙家华溪晦其名千三公殁里人尸祝之今茅社神是也一再传而生孟麟孟麟生刚刚生珪珪生公父南溪公迁南溪公好施予人有缓急不惜倾囷振之割负郭田百以赡族之贫者其行事类郑公业云母李举子三公其仲也始生而南溪公闻若辟历声者震而投于床窃异之时正德壬申七月某日公姿神韶美性警颕日诵千言年十六补邑诸生自其诸生耽耽有驰骋千古之思抱卷伊吾尽丙夜不少辍甲午举于乡又三年举进士时　肃皇帝方崇畤祠执政罗天下文士以供祝厘意属公公艴然吾何能辱三寸管作相君私人耶执政衔之谒选得青阳令青阳俗嚚而善讼公录诸上官所下讼牒千余上其□状得一切罢遣巳按收其邑之豪而黠者数人民以加额余两月丁父艰归母亦继圽庐丧毁悴骨立服除补丹徒令时江南旱饥徐沛间岁稍稍登而多闭籴榖价翔踊公移檄诸司曰转籴者譬人一身血脉也一不通则阏血患矣五霸犹耻之而况四海一家乎辞多剀切得弛禁于是搜库金五千两并导富民出赀收籴于稔乡归而出籴踊者平矣又议于蠲之外多请折折于上供无损而得留诸漕粟以赈贫民且省耗费三之二也丹徒田枕山与江者半山田亢灾甚公酌其蠲与折及他所减省悉归山田民以少苏其赈也则以单骑行县随宜布画大略似富韩公赵阅道事赖以全活者万八千户每一条上台使者辄采而颁之他郡邑若功令云语在姜宗伯荒政记巳召仪部郎亡何徙司勋时公天下重名都人士亡弗延颈内交公而生平所龃龉者不能无修郄遂谪判广平以去广平古赵地有悲歌感慨之风公以其牢骚不平一发于文章沈郁顿挫若河津吕梁触石而走万里自昔三闾两司马之流往往出于穷愁而文乃益工不虗耳戊申迁南驾部郎寻徙仪部无何佥广西宪事广西徭徸错居而府江部□□险古田夷巢鬼子等砦鸷甚时出剽阳朔杀其令朝议大征督府应公槚闻公才檄署府江道属以兵公策之曰大征非兵十万不可饷称之今檄征诸路彳卒不可集而贼巳走险备矣计莫若鵰剿者如鵰之搏兔然大于无形倐入而歼其魁他部落必惴而谋自完此便计也应公曰善于是简部兵五千人第上中下而差其饩时时椎牛飨士团射角技四出远猎以常贼玩而懈而我兵争愿一战于是复募死士携善绘者以药笔潜图其山川而聚沙指画贼在公目中矣乃分所部兵七道度道里远近后先发约同日抵鬼子砦而所过道辄帜而榜曰军门进十万兵讨某砦之杀阳朔令者他砦母动动则移兵先灭之我师实不过五千诸夷见旗帜弥山谷且怵于榜皆蚁大无敢动连破十七砦擒斩百五十人是日公坐府江帐中令曰捷音至即鸣鼓左右皆愕视佯□曰诺少选而报鬼子砦捷者三矣葢公以鵰剿行□征之法密定期会不爽晷刻而左右固不识也捷闻　天子加应公大司马晋公爵二级民立祠并祀之语在玉司寇阳朔纪事嗟乎治吏最战兵雄公独文士乎哉癸丑迁大名兵备副使仿古偏箱车法作车五百两以御虏冲尝提兵戍倒马关制府杨公博视其营垒叹奇才特疏荐于朝而生平所龃龉者竟讽部使毛举公细事夺其官以归而黄冠之梦践矣葢公初下车梦若黄冠者从云中招摇相和而歌白云葢其兆焉归而作岛人传三益先生传以见志海夷之讧东南也大中丞胡公宗宪雅知公善兵多所咨访荡平之绩公有力焉以故胡公遇之最厚而公舍中奴因狐假里中里中人聚而哗直指庞公尚鹏遂收二三奴寘之法词颇连公公实不知也巳而叹曰爱我者疢恶我者药石我善胡公而毁于庞公殆近是哉其服善如此公于书无所不读于文嗜马班欧苏人诠次品藻而所自撰结不争奇于字句间今读所著白华楼藏稿玉芝山房稿耄年稿率雄浑浩荡古今巨丽之观也文章名满天下乡曲小学无不知有鹿门先生勾其残膏足雄视侪辈咳唾散落皆生羽毛海内攻文之彦无不收声定价于公户屦常满而公复慷慨重义师若友殁皆厚抚其子孙贫贱之交恤之终身不倦而于宗盟尤笃公之族待公而举火若昏丧者岁无虑千指栖苕霅上垂五十年名园一区日与客觞咏其中三竺六桥岁一览眺以余所闻诸先进林泉之乐未有如公久者也公平生所当升沈訾誉及一切文字应酬无虗日似皆足以损神滑和然共愈完而跻上寿以终将不异人也与哉 

　　◆佥事 

　　北平按察司佥事汤宗传 
　　知府 
　　定府知府田公济传 
　　定府知府余瓒传（石□） 
　　顺德知府康公厚传（李濂） 
　　顺德知府刘君溥墓志铭（毛澄） 
　　广平太守翁公相墓表（茅坤） 
　　直隶河间府知府王公之士墓志铭（于慎行） 

　　○北平按察司佥事汤宗传 

　　汤宗未详何许人北平按察佥事上言北平按察使陈瑛密受王府金钱有异谋逮瑛谪广西靖难后召瑛还穷治建文诸臣多坐夷灭恨宗尤甚捕至宗死之 

　　○知府 

　　河间守廖君谟墓碑 

　　王直 
　　廖氏故泰和儒家君曾祖自强先生元临江教授以文名当时祖叔章不仕父潜仲海康教谕皆有学行君其次子也讳谟字文绩幼读书颕悟过人学成取进士选翰林庶吉士声誉日起以外艰去服除授颕上令民去弊兴利民甚德君　太宗皇帝征沙漠君督馈饷时事有违误者以军法论君能得民心独不劳而事集丁内艰改长沙令长沙令赋繁役重民苦之君抚循劳来出于至诚遇事必思所以利民者长沙交广要冲方南征时诸中贵人及大臣要官经略其地与夫输送之往来者日相接于途君承上抚下曲尽其宜民赖以不扰旱则躬祷雨□应邑有虎害民设机穽不能止君祷于神虎之屏迹士大夫歌颂焉秩满升刑部主事明慎折狱尚书魏公嘉奖之举福建按察佥事闽去京远且富饶吏者多不检君独持风裁众稍畏戢然亦思中伤之及捧表来京师道建安遇雨买雨具令慢君君笞辱之反诬君损直县人有达官者恶君辱其令左右之左迁君河间同知君持巳治民一如令时吏畏其公民怀其惠守缺僚属奏愿君守民大阙请者亦数千诏从之治河间凡八年人亲戴之如父母正统戊辰八月卒于官年五十六予少时又与君之先考教谕先生同游乡校最相好见君幼时聪敏英发最奇君及君廷对予读卷殿庐得所献策而进之君在高等选入翰林学古文其才思涌出千百言可立就见义勇不择利害趋舍守令治绩皆无愧于古人其贤如此而不至高寿以卒惜哉 

　　○定府知府田公济传 

　　田济陜西麟游人成化六年由进士守大名改守定下车初裁吏弊治民隐兴学劝士锄强扶弱明年夏秋瘟疟交作遂施药以疗疾苦死无依及尸暴露者给棺瘗之岁灾荒斗粟百钱饿莩盈途济不待上报开仓赈济分粜官粟三万余石募其市价每米一斗银五分绝多籴贩粜之徒又巡历州县赈过粮米二十七万有奇全活者不可胜数性刚直不屈势要定国公弟徐永宜杀佃民济即奏闻问拟充军平山民常清武强民解土其等十数人被诬强盗狱成至即释之其军卫词讼剖析均平不待拘执而自来成化六七年间旱涝相仍会礼部猪羊鸡鹅皮张等项以十分率乃具奏减免五分永定例户部豆万石设法措银九十余两差人纳之及八年九年饥馑荐臻将户口食盐粮钞具奏折收米豆存留各驿支用又因站牛载运贡物不前累及小民乃奏以驴代之甚民便曲阳产有矼石由上岁起车搬运赴京民不胜劳奏令各站转运以苏民困本府该买马三千二百余匹奏准通行各处俱免数万余匹莅政八年境内大治民赖以宁 

　　○定府知府余瓒传（石□） 

　　石□ 
　　余瓒字宗镇京都人也举进士户部主事员外郎擢定知府先是邢简定宽平爱民号不烦田济亦简重持大体瓒继之政尚严明洞见吏事刓敝毅然振作议均徭法定九则上出庸钱一两中十之四五下什之一州县注诸籍岁有所用则稽阅取之民以便吏有夤缘奸者辄逮捕以故无敢挠法又奏定马政条格纤悉备具大约以宽民力不废公家指每行州县必进诸生于庭问民间疾苦或时较艺奖进人材士民大感悦郡中称治然性简伉不能规规下人每候行郡御史裁再拜而巳以故讥毁者多言其擢才他日御史刘某者当按定意欲屈之甫至境上得知府投牒人使或未发封辄持小过笞辱之因以竦瓒瓒闻之倜傥大笑曰是将嗛我不置瓒独非夫哉会刘御史适留其僚王某者同泛舟大陆泽饮宴乐乃移文论之曰宁晋地瘠民寡比岁旱蝗二公亦各奉命有公事池上之饮淹留弥旬供张之具不无损于民者幸量移一邑时二人方坐厅事闻有府使至发书相顾大骇王本河东巡盐御史也即驱传去刘愈大恨之然不能害也自是上司益复设疑卒与后至使者柯忠构讦移知黄州府未至道卒瓒美姿神善持论遇事侃侃无所屈定当西南辐辏戚宦贵人过者公饩之外私馈不行州县亦倚以重率放而行之民大省既被谪后至言治者遂有白地等钱视瓒旧法增利数倍他徭役日益繁闾阎委巷之间咸歌讴兴思吏不少顾奸贿猬集聚敛朘削不可复制矣瓒没后数年西北用兵大司马马公每称其才可任重托会阅各郡储粟惟定至数万石视他郡多复言之朝加封爵云赞曰都下多四方宾客名卿巨人士生其间闻见自博往往有涵渟闳衍之意然五方俗杂侈汏相矜修姱偷媠波委成习故登仕籍者咸不能吏事败赇触冈者时有之若余定之雄才伟识吏道精敏复缘以儒接踵赵张可谓不系于类哉至其睥睨一世宁折不挠则亦不免渐燕赵之故风与 

　　○顺德知府康公厚传（李濂） 

　　李濂 
