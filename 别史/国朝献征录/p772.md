<!-- { "loadSidebar": true } -->
　　公讳英字士奇其先北平大兴人洪武初曾大父□避乱南徙始占籍祥符大父义号玄父跂号足庵咸以敦厚称公自幼聪敏力学游开封庠以易中景泰丙子乡试丁丑会试乙榜弗就庚辰奉足庵翁命授陜西凤翔府学训导立教严勤士类有造而宝虽亦以摄教得师间委摄别邑辄以政闻郡守古□侯公雅重公优礼之时通许故都御史娄公□□□张杨二公同参陕政二公乃以娄女议公婚遂归焉成化庚寅九载秩满擢尹山东之昌邑壬辰丁内艰甲午服阕时都御史钧阳马公文升抚治陕西荐公才可治朝邑允之至则树良法刬夙弊铸铁人严门禁庶政修举无私谒者丙申例考三载满适巡抚都御史青神余公子俊旌荐公己亥擢知泾州朝邑之人立去思碑会巡抚榆林都御史杨公浩荐公管理边粮通判而先巳授泾守矣泾俗鲜戴网巾公谕之戴民果翕从亡何足庵翁殁于宦邸公扶柩归汴服阕改知徽州巡抚陕西都御史郑公时以更贤育民上言乃调公干州路当冲要迎送无虚日公竟以劳瘁成疾卒于官时年五十四先是朝邑溥济里民薛旺杀死薛美逮及吕兴问罪公曰因奸杀人惟恐人知吕兴何预细审之果然由是吕兴得释遂图公像举族奉祀焉成化丁酉岁旱春夏不雨公斋戒祷于城隍不三日而甘雨降禾乃熟丙申黄河泛涨渰没东乡水至城濠城几陷没公设法赈济筑堤捍水咸地淤沃壤退民争之纷纷莫定公亲诣畎验册分拨强不得以凌弱也公修建朝邑城池学校坛土遣官署仓庾五六百间以渐而成民不知劳其政略见于去思碑者如此 

　　○信阳州知州施君文显墓表（邵宝） 

　　邵宝 
　　信阳知州施君既卒且葬其子庠生逢原请予□□墓上之石予时在浙藩受其状而诺之越十有二年予以侍养归自户部始克最公事行之著者载之□俾归刻焉君壮时与匏庵吴公同里闬且同游庠序日相讲习自经学外博极羣书文名并称于人公亦雅重君后屡屈礼部惜君者往往援公言既而就选得同知许州人重惜之君在许实与予同官予政暇辄与辨质所疑君曰此在礼法云何前辈某某尝有论云何或所行同异子酌而从事故虽一州之小有大议出焉于是南京工部侍郎海虞徐公方藩及巡抚尝致君而客礼之相辨质如予葢君贡士家食且久获游先达诸公间故多闻如此弘治初修宪庙实录河南省臣征编篹官于属独以归君君寓相国寺合诸郡所上督诸生数十人校录而笔削之编成论者谓有史体许属邑临颍称狡郾城称野君以武御史檄先后掌其事各以俗规民渐底训监司才之己酉岁京运禄米先定价不足于纳郡县避嫌莫敢言者君言于巡抚徐公俾给时直民免重费太康县民地百余顷与藩府庄北藩卒据庄地奏下抚按属守巡官临视民负冤至辄众集以抗□□未决君最后承檄往民抗如初君徐谕利害且示□偏意民喜跃出旧籍民抵其境度而疆之民不失地藩卒无辞徐公患织造丝直奸人所渔特檄君往市于湖州物美而直省其羡归于公于是清誉曰着徐公会巡按御史上公状会信阳缺知州遂自许州擢信阳壤接湖湘军民杂居故称难治先是非进士若故京朝官不与而君以州贰擢初颇讶之君至召舞法吏先谕后治令出肃然卫职肆横成习君处以礼法不少假借若其同官有隙君复分解卒致感服屯卒占民腴田闻君风悉还之有选人寓平常逆旅民姚琪者艳其妻谋死而夺之邻人讼焉君得情于其幼孤竟抵姚罪君兼通医学在许尝蓄药施民民病阽危而起者有之在信阳亦然凡此皆吾所谓事行之著者乌乎君子之于学患无其实苟实有之则前虽或屈而后不能不伸要之知已有无是系抑亦有天道焉如施君者所负不止此而卒此焉止非天其孰之虽然君之名在在浮于爵位人亦不能抑也固亦天哉君讳文显字焕伯别号肤庵其先亳州人南宋时始居苏之长洲县国初有教授某者三□至君父忠娶夏氏生君三岁而夏没君鞠于祖母潘氏年若干以府学生举成化乙酉乡试自丙戌至甲辰会试连不利以经学授徒凡若干年年五十二始官许州八年之信阳又二年乃老年六十二后年七十四以疾卒 

　　○汉州知州柴公广传（祥符文献志） 

　　祥符文献志 
　　公讳广字文博祥符人也少游开封郡学诚实不苟与朋友约风雨必践每遇文庙春秋丁祀必易服斋戒以往年四十四妻温氏病卒公曰吾巳有子矣誓不再娶景泰间应四十以上例贡入太学始仕四川酆都县知县廉介有守遇岁大旱公祷于神曰此令之不德所致乃省巳过理冤狱不三日甘澍沾足先是邑无城池公叹曰城池所以卫民也兹役非令得巳于是申请上司役民兴工平地则筑墙山冈则栽树城郭完整是时土民赵铎啸聚倡乱势甚猖獗公率邑中壮勇之士以身先之遂擒首恶地方底宁于是巡抚都御史汪公巡按御史江公会荐擢汉州知州公之至汉州也修学校建舆梁均赋役政绩着闻亡何乃引年乞致仕而酆都汉州俱立去思碑公既归筑室陈桥集北日诵内典施药济人埋枯骨饲幽鸟凡乡人婚丧不能举者倡率乡之仗义者共津助公鳏居五十余年室无婢妾弘治初乡士夫高公之行乃连名具呈于巡抚都御史海虞徐公恪行县查勘得实奏请旌表以励薄俗寿九十七岁卒于家 
【 俱柴氏□传】 

　　○知州吴君懋墓志铭（李元阳） 

　　李元阳 
　　嘉靖甲子十二月四日顺庆府通判升阶州知州高河吴君卒于顺庆官舍贫不能归自抚按藩臬而下皆悼惜之赙之又遣官护之郡士民执绋十余里民有愿轝长送至家者君姓吴氏名懋字德懋高河其别号也其先山东宁阳县人有讳骥者国初成大理遂大理人高大父讳信曾大父讳瑀大父讳大经封文林郎父讳尧献以正德丙子举人历垫江通山知县有诗名母熊安人丁丑年八月二十八日生吴氏自封君而上世以忠厚孚于乡及君考中式人以忠厚之报嘉靖庚子君亦中式闾里相劝曰盍效吴家君弱冠能古文辞藻思逸发前辈以陆机目之兼工篆籕行草成都杨升庵修撰谪居与君甚善征君作写韵楼等赋自以不及君既三试礼部不偶乃就铨除得今官到任甫一月会蜀中采木至是檄君董解人谓君初任不省兹役有重大干系皆私君危之君曰行止非人所能也命也遂受檄而行他郡同事之宫机械百出巧于取利或以劝君君曰贫富非人所能也命也遂不顾而去既而如京师诸同事者多失事系狱君独无失得竣事而还以所存银数百金还官帑上官异之属郡缺守君□□□凡一切利害应罢行者无不悉心力而之未尝以摄署自苟而郡中望君亦如守然是以君虽佐郡而专理退日多惠泽及民亦与日积声闻加于上下他州咸有借冠之愿于是委署雅州又署广安州所至以廉惠称抚按交荐于朝甲子升阶州知州君曰体力渐衰岂宜久役乃疏谒上官求致其事弗许益埤以政昼则谳合省之狱夜则校合试之文而诸司乞诗乞文以卷册交投者盈案蔽床时方七月挥汗应酬裹以章服客退辄拈笔作字卷册既稀君之须发尽白皤然非复旧人舆疾回郡巳伏枕不支矣病且革家人亟召写君取笔自题其像曰尔貌苍然尔口吶然履仁义如坦途付死生于适然咦潭之水湛然月之光皎然非无非有非无有打破鸿蒙混沌天置笔而瞑时年五十初君中岁学仙知其难成乃阅佛书从余游于禅衲之间一日告余曰禅即喜怒哀乐未发之中将非孔颜乐处耶心斋坐忘堕体黜聪乃其法也自是尝默坐终日时有洒然自得之趣时已绝意仕进后友人所强踟蹰久之乃去呜呼孰谓君去我而竟不归也郭南执手之别乃永□期耶呜呼痛哉君平生以不欺自命交游间咸谓君无一妄语葢天质之美其生而成者乎至其诗辞当在国初高杨张徐之间所著有南霞集行剑子乘槎稿叶榆檀林志行于世属纩之际有文草如牛股女子不知藏以裹装载漫漶不可复寻矣君尝曰世人托文字以不朽愚意不然当别有不朽者在由此观之君固不赖此而存矣 

　　◆知县 

　　知县赠少卿孙公玺墓表（崔铣） 
　　凤翔令王君命墓志铭（余继登） 

　　○知县赠少卿孙公玺墓表（崔铣） 

　　崔铣 
　　正德六年蜀盗寇汉中略阳汉中间道也都御史□公章集省台议略阳知县严顺懦扶风知县孙玺□而多知可使遂檄玺往城略阳扶风君既至赂阳将下令顺耻之教邑人赂扶风君金求勿城扶风君不听日周行相地势布民筑之期一月成城未屇期蜀盗卒至城三面成东门观堵始立城中兵适调他所严顺曰城必不可守曷亡扶风君又不听顺故令也城中人闻之哗欲亡扶风君抽佩刀斫坐几曰敢言亡者如几乃尽出城中弓矢力令士贾舆隶人持之登城礌石积城上如阜水沃毡披之障矢小甲统十人总甲五十人官与士统之曰令尔守南城曰簿尔守北城曰典史尔守西城曰东城未坚惟予守曰尔士尔甲贼如陷城戮尔父子妻尔女火尔室伤尔蓄尔宁勿伤心义生勇勇则无敌曰凡我官存亡视城民胡可弃天子命吏勿奔曰尔士尔甲昼传食夜张火鸣柝尔甲执予扇传命断者刑舟人违令发箧上舟获之割舟人耳鼻以狥阅三日贼弗克攻欲去会贼执告急人杀之发公移知城中窘贼悉众环攻之攻东攻自晨至脯不下有徤贼戴木案趋城下礌石下破脑而死巳而顺奔城陷南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同奔而溺水荡扶风知县尸都御史怒责求尸棘顺大窘与簿谋取江滨一尸棺之还其乡其兄弟暨子暨族人启视之多髯而硕体非扶风君也乃走京师投匦辩事下御史王廷相治乃得实奏上制赠光禄寺少卿赐祭荫子绍卿国子生呜呼顺非宿憾君惟耻其无能语曰忮心惨干戈小忿必败大谋扶风君死信烈矣汉中非荒裔也犹待辩而核否则上下罔于顺而不知自蜀盗起至扶风君死时巳数年是时蓟盗寇中域桃源盗寇江西虏数入边值世久平文臣短于谋武臣短于勇长吏长于奔初枣强陷民于城下得尸肘系县印知令段豸也朝廷创闻死事者嘉之赠太仆少卿荫子锦衣百户世袭已而予所闻上蔡令霍恩西平令王佐裕倅郁采与扶风君事甚伟夫迫而死偶而死畏而死激亢而死彼犹有驱之也志定矣功修于素节坚于危而安丈夫哉扶风君字廷信山西代州人明春秋深慕荀息之人少举于乡初令诸城再令扶风有治绩死时年四十七其兄璒弟珂从子太□绍先绍祖子绍卿具衣冠招魂葬□代州东门外 

　　○凤翔令王君命墓志铭（余继登） 

　　余继登 
