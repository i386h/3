<!-- { "loadSidebar": true } -->
　　张公贤字尧臣别号任子祥符人也曾大父子初大父敬父挥世服贾善厥家母氏夜梦神人送袍笏金带至其舍觉而生公公自幼聪颖过人务学勤苦每旦昧爽起朗诵经史竟日不绝声夜则闭目默诵不近灯火或讽其夜读公曰吾见学者昼嬉游间辍而乃夜费膏油非徒欺人亦自欺巳吾不也治尚书知名郡中有道士相之曰子甲科中人也必贵显年至五十不必仕可惜无子公年二十五领河南成化丁酉乡荐戊戌辛丑会试俱不第卒业太学癸卯冬十月汴藩左布政眉州吴公节张宴饯省城诸举子赴南省试而孙教授锦雅与吴相善亦在坐吴私谓孙曰诸子明春登第者几人孙曰以锦度之无可决料者曰何以知之曰诸子役役人事间功疏而文涩无巳其惟张贤乎斯人尚在太学未归耳明年甲辰三月春榜报至省城会试者止中公一人由是吴奇孙知人公既登第以戚里弗内补出知山东之单县时邑人有在京权要官者厥子暴横里中强夺人妻女财产前令莫能制公至擒缚之榜笞无完肤竟正诸法邑内肃然将三载母殁守制还汴服阕改知海丰仅八月父没守制还服阕改知山□之襄陵境内有山泉可灌田久临汾势家所据襄陵人不得占其利公夺返之邑人立生祠祀公弘治丁巳擢陜西庆阳府同知在任九年兴利除害不畏强御法所当者生死以之人莫敢挠都御史杨公一清周公季麟咸荐之乙丑擢四川顺庆府知府公下车清理累岁滞囚囹圄空虚事干权势难结者当道必以属公公亦不辞避分守张参议宦发赎罪纸下岳池县制造川扇民苦于赔价公闻知移书巳之宦怒中伤公公遂暴其事□巡按胡御史旸旸具奏以闻时逆瑾用事传旨两罢之正德庚午瑾诛而杨公一清时宰素重公复起山西太原府知府公之至太原也戆直如在顺庆时虏犯太原居民震恐有陈宪使者同诸寮夜饮宗室第公单骑往叩门呼曰虏患孔棘非燕饮时也矧时例有禁法吏顾昧之耶坐是不合于当道乃谢病归时年五十竟如道士言公惷愎寡容平生以软熟谀谄深耻人有持诗文示公者公指摘瑕疵尽言无所讳人多怒而去曩正德辛未公在京邸汴举子会试南省者几四十人以公举业蓍蔡咸诵场中作质公公悉不许巳而曰士贵实学诸君艺未精何敢与天下多士角后生多骂詈之既揭晓视之果无一人登第者众始服公之藻鉴云里中语曰言不谀人张尧臣公卒年六十有二无子所著有二渠巴语名贤珠玉今板刻亡矣 

　　◆知州 

　　政平州知州何忠传 
　　知州吕昭传 
　　终州知州王公汝积墓表（薛瑄） 
　　王汝绩政迹碑记（薛瑄） 
　　蒲州知州张公廉志铭（薛瑄） 
　　晋州知州李君愚传（朱睦木挈） 
　　泽州知州陆公伟志铭（杨廉） 

　　○政平州知州何忠传 

　　何忠字廷臣江陵人举进士监察御史有能名永乐中以言事升政平州知州忠聪敏有政事才居官廉慎不妄交处御史持正论莫敢于以私当言事时忠以疾家居众御史以所言事示之忠增损皆切于事情州民心翕然安其政虽深谷蛮酋素顽犷者亦乐于趋事后以计事至布政司宁桥之败贼乘胜进逼城下人心惶惧成山侯王通诡谋与贼和书遣山寿家人遗贼谓朝廷宥其罪贼果信引兵退先是密遣人奏事俱被贼遮留至是贼以朝廷宥罪遣头目陈渭老等奉表谢恩通遂遣忠及千户桂胜托以奏还地方与渭老同入朝实欲上达贼情请益兵征剿至昌江内使徐训泄其谋忠等遂被拘留贼素闻忠刚介有学识数以甘言美职诱令从巳忠不听后以刀锯临忠曰从则生不从则死忠瞋目视贼大骂曰我天朝臣子恨不斩汝以归报朝廷肯从汝反求活耶骂不绝口又以刃逼胜胜亦不屈忠父子及胜同日俱遇害时宣德三年五月忠初被拘即赋诗以死自誓云 

　　○知州吕昭传 

　　吕昭字克明昆山人嗜学敦行洪武中以荐授徐州训导上疏言民事称旨改浦城县丞县多荒地昭以俸资市谷给无产者俾艺其地而不责其偿县以富庶永乐中升沁州知州父老持金赠皆谢却之然仅至杭巳不能顾舟狼狈而归比赴沁道出徐州天寒尚未挟纩故所授经弟子共买一毛裘顾一驴以往其子旦既举进士昭遗书戒之曰进士美官然不能廉终非吾子死亦不歆汝祀其廉戒如此旦字宛□初任河南按察司佥事以事去职后以荐起建昌府推官正统间致仕性亦高洁环堵萧然未尝以贫窭意及卒不能丧萧山魏文靖公骥遣人买棺敛之 

　　○终州知州王公汝积墓表（薛瑄） 

　　薛瑄 
　　奉直大夫知绛州王公汝绩没之四年景泰四年其子佐奉状自江西走京师谒余请表诸墓按状公先世居锺陵其大父讳忠宋末金溪场官因家焉今金溪人自曾大父复茂至其考处士仲允此三世皆韬德弗耀处士娶林氏有妇行生公质异几儿处士识其它日必有立自童时即遣从邑庠良师友读书砥行儒者事□果能专心一力进修不怠比一荐即榜前列春官会试得分教福建政和公以师道自励勤于诲人出其门而登仕版者甚众九年教有成绩至京师大臣荐其才可治民遂升知绛州绛在周晋国在汉绛侯封邑其地包汾隰土陿民繁产薄税重人鲜知教而徤于讼前守不数年率以事去未有满考者公至州以谓人给则教行知教则讼息因行其土利有未兴者兴之视民业有偷惰者董之不数年民业饶给乃大修孔子庙益广学宫笃兴礼义教养具修绛俗日变争讼衰息狱至空虚公尤善处事先时事有未集者督以豪猾吏卒因夤缘奸民茹其毒公即有事但书片纸期约布告乡市民相劝趋下不知扰而事亦集州租率岁远输给边军旁郡惟征银易米公则布帛毡表诸物任民□赍持取租办而巳人甚便之境有虫类蝗将害稼□祷诸正神虫害随息有行刼者出其境即掩捕如法人服其明其它善政甚多不能悉纪大者如此公在官九年考绩当去耆民相率将诣藩臬乞留公固止之则相与刻石以纪其政迹行有日暴疾卒其子佐跣绖奉柩归以某年某月某日葬某原生于洪武丙子三月十七日景泰元年五月二十七日卒享年五十有五公初娶何氏再娶吴氏皆先卒后娶胡氏子因二并二女长政蚤卒次即佐也县学生公在绛时先遣其家归金溪胡氏闻公讣哭泣丧明妻贞子孝又知公之教行于家也公人性坦夷不防畛笃于孝亲追远与人交始终无失其知绛州时尝校文山东惟视其优于理者取之后登进士榜于是年举子多人以公能因言以知人山右多声妓官以音乐佐酒取败者相踵公速客不用丝竹惟礼饮终宴不哗其雅致尤不可尚巳于戏人才难有才而验诸设施尤难公之才见于教人治民灼有成效如此谓将远施而止于斯岂非命耶虽然公自筮仕以来将三十年克致完节以没有子克襄葬事亦可谓无憾也巳公二子皆从余学故知公尤详既按状并取所未载者述某行实事业表于墓道以告来者 

　　○王汝绩政迹碑记（薛瑄） 

　　薛瑄 
　　绛州耆民佑德等纂其守王汝绩曰守临川人也发迹儒业累官来知是州其政急于教养而缓于刑罚州学庙无堂斋庳隘敝漏守皆广而新之修学政以励士子延师儒以教民间子弟风化之美延及旁郡民以事至州者告以敦本节用孝弟礼让之道虽氓之愚且贱者恳恳诲之不倦此其教人之大者他不能尽记也处事无小大必敬必慎尤笃于信以接下凡有征集不遣人至乡第书片纸付里甲与民期约民劝趋其期无敢缓者里闾宴然无追呼之扰犬不夜吠民不见吏者有焉绛地瘠且隘守劝民耕稼蚕桑以时悉垦不食之地使种五谷以是收倍沃土民之衣食饶给夏秋二梲远输者非陆载所及近入者有加耗之弊守处之有方防禁有法故租不后期民不知扰境内尝有蝝生将害及禾稼守祷以虔诚虫害随息绛俗勇于私鬬忿不能胜即投井死其亲属厚诬与鬬者或至破产守督禁立绝民皆称便州境数年盗贼殆绝忽有行刼数人守悉掩置之法人服其明民有远年流移四外者闻守政宽仁皆扶老携幼归者踵至守加赈恤使之乐生兴事此其养民之大者不能悉举也民有争讼细事非有大恶当治者即惩责谕遣之犴狱空虚者累年尝有穿窬小盗或征深治之守不听一当以本律此其缓于刑罚也余谓教养刑罚治之三要汝绩皆知其缓急而先后举行之是宜民感厥惠求文镵石欲垂声誉于永久也余不敢溢美惟次第佑德等辞使刻之 

　　○蒲州知州张公廉志铭（薛瑄） 

　　薛瑄 
　　天顺二年七月十七日致仕奉直大夫蒲州知州张公卒于其家之正寝八月初其长子鼎以公状遣其弟鼐来乞志铭葬按状公讳廉字惟清世陜西西安咸宁人公高祖德用仕元翰林学士承旨曾祖思忠祖公谅考秉文三世皆蓄善弗耀秉文娶范氏生公有美质自童穉时巳不好戏异凡儿父母钟爱特甚方十二岁即遣入郡学从师友习举子业二十二领永乐癸卯乡荐入太学仅三年以才中时用不次选擢刑部照磨未几改除山西临汾县丞佐政有声调蒲州判官用保升知州事蒲大州事剧难治公既正职莅事乃刬刮积弊以身率人自家及官皆有检饬条法教民作业以时与民以信凡赋调不督而集极力扶植柔善于豪强则重加绳抑不少贷尤知州急务修举学政如有不及寅恭祀典坛场祠宇悉皆修治莅事数十年无非法一事以扰其属县予尝使川蜀道过其州见其厅治落落无事惟闻诵读声问之则曰课吏读律使知畏法且不暇游惰耳若公者可谓能其职矣蒲去咸宁甚近时公父母俱康强乃迎致就养极其娱奉及二亲先后没世俱葬祭文礼又可谓能其□□□□内艰时蒲之军民合词保留又可见其人所爱暮焉及谢事去时方年五十有二家居惟教子孙与宗族朋旧过从事他无所劳其心又可谓能安于退休者公娶王氏生三子曰鼎曰鼐曰鼒鼎尝从予学中癸酉乡贡方待会试于家年五十有七呜呼公之行巳始终无玷如此是可铭巳 

　　○晋州知州李君愚传（朱睦木挈） 

　　朱睦木挈 
