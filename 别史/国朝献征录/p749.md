<!-- { "loadSidebar": true } -->
　　陈大夫讳壮字直夫越之山阴人世居禹□□行义里祖珪号毅庵被诖误死父简号居兰代戍交址后移京师陈大夫即京师所生予幼时获尝会陈大夫长躯秀月不知大夫之贤者也稍长乃悉大夫之贤大夫巳不在世矣大夫生时骨相奇秀居兰公爱之每抱与人曰此子宜当还吾乡也大夫读书日有名年二十中景泰丙子顺天乡试二十七中进士三十授南道御史大夫素有直气不能阿世求合读书亦务寔践有用于巳思御史　天子谏官天下事多有不足大夫者御史当触邪自分死可也不然当推之人走吏部谢不允时方石谢公铎西涯李公东阳与大夫莫逆交相促之行大夫无逊是大夫能也大夫至南道未久翰林枫山章公懋定山庄公日永未轩黄公仲昭俱谏鳌山谪官大夫慨然疏章力救得改谪御史数年辄上章不绝其大要从根本之说直欲置国家于无穷之休而人有不能尽知大夫者一峰罗公伦居官南都知大夫遂极契厚及持居兰公丧大夫与一峰计处丧事往复周悉大夫辄身行之一峰尝叹大夫之勇可爱也扶柩归山阴营葬事毕即结庐墓山不复与世交涉居三年人有不知陈大夫者成化辛卯夏服阕僦居钱唐配张氏卒继娶徐氏徐出大司马贞襄公孙女贞襄公子镃特立与俗寡偕见大夫每加敬焉且曰浙士居丧如古礼者吾见二人少保于公及今陈大夫御史耳至京复以母徐老乞南道便养上书论中官汪直尚书姚夔留守未仪言皆剀切激厉有益治道乙未太孺人徐卒居丧一如居兰公时复起御史迁江西按察佥事大夫念父母卒后虽官不荣遂乞病归居乡即如乡人不复知御史时布袍蔬食于清江之浦作鸥沙亭读书其中老焉之计大夫踪迹寡出非公事未尝入城府然风采凛然乡人仰之善者足藉不善者足畏有司亦尝惧大夫知不敢辄移曲直良民善众玩心高明见道益切祀先训后皆足作世典则弘治丙辰南京吏部尚书张公悦荐大夫起福建按察佥事辛酉擢河南按察副使非大夫素意虽随职必有发明而刚直之气不衰且复有仇大夫者矣刑部尚书林公俊都御史时特举公自代然要天下四海之广而知大夫者寡矣癸亥遂乞身还时年六十六岁至甲子仲冬卒于家 
　　赞曰陈大夫进则忠臣退则孝子其读书不无用矣今人类读书取官乃不能皆大夫岂其皆云读书而寔未尝有所得邪观大夫平日诸友如枫山如定山如一峰大夫亦自不能不贤矣大夫既能读书又能取友其贤固不可及也世之欲贤者舍二者其何以哉 

　　○河南按察司副使刘公俊传（石珤） 

　　石珤 
　　刘俊字君佐定深州人也举进士初授青州府推官鞫狱详允不避盘错每行部不治装亦不列驺从衣大布萧然匹马如书生至则趣对虽强梗桀骜无敢不慑大火毫无所容私吏庶凛凛大称廉平寻召御史风裁益振擢河南按察司佥事迁副使所决狱多人所避难弗任者则阳推曰非刘公莫治君佐亦蹇蹇自负闻事风生无少回屈有罪者度不可行私即首服每分巡大梁河内等道一道肃清岁当代奸吏酌酒相庆是时进十多出补州县上司礼之视他优其州县亦自谓行当被召故往往急政立声名或倨肆自如甚者苞苴公行不自重惜俊曰凡州县皆吾属也政均以品则可矣若分析太明是使贤者弛具志而不肖者伤于宠政蠧民敝恒必由之故御属吏一视兼听惟以法准不可宽贷后多去要路者亦时□怨言然君子亦由是谓其知大体其后□刘某者河南人也弗悦俊造飞语同科道当□诸□□官遂注名贪虐以奏诏下公卿议大司徒□公□□俊名曰是青州故廉吏刘俊邪颇闻其节愈厉柰何有此事遂寝然性戆直不修饰边幅在官终日闭门不通一谒有善客至时或对饮惟蔬菜汤饼而巳必求尽醉指大樽曰吾兴在是非浃洽不可奖善疾恶皆越常格率意而行卓诡绝众以致仕终于家 

　　○河南按察司副使陈公束传（张时彻） 

　　张时彻 
　　陈约之名束其父智人也倜傥有大志愤弗业儒生家见学士辈辄逡巡长揖私念曰有儿不当□□□约之之儿也顾独颖慧绝伦日诵数千言试之□辄应声就数又奇中其父大异之遂决赀破产延高师教之予时弱冠举于乡流声荐绅间乃使客致勤殷束愿得师事弟子者会予业游吴中期旦日就道遂谢不往而约之则从他师游率老学究语猥琐不竟根旨约之顾心易之其师与诸学徒讲说经义约之则卧弗听也乃汜滥百家言上下屈宋班马之间向褒以下弗论焉海上诗书之士于是争言陈生矣会稽中峰董公幼故奇童也有女待年于家曰吾女慧甚非得奇男子者弗字徧视里中儿卒无当意者一日吾甬川尚书过中峰相与遨于禹穴之间从容言尚王胥事甬川曰夫富贵所不知之即欲芝草琅玕者陈生殆其人乎乃舣舟甬江之上呼陈生视之而陈生乃垂髫被儒者服绳趋而前面如玉泽晴如漆黑望之非闾阎婴儿子也董公乃杂难坟典丘索及诸庄周吕览言则滚滚对不塞试之词赋食顷辄办语尽玄秘也董公乃目左右取日书以来亲期日而遣之巳乃挈至京邸董公日程业课肄之□之唯唯奉命惟谨然心弗好也偷取古人书意所□会者钩纂精微时时论撰发舒渊意于时陈生名闻国都矣巳乃举进士策大廷　天子亲览其文擢居高第授翰林庶吉士读中秘书益厌薄时艺弗治游神埃土盍之外以极宇宙所止每篇什一出诸学士竞缔观之曰斯捕神弹鬼之文乎而约之顾施施自得不自贬改乃调祠部主事巳复改编修乃日与屠文升唐应德田叔禾王道思三数子者更相过从考镜鸿蒙陈说艺文侈论谹议至达旦不休倦则便相枕卧率以常而诸高贵人窃慕其风时枉驾过之辄闭门谢不纳又私有所弹刺籍籍闻口语于是始廪廪危矣时当道被　皇帝隆遇朝士咸奔走之约之独不面每岁时上寿不得巳望门投刺辄驰马过之当道衔之入骨积不能容乃注湖广佥事分司辰沅辰沅五溪故区而苗蛮之所都也深山丛菁犬牙阻兵时时乌合攻剽内地缓急不可控捕而约之乃罢裁阔狭宣布威信取纲程饬厉之苗夷稍稍稽首听命自余讼狱赋敛皆治巡抚东桥顾公曰嗟陈生老吏殆不如矣道所理悉听操切勿复关白而约之乃终不乐居上书乞骸骨其略曰臣僻在海隅无所比筭不悟徼时之幸遭逢希阔屡晋清班从侍华毂首尾葢七年而外迁今官尔来又二年矣宣布化理庶效区区以报洪造岂意数奇命薄卒与病会怔忡症作竟夕无眠火炽血虚潮热不罢如此不止将周任陈力之诫何一旦膏涂异土诚可于邑大望解臣官职生还田里以保余年者不报时吏部阙尚书而兀霍公与甬川张公左右侍郎计曰陈生偃蹇甚矣必徙之会山东缺提学辄注拟以上而内阁欲用其所私客力持之约之竟不果用巳乃稍徙而闽也余时僚握手郊劳见其色犁然黑也就而与语气郁郁不能舒曰约之得无过忧乎顾而不答固问之徐曰束之有怀先生识之矣约之每出治吏检括案牍穷日夕不休与学士先生接周旋欵语无不人人满意比归休舍辄仰屋嘅叹愤恚局蹐家人莫喻其故第左右罗古图史置酒一壶且诵且饮饮辄数杯下巳而忽大呕血须臾可数升病瘠矣余乃抚其背曰夫疾者非他恚愤积于中而强以酒浇落之中气转结痰火上攻针石不能达矣弗戒且有大患约之颔之曰爱我爱我于是绝不复饮病亦渐愈居数月而别余乃访约之于家则饮酒犹昔也曰夙疴幸舒不尔辄弗欝欝余曰虽然竟忘疾苦时耶既而约之徙河南提学余亦待罪鲁藩遣使往讯报幸无恙一日苍头忽至以书逆医曰束身被狗马过不忖量勉强赴职事会科试且迫坐肩舆一昼夜驰三百里诸郡之士三月而毕乃今病不能支旦暮且死矣柰何惟执事怜之而医故王籍也素偃蹇无状乃卑辞厚礼俾从事挟之行比至而约之疾巳革矣犹张目视曰东沙念我东沙念我遂瞑而卒会道思僚于藩枕之肱而哭之乃与吾乡周大卿经纪其后送其妻孥以归所著诗文若干卷唐应德刻传其诗论曰死生有命富贵在天岂不信哉夫此一陈子耳冢宰怼之而不能害比两侍郎之知之也而不克举何言其它乎夫以陈子之博洽高融洞古圣哲之微言明习吏事其所厝注井井矣此与仆遫肤凡无所比数者奚啻天壤巳也彼其脂韦比周改错幸合胥以扬鸿渐之翼而享黄发之期而陈子徙以执方履绳所在龃龉至愤恚而死年纔三十三耳而妻子又无凭之业则岂非定命之不移者耶抑或摉刺刻深抗引大峻天忌其然乎 

　　○河南按察司副使史公英墓志铭（吕柟） 

　　吕柟 
　　公□史氏讳英字廷珍世蒲州稷山县人曾祖讳仲礼祖讳伯善父讳贵以公贵封河南道监察御史公登成化戊戌进士初授枣强令未视篆俄报贼骑至令人即日擒之后冀州盗相继反狱公皆剿平之于是贼不犯境枣强人好诬讼公切谕之凡布禁五千余条寻有酗酒不孝者公使其族人劝戒之其人遂以孝闻图公像朝暮拜谒焉其督课学校周恤岁凶尤恳一时复业者百有三十一户五百三十有二口遂增设兴仁社以居之其与完聚资丧者五百余人出俸买药以疗瘟疫者葢千有余人若夫上官横科不便于民者公皆拒不听及去枣强人立去思碑成化未升河南道监察御史尝奉命清理长芦盐法国课充足巡按苏松常镇时周驸马兄苏州同知贪声大着公即据法首黜之他奸究皆望风屏迹寻又巡按徽宁池太其俗惧嫁女之难生女多渰死公严法以禁之在台中诸僚有所论列多言各有所托如江西言有某公四川山东言有某公其于公也独谓山西无托公曰英大有所托顾诸君不知耳众问谁公曰托天天有仁心不受贿赂人有敬畏则天命可保众改容谢他日台中纠一势要疏成巳印钤矣至午门前犹豫不进适遇公问曰何以处之公艴然曰疏至公所宜进不宜退遂进之翰林学士泰和曾公彦尝称曰刚明公正素厌人心云当道知公者荐□可都宪格不果遂升河南按察副使丁外艰去居丧依于礼着修职尽忠藁二十五条自是闭户读书自娱都宪即墨蓝公章遗书曰士大夫不遭瑾毒手者史公数人耳翰林学士清平张公天瑞常以理学称之平生无私书每曰巳不容人嘱知人亦不从巳自谓愚庸又自谓无用号庸庵拙庵以自况凡有所得即录之成帙名曰就正一得诸藁其言多主居敬穷理平生不食兔肉有馈生免者辄命放之以其父兔属故也家居每夕必焚香告天祈君福寿又祈雨降以泽民初公性纯谨嗜学丰采峻绝邑庠生怕以薛文清公自期待宁大参以桓荣稽古之力励诸生公曰圣贤事业或不能若金紫何足挂齿其持守之严官府多不能识其面故其言之所至如此其粹云乃嘉靖五年十二月二十三日索历日展视于本日上加一墨圈于二十七日上又加一墨圈子姓辈问故曰吾于此巳矣及日果卒距生正统十四年享年七十八岁 

　　○河南宪副顾横泾先生王木小传（陈舜仁） 

　　陈舜仁 
