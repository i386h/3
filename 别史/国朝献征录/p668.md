<!-- { "loadSidebar": true } -->
　　国初庐陵诸君子仕于朝其声光炳耀卓然时所称誉者无虑数十人而刘公季道其一也公以明经被荐初拜起居注遇事知无不言竭尽诚悃首发御史大夫陈宁奸深　上所信重尝随驾幸中都度清流关　上赋诗命百官和公独先就有治定不教生纵逸功成犹遣历间关之句　上览之曰有安不忘危之意赐金二十两彩二端未几拜浙江提刑按察佥事决积岁滞狱六百余起有牵于文罔者平反尤多民以无冤咸嗟服之此其卓然有声称者竟陈所衔傅致其死时在洪武六年得年四十有九公讳宜正季道其字其先沛人唐末自沛官袁五季之乱由袁徙吉居永丰灞溪曾祖讳某两领宋漕举授新淦县丞祖讳某恒山县令父讳奇相元至治癸亥领乡荐东湖书院山长吉安路儒学正抚州路儒学教授母张氏公居幼颖敏过诸兄八岁随父居东湖读书声琅琅闻于外宾客往来应对闲习人多誉之九岁丧母哭泣逾哀十三丧父居丧毁瘠不胜始事乡先生刘惠心继从山泉解先生二先生咸异之时郡守开堂试公年十八就试中高等获□绮二既而持所学试于有司再不利有得其文读之曰如此而见摈斥命也季道奚辱公曰吾学未至耳非有司病吾元季天下绎骚其友梁某福建招讨托致其母扶持兵革间出艰难致其母子相见拜公曰微公其孰能致吾母终身不敢忘德尝与姻戚居逆旅忽得疾公亲调药饵既死公抱之而哭解衣葬之所遗金悉以归其子兄弟四人长皆先没惟仲兄存公迎至家养之比其没葬祭皆尽其情子三人长曰忠次曰勖幼曰肃字子钦子钦登永乐二年甲科名进士入翰林庶吉士其文学侪辈所推 

　　○浙江按察司佥事刘公丞直传（黄佐） 

　　黄佐 
　　刘丞直字宗弼江西赣县人幼颖悟博通羣籍吐词成诗卓荦如宿构者年弱冠始治经闻泰和王以道明周易遂辞家从之游者数年徧读其所藏书学益赡而文益雄遂擢进士第入国朝被荐召见　高皇帝与语奇其才识即除国子博士吴元年太学初设堂上官乃拜司业赞襄祭酒许存仁立规条以束诸生时在列者多贵游子弟目不知书丞直每切切诱掖奖励以是尽知大义一时学者莫不敬业乐羣多□显仕每朝　上呼诸生试其所业有通悟者召丞直褒赏之丞直人刚正每面折人过存仁方将予告归祭先墓丞直谓曰　主上天与人归公儒臣宜竢登极不宜遽去存仁不听洪武初存仁果得罪始悔不从丞直之言己酉浙江部使者缺人丞直侍朝　上召使前面谕持宪事宜拜浙江道按察司佥事时方谷珍初降人情汹汹丞直按部惩其尤梗法者　道肃清先是丞直与刘秩熊鼎朱梦炎皆出江西以文学知名当世气谊相许会朝廷方修典礼丞直及秩辈皆与焉书既进擢秩知崇明州豪猾之徒相与构陷之遂坐谪籍丞直行部遇秩子静于途厚遗之静时年十三适　上遣使廵问四方静匍匐走六百里以被诬状诉于马前使者怜其幼以状闻　上勑台臣申勘其事于是改授秩以他官而坐诬者罪丞直之力也其曲尽友道类此时承元乱后国法严重丞直按浙三年遂以疾乞归从之家在空同山阳自称空同雪樵学士宋濂之作赋王以道尝丞直言其避兵荆沅至洞庭之君山遇异人长髯碧瞳授以龙虎金碧丹经受而行之志气日愈冲鬯丞直得其书以异端不之信也既隐居多疾乃用其方术导引吐纳宿疾皆蠲竟以寿终有雪樵诗集传于世 

　　○浙江按察司佥事蔡楫传（县志） 

　　县志 
　　蔡楫沛县人举孝廉嘉兴县知县初至官出滞囚二百余人劝率富民纳逋粮四十八万有奇县多亡赖楫于县厅置善恶二牌民有善志之有过恶弗率教令亦志之由是民感媿皆趋善而去恶擢监察御史董伐材于江西屡疏民疾苦以闻升浙江佥事正巳率下而宽猛适中以永乐二十一年卒人多思之 

　　○郑佥事建传（魏骥） 

　　魏骥 
　　公姓郑氏名建字弘中淡泊其别号也闽之福唐人自幼敦重朴雅读书日记二千余言及长从前都察院右副都御史洪公英学公以其天姿颖悟不凡师资而器异之经明蔡氏书业习举子业学成膺乡荐秋闱一掉鞅而捷明年上春官登进士第载蒙简拔庶吉士读书翰林一日　上御文华殿召试诸葛孔明可与兴礼乐论考居第一赏钞一百锭仍命读书期以大成未几言忤当道黜广之南雄通判既抵任知郡民避徭役逃窜者居多公即与郡守辈议曰一郡之民吾闻逃者过半吾辈将何以答　上之所命乎众皆默默无以意者公独不避险艰徧历属邑以招徕之仍具奏许免逋负不数月民悉归之寻罹内艰将去职民遮道攀留咸曰公其活我者公其将去我将谁依踌躇久之觅间道乃始得行服阕谒选天官时值闽浙之交民盗银矿相争至有与官军拒者　上命处州专设通判一员以莅其事公以推择而往既至谕民以祸福且首平其力役民遂以宁银课亦不劳而办倐闽寇邓茂七啸聚流民越界攻掠　上命将出擒之公时分守龙泉偕其子射擐甲冑率民兵与贼抗者数目所首五百余级龙泉以平参将尚书石公璞复委公除其余孽公直抵其巢察其情皆良民不过被寇势挟而乌合之者悉谕之以归农得其被虏男妇二千余口以还其家葢亦由公平昔有信有惠及民而致然也值公秩满将有述职之行镇守太监尚书暨廵抚御史统藩臬二司列奏留之升同知复奏公有平寇功又升食三品俸廷议银场非得人以纲纪其事则不可改公浙江按察司佥事公除奸剔弊较昔尤详有奸民不得逞者乃构辞以危公公致被逮者再人皆惜之赖朝廷□□即令复任既还公乃以老且病辞获拜俞允以□□□云公平生笃忠孝寡迎合蘖固守所至不□□累随去官之日行李萧然昔先正有言不求人□□求天知勿求同俗而求同理公实有焉抑公岂□得一代豪杰之士哉今其归矣栝苍之士民有□义而知公者请传其事以去思予故摭其实书以归之 

　　○浙江按察司佥事大父和公维传（孙学正和春撰） 

　　孙学正和春撰 
　　大父讳维字振纲其先山西陵川人考琦尝河阴训导因占籍河阴大父仕浙江按察司佥事八年阶奉政大夫修正庶尹致仕寓大梁三十余年卒葬夷门先以景泰辛未进士拜刑部主事五年天顺初藩臬吏多弗称　上简廷臣得我大父等十四人召至便殿　上亲谕遣赐宴人宝镪千贯以行大父之赴浙也自谓职无所不当劾或难之曰吾受诸帝所他尚足恤邪是时藩臬吏多私养马卒虽妻妾巾袜襦履丝絮悉养马卒出他不法称是大父遂发以闻　上览奏大悦遂按诸不法者坐之由是构隙卒诸人所谗诬会有忧事归遂免前是浙贩丝民有值劫者亡其刀独鞘在权贵者遂诬机户姜鲁等劫曰用丝劫丝每顾殊无左验大父力争不听出召贩者问曰若丝何验曰囊上印广昌郡字于是密遣逻旁邑至海宁插秧人禈上隐隐有字也孰讯之具服　刀所在曰在新宫桥下取验之实贩者所亡刀权贵人大惭怒又尝江行闻哭声盖寡妇儿人所畧卖立廉致还其妇此春儿时所闻他不能记也性善酒及徙大梁日与郡中诸长老豪杰往来饮饮辄醉间肄习书赋诗所著书并诗数十百卷尝夙夜起坐中堂诵春惊觉欲起而吾大母业巳附户趣起大母相大父克称妇道葢虽大急遽阃内肃肃焉诸眷属往来接遇厚故数喜来来数见屏几涓洁又见衣至敝不垢污辄相顾语传以式云 

　　○浙江按察司佥事皇甫君涍墓志铭（文征） 

　　文征 
　　佥事皇甫君子安既解浙臬还长洲未及赴调而去人卒摧毁得疾甫三月亦卒呜呼伤哉君举壬辰进士官礼部以文学当道所知会　东宫肇建遂用春坊司直论者以得人而余人意忌顾巳媒孽其间未几补外自是浮沉外寮者累年再起再愤卒肮脏以没呜呼自古文学之士往往不得志于时其侈声擅名固造物者所忌然而一时秉铨之人不得不受其咎也君讳涍字子安裔出宋戴公以字氏世望安定赵宋时有提刑者扈高宗南渡居吴城孔圣里世长洲人六世祖斌死张士诚之难斌一再传逋君之曾大父也大父信以文学起家太学生未仕而卒父讳录丙辰进士仕终顺庆知府母夫人黄氏生君兄弟四人君其仲也黄夫人梦人授巨鼎而生韶秀异常能言即解诵书占对敏给异于常人稍长绩学缀文遂有名世之志及选入郡学诸生益事博综兄弟自相师友扬搉探讨务求抵极摅词发藻迥出辈流未数年相继举于乡而君与二弟遂甲科声名文学之盛三吴之士鲜其俪者而君不以自异益思振植操廉服勤间然自守不与时流□人亦莫敢与狎初授工部虞衡司主事寻改礼□精膳司再改仪制进员外郎升主客司郎中主客职藩夷朝贡凡饩馆劳来与凡贡篚之属往来之仪皆主客领之故时曹司怠缓稽留使人经岁传食供亿浩穰君奏报以时不踰旬浃靡密上下斟度维宜视曩时损费什伍朵颜内属岁有赏赉发白内帑故多秽滥君以其捍边有功非他滥恩比言于主者俾精择以给被赐者莫不欢感以去车驾南廵诸夷留京师虑有窥伺悉屏之徼外时称其远识君自虞衡至主客凡历四署所在职办以上当　君心遂诸公大臣所简择春坊之擢葢缘于此　车驾之行君先巳注籍扈从会改官不果行驾次承天按籍推赏而君不在有司乘间劾君失事而实非也坐是左迁广平府通判踰年召南京刑部主事未任丁父忧服阕还朝复补南京刑部主事进员外郎寻升浙江按察司佥事分莅浙东所莅天台宁绍诸郡民忮而狡饕诐喜讦最烦剧君所至惩饬综核周审擿大若神而裁决敏利案无留牍恤隐崇贤纳之仁车丸甫三月而宿蠧清管内振肃以其暇逸览观山川发篇咏委蛇张弛文治灿然誉闻方达而南迁考核惟视□□□履以黜陟近时乃有既徙官而征其□事者因得以其私意中伤之然非显恶大怼亦不敢公肆诋毁君初辅曹未及上再任亦无几时竟以胜任推擢曾未数月而以不职论黜呜呼羣耳目何可涂也君沉静寡与自负高峻人苟不当其意终日相对默无一语居官任事砥砺操切不肯脂韦取容既多忤物又稍稍与时崕异故爱之者虽深而卒不能胜夫疾之者之众也雅性闲靖暮玄晏先生所自号少玄子作续高士传以着志居尝问学之外他无所事羣经子使莫不贯综而酷喜左氏着春秋书法纪原选唐文粹文必古人师自两汉而下咸有所择见诸论撰居然合作诗尤沉蔚伟丽早岁规仿□唐旋入魏晋晚益玄造铸词命意直欲窥曹刘之奥而及之惜乎未见其止也所作有皇甫少玄集若干卷 

　　◆知事 

　　浙江按察司知事张公之象墓志铭（莫如忠） 

　　○浙江按察司知事张公之象墓志铭（莫如忠） 

　　莫如忠 
