<!-- { "loadSidebar": true } -->
　　中丞姜□讳璧字符卿别号蒲汀顺天文安人世以孝弟力田德于里里长老言此其后当有兴者及公生而驯谨笃学以三礼起家领隆庆庚午乡荐明年辛未成进士即以其年令乐安万历丁丑入河南道监察御史戊寅出按两淮盐法既报命以外艰归癸未服阕出按中州以疾归丙戌起原官巡视京营戎政复巡视京畿兼掌河南道事大计羣吏公在西台先后十三年始进大理右丞寻转左晋左右少卿辛卯春晋佥都御史抚冶郧阳壬辰秋有言公速化者诏改公留都公以太夫人老不复出又三年疾卒于正寝距生嘉靖庚子得年五十有七初乐安有大侠王彦飞者聚党横里中操赤白丸报雠以睚眦杀人它令莫敢问备兵使者行县索之弗能得公至召诸贼曹语之曰若辈受赇纵奸辠当死能缚王自赎当贷若辠众恐愿自効即共具饮王中酒伏徤儿急缚之公度巳得王又虞有道刼者预敕尉率徼卒逆之刼者猝遇尉悉骇走遂逮彦飞至庭论既具立毙狱中而教散遣其曹悉勿问众咸凛凛在邑五辈夙惠大□其按淮上也主在杜干请剔积蠧富商□请托奸利者无所容其私奸商张国用刘威辈各以轻重伏法时淮扬饥奸民以其间竞私铸钱法大阻商贩不通百姓嗷嗷几酿大乱公檄所司禁私铸而亟发金钱万余仓粟数千赈之始以事闻所全活甚众于时黄水入淮淮大溢总河大臣与抚臣相掣肘而有司行河者率委之倅贰又有议罢范公旧堤勿修而别开支河者公疏言倅贰权轻不如专任守令大臣事权不一难责成功宜罢总河以其事归抚臣便又河口外高内下开支河则引倒流之潮辟私贩之路不若修范公废堤使内水不出外水不入外不损盐灶之地内不伤耕植之田疏凡数百言皆凿凿可行部覆如公言事竣有白金之赉中州宗室最众而禄最不给或有言宜开宗学恤贫宗者下有司议悍宗睦樒辈指是宗正睦木挈罪鸠其党羣击之因聚众称乱人情汹汹公时方在道闻之即疾驰入大梁捕其谋主袁东鲁数人令武卒列伍备非常始疏陈其状有诏辠首恶而醳其党中州宴然公尝言治太猾宜缓急则谋泄而易脱平大众□□缓则党固而难安名言也河南赎锾岁额四□□□倍之公曰此膏脂也非刑罚严峻何至是卒疏如旧额睢陈东连曹徐西接亳颕故设有兵巡道弹压盗贼久而罢至是有议复者公言增官则增费若改清军道兼屯盐而以屯盐道移驻睢陈则事专而费省议虽寝识者是之公之主大计也疏言五事曰急先务精考核禁营馈惩贪酷慎委署虽未尽用其言而无私毁誉无狥造请时服其公矣开府郧阳当恇扰之后推诚布公一以宽行之而不欲如束湿然地方方赖公敉宁而公中口语归矣公既归犹有迹公抚郧时事者见一切锾金皆储以待饷议者始息公丰仪伟貌须髯如张望之者以严见惮而即之油然可亲也公尝诵伯淳言掇拾短长以希直名有所不能葢终身以则焉 

　　○都察院右佥都御史念所江公东之传（邹元标） 

　　都察院右佥都御史念所江公东之传 【 贵州】 

　　邹元标 
　　新安海内名区也故称才薮名硕项背相望以予所覩记若吾友江念所中丞者大节凛凛可置诸古司直中乃以用兵诎死予闵世之人不亮其初终猥从流俗之毁誉也作江中丞传　中丞名东之字长信别号念所歙县人也宋有汝刚公者由三衢来倅歙遂寓歙长子孙其后讳汝楫邑诸生封侍御者即中丞父中丞登万历丁丑进士人魁梧倜傥初仕行人輶轩所至咨诹询访不遗余力既官御史勃勃有埋轮志时奸人徐爵者江陵冯阉皆倚之江陵外言非爵不入冯阉内言非爵不出爵又以独计令两人交疑且交驩两人者不得而测其倪严事之夜至禁门守卫者不敢诃问江陵死益横无忌公默自计□夫比么么者浊乱海宇日久而保以爵腹心病在腹心不治即卢扁望之而走忿而疏爵不法状　上怒而下爵理满朝震悚于是疏保者疏江陵逆仆逆党者纷至而城社肃清矣公于是益感激　恩遇知无不言疏王中丞宗载陷御史刘台事王得戍去是时王方掌院事公以副封进王笑曰柱史何言□亦笑曰死御史鸣冤王曰死御史者谁公曰即乃公土踉跄归邸舍待罪至今乌台谭之犹有生气然人人日出公矣奉　玺书督理屯牧畿辅畿辅人闻江御史名多咋舌去会虏蹂躏黑谷关边臣及诸帅掩诸骼以功闻挟臣李植糺发　上命公辍屯政往葢异数云重臣复有边帅地者公矢心告曰东之生平不敢负国欺君亦不敢故入博名高说者惭而日夕至则诸掩餙详密无所得闲公佯出郭外覩园□青映人立命徤儿取畚锸耒掘蔬下窖死者枕相藉而创痕尚血渍未干诸将始伏辜公竟据实报坐诸将死边事大振丁御史此吕参江陵科场诸作奸者海丰杨冢宰谓御史言过具疏参御史外谪公适自塞上归攘袂起曰十年来以贤书奸薮者人知之冢卿独不闻乎亦具疏参杨舆论直之时公言最多请蠲请赈请免徭役及□私宫不能尽纪每疏出都中争相传颂　上无弗嘉纳也有　诏江东之尽忠言事可嘉其特擢以彰忠谠晋光禄少卿升太仆少卿是时诸官辇毂下者皆江陵旧人多回面内□心热又恐人暴其短从旁揶揄诸少年不察遂有□起而击赐环诸君者矣公曰诸臣无罪言江陵与□善事新贵人其罪诸臣可议臣请与俱罢人遂以党击公力求去　上使使至皇极门谕留亡何公又言大峪山事羣起而攻公左迁职方员外郎出知霍州病免归　上手诏起公知邓州升佥事备兵沅州寻转南光禄少卿入丞大理晋左少卿署卿事所平反甚多会与铨曹异议升佥都御史巡抚贵州擘画多大猷惠民有田寝矿税有疏障下流有堤皆其巨者首议建天柱铜仁二邑擒乌撒酋平高寨苗俘获百余人　上闻赐金帛有差最苦心者播酋仇五司五司在黔门庭中日苦杀刃公以赤手枵腹鼓舞数千兵士即不支乃其心在报国也而诸臣未履疆场乘公致仕以文墨绳公得削籍报公遂饮恨死嗟哉元标两入朝咸席未暖去与公迹甚疏心最伟公者一不能及公者二公艰子娶武林妇侦其夫固在也礼而归之此所□公者也同年舒比部疫死余一子公入室抱其子归以子字之舒卒得祀丁侍御以言谪谗言蜂起公独以身众猜不计人问故曰朋友道丧吾将以身饩羊此所以愧公服公无能起公九原而拜之也 

　　焦太史编辑国朝献征录卷之六十三终 

　　●焦太史编辑国朝献征录卷之六十四 

　　南京都察院（都御史　副都御史　佥都御史） 

　　◆都御史 

　　南京都察院右都御史兼詹事向宝传（实录） 
　　资政大夫南京都察院左都御史临漳石公璞传（崔铣） 
　　南京都察院左都御史黄绂（实录） 
　　南京都察院右都御史金公泽传 
　　南京都察院右都御史谥庄简熊公绣传（刘瑞） 
　　南京右都御史张鼐传（实录） 
　　南京都察院右都御史刘洪传（实录） 
　　南京都察院右都御史张公琮传（陈沂） 
　　南京右都御史何文定公瑭传（张卤） 
　　南京右都御史王公爌传（京学志） 
　　资善大夫南京都察院右都御史端公廷赦墓志铭（顾应祥） 
　　南京都察院右都御史海忠介公瑞传（京学志） 
　　海忠介公瑞传（王弘诲） 
　　南京都察院右都御史玉阳沈公子木墓志（孙矿） 

　　○南京都察院右都御史兼詹事向宝传（实录） 

　　实录 
　　南京都察院右都御史兼詹事府詹事向实字克忠江西进贤县人洪武乙丑进士初授兵部试员外郎九年无过特升通政使以不善奏对力辞改应天府尹建文中坐累谪广西　太宗文皇帝入正大统召复前职又坐累系狱数年左迁两浙盐运司判官　仁宗皇帝在东宫知其廉名即位驿召还朝升都察院右都御史翊日入谢命兼詹事府詹事给两俸有诏求言宝陈八事其一曰录用勋旧二曰设置谏官三曰选举贤才四曰简练将帅五曰贵重有司六曰考核吏员七曰监生资格八曰流通钞法言多可采　上即位之初命莅南京都察院秩满入觐　上悯其老命致仕归以宣德三年八月卒于道讣闻遣官赐祭命有司治葬宝儒者有文学宽厚爱民而持身清介累遭困阨未尝易操平居言不及利疏食水饮自处甚适历任四十余年卒之日家具萧然 

　　○资政大夫南京都察院左都御史临漳石公璞传（崔铣） 

　　崔铣 
　　石璞字仲玉临漳人初监察御史迁江西按察司副使按察使山西布政使璞刚直有治才所在著称在江西时有民娶妇三日矣婿妇往拜其家婿先归妇后□之遍索不获妇翁讼壻杀女壻不胜搒掠自诬服云弃尸前塘中官使人求之果得尸狱成独璞疑曰杀人而弃尸非深怨者不如是也彼初婚方燕好胡乃尔尔出囚谓曰尔辞信乎囚叩头曰信速死公之赐也屡问皆然璞计无所出乃斋沐焚香祝曰此狱关纲常万一其妇与人私其夫既受污名又枉死于理安邪望天以梦觉我夜果梦人赠一麦字璞思曰两人夹一人也狱有归矣比明械囚首令待时行刑囚未出璞见一童子窃向门内窥璞令人召入曰尔羽客胡至此得非尔师令尔侦某囚事乎童子大惊吐实果二道士素与妇通见匿之槁麦中江西人号曰断鬼石在山西时议修尧庙一夕大风拔木积庙前皆栋梁材后进工部尚书正统戊辰河决荥阳经漕濮至阳谷入漕河溃沙湾东入于海命璞治之河决口塞明年己巳处州盗起命璞讨之平□泰辛未也先寇独石命璞兼大理寺卿往璞充饷勒兵修坦守险　康定帝赐玺书曰尔忠勤善谋素边人信故命尔事平进太子太保改兵部尚书丙子湖广苗叛民李珍魏玄冲往用道之寇掠作谶文湖湘讹言腾民用大扰又命璞往璞以斗生得珍玄冲盘送京师苗平还治部事数年致仕天顺庚辰　英皇召大学士李贤谓曰石璞纯臣也闻其尚健然贫我以玺书召来璞至京　上召见文华殿璞服青袍系角带入　上曰吾赐尔绯玉敝乎璞叩头曰臣平生以孤忠奋无结纳今臣自分填沟壑矣诏至臣自知他途必臣有罪当诛谴耳　上说是时璞微瞶乃命掌南京都察院事成化初致仕归五年卒后渠子曰铣正德初奉旨充　孝皇实录参对官见国史载石公功今求诸其家有也长老道公数事载之足见其素槩石公在山西其夫人与诸僚妻燕归愠曰彼多金珠绮采吾布裙袄甚不称布政妻也石公曰尔何曰坐席首石公曰使吾墨于宪汝安得居此坐且吾素不以妻子故宦彼金珠绮采者后欲居汝席得乎明年其夫果有以墨罢者石公自司马归彰德无宅第假太仆行署居后竟不能治第有司令其家纳金以行署长归之予少闻城西孙平村高平渠南有石尚书别业己卯春始过焉傍山作屋三楹痹甚且闇屋左茅舍垣内仅一亩于讯其老仆屋即公居葢瓦则易之屡矣公归买田仅百亩其孙贫四十亩售朱氏安阳某自典史归石公许往其家盛治具几上陈银卤前列金杯十余公见之问曰尔宦几年曰未一考也曰胡归乎曰刁民诬吾贪夺职石公曰使吾治尔尔焉能还乡里哉拂衣出 

　　○南京都察院左都御史黄绂（实录） 

　　实录 
