<!-- { "loadSidebar": true } -->

　　○佥事 

　　贵州按察司佥事方公泌墓表（方豪） 
　　贵州按察司佥事黄公大廉传（黄谦） 

　　△贵州按察司佥事方公泌墓表（方豪） 

　　方豪 
　　豪曾祖孔直再从弟曰二宜先生者讳泌字继源卒于弘治庚申正月十八日葬之潭源二十五年矣未有表其墓者豪每慨曰是后生之咎也厥孙缵尝纂其平生大槩促焉时方有湖湘之行今者弃官来归颇守先生家法缵与从弟纯纨又促焉遂之表云其辞曰呜呼先生可谓完名矣夫先生之未仕也内有司正廷蕴公之父戴夫人之母叶徐二夫人之助侍御克正公处士孔辅公之兄外有吉士严崇振之师侍御徐用和之友内严外贤而又以倍人之力虽饥寒弗之顾宜其学之蚤成也故一试而惊人乡列高第廷预窄选是年进士仅百五十人以易学兴一方如我师景端吾公尤甚著书先生妻公以妹二甥中书廷介工部廷顺甥孙进士惟可咸沾溉焉此先生之学可不谓之充乎巳以及诸人者夫先生之仕也由天顺庚辰进士历刑部山西司主事福建司员外郎祥慎称平时　朝廷令大臣各举老于法者一人充各臬先生因张通政之举得广东按察司佥事适永熙韩公镇其地诸杲少当意者特予先生臬长耄而疾牍滞弗理韩以托诸先生尝分廵海道出入波涛中了无怖色既而以内忧归复除贵州尝剿黎洞虑周而后发师竟以捷苦澹若书生久而弥笃焉此先生之政可不谓之行所学而固其守者乎夫先生之致仕也年五十四耳绩既成而荐亦屡少需即陟也忽自诵曰此去吾家万里地远且恶殆父母之遗一宜归居宪职不能自效有负　朝廷二宜归遂二疏乞归别号二宜老人日与二三耆旧若太守虞廷宣员外吴天佑及子侄郡判文郁臬照永学训尚文辈诗酒相娱又与乡人设寿岂会主乡约事人间升谢冈闻知焉暇则手录古诗文一笔不苟郡县未尝轻见见亦亡一语及它二子长仕次与诸孙又有绪绾壻徐俊张楷彬彬然文雅可喜也家政则付之仕而以与孔辅公之后寿七十有六优游林泉者二十一年此先生之节可不谓拔乎俗而风乎后者乎豪七八岁时先生偕景端公以宿州徐良节昏事诸慎山故庐委豪祖克恭公之始见先生今故庐毁矣先生远矣豪且老而休矣时序亟流学政多愧独乞休一事先生十年余得奉老亲差自快耳然未知它日得如先生之寿否也倘得如先生焉则三十五年间敢不以先生法邪故必欲表先生之墓者慕向之深而精英之感也先生所著诗文曰二宜□集豪当采而编之与司正侍御处士三公者并传焉 

　　△贵州按察司佥事黄公大廉传（黄谦） 

　　黄谦 
　　黄大廉字洁甫黄石人少神悟读书夜分不休登嘉靖壬辰进士领县长洲长洲财赋之区称难治大廉下车首定征徭立三品格轻重惟均豪猾积逋干没者一切置重法诸豪憾行金诸要津浸润大廉短又逓倡飞语摇采风使者惑飞语又先入诸要津言辄无礼大廉大廉弗辩即日弃印绶归贫无以自给夷犹如也后数年御史陈留心行部下长洲察大廉解官事□疏起大廉吉安府教授稍迁国子助教咸着声转大理寺□出佥二广臬司广多珠玑瑇瑁异香名犀大廉于署中尝书吴隐之事自考丁内艰复佥四川典茶□夷汉便之久转贵州参议摄藩臬两司事计处帑金以苏公费罗施人素不知学大廉清燕进诸生与讲经义亲自校艺诸生喁喁知变夷矣三殿大工起诏采木贵阳大廉冒瘴乡深入督采务在缩费辑民居贵阳六年部使者前后论荐凡七疏会　肃皇万寿节大廉以次当行时诸藩臣抵京入贺毕即争赴严相府修私谒致殷懃万端大廉独不谒曰朝京拜相礼也第于政事堂成礼私候之谓何故事凡藩臣奉表皆以资深者往贺表毕铨司以次推擢大廉资六年奉表复归贵阳又一年竟不调大廉遂上疏乞休戒行都御史高翀御史锺沂率官属饯之郊供张侈盛都御史以下各赋诗别贵阳夷汉父老出山谷中百里致壶浆勉留不可得先时武选郎荐平张翀以发相嵩父子奸编戍贵阳大廉临发驰往访翀间劳竟目以名节相励颜行遗翀金翀谢之曰累臣不蒙衅鼓执事者未甘心也翀不足计公独不身谋乎大廉曰季行父有言见有礼于君者爱之如孝子之事慈母也大廉恨不终事公矣自他遑恤遂与翀泣别别归二年卒于家后十年　穆庙新政起翀都御史镇虔州翀遣使访大廉使者归报翀大廉没巳久翀感泣临章水投书吊之词备凄惋且恤其孤大廉他事不具论论处翀可以兴矣 

　　○知府 

　　思南府知府王公延素墓志铭（皇甫汸） 
　　贵州思州府知府李君允简墓碑（归有光） 

　　△思南府知府王公延素墓志铭（皇甫汸） 

　　皇甫汸 
　　大夫讳延素字子仪别号云屋姓王氏少傅兼太子大傅户部尚书武英殿大学士谥文恪公鏊仲子也其先汴人宋室南迁渡江居吴之洞庭东山遂吴人大父讳朝用仕光化县令以良称自曾至高并以太傅贵赠如其官大夫生而厚重伟丰姿有器识甫冠以太傅三载考绩荫入太学耻居纨袴被服乐与诸生游太傅方在枢密乃杜门谢请谒者曰毋以累家大人也其虔慎如此时当中叶　毅皇倦勤阉瑾窃弄朝政日非流毒缙绅赭衣关木暴于毂下者以百数太传秉正嫉邪事每与忤瑾心衔之以相公望重终莫敢侮稍敛容裭气人咸公危之寻上疏避贤者路竟遂祈奚之请不失大雅之哲归卧东山海内叹其完人云时长子中舍君穷治宫室苑囿凡舆马服食靡不□腆以娱其亲公悉屏而不御焉仲独沉静寡欲折节读父书翩翩然佳公子也□公乃喜谓成吾清德者此儿矣亡何谒选铨曹太宰长洲陆公执其卷曰非王太傅子耶可谓得青箱之学者即取上第何有但朝廷盛典不可虗稽昔司空导右军羲之皆由门第起家着勋简册伟然成大丈夫是君家故物也仕贵及时尚奚待焉适有□军督府之缺拟铨授乃以亲老求南冀便省问众益贤之因拜南京中府都事履任即恪守职司值畿内诸卫所类进表笺诣府多冗费□切裁革人称便焉正阳诸门官军领锁钥恒夜候风雪中行视悯焉捐俸葺庑以庇之此何异陛楯郎得休居自方舟始哉在南都三载多所禆益甲申丁太傅艰服除补中府寻升经历尝有中使夜呼索阜城门钥将出　章圣召医叱曰禁门一钥安敢擅启然事关　太后奈何诘使者颇验乃饬践更卒严御躬导出入旦日上疏言医官召用无时不宜处城外以备缓急时嘉其奏焉旧制都司及各卫所武臣两月诣京一比试第其能否惩劝有差迩来监临者徒以虗文姑息视之法渐废弛率厘正不少假借士卒皆严惮参军矣尝奉诏淮扬有司馈遗一无所受丁酉六载考绩妣胡氏由太孺人进封太宜人两承褒宠实异数云是岁迁宗人府经历秩高而事简铨曹廉其有治材不宜寘散地就拜思南守叹曰余岂不能奉　天子之威德渐被远人良二千石乎母老且病恶忍忘垂堂之戒驱峻坂之驭耶遂投劾归太宜人不久背养获奉终事孝思无憾矣既除服或劝之仕曰吾有先人之庐足以托处一区之田足以自给桑麻橘柚之饶足以比素封而邺架之书可以委怀湖山之胜可以展眺人生行乐岂在一麾五马间哉吾弟壮且谢秩韬隐从事著作纵不能附子臧之节独不媿少游之言乎吾其巳矣士论高之性缜密寡言笑虽造次未尝失色于人弘度有容犯或不挍亦无脂韦晞世之态少喜临书字昼遒劲得太傅笔法间占属短律亦清逸不失家风涉猎闻见随手籍记他日久有忘之者悉陈说较若指掌殆今之崔林也壬戌四月朔婴疾越七日卒距生弘治某年月日享年七十有□□□ 

　　△贵州思州府知府李君允简墓碑（归有光） 

　　归有光 
　　嘉靖三十年贵州麻阳苗乱先是思州知府李君有铜仁之役还郡五日苗龙许保吴黑等伪哨兵突入城杀掠君巷战不胜与其孙文炳皆被执留郡二日劫以归寨苗每执郡县长吏必求厚赎院司及守将亦幸朝廷不知也率许之以常君谓　天子命吏贼劫质是孰之开端者书告清平镇将石邦宪亟进兵勿以我忌邦宪不应君乘马出盘山关至稍寨崖高水深遂自投下贼惊共拽之出气息仅续弃之途而去思人舁还至清浪卫而卒麻阳之苗乱巳数年自辰沅镇筸铜仁石阡印江皆受其害君初至郡即被檄驱驰兵间巳又城铜仁而郡故有关隘守兵摄郡者所侵削散去贼以是得骤至事闻　诏赠贵州按察司副使荫一子命按察司佥事戴楩谕祭于家赐葬融县之高沙昌八岭惟古之治驭蛮夷得剌史太守勇略仁惠者可不领兵而自戢今知府受一郡之寄而日使舍所事事军吏之役及事败未尝不委以守者之罪也清平去思仅一宿程而太守困于贼巳数日且彼残苗六七百人耳守将若不闻知此何者哉　朝廷之恤死事者优矣其于兵吏有轶罚焉君讳允简字可大其先贵州诸城人元时有融州路廵检使者因家于今柳州之融县高祖子赞封奉直大夫协正庶尹夷陵州知州曾祖芳进士云南布政司右布政使祖序进士吏科给事中考镛乡试第三人未仕蚤卒季父铎教乐昌君少随之任学成而归弱冠中乡试明年中会试乙榜授潼州学正未上丁内艰服除改夷陵摄荆门州政清勤民德之升知内江公廉自持士大夫乞请无所得大旱斋沐祈祷徒步暴赤日中令儿歌之曰旱既太甚治非其人宁祸其身勿病其民三日霖雨大足尝于通津治石梁御史题之曰寿溪寿溪者君所自号御史以此旌其能得民也大学士茶陵张文隐公知君名从铨部乞以其州守内江民扳留之不得涕泣立石君至茶陵均徭赋剔奸蠧豪民之敛迹　皇太后梓宫祔　显陵承檄给粮刍所过无乏有白金文绮之赐最上当迁张文隐公自往乞铨部云愿得展一年俟黄籍成茶陵民受十年之赐矣其见重如此升云南同知摄守澄江君既更治民号精练凡断狱所上监司以平允豪有夺民田者勒令归主不服再诉于　朝下法司皆如君论满去滇民泣留立石如内江时寻升思州君既不得□郡亦以孤城多寇遣其孥归融独与孙文炳居守余三年在郡六月而遇害是岁三月初六日也春秋五十孙文炳之被劫者后竟以重贿赎还之 

　　◆交趾（附） 

　　布政使 
　　参政 
　　知府 
　　知县 

　　○布政使 

　　交趾左布政使张显宗传 

　　△交趾左布政使张显宗传 

　　交趾布政司左布政使张显宗字明远汀州宁化人洪武中进士及第授翰林院编修升太常寺丞再升国子祭酒建文中升工部侍郎坐事免交趾平复起左布政使显宗家居有孝行从政通敏祭酒首疏便宜数事申明学规修举百废纲纪一新其交趾当平定之初夷民未安显宗宣　上恩德劳来抚绥民皆安之同时有王斌者平凉静宁州人清林县典史招集新附勤于抚字后升县州斌当去民怀其惠奏请留之遂升清林知州又有魏思善者任武宁州知州绥集境内盗贼屏息与显宗俱终于官 

　　○参政 

　　交趾布政司右参政房安传 

　　△交趾布政司右参政房安传 

