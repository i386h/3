<!-- { "loadSidebar": true } -->
　　南京翰林院侍讲学士刑宽字用大直隶无州人自少颕敏力学不辍永乐甲辰廷试初以孙曰恭第一　太宗皇帝以曰恭一暴字耳及见邢宽二字甚喜遂擢第一授翰林院修撰与修　仁宗实录成升侍讲正统戊午复修　宣宗实录赐金织文绮升从五品俸己未同考会试寻引疾家居上言民情十余事丙寅召至京命复任事丁卯考顺天府乡试景泰壬申升南京翰林院侍讲学士署南京国子监事景泰五年六月卒遣官谕祭宽居家孝友与人交终始不渝且处巳坦夷于物无所□以足疾不良于行故不得久于内朝云 

　　○南京翰林院侍读学士吴公希贤传 

　　吴希贤旧名衍以字行更字汝贤唐屯田员外郎祭之后希贤幼敏异登天顺八年进士第选翰林庶吉士时同年李东阳以敏赡齐名遂拜检讨预修　英庙实录有贵家子寇姓者密以贿丐希贤致半词于其父希贤拒之曰苟此他日何以见董狐于地下耶进修撰升左春坊左谕德南京翰林侍读学士卒于官希贤性豪迈负奇气于人少许可两考会试所得多俊伟士文章意新语壮诗亦清俊奇崛每僚友会集累数百言可立就人服其敏 

　　○南京翰林院侍读学士静观吴公墓碑（林俊） 

　　林俊 
　　文章汉刘杨班马而下唐二家宋四家其间负豪树勇与之肉要皆一时翘楚　国朝文明以止昭回下饰潜溪东里嗣照而联声迨天顺甲申十八庶吉士之选盛矣莆与者陈常卿愧斋吴学士静观愧斋温纯尔雅公瓌奇跌荡限韵命题即席联句动辄数百言豪词警语如壮涛激浪飞雪走雷云触山而电迸发同时文正公西涯峯回海立公直欲相长雄无畏风棱孤峻不屑取雷俗当其意略分忘年间有未惬意气衰冷言语之无味以故躐收巧化率无公衔名官几三十年仅一与实录金绮之赐由检讨而修撰论德皆九载后迁又三年朝论滞淹以久始侍读学士署而南君子以得立官之介公虽文字职业而决择内定宿所知与无间贱贫每长篇短章伸纸立副自他时有干购必核事是非人望实可否不执隆赫仪币丰腆易素君子以植巳之严其修实录也要人子寇者赂优其父半词公曰苟是负所学负　朝廷他日何以见董狐地下君子以得持论之公两领会试同考所得多名士会元储公殖庵其尤者也讳衍字希贤以字行更字汝贤吴自沈坡徙鳌峯又徙东井父讳熊有乡行封检讨再封南京侍读学士母黄有内懿与配朱俱封至宜人公事亲孝谨而友其弟希亨以厚尝一乞归省岁时致俸金文绮食品之奇犹惴惴然属心曲于弟以亲尉竟之肉未寒而家遽落平无他嗜好书卷不释手有惠本必阅之尽然犹酒未忘情予乡国特爱思有以忠之公予止三月竟以知旧复劝劝复饮弘治戊申予赴滇南公载饯我于龙湾舟次泪油油若弗胜呜呼谓竟是诀耶己酉五月二十八日也寿仅五十三讣闻　孝宗念儒学之臣优以祭既之二亲亦长逝谷清蔡山之葬子彰符彰武彰宪强力今惟彰宪乎在二孙正谊正宗一曾孙某某复始锡类将有泣中书之石而着绍训之书者矣呜呼公文章莆立帜名家落落擅响者谁与假之年又可知也昔人论退之元宾之至谓不在寿夭之间夫元宾之才其谁则限之使公而在文正将不帖帖然文宗之席惜公亦莆山川灵气惜也位遇诣极其将谁计哉序而文之碑铭曰莆始自唐文昌发祥日杲星寒有晔其光豹跃龙翔鸾鹄停峙公起词垣嫡宗是祀兰台芸阁疲神役精奏彼金石羣喧寂鸣公时旧学亦古良史侍直　帝旁妬生于美物不尚全才名忌盛并收兼容　天下之圣维世孔缩维名孔修维生以弗酬维后之收 

　　○南京翰林院侍读学士黄公澜传 

　　黄澜字源续号壶阴少治经业工力倍人于诸经子史无不猎涉与郑瑗文字友齐名胶庠成化庚子乡荐卒业太学祭酒丘文庄公所器名益重从游者常数十百人传录其口授语汇而成帙名资讲传布四方第弘治癸丑进士选庶吉士授翰林编修以母老告归十余年母终复起供职甲戌同考会试充　经筵讲官进讲论语尚书每讲末必含规讽有戒佚游远佞人等语　康陵改客嘉纳转国子司业迁南京翰林侍读学士以疾乞致仕卒澜学问渊永风度闲雅平生寡欲无媵妾于仕进亦不数数然 

　　○翰林院侍读学士掌南京翰林院事奉训大夫华公察墓碑（王世贞） 

　　王世贞 
　　公讳察字子潜常之无锡人也葆冑殷宗锡胤公族其在春秋右师表君臣之训迨乎晋季孝子艰不娶之贞乃后仲息遂昌厥裔宋氏之始肇基东亭及明播迁于荡口世艺黍稷爰有资橐公父奉政府君息辕素封解褐半刺业慕文事耻以訾显泰陵委和之运震泽灵秀之汇时惟庆门乃笃生公公生而髫秀长不肤立揽玉麈以齐润客讶宁馨挹银海之渟澄人夸阿堵诵收三余之晷论穷九师之辩府君乃延耆硕以攻玉购英哲而断金公毫不停缀锋无抗衡薄游贤关则林宗之首八俊高步秇苑则田巴之屈千人属龙飞之纪元歌鹿鸣而登荐江左之球竞灵蛇谁当照乘燕中之金收蹀爕误蹶追风惊取一鸣献无再刖竟登南宫上第射策金马读书中秘每试与吴郡陆君浚明更擅甲乙故太保费文宪公读其文而叹曰东南之美尽在是乎公遂与陆君申友于之分钱通则管鲍惭分气投则逖琨让舞九畹齐秀居然大国□杳连城并辉宛尔清庙之器然而珍阻投夜产忌当门□马之吹嘘甫上绛灌之诋诃先入陆既改省夕拜公亦出郎氏部淮漕之舳舻飞雪义绝梁指神武之衣冠若云心安幞被遂以疾予告栖迟逾年意泊如也府君笃资事之分割晨昏之恋强公起补掾武库迁佐职方蓄学与五兵偕富宏识则九域同朗寻正车驾锐精置邮民鲜告痡国减冗耗遇恩实授进封府君如其官母邹宜人斯皇朱绂宗党荣之会　天子方饬金华而治经术开白虎而讲同异首以旧学兼采时奖改翰林修撰拜命之日俾仍五品禄章奏最之辰通理三考迁次银绯绾曳之美徊徨弗居博望清华之选逡廵若畏诏美撝谦特听所守寻与校　累朝宝训实录　宸章之炳烺若烛何假青藜天禄之恬淡如饴无谢玄白以录成进侍读同考会试皇太子立　诏谕朝鲜赐公一品服充使者以往父老杂进方钦长卿之见难豪帅归诚自繇然明之却贿鸭水传盛事马韩载在稗史公既娴婉其度加以长虑浃识故太傅李文康公任在首揆号知人适有密勿之陈荐公堪寄端右会诏青宫已齿三至宜备四友公首擢司经局洗马台臣谓公酣酉句不当储辅　天子外伸诤路特寝新除仍顾辅臣出李启事曰是尚堪朕辅者胡以不当储□□以酣酉句加华某何异谓黄门宣淫坐阍伯以阑入也公既却轨无通李复削草不泄时始两贤之娥眉见嫉班姬所以奉帚莼鲈非美季鹰圫而扁舟予告归里至是者再昔安石偃蹇朝命栖迟东山自谓去巢许非远公筑园傍舍名曰嘉遯亦何以异兹而复见迫府君黾勉北上非其志也俄补故官命主南畿乡试贝玉走不踁之集桃李成无言之蹊前后二试若少宰茅公宗伯瞿文懿公两魁天下尚书翁公陈公刘公殷公侍郎两朱公毕公曹公凌公辈出入三事蔚然名臣垂白羔鴈不废师礼公程序之作世所指南片辞而模楷攸寓百试而光景恒新未几超拜侍讲学士握留篆而南素薄宦情更凉物态冥鸿超蹈之旨默授流言青蝇点污之谈翻成知巳乃以微谪露章乞骸驾言倦游笃怀养志　主上愍其情不之强也公以学士侍二亲且五十矣夔夔斋栗不改孺子之慕蒸蒸克谐遂成太和之风俄而奉政府君捐馆匪法太连之善居有踰浚冲之死孝溢米时进亲慈之祝噎鸡骨支床门故虞其毁性亡何又丁邹宜人艰哀以岁加礼无老废乃大营冢域茂树楸槚锺侯之墓田丙舍原氏之南阳新阡方斯伐矣公谓龙蛇屈伸士之恒遇社树之荫百尺黄河之润九里故计倪五策匪徒谋伯王丹千金聊以足志四姓之炊烟待暖羣稚之孤焭托俦取若囷廪寄之袵席役助资匮之里搜伏匿之田涸辙多润乎蹄涔渔岂安乎竭泽至于取予归节丰约因心虽连云之晕革争鶱而二簋之豚肩不掩物情颇异行之自如若乃树梓种漆樊君云之迂筴也木屑竹头陶士行之琐算也唯公行之独得其效公虽家埒素封服阳陵君之善对名在丹扆安张长公之退节时有佞相假赐环而钓复遘幸帅指推毂以求脂甘语狎至危机隐括有公动者公如不闻间谓所亲曰昔人有投盐于水以明非惜惜所与也吾守先人饘粥之遗而捐以填狭邪之径乎且使白首婺妇丹唇衒门匪惟失节徒增其丑俄而佞相幸帅相继沦败始服公之远识公林居凡三十载矫履迅步若士之狎云霄柔肌粲颜姑射之凌雪高摽鲜令简度清贵空绝二八之媵坐无九九之客悬榻稀下应门鲜通然而五祠并建躬辟主之蒸尝千里裹粮手故人之訅讯亲仁泛爱道不相谋酬恩狥知谊有条当至于齐相脱骖未收越石之感孝标着论不免到溉之嫌情意所安毁誉汰公既杜口朝事远迹世□□亢寂寞之乡长王嶕峣之色偶周行墓所顾眄松□泫然久之谓诸子曰昔与陆生周旋馆阁各言尔志陆生慷慨裹革吾欲雍容经济今皆巳矣九原有知宁无小憾君子以是知公之未尽忘世也公素强无疾岁昭阳之作噩辜涂之月觉筋骨少异意殊忽忽叔子方侍容台典属国促令请告奔波以归见之喜动颜色沈痾少平迄于改钻竟不时损饰巾待期绰乎太丘之度易箦就正俨矣子舆之启大怖将临熙怡若寐小敛既毕容色欣然公以弘治丁巳季夏之六日生卒以万历之甲戌仲夏二十七日春秋七十有八所著有碧山堂知退轩翰苑留院东行纪兴岩居诸稿及纂华氏家乘九卷续传芳集六卷东壁兰台之撰春客雅丽宗一壑三径之辞简远玄澹主虽黼芾人伦脍炙羣吻俱擅珪璋靡惭竹素而岩居一集迥乎超矣公天与检镜夙成规彀右文之景虽未竟其虹摅于陆之仪仅微征于鸿渐使际虞代则巢皋分德其有孔门亦宪赐裁衷矣寝疢之际三子七孙者长垂绅服衿以侍汤药少者累棊采蜡以娱游日谢庭兰玉之荣吾宗琳琅之秀人埋靡亏夫子可瞑甫及授窆叔子继之乃知水竭鹏海珊瑚随而告枯凤归吊鸟鹓雏以之从逝修短迥绝衰荣不恒其门人王世贞等感匠石之见采悲融帐之莫从恩泽未零音徽就杳进不能请字衮于公朝退不获寓心丧于私垄敢造菲颂寄之坚珉其爵里父母子姓详具于左铭曰矫矫先生履坦安贞进不离体退不近名雠史东观授书西清讥以誉伏荣将瘁并三事步武一书投削蓬心庙廊华邸丘壑天与贵人岂縻爵毕力温凊戢躬汤药以俭成饶以饶成德用必取赢施必归泽内众千指顜焉若画环公之乡爰谘爰式里有仁父家有严君是亦政奚其离羣我征在昔身隐焉文君子修之必达必闻材足奢取事诫盈忌不朽让一达尊居二隐几委形超然曷累追契千古声施来祀 

　　○罗修撰伦墓志（贺钦） 

　　贺钦 
