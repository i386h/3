<!-- { "loadSidebar": true } -->
　　南京都察院左副都御史陈璚字玉汝苏州长洲人成化戊戌进士改翰林庶吉士授户科给事中历左给事中都给事中妖僧继晓既就逮法司拟以常刑璚与同官暴其罪遂伏法妖人王良惑众通虏奏令抚臣禁绝因请重天下社学以端蒙养则邪慝不兴有中人击尚宝官于朝劾之俱坐黜彭城伯张信幸臣所诬璚辨其非历升大理寺左右寺丞左右少卿南京都察院左佥都御史兼管操江召还莅院事周府庄田与屯田相错互争不决璚往勘归之府人多非之璚着屯田十二难以辨再升南京都察院左副都御史兼管操江剧贼施天泰等扰海上璚引兵会巡抚魏绅不即捕灭第诱降其首而党复炽言者所论遂致仕家居不一年卒时正德元年九月赐祭葬如制 

　　○南京右副都御史汪舜民传（实录） 

　　实录 
　　南京都察院右副都御史汪舜民字从仁徽州婺源人成化戊戌进士授行人擢河南道监察御史巡按陜西甘肃等处多所举刺从父奎以御史言事廷杖舜民扶掖之坐谪云南蒙自卫经历历迁广东东莞县知县擢江西按察司佥事详谳明允剖决如流擢云南副使孟养余孽思六叛据孟密承檄往抚定之以母忧归服阕赴京会淮扬大侵议遣官赈济之用荐改注山东理其事兼徐州兵备以便宜出纳奏停不急之征流冗多复业擢福建按察使盗窃福清县库怨家有所诋指狱巳成舜民廉得盗而罪诬者脱三十人于死擢河南右布政转左擢都察院右副都御史巡抚郧阳居一月例召还道改南京都察院正德二年六月丙戍卒舜民有才略平生亦矫矫以风节自励者 

　　○南京都察院右副都御史欧阳旦（实录） 

　　实录 
　　欧阳旦字子相江西安福人成化辛丑进士授休宁知县擢监察御史历按察司佥事副使布政司参政左右布政使驯升应天府尹其后乃升南京都察院右副都御史正德十年五月卒赐祭葬如例旦人纯谨有文学名其在湖广浙江提督学政以宽厚得士心入仕三十余年贬议不及少时伯父敏待之甚厚及贵乃其子鲁授室且择师诲之无异巳子以是重于乡里 

　　○南京都察院右副都御史广原孙公修墓志（姚涞） 

　　姚涞 
　　先生姓孙氏名修字用吉号广原其先蜀之富顺人祖贵隐迹田野父显行货燕赵间时正统己巳所在盗起遂占籍邯郸应募御虏积功至指挥使生三子伯伟仲儒公其季也公十有二龄父殁母拊公孀居公虽少即励志于学十五受诗于太史程先生楷之门程先生深咨异之十八改事家君东泉公家君贤者之畴也公文誉焱起高出伦辈弘治辛酉举顺天乡试乙丑举进士正德改元拜户部浙江司主事出视坝上诸厩中官素羣蠧其中逆瑾焰又方炽众皆危公公曰惟法是狥余非吾忧也巳而卒无他己巳命公责逋赋于苏常嘉湖诸郡公召守若令以祸福谕之未几吏勤于督民乐于输赋入大司徒录其劳庚午春进广西司员外郎寻改山东道监察御史是时言官救过不暇公偘偘自将咎谴弗及顷之瑾败公冶其狱有声辛未春擢陜西佥事治延绥之东陲公之督察奸蠧峙粮训卒虏侦知有备引去总制张公泰辈荐公于朝者凡六疏癸酉改理全陕屯政边民不忍其去攀号满野甲戌巡抚金公献民辈荐公者凡四疏先是屯废不治者巳数年公立法简而严岁入数倍于昔陜人神之乙亥虏犯秦陇别部万余奄至平凉藩臬重臣有事于土者皆不至公偶以公事过之关柝弛备宗室内震城且陷公急令塞诸门招胡骑哈指挥者率敢死士百人发劲矢射之虏大詟乃环城数里而阵于是城守始严城外民居数万家亦赖以存虏遽引却当是时微公则平凉皆虏鱼肉矣总制冯公清辈尤伟其绩与部使者论荐六七疏丙子夏进陕西副使秋监文试戊寅陜人赐间御史宇文锺主事田龙与给事中王元凯有隙王诬宇文以谋逆有状镇守中官刘宝惑于廖恺之说奏于行在所　武宗命逮至军门鞫之镇巡诸公下使系其人公察其无左验止录尤重者数人械送南都刘怒曰谋逆大事也乌可止以锺龙辈塞诏旨其家属并诸证人宜悉在遣中何故释之众不敢应公徐曰锺龙虽曰谋逆而按验无状执二人以往足矣它日鞫而实彼家焉往如其诬也必获伸雪又焉可累及无辜哉且谁无子弟公亦宜自念其家刘噤而止二人至南都虽庾死狱中而其枉亦白罪竟坐元凯而数十百家卒赖公以免不然株连穷治冤滥将不□胜计也庚辰秋商有巨盗严天柱获矿利甚厚拥其徒三千人袭商州破之遂僭号部署其众声摇关洛巡抚郑公阳托固原有警避去檄公御之公卒兵五千疾驰赴之甫一月薙狝无遗者公既立功当有异擢而本兵欲薄郑避事之罚不复序列公功公仅被敕褒赏而巳辛巳擢山西按察使公廉有威上下惮之巡抚胡公锭辈荐公者凡三疏铨司拟公巡抚甘肃朝廷虽未即用公而声望自是益重嘉靖元年冬入觐部院思得异才以佐新政考诸藩臬之长特署公上考曰大受器也是岁总制邓公璋既剡荐公而家君将去榆阳特举公自代癸未春擢河南右布政使寻升浙江左辖舟行抵维扬母病去浙秖数驿或劝倍道赴之有不讳殓费可责办有司公泣曰此岂规利时哉留二旬而母竟卒乙酉秋服且阕邃庵杨公在关中首疏荐之丙戌补江西左辖公念兵火之后公私空竭乃谨出纳杜请谒常赋赖以稍裕丁亥拜右副都御史巡抚湖湘公夙望素严赃吏相率弃印绶去时显陵缮治公与有劳勚内台左都御史嘉鱼李公素不乐公会廷议处天下巡抚李乘间挤公赖在议诸公多知公贤戊子春乃改公南京操江江洋巨盗陈表出没剽江上诸民居公严立赏格躬率舟师蹙之三月就缚　上嘉劳有白金文绮之赐公以北院改南其秩任如故特以操江与在院者事权稍异院长张公琮抑公于后来者之下公颇不悦曰礼与法未之前闻也吾不能辱官以媚僚友遂不复入院视事一时依阿淟涊者咸嫉公过刚公于是引疾之志决矣己丑春公以灾异自陈词甚恳恻　上特听之公即日北归杜门谢客数有荐公者谓公宜用不宜废则天下之未能释公者可知□公生于成化戊戌距今卒之岁年五十有六 

　　○嘉议大夫南京都察院右副都御史赵公载神道碑（严嵩） 

　　严嵩 
　　公讳载字文载初举进士名君琰　武庙御赐今名蒲州垣曲人也曾祖讳郎登洪武初进士监察御史巡按北平以风裁著称祖讳信隐居弗仕考讳鼐以公贵赠奉政大夫户部郎中母普氏继母卫氏俱赠宜人公中正德丁卯乡试辛未进士授户部主事升员外郎郎中奉命督漕上疏极言漕政利病誉籍籍起升陜西参议抚治商洛尝剿巨寇有白金宝镪之赐土鲁番侵夺哈密边患总督邃庵杨公知公才荐甘肃兵备副使时议者欲奄鲁番击之公言外攘必先内治宜实粮饷利器械固堡寨谨斥堠用间谍及仿赵充国垦田故事食足兵乃可举否则虚内事外徒启边衅疏上议遂寝公于是锐意屯种开盐召商实粟塞下期年而士气大奋所战克捷番酋牙木兰帖木哥等率众降者万余人又酌屯田便益十数事条上俱获允行升陜西参政仍兵备甘肃遂升都察院右佥都御史廵抚其地仍兼理屯政公稽岁所入以革宿弊人不能欺边方素不知学择师儒以教学官弟子诸番入贡每乞增额公奏请遵□制验放以省供亿盐引课令本折兼输以便商贾虏至督将士出战凡所斩获亲劾功次以明激劝守边数年政绩大着升南京都察院右副都御史提督操江既去任犹陈边务十二事曰此吾所巳试者俾后人守之耳然是时言者摘他事劾公奉旨听勘久之事得白众望公起复用而寻巳不禄矣公生成化壬寅卒嘉靖癸卯享年六十有二讣闻诏赐谕祭命有司营葬复以边功录其子国子生葢异数云 

　　○南京都察院右副都御史兼摄大理寺事松洲柴公经墓志铭（崔桐） 

　　崔桐 
　　公讳经字季常松洲别号也幼敏而文长魁庚午乡荐登丁丑进士授刑曹主事会　武皇帝巡游偕部僚伏阙谏诏跪阙下五日廷杖三十夺俸半年时彬宁羣凶奸国纪公不挠湔雪冤狱周世昌等十余人同官藁城张公所爱重谓公长于宣奏荐应银台选公以速化耻力辞免今　上御极用谏官言加公俸一级癸未公陟云南佥事忧归阕补湖广时辰州有郑生者所司以怨坐之死刑监司以生富故不敢辨公独条其冤状无所顾忌生乃免沅州有判负当路姻恣贪虐公按其罪一道栗然岷王以罪废议者欲摄以郡王公谓假人以柄疑僭生嫌卒与抚臣定议令世子自新以杜觊觎保靖酉阳二室慰积怨构兵数十年莫之解公承檄往抚之谕以朝廷恩威二僚卒受约束芒部告变公将楚兵万余会总制伍公于贵阳号令严肃僚夷悚詟庚寅公迁贵州参议时大臣督运巨水经画失宜公抗疏陈曩构飞桥倾堕之害请从民便事易集而民不劳公□□也剧贼周天星之变川贵病焉朝议合两抚臣兵攻之公尽瘁调兵饷与贼对垒昼夜不敢怠贼平受镪币之赏辛卯迁江西按察司副使抚台龙湫王公廉其贤道义相信展布益着甲午迁广东按察使渭霍公谓前使追复梁氏所据宪司池非力请归梁而公不可虽忤渭以素知其贤且尝荐之亦莫之憾也丙申迁右布政使时两广军门储匮公条陈便宜数十事白于总督钱公榜示列郡于是水陆并至输运委积丁酉大水自岭至雄州霖潦湮道公计发帑构桥走涉称便梅国刘公置碑以纪其绩庚子以忧阕补四川寻转左使议粮籍定税额以均徭役凿山刊木通道于荆陆驰二千余里民无病于覆溺辛丑公晋南京都察院右副都御史提督江务公法律详备江防改观壬寅视篆本院兼署事大理有监生吴仕者以无罪蒙重拟部堂允之而公不允池守灭大姓徐正本从坐者数十人抚臣允之而公不允被论谢政癸卯二月也公平生事亲孝太安人教子妇有家法公洎李安人奉之甚谨尝一奉至楚色养备至太安人老不喜出乃留妻子承欢凡五任不以随行抚诸弟甚友爱与人交直而不矫敬而不谄居官处家清介壁立至决大疑临大事侃侃烈烈意每依于忠厚金玉君子□ 

　　○南京都察院右副都御史雪屏赵公汝濂墓志铭（李元阳） 

　　李元阳 
