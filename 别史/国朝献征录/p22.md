<!-- { "loadSidebar": true } -->
　　○特进光禄大夫左柱国太傅中书右丞相征虏大将军魏国公赠中山王谥武宁徐公达神道碑（御制） 

　　御制 
　　大明中山武宁王姓徐氏讳达凤阳府凤阳县人家世农业王年二十有二值元末兵兴岁癸已朕集义旅王来麾下朕视其所以周旋几二年动静语默悉超羣英于是命帅首凡有微征以代朕行又几一载明年乙未朕被敌所执敌之帅首亦我军所执明日王来以身代朕归纵敌帅首易王还巳而从朕渡江下采石定太平时机务浩繁姑孰之郡密迩大江况元帅首蛮子海牙率舟师以拒江面朕肘腋之患不暇率兵西征乃命王将择精兵数千东取溧水溧阳王兵至守者不战民庶咸安明年丙辰春二月败元舟师于采石王仍屯溧水三月召王从征建业越十日庚寅师入建业越七日丁酉命大将浮江而下水陆并进东取京口大破元师京口巳定东探浙右时张士诚擅称名号遣将巳据毗陵旌旗相望其守者潜遣间谍诱我斥堠王察知遣使归告贼势少窘益兵可不朕遣战将千余员甲士十三万师徒会合围毗陵张士诚自姑苏发其弟张九六将兵数万来援王遣兵逆战不移时破之生擒张九六城守犹坚朕复益新附二万帅首密从倾营入城助彼来战初我军环其城而营之因新附者叛四方去其三独王固守其南开平王犹营东南外一舍之余扼彼援兵尚未惊疑闻新附者叛寇迫王营王拒守且战开平自外来援内外夹攻大败其众擒其守将张德余军败入其城王复还而困之士诚自姑苏遣将吕珍夤夜入城督兵以守与王相抗初彼军虽少粮且足用战守益坚及诱降入军多粮少战且狐疑丁酉春守将吕珍潜遁城下师旋复遣征宁国城围援至王发兵扼要而战援者败俘斩者众旬日城降宣城亦附凯旋时四方羣雄甚多朕固守江东数郡命王秣马厉兵以观四方之势又明年戊戌命王点兵固守建业朕亲下浙东金华既平六月师未几还遣王西征兼程水陆并进微北秋命王西征池州师抵而平陈友谅遣兵来救斩首万级生擒三千余时张士诚发兵来寇宜兴城陷遣王将兵复取师抵城下不旬日城复生擒三千余皆战死其年惟扬元义兵尽归壬寅秋王从朕下浔阳陈友谅败溃时张士诚发兵攻长兴王留守浔阳未几召归师次中涂令复守浔阳比至陈兵巳入城守王遣兵与战陈兵复溃俘斩数千获其眷属战骑彼时浔阳之境空荒弃而弗守师旋建业癸卯春正月取豫章内变王复讨平张士诚北寇寿春朕亲往援王前部张兵败北旋师金斗周围其城战间陈友谅大率兵寇豫章王罢金斗之围归整舟师解豫章之难秋七月师次彭蠡陈友谅罢围逆战王身先诸将败陈一巨艘死者千五百人自是彼军势弱我军威震由王身先癸卯岁留王守京朕西征武昌下克陈之后其年大会兵于京师乙巳岁命王取淮东淮阴诸州仲夏师旋岁丙午命率甲士二十万东取吴越鏖战于吴兴皂林之野生擒张兵六万不戮一卒尽赴京师冬十有一月师抵姑苏明年丁未秋九月姑苏下兼浙左之太平诏班师命王西略苍梧九溪率服还军京师洪武元年戊申春正月朕即大位二月命王征虏大将军银青荣禄大夫上柱国录军国重事右丞相太子少傅　国公命率甲士二十五万北定中原抵齐鲁而民安所过辑兵守御规画足食兵不民扰所得壮士帅而徂征不烦朕念北齐既平命渡河南兵至大梁父老壶浆以迎西下洛阳长驱淆函直抵潼关守者拒战王命宋国公冯胜拔之朕命拒关而守谕归大梁比下河内由邺下趋赵州抵临清其年八月三日比入胡都捷奏平胡复命西下晋冀如命井陉长驱晋冀以平二年春正月召渡河西兵入关中守者皆弃全有关内之地召归天下太平三年冬十有一月论功行赏命王开国辅运推诚宣力武臣特进光禄大夫左柱国太傅中书右丞相征虏大将军改封魏国公五年夏五月众议北入沙漠王至岭北兵疵而还勑命沿边辑守岁镇于燕口外余民自是收尽海内无虞十七年甲子太阴数犯上将朕恶之召罢北镇劳于家是年腊月二十有一日染疾朕恐之星驰四召名医咸至终疾弗瘳明年乙丑二月二十七日己未薨特封中山王谥武宁享年五十有四爰以是年四月十八日己酉葬于钟山之阴生男四人世子允恭袭封魏国公女四人长女燕王妃王平昔言简虑精当提兵之时命出不二诸将敬若神明所至之处攻城不屠与人不戏凡受命而出及功成而旋每不自矜至于封姑苏之府库置胡公之美人□宝无所取妇女无所爱忠志无疵昭明乎日月既□朕恐岁月幽遐磨迷伟绩朕特亲笔生前张我武威偃兵怠民混一区夏奠安人神之劳以示子孙耿光万世勒诸坚石树当神道歌曰景命昌兮天彰锡我英俊兮忠良幽韬秘略兮神机默温温兮兼刚秉旄金戊而征征兮既出幡幢缭绕兮雄气轩昂战骑灵兮蹄疾旌旌烈烈兮前行六军济济兮甲冑砺予灿烂兮精鍖舍之兮周庐星列属櫜兮比比悬傍刁十声频兮令密山川妖魅兮奚藏弯弧力劲兮射欃枪几披星月兮秋霜奋忠海内兮孰前当摧抚顺兮我武惟扬 

　　○魏国公徐公达（黄金） 

　　黄金 
