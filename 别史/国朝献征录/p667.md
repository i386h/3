<!-- { "loadSidebar": true } -->
　　曹定庵先生华亭富林人初名节恶其类于汉常侍也逐以字行名时中举成化己丑进士历官浙江按察司佥事以家难归庐墓三年所居山麓产有瑞□时人皆以孝感服除复补浙江累官副使与当事者议相左即拂衣归年甫余六十人诘其故答曰吾有采莼舟不能忘尔抵家闭户扫车丸甘贫自守邻有悍生怒先生魁岸以垩书先生名于牛后向其僮而肆詈欲以激先生也僮归以告先生徐曰是人詈我而若述之是重詈我也速往谢彼无劳君齿颊吾仆也不敢传言生不能难然必欲逞志乃已先生每日小迁则幅巾倚杖独立门屏生于是修尺一若候者而中则痛诋极毁伺先生出时令人直入跽上之先生不手曰若休矣候吾僮来既而从者至命取火燔之曰知若主于我无慰好言也老年人不能答聊自解耳生媿而止贵公子某者挟妓游天马山鼓吹而过先生门先生使人召而榜以槚檚教之曰若父居官躬素丝之节而若敢滛肆如是吾于若大父行也不戒若是不子若也今吾且代若严君治贵公子自是不敢复出折节恭矣先生初以定名庵既又爱唐人青山宜晚眺之句而富林九山窟则别号曰宜晚居士春秋既高守道弥笃大司空见素林公举以自代不报年八十时作寿藏于玉屏之丘每日飱罢往坐片时曰此中无朝无暮无春无秋恍似天地之初我复于初无不适矣寿九十余无疾而终终时有紫云自天而降绕户良久人以仙去兄名泰举景泰甲戍进士性甚惇实有仆窃其金平康之游则槖枵然矣公怒甚往讼于比部郎郎追妓至痛榜之妓怨反诬公以是罢不叙　英庙复位有白公冤者而公名偶同　景皇帝年号又　景皇帝时所举士也遂不果用居数月朝会得匿名书下部考验憾公者诬焉　上闻曰必若人也我废耳诏逮至京缇骑疾驰入郡时守某公同年也素高公谊竭赀赂焉巳同使者抵公门请先入入则泣而语之故曰子亡着何吾任罪公曰君命也何所逃罪槛车诣司隶栲讯备至不胜惨毒遂自引狱至冬朝谳有击登闻而号者曰投书人在也日者小人有母今亡矣吾吾母而负吾君今又以负他人吾何面目立于天地耶请就法讯之则故中书某耳公乃得释而肢体巳废复归富林以词翰自老时人语曰富林二曹一时人豪 

　　○浙江提学副使王公蓂墓志铭（王绍元） 

　　王绍元 
　　先生生而颕秀不凡髫年躭嗜文籍倦不知息十五角艺场屋勃有声称弘治甲子中江西乡试正德辛未登进士第观政礼部时山东盗起徧于畿甸之间而大帅玩寇老师底宁无策先生忧之即上疏历陈平贼机宜大要专责将领申饬军法信赏必罚务期平荡词意峭直忤旨然亦阴嘉其敢言获免罪谴明年授刑部四川司主事谳鞫详明平反孚允九年甲戌干清宫灾下诏求言先生以　武皇春秋鼎盛　皇嗣未生天下人心无所系属乃请择宗室之亲贤年少者一人育之宫中俟皇子生然后封以亲藩礼遣之国如宋仁宗朝故事疏上留中不出明年乙亥以疾乞南归十二年丁丑病痊起复补本部湖广司官如旧是时　武皇方兴畋游驻近郊旬日弗返先生怃然曰臣之事君犹子之事父父旦出而暮不归则子彷徨不敢宁处若父出淹旬子不知其所向心复宴然则其不孝甚矣于是暨乃僚疏名力请还驾反复劝导剀切忠直人皆壮之时宰邃庵杨公闻先生名欲援人吏部使相知者谕意令往见之先生不从事随寝比年录囚直隶持法甚严权幸如汪彬者亦不得干挠十三年戊寅升本部浙江司员外□是年五月兄清崖公以疾卒于官家属未偕惟先生在侍躬亲汤药经理丧事心力殚瘁有庾衮之风焉且念公舆榇万里外不忍付之僮仆疏请护归归见栢轩公暨曾宜人垂老载白月翟然在堂季弟乡进士芹又卒遂绝意仕进家居七年而声闻籍甚嘉靖甲申以荐者交至特命吏部取用擢南京礼部祠祭司郎中南部旧以伶人给使太常天文之属各有供亿先生悉罢之厘僭踰清混浊官度一新又以祠部所职祀事先乃疏三事曰举祀典以崇道学曰正祀典以昭世戒曰备祀典以表忠贤语具类藁中五年丙戌闻栢轩公病亟遂疏终养不待报而归踰年栢轩公疾革先生哀毁几灭性六年冬诏许内阁部院大臣各举文学堪任翰林备顾问者时大司寇胡公世宁特举先生寻升浙江提学副使就家起之先生以妣曾宜人衰病力辞不赴壬辰宜人卒一如栢轩公之丧自是家居二十余年杜门扫车丸不入城府虽故旧在当路者亦无尺书相讯方将究圣贤之业君子之儒遗荣养素淡如也岁丁酉以言者交章力荐得特旨且檄有司敦劝上道先生坚卧不出所著有讲学录大儒心学录大儒文抄忠义录仕范景行萃编之礼经要宋名臣补遗七大家文选古今谏□集疏王氏族谱严慈终慕录行于世 

　　○浙江按察司副使闫公溥墓志铭（许宗鲁） 

　　许宗鲁 
　　公讳溥初字克周后更字公父其初公之祖方伯□浙公实生焉晚乃从其父宦京师四岁而孤方伯公归居长安城中而故兴平人也成童有异质方伯公爱出诸孙右谓当绳其武弱冠学成受知于学使虎谷王先生弘治辛酉西安府学生正德丁卯以尚书中乡试嘉靖癸未登进士乙酉授刑部河南司主事己丑晋云南司员外郎是冬再晋河南司郎中辛卯升直隶保定府知府甲午升浙江按察司副使明年乙未被论罢归公初举于乡年才二十又四后屡困南宫复值家替方其居太学时阉人刘瑾窃弄政权公同邑人或劝速化计公厉色挥谢退益淬砺讲学授徒处贫而乐后卒取上第语人曰是以成吾先祖之意也其在比部研精律例鞫讯不苟原情附律不苛不纵人称平焉是时光禄崔卿子忿杀邻妇其子故宰相甥也时宰曲请释公谢不往见迫之见公复谢曰仆与相公均有法守光禄子罪抵死相公欲生之宰相易法大乱道也仆守死不敢易嗣有富室袁氏姻联巨珰事下法曹朝贵半请托且赂满巨万公竟置于法时朝论翕然归之谓法吏共守保定郡右辅路当八冲兵卫杂糅钱□□讼应接不暇盗贼锋起豪右戚畹武断渔猎凡人有不堪者公处之裕如若其抵徐某之罪而攘夺之害革发魏东之奸而府庾之弊厘塞唐水之泛而沮没之患熄程边运之役而转输之劳均严课试之方而科第之才盛奖廉勤之吏而郡邑之政修慎乡饮之选而礼让之风醇表节孝之门而习俗之颓振古所谓循良公盖庶几也癸巳秋大同构变朝命宗伯黄公戡抚黄请于上遴公与俱公乃扬威布泽持法行权元恶就刑反侧向化公绩多既乃晋副浙台公视事适台员阙乃兼摄数事浙人素钦其誉吏栗栗不自存民则熙熙自慰也先时台中申饬宪度率由旧章谓郡牧台史先时接见有制凡庭参止长揖不屈膝今靡靡不自振矣令下复故一时列郡观望可否公曰是何疑哉台史郡牧均人臣也宪度具在余惟执礼以遇越分媚人吾耻之径揖不顾台史扬加奖善阴排于同列羣议煽沸郁而未扬乃阚其去郡攟摭丝发交哄攻击铨衡轩轾拟议居闲而自树者顾多赏誉公乃掷不校浩然赋归一切仕进弃不置念买田葺庐读书教子弹棊赋诗饮酒自放漠然于世不相关也卒之日乡评士论皆惜其闳扩之才而尚其长厚之风云按闫氏之先京兆万年人至唐右相立本葬兴平马嵬坡始家其地元季避乱入蜀国初讳昌者始复业昌生遵道遵道生赠顺天府尹秉直秉直生通以人材授南京刑部司狱赠顺天府尹通生铎景泰辛未进士历官府尹出守衢州仕终浙江右布政使铎生璘荫补太学生授鸿胪寺序班赠刑部河南司主事 

　　◆佥事 

　　浙江按察司佥事王府君濂墓铭（宋川濂） 
　　浙江按察司佥事刘公宜正墓志铭（胡广） 
　　浙江按察司佥事刘公丞直传（黄佐） 
　　浙江按察司佥事蔡楫传（县志） 
　　郑佥事建传（魏骥） 
　　浙江按察司佥事大父和公维传（孙学正和春撰） 
　　浙江按察司佥事皇甫君涍墓志铭（文征） 

　　○浙江按察司佥事王府君濂墓铭（宋川濂） 

　　宋川濂 
　　濠梁王佐其先府君之殁越六年矣今□工部主事杜君环状来征墓门之铭不觉之怆然而悲盖当　皇上飞龙淮甸定鼎江表弓旌四出旁招俊乂濂时应聘而起擢典儒台而府君亦杖策辕门思以勋业自砥砺荐绅之士多刮目礼之濂虽不泛与人交闻君崇论谹议亦未尝不倾耳而听及退每自媿叹以弗能及自后离合靡常迨濂再入禁株府君巳作土中人载感畴昔铭欲不作可乎按状府君讳濂字习古濠州定远人父子良敏给而多智定远令酷爱之俾书佐未几补吏尉司迁霍丘县以积劳升安丰府史达官知其能辟河南行省理问掾未命而终府君嗜读书知彝伦大义习声诗音节韵趣皆有法推择定远县吏出谋发虑皆中肯綮令长以宾礼遇之元季政乖豪杰并起府君拊髀叹曰事急矣保宗族以拯黎民可也乃走颍亳说其军帅曰民罹虐政不得巳起乱矣当思有以靖之虔刘人以逞所谓如水益深如火益热者也无乃不可乎军帅闻其言以才交荐之擢万夫长五转至工部尚书非其所好也当是时盗称名字者皆乌合之众散漫无统所经之处唯务焚掠千里墟府君度必无□成谓所亲曰区区岂从戎哉奋不顾身出编虎须者志欲生烝民也今若是犹鱼游釜中耳灶火巳燃尚自谓得计耶吾闻　主巳建都金陵宽仁爱人四方之民争引领望之不去祸将及于是乘间挈家南渡府君之妇兄太师李韩公善长时巳在　上左右亟言之召见于青龙殿与语大悦会新设执法议理司方将选人以授遂诏执法官府君悉心详谳务协厥中人称平允丹阳令白齐因公致罪当弃市府君以情可矜恕敷奏　上前得贷死应天府王子谦坐事械系者久府君惜其材议从末减由是　上深简注之升中书员外郎迁提刑按察司佥事阶奉训大夫府君廵行郡县见贪墨蠧民者必击去之唯恐弗亟余则务存大体观风宣化而巳一日天大风昼晦　上下诏求直言府君历述灾伤病民竟之罢征俄得末疾家居者久之洪武三年四月卒于京城之寓舍寿五十有七子男二人伯曰骥先卒仲曰佐即征文者笃学好古凡法帖名画多能鉴定且善虞世南书以材选充忠显校尉飞熊卫千户所镇抚府君躯干昂耸而容貌润泽恂恂儒者也或共其论议辄掀目吐气指方画圆衮衮数千言不休临大事之际神采精紧毅然有不可夺之气复面折不少恕性又慈惠凡贷泉布者不纳息不问遇冻馁者如身受其病思辍粟帛济之乃巳其在戎行务以不杀劝且导人辟兵之方赖以生者数百人至于事亲尽孝奉意承颜唯恐毛发有违故乡邦尤称之咸曰孝如王习古庶几无媿呜呼士者内行修于家外行有以泽诸人可谓不负所志者矣 

　　○浙江按察司佥事刘公宜正墓志铭（胡广） 

　　胡广 
