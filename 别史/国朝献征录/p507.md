<!-- { "loadSidebar": true } -->
　　武□之有唐氏迁徙爰自淮南振起始于伯诚伯□以子贵封评事评事子复由进士历升知府有政迹载在一统志知府子衍又以子贵封给事中衍子名贵号曾可第进士会试第三名仕户科给事中以清谨长厚殁而祀于乡贵子瑶字国秀因父母俱亡晚号有怀以乡举授知州迁员外郎郎中官止永州府知府娶宜兴任俨女生子顺之字应德号荆川幼而父母教之弱冠师长成之而友朋助之诵书不成熟写字不端楷父即挞之或外嬉晚归或内言使气母必厉色曰汝尚有童心乎将宕子乎唐子由是勤励书写得其父心出入得其母心矣业师乃包庵叶林而友则方山薛应旗也经义本其祖传而举业可继王文恪戊子乡试第六名己丑会试第一名廷试二甲第一名御批其策条论精详海内传以荣会试卷见者以前后无比气平理明而气附乎理意深辞雅而意包乎辞学者无长幼远近悉宗其体如圆不能加于规方不能加矩矣选庶吉士一二大臣不相能遂即罢之主者犹以二甲前三名制策曾经□□欲各授以检讨唐子力请同罢一事而有去留非体始进即能恬退如此试政吏部选除兵部主事未久因病告归继丁母忧母随父之任信阳路出天津卒于舟中后唐子每对人痛哭曰吾母相夫三十年不及享其封教子二十年不得食其报其病也方□委诸涂人而不暇择其良其卒也棺敛办诸本次而不克尽其心人生有涯此恨无涯吕泾野闻而解之曰吴自季札言游之后虽世有闻人然皆未有能并其盛者君笃学好古即能升札游之堂以光显其母不优乎后王遵岩序其集亦以此说或踵习之耶抑偶合之耶其请铭于泾野也值雨雪连绵泥途冻宁自僦舆仆力或稍却则徒步行来不惟见其孝心且知不藉官势矣服阕改补吏部考功司主事不随众作傲态而接人得大体掌管二考科查考给由吏人簿籍各编字号岂但易力而且难作弊也往时翰林皆由进士上甲与庶吉士两途　圣上以此不足以尽人遂更其制选取十一人咸自科道部属入焉而唐子则由吏部十一人者陈□尤相厚入则陪侍讲筵出则校雠东观暇则杯酒欢宴或竆日夜不休素爱崆峒诗文篇篇成诵且一一仿效士及遇王遵岩告以自有正法妙意何必雄豪亢硬□唐子巳有将变之机闻此如决江河沛然莫之能御矣故癸巳以后之作别是一机轴有高出今人者有□比古人者未尝不多遵岩之功也居官尚节槩□□隅兼且议论英发人虽有忌之者然而颇服其才称其公不至不能容其罗峯张国老虽会试举主恶其不相亲近有庆贺事远投拜简跃马径过其门因其上疏养病则票一旨意云唐顺之方改史职又见校对训录乃辄告病着以原职致仕去不许起用报出士夫骇之而唐子曾无愠色父在浙泛闻有事不知其何事及得致仕消息喜谓所知曰此有甚事原以秀才得官今还其官矣固无损于秀才也议者以罗峯险毒而唐子高亢后罗峯有悔心家居日尝言倘蒙宣召务荐用之了此一事仍复还山嗣是相者宁复有此意哉唐子既抵墟里鸡犬柴门依依桑梓谢郄业缘便有终焉之计矣诗文更进一格以其侍从庆成朝堂雍容之作而村樵渔父歌咏太平之词又以其暇日精究天文而问数学于顾若溪久之乃有独得处以古历惟大衍精被僧一行藏郄金针世徒传其鸳鸯谱耳郭守敬别有一法目□□□弄彳瓜矢有横立赤黄白道变转最活法□道□□零可齐而气朔之差可定知历理又知历数此□异于儒生知死数又知活数此又其异于历官者也所著彳瓜矢论勾股测望论乃千古不传之秘而历家作历之本也尝至庐州时蔡克廉以府同署印将约之同游境内山川蔡辞以有筭粮事相妨唐子乃讨善筭者十余人人各与一数筭讫记其槩只数字凡三四易自拨盘珠每一数亦只记数字不移时而一府钱粮数目清矣老书筭咸惊叹天下未有若是其神速者也往费一月之力工食纸笔催办骚扰临时犹有不得数者至于击剑骑射之法无不各臻其妙从之游者甚多虽谈说应举艺文未尝不本之身心道德经学虽主宋儒然犹参之汉注如十三经疏者无不究览而三礼春秋尤所留心着有春秋论礼则以王郑之说不可偏弃会起废兼补东宫员缺十余人而唐子不与焉东井左镒言之内阁失唐殊不惬众望巳而内旨不允再推因而及之得右春坊右司谏其实乃予言之东井而东井言之内阁也至京则向所交游者多半凋散世所指八才子者独少二人仍相与择旧业正新知与诸友俱有益而其戒予不当着棊止予不出醮银及称予覆疏的确迄今何可忘也俸薄而用不足官闲而乐有余不但辞受不轻虽一拜往返之细亦斟酌可否而后行之名既高而心愈下年渐长而操更严同罗念庵赵浚谷上封章请朝东宫因以激　上之怒以意在剌朕阁臣又有身首异处不足偿责揭帖事势似不可测矣予之多方求救如崔京山等不遗余力因召见言及之　圣心本无他章留二十余日始批下俱夺职民再还乡而竆愈甚父子两宦多年止增田百亩人竆返本所谓霜降水涸天根乃见也用是参透世情节忍嗜欲以培养性源久之此心凝静百物皆通今人未免苦竆未免粘带未免撁引苦竆则靡所不粘带之根固于中牵引之势摇于外处则躁热仕则贪婪无一可者矣尝欲得一民一社自效其能而竟未之遂闲居每以民隐忧其论均徭不欲举行新法十年一役虽极重百姓无不甘心一年一役虽极轻百姓无不怒自葢零碎苦楚难受也以至大户之诡寄官户之滥免其说甚悉而尤长于计筭粮数区处灾伤主计者之蠲灾率十裁而七牧民者之上灾率七溢而十水旱不可不存恤而免运又不可减免于是有轻赍之法以米折银民止须一石之输而国不失一石之入葢此法于不可减免之中而寓可以通融之意不必制其正赋之盈缩而但制其脚价之有无不必裁之以丰凶之敛散而但裁之以本折之低昂一无损于国万有利于民武进一邑岁该攒运五万四千有奇此入于国之正额本色正秏水脚平米七万九千有奇折色银九千有奇此费于民之羡数漕运百万石有轻赍四十万以待四方之水旱来告者江南米贱而京贵若取银江南而散木合北军则南无远输之费而北无贱粜之困矣此甚有益地方因详书之性好游好静常避人居宜兴阳羡山中有得于心静居亦游也游亦静居也过巳山亭遇盗窜身于江生平不善浮水然得不死亦奇怪甚矣遍历诸名山其在武夷则与遵岩撰乃翁行状非浪游也尝言人用之不敢以隐不用不敢以求其兵部主事也予以书让之曰此一起官颇纷物议出非其时托非其人若能了得一两事急急归山心迹庶可少白于天下不然将举平日所守而尽丧之矣唐子得书不以忤第言行止非人所能听其目至而巳两次复书终是媿护其意必以年且长□不际此一出后恐无时又佛肸欲往之意也岂知其终是不可哉巳而由主事历升职方司郎中朝议以蓟镇边垣东自石门塞西至镇边城延袤二千余里又京都陵寝关系非轻镇兵缺少欲行招募选补分区设将操练御防题奏允行久矣每遇防秋辄称兵寡且弱多调边军糜费司农告急议将降敕遣一部属前去经理行令总督王忬督同镇巡等官欧阳安马佩责成总副参游守备提调把总等官拣选精锐分别奇正一切方略详细具奏定夺众以唐子留心边务堪以差委遂领敕书关防星驰至地方会同□海关巡□御史王渐从石塘岭起东至古北口墙子岭马阑谷又东过滦河至于太平寨燕河营而止凡区者七又会同居庸关巡关御史萧九峯从黄□镇起西至居庸关镇边城而凡区者三总两关十区之兵原额九万三千八百九十五名见在五万九千六十二名逃亡三万四千七百六十二名此外更有天津河间等卫春秋两班官军二万二千二百八十二员名又有大水谷白羊口曹家寨游兵九千名夫兵之缺额其故易见兵之不练其实难寻救弊之策补兵独易而练兵则难专倚边兵不练土兵城□□□圣谕者十年来谓在练兵不在增兵者惟有总督杨博一疏而巳汉光武以渔阳突骑定天下唐之藩镇专兵而卢龙一道常虎视河北古所谓其人慷慨勇悍而沉鸷者也今乃琐愞绵缓靡靡然有暮气之颓惰而无朝气之精神就而阅之疲卒朽戈十常七八力士徤马十纔二三其于五阵分合之变五兵长短之殊不复讲习久矣老□未汰纪律又疏守犹不足战何以堪其间伉壮可用者惟洛关塞夜不收千余人及三屯建昌两营古北燕河两区巡抚标下民兵射手数百人蓟在畿服之内百余年来止有熟夷小警至庚戌以后北虏诸酋合谋入寇其祸始烈矣于是条九事上之定区帅以分练明赏罚以励士杂边兵以同枝而选锋天练火器则九事中之尤紧要者也而通水运便转漕亦因时言及之奏入多见施行浙江舟山地方久被倭奴残孽负险盘据咎在人玩兵疲不曾大振兵威恊方督剿虽节被当事诸臣殄荡但方屏息于此旋复驰鹜于彼祸本巳深急难扑灭况又水陆兵将不肯同心文武庶寮亦无决志海防地利设险未周岁久日多人情滋玩兼以民竆则匮供亿维艰本兵题请宜特差部官一员□□经畧以安攘之图查有本部郎中唐某生长江南久知夷性且又素晓兵机近查阅蓟州兵马两关振饬即收堵截大虏之功相应复遣仍给敕前去浙直等处会同督抚等官督责大小将领兵备有司遵奉严旨先将舟山见屯余孽设策削平中间有兵将司府仍前怠慢不共济时艰者即行参奏以凭处治及将紧关海防处所或选士抡才或增兵易将羣策羣力并集兼收凡百战守机宜周详具奏以备　上裁未久即升右通政同尚书胡宗宪经画兵务巳又升佥都御史巡抚仍管前事未及来岁春泛之防预经久可行之计其所条诸事似尤精切御海洋而固海山图海外而别人才定军制而足军需复旧规而鼓军气至于早定　庙谟则其说愈是而其见独长二十年前并无倭患今忽有之须求其故古云兵久则变生近日吴淞定海之间水卒呼粮扶官縳吏则民变之渐矣苏人素怯今亦烧官寺刼狱囚哄然一逞则兵变之渐矣况凭倭导倭自倭者可胜计耶惟愿大小臣工毕上其议仰求　祖宗以来招怀抚谕之由背叛杀绝之路如何可以永断其路如何可以潜消其萌苟可以利国不必序家顾虑苟可以便今不必以成说拘□是在　圣明从中独断毅然行之不然则虽百战百胜犹不胜也况未必胜耶至其分别来船去船功次则更确论水中首级一槩以十五两行赏不知打来船之难十倍于打去船也去船杀人刼财巳满其欲杀一贼止是一贼若杀来贼一人却全活数命若题破得来船倭首级者虽不同之陆地首级三十两量增银五七两则争打来船者众而贼之登山者少矣其奉使集中所言多奇谋伟昼未得尽展而天遽夺之速矣嘉靖庚申四月一日以蛊胀旧疾卒于扬州距生正德丁卯十月五日至是年五十四拒山田顼尝恐其不过四十相士有谓其四十六且死者以其数则过矣以其德而宜寿则未也本以天性刚方而又问学充养使寿至耄耋事业宁止于此有问其文者则应以始尊秦汉继好宋唐必须完养神明以深其本源浸涵经传以博其旨趣独存本质尽洗铅华透彻光明委曲详尽虽从笔纸写成郄自胷中流出如说家常话而作家庭书所谓见理明而用功深者乃始得之也有问其学者则应以必先不习气缠绕不使欲障起灭好是懿德好仁无尚消息也终日如愚终□□焦实功用也巳将旧时伎俩见解一切抹摋清明中稍见标影原是灵明混成者以有物则何思何虑不覩不闻以无物则参前倚衡瞻前忽后三代人才皆从心性上磨炼故其参赞经纶之业不出户庭而得之后世反躬自得之学不传而攻辞杂禅之徒纷出矣唐子以此文学宜乎有用于世而亦有名于世云呜乎人徒知唐子之进道匪懈不知由其父教之而后有以成其学也知唐子之遁世无闷不知由其父安之而后有以乐其天也知唐子之应用无竆不知由其父作之而后有以善其政也非是父不能生是子非是子不能承是父唐氏世冑其永昌矣子一鹤征庠生能读书肖其父所著荆川集十二卷所辑名贤策论及左编等数百卷俱行于世同时数子惟唐子大中丞稍得行其志殁有谕祭葬予自良朋之丧文行进寸退尺而唐子今枉尺直寻矣鹤以行状求洪芳洲以墓志求赵大洲传则罗念庵而表则予予以少洲之意亦惟作传其三文俱未之见而念庵近亦作古人矣予当又之一传也 
