<!-- { "loadSidebar": true } -->
　　昔大儒先生论位义之心人所固有而此心甚微必用力于语默之际乃充塞而可大若宜语而默宜默而语因餂之以致其情皆以穿窬之类可谓严矣后世薄夫顾反迷此义阳开阴阖神迎色拒益以眉目手足佐之钩距揣摩端倪不露而诱掖如神俾人出心腹肾肠倾输无余蕴然后操以奇货而人或有不得其死者吁其憯矣天赋人以仁义岂端使然哉若故都御史杜公则不然公资禀坦夷内无城府意气轩豁加问学勤敏克治融释愈益完粹与人言洞见底里人有小善亦游扬不置或不及而请益则恳款详至无少留藏事有难处公必之尽异同杂利害以求其善即成败不验于后人亦感其忠荩也性刚毅疾恶如雠值顽率悖傲贼仁残义丽刑书者虽要且近不少貣如公者岂非所谓不失其本心者邪公讳忠字世臣先卢氏人祖恭用荐授河阴训□遂占籍焉公自少修谨性不乐傲放补邑庠弟子员家居去县十余里晨往夕返手一卷于涂且行且诵其勤如此成化戊子举于乡戊戌登进士明年除济南新城县令越五年甲辰召浙江道监察御史弘治辛亥出守平阳庚申迁山西布政司左参政乙丑迁四川右布政使正德丁卯转左布政使仍临山西未几即拜都察院右副都御史廵抚延绥地方居一岁卒年六十有八卒之前三月公尝上章乞致仕得请　命下而不能起矣实戊辰冬十一月十三日也始公之令新城也分宁周公公瑞称其质直忠信议论操履皆有前辈风其御史也四明杨公维立称其剔蠧治奸踔厉风发其太守也括苍俞公尚贤称其百废俱兴民所爱戴其都御史也太原周公伯常称其笃实老成无所往而不宜此四先生者皆当世元臣旧德人所取信者其言如此则公仁义之人可征不诬矣公父讳桢累赠平阳府知府母王氏累赠恭人娶张氏累封恭人先公二年卒子男三人汝松汝栢俱生员□楠医学训科女三人长适衡琇先卒次适陈镔次适张嘉仪孙男四人守经守约守纲守纪女三人汝松等卜以四年十一月七日葬于古荥阳成皋之间先茔之次托今光禄丞许君本谦命铭于鸿儒鸿儒于公托交颇早而受知最深是曷可以辞乎 

　　○都察院右副都御史徐节传（实录） 

　　实录 
　　右副都御史徐节字时中其先绩溪人占籍贵州卫成化壬辰进士授内乡县知县有治行擢监察御史遇事敢言不避权要尝疏锦衣指挥牛循罪及显诋大学士万安之失风裁凛然弘治改元迁直隶太平府知府时郡中大疫节悉心治疗全活甚众进云南右参政以平梁山竹箐米鲁诸贼功升二品秩壬戌升广西右布政使征思南给饷有功甲子转广东左布政使丙寅进右副都御史廵抚山西会逆瑾擅政见忤削秩罢归瑾诛诏复职致仕正德十一年卒节居官甚廉谨不忍扰民在太平饲二驴于私廨乡人过郡者以驴送出境驿逓皆不与知其守法类是 

　　○都察院右副都御史冒政传（实录） 

　　实录 
　　右副都御史冒政字有恒直隶泰州人成化乙未进士授南京户部主事历员外郎郎中弘治庚戌升武昌知府守正奉公多所兴革寻升山东左参政分守东兖弛南旺湖禁以食贫民又分守辽阳正德丙寅出辽阳升江西右布政使将发以所余饷银千两归于代者毫发无所取奉新饥盗且起政赈恤有方一时晏然丁卯升右副都御史廵抚宁夏刘瑾以政前在辽阳军储有亏耗逮治罚米三千余石累岁事方竟褫职以归瑾败复职致仕正德十四年二月卒赐祭葬如例政人质直坦易居官廉正卒后家无余资其子称贷襄事士论重之 

　　○都察院右副都御史曲锐传（实录） 

　　实录 
　　曲锐字朝仪山东莱阳县人成化辛丑进士任大理寺评事寺副出福建四川按察司佥事松潘兵备副使改河南升陜西按察使都察院右佥都御史廵抚宁夏进南京礼部侍郎改右副都御史仍旧廵抚锐既屡升擢刘瑾怒其不谢巳勒令即旧任冠带闲住瑾诛听还乡复其官阶正德六年十二月卒锐有吏能所至狱无滞囚其在四川马湖土官知府安鳌恣横行部者多避之锐诱执置之法疏请改流官州人德之故其以父忧服阕给事中刘洍请令复任四川以其才宜于蜀也其后不污于刘瑾葢亦有以自守云 

　　○都察院右副都御史朱钦传（实录） 

　　实录 
　　都察院右副都御史朱钦字懋恭福建邵武人成化壬辰进士授宁波府推官擢监察御史风裁凛然升山东副使以忧去服阕补浙江寻升按察使湖广左布政使进都察院右副都御史廵抚山东以民俗多酣酗下令禁酿适内使过境不得纵谤于刘瑾被逮入京有劝其贿免者不从然瑾竟不能害得致仕归寻摭旧事夺其职瑾败仍复之钦端重有威仪居官清直所至以声绩着诸生时刻意考亭之学往游征士吴与弼之门以道称于闽正德十五年四月年七十七而卒 

　　○都察院右副都御史安惟学传（实录） 

　　实录 
　　安惟学字行之山西临汾县人成化二十年进士行人历工部郎中平凉知府陜西参政浙江右布政使升右副都御史廵抚宁夏时刘瑾方遣官核屯田边储惟学承望风旨所行过刻军士多怨之者安化王寘鐇因而谋逆欲先杀镇廵等官而后发兵何锦率其党进公署惟学方与都指挥杨忠议事锦杀惟学干座上故恩典不及然惟学居官亦以清谨闻 

　　○抚都御史黄宝传（廖道南） 

　　廖道南 
　　黄宝字廷用长沙人高祖兴辅洪武初监察御史宝登成化甲辰进士授吏部验封司主事内赞吁谟外闲仪矩上稽时政下参仕籍惟慎惟清罔或訾议弘治中历升文选员外郎郎中悬水鉴以俊乂操蘖以励风节一八柄以诏休媺综六计以甄循良别善最以察勤惰黜贪顽以谨惛怓迁太常少卿修郊禋庙祧狸沈疈辜之礼礼克用正举雅南弦颂寄鞮译之乐乐克用章十八年间协气休征熏馨香者亦不能无少助也正德初擢通政晋应天府尹陟都御史廵抚陜西时潼关以东民如县磬花马以南虏多陆梁皋兰以北城堡圯废临洮以西羽檄旁午宝深思其患力以处之乃肃纪律清壁垒预馈饷防烽燧恤灾沴屏黠狡犹恐北虏西戎互相援应则我军难支彼类葢横建议断其右臂扼其中吭以犄角之故河套虏酋莫我敢犯秦有宁宇逆瑾柄国罢归瑾败复起廵抚山东不踰月移疾归卒年六十有八 

　　○都察院右副都御史陈公镐传（京学志） 

　　京学志 
　　公名镐字宗之系出会稽大父嵩以通天官学征赴南京占籍钦天监父土献繇乡举丰城教谕公赋质卓颕少受庭训以文行闻成化丙午乡试第一人丁未成进士授礼部主事乞便养改南吏部郎中晋山东提学副使人明敏有吏干董学时校阅精核公廉详慎终始如一诸生登降之序皆自书之不假手史人辑洙泗志□发上习诸生感其风谊兴起成就者甚多□鲁□□名督学必首推之晋江西参政庚午晋湖广□武使会汉沔盗起流劫郡县民之贫无赖□□□□□□党日众公□方略督兵以次讨平之余□□□　朝廷即晋公□察院副都御史廵抚其□□□□良民可驱而贼顾不能还贼良民乎□□□□诸郡胁从者不治湖湘素服公威信见檄□□□归农葢负固□深者咸喁喁有更生之乐□□□以疾乞归命未下而卒所著有矩庵漫藁金陵人物志行于世 

　　○都察院右副都御史李进传（实录） 

　　实录 
　　李进字时勉平阳曲沃县人成化己丑进士授户部主事迁员外郎郎中督饷宣府公于出纳升广平府知府其地斥卤恒苦旱进至特建石闸引河水灌田民利之改济南升四川右参政江西右布政使河南左布政使升右副都御史廵抚宣府时北虏寇边诸将失利于鱼台岭官兵多败死言者因劾进进亦上章自劾遂引疾归正德七年十二月卒 

　　○都察院右副都御史姜洪传（实录） 

　　实录 
　　姜洪字希范直隶广德州人成化戊戌进士初授卢氏县知县擢贵州道监察御史陈时务八事弹劾不避权幸谪山西夏县知县擢广西桂林府知府所属古田县久猺獞侵扰洪奏调兵讨平之民赖以安屡擢云南左参政山西右布政使逆瑾方擅政诸省有贺印钱山西独无瑾中以法矫诏罢归复罚令输粟于边瑾诛起山东左布政使时流贼猖獗调度兵食劳瘁成疾尝上用兵事宜多见施行未几升都察院右副都御史提督鴈门等关兼廵抚山西未踰年竟以羸疾卒于官时正德七年六月洪性亢直居官清介身后家益落不能举其丧久之始克葬云 

　　○都察院右副都御史贾公锭墓志铭 

　　公讳锭字良金姓贾氏别号东林世居安阳之大韩乡曾祖文直祖振俱隐德弗仕父赠文林郎监察御史琛母张氏实生公幼有奇质刻志苦学弱冠补郡庠弟子员成化丁酉领乡荐戊戌春联举进士授知山西汶水县汶水民健讼公至务以德化远近帖服甫三载以贤能被剡荐召授湖广道监察御史其行囊槖萧然民故有包老之称老稚遮道悲号不忍违留其履以识爱慕居台端未几即廵中路风裁栗栗盗贼迸息丁外艰奔归哀毁踰礼服阕按辽东有都指挥李姓者久横不法公首劾之武弁震慑而边地肃然再按两浙值温处矿贼陈广胡等构乱势熖甚烈公不避危险提兵剿平之捷报　上有彩币之赉北回奏绩最赠公父如其官母妻皆孺人弘治壬子擢福建按察佥事时建宁矿贼犹温处抚臣以公请　上可之勑兵备其地一方以宁遂擢宪副历山东宪长左右布政使宪度严明德意诞敷在在有声而公之清操益至正德壬申晋今职廵抚陜西等处地方兼赞理军务丁内艰闻计即日归时逆瑾恣□罗织百司以公居方岳直戆不阿坐事罚米□□□边倾家偿之毕事惧他祸遂乞休情极迫切再疏乃俞之瑾败铨部累起公公辞不赴今　皇上初元诏晋公秩二品阶资善大夫优游林下方事行乐又明年以正终于寝距生正统戊辰享年七十有六公性资沉静器度宏雅尝以矜庄自特自外观之貌若迟钝及其临事毅然有虽甚难处者无不曲中剔历中外余二十年始终一节不少□其居林下十有六年自处一室无他媵多暇则课子读书惇行孝弟绝日不及时事物□高之 

　　○都察院右副都御史张淳传（实录） 

　　实录 
　　都察院右副都御史张淳字宗厚庐州合肥人成化丁未进士授浏阳知县擢监察御史会岷府奏逮知州刘逊科道论捄俱下狱淳方自外还抗疏请惜耳目以庇元首　孝宗意解寻释之迁吉安知府俗故健讼蔓引动数百人经岁不决淳惟取当逮者讯之剖析如流狱词辄手书片纸示吏吏无所措其奸版籍多巧伪淳廉得其实役均弊绝久之豪猾屏迹公庭昼静若无事者郡收给引直号堂食钱前守率取之以常淳悉庐陵县公用岁省民财数千两自奉甚薄食朝夕惟一鲍鱼秩满归槖如磬正德丙寅迁四川按察副使整饬松潘兵备转南京太仆少卿进应天府府尹务宽征需以节民力癸酉擢右副都御史抚治郧阳时四川剧贼新败疏请驻兵房竹等处以防奔突贼平有玺书金币之赐其冬改廵抚保定等府兼提督紫荆等关淳行部防范少严或时寄耳目于下所欺会言官劾其携子索赂淳不自安即求养病归正德十四年十月卒例赐祭葬淳修□火色刚果自信治郡最有遗爱虽古循吏或不能□晚饰功名颇损论者惜之 

　　○右副都御史张公淳传（郡志） 

　　郡志 
