<!-- { "loadSidebar": true } -->
　　礼部尚书兼翰林院学士河间余公以万历庚子七月十六日卒于位部臣以闻　上深嗟悼诏赠太子少保谥文恪赐祭使使护丧出少府金钱治葬如法葢上之笃念讲臣恩恤备渥如此公讳继登字世用别号云衢其先越人也高祖士贤北宦于燕占籍交河家焉三传至赠宗伯信以赀行贾公大父余公生赠宗伯伯恩以贡入太学仕东昌幕史配褚继陆皆赠淑人陆公母也公生八岁而考妣客死茕茕千里扶两棺以归宗人睨而弱之欲谋其产所以齮龁百方竟得无恙而谒里师受经诵习日力年甫十三补邑弟子宗人之谋寝嘉靖甲子以诗举京兆万历丁丑乃成进士选庶吉士卒业馆中好考览国家故实及前代治乱所繇至校大制作笔锋纵横超乘而上诸公交重焉己卯授翰林院检讨癸未分校礼闱是岁纂修会典越五年书成进修撰赐白金文绮宴南宫戊子奉使周□归而舟荡于河舟人皆号公具衣冠拜祷风止波恬如或翼之以济己丑充经筵讲官旋擢右春坊右中允兼编修简直日讲与北海冯公同说通鉴时上希御法筵讲臣具牍以进公乃与冯公议以便宜稍引古谊传时政得失冀有所感悟不諓諓効说经语辛卯典试留都壬辰升右谕德兼侍读典试武闱癸巳转左庶子兼官如故甲午进詹事府少詹事兼侍读学士充正史副总裁乙未廷试充读卷宫旋擢詹事掌翰林院事丙申大内火公偕讲臣上章切谏其年拜礼部右侍郎兼官如故明年戊戌充知贡举官会三品满考诏中使斋羊酒至第劳焉予三代诰命大父母父母所受今称矣其年转左郊庙大礼摄正卿以行公在讲筵且十年皆与冯公共事而冯公再谒告归里所直日亦公代进讲献纳多岁时受赐金缯及他珍异差次阁臣不可胜纪云当其时礼卿阙且二年廷臣所推举无虑十余上皆留不下及再以公名进名又在后　上竟用焉在位执法守政夙夜勤恪遇天地大菑时政阙失抗事力谏无少规随戊戌岁终举奏四方所报地震雷火及西宁锺自鸣绍兴地出血二气舛错古所未有今郡国元元苦征调酤榷织造开采欝结无聊易动难安幸　上思惟天心图谢过之实疏入报告愓然明年九月太白经天狄道山崩涌土出五公复上言方今星躔失度水旱沴凿山开矿地臧空虚不能固豚山崩川竭陵谷变迁闾阃穷困郡邑萧条戾气凝而不散怨毒结而成形甚可忧也臣子不能动君父言数愈严　陛下又之子天以非常谴告尚可恬然数日不报公见士习文体日趋浮诡深用忧　上言今俗不遵圣经倡异说窃佛氏绪言爚乱耳目谓经藉传注皆糟粕伦理法度皆虚幻惟一了此心则踰闲荡检无害性后学小生转相崇尚杂入制义名新说甚悖理伤化宜绝其端勿使进奉旨挈功令下学官厘正焉公自署部时请元子冠婚疏凡九上及正卿席并请建储又至八疏病甚犹伏枕视草久之　上意感动敕所司具将行人礼而公既受特知四推内阁旦夕且有后命亦不及少待卒矣名位固所不念国之大计于公志何如哉公人朴直端方忠诚体国平居以慎密自将穆然简默言不出口即颦笑许可不轻假借及当大议大政持论侃侃无所回挠僚吏即有不当常正色摄之始若不堪久而知其无他更信服焉居官廉俭不视生产学士同年曾公尝过其里茅屋蒿径一如诸生叹息而去平生不受人私亦未尝以私干人少子从学官试夫人祈一语终不肯发赀产既薄又以分给亲族室无藏廪官无藏槖文典重恳至以意识宗不尚绮靡诗法孟襄阳尤工歌行所著文集若干卷通鉴进讲录五十卷国朝典故纪开十八卷行于世生嘉靖甲辰比率得年五十有七 

　　焦太史编辑国朝献征录卷之三十四终 

　　●焦太史编辑国朝献征录卷之三十五 

　　礼部三（侍郎　郎中　员外郎　主事） 

　　◆侍郎 

　　中顺大夫礼部侍郎曾公鲁神道碑铭（宋濂） 
　　侍郎刘公崧传（尹直） 
　　礼部右侍郎兼翰林院学士董伦传 
　　礼部侍中黄观（太学志） 
　　礼部左侍郎仪智传 
　　礼部左侍郎易英传 
　　礼部右侍郎吾绅传 
　　行在礼部右侍郎邹师颜传 
　　嘉议大夫礼部侍郎蒋君骥墓表（杨荣） 
　　通议大夫礼部左侍郎宛平李公嘉墓志铭（杨士奇） 
　　嘉议大夫礼部左侍郎章君敞墓铭（杨荣） 
　　嘉议大夫礼部有侍郎谥文肃钱公习礼神道碑（王直） 
　　礼部右侍郎金公问传 
　　礼部侍郎章瑾墓志铭（陈循） 
　　礼部右侍郎萨琦传 
　　通议大夫礼部右侍郎安成李公绍神道碑（彭时） 
　　礼部左侍郎刑让 
　　礼部右侍郎艾福传 
　　礼部右侍郎费誾传 
　　礼部右侍郎兼翰林院学士汪谐传 
　　礼部右侍郎兼翰林院学士程敏政传 
　　礼部右侍郎沈禄传 
　　赠都察院右都御史礼部左侍郎致斋黄公宗明神道碑（霍韬） 
　　赠礼部尚书谥文简侍郎西玄先生马公汝骥行状（王维桢） 
　　礼部右侍郎朱公廷立传（胡直） 
　　瞿文懿公景淳传（王世贞） 
　　通议大夫礼部左侍郎兼翰林院侍读学士王阳张公一桂墓志铭（赵志皋） 

　　○中顺大夫礼部侍郎曾公鲁神道碑铭（宋濂） 

　　宋濂 
　　治古之时非惟道德纯一而政教修明至于文学之彦亦精赡宏博足以经世之用盖自童丱之始十四经之文画以岁月期于默记又推之于迁固范晔诸书岂直览之其默记亦如经基本既正而后徧观历代之史察其得失稽其异同会其纲纪知识益且至矣而又参于秦汉以来之子书古今譔定之集录探幽索隐使无遁情于是道德性命之奥以至天文地理礼乐兵刑封建郊祀职官选举学校财用贡赋户口征役之属无所不诣其极或庙堂之上有所肄议必旁引曲证以白其疑不翅指诸掌之易也自□□法行□者知以摘经拟题志其所最切者唯四□□□之□是钻是窥余则漫不加省与之交谈两□□□□□□强不能对呜呼一物不知儒者所耻孰□□□□□其能有以济世哉此濂铭亡友曾公□□□□□□而复继之永嘅也公讳鲁字得之曾其氏也孔门弟子郕公五十七代孙其居新淦□□里者已久曾大父兼善宋赠太理评事祖天麒宋宣教郎军器监主簿父顺元韶州路儒学教授妣刘氏八年七岁能暗诵九经一字弗遗奉礼郎简君正理欲以神童举于朝其父力止之及齿稍长取三史日记之寻及其余数千年间国体治乱人材忠佞制度公革咸能言之有叩之者如山川出云层见迭敷杳莫察其端倪公殊不以足所藏子集动至数百家各揽其精而掇其华闻有僻书隐牒不惮道路之远必购得之既得必篝灯读之达旦不寐发辞章庞蔚炳朗毅然有不可夺之气庐陵刘提举岳申与之语连日夜弗休叹曰不意后生中能至于斯也其将以文呜乎杜内翰乡之丈人行也公负笈从之游益充拓其所未至寤疑辨惑惟日不足遂以博极羣书称于时公犹谓未要于至道述长书一通谒虞文靖公集于临州虞公大悦曰昔程子与张敬夫年十六七脱然有志圣贤之道子能如是复何让古人公年葢十九矣由是益潜心濂洛关闽之学分别义理密于蚕丝牛毛而尤爱吴文正公澄之书吴公亦居临川其著书满家无大无小公一一访获之玩绎未尝释手久之充然有得盘桓林泉以道自娱若将终□焉至正壬辰天下大乱州县所在绎骚公□里诸豪集徤儿持兵以保障乎一方仍椎牛酾酒开陈逆顺祸福言甚剀切众皆耸耳而听卒无敢犯非义者人号曰君子乡及入　国朝有诏纂修元史勒成一代之典遣使者起公于家公补苴罅漏者不一而足其功最多史成　上坐端门召诸史臣有白金束帛之赐公居其首焉公将乞身还山会　朝廷开局编类礼书舆论以老成之士无踰于公者共坚留之议礼之家有如聚讼自古难定于一公当羣言沸腾之中扬言曰某礼宜据某书则是从某说则非有不服者争相辨诘公历举传记答之各心醉而去俄选入仪曹祠部主事阶承事郎时洪武二年十二月也常忠武王薨高丽王遣使来祭公索其文观之使者靳不与公不可使者不得已出之外则袭以金龙黄帕内则不书洪武之号公责之曰龙帕固疑误用若纳贡称藩而不奉正朔君臣之义果安在耶使者顿首谢过皆命易去之乃已安南来贡主客曹已受其表将入见公取其副览之其王乃陈叔明公曰前王陈日熞尔今骤更名必有以也亟白尚书诘之使者不敢讳葢日熞叔明所逼而死遂篡其位中心怀賏心故托修贡以觇朝廷之意　上闻之曰岛夷何狡狯如此却其贡不受五年二月　上问丞相曰曾鲁在礼部今何职耶对曰不过主事耳即日超六阶拜中顺大夫礼部侍郎公以顺字犯父讳辞就朝请下阶吏部以国法有定不之许倭夷入寇戍将每捕获之　上悯其无知命儒臣草诏归其俘公之所譔有中国一视同仁之语　上悦曰顷观陶凯文已起人意今鲁复如此文运庶其昌乎凯礼部尚书八月奉旨考京畿乡试入院之后忽然吐血一升公犹力疾阅卷不息自是遂奄奄不振九月膏露降钟山羣臣咸见诸咏歌独公譔赋以进十月　上将郊祀出宿斋宫命取诸作使侍臣更番诵之至公独曰此曾鲁作耶援据既精铺叙有法岂新进之可骤至哉十有一月疾逾笃上章乞骸骨甚至中书以闻　上恻然许之十又二月辛卯归舟至南昌卒公蓄德熙和人近之者温如春风不见忿戾之色然其人则山泽之癯身退然若不胜衣未尝有所矫饰其处家也事亲克孝父丧哀毁致疾踰年而后能起已而二兄诸侄相继捐馆公抆泪经纪□□一年间葬十余丧且抚存其孤惸惟恐或失其所平生轻财仗义喜周人之急四方宾客日登其门公倒屣迎之了无倦容其出仕也精白一心有知无不凡典礼涉于制度者必经损益而后定虽占者吏牍之繁简署字文之上下人所不能知公独稽诸书以决公诚所济世之学者非邪公属文不喜留藁其徒虽有所辑录犹未成书其自著书有六一居士集正讹南丰类藁辨误藏于家他咸未脱藁当公修元史时濂实总裁及入南宫又有僚友之好故相知号最深其坐官斋更所互辨每至夜分叹末学之空虚伤古道之寥落又复相视冁然一笑严陵徐尊生尝有言曰南京有博学之士二人一以舌笔一以笔舌其意葢指公与濂呜呼尊生过矣濂也何人而敢上俪于公哉虽然公未尝欲弃濂也相期他日幸归休必胥会焉共成一书庶可籍手以见前贤公今不可作矣故因铭墓之文而屡兴怀于治古之时也铭曰气化紏缠人文昭宣万类斯甄兮天设地施一偶一奇形声相资兮载籍缤纷六艺故尊各辟其门兮枝分叶敷散千涂混其精觕兮弥纶大邦物采文章有变有常兮不生硕儒孰轧其枢孰苞其腴兮玉笥之阳神珠吐芒莫自翳藏兮　大明丽天束帛戋戋搜罗俊贤兮衮褒钺诛寓于策书舆论所孚兮仪曹之升议礼稽经日维烝烝兮黼黻　帝猷上窥殷周功在删修兮所积之沈所发之深开阳阖阴兮正笏垂绅其色誾誾邦之老臣兮媚学蹮蹮其中枵然何翅霄渊兮天胡降丧一鉴之亡四国之伤兮其神上征化列星寒光晶荧兮下射屏山马鬣桓桓名在不刊兮 

　　○侍郎刘公崧传（尹直） 

　　尹直 
