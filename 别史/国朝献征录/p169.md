<!-- { "loadSidebar": true } -->
　　钱生与谦既卒且葬其子元上京师乞予表墓予伤之未复也其弟祚比有建德之命申前请曰非先生文安用慰吾兄地下予益伤之与谦蚤从今少保吏部尚书邃庵杨先生游成化丙午举南畿乡贡巳以文着失人意礼部众辄哗之时邃庵巳仕在外与谦乃因其友就质于予试司马温公赞因录以诧于谢文肃公公以予作也亟誉许之谓数语间用舍治乱该括殆尽及询知其人大骇叹焉在国学屡试皆前多士名益起弘治庚戌礼部试毕诵所文予曰无以易子揭晓前一夕有报云第四者予曰恐不止是巳而果第一与谦每文字不属草廷试三千余言辞理精确若宿构然者弥封官以无藁难之众谓科场必欲具藁者防代作也今殿陛间万目所视何嫌之避阁刘文穆公得之啧啧不容口曰程序中乃有此等文字邪以请于　上复赐第一与谦幼时病甚剧其父梦人语曰尔子吴宽也时吴文定公尚家食后连举省殿二元至是乃应松人在　国朝未有状元者有之自与谦始授翰林院修撰癸丑同考会试得弋阳汪俊省元泰和罗钦顺亚魁后皆入翰林有名其父兰州同知闻与谦及第即乞致仕归自京师与谦亦以疾乞归就医药居数年以例得致仕放意山水益肆力文藻出入微纆维志所适远近购请莚扣向答殆无虚日每广坐间羣客竞请各用幅纸起居酬酢交错不废谐谑以其隙递续之比酒罢无弗就者此邃庵所亲见因相与赏叹之以稍自靳惜择言而省度其所造诣虽吾辈亦当避路而恃才任达不遑后恤久之以酒成癖手书抵予若永诀者予怪之甲子八月二日遂不起年四十有四而巳与谦始文高自负许方人之燕之也颇□惶惑及予勖以自信果能卓有所就而恨不能终有以成之也有才如此而弗克究其所欲惜哉与谦家居能色养念父老欲贝疏乞移近地例不得行以考绩进阶儒林郎被锡命封父如其官母陆氏自安人居丧毁瘠葬祭皆如礼教弟祚俾学于予亦领乡举与□坦率不立町畛有犯者笑而受之不报故虽以□见忌而怨怒不及云与谦讳福字时敛予改字与谦其先本嘉兴桐乡人五世祖德明徙华亭赘于西闉薄氏高祖实出居鹤滩曾祖复能熟中唐学以名□乡至祖昌未有仕者父讳中举乡贡陆安人慈而能教葬与谦之三日一恸而没而与谦不及见矣与谦诗文多散佚祚及元方辑录之经义则京师人锓梓以传多至若干卷 

　　○钱鹤滩先生遗事 

　　钱先生讳福字与谦家近放鹤滩因自号鹤滩云幼而颕异八岁能属文长益闳肆凌驾今古波澜横溢锋焰逼人弱冠补博士弟子与顾公清沈生悦齐名称三杰尝游小赤壁对客放歌云六丁拔出天地骨一柱镇压吴江东时人以奇句年二十六举于乡三十魁省试及奉廷对赐进士第一人三年告归又四年以大计罢又七年而终公既登第名满天下从者如云虽宿学通人草不避席相逊而公亦意气豪悍若无足当者居旋中日饮亡何当其醉后冲口恣吻时或逆人同列皆不堪以故得谤卒于不振然其中心隐厚有人所不及者方请急归抵浒墅关时榷税郎他往公驻舟三日从者鞅鞅欲自启关键公不可曰必需郎至郎乃命吏逆郎是逆　天子也巳□至大媿谢颇厚其酒赀以酬公公却之曰不佞岂□蹄止哉梁溪华某者富人子也慕公甚以厚币交公公不□而里□□生乘间潜谒华氏称公师者华氏张乐款之生拥皋比上坐富人子磬折行觞未几而苍头络绎报公入邑矣薛遑迫请出更衣因驰诣公跽请曰以小子之不良无能糊其口于乡也而借公之重以觅钱刀于兹罪矣请以死报公笑而慰遣之因过华氏漫语曰所不辞跋涉者吾先生庚癸谋也华乃出槖中数十金资薛薛既得志复往海山如所称于梁溪者已而使酒凌其逆旅人逆旅人觉其诈以诘公公曰虽非不佞师实不佞友也幸母急若生乃得脱归公之处人大率类此而遇郡邑守相落落不加礼太守刘琬颇憎之尝语人曰此白眼儿柰何负一第而不置我辈睫间也独无急我时耶公不顾而守偶以事挞丞丞恚甚巳而丞失官疑守也诬守受赃千金部使者入其言几露章矣然守实节廉而方介人也公闻之操一舟至吴门力守明其无他部使者乃释守公亦不言会守谒谢使者使者好语慰曰知君有胡威之清非钱太史几负吾贤守矣守太息曰不意士大夫之疏我者而援我乎巳守归欲目匿公而公疏之如故未几公卒守往哭之出赀治墓复作享堂乃令沈生悦状而请顾公清记然皆寥寥似孟德腹痛语无能阐公幽者先廷尉微时所居比公巷获闻其事尝语不肖曰人知钱太史有雄文而宁知其有隐德也小子志之又二十年而乃书其事以俟修郡乘者探焉 
　　钱与谦修撰初会试京师谒西涯学士时有以司马温公像求涯翁赞者翁遂命与谦代作其中有拔茅连茹公之在朝青苗变法公之在野公之在起是元佑公之云亡是靖康等语翁大加称赏以数语该括宋家治乱殆尽之延誉于谢方石诸公谓有抡魁之才巳而礼闱廷对果占首选 
【 西湖谈麈录】 

　　○翰林院修撰陈公澜行状（王九思） 

　　王九思 
　　本初姓陈讳澜字本初京师宛平人也其先山阳人泗州同知文中生至善至善生铭铭生贞国朝永乐初贞以闾右实京师遂宛平人贞生二子其仲子曰显显生四子本初其长子也母曰常氏本初年十七学官弟子学官弟子未有如本初者然无能识本初少师洛阳刘公则奇之府丞毕公嘉会亦有以奇之也弘治乙卯举顺天府乡试第二人丙辰会试礼部第一人　天子策问赐进士及第第三人官翰林院编修其年年二十四也又二年以父丧归又三年复其官供奉经筵巳而考其功称赠其父翰林院编修母封太孺人壬戌同考礼部会试其年冬预修大明会典成晋修撰后二年甲子太孺人终又以丧免丧毕会　天子新即位正德丙寅诏复其官修　孝宗皇帝实录其明年丁卯八月五日病卒年三十五配蔡氏一子二女子曰田田生六岁矣居官者半中又病其半则丧居然以后日有适也孰意其死死之日甚贫盖禄之所入者尽以养其家余二十口又葬其亲又其二弟取妇又归其二妹故间尝有称贷焉然其处人伦者与其所守可知也且其貌丰粹有威仪又慎其口皆可不死先是星者云死相者云死果死死矣恨太早耳盖其科举之文式之者众后乃脱去古文又能古文诗又能诗当其之也沉思久而后下笔虽一字不苟至于一奕一谑皆有思虑使不死岂仅若是巳也方其病也予往问焉后又往问焉曰愈矣又数日也以愈且起乃一旦死矣所与厚者会哭尽哀闻者叹息其弟某等卜以是年九月二十一日葬于都城北沟泥河之原以九思行状请执事墓志铭 

　　○翰林院修撰康公海行状（张治道） 

　　张治道 
