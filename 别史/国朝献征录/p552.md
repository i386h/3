<!-- { "loadSidebar": true } -->
　　汪文盛字希周崇阳人父藻邑庠弟子员生文盛于学舍颖灵不凡少长肆力于学与兄文明夙夜丽益友爱笃至正德庚午乡荐辛未进士授饶州府推官时宗藩骄恣悉绳以法构诬逮系日从狴犴中诵春秋三传着辩说根究理要卒赖廷论白其枉释之还治适姚源寇起蹂躏德兴都御史俞谏陈金檄往视师文盛单骑奋忾悉心规画多中机宜秩满召入兵部武选主事值佞幸钱宁江彬蛊惑　上志诱导南征文盛率同官谏沮械杖于廷滨死者数　令上入统大统擢车驾郎中命偕都给事中夏言御史郑本公清查冗员独裁抑珰戚荡涤□虎武羣奸屏息出守福州府首建三山书院以树标准寻梓两汉诸史以崇体要而又构罗一峰祠以昭特行表郑少谷墓以彰幽履浚上王港以资灌溉罢闽越不经之祀省灵济无益之费筑罗源诸邑之城处琉球诸□之贡闽人德之寻母忧归服阕迁浙江按察副使□督学政肇阐文公正学以辟异论次饬天书院以育俊髦而又谒白传坡翁之祠以振高躅吊武穆忠愍之墓以慰忠魂厂龙门以绎何王金许之绪蹑天台以绍刘宋王方之踪禁西湖冶游以屏侈靡订东淛乡约以敦俗尚浙人称之未几以父忧归服阕复补陜西督学甫校士于西安而滇廉访之命至矣时交人内讧莫登庸窃据篡夺其子方盈称兵窥伺陈悰黎宁播迁赴愬炎骄驿骚靡有宁宇　上赫然震怒特晋文盛佥都御史保厘南诏用逷蛮方乃谕八寨宣布恩威乃诘五邦选厉锋锐檄留老挝奔附之光绍招纳琼崖输款之刁族于是武文渊献其地图武严威列其阵法侬承恩赞其阃谋龙凤翔呈其筹畧陶仙阮仁佑辈恢复争先阮璟范正毅等投降恐后刁斗宵鸣于红衣之寨烽火夙烛于莲华之滩水截鲸鲵陆剸犀象花涉回澜富良失险方盈授馘福海虎魄　上遣咸宁侯仇鸾兵部尚书毛伯温受其降玺书褒宠赐以金绮有差乃陟大理卿遘疾归卒　上赐祭葬所著有白泉文集侄宗元字子允己丑进士太仆少卿宗凯字子才壬辰进士工部郎中所后宗伊字子衡解元进士初任浮梁令宗召乡荐 

　　○嘉议大夫大理寺卿后庵李公珏墓志铭（许成名） 

　　许成名 
　　圣天子嗣大历服之二十八年十一月二十九日大理卿李公致政卒于家讣闻　天子悼焉念公资劳遣官赐祭移镪调庸治其劳功盖自我　皇上钦崇典章褒表勋旧近代九卿得此惟艰若公者可谓人臣有终矣公讳珏字廷重别号后庵世开人高祖讳山曾祖讳宽祖讳敬父讳成代有隐德俱不仕成以公显赠承德郎刑部主事成娶吴氏继孙氏再继张氏孙实生公孙卒公甫四岁茕然孑立鲜伯叔兄弟张性严公事之能尽其孝张抚公亦不啻巳出遂以慈母名公生而嶷然聪明颖悟年十八入郡庠池阳李公嘉祥守开见公所文曰此公辅器也深重之弘治领乡荐乙丑登进士第时以李公知人初授长洲县知县公年二十有五剪剔吏蠧听断详明远迩至以神明称之居二载适逆瑾用事偶以魏公土田诬连至京县人争敛金帛馈瑾赎公公正色曰余民获罪若复敛民以脱余岂非益余罪耶峻却之三年升刑部主事历本部员外郎中邃庵杨公陆公水村每言法曹中才能明练必曰李廷重部居□载升东昌知府公政先大体事妥民安修葺城郭大建关桥吾郡之人至今诵焉未几调剧常州甫一载丁张母忧终制补青州府青有盐矿多巨盗公至擒其渠魁抚余党悉良民郡人欲生祠公公曰捕盗安民有司常事耳何祠焉升山东按察副使兵备徐州徐两京要冲有司疲于供亿民多逃亡公裁浮节冗交际悉有定式公自奉尤约往来虽贵公知厚仅留一饭人亦谅公之廉不以慢里甲之困由是少苏时有大盗王镗聚众数万行劫兖济公选委调集指授方畧戎服督阵火贼穴巢遂荡平焉总督余公疏其事以闻赐公白金彩币升浙江右参政一年升山西按察使公素性明敏剖决如流凡疑狱数年不决者悉解晋人至今称思焉升都察院右佥都御史廵抚甘肃抵任三月以福建事被逮回京福建事原公臬晋时所勘也朝见致词　上深奇公丰□异常中贵密示　上意曰廷鞫之日若能少顺　上意诿责廵按岂特脱罪当有不次之擢公笑曰死生荣辱自有定分临难二心非君子所岂敢欺天以徼宠也狱成谪戌广西浔州去国万余里羇配所十余年安人秦氏偕焉安人以疾卒于广州安人天性贞淑南戍之日慨然如烈丈夫亲识有劝安人勿从者安人曰荣宠富贵每同吾夫今流离患难安忍家居自逸耶闻者莫不叹服随行亲属瘴厉而死者自安人以下十有七人公处之泰然畧无怨色寻蒙恩许还里居四载嘉靖壬寅时大虏阑入鴈门失守畿甸震惊廷臣交荐召以原职起公提督鴈门等关兼廵抚山西地方公被命毅然就道至之日督率将领行视关隘乃陈御虏事宜及增兵筑边预定战守之策　上皆嘉纳焉遂增参将四员筑边八百余里晋人至今赖之又调选民兵分布要害是岁虏不敢南犯玺书褒奖赐以文绮公居晋一载夜以继日焦思运筹寝食俱废而公之精神巳少惫矣引疾乞归　上不允温诏褒答公感泣力疾视事再踰月疾增剧乃沥诚恳疏　上鉴其忠诚许暂还寻医仍俟后命抵家又四载戊申辽左不靖　上复起公公至辽增筑屯堡奏调河间青州之技卒添募锦义宁前之兵马选用土人之精壮区措大备戊申冬召大理卿时方候代大虏数万入寇虏意以公将行不复设备不知公于总帅协谋备预巳万全巳遂进督诸路兵马严申号令设大扼险鏖战累日得虏首一百五十马三百二十虏器倍焉辽人谓二十年来斩获未有如斯之盛捷至　圣心大悦廷臣方议行赏而勘者所挤功遂不录公在辽虽未久值大虏内侵兵食之资御攘之畧非晋无事时比也虽力致肤功之奏而公之精神又非居晋时比也以是到任未期月遂上疏乞骸　上允之赐致仕呜呼向使公疾未痼久任棘卿虽□之释之唐之戴冑其何能加胡公归田未久一卧不起惜哉 

　　○大理寺卿李公香行状（傅鹗） 

　　傅鹗 
　　公讳香字汝兰别号涧山世居分宜之蒻溪公生颖敏端重甫五岁即就塾丙子领乡荐庚辰中会试辛巳以进士拜都水主事管徐州洪洪近例每民船一纳钱十半入官半入夫公痛革之适荒疫频仍人将相食公多方措籴又劝谕富民周潭等出粟鬻粥赈活内外饥民又错银买药剉置衙前井中令人得自汲疫者以□其死而无归者又措银买民间无碍地安瘗之各碑识其上又查出近洪官地可耕者区画□成立义仓四永远备荒计徐人至今德之三载转刑部擢广东高肇兵备佥事高肇素苦徭夷焚市杀官甚至械兵宪曹于山中公计缚其渠魁赵子木等又计扫大台尖底两冈又计歼广西田州诸山寨五载之间奇绩甚多以妣讣奔归乙未服除补山东三月擢山西按察司副使正仪宾杀兄之狱获哒虏首级百余威名丕振以考讣奔归庚子服除补曲靖兵备擢福建参政未几擢山东按察使巳又擢广西布政又转左辖励廉正严关防清吏胥慎出纳风□崇茂地方倚重独靖江府汰侈恣肆不可悛化公□究其非法惩其尤盛又清复其混扰界地遂致□□之奏祸且叵测赖今　上圣明加察当道公论保持无恙未几廵按徐公南金有特荐之疏焉戊申年十月奉简命进都察院右副都御史廵抚四川诸所兴革张弛彰瘅激扬舆论咸宜之蜀王亦深加爱敬岁余进大理卿各方物赆仪及水手诸名色咸峻却之至州有都蛮距城数百里其酋长偕部下数百人以彪鎗金夕火剑及时传诸葛铜鼓来献用表归化之志公命官属以冠带员领授其长十二人因教之以礼拜又示之训子弟尚礼义服贡赋之畧诸蛮欣抃叩谢而去至荆州忽得痹疾坐稽谒谢之期遂谐肥遯之计时辛亥年七月也公归怡然自得佳山胜水兴至即往非礼节不入有司门晚居郡城不以一木一石累乡人尤笃孝友事二叔机杰如父尝仿吕氏乡约以风族里又间合族中弟子考德规过有美质励志者奖赞□成窘甚者给资公生弘治甲寅三月五日年六十三 

　　○大理寺卿余公胤绪传（胡直） 

　　胡直 
　　余胤绪应城人登嘉靖丙戌进士授南京户部主事监神策浦口诸仓会计允当大司徒雅重焉戊子秋同考应天乡试秉公得名士铨部嘉其录文即调吏部稽勋主事历升考功郎中承行六年考察之典旦留意人才考注臧否黜陟甚明不奉要重以不题互纠新例编管九年辟建书舍聚徒训讲廿处澹泊绝迹公门屡经辅臣台谏交荐庚子夏吏部题覆不题互纠新例正是恪遵成宪起补南考功郎中考察执法甲辰春升南通政司参议因母病足三疏告归以便养亲俱未得允乙巳母痊始赴任七月入贺事竣领诰命封亲迨母捐养执丧中礼朝夕奠后即解冠衰以谒父虽畧从吉而哀未少忘也后□台交荐庚戌春补南通政原职是夏升南太仆少卿至冬转北时北虏入寇既退　上将大兴六师挞伐之所急在马留心牧养得厩马数万以济辛亥春升南太仆卿冬升南大理卿明启刑书夙夜详审务使适中凡廷谳有疑与僚寀相议必执法求生虽秋部都台或不欲而其辨益明民自以不冤壬子秋又轮入贺事竣转大理寺卿会足病偶发谢恩之晨进御道□□不及因乞间住得归感恩泣下家居惟乐清虚训弟与子而巳自壬子至乙丑十有四年年高德进阅久望隆屡经公乡台谏交荐二十余疏迨　上用人图治之典将行而遽以疾卒是嘉靖乙丑九月十六日也 

　　○大理寺卿龙池张公梦鲤墓志铭 

