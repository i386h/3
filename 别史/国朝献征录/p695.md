<!-- { "loadSidebar": true } -->
　　公讳敕字惟允别号棠野广之东筦人南宋有银青光禄大夫者始迁自南雄六传至高祖以泰高年被征不仕曾祖振宗乡称长者妣李氏祖秉刚有行累赠奉直大夫户部员外郎考顺时名臣累官江西左布政使赠通奉大夫前母锺氏赠宜人母廖氏封大夫人公五龄通论语诸书十有二诗文有奇语十有五而春秋业成踰冠领魁荐于乡即藏修不出慕濂溪延平之赞师其心学充养日粹后进多从之游久之逆瑾诛乃北上正德丁丑再试登第赐进士出身例得归省庚辰始赴铨拜刑部贵州司主事会季兄政上春官没于途即移疾护其丧归家居慎修督学魏公校至邑临访与语称重之因谓师生宜以式甲申诣京复除刑部福建司主事七月伏阙诤礼得罪获释寻晋阶承德郎貤恩父母及妻其于庶狱详谳明允廷尉称平三载以绩最闻丁亥晋本部云南司署员外郎迭署诸司印受知尚书胡公宁委以章奏六月晋本部四川司署郎中平反公恕都民谓之祁佛爷尝辨曹恕王良弼狱知岳民张雄所诬立出之公余益绩学名其斋日新作箴以自警戊子乡试初简廷臣学行者主各省文柄公受命□广西考校比入彀皆名士而录文亦甚驯雅事竣取道归省有司致□一无所受晤总制阳明王公于广与论穷神知化大旨王公称服语人曰祁正郎深于养者也抵家无何即拜饶州之命单车往视事少保桂公蕚素重公适桂家居然未尝敢私谒时方习鹰鸷声能而公雍容裁断谳狱辄得其情出无辜者百余人民驩呼以神明自是舞文吏无所售其奸而讼日简会水旱荐饥躬检踏以闻得蠲常赋民赖全活甚众乃严储水法修预备仓革排门夫役令下民皆称便复增筑鄱阳白马堤浮梁胡白渠皆不扰而事集尝议凿井济囚暍忽泉涌东庑下士民谓公德所致名之曰应德泉而歌咏之暇则临学与诸生谈道置簿以杨善纪过恒奖其勤而赒其乏凡庙器射圃修饰完备弦歌俎豆蔼然改观每月旦令父老集于社学训戒子弟置没官田以馆谷费按治下其法于诸郡县俾踵行之义士闵穆刘聪叶贤仕暨张李二节妇皆见旌奖增祀乡贤于学官又别祀于其乡社皆前此所未及举者其表正风俗此类也淮府官校豪横稍加□谕即诣谢求自新首相姻家有训导者谋补教谕员缺沮以大义当道报可舆论挟之公槖旧有可私入者如吏员新参盐商税船及存留耗粮岁不下数千金尽皆厘革其正洁又多类此部使者考核治行列郡称首疏于朝饶人歌之曰有影黄堂月无痕碧水秋至有私祠于家者时有命烧造郊坛磁砖限毋过七十日或献计谓以土胚饬之以磁庶可易成公恐欺　君俾工□如法之彳卒不能就及逮赴诏狱怡然就道凡馈者悉却之士民遮泣不忍别形诸歌颂其卷曰一磁不持云及抵　京师法司以公贤能议罪从轻　上览奏遂谪贵州婺州县典史公殊不以夷险介意南还渡杨子江盗至舟人惶駴公端坐自如盗惊叹而去壬辰九月行次袁州感疾归就医疾亟犹冠帻力止家人祷禳临终惟以太夫人念而巳距其生成化辛丑十有一月二十一日寿五十有三闻者莫不伤邦哲云亡惜其用之不究也公天资端重事父母孝谨与朋友和易有终接人无贵贱亲疏一于诚悫周恤患难如恐不及尝躬治翟典史德瑞余同知昌期丧同官石主事英中坐罪当死每周旋营捄外祖廖公无继嗣之立后仍予祭田二十亩尤潜心义理之学尝自诵曰士君子求不失此心而巳进退荣辱有命存焉故居恒蘖自持未尝有分外之积晚罹降谪亦未尝色忧评者谓通奉府君左迁贵州石阡守后至方伯公之谪实酷似而遽止于是呜呼其命也夫 

　　○建昌府知府张公纮墓志铭（方鹏） 

　　方鹏 
　　嘉靖壬辰建昌府知府张公述职事竣南还便道□家以疾卒寔九月十一日也年六十有四明年癸巳有司举祀乡贤祠公姓张氏讳纮字文仪别号约斋曾大父琼大父翰父忱赠南京工部员外郎母黄赠宜人公以庠生领弘治辛酉乡荐登正德戊辰进士知桐乡县又知高唐州进工部营缮司员外郎升礼部祠祭郎中以疾在告改工部屯田司俱在南京擢知处州府调严州即抗章致仕用荐起知建昌府此其履历也公少孤贫尝躬耕以自给然讲读不废值岁大疫一月遭七丧营葬皆不越礼待其弟与弟之子曲有恩意开门授徒多所造就今陆司成子渊则入室者也其在桐乡以清简治民甚宜之部使者上其治行檄召至京寻复外补其在高唐适流贼蹂躏州境公于城外设重门建敌台阻以深堑缭以长堤与民守之贼不敢犯蝗复告灾下令捕蝗若干易米如其数民争趋之岁则大稔已乃兴学校表贞烈掩穹发之金斥羽流之妄尤播人口及守处州守以清简治民又宜之去之日攀卧涕泣追随山路者几千人及守建昌藩府鼎立大狱猬兴调度有方民赖弗扰虽政有繁简任有久近然所至称循吏焉此其修于家用于世者也窃尝评公心迹笃寔而朴茂恭俭而清苦□然若愚退然若虚其外易与耳然其中执守坚定不利摇势夺者则人或莫之知也宜铭以昭之铭曰刚而壮頄悻悻自好柔则绕指亦侮之召孰如张公懿德雅操确然其心隤然其貌外若无忤中不可挠行巳莅官率由是道有峩者祠在乡之校俎豆其间寔补风教我怀伊人胡不大耄琢辞墓门来者告 

　　○徐临江颢墓志铭（吴鼎） 

　　吴鼎 
　　君讳颢姓徐氏初字希道后更子淳别号龙山云世杭州钱塘人曾祖克敬附籍仁和于是更仁和人祖诚考聪以君贵封承德郎南京刑部广东司主事母潘氏安人君生弘治八年八月丁卯幼学胡氏春秋颕敏绝人属文弘肆下笔辄千余言年十八郡学生明年丱角应试才名巳籍甚矣正德十一年举乡试高等十五年会试中式明年辛巳今上初策士赐进士出身授南京刑部广东司主事广东司职理京畿讼狱号繁剧难治君既明察强力有执守日孜孜究心法家言踰年大闲习所书狱辞老吏不如也同舍郎有疑狱多就问君君咸代剖无不如其意所欲出诸郎咸自以弗及由是练达刑名之誉奕奕播留都间而顾耻以刀笔自居折节讲学慨然慕程明道朱晦庵之人君素倜傥不羁高论时出人意表至是一变顿沉默简重意气雍容如也嘉靖五年进于司员外郎寻转贵州司郎中就署内建澄心亭暇辄静修于中七年闻承德君讣去职起复除刑部陜西司当是时兰溪唐公少宰延访天下奇士士多推毂徐君者唐公就见君骤问责难于君何以谓之难对曰君所谓可而有否者焉臣献其□以成其可君所谓否而有可者焉臣献其可以去其否兹何容易矣而老生常谈尧舜之道难奚其难唐公悦以君任大用荐仪制司郎中盖殊调也　皇上方向意稽古礼文之事札下春官无虚日君咸草创其仪无遗谬者预赐敬一箴大礼集议大学衍义诸书属天下岁贡生候部至二百人君建白听其附试京府以广旁求路盖礼部岁贡生预乡试始此君亢厉守高公卿以下干请一切不行要在绝私交行巳志专心上报而巳以严见惮不得久居内迁拜临江太守躬勤庶政常夙兴以矫游惰擿奸发伏如神吏民莫敢欺他如去门卒通塞蔽刻题名表官箴作郡志记文献祠旗纛修武备皆井井规画利当时而法后人赫然良二千石矣而达官贵人取道临江泊舟去府治且三十里君雅意不游声誉非大事弗出郭要人情托辄拒之曰宁负权臣不负吾民又郡中贵强之家抵禁痛绳以法不少贷治郡几五载不迁考绩行过家居两月一疾遽卒时嘉靖十五年辛□□□十二矣悲夫君少时善饮酒承德君诫之绝口不饮及鹿鸣举觯犹以未奉父命辞承德君尝患怔忡疾君事之汤药消息曲当其意不解衣半岁父没而养母太安人躬备甘毳家事必禀进止廪禄货财悉委于三弟颐俯颉而倾囊助颉输资太学生其内行修谨如此 

　　○大中大夫蒋公坎墓表（王升） 

　　王升 
　　余童时辄闻姚江蒋大夫公名比稍长偕公仲子□部业成均谊好日密始得谂公履历既而举于乡□君同举礼闱又同闻公行事益详而谊好之敦弥笃非他世讲家比也一日祠部君持公行述暨少宗伯孙公状征余表其墓公讳坎字养孚号澄江蒋之先以周封国氏苗裔繁殖历汉唐多显人着于宋者讳浚明与弟浚德子之奇最浚明官金紫光禄大夫而之奇拜亚相并称名臣九传曰彦祥元至正间签判姚中遂家焉公七世祖也公讳栻以子贵封兵部职方司主事母刘氏赠安人以正德丁卯十一月十七日生公于太平里登嘉靖戊戌进士授兵部武库司主事丁内艰改除职方司转员外郎寻晋车驾司郎中迁知江西瑞安府遭外艰起补临江府其初主事提督武学不徒取具课程亲授诸生韬钤指画方略如小诸掌出其门者多着武功如孙都督其最也　大一殿工兴大司马遴公董其役公核诸奄占役支弊中人怒计欲中公公觉之豫发其奸获兑工竣蒙赉银币后补职方逾三年报政令剑渔石唐公中丞白川周公皆注上考二公一时名臣最慎许可以是知公之器不凡矣其驾部故事使□□关支率由车驾司公锐意节省任怨不恤无所狥假请符者往往不悦先是中官以核昌支衔公至是以裁符故中官愈不能堪遂诡挟若逮公者意公闻逮惧选耎缩肭即辱侮公胁取符耳公则挺身往将扣阍状奄辈计沮皆散走或更好解言之其矫矫风节类如此总督曾石塘公建议复河套诏廷议之廷臣多顾忌相视莫敢先发公独上书十七事凿凿皆攘胡大计切中机宜虽寝不行而朝论韪之出守瑞州瑞俗好讼讦难治公刚明剸割若烹小鲜有部下巨猾熊腾峰者把挟官府屡中以危法上高黄令性朴而疏任仅三月以赃罢免公阅招辞知黄熊中乃召其邑父老谳之交口冤黄遂全黄而诛熊瑞人万口称明嗣补临江临瑞皆左右地俗习相沿公以治瑞者治之政声大起岁亢旱祷雨雨辄应或梦得刼杀耕牛计捕得盗屏迹郡有萧滩驿冲甚时分宜权熏灼天下子姓往来相属云焱蠭轶传骚弗堪前守率厚欵遇公独御以常宪不少假盖与裁中官符若出一辙而此尤难然公高有声望而两台交荐者多以此而竟触忤当路媒蘖罢官以去其子劝能举进士主客司副郎所谓仪部君与余同年者也寻蒙恩复公职致仕再晋中宪大夫复例进阶太中大夫卒于隆庆四年四月二十五日阅世六十有四配黄氏封安人嗟乎以公之风猷志节即属以天下大事当必有卓自别树接轨古名卿者而竟不究厥施蹶不复起夜光按剑合抱蒙摈自古叹之然即其见于郎郡者若此巳足世之媕婀软熟者风矣矧有贤子绳其武而光大之则天道惠吉终非僣忒复何憾哉复何憾哉 

　　○虔州守湛源陆公化淳传（瞿汝稷） 

　　瞿汝稷 
