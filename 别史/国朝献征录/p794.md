<!-- { "loadSidebar": true } -->
　　正德十三年戊寅四月十一日山西布政司右参政致仕张君时勉卒于嘉兴君弟主事某率君嗣子淮来请予文刻之墓道予承乏馆合时习闻君名有以身狥国之义法宜铭乃不忍辞初正德庚午川蜀盗起鄢蓝廖喻诸贼首势猖獗甚自夔达蔓延保顺诸郡营连十余里众号数万两川震动君时马湖知府总制洪公锺闻君雄武有谋略特属任之君请以□兵自当一面曰贼虽凶犷然皆乌合之众易与耳进遇于通君门镇君麾众大呼直前无不一当百贼奔追斩几尽溪水尽赤自是贼气沮丧所向有成镇巡倚以重巡抚都御史林公俊上其绩鄢既就擒其党廖陈辈复紏众乱君曰洪公谓渠魁已伏诛余出胁从法宜抚定若一槩兵之恐玉石俱焚非天兵吊伐意然众莫敢任事君兵备矣乃独请往遂单骑入贼营贼露刃以俟君曰吾活汝来宁畏死也因宣布德意晓以祸福众感激泣下陈贼首诣军门听抚散其党二万余人廖愤陈先受招乘夜刦营将并害君君笑曰吾不怖死但恐大兵具至汝辈无噍类耳贼之吐舌时淮自浙来省得报冒锋刃入贼营愿与君同死君以宗桃事重趋之出贻画□□宜急进兵攻贼毋以予故遗地方患又与其家人□曰以死勤事予之分也汝第治装归贼寻悟送君出营嗟乎川蜀蓝廖之祸烈矣小官未职死贼手者弗论方宪官之遭荼毒者亦不啻数人君提兵数年崎岖危难至犯贼锋蹈必死之地而卒保其身以就丕绩虽勇略过人微君忠愤诚切有以动神明而感盗贼亦恶能尔当时镇巡交荐至欲以风宪重职属之事虽未果而温旨慰谕玺书褒励白金彩缯之赐相望亦可谓受知明时矣君既出营偶坠崖伤足乞致仕不许复起治兵事既而都御史彭公泽来代洪总制尤知君因问平贼计策君谓贼既抚而叛非实有降意特借是以老我师宜及公初至亟集兵剿之可绝后患彭公竟用其言平贼君浙江嘉兴海盐人也讳敏字时勉世业儒洪武间曾祖景福检校河南开封府从征云南戌大理因家焉祖景雅知兵法总镇黔国公奏授国子博士俾教武臣子弟封奉政大夫南京户部郎中祖母金氏封太宜人父正举云南乡试第官至建宁知府致仕归仍定籍嘉兴母吕氏封宜人君少负奇有才名乡举亦自云南会试数不偶弘治己未始拜兰州知兰州密迩虏巢虏时剽掠州民苦之君严讥察奸细至趋擒获斩之自是虏不敢轻入州氓多家□落城中惟藩邸军卫人素侵暴百姓轻州官君乃一切裁以法民始安生属河涨坏桴桥民以皮囊渡多溺死君度材鸠工亲临督役数日桥成民不病涉善听断摘人隐大多曲中遇事敢尝勘牧地之久豪右所据者尽追复之还官迁西安府同知专督储饷期岁完逋者五十万而民不怨擢马湖知府再擢四川按察副使奉勑整饬绵利知州兵备盗平进山西布政司右参政遂致仕越四年卒年仅五十七 

　　○山西布政司右参政华君津志铭（邵宝） 

　　邵宝 
　　君□津字济之别号謇斋姓华氏世钖人其先在晋有孝子宝在宋有荣者以仕徙居于汴至原泉避乱复居隆亭族始蕃衍又五世至友直元常州路总管总管子王季尝以处士举于集贤院号曰清逸其子希颜以文行乡望所著有东湖集君五世祖也传汝立谅至君祖俊字景荣出赘函山钱氏因家秦塘之上辞分业而自立遂成厥家有子三人其长君之父瑄字伯和配蔡氏生君兄弟五人君行居三敏而知学弱冠游邑庠二十六领成化癸卯乡荐越二年丁未登进士第授湖广松滋县知县操励自躬庶政斩斩时有奸人挟王府势强取于民君执而法之江溢坏民庐君之防民赖以安满三年抚按旌异政遂以风宪召闻母疾取道归省比至升刑部主事以松滋之旌封伯和文林郎松滋县知县母蔡孺人君在刑部遇疑狱反复参鞫尽求生之道决囚淮扬诸郡平反多属有疾请告归遭文林公丧茕茕在次不越户限起复改户部主事出纳惟谨尝监通州仓有怙中监势请事者君拒之固中监衔之尚书顾公虞其中伤君也亟调监七马房仓其严犹通州三年署员外郎奉勑勘田湖广常德时究理扇虐既行而有后命遣人追与之牒至则君由水道还矣其人既还报而君始至众君危之瑾见于左顺门顾而谓曰华先生汝来何迟也盍亟往事事乎竟无他言未几署郎中二年升湖广辰州知州遭蔡孺人丧起复补广平府时当兵荒君毕精经画凡无益之费不急之务悉罢之又请蠲常赋外民不能共者数事惟学校所须不以乏省太仆丞有欲牧养马民免地税钱十之五者君曰民累于马甚矣以若所免犹不纾困如征其半民何以堪遂以其事白巡抚都御史转闻于　朝悉复其故属邑邯郸城每山水秋至辄之坏民病修筑君曰山水挟西河横流舍河而他图虽劳无庸乃改河上流北注之漳水势既分城乃无垫贵戚并民田于清河征敛太横民诉于朝事下之日君削其数什九民归君德议立生祠君止之三年以异政被旌诰进阶中宪大夫赠封其父母妻皆如典寻升令官分守河东道搜剔利弊罢行惟允发私贿以正官邪禁戢豪强视广平尤力居二年上疏乞休不许会车驾西幸境内一切供应之事夙夜调度者三月继闻再幸之报巡抚都御史偕君至代殚力缮备又越二月疾作返卧司廨月余遂卒年六十一君于谓君简而惠共三介有君子之道 

　　○山西右参政王公纳诲墓志铭（许宗鲁） 

　　许宗鲁 
　　维王氏其先豳人后徙长安长安人曰鹏飞者仕元判同州同州子御史中丞瓒著名于时尝代郊祀锡以爵服今画像固存中丞子扩扩子泾阳簿□祖泾阳子铎是公祖铎子赵王教授琮是公父以公仕谢事例封吏部考功司主事公讳纳诲字献可别号蒙溪初公生有殊质封君安人笃爱之许安人故宿儒子也能诵古诗及故事公解语安人口授之辄随口成诵封君安人益异之封君曰我族固代有闻人是子当绍先中丞业比长修容挺立方颐目冉耳特类中丞且时时取中丞家传及文集诵习之若符其志者时封君司教延津公从侍肆学不择昏旦凡诸经史子籍无不遍览掇要不世俗学也学成归试于司学邃庵杨公司学公骇奇其文录县学生员弘治壬子中乡试三试礼部不第乃游国学友名流谈古道博综羣籍旁达世故一时无出其前者壬戍登进士宰相素知其人临清河渠天下要冲而挽夫舟人丛集奸公私病之故授公工部都水司主事行部临清治闸事公既治闸乃立条章严约束一曰时启闭二曰谨蓄泄三曰急贡献四曰重漕运五曰第公私六曰程缓急七曰备材用八曰具夫役九曰绳奸惰十曰戒凌暴于是闸事井井无不便颂正德丙寅秩满献绩是时太宰公选遴司属遂采物议调公吏部考功司主事戊辰晋员外郎己巳再晋验封司郎中公既天官属乃自谓曰是百官之表进退之门巳不正何以率天下法不严何以砺人材于是翻阅往牍悉复旧章自侯伯以下皆令庭参而考课核验特严以公幸路塞绝请托抑沮诸以事至部者咸严惮公由是衅积于人庚午竟以时宰之故波及左谪易州同知在易奋励自树不以外内夺志时巨盗流劫畿辅间畿辅郡县城郭多不完总制都御史幸庵彭公檄督修匝月以完报又令料理军实军实乃充壬申晋河南按察司佥事理屯河南寇乱之后屯多荒芜乃反侵占给牛种时征敛减加耗杜侵渔三年屯政底绩乃又以贤摄分巡时郡有豪黠附权武断析人肢体官司坐视三年莫能执公摄事下令执豪即就缚大法纔一日耳郡狱系囚多至千数公按牒剖决不三日狱几空虚河南民凡狱讼咸愿之公语曰神明神明云乙亥丁丑安人封君后先卒凡居忧五年己卯复除河南佥事兵备□阳会革不果行庚辰改四川按察司佥事兵□□□叙泸迩夷公务以怀远固封宣威敷泽首叙泸人称父母嘉靖壬午晋副使分司川西川北夫其巡两川也风裁肃然贪墨解绂接踵去乃遇事直以身任凡不便于民者悉罢除之虽拂巨室怒长官忤寮吏皆不之忌人或谓公曰盍自图公笑不应事事如故其区处两川事宜凡数百书凡十帙举切时政无长冗言于是两川改观也部使者雅推右公亟荐之而寮多短长簧言贝文交眩视听癸未远移云南兵备临安治临安犹治叙泸乙酉量移山西寻晋山西布政司右参政由滇之晋道出故里遂卧病而卒施未竟也呜呼惜矣公性刚大不阿而心独诚厚事封君安人极其欢心居丧痛世俗之偷也特尽礼于封君训言虽数十年时时道之且以诏其子侄其处宗党恩礼次序秩秩如也其志在天下毅然不逊有古人负荷之勇由此以□亦由此以忌且魁岸独峙不伍尘俗乃又好面折人人不合辄麾去不与语故庸人或少之而达士尊焉至其奋迅无御之才坚固不渝之操洞朗旁达之识邃古玄秘之学固一时之鲜匹也而竟巳矣夫谓造化忌才者信邪非邪 

　　○亚中大夫山西左参政南澧王公献墓志铭（许宗鲁） 

　　许宗鲁 
