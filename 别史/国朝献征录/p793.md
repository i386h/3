<!-- { "loadSidebar": true } -->
　　祝之先盖以太祝之官氏或曰出黄帝之后以国氏春秋时稍见于郑卫汉有九江祝生宋多名士而江闽最着逮元有曰碧山者自松江来海道都漕运万户府经历升平江路总管英迈有文卒葬吴中子九鼎遂着籍长洲九鼎生子潜子潜生景章皆不仕景章生焕文材敏行修在　国初以瞶疾不在察举惟务树德是生公公讳颢字惟清少有大志以治易名郡学中诸生师然不喜躁进有司屡劝驾辄不行宣德乙卯领乡荐犹不赴省试正统己未乃登进士高等时诏大珰察进士中有声者四人教内书堂小竖衍邀公入阁下公初未知其故比至乃将试以诗而去留之公不应而出既而选授行在刑科给事中务持大体虽多弹劾不肯讦人闺门瞹昧尝受旨密察在京寺观无赐额者有青龙寺极弘丽僧言某巨珰以密旨所建词色倨慢公不听立请毁之丁卯副驸马都尉石公璟封荆世子及都昌王二妃无几丁内艰归适有土木之变　景皇帝诏夺情以都御史起复不奉诏服除乃复前职寻升山西布政司右参议专督粮储时大寇之后仓府空竭饥民流散而兵输方殷公昼夜规画招亡拊存因时立制凡征敛出内条法委曲不加赋而公私皆给由是廪库充实　朝廷久不他迁赐诰进阶朝请大夫赞治少尹本司右参政仍专粮事如故公以晋俗少文思振以儒术举礼义兴学校无所不至临汾阳曲二庙圣贤塑像金元遗制左祍乃更正之文释奠以谢不虔皋陶祠墓在洪洞其傍近地里传舍旧皆以神名名之乃葺墓建祠题曰有虞士师祠而禁止触犯又作□贤祠于闻喜以祀裴晋公度赵忠简公鼎新明道先生祠于泽州以伊川先生及郝左丞经配广选俊秀以充生徒下教周密大意谓教人与治人不同贵在随材成就必令条品资质以程课庸下者毋强以文辞第使学书读律异时不失使任正冠服饬威仪勤察试亲讲授诸生呼祝夫子而不官后多成名显辅者公吏学精甚律令条例通练如指掌疑情滞狱立能剖决而又明慎矜恤每多平反天顺丁丑汾州妖人作乱僭称李天王年号天福公一闻变飞檄戒守御严备毋轻动自戎服驰赴之既至贼就禽纔十六人余皆胁从而所攀援逮千余人三司□不敢简别公曰千人同谋胡不待聚而遽发且吾等既不能戢恶而顾又戕善耶不可众曰然则秪应以盗闻耳公曰盗何事以年号哉罔上规免尤不可也乃以十六年谋反巳行上奏得旨一如公议尝监决崞县囚七人令先诣御史录之谓巳允当至公导谕谆复中二人因叹泣更鞫得其冤以语御史御史不从更言公导囚脱死公移疾以缓之御史来问疾公曰某不忍杀平人病心耳因陈其状御史悟乃论囚减死襄陵某甲赘壻后生子巳而甲与妻子悉死遗孙鞠于壻迨长争财交讼二人皆嚚悍多历年所不决公至不施鞭挞令各尽其辞公曰吾知之矣壻之专制足以当抚孤之义然由孙之镃基乃始成善贾之功若必欲直于官徒废业耳吾今若翁定之因令籍其产将程其事力而分归之先焚香呼甲名述壻孙曲直壻遽前拜曰公言是某则非矣孙闻之亦跃谓壻曰丈果非耶壻曰非也孙曰丈数年对官司未尝自谓其非今既得明公而云然然某唯欲得此一言耳丈知其非某独不知耶因相顾乞罢讼终身不校公立帖籍之皆感泣而去绛有武断于乡者诬一人数不胜公廉得之会巡至恶子又诬以死公召属吏父老谓曰斯人之冤不难雪吾恐其雪冤之后更受阴害耳吾今处之因论徙民于他地而置恶子于边徼莫不称善其它政类此不可殚纪凡周巡道里之间往往驻车延问民瘼封部多名山大川及古圣贤宅里祠墓辄登临谒奠赏吊吟赋风流粲然居大参又七年年甫六十遂疏请归田一时耆俊胜集若徐武功有贞刘佥宪珏杜东原琼辈日相过从游衍高风雅韵辉日英乡邦历二十年而公最后乃卒时成化癸卯享年七十有九公在给舍藩省皆得推恩其亲父累赠朝请大夫赞治少尹山西布政司左参议 

　　○山西布政司左参政樊公英墓裨（李东阳） 

　　李东阳 
　　公姓□氏讳英字世杰默庵盖所自号其先临潼人□考讳斌以戌籍府军前卫居京师生公有奇质受尚书于布政洪公弼弼名士士所造就甚众公其最者正统丁卯举顺天乡试景泰甲戌登进士第拜监察御史凡所建白皆切治体巨盗张杰掠定民甚苦公往捕并其党禽之通州仓宿弊甚剧公旧居邻京仓尽得诸弊有所厘革众咸愕服曰勿绐樊御史天顺丁丑石亨擅权朝野夺气公与诸御史劾之出知束鹿县未行而复戊寅巡大同宣府二镇威令大行辛巳巡南城有张刚者横乡邑怙权臣门达以自庇邻寡妇富而无子刚谋夺其业讼之官官莫敢直达以属公公不听竟绳以法达怒嗾刚诬告诸不法事逮入诏狱达适典狱因文致成之坐除名罢归成化乙酉　宪宗皇帝即阼谏官论达罪恶因白其□诬陷数人达既谪死公复御史以父忧去服阕□入台有御史被荐都御史者舆论弗惬公劾而□□按湖广风裁益着赃吏有解印去者襄邓饥流民□掠且万数公会积粟榖赈贷具乃廉其渠魁□以曲直福祸使归闾井久之遂定都御史罗公箎□其事以闻己丑擢辽东苑马寺少卿时马数耗不满百公置朋市法越五年马至四千匹戊戌迁长芦都转运盐使河间定饥　上命廷臣出赈官无厚储公先后出运司银七万余两佐之活者甚众丁未擢山西布政司左参政甫上得末疾适当稽戎籍力疾至平阳徧历诸县得戎工脱藉者若干人劝民出粟若干解以备赈劳疾笃甚比还司遂弗起寿六十有二 

　　○山西左参政丘公璐墓志铭（王鸿儒） 

　　王鸿儒 
　　公讳璐字仲玉姓丘氏其先家东明曾祖讳仲和者徙兰阳今兰阳人父讳陵字志高宣德己酉河南发解第一人明年中进士乙科授咸阳县儒学训导历升山西左布政使致仕卒于家其儒术吏治皆有称公成化己酉以邑庠生中河南乡试壬辰登进士第乙未授南京吏科给事中戊戌己亥连丁外内艰壬寅终制起南京工科给事中丁未迁陜西布政司左参议进阶亚中大夫奉勑督理甘肃粮储弘治辛亥还司乙卯迁山西布政司左参政分守大同府戊午还司以闰十一月病卒于官舍距所生正统壬戍得年五十有七惟公赋质沉静加以自少家庭涵渍无纨绮傲放之习又素富坟典博探广览食事俱忘穿冗古今贯给百氏虽僻书隐事雅号洽闻者第髣髴崖略而巳公或触其端辄历历举数百言不遗一辞其博学强记如此历官中外几三十年其建白施设多上当　君心下充民欲在南京日前后疏二十六事剀切明畅未尝或触闻罢甘州先圣庙春秋祀尊惟奏俗乐公以亵遂饰庙貌绎雅音金石丝竹之器多自考定礼乐用谐神人胥悦肃州邻极边□□戎王逮坛阿黑麻戕杀哈密都督罕慎遂经画□□筑苦峪城且征苦峪赤斤蒙古罕东等卫头目爱马等诣肃州宴尝抚谕及安插哈密残破夷人都指挥阿木郎等一千员各给与农具牛种夷人用谧□朝廷宽西顾之忧内地停挽输之劳复其处三年他所不能尽举由是观之则公之政事从可得矣其所与交皆天下名士然死之日家无余赀归无室处人尤以是高之而亦以是悲之 

　　○亚中大夫山西布政使司右参政郭公桂墓碑（王九思） 

　　王九思 
　　公自平阳知府擢山西右参政分莅冀北督边储未久疾病乃上疏言　陛下过听不以臣桂疏浅使待罪藩省居边亭给馈饷职专位重陨首无以报迩者臣桂不幸有犬马病旦暮且死愿从　陛下乞骸骨归故里即死无所复恨惟　陛下留意哀怜之幸垂察焉臣桂顿首顿首死罪既得报一日乃遂不起盖正德丙子七月九日云参政部公者讳桂字时芳咸宁县鲍陂里人也盖其上世有御史者冠铁冠人称铁冠郭家家藏仕宦者画像而传以元时人也然不可考矣其五世祖曰道原明洪武初举人材河间府经历而生子恒恒生琮琮生鐛鐛配杨氏生参政公公二十六而精通毛诗举乡试三十三而举进士知县安丘安丘民王恺者富而横令至啖之以利既乃钳制不得动乃长揖不拜令心内忿然无可柰何至是恺使人逆公以利啖之公拒不可怒斥之去至县而恺自来谒乃发其事鞭笞之恺惧与其兄弟谋害公阴中以祸公以罪擒杀恺恺兄弟徒边氓未久县翁有讼其子盗金者且骂母公知其后母也而谓翁曰亟归而发媪衣笥中可得金果得之于是翁大感悟知其媪之也乃复爱其子也公尝趋郡谒郡大夫而县中囚徒乘隙反狱走匿不可得摄县者惧追告之途公曰当在其地古坟坎窞中果然然其它政事明断多此类也宜起起御史会谗不果稍迁湖州府通判督粮储湖州府通判督粮储者未有能自拔超迁去者盖多以贿败公独以廉而又综理周密能袪其宿弊人莫敢犯之储运辄先期完称能而迁泰州知州有三虎一曰邓仁一曰祁清一曰苏容公至而邓仁祁清以奸事发觉死而苏容独存有以言者公曰姑待待其自至乃一日奸事发觉至州门曰死矣公曰死即瘗州门下瘗之三日出尸出尸乃死然其初实诈不死也其待恶□民如此可畏也而于好民则子孙视之惟恐其或伤之于是州中远近歌颂相戒不敢恶恐犯教如三虎死居无何转镇江府同知位尊而无权有分职职清戎盖千孔百疮其它政令可否惟郡守时时视郡守颜色喜怒不敢多一语公则不然视理不视郡守守亦察知其人善待无敢易之其始人见其理戎务也老吏猾胥敛手缩项弊端塞绝也然不知其□□尝摄□□□□讼决疑狱而人乃更屈服翕然□之惟恐不郡守其后迁郡守乃不于镇江于开封焉于是镇江之人无不咨嗟叹息也惜其去挽留然不可得也至开封旬日会母丧以归归未久而父亦卒丧毕起复平阳平阳山西大郡辖州县多而是时海内多事盗贼起百姓凋敝又多藩邸下人恬势侮法无敢谁何者公至而盗贼息州县平藩邸各辑其下百姓安堵久之而衣食足歌颂兴焉公曰民可使也于是新尧庙尧庙成增修舜禹庙亦成户部尚书韩先生者洪洞人也年八十余家居宾客非其人不与见也乃安车入平阳谒谢而曰老人无所求强百姓一行未久擢参政去不幸疾病乃五十九岁卒其在安丘也三载考其绩称无过及当道者论荐例当封于是　天子下诏即封其父鐛文林郎安丘县知县封其母杨氏配于氏俱孺人 

　　○亚中大夫山西布政司右参政张君敏墓碑铭 

