<!-- { "loadSidebar": true } -->
　　野史氏曰夫学者博观玄览犹必考信于躬行孔子曰文莫吾犹人也躬行君子则吾未之有得然则学在躬行若斯之切也而世儒纷纷务张皇以立门户奇说渺论出苍天而入九渊综厥行事曾不异于涂之人此何以贵焉余雅多王先生行谊因载其事以励学者先生名敬臣阳湖王公庭子也始孩而倍母畜继母郁安人所以饵代乳故体甚羸稍长就外傅诵书辄了了读诗至野有死麕章废卷曰孔子放郑声而是诗胡存哉必汉儒误拾其巳删者宋儒承陋而不能辨耳阳湖公不能难也年十龄值清明节书几云天何以清人何以浊天何以明人何以昏见者惊其早惠阳湖转国子博士先生年十四随侍长安诵四箴注悟孔子求仁之旨而叹曰学在是矣心者动之主心无妄念则非礼之动安从生大天下之事未有不摄于此心至其体习而心忘则至精所感荡而神理之曲中如轮扁之斵规规矩矩其糟粕也由是居处必以礼自准虽燕□必正襟危坐无惰容踰数年父命先生应举泣不忍离再被命始行阳湖虽久宦家无资斧先生归而庐居甚隘则寄寓天王寺中鬻书易粟有馈餐者却之不巳则书壁云不食嗟来食宁沟壑夫其人乃止馈年十九藉博士弟子员执贽谒庄渠魏公而考道焉时学者皆力奇杰文自振而先生独默坐澄心曰学不圣贤虽虚词凌厉君子不贵也年二十一婚卢氏女相见如宾朝夕共省郁安人而郁安人性卞急臧获稍拂意即洸溃至毁器击床先生宛解之者万方不听则跽而进汤安人掷之地因入寝室先生蒲伏待命未得久之天旦矣阳湖观察建宁先生从游居二年阳湖请终养归而先生当户晨昏伏腊奉盥请袵觞豆饎爨无不躬亲有招先生饮者以妓佐欢先生见曰吾何以衣冠坐涂炭邪称疾而返自是遂绝燕会祖母俞得老疾先生进匕剂逾月不解带既没标踊号泣如孺子慕至见阳湖则拭泪不敢毁容阳湖□阕参藩江右而先生奉郁安人于家视涤随惟谨先后嫁妹者三皆倾槖以助衿褵愈于巳女治阃内外井井不施挞而舍中儿无敢通饮食狭游者阳湖致其仕归则先生每击鲜邀文太史王吏部陆尚宝过亲娱不令知所繇置阳湖出饮无论寒暑必逢衣大冠送于中堂戒侍者曰若任也乃公或饮逾量须若节之迨归虽夜分必拥篲迎于户或风雨则逆诸□己酉岁得寒疾剧甚见所倚箦微倾曰此非得正而毙也侍者整之将死叹曰长者在堂而身先蒿里哉死逾时复苏经旬而愈则以湖阳命养痾别墅次年始归子舍而配卢氏失郁安人驩先生曰身不行道不行于妻子闭户省愆不御内者十有三年阳湖疽发于背先生亲自吮呧卧床下者收月阳湖慰令少休无苦也卒不敢宁戊午岁郁安人终哀如丧祖母三年未尝见齿人不知继母也既而长子卒阳湖置二媵人先生雅不欲也阳湖曰若虞燕女溺志而不虞我一线息哉先生乃勉从数岁不乳竟谢遣之甲子督学耿公闻其行超格贡焉强之赴京以亲老力辞郡邑或交以篚谢不纳而惟以坊金惠三族曰此国恩也愿共沾之阳湖老而足不良于行先生复绝内移床傍亲所卧如是者三年久之阳湖病转剧一夕十数便先生卧不交睫微闻謦欬则跃然起立代鸠杖未几阳湖捐馆则哀如丧郁安人者□田数百亩以其半赡三族曰此父遗命也宗人莫不感泣相率而丧阳湖缌者如功功者如朞至宾客□义而赙赗者亦视丧郁安人什倍矣先生鲜兄弟□爱诸从痾痒如其身诸表侄率子视焉辟馆舍励之学婚嫁必任不以岁诎辞至其自奉则一食脱粟终岁单绞葢五十年如一日也尝命仆以银器质子钱家逾年赎之而子钱家误与金器促仆还之子钱家劳仆以布仆不受也曰主行德而我顾利乎阳湖尝谒客归途遇他家仆倚醉踞而詈舆人辟之其人逾益诟詈直至厅事呼姓名撞击户扉诸苍头忿欲复之先生曰是人不逞异常当暴死若无庸轻六尺以与较婉言谢之其人归不数日死里中服其早见先生尝谓议论不如著述著述不如躬行故遇人多杜口不谈自见耿公公勖之曰于须以言论槖钥后人圣贤无独成之学俗虽敝不可诿也由是多所劝谕五十以后弟子来从游者四百余人咸刻厉相责课一意事圣贤学不两端自解诸宾客听讲者户外趾常猎猎诸生以二六日会禅兴寺辨论锋起先生徐以约言定之莫不涣然释尝云学者不可标立门户门户若立增长言诠弊滋大吾道至公至大惟不见乎道则有是非有彼我苟见乎道则方寸大观物无不可万派千枝不离于一又何是非彼我哉先生于学无所不窥而犹以慎独标的曰圣贤论学总先于慎独身体之自可见慎独之要曰研几也审则也尽之矣几善恶也研之而后知否则或混于恶矣则帝衷也审之而始得否则虽善而不精非天命人心之本体矣又曰亲长之际袵席之间慎独之基本乎薄其基何以成九仞之山也戕其本何以发千霄之木也又曰学者眼界不高则不足以达神化胸襟不大则不足以侔天地骨格不坚则不足以负荷无穷听其言者兴起甚众吴俗慕魏晋放逸恣睢仪检先生壹绳以法冠婚丧祭仪节品式准于家礼远迩相效隽者不敢蹈厉而拙者有所遵循自是风俗一变先生检柙若处子而奋迅行义则如壮夫慈爱若桑门而谆切诲人则若严师其与门弟子所称述皆庸言庸行无有惊世骇俗之论至于优而柔之曲而畅之使人日改月化而不自知则有出于言语动作之外矣余自黔归与先生谈搉学问甚洽也曾与予论文曰弇州四部吾惧其启学者以靡鬬也徐迪功着撰甚富而行者三四卷吾贵其能舍矣彼不能舍者有三多欲也好胜也自是而不知也有是三者斯贼道哉又曰六经文之本也今之文者舍六经而效子史本之则无□之□恶池以□可□配林以岱何当耶诸生有专事静坐者有泛览子□者先生曰静坐则系心博观则夺志岂所谓主一无适而通达万变者哉自是诸生学之有鹄矣先生不尚言而言自蔼然听之有味不工文而文自斐然玩之无穷所著有妇训家礼篹游武夷记行于世冯子曰天下之言学术者众矣守虚灵者以溟涬宅执象器者以筌蹄奥猖狂呌呶诡僻固陋而不自知其非至其下者则占毕学齿颊师卑卑焉以逐时好取世资而巳矣彝常践履视赘行若夫严于屋漏以对越上帝人域是域以上达天德独先生有焉昔蔡中郎作碑惟郭有道无媿余之传先生也亦然 

　　○潜谷邓先生元锡行略（黄浑） 

　　黄浑 
