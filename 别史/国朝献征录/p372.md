<!-- { "loadSidebar": true } -->
　　正德辛巳工部尚书龚公致仕归吴后五年为嘉靖丙戌卒于家讣闻　上遣官祭葬公姓龚氏名弘字符之苏之嘉定人也赠都御史古愚公僎为公父赠太淑人王氏为公母公生而有赤蛇之兆方四龄而能书里人沈翁异之请字以女累封淑人比长攻苦力学领成化甲午乡荐戊戌成进士授严州府推官遇事刃迎缕解退直则肆志五经升南京刑部云南司主事甚为司寇张公瑄所器重　孝庙初诰阶承德郎封父如其官母配俱安人三年庚戌升本部广东司员外郎治狱九百五十二时称平进南京吏部文选司郎中次年考察京官公在操行纯固之列出守兖州府九年朝京师　上旌治理尤最者七人赐宴赐服以风励在位公与焉十一年戊午考于吏部阶中宪大夫加封父母时边城有警公预为之备赐币以旌贤能辛酉升浙江右参政敕理粮储舆疾南归鲁王暨诸殿下具尊罍为诗文荣其行士民遮留号泣者以万计至有醮祭祈天者明年到任得告休养寻连丁内外艰家居十三年累荐不起构三隐堂日惟著述教子孙所撰有方外别志嘉定县志而□水经作黄河或问续中吴纪闻皆未就正德九年甲戌起为福建右布政使明年改湖广左布政使秋在试院阅易礼春秋三经时称得人是冬升应天府尹丁丑黄河溢山东守臣言状廷议才识疏通大臣一人往治之佥以公名上闻拜都察院右副都御史奉敕总理河患底定己卯兼理运道其秋扈　驾南征辛巳进工部侍郎兼都御史领敕如故是岁五疏乞休俱慰留寻加嘉议大夫又加祖父母父母妻如巳秩荫孙世美入监冬再疏乞休始获允曰卿历任年久才识老成既累次乞休情词恳切升工部尚书致仕着驰驿还乡壬午为嘉靖元年诏阶荣禄大夫一品玉带三年遣官存问赐白金一锭再踰年而公卒呜呼公德为长者而才有余初在严富春有张姓者姑媳孀居资榧林以养里人侵夺其林孀莫之何控诉行部至厥里忽羣乌下遶公交车讶之廉得其情追还孀妇又金华府有金政一者兄弟三人负桀猾政一子杀人不输服政二潜挈以附显人之舟托申诉为由夜至平望命佚去以石投水曰予侄溺矣众拯之□□给公文与归七年不白公承委前事集众谓曰闻政一子生男果否众曰然生几年矣众曰巳四龄公曰政一子死七年而男垂四龄其不死无疑也置诸法一郡称神在兖廉明益着中贵李兴奏功还朝张甚公与相见长揖不屈众危之其镇巡刘大夏等称叹焉兴亦不能中也兖州有借兑粮寄养马课有司视为常征民不堪督公为照究远年文卷知为额外乃疏免粮万石马八千匹公私俱便其它善政未易枚举在兖六年受代之日病几不起诸寮寀检厥囊将备后事得白金七两无它物远近叹异既去余四载民德之立碑于道事有不决辄往说无不输情其在闽犹其在兖也湖广有巨珰纵其奴殃民公命武昌守收逮守畏势依阿公辄身至府获首恶六十三人悉置于法珰为敛戢守亦引去应天岁饥疏上乞赈济民赖以完有中使差往西域所至扰害日费百金及见公垂翼不敢肆京师帖然扈　驾南征江彬用事衔公抗巳诡计中公者数矣而竟不行非　上知公公素所树立而能然欤公生景泰辛未卒嘉靖丙戌年七十有六 

　　○资善大夫工部尚书赠资政大夫朴庵章公拯墓志铭（王大用） 

　　王大用 
　　公讳拯字以道别号朴庵远祖大传子钧唐末仕闽居守浦城夫人练氏止屠邑民德而祀之传郇国公得象相宋仁宗三世孙理迁淳安渡渎滩有淳二公避方腊乱居兰溪纯孝乡仍名渡渎章家公高祖叔良国初不□人才征大父申甫父憼俱以公贵累赠通议大夫工部右侍郎祖妣吴妣方俱淑人公生时有豝产子如象形大父喜曰象郇国公贤兆也必大吾门乎公童子颕慧书读过即成诵双瞳视日不昡人异之授易伯父枫山勉以大业绳检弗懈弱冠文字出人争传诵连捷辛酉壬戌进士丁外艰服阕授工部主事督闸沽头民立碑纪遗爱改刑部广西司逆瑾怪公无所昵建锦衣狱调梧州别驾夷獠数百哄马平墟公单骑谕解瑾诛擢南都车驾郎中裁抑中贵贡艘夫甲赖以无扰寻改北兵部升广东提学宪副崇正黜邪士习丕变迁本省右参政会宁盗起委监督捷闻升俸一级赏白金若干两转右布政视□使奖庶僚间有滥及公格不报左布政江锺石至深叹服升广西戚里陈万年建第会派各省公以藏贮犒赏一万两请军门应之不烦括索而办升□□御史抚治郧阳赈饥莩易学宫更□峰溪盗失渊薮隐为重地严核均州无额田补藩俸加派济宁河变改总理公欲疏支流杀悍猛筑长堤防冲溃然后浚曹沛自无污阻费十万缗可足考据精详与喜事臣议弗恊天旱公祷泰山既降而雨宁阳泉忽涌数尺南旺胶舟乃行工部请别遣重臣特升公本部右侍郎兼佥都御史于是白河孙家渡工始兴明年夏潦骤发公以人言乞罢廷推监公应期代之迎合无成复代潘公希曾如公议乃底绩公回部命偕太监崔文经营显陵初计银六十万两有奇公咨诹经理省费大半备极规制至于培堂气筑水口为亿万年之基尤曲尽事竣赐金币明伦大典成升南工部尚书寻改北进资善大夫侍经筵大祀初献岳渎藉田赐扶犁锦带蚕室成赐宝镪千缗或言前尚书南坦刘公政不便公曰南坦节慎帑藏厘革弊蠹当守勿失大学士桂文襄一日延六卿出海运疏稿公曰海漕固易风涛沈溺叵测近海口多壅古未闻有浚海者事遂止庚寅春夏给事疏分郊议下公力陈不可言极剀切阁臣衔公者短于　上公谢罪求黜冢宰方西樵从容论救怒稍释公欲复言民困财乏同官有难色乃巳会饶郡进笾豆古式忤　上意遂自劾请宥僚属落职承天守备内臣萧洪素憾公节制不得媒利无以谴公乃阴使人登寝宫摇捍兽吻致渗漏奏报削仕籍旋以　东宫诞生恩诏牵复己亥春　圣驾南巡登纯德山徘徊久之谓六臣曰这工程尽好谁为之大臣以公名对　上叹曰拯竟以某事去耶惋惜之意甚至西樵在内阁与两京堂官及按浙侍郎相继论列章十数上吏部两疏名请竟不果岂人能为哉公家食葛巾野服社饮农谈纷华漠无所动惟闻四方灾异或天文失常辄忧形于色而其孝弟忠信慎交游敦廉素汲引后进与人乐易无畦畛一出天成平生出处大节屹如山岳旁通郭璞虚中术余事耳使再相究厥施社稷苍生能不永有攸赖耶公尝告予曰某在工部惟约缩财力不加赋天下此心无媿欲修仁寿宫崇　圣天子仁孝阻于人非某所知也戊申正月十二日以疾卒享年七十讣闻遣官营葬赐祭二坛有行藏无忝终始完名之谕予与公未荆识官西曹时公责文选黄君广奇不转予吏部予出兵备谒陈环溪台使道荐剡遗公不厌士论乃以奇才续荐可谓神交岭南倾葢如故僚好日笃予受公丽泽多矣都事备述事实征同乡司谏徐子状以铭见属予病经年而愈乃不辞抆泪为之铭 

　　○工部尚书赵公璜传 

　　赵璜字庭实安福人从父官蜀之黔江过石首舟触涨涛坠水流半里许不溺读书僧寺得贾人金囊于佛殿默坐其处须臾金者来物色审之良是即付之贾探囊为谢麾去弘治庚戌进士为都水主事职方员外郎擢知济南府府有黠吏能舞文为政蠹守莫能制公预选吏农性朴敏者教之法律踰年得司任者二十余人遂尽逐积猾吏宿弊革殆尽汉庶人牧场故是海丰民田既入官王府复奏乞公迄以归民两巨珰以选昏至郡皆惮公戢不敢肆寻擢顺天府丞忤逆瑾削职归里瑾诛复职升右佥都御史抚宣府革官吏支积弊岁省军储万余石调抚山东黄河退滩地数百里最沃壤集流氓使垦为田许复其业幸臣钱宁令家丁鬻钞禁弗得售擢工部侍郎奏毁镇国府玄明宫及诸权奸庐舍以备国用升本部尚书故事工曹钱谷出入漫漶无所稽乃令所司各具簿相核验凡大兴作悉自计划损裁俱多公在部刚正自持利害不动止显陵之迁免东厂匠价之追谏建戚畹第宅差官陜西织造章凡数十上以是忤中贵人意乃乞休居五年召复本部尚书以疾辞不赴卒于家赠太保谥庄靖 

　　○资善大夫工部尚书童公瑞墓志铭（徐缙） 

　　徐缙 
　　嘉靖戊子工部尚书童公卒于京邸公讳瑞字世奇家湖广之城元季　高皇帝兵起避居蜀之崇庆徙犍为乃后卜居嘉州公六世祖讳景明景明生志高志高生昱昱生永福永福生公有异兆故名瑞少长颖异不凡习举子业文誉蔚起弘治己酉举乡荐连第进士授给事中稍迁左右遂都户科会陜西左布政使王衡御史张文李鸾互纠举不法事连宗室言官往勘率畏避引去公至悉发其奸慝咸伏罪时论大快中官扶安奉驾帖取太仓银四万两备内帑费故事钱谷出入户科得与闻时不与闻公疏争之安恳请于　孝庙欲中公危祸有旨以明年当输内帑者扣还太仓公曰中官何能为司徒乃阿违至是耶遂抗疏司徒某奉职无状亟宜罢斥优诏两宥之由是直声益振有杜威者藉戚里势挠坏盐法公劾之论如法尝与御史刘缨论谪蠹政逮系锦衣狱事得解未几迁浙省左参议以外艰去服阕补陜西调长芦运使乃兴修盐利绳治豪猾寻改广西参政时平乐府獞猺系狱者百余人公廉之多冤滥乃直之仍具牛酒犒其□帅使缉其部落□□泣受约束居无何丁内艰服阕进湖广右布政使□辅河南左所历有□□可纪擢顺天府尹　武皇帝南巡公私惶扰公从容应之若无事者京兆赖以宁　今天子登极进工部右侍郎奉敕督修　康陵　世庙荣先殿先后赏赉殊渥满考转左赠高祖考而下如公官高祖妣而下俱淑人未几进本部尚书尝一再疏请老荷温旨慰留公既典司邦土会计节缩悉中规则其大者如仁寿宫　显陵徐河之役上下俱便之丁亥冬疾作　上遣中官就问私第兼赐羊豕戊子六月疾复作竟不起年七十有四公性和厚□平若无所可否而遇大事卓有定见确乎不可夺历官四十年位至六卿谦恭弥甚能以功名令终君子谓其有所养云 

　　○工部尚书刘麟传（实录） 

　　实录 
　　工部尚书刘麟以嘉靖四十年四月辛卯卒赐祭葬如例赠太子少保谥清惠南京广洋卫人弘治丙辰进士授刑部主事历员外郎郎中出知绍与府以忤刘瑾除名瑾败起知西安府擢陕西左参政迁云南按察使请告嘉靖改元起太仆寺卿擢右副都御史出抚真定巳复请告久之起大理寺卿迁刑部侍郎工部尚书以谏织造忤旨致仕归会　显陵宫殿两漏追论事在麟时落职闲住居浙之东长兴三十余年闭户读书足迹不入城市貌恂恂长者其自守介然而不为畛域以是人尤敬爱之卒年八十七 

　　○南坦翁屦略（张寰） 

　　张寰 
