<!-- { "loadSidebar": true } -->
　　载增封崇仁王长子卒嫡一子翊鈏三十七年以长孙进封世孙嫡一子常隆庆三年封世曾孙 【 绳蛰录】 

　　○益庄王神道碑铭（张时彻） 

　　张时彻 
　　昔太史公表汉诸侯王诵言骄奢之祸归之以仁义本大都殒身亡国率由淫纵不法有如河间东平被褒表之光而流丹青之誉未始不饬厉兢兢也余于　益庄王盖深有感焉　王讳厚烨号勿斋　太祖高皇帝七世孙　宪宗纯皇帝其祖也　父益端王　母妃彭氏　端王始藩于益盖甫离紫禁狎熟崇贵事厚自贬损鞠躬厉行刻意问学贤德称于天下而庄王实肖之生而灵异颖敏端恪雅有至性不妄言笑正德己巳受封　益王世子日居东府考览六经搜综百氏神解妙悟不烦师程事　端王曁　母妃小心翼翼先意承志比其薨也哀毁骨立寝苫块饮水恒如初丧及葬徒跣擗踊拊棺而号观者感泣士人赋睿孝永思诗刻梓以传云朔望展谒岁时蒸尝必洁斋致虔每诵蓼莪之诗辄惨怛不怿以金华园寝实惟埋玉之所乃建楼宫中时舒望焉至则嚱吁流涕左右莫能仰视嘉靖辛丑袭封王爵愈自抑畏百尔政务恪遵先王之旧盖不特三年毋改而巳每遇　皇帝万寿及岁节庆贺寅恭斋栗俨若　天颜之只尺也北虏不逊宵旰靡宁输金钱以助边饷恨不得身先矛戟待同母弟　崇仁王庶母弟　金溪王　玉山王友爱笃挚犹子字之若巳出服食器用罔不优锡每上谒即课其书程而饬厉之学有向往辄加褒奖焉王性朴素于外物绝无所嗜顾独嗜学鸡鸣盘漱即洒扫庭内陈经史于几上危坐讽诵恒至夜分虽盛暑不辍每五日一诣书堂命儒臣进讲陈说理道及治乱兴衰之故诚有味乎其言之也自以勿名斋日严饬治之功本原澄彻践履光明虽诗书所称蔑以尚矣精研书法草小篆世所珍撰着诗文渊深隽永不异学士家语择端雅之师羣国之子弟而教之季有所稽以察惰勤宦寺女御亦诲之读书习字属对咏诗盖以折其骄逸之气而牖之义方宫殿之中伊吾弦诵若黉校焉古今书籍有关治理及切于民生者躬校亥豕序其要旨锓梓以傅如命儒生张容所辑　皇明文范此其大者也尤究心氏大学衍义尝曰帝王之道尽在于是遵而行之庶几寡过矣乎平居不喜华靡巾服浣洗必敝而后易酒不常设肴不兼味剧戏音乐了无所好非大飨宴钟鼓丝竹之声蔑如也臣下有僭侈踰度必痛绳之曰俭德之共奢恶之大汝宁弗闻柰何以此自阱乎居常施恩有序月加直米以养其廉长史有所建白必虚心听之夙昔讲读之臣虽没世而礼其子姓不衰待外戚惠而有节然未尝以国事借听异端佛老拒之尤严谠词不忤谗说不入刚明决断国纪斩然内外臣僚小失则宥之有大过必丽之于法如曰擅课竹木渔猎铺户横夺街市此尤不检之最者率劼毖不贷内臣中有滥受讼词刑罚苛虐者即毁其刑具而谴戒之凡笞罚自五以上必启请焉丰岁广籴防歉推其余以贷单窭封内桥梁有弊坏者辄捐重赀完葺之东西二门居苦于渴凿大井以济焉岁甲寅疫作徧施药饵全活无算民忘其疠也军校与民争讼曲在军校则罪军校曲在民也付之有司不加楚挞贸易物货一惟其乎四境之内享安靖之福若不知有王府也春秋祈报出宿斋居严于对越粥粥焉如在其上尝谒文庙中使设拜位于殿中即命徙于外台时微雨初沾有张盖至者即斥去之而命儒官讲周易尚书锡赉有差谈者以盛美庠生有贫不自给辄赈恤不必其釜之鱼也每宾兴应试行者有送中式有燕其它优礼缨绂非可殚述而郡邑细大之事一切避谢不与以故学士大夫观风诹俗者必曰贤王贤王云王生于弘治戊午十月十一日至嘉靖丙辰凡五十九年矣偶感风露之疾犹黾勉视朝不欲劳人问候巳乃大渐稍亲药饵而巳不可起矣乃以五月二十二日薨于正寝士民莫不悲怛曰天何夺吾贤王之速耶先是郡后有镇山曰凤凰冈者崩折一角轰然有声一夕赤气天光彩烜赫人咸异之此殆其征乎所著有诗文数百篇行于世讣闻于朝　天王震悼辍朝素服命礼官考德稽履赐谥曰庄遣新宁伯谭功承祀以大牢行人马文健敦圹事钦天博士李傅卜日景方以薨之明年丁巳岁三月十七日葬于金华山水溅之阳启　元妃王氏之毳而合窆焉礼也　元妃者金溪王文安公之裔荆州府别驾纶之女世德象贤通经书大义　继妃万氏南城封兵马指挥万梓堂之女德门流庆贞静幽闲游神文翰警戒相成有关睢葛覃之风恫王升遐绝而复苏襄事慎终井井不紊王无嗣以弟　崇仁王袭爵继美杨休光昭佑启惧先德弗畅而典刑之日遐也爰命儒绅式扬鸿懿思所以远播芳尘垂之不朽乃不远数千里遣儒生赵玉以书来曰呜呼先王公宜闻之矣惠露沾吴仁风扇越此宜有耆寿昌炽之休如古昔诗人所称而今仅止此也天道其可知乎虽然炎昊无金石之固旦异桥松之龄存乎天壤而弗敝者在德不在年矣先王尝读芝园集每击节称叹曰是当求之于秦汉今鲜其俪者也于乎道范虽往德音犹存非公莫可以铭墓道者矣余昔提学江右盖稔闻　端王之贤既任保厘又知有　庄王焉得之门人张山容辈者详矣乃其言又知我者遂不辞而之铭铭曰 
　　皇皇烈祖肇造丕基　重光奕叶瓞藩滋穆穆　端王如璋如珪启藩南国屏毗敬尔王度夙夜无违匪亢其居德音是恢笃生　庄王是则是仪渊骞友姬孔师朝经暮史左箴右规雍雍肃肃于庙于闺蔬粝之食浣濯之衣丝竹不御文翰是怡秩祀孔严日台假祁祁　天子万寿羹墙在兹有虔拜舞是祝是祈玁狁穼入饷我金赀忧其国恤绝其燕私因心则友永言永思屹彼华峰孺慕兴悲郡邑组绶庠校缨緌　皇国祯干振之翼之森森阛阓总总萌黎　皇国基本沫之哺之或济其渴或饫其饥以药以梁拯彼囏危劼毖臣僚罔有愆迷过曰予惩善曰子咨毋路于螫蜮虺母市于嚣猎渔大者有辟轻则用笞维此令德寰宇攸推仁沾动植义洽埙箎绳其祖武燕翼是贻孰谓弗寿艺囿征词孰不有词仲氏杨徽华山之阳溅水之湄于万斯年鉴此穹碑 

　　○衡王佑楎 

　　衡王佑楎成化二十三年封青州卒谥恭子厚燆初封江华王嘉靖十年卒封世子十八年嗣王有贤行 【 吾学编】 
　　隆庆六年卒谥庄子载圭万历三年嗣 【 绳蛰录】 

　　○新乐王载壐 

　　新乐王载壐端惠王子而衡恭王之孙也博雅善文辞敦尚德行汲汲然以著述词赋勋业嘉靖三十六年册封着丁巳同封录一卷思欲表见宗藩有才艺者走书天下索同姓所纂述得数十种会梓而传之谓之绮合绣扬集又撰洪武　圣政颂　皇明政要颂楼居稿田居稿梦翫仙闾神览沧溟各一卷其诗冲澹夷远有独造之趣多可传者 
【 藩献志】 

　　○雍王 

　　雍王佑　封衡州弘治四年之国十一年邸震坏正德二年卒谥靖妃吴氏葬西山国除　孝惠邵太后三子　睿宗及岐雍二王也 【 吾学编】 

　　○寿王 

　　寿王佑榰封保宁改常德嘉靖　　年卒谥　无子国除寿王有兄八皇子未封卒 【 吾学编】 

　　○汝王 

　　汝王佑梈封卫辉弘治十四年之国正德十五年王以婚故请预支食盐十年年三百引　上曰王以婚礼请宜别给长芦盐二千引食盐如故嘉靖十八年　车驾南廵王迓于途甚恭　上喜加禄岁五百石赐金币二十　年卒谥安无子国除 
【 吾学编】 

　　○泾王 

　　泾王佑橓母杨恭妃弘治四年封十五年之国沂州卒谥简妃曹氏子厚烇嗣病辞禄不许未几卒谥□□□□□无子国除葬西山长史沈火荧以王卒故改南京鸿胪少卿 【 吾学编】 

　　○荣王 

　　荣王佑枢母潘端妃弘治四年封常德正德初留京邸刘瑾恶王与吏部尚书张彩谋逐王就国王尝诸子请得食盐菜户嘉靖四年请沅江酉港天心团坪渌池河泊税八年尽取诸税供王禄十八年卒谥庄六子长厚勋正德中封世子嘉靖十一年卒谥怀穆子载瑾嘉靖十八年封世孙嗣赠其父荣怀王 
【 吾学编】 

　　○申王 

　　申王佑楷泾王同母弟也成化二十三年生生五年而封封十一年而册妃项氏又明年而卒谥懿葬京西兰山无子国除王邸建于四川叙州未之国嘉靖中粥邸仅得银万两 【 吾学编】 

　　○蔚王 

　　蔚王厚　孝宗第三子母　孝康皇后早夭谥悼葬西山 

　　○岳王 

　　岳王　睿宗长子母　慈孝皇太后弘治十三年六月生生五日而卒嘉靖初赠岳王谥怀墓在承天　睿宗子女五长岳王次长宁长公主生岁卒次善化长公主十岁卒初皆封郡主嘉靖初赠长公主又次邬公主又次谢公主皆婚而卒驸马都尉邬景和谪居苏州谢诏长宗人府事三十九年四月赐岳王名厚熙 

　　○哀冲太子 

　　哀冲太子载基　世宗长子母阎贵妃嘉靖十二年八月生十月薨谥哀冲葬西山 
　　庄敬太子载壑　世宗二子母王贵妃嘉靖十五年生十八年立皇太子三十一年薨谥庄敬葬西山 
　　景王载圳　世宗第四子母卢靖妃嘉靖十六年生十八年封四十年之国德安四十四年薨在位二十七年寿二十九谥恭葬　　妃　氏无子国除颖王载囗土　世宗第五子母江肃妃嘉靖十六年生次日薨谥殇葬西山 
　　戚王载忧斗土　世宗第六子母赵懿妃嘉靖十六年生十七年薨谥怀葬西山 
　　蓟王载土匮　世宗第七子母陈雍妃嘉靖十六年生十七年薨谥哀葬西山 
　　均王载夙土　世宗第八子母赵荣妃嘉靖十八年生十九年薨谥思葬西山 
　　穆宗子 
　　宪怀太子翊釴　穆宗长子母　慈圣太后嘉靖三十四年生三十八年薨葬　　隆庆元年赐谥 
　　靖王翊　　穆宗第二子母　仁圣太后嘉靖四十一年生是年薨谥悼葬 
　　潞王翊镠　穆宗第四子　　今上同母弟也隆庆□二年生万历　　年封　　年之国 【 俱绳蛰录】 

　　○大都督府左都督节制中外诸军事朱公传（黄金） 

　　黄金 
