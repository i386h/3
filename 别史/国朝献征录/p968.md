<!-- { "loadSidebar": true } -->
　　郭清狂者泰和义井里人也名诩字仁弘其先曰祯锦衣卫百户曰和苏州府同知则其父父大父行也大父曰平立父曰祖礼懻忮重邪清狂其中男也魁岸玮丽身肥白如瓠少从事学官弟子业稍试粲然贤于昔业者忽置册叹曰夫务浩观者遂其瑰玮之思也立极艺者着夫周流之迹也拘学则不然循咫尺之讽诵市荣当世此与蛭螾何异丧四方之志矣遂去而体极其能于画于是南窥九疑践衡岳转溯建康东入吴越折北经汶泗吊古斋鲁之乡观容夫子之堂极抵帝里过代汴以归曰画在是乎何谱也其后肆意手摸即成画画巳题诗其上诗不尽又肆画画不尽又尽于诗间画抱膝辟榖等图又多以自实其逍遥之想世莫之测也是时江夏吴伟北海杜堇姑苏沈周俱以画起名览诩画莫不延颈愿交焉以故天下竞传清狂画购之百金与人处造次辄镜其人有隆贵欲多得其画诩心谬之瞠目数屋梁不对又盘金固索遂跮踱狂走瞿呌奡跳号而去隆贵笑谓之狂生竟不怪中常侍萧敬异其能啖以锦衣卫世官诩言平生不任拘检且托日者言福薄无贵相苟贵必不利逐力却之诸所与游皆其父兄行及天下有名之士　孝皇元年戊申尹少保解相里居引忘年交十五年壬戌诏取天下名画士郡中推择诩应诏重游京师时长沙李少师亟礼之其后无锡邵尚书丰城杨尚书景陵鲁祭酒太原乔尚书及今大庾刘侍郎世所谓学士仁人也然甚矜交诺闻诩多蕴藉不贾艺先后慕覩其状貌各诫门下苟清狂至无问昕夕无留门既而谒入欢甚起迎之门延人坐数击鲜贳旨酒饮之诩性难酒然驩其人每竟酒至醉醉辄呼纸挥洒以故诸学士倍贮清狂画然不计酬值直去去十数年率不过舟过不报讯书语在交游集中先是宁康王荆和王好术学招致宾客以百数诩首每见王衣纹縠深衣钩旁缀以续纴系靛青绦垂两绥如綟冠青绢冠冠左右有纟攀缘其下似侧注步摇之状韈足覆营首丝履杖斑竹杖王望见之飘然类有道者呼曰清狂道人至奉百金饮食具辄散与昆弟朋友及当意者所得亦缘手尽焉家人讽之子货金钱丰生产怒麾去间蹋踘鬬奕走马豢猿效少年之戏以示不拘宸濠嗣王敬公尝召与语公见其羯羠寡虑易发怒欲去正德五年庚午宸濠疏请中和之曲公愕然曰是谋将□其上以此无贵种矣吾不可与之俱垫水火也故露拙业托微罪得去去后宸濠益猖獗固不可胜数己卯反夫有端矣诩度其反必劫巳居尝默默不得志念右贵惟王都御史智权足解脱巳王都御史者名守仁余姚人也以学世儒宗工时假节提军汀赣乃敬往依之悬画题诗见志阳明悟其志寻与之符牒令辟耳目他游遂沿间道达武昌至则通讯率又贵侠者乃候虚无人雇箬船绝迹入德安界六月宸濠杀孙都御史许副使以反其党言得郭诩胜得一敌国然又况能慷慨借躯乎乃潜使人赍币书约绐以好语入见有如逗梗□杀之其人迹至武昌搜及细微家不得遂返时论公适有天幸故窘难得脱焉阳明高其善解脱对客亟称之曰鸿鹄横绝非清狂斯人邪庚辰公返乡里髟火髟剽然矣每语人吾仅仅脱虎口以先知退也愈益恭敬未尝乘车行县衢昌积曰葢闻之艺遯而攻世称吴顾之画有神术余不知其遯矣两人以下余遍观先后画者施设颇不类画何哉毛寿嗛赂诬王嫱黄门负扆祸霍氏摩诘辋州宴凝碧曹霸毛騧缠坎壈李廸黄犬迁瘴海吴兴公子忘瓜田至如陈远谢庭循亦以特艺供奉蒙訾此岂美好者不祥之器乎语曰目能见人之形而不能自见眉睫画虽攻固无益也清狂本画者当其不受中常侍之饵其志固巳远矣及宸濠首难卒赖先见得自脱以寿考终称逸民岂非布衣嘉遯哉李崆峒寡所伟视独伟清狂其居业洁良达讽导权衡之宜也助流诗教矣人貌荣名不谓是乎近世燕人叶元靖被□人服能贵艺其遁类清狂云 

　　○昆仑张诗人诗传（李开先） 

　　李开先 
　　北平张子言八岁入小学其童子师名之曰诗字曰子言初学举业于吕泾野继学诗文于何大复举业既精诸相知咸以大魁元期之顺天将大比先小试诸生令各持坐具以进子言独使家童代之不许遂拂衣而去且叹曰即使诗连中上甲清要职亦不□也同时华容孙世其以进士提学副使有盛名或有论子言者当时如少贬以从科目固不逮世其耶然子言过于自许略不谓巳有所少也所作初犹未成其气岸巳欲吞曹刘掩颜谢驾班马衙官屈宋厮隶褒雄与翰林江亶爰马西玄林懋易廖洞野诸豪俊交游商订倡和诗篇以此名闻天下将谒吕师于解州乃历房山渡滹沱缘中条陟太行广览黄河素汾凡稷契伊传之迹唐虞夏商之墟莫不寄之吟弄虽壮怀激烈而雅颂雍容遍游洛川伊阙而后返既而吕官南都则又由金焦吊采石泛石湖访椒丘独上雨花台览西湖之胜探禹穴之奇呼吸万里变化百灵洪涛滉漾于目前丹霞缥缈于足下自谓与世无二而新制桀出可与江山争雄矣乃呈稿吕师而回其辕于大梁梁故汉孝王之封疆而吹台又有文人之宗李崆峒在焉凡数十日歌咏酬赠颇多崆峒称其燕山豪士夜宴缾芝忽堕以柈行觞焉亦一奇也与崆峒各作芝□行俱有李杜风骨前此曾送王梦泽还乡因策杖荆山拿舟洞庭至汝南视何师之疾相守七日师卒乃旋京师所居不过一亩之宫择隙地种竹每遇风雪飘萧时一披襟流盼此君个个生面相对欣然命酌醄然就醉外物曾不足以尘其虑且不复知有人世富贵豪华事旧友新知烂其盈门富武库之森列滥文笔之纵横腰悬白玉□□手掷金声之赋惊绝之资倜倘之节虽居阑市寄情山水每兴到独跨一卫信其所之虽中途风雨饥寒不少改悔杭守李士行称其不狂不屈不惰不骄春风不足以融其情醇醪不足以味其况其晚节退然若愚未尝雌黄一人或壮其挥金如粪土视齐奴犹几上鼠斯特少年侠客之雄岂足知其日后所造哉有拟之以太白孙山人者是皆豪荡之才崎岖之气悲忿之音而子言则更觉追古有言何必拘拘于古者予应以物不古不灵人不古不名文不古不行诗不古不成子言亦云太白独歉于古会日曾行酒令各诵楼字韵旧诗太白多宋元人作子言首首驳回因之各怀不平太白自夸其青崖贴天日下照芝草斑两句昔氏父子也子言笑之曰尖新浅近曹氏父子便不如此作赠之诗有张子自高格入山从我游之语子言怒曰吾岂汝门弟子耶从此绝交有劝其出仕者则云吾亦有应世之才惜当时错过然财散而今贫既不能买官又不能求人此心终不能忘张仪怀仆妾之食而客卿范雎蒙厕中之耻而作秦相宁戚庸而师周威主父贱而窥五鼎夺釜鬲于涂而卒握相印者蔡泽也无负郭之田而佩六国之印者苏季子也古之人亦人耳吾惟竢时而巳所著骂鬼诘发笑琳七子等文雄奇变恠览者不敢以今人待之其上上官求书书亦复骇观其大约言成帝时杨雄从上借书上壮其志尽发石渠之藏雄乃竟无端涯之辞而冒天下之道文章邪诡不羁万世称善吾今不向上公求之无以恢其曼衍瑰玮之胷次而肆森严戈甲之文辞若遣一力士送书五车否则宾之堂下就邺架而读之得覩绝目之语广益之窍谈天地之符而搜鬼神之秘是亦古今之奇矣子言生有异骨七八岁时有教其父母者此儿悲尔家所能畜因归诸张氏张氏者故衡州郡丞子言父衡州二十年而衡州殁又十年不知其李氏出也有告之者殊不信巳而知其实然搥胷顿足若不欲生寻访李氏得其二兄弟遂因二兄弟哭诸其父母之墓痛卧荆榛不能兴既归决意复姓谋于厚友友乃劝之曰衡州如在而或有后李氏垂绝吾不敢遏汝今李氏兄弟二人先父母且有孙矣张氏无尺寸之孤汝又年近四十必欲割张以益李则衡州所以业汝训汝者谓何而可如此乎于是子言收泪舍凄迟疑三年而后决故今仍张氏云字书狂放却有笔力搏惊蛇草上之风而挂黑龙天外之雨若得其一幅揭之壁间可以惊人亦可驱鬼形体敦厚方面而多须见者不以权门公子则以帅阃武夫而其中之所存则固远矣子言生成化丁未卒嘉靖乙未仅五十也予与子言交游六七年颇称知巳集巳刻传其行事恐久而湮没世慕其名而不得其实乃撰此附诸集后子言文非不高世独尚其诗因题其传曰昆仑张诗人云 

　　○孙仲子宜墓表（乔世宁） 

　　乔世宁 
　　士有抱才瑰异者安可使终绌弗用也又安忍弗寿以死乃今见孙仲子若此矣余安得不怜才悲叹也仲子者楚华容人也名宜字仲可一字仲子又兄弟行亦仲也于是称仲子云父继芳云南提学副使兄宗玉山令副使公官郎吏时仲子年五岁随侍京师见羣儿诵读即徘徊不能去稍长颕记能属文巳即能诗赋其敏慧葢天授云始副使公师事何大复先生以何先生乃得尽交海内诸名人是时诸名人过副使公辄见仲子辄索观仲子诗赋或即面试仲子无不嘉叹以去巳又转相语缙绅间一时名动都下以张衡王勃复生也嘉靖戊子举于乡明年试礼部不第后数试数不第然诗文日益名家海内文学士日益称传矣辛丑罢试闻副使公讣日夜奔归哭过哀遂病卧四年始愈葢自是息心世故矣而家故在洞庭湖上乃时时泛洞庭游君山乐焉乃叹曰与吾熙熙穰穰逐世俗功名孰与即名山著书终身也于是自称洞庭渔人着七游以见志巳又着遁言十七篇遁言者潜夫漫叟之谓也时年三十有八遂不复就试礼部不谒公府士大夫非专访者辄避弗与见人呼进士则不应呼渔人则应巳乃构洞庭草堂置古书名画其中晨夕奉母兄游览甚讙也时复招故人门生遇山翁方士亦招引不辞性豪饮能数斗不醉每酒酣讙极呼卢击缶放歌渔父词意翩翩然若遗世独立者当其时宁论形骸即天地万物何有也如是者葢十余年人益慕仲子义高谓可逍遥永年也乃仅五十岁□卒卒之夕仲子方省侍母归归顷之卒人无不叹异伤之其女适萧氏者先是梦神人持璧币聘仲子云此岂长吉玉楼之兆邪嗟乎以仲子之才顾义不就有司而荐辟不行公交车亦不复聘士遂使偃蹇自废以死岂非苍生之憾哉余于仲□葢故天道时制云仲子自经史子籍传及庄老浮屠外家言其称说　国朝事迹远方谣俗与名臣行业历历足听又善决时事利害率奇中性尤爱才好士士以此多归之所著洞庭渔人集五十卷巳刻傅岳州府志洞玄志明初略藁藏其家孙氏日抄孙氏世谱王氏易与天文书华容悬志编未就往余会仲子湖上见渔人集葢有离骚史汉之遗风云是时仲子又且修董生刘向之业乃今不究其志也嗟嗟伤哉仲子卒于嘉靖丙辰十月葬以戊午三月其二子曰斯亿斯传斯亿县学生能世其家学乔子曰仲子有太史才乃顾独以诗名往尚书霍韬欲以诰来事特荐仲子仲了竟固谢巳之平生立介行葢如此于是按斯亿状表其墓曰此华容孙仲子之墓后人过墓下其以此想见其人 

　　○盛仲交时泰传 

