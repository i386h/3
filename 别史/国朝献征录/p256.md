<!-- { "loadSidebar": true } -->
　　秦民悦字崇化庐州府舒城县人天顺丁丑进士授行人迁工部屯田员外郎赈济京畿诸县多所全活成化壬辰迁广平府知府考政郡守第一如检勘荒田马地共三千余顷辩冤活狱一十九人招流纳徙六千户皆烨烨在人耳目九载去任民立祠竖碑以思之甲辰迁江西布政司右参政弘治改元擢本司右布政使按部戢奸吏抑豪强均赋平役民赖以安辛亥擢都察院右副都御史整饬蓟州等处边备兼巡抚顺天等府奏乞减庄田租课以纾民困增密云右北口官军招募士兵以防冲突皆蒙嘉纳其年迁户部右侍郎改吏部右侍郎明年以父丧去任服阕添注都察院右副都御史未几仍改吏部右侍郎己未拜南京吏部尚书庚申改南京兵部癸亥丁继母忧乙丑服阕改南京户部正德丁卯致仕至七年三月卒年七十九讣闻赐祭葬如例谥曰庄简民悦沉静谨恪进止有常平居卷不释手操觚染翰老而不倦在继母忧中尝疏老疾乞休诏答以勉终礼制尚俟起用言官乃有论其急于进用者然民悦莅官持巳不失法度士论多归之 

　　○资善大夫南京户部尚书致仕赠太子少保高 公铨墓表（李东阳） 

　　李东阳 
　　公姓高氏讳铨字宗选世传妫州人国初徙扬之江都祖友直父亨皆用公贵赠通议大夫都察院右副都御史公生方齓日诵数百言十三能韵语天顺丁丑补县学生吏部王端毅公时知府事置资政书院教诸生俊秀者公与焉成化乙酉举乡贡己丑登进士第或讽使增年以备台谏公曰某不敢也授大理寺右评事上疏言时政六事丙申录囚福建平反至百余人及会勘大狱不私挠擢山东按察司佥事改浙江河南岁饥人相食　朝廷遣侍郎一人往赈公实授分任验丁口程远近审缓急务均实惠属吏侵克虽有所凭附亦按治之流移四集者蒸染疫疠公请给衣粮亟散遣之其所全活多至不可数归德有黄河退地千余顷亲藩所据州守亦以租负被讼于朝命中官及侍郎都御史按其事公谓租负责之州地则民所恃业者中官挟以祸福执不变后他藩亦以河退地请其官长欲私于长史以其半两释之公不可民赖以不病凡一官历二臬九载四荐乃迁浙江副使即摄司事清案牍勤听断羣吏敛手勾考戎籍奸慝无所大壬子擢河南按察使河决张秋命官浚治公以赞画劳赐白金文绮乙卯历迁左布政使丙辰擢都察院右副都御史巡抚保定诸府兼督燕门诸关定徭役修要害有妄指民田献皇庄者　命侍郎二人会勘民寃声撼野至殴州县吏不得行众颇纵之欲籍以塞命公曰若是则民重得罪请勘实以闻　主上仁明当不忍夺民利以狥左右巳而果然庚申升南京工部右侍郎累摄吏户兵三部事癸亥江淮饥复领赈济所活亦众□荒政八事多行之进南京右都御史掌院事正德丙寅　今天子擢南京户部尚书令卫士廪米与折银每月兼给人甚便之丁卯南京吏部及北院相继告阙公两被名荐会逆瑾窃柄不悦于公特令致仕犹衔之不置逮就诏狱文致无所得乃放归后竟摭他事褫其官庚午诏复以本官致仕中外方冀其再相而公卒矣公虑事周悉通贯条格每自谓治律之功不减治经经史外若阴阳禄命堪舆医药之类罔不涉猎始号平山晚更号遗安老人所著有平山遗安二稿若干卷后以例请于朝特赠公太子少保赐葬祭 

　　○户部尚书张缙（雷礼） 

　　雷礼 
　　张缙字朝用其先顺天宝坻县人曾祖讳仲和胜国时山西太原路总管因家阳曲缙幼颕悟不凡既冠领天顺丙午乡荐以成化己丑登甲科初知钧州钧民多顽犷以严治之素弗友者皆敛手奉令寻以内艰归终丧改知沧州居南北之冲且颕病雨淹多方赈救民赖之安权贵欲请境内地庄田缙不可其事乃寝升南京工部郎中刬除宿弊羣匠故囊槖奸利者无所容未二年升杭州知府葢重其地而属之也缙以廉政自特守臣台使以及监司无弗敬信者在郡八年节缩百费省民财十有余万升山东参政去之日杭人留其履以识不忘弘治癸丑河决张秋　上命平江伯陈锐都御史刘大夏治之百需悉委调度甲寅功成遂升其秩通政司右通政属之行河时冲决之余沟防不治缙相其缓急以渐修浚无所遗又于决口之东甃石岸数里以图勿坏又新筑南旺东堤树柳其上每岁夏秋水溢挽卒得分行无阻至今便之庚申八月升都察院右佥都御史巡抚保定等府饬士马以防寇掠有发辄得畿内寇几绝尝疏陈八事皆切民□辛酉四月升右副都御史巡抚宣府虏入遮击屡有斩获之功是岁十一月改督漕运造封之价必预给漕卒必选其精壮者补之癸亥甲子淮杨连岁告饥奏留粮米若干万石所全活者甚众丙寅升户部左侍郎时逆瑾专政恶其不巳附者会南京户部尚书缺以缙往补而即因事逮之时同逮皆复官惟缙致仕过沧沧人留止之乃家于沧然瑾衔缙未释也复尚书韩文同下诏狱罚输边米五百石又坐前扬州灾尝改扬之兑运二万五千石于凤阳上纳瑾以更制除其名辛未刘齐二贼掠畿甸沧被围七日城中士民欲许贼和以缓祸来即缙谋曰许之和是降城矣降于法何如吾家三十口誓不能降贼而生也众义之相婴城固守勇百倍于初贼势挫其围遂解未几复召右都御史仍督漕运兼淮南剿贼事至则选锋追剿又设大以遏其冲贼围邳缙素知东海千户张瀛者以谋勇称遂令率健士开南栅迎敌有三骑突来葢贼魁也皆中失毙其党遁去城乃完七月贼舍骑入江缙于仪于州皆严兵以待既而贼势日蹙乃有狼山之捷　上劳以玺书金帛时境内累经兵弱大民物凋瘵又加意抚绥渐有生意然缙亦老巳倦于勤矣凡七疏乞休不允甲戌以入议至沧不进复疏乃许之仍复南京户部尚书致仕命有司给岁夫月廪凡居沧有一年而终年八十有三缙器宇魁岸风神秀朗持巳莅下严重有威理棼处剧绰有余裕故起州郡历方岳陟台省所至辄着能声树成绩居家孝友交接以诚好贤喜士多所崇奖生平嗜学手不释卷星历医卜皆臻甚玅性好吟咏有玉雪遗藁若干卷其所建白又有奏议若干卷藏于家 

　　○南京户部尚书成斋林公泮墓志铭（舒芬） 

　　舒芬 
　　大司徒成斋林公以成化壬辰进士授南京大理寺评事历升寺副寺正尽心庶狱尝有吴鉴者宜津人以与强贼同姓名逮系又有王子流者江西人亦捕强贼刑迫皆自诬服公驳之踰时果获盗升广州府知府府治省城吏奸政弊讼繁公处之若无事例有堂食公一不指染尝过山门有石刻元丞相伯颜灭宋于此公改刻宋太傅枢密使张世尧死节于此凡郡之忠义贞节多所表异郡有蓝瀵诸山洞蛮时方猖獗公承檄以兵入其穴擒斩渠帅因图地形会总兵尽屠之又丰湖保十三村民皆盗拒敌公至其地谕降之戊午升广西参政奉勑总督粮储兼理屯田时逋欠三十三万公侦如湖米方贱下令减直收银差官往湖籴米民甚便之输不后时既半年逋欠毕集辛酉升江西右布政使转左布政使廉公有威吏弊一熄尝以陈先生澔所著礼记集说文庙编性理大全书既取大注是陈有功于礼奏乞从祀孔庙不果乙丑登顺天府尹省寺供亿悉复旧章威詟豪右畿辅以治正德丁卯升户部右侍郎总督太仓粮储时逆瑾方用事公惟内无所失而处之甚恭会奉勑往凤阳河南会勘徽府田土事竣加俸一级戊辰升南京户部尚书授资政大夫时逆瑾益摭大臣多从中罢免甚者中以法公亦惴惴有去志方启行出都门传旨着致仕仍赐诰褒赠廪给与如例公欣然以得保全出望外矣明年某月抵家未几瑾又以公当罚运米口外几百石公家素贫虽历官三十七年俸资之外一毫无取家又先被火归之日寄居寺宇书房者数年口外之役不胜艰苦公亦视之坦然不少忧愤公名泮字用养成斋号也世闽县人祖佑父纯由举人兴国教谕皆以公贵赠南京户部尚书祖妣郑氏妣王氏皆赠夫人长兄清源天顺庚辰进士授南京工部主事卒公幼孤性虽嗜学主事君之教亦至故公事之若严父师弟浚渊与公同榜进士授刑部主事升员外郎又升广东按察佥事丁母忧去补任浙江又升副使卒 

　　○南京户部尚书张公泰传（黄佐） 

　　黄佐 
　　张泰字叔亨顺德人成化丙戌进士知沙县人端谨乐易政尚宽平而公庭亦无留事民爱戴之尝修饬学校重建先贤祠修建县治事集而民不扰公暇辄戾学躬励诸生学业刻罗豫章陈了斋遗书以诏学者邑士用劝时县经兵燹荒疫泰至百废且举甫三载以贤能征授浙江道试御史廵视通州仓革包揽之弊言及　官闱与政　上怒杖责之几死提督京畿学政公明众推服丁忧养病十有余年弘治壬子复起出按云南奏开解额五名绳赃吏之尤无良者先是象马思揲执木邦宣慰司罕穵法因禁四十年未有以处之泰于是会议檄各汉士官兵临其境以公移谕之思楪感悔遂送罕穵法复其故业械其首祸者三十余人请罪积患一朝顿释远近称其能既复　命特劾中贵杨戴二人及戚里坏法者　上怒甚既而霁威罚俸半年寻升太仆少卿又改大埋寺蓟州　皇庄与牧马草场争地界日久累勘不明奉　命会武臣清理泰密访得永乐中开设图本按之权贵始服升副都御史总督南京粮储遂疏专委任清兑支均俸粮委监收广储积修常平清军数总部运限稽派重查粮稽住俸省守支十二事俱允行正德丁卯迁工部侍郎公出纳杜请托改南京都察院右副都御史时逆瑾虐焰熏灼所求不副奇祸立至泰当奉　表入　贺惟以土葛布遗瑾瑾知清苦然犹憾之会吏部以南京户部尚书员缺疏泰姓名以　请内批升户部尚书着致仕家居三月卒　朝廷遣官　赐祭葬泰谦和孝友兄顺庶出母欲薄分其产泰泣谏均分从之夫妻相待如宾每见必揖至诚接物未尝言人过失唤僮仆不至声色不加于前葢其所养有素云 

　　○资善大夫南京户部尚书正谊先生雍公泰墓志铭（吕柟） 

　　吕柟 
