<!-- { "loadSidebar": true } -->
　　当　先皇帝己酉庚戊间余守尚书刑部郎而沈公由清丰令入锦衣卫经历数从故尚宝张逊业饮沈公少饮辄醉醉则击呜呜诵出师二表赤壁赋巳慷慨曼声长啸泣数行下余私心慕异之而亡何虏阑入塞都门不启　天子坐西齐宫忧之亡所出会虏获我中贵人嫚书附以进曰予我币通贡即解围不者岁一髠而郭时华亭公领大宗伯要诸大臣以御朝请而　天子下其书大宗伯会文武羣臣计即予贡弗予孰便甫就计国子司业赵先生贞吉曰虏所谓贡者巳耶彼傅城而军我城下盟耳窃以　天子御奉天门出内帑飨土醳言者旌功臣虏固当自退而检讨毛先生起嗫嚅言吾姑宽虏以予贡而出之而后议守便赵先生廷叱之争之坚而沈公复申赵理刺刺不休太宰夏公恠而问曰若何小吏也沈公目摄之曰大吏噤弗言故小吏言胡恠也且不曰主辱臣死耶太宰意不自得罢而华亭公持众议上竟弗予贡次日　天子出视朝有所诛进矣当是时沈公气甚壮欲力吞虏几得以身当一面毕见其长乃上疏言请以万骑护陵寝万骑防通州饷而合勤王之师十余万鼓而薄其堕归必大胜报闻罢葢是时相严嵩独贵幸用事数寝抑边事不以报而见事急则若开言路有所诛进者将帅当事臣迫诛益入赇居间嵩以免而其进有时贿贿价暴起言者日以益嵩日以重于是沈公饮张丞所泣叹曰诗不云乎歙歙訿訿亦孔之哀谋之其臧则其是违谋之不臧则具是依巳矣亡所信吾谋矣吾即不死而苞苴日蝇然过我而集于西第何也且夫社稷何赖焉乃抗疏言相嵩父子翼虎社鼠误国大计请僇之以谢天下太宰阿私亡所异同宜从坐诏以公昔岁諠哗亡人臣礼今复诬诋大臣自名廷榜之数十谪田塞外而先是赵先生亦坐他法谪斥矣沈公当田保安仓卒寄妻子广柳车未有舍而保安贾某者傍晲公曰公非上书请诛严氏人耶揖之入徙家而家沈公公始有居矣里长老问知沈公状咸大喜助薪粲而遣其子弟来从学公稍与语忠义大节则又大喜而塞外人戆争公詈相嵩以快公公亦大喜日相与詈嵩父子以常至偶人三象唐相林甫宋相桧及相嵩而射之语稍稍闻嵩父子衔之切骨思有以报公而侍郎杨顺来总督顺故嵩□□前大帅某业以选愞避虏俟其解则纵吏士取死人首甚者夜徼避兵人僇之以功沈公廉得其首主名贻书诮之前大帅恚既得代即以属顺曰是故挠乃公事者丁巳虏大入破应州堡四十余顺见以失事当坐益纵吏士杀僇避兵人上首功以自解而公复廉得其状贻书诮顺语加峻且赋诗及乐府者二或谓公迁人非有言责母尔公怒曰吾一者岂亦有言责耶若视吾眼在否而欲肓我夫杀人而欺其君以要赏吾誓不与共天顺闻益恚以其私人经历金绍鲁指挥罗铠走嵩子世蕃所曰是夫也结死士击剑习射将以间而取若父子世蕃曰吾固知之即以属巡按御史李凤毛凤毛谬谢曰有之窃阴巳解散其党矣凤毛得代归迁光禄少卿而御史路楷来楷又嵩客也世蕃酒寿楷而使谓顺曰幸我除吾疡事成大者侯小者卿顺则与楷合筴捕诸白莲教通虏者窜公名籍中以谋叛闻而前大帅时理兵部无异取中旨僇公籍其家而予顺一子锦衣千户楷候迁五品卿寺顺犹怏怏曰承相负我薄我赏犹有所不足乎谋之楷取公二子杖杀之而移檄越逮公长子诸生襄至则日掠治困急且死会给事中吴君时来上疏论顺楷误国大罪　上怒相嵩不及之地急下缇骑捕治顺楷而襄得释居久之相嵩败世蕃殊死御史维新复论顺罪而微襄理还其诸生今　皇帝初诏褒言事者沈公冤始太白赠光禄少卿赐祭录一子太学襄用诸生久次膺贡上春官伏阙上书相言总督顺巡按楷杀人奸党状而给事时亮瓒相继以封事请诏可捕顺楷司寇狱论抵罪始沈公少而读书有异质从故王伯安先生游先生一再与语即奇之曰生千里才也辛卯举乡试又七年成进士溧阳令其治以搏击豪强卫赤子急用伉倨忤御史得调荏平以父忧归服除补清丰令愈自刻苦有惠爱声故锦衣帅陆炳闻而贤之请吏部得公经历至则与钧礼不敢以分加公公愈益发舒尝从世蕃酒所世蕃虐所狎客给事饮非其任强灌之公即以灌世番曰吾代客酬也当虏掠近郊时都门闭公急谓陆公勿闭门闭门予敌民矣陆公言于　上而许之所入男女以巨万计公既谪保安而属岁大侵倾槖装作粥粥饥者收百里内骸买地而瘗之其人率而相祠生祀公公于诗文援笔立就奇丽甚而不能尽削其牢慅愤激之气往往多楚声竟以是获祻其传者十不能一二人读而怜之沈公讳炼字纯甫别号青霞山人其死以丁巳之十月十七日距其生丁卯得年五十有一父处士公璧母俞夫人娶于徐有丈夫子四长即襄次衮次褒即死于公难者也最少子袠以穉免襄既白报公雠推太学恩袠而身之金陵谒吴君表其墓巳复之吴兴谒不佞某志而铭之以慰公呜呼公有子矣 

　　焦太史编辑国朝献征录卷之八十一终 

　　●焦太史编辑国朝献征录卷之八十二 

　　直隶（布政　参议　副使　佥事　通判　知州　知县　典史　训导） 

　　◆布政 

　　北平左布政张昺传 

　　○北平左布政张昺传 

　　张昺山西泽州人洪武中举人材累官户部侍郎时齐藩不法建议亲藩所在择朝臣威望素著者镇之以北平左布政使靖难兵起昺飞章奏闻吏李友直窃其藁以献　成祖持以示护卫指挥张玉朱能遂令帅护卫勇士八百人入城守卫昺与都指挥谢贵督军环甲执兵飞矢入王城四面鼓噪震动城内　上复令朱能等以计擒昺贵夜夺九门乃下令安集城中亲诘昺不屈遂斩之及　上即位族其家口十四人既而梦昺披发厉命出其尸焚弃仍逮姻党数十家谪戍边郡宣德初释之 

　　◆参议 

　　北平布政司参议成琎传 

　　○北平布政司参议成琎传 

　　成琎扬州兴化人洪武中山国子生授代州学正教诸生有规矩以荐升蔚州知州政清肃蔚临边境琎与守将协力修边备民赖以安　上起义之初琎率壮士来谒赐白金百两命还守蔚州琎复招边卒勇敢者得二千人以进　上嘉之俾典兵饷仍协力守城多着劳勚　上即位命参议将大用之至是卒遣官致祭赠嘉议大夫吏部左侍郎赐其家白金五十两彩币八表里钞百六十锭官其长子杰行人 

　　◆副使 

　　北平等处提刑按察司副使吴君肜墓志铭（宋濂） 
　　大名兵备按察司副使鹿门茅公坤墓志铭（朱赓） 

　　○北平等处提刑按察司副使吴君肜墓志铭（宋濂） 

　　宋濂 
　　君讳肜字文明姓吴氏世临川人颕异越常流从虞学士集危左丞素学二公深相器重应书乡闱弗获选去补江西行省理问所令史益种学绩文不倦夜以继日遂擢至正丁亥进士第授赣州路录事阶将仕郎时郡守贰皆朝廷重臣苛察见渊鱼僚属重足立莫敢仰视君以事至府数与之抗辩气凛凛不回挠初甚怒骂巳而反贤之赣俗泥堪舆家说有踰半世不葬其亲者君召父老谕之曲尽伦理不两月间葬者以千数民家二女学浮屠法扬言翛然坐脱无知氓竞奔凑之君坐以左道上官持不可君谓其母曰吾闻坐逝者必焚其身以收舍利约以明日行火母亟来谢曰女幸生矣人告妻弟夺其金条脱者绝无左验君阳令中析之告者欣然谢去妻之弟独洒泣不辍乃杖告者而与泣者众以神朱甲与汤乙仇抵盗自刺妻实之官捕汤煅治竟诬大君察其色有冤以计绐朱妻出所刺刀其血犹在遂纵汤而罪朱刘汉衔李敬甫无以快其忿构其盗攘巳赀君得其情往白守怒令易辞君不从更以它吏成案戮李于市当刑之日雷震守厅事吏寻厉所困自刎死郡兵暴横虐诸民君每直之守寝不□民怨羣起而逐之因拥君守君曰擅废置二千石者族汝曹听我言当迎守还不然吾决不从汝族也众皆溃去越翼日复聚城外皷噪焚庐舍乱君请守出共帅壮丁趋火获造谋者枭其首余寘不问一郡帖帖时营国公火你赤出镇江西三品以下得专封拜署君郡治中至正戊戌伪汉兵围城踰三月君调度供亿无阙及势蹙慷慨自誓跃马欲触鬬民争拥不得前城陷伪汉奇其才令军中有生获吴治中予百金君被执命释而官之竟以谋脱归临川遯匿嵓谷日以奉母乐若将终身焉郡既入职方守臣侯至善力荐起之乙巳秋七月拜国子博士成均初设其建立规制及铨选祠祭之事君皆与闻赞决者甚众丙午春正月转同知严州府事浙江犹未下曹国公李文忠方议征进君转输军饷至军前公以能称之吴元年丁未召还南京与禁林诸老共议即位郊祀仪注洪武戊申春正月擢佥湖广等处提刑按察司事阶奉议大夫三月至官分部荆襄上疏言五事铸降诸处印沙汰荆州湖泊官省武昌等处批验所复荆峡二州田额均石首公安江陵三县水夫科由秋七月又上疏言兴学置安陆驿传轮役递运船及给铸钱诸物价等事　上皆从之己酉秋九月改佥山东提刑按察司事庚戌夏四月以东昌土旷人稀请省□平清平夏津朝城馆陶观城范七县秋七月超拜中顺大夫北平等处提刑按察司副使荐剡人才唯恐失之两考北平乡试得士尤多癸丑春三月旨还京值疾作而终享年五十有七 

　　○大名兵备按察司副使鹿门茅公坤墓志铭（朱赓） 

　　朱赓 
