<!-- { "loadSidebar": true } -->
　　郭公讳容字子仁浑源州人郭之先东胜望族洪武中东胜没于胡有思荣者内走浑源遂占籍焉公曾大父也大父深父鼎世以良谨称于乡而鼎以儒河南仪封尹公生于宣德癸丑就傅即庄重不逐羣儿戏弱冠补州弟子员成化乙酉登名乡书屡试春官不售侨京师友天下士公锐意树功名既家食拓落其魁垒之气卓荦之才郁无所施而所以自期待者不少衰则访求天下事而纳之胸中时一对客抵掌高谈援据古今出入经史霏霏如屑或论不合巳则面折之人虽不堪不少假尽言乃巳然直谅素着人亦不甚怨焉癸卯夏　天子召见便殿访以黄白之术公谢不知是岁冬除山东宁海知州单车以赴民有豪猾任姓者恣奸利前守莫能制乡人畏之私相戒语避任虎公缚而杖之余党解散州滨海陋无礼教婚嫁争财女不时归公定条约赤贫者疋帛罇酒官给焉每得乱吏治者俾输本目赎民死不能葬者资以棺具养济院布粟以时颁暇则按视问以疾苦公尝谓守令之责实兼教养于是条具利民化俗十有六事请于监司行之识者知公志非小就者也甲辰冬中贵人奉命祀海神田欲税金以媚于上郡邑将从之公闻而叹曰一至此哉中贵人将至疾驰逆诸境上言境内往岁虽产麸今日渐微渺得之甚艰置税则朝廷未必得分毫之利而百姓受无穷之害况后课额不足又将取足于民或有他虞亦今日启事者之责也或以馈金献公斥之复以危言动其左右之人中贵人犹豫且心惮公税卒不行乙巳督饷宣府感暑疾还至京师寓舍卒得年五十有二 

　　○知州赵惟勤传 

　　赵惟勤山东曹州人字业甫号修庵少负奇□以□人自期许弱冠魁嘉靖丁酉三上春官不第谒选□获鹿鹿地逼边疆慓悍多盗公之蠲苛赋削冗役挫强抑奸民赖以宁岁歉劝借豆粟煮粥以活饥民行取时有欲以五百金公赂分宜者公坚辞之遂知平定府先时府守道经获鹿以坐索受窘得报喜形辞色然犹未敢发无何丁内艰去守计行以落职矣公闻之畧不动颜曰向以弟幼不能迎二亲养既又不能襄母大事今幸老父在柰何不效菽水恨无官哉朝夕承欢未尝少问疾则躬药饵衣不解带者四十余日焚香祝天愿以身代而父竟不起公居家三十年不妄入公门家贫尤好施予诸生曾以约婚娶举业师萧志学丧抚其孤又悯曹风日偷辟遵化堂以伸乡约视在获鹿时悉俸金助张腾等事尤难七旬而卒公仕在世庙中年至万历八年邑奉祀名宦又十三年而州祠乡贤 

　　◆吏目 

　　东平州吏目郑华传（忠节录） 

　　○东平州吏目郑华传（忠节录） 

　　忠节录 
　　郑华字思孝浙江临海人洪武丁丑进士初授行人奉使川广有令名建文中注误谪东乎州吏目或国判官靖难兵起谓其妻萧曰吾义必死柰亲老汝少何妻泣对曰君能国妾独不能君乎华乃称疾寻医携家托其友无锡丞赵次进驰还东平时州长贰尽弃城走华独率吏民死守忧劳病甚水浆不入口者三四日北将朱能攻陷东阿分兵取东平华曰守土之臣义不苟生请援山东又不至乃力疾战不屈死之时年甫三十台州祀华于入忠祠 

　　◆知县 

　　东阿知县贝君恒墓志铭（杨士奇） 
　　□□知县欧阳君铭传（王直） 
　　章丘知县白君鸾墓志铭（王云凤） 
　　山东安丘县知县陈公文伟传（郭正域） 
　　博平县知县坚公晟传畧 
　　即墨县知县吴先生廉墓志铭（刘麟） 
　　滋阳令桑公介墓表（严讷） 

　　○东阿知县贝君恒墓志铭（杨士奇） 

　　杨士奇 
　　宣德元年十一月东阿知县上虞贝秉彝卒自寮属下暨史胥邑之耆老皆会哭至恸自邑至于远乡民男女老壮素服奔走哭拜县门之外者日数百人于是其家无一缗之蓄其僚以下相与出赀治棺敛毕东阿之民皆欲挽留葬之而其子不可曰幸奉治命必还祔葬于乡先茔其敢违哉于是东阿之民相率致词于兵部尚书张公曰自贝大夫治吾邑吾邑之人旦作暮息各趍其所务无沦于游惰壮者以时给□贼老而弱者佚于家争夺之风息长少之分明无悍吏猾胥之迹及门岁未尝有水旱疫疠之忧皆贝大夫惠也安得复有若人者而吾邑哉今将归葬矣公出吾东阿而贵显于时必能致显人贝大夫不朽之图亦庶几释吾侪之惓惓也公以告壬奇士奇虽与秉彝平生一再邂逅然尝过东阿日暏其民所以爱戴之者矣夫生而爱戴之没而惓惓欲图其不朽即古循吏何过焉按翰林侍读李时勉状贝氏其先河南祥符人宋秘书少监守亮从高宗南渡始家上虞四世至建康军佥判钦世生广德军教授袭庆又四世至元医学教论文忠秉彝曾祖也祖□□父肃秉彝讳恒以字行自幼有志卓立好学不倦稍长丧其父能谨于礼而奉养祖及母及抚诸小弱弟咸尽其心举永乐甲申第二甲进士出身初授湖广邹阳知县县僻而俗险前之名能治者率以严秉彝宽驭之而导以礼义其民感化相戒母贻羞贤令于利一介不苟取岁余以祖丧去官寮佐以下致赙赠忠郄之而吏民不忍其去有流涕者祖丧未终继丧母谨葬祭之礼一如丧父服阕改东阿知县东阿当南北要冲素苦过使往还共给之费秉彝矢见措有方物具而不扰簿有挟私怨缘餙人死罪者秉彝曰盍以直报之簿愧而止邻邑盗刼人匿其赃古中傍耕民得之而解后被刼者识其故物执民诉官民不胜考掠竟引伏秉彝间而疑之然非其所当理不得有会有裔人过东阿被盗来诉秉彝并邻邑盗事以檄城隍神而严督机察兵大索数日获三十余盗邻邑劫盗皆在耕民得免冤死民有兄弟争竞相告者晓以大义使退而思之兄弟皆悔谢乞归改过狱有杀人贼未决而两目俱盲秉彝就审之视其容色若甚戚焉者问岂有冤乎贼曰罪当死无所究但□□□□祀无继耳遂命其妻人侍疾后赇死□□坐子矣尝岁旱躬祷之两立□问蝗引咎自责□遽散□屡豊建议于朝请平耀预备计从之仍下其议旁近州县通行之祀与坛庙及学舍以毁于□□之县者率苟且行事秉彝率丞簿出奉以倡邑人咸作新之有暇诣学进诸生与之讲说是正所业而月日程之令乡社皆立学时循行田间观民艺获以验勤惰邑西南有泺春夏潦水无所泄泛溢浸衍近泺之民恒废耕秉彝相地将开渠纳诸大清河召民役之与其佐议簿持不可曰法不得擅役民秉彝曰以利之也有罪请独加我不相及渠成得沃壤教千亩耕之卒亦无事旁邑流徙来归者甚众绥抚如子　车驾征北虏命河南山东西民丁随军供馈饷郡邑各遣官率之惮行者往往规避计秉彝毅然曰　天子亲征臣下可避劳耶即治装就道民闻令行皆忻跃以从动息饮食与民同甘苦讫师旋东阿无一人失所者在官虽小物必思及民营缮有余□废铁败皮朽索故纸之类悉存之工匠闲暇令煮皮胶铸铁杵捣纸索穰贮之库会　车驾巡幸北京勑使督建席殿所贮悉济急用而民不□有荐其□□明大体堪任风宪者征命巳下县耆老百余□□□阙乞留从之九载考绩上京师时　仁庙监国如曰在东阿得民心特升秩正六品俾复任民闻秉彝役来踊跃迎拜数十里尝坐累罚役京师时有令官役满即复任民竞趍代其役凡三罚役民三代之不厌而愈力其得人如此秉彝和厚乐易于物无忤而执守甚坚善饮酒既仕遂疏之勤于公务日中而食夜　鼓而寐盛寒暑不自逸率常其卒年五十有七呜呼古之贤长民其民思慕之不巳者多见于祠祀祠祀葢有不及百年而废者矣如东阿之民于秉彝必欲托诸不朽此其用意岂朝夕之谓哉 

　　○□□知县欧阳君铭传（王直） 

　　王直 
　　公□阳氏讳铭字日新一字仲元泰和人也自少家贫力学尝游清节书院受业于戴养高继登□□□康宗武之门老师硕儒如杨公望兄弟尤爱重之日相与讲论切磋由是博通经史文清丽典赡思若决河元至正丙申以诗经中江西第十名兵乱道阻不果北上教授里中学者争师之我　太祖皇帝定鼎金陵江西内附岁乙巳诏求贤才江西行省首荐公明年征赴京授江都县丞兵荒之余民死徙十七八闾井萧然公至即移文旁近凡江都民转徙者皆还本土劳来安定出于至诚其贫不能耕者劝富人假种粮贷牛具使力耕公家徭赋处之各尽其道必使事集而民不扰于是流移四归邑稍完复民有继母告不孝者公察其贫不能养委曲开谕母子泣谢而去卒以慈孝称尝治廨后隙地得白金百两役夫以归公公曰此天欲以纾民力也会部符征漆使者督责甚急时黟歙旅未通敛于民不能得他县皆大扰公命以所得白金俾民市诸京师而纳焉居官有暇即进诸生讲先王之道或行田间视耕获赏勤而戒惰一县戴之如父母甫三岁升临淄知县去江都江都人相与扶携送至境上涕泣不忍去时临淄亦新□□残疲□公劳来安辑之如江都□课蒙□宽省徭役既一年稍给足公曰兵荒所以相仍者由知不知教神无所托也今幸稍定二者可缓乎即兴学校□山川社稷坛与民从事于诗书俎豆之间民知公巳也皆欣然从之初公来临淄时副将军常遇春方畧定郡县之未附者过临淄兵士十余人入民家取酒不得相殴击讙动一市公出遇呵止之不服固笞遣焉且往见将军白之军校先走告军门曰知县殴卒几死且骂将军不戢士常公命公至诟之曰汝何敢尔公曰军固王师民亦王民也民被殴击几死军士顾不可笞邪此军士之过也知县虽不贤其敢他有詈言常公意解乃独责军士而释公由是申严约束无敢哗者后信国徐公往征沙漠道临淄军校有知公者曰是敢抗常公健吏也因相戒勿犯公亦迎送有礼自信国以下皆贤公所临淄古大县俗喜夸诈经乱益难治公廉静平恕上下化服县以无事洪武四年朝京师卒焉公丰仪秀整清而玉洁其天性宽厚乐易有古仁人长者之风平生不妄交游非儒绅君子不接也其仕与处言行多可纪者今没巳五十年一时老长凋落巳尽知之者□□直公之外孙尝读陶渊明所作外□孟嘉传而□□欲记公行事而恨不能详维杨张彦□豪□人也谪居安庆从先公琼州府君游而直又与杨州进士起礼同年吾泰和之贤欧阳允坚尝官青州故从二三子得公在官时所行数事如此谨述传使后之人得以考览焉赞曰孔子曰君子学道则爱人故汉之董仲舒公孙弘倪宽皆以经术餙吏事治效有足称者其不然者苛刻击断能媕婀姑息高而治道微矣观公之县力农桑兴教化去贪以利物禁□以庇民率能反恶善易弊强非孔子所谓学道爱人之君子欤然则虽以方汉之诸公何过哉 

　　○章丘知县白君鸾墓志铭（王云凤） 

　　王云凤 
