<!-- { "loadSidebar": true } -->
　　正统己巳五月二十一日户部右侍郎焦公以疾终于家年五十八先是诏以叛贼思机发犹不庭假息孟养命出师征之而以公主馈运抵金沙江公奉命谨甚冒瘴厉以进军不乏食而身则病矣然尤力疾终其事师还遂浮三峡道荆襄以朝京师公家南阳叶县以困惫弗堪少止求医药而疾加剧不能就道即奏曰臣馈师无功又不善摄养瘴疠所侵今疮复作连项背势且日甚恐不得入朝见陛下谨具奏复命踰数日计至上深悼惜之命礼部致祭工部沽坟茔公讳宏字克明世叶人曾祖成祖敬皆不仕考英尝县簿公贵祖考皆累赠至奉政大夫江西右布政使祖妣程氏妣耿氏皆太夫人公天性至孝事父母皆尽其道居丧皆哀毁如礼其于学日夜不懈学成取进士拜监察御史守正不阿时都御史顾公驭下严御史有不谨礼法者皆罢斥独善待公尝出按贵州贵有疑狱不决论死者百余人公察其实以闻皆释免坐者十人而巳公署相传有妖前之御史皆避正寝不敢居公处之恬然陈都督镇凤阳行有违法者人重诬之欲寘之死地宣帝疑之命择御史之贤且明者往廉问以命公至则直其诬而坐以所当巽得不死谪戍边由是公日益有名人有受诬不能白者皆以得遇公幸壬子升江西按察副使人谓江西俗健讼公曰吾知其人多读书识道理吾当以理谕之讼无难决者于是人有讼惟折之以理不尚严酷人亦感公之德无不服从狱遂清省江西连岁歉积逋税藩府病之吏部侍郎赵公任总督奏以委公公抚循劝谕民欢趋之事以办治巳未升江西右布政使益以宽厚治察下吏之有才行者奏进之有起自末僚而县令者九江岁纳芦柴而此地不产乃敛钱于民买自他所而纳焉逋负岁积民益困公奏免之每以□事行县宽而不纵严而不残吏畏而民爱之尤喜兴学舍奖进士类九江濂溪书院久废人侵轶其地公复之建祠宇以起兴七人郡邑中有寒畯不得齿于学公罗而致之礼遣弟子有与乡荐而贫不能赴春官者公皆厚礼送之由公而成名者众岁辛酉征户部右侍郎食从二品条□重事则以任公闽浙苏松半临海寇往来海中何□肆□掠兵备废弛上命公往视阅诸军修城□□□□法守之法有□国革增损者悉以便宜行事政令一新寇不得害苏之嘉定民有田苏百亩巳归之官而税尚在民民苦之公蠲其税甲子闽中复开银场又命公往视课颇重者请减之以利民乙丑上以陜西缘边皆宿重兵俱仰食内郡河南滨陕多积粟而诸卫多屯田虑有名无实复命公公按视其廪庾考较其耕获奸弊尽革储峙以充其它建立皆类此 

　　○户部右侍郎王质□ 

　　王质字梦瑾直隶太和县人由乡贡南阳县学训导秩满擢监察御史宣德十年升四川参政寻迁山东右布政使正统六年升户部右侍郎八年刑部缺尚书　上命廷臣择老成有学公廉勤厚者众以质对遂升刑部尚书居五月以失狱囚左迁户部侍郎正统九年闽浙银场盗起命质往治其事至彼得疾或谓行可少缓质不听至杭之武陵驿卒有司备棺敛送至故里讣闻遣官赐葬祭质在四川常言十事皆中时弊每行郡邑不食肉惟啖青菜蜀人呼□□王 

　　○正议大夫资治尹户部左侍郎李公暹神道碑（杨漙） 

　　杨漙 
　　公姓李氏讳暹字宾旸长安人祖彦均父才甫皆以公贵赠奉议大夫通政使祖母傅氏赠淑人母王氏封淑人公生而丰伟成童端重如成人才甫公尝谓人曰光大吾门者必此儿也及就外傅即知向学守礼祁寒甚暑未尝求便于衣巾居近阛阓未尝入茶酒肆甫冠入乡校祗事先生长者日留心经史洪武己卯领乡荐入太学友天下英才求造高明此其资禀问学之所自也永乐癸未授北京行部户曹主事十年以事左迁苑马寺清河监副以荐使西域五往返共若干年宣德初大臣以公正廉能荐提督京仓正统初擢通政使以母忧去制中以孝闻服阕还职所理事如旧兼理通州直沽仓及象马草刍辛酉升今官此其历官也筮仕户曹及调户部文移精核会稽明白受知于官长咸称公勤政以励其余在清河监上言更牧地法司所核严法鞫之公终不易辞卒如所言孳牧有效五使西域宣达　恩命从容不屈所至夷人恭顺称中国有人往返万里遇艰难身先之与士卒同甘苦同行者爱戴之如父母每回朝重蒙　恩赐提督京仓夙夜在公未尝以风雪寒暑少懈严以制下不容请托官属敬惮不敢欺弊于是输粟者无留难受廪者皆精完蒙其惠者以得瞻威望喜此其政绩也今年七十方欲请老章未上会陜右计议军储屯田久无实效特命公经理受命之日跃然自喜促期而行不意遘疾遂不救疾革连呼曰粮储粮储无一言及家事实正统十年九月癸巳也讣闻诏遣礼官谕祭命有司营葬 

　　○户部右侍郎吴公玺墓志铭（王直） 

　　王直 
　　吴氏世家邵武之隆贤坊其先多不仕公之祖均相父仲政皆有德谊以公贵皆赠嘉议大夫户部右侍郎公讳玺字信玉生有美质自幼端厚不与羣儿戏屹然如老成人乡先达皆器重之甫弱冠游郡庠治春秋永乐戊子试艺乡闱在高等明年会试不偶遂入太学有文行者皆乐与友其学益进历试于兵部又以精于吏事得名擢武选主事时钱塘方公宾尚书最严察难事而独奇公公丁外艰去方公以公才行言于　太宗皇帝诏夺情起任事或谓公如何及观其所行裁决无留滞而皆慊于人心莫不帖服甲辰升武选郎中士大夫论可大用者皆属意于公　宣宗皇帝知之宣德庚戌升行在户部右侍郎公感　上知遇祗慎不懈于夫所以足国谷民者葢无不用其心正统己未徙内库　勑都知监大监洪保魏国公徐显宗与公理其事库物以巨万计二公重臣多惮烦一惟公是赖公以身任之纤芥弗遗人尤服其能壬戌之秋外夷来献马边将请增骑士以示威　上临朝问户部马之来几何边兵所乘几同日用刍豆当几何今边兵所积总数几何果能不窘于用否尚书侍郎介□未能对　上以不恤国事谪威遗葢欲磨厉以进之也公感　恩念咎惴惴不自容曰臣实负　国罪当死荷　圣德如天曲容之敢不□自新冀少报万一士大夫惜公之才者亦冀公且复用谪二年而以疾不起岂非命哉 

　　○户部侍郎谢公琏传 

　　谢琏宣德丁未探花颕异绝人子史百家过自辄成诵除翰林编修纂述数千百言务在不诡俗好尝言史官之得失系天下之是非一时之褒贬关万世之荣辱时有权贵人干以私琏廷诤之不讳尝修　宣宗实录大明会典圣鉴日历诸书会灾异屡见琏请出宫人又请赦诸无辜除连坐法迁侍讲进经筵　上御彝伦殿命坐讲经俯听甚悦尝举政要一十五事名曰直言治平策反复万余言皆裨实用大都贾生忧治危明计也策上　天子称异次第举行升户部侍郎会大司徒杨公致政琏独主部事夙夜勤劳厘奸剔蠧创便宜陆事经久可继之规太学士高榖同年友也意欲推毂琏谢绝之竟未尝以尺素通问端严正直最有大臣风　上方柄用不幸卒于官家世清白子孙能以诗礼世其家云 

　　○户部侍郎张瓒传（廖道南） 

　　廖道南 
　　张瓒字宗器孝感人正统戊辰进士初授工部主事历员外郎郎中通敏有才出补太原知府以父忧去服阕复守宁波值市舶太监纵恣乃条上其不法事声称赫然擢广东参政转浙江布政陟右副都御史巡抚四川以母病归养复起赞松潘军务松茂迭三城在蜀西境与董卜韩胡接壤易骚动成化十三年巡按御史毛鸃奏诸夷挟吐番以叛　上命瓒往视节瓒率兵万人分五哨先袭白草坝翦其羽翼遂度北羊峪而岷山雪山灵山皆在其境有干海玻璃二泉分流南北自北去洮河南江汉之源即古维州旧地瓒讨平之播州土官杨辉奏称天坝千苗倡乱瓒请立安宁宣抚司　上皆允之褒赏其功晋户部侍郎辞弗就乞终丧复起总督漕运巡抚凤阳卒赐祭葬所著有土苴稿东征录史南曰臣读国史谓瓒贪功起衅张大鲜实岂其然乎昔李德裕经略维州牛僧孺惎之遂植朋党而德裕之气不衰今蜀志纪瓒之功不可诬也岂以寸朽訾连抱乎哉 

　　○户部右侍郎刑简传 

　　户部右侍郎刑简字居敬陜西咸宁县人少力学有志尚登甲戌进士第授刑部主事擢定府知府定畿内剧郡番汉官军杂处勋戚豪右占据民田哗讼纷沓简处之有道上下安之以荐升浙江左参政寻转顺天府尹京邑供亿繁重简力裁省十去五六升南京大理卿寻征拜户部侍郎至是端午侍驾阅武于万岁山之阳忽疾作急扶归抵家而卒时成化十四年五月简人廉介有守莅政强明与人交坦然绝无矫饰　卒之日囊无余资士君子惜之者无间言 

　　○通议大夫户部左侍郎孙公仁行状（杨廷和） 

　　杨廷和 
　　公讳仁字世荣姓孙氏世贵池人公自幼器识不凡郡庠弟子员郡博及守贰每诱掖之期以远大提学侍御孙公属有司访求诸生中有德行者置德行簿注名其上公得孝弟忠信四字正统丁卯举于乡景泰辛未第进士奉使稽永平山海边饷赐白金劳之明年授南京户部主事天顺丁丑改工部提督济宁等□庚辰调户部督粮于畿郡监收于京仓所至具有条理大司徒张公都宪轩公雅重之癸未擢知顺庆府二公深惜其去中道丁忧杜门读礼服阕未上改西安府治行异等人吏悦服成化戊子固原变作王师远讨供亿实繁公内理郡事外给军中百尔征需未尝乏缺贼平之后优诏奖励癸巳迁右参政所部泾阳县旧有洪口堰山高水下不利灌溉至是凿山开道人咸异之明年督修边墙以御外侮二役虽都宪余公之经画而周旋从事亦公之绩也丙申晋右布政使时流民移聚汉中荆襄间涣无所统都宪原公奉　诏抚安之公寔负襄其事辑宁是图不忍言□□□□□设白河诸县编藉以居至今按堵明年转左布政使又明年擢右副都御史巡抚蜀地先是孝感张瓒莅蜀挟才喜事震动挥霍屡造边衅竭我民力人多苦之闻公先声私相庆幸此至简重沉静与民更始严无峭刻宽无纵弛松茂羗人凭险出没沮绝饷道公时时召其酋长谕以朝廷威德后或犯我乃声罪讨之渠魁授首居人以安前后受诏奖谕者五有白金彩币之赐凡地广事繁僻近蛮夷州县皆分地立县或升州或易置长史以临之己亥叙庆诸郡岁榖不登辄出公帑赈恤之且复其家二年招集流亡多所全活待士大夫极有礼义宋学士景濂墓在蜀郡城东门外山水所啮公命有司迁葬且存恤其后人壬寅冬进阶通议大夫赠父祖如其官在蜀八年凡其所行皆可称述乙巳召户部左侍郎寻请骸骨归复蒙恩诏晋阶二品典刑乡里未踰年卒 

　　○户部右侍郎张鼎传 

　　户部右侍郎张□字大器陜西咸宁县人成化二年进士授□部主事历员外郎太原府知府山西左右参政河南按察使都察院右佥都御史巡抚保定诸府召户部右侍郎以疾乞归弘治八年十二月卒讣闻赐祭着如例鼎初受业于河东薛文清公有理学名知太原有惠政民怀之至巡抚保定则令各府沿路筑墙冀御盗贼冲突修缮烦劳民颇怨谤故召为侍郎而人不以德举云 

　　○户部左侍郎李公嗣信（黄佐） 

　　黄佐 
