<!-- { "loadSidebar": true } -->
　　公讳质字文彬号樵云姓李氏其先开封祥符人在宋季有仕于德庆者因家焉公生颕悟有大志蚤知嗜学经史子集无不读读辄记忆既长遭元季多故与时落落不合遂家居不出日与弟文昭放情山水以诗酒自娱居无何中原扰攘岭海多事公起构义兵捍乡里及德庆路陷士民遑遑无所戴推公入守之日夜浚城隍缮甲兵扼险要以遏他寇由是一路赖之以宁时据乡邑者多刻剥残忍公尝戒麾下非遇敌毋妄杀或执敌人来献率给衣粮纵之家虽富饶急于赈施三族与乡里流寓之贫者咸有所仰以故一时名士如建安张智茶陵刘三吾江右伯颜子中羊城孙仲衍王彦举皆闻风来归及　大明皇帝定曰拆金陵遣师南讨洪武戊申四月平章廖公永忠参政朱公亮祖总师至公遂散麾下全城归附总兵遣使入奏　上嘉公忠诚召至慰劳再三赉予优渥就擢中书断事能执法丞相都督咸敬惮之五年壬子授刑部侍郎阶中顺大夫寻升本部尚书阶嘉议大夫尤慎刑狱尽哀怜之情致淑问之颂宽猛适中　上所知日益亲幸时开行省于浙江　上念厥地素重号称难治宜简廷臣有德望才器者往绥之即拜公浙江行省参知政事阶中奉大夫是年秋九月也下车首以承流宣化巳任振纪纲正风俗劝农桑兴学校举遗贤恤民隐知无不无不力居三年惠流两浙厥绩以懋声闻于上　天子念公老召还致政于京师尝入见赐坐便殿访以时政得失直言无隐　上益重之八年乙卯十月复起靖江王府右相阶资政大夫有敕奖谕甚至公益思竭诚以尽辅导之职尝入觐因奏乞归省先陇　上可其请王亲□□赋诗以赐复令藩宪元僚与府中官属宴饯江浒人莫不以荣后王坐事去国公随终焉公美风仪性孝友治家有法接人以诚虽极显融情素冲淡暮年尤工于诗有樵云集若干卷生于元延佑丙辰三月十一日卒于洪武庚申闰五月某日初权厝金陵聚宝山后某年某月某日归葬乡之清秀里希山之原 

　　○蜀府长史陈南宾传（黄佐） 

　　黄佐 
　　陈南宾名光谷以字行长沙茶陵人少读书负俊名而持行悫雅元末授全州学正因家焉洪武二年应贤士聘至京师一时名儒学士如张以宁辈皆折节与交除无棣县丞转胶州同知所至以教化先南宾老成有文学以经术餙吏事时称醇儒十八年拜国子助教入见　高皇帝命之讲洪范九畴反复辨析意甚详明　上大喜曰此天下善讲书者也御书其姓名于殿柱以褒之其教国子尤善训廸穷日授受无惰容二十二年擢蜀府长史时蜀献王好学礼士于玉牒中最号贤王然南宾犹随事规谏王甚敬礼之造安车以赐复构第名安老堂学士刘三吾记之二十九年四川乡试应聘与汉中府学教授方希直同主考官所取皆名士论者称焉及卒年八十南宾作诗清劲有法在蜀题咏最多蜀人传诵之 

　　○长史程公通传（程敏政） 

　　程敏政 
　　公讳通字彦亨其先自歙篁墩迁绩溪祖平素业儒洪武初以盐法坐系御史廉其非辜喻其旁引众人则可免平起对曰某不幸人所诬而又诬人欺天甚矣宁以身待罪御史嗟异竟谪戍延安有同谪而旅死者平遣子负遗骨归其家其家以贫故不纳又买地葬之伯父以忠洪武庚申用人材举知潮之程乡县有治迹父以诚尤以孝友闻初以忠子泰将省父程乡以诚与俱中道闻以忠得罪被逮且瘴作偕□者訹泰反走以诚大骂曰汝父坐事正当捐生赴救舍之而归独何心乎遂徒步直前既至而冒瘴死闻者悲之公少有至性又得家庭之教动必尊礼嗜学不倦乡先生奇之年十四补县学生二十二以贡入太学时洪武乙丑也丙寅闻以诚丧免归徒步过岭迎柩还葬葬巳庐墓三年哀恸毁形妻子至不相识戊辰复上太学时平巳老公上书言臣壮而无父祖犹父也臣祖老而无子孙犹子也更相命今边徼戍卒如林顾岂少臣祖者辞极恳切书奏　高皇帝怜之而持其章不下私命兵部驿召其祖既至乃并□公东西立玉阶下顾公曰汝识此人否祖孙相持哽噎不能仰视　高皇帝叹曰孝哉若人命兵部除其籍驿送平还乡庚午秋公以尚书举应天府乡试时遣诸王将兵行边以封建策诸贡士于廷公所对称旨亲擢第一授辽王府纪善辛未从王阅武临清壬申从之国辽西时王府未建以祖丧免归复庐三年服阕复任未几　高皇帝上宾庚辰从王渡海南还辛巳进左长史明年始从之国荆州公悉心辅导王敬礼之凡一国之事咨焉府中有卫士纪纲者用诇事得幸公每召而笞戒之会　文皇帝举兵靖难遣人至荆州公草上封事数千言　文皇帝既正大统纪纲者以入贺留侍历官锦衣指挥使被顾问因乘间及封事遂有诏械公诣京师簿录其家公既死家人发戍边又下绩溪簿录其家得觕田数十亩遗书数十百卷牯皮数张黄希范洪武末先出知徽州府雅与公善至是亦卫卒所捕并籍其家同赴京师而绩溪程姓最众幸使者仁恕罪止一房余获免焉初辽王雅重王命图其像又录其世谱亲赞之后十年公异母弟彦廸以事至荆州王召见之诏及旧事曰汝欲见汝兄否彦廸顿首不知所对王出遗像示之彦廸哭失声并请其世谱以归永乐中有仇家欲讼之者适彦廸他出家人惧而焚其像独遗其世谱云公初读书即厉志圣学居常恂恂如有弗逮至临事则毅然莫能夺故所立如此诗文不求异而主于理然辞气超越专工者反不能及有稿百余卷悉毁于官 

　　○辽府长史程通（忠节录） 

　　忠节录 
　　程通字彦亨徽州绩溪人祖平业儒洪武初谪戍延安有同谪而旅死者平遣子以诚负遗骸归其家其家以贫故不纳乃买地葬之通少有至性嗜学执礼洪武乙丑通以县学生应贡入太学父以诚死岭南通徒步扶榇归葬庐墓哀毁至妻子不能识戊辰复上太学时平戍延安年巳大耋通上书言臣壮而无父祖犹父也臣祖老而无子孙犹子也祖孙更相命愿代其役辞极哀恳　高皇怜之而持其章不下阴召平至并召通东西立　高皇指平顾通曰汝识此人否于是祖孙相持而泣哽咽不能仰视　高皇嗟叹良久命兵部除其籍驿送平还乡庚午通举应天府乡试时遣诸王将兵行边以封建策诸贡士于廷独通对称旨置第一除辽府纪善辛未从王阅武临清壬申从王之国辽西建文初北兵起从王渡海来朝进左长史从王之国荆州悉心辅导王敬礼之凡国事必咨焉府中卫士纪纲者以狡佞幸于王通屡笞戒之建文君遣人至荆州通上封事乞防御北兵数千言　文皇即位纲入贺留侍锦衣卫指挥使数被顾问乘间言通曩有封事指斥乃诏械通至庾死狱中家属发戍极边簿录其家得田数十亩遗书数百卷牯皮数张绩溪之程最众幸使者仁恕不旁及 

　　○秦府长史邹朴（忠节录） 

　　忠节录 
　　邹朴字尔愚江西吉安永丰人建文初以儒官仕周府直言极谏沮其邪谋王不听严刑禁锢甚密王逆谋觉大臣以朴谏疏闻建文君嘉其忠义召至京具言始未持升监察御史寻升秦府长史归省闻邹瑾死愤激不食而卒时人谓瑾朴永丰连璧云 

　　○燕府长史葛诚（忠节录） 

　　忠节录 
　　葛诚未详何许人以进士燕府长史靖难师未起时　文皇使诚入奏事觇朝廷所建文君密问燕府事诚臭以实告建文君乃遣诚还燕使内应靖难师将起诚切谏不听及诏让燕　文皇称病盛夏□□犹自谓寒甚张昺等入问疾诚密言王无恙以不得上心故宜备诚又密疏以闻会燕人奏事京师执下狱得燕谋踪迹即发符建燕府官校又令昺等发兵内应尽簿录府中人　文皇大恨杀诚夷其□ 

　　○晋府长史龙镡（忠节录） 

　　忠节录 
　　龙镡字德刚江西万载人洪武十三年贡国子生授浙江按察司副使以微累降长州知县寻升晋府长史建文中靖难师起征兵于晋镡以大义不可靖难后诏械镡至不屈死之有其遗骨得所自书赞云 

　　○宁府□史石撰（忠节录） 

　　忠节录 
　　石撰山西平□州人洪武中宁府长史靖难师至所过郡县□□□在大宁独欲守备计及北师攻拔大宁执撰终不屈遂支解而死 

　　○长史萧用道墓表（杨士奇） 

　　杨士奇 
　　靖江府右长史萧用道坦行甫既得痹疾奏乞归乡里便医药忤旨降宣府鹞儿岭廵检至宣府疾日益明年七月十四日卒于官永乐士辰岁也先在靖江时自度疾不可起预墓志迨易箦之前二日取酒觞同官诀别又预作祭文自道其平生而寓夫全归无遗憾之意其可达也矣既归葬于乡后廿有三年其子□来求表墓萧杨世婚姻家士奇与坦行甫兄弟在乡里相交好在京师同馆舍今之知坦行甫者独士奇深比五六年士奇两扈从廵边至宣府经鹞儿岭下马入廵检司顾视其山川景物黯然萧条萃苍而追思坦行甫平昔志意未尝不低回感恻而继之以涕泪也则表墓士奇何辞萧氏出南齐西昌侯诔之裔世家西昌邑西柳溪之上其七世祖森宋衡山县丞高祖古山曾祖静安祖方平皆通儒隐居终身父尚仁学者称正固先生尊经师尝征至京　太祖高皇帝与语重之特授潭府长史固辞除平凉府学训导徙居邑北之粟园里元配杨氏士奇从姑也继罗氏生坦行甫初讳遵字用道后以字行遂别字坦行云自少英特不凡负奇气读书日数千言治尚书而诸经子史皆愽通下笔文滔滔咸有根据一时同辈莫或过之正固先生没其学者皆就坦行甫卒业后多举进士去建文初诏郡县举怀才抱德者吉安知府朱仲智举坦行甫送诣京师试文章翰林擢靖江府直史授承直郎时靖江悼僖王好学得坦行雅敬重之所言多见听用召入翰林修类要　太宗文皇帝师巳渡淮在廷公卿仓惶失措坦行甫与衡府纪善周是修上书论大计指斥用事者误国书下廷臣及两人议用事者怒盛气以诟两人两人屹不动左副都御史练安言国事至此尚不容言者乎顾所论吾过有即改无则加勉诟者愧而止　文皇帝既嗣天位命翰林及主府儒臣考阅洪武实录坦行甫与焉事竟赐钞时诏百司复旧制罢直史司咨议所改坦行咨议无几升咨议所长史司遂升右长史授奉议大夫永乐元年从王之国桂林初至凡国中祭祀所需下有司备后凡祭祀府属皆劝王下有司备之坦行曰初至仓猝不能自备可一行之不可以再且祀神在致吾诚使人代备物非诚也况未请于朝而擅使民非制乃止后坦行进表诣京师王府竟下有司备祭物事闻长史以下皆得罪王始悔不用坦行言坦行数言于王宜务善纳言以厚德奉法爱人以保福又陈八事曰慎起居寡嗜欲勤学问养德性简鞭朴之刑无侵下人之利常接府僚以通羣情简择谨厚之人以备差遣又作端礼体仁遵义广智四门箴以进王问四门之名遗信何也对曰五常之信犹五行之土实有仁义礼智之德即信在其中王又问古今人多好名何也其意以讥坦行之屡言对曰君子必不好名名与实譬诸影与形有形斯有影有实斯名随之矣河间东平皆有实德故其令名在世与日月同一悠久惟殿下勉夫在巳之实耳凡于进讲之际必反复敷畅其旨坦行负直气侃侃能面拆人过失未尝稍屈巳求合一语不合掉臂去不顾而嫉脂韦软媚人耻与同列事亲孝以禄不逮养在公遇盛宴未尝醉饱于族姻有恩于朋友有信义性澹素一绣衣入朝则服公退布袍疏食不改处士时政达于大体所著诗文数十卷藏于家春秋五十有五子晅宣德二年进士吏部文选主事 

　　○周府长史刘先生淳传（李濂） 

　　李濂 
