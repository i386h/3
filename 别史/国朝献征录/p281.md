<!-- { "loadSidebar": true } -->
　　公讳绍字克述世家安成之浮山巨族自幼失怙而有立志稍长补邑庠弟子员年二十领宣德丙午江西乡荐癸丑会试中经魁廷试赐同进士出身观刑部政是岁奉使云南归遇　宣宗皇帝锐意储才合临御以来三科进士数百人拔其尤者应二十八宿翰林庶吉士俾积学以俟大用而公预焉其优礼给赐一修永乐甲申之制仍赐御制诗以示勉励公感激淬砺学以大进乙卯　英宗皇帝嗣位擢翰林检讨预修　宣庙实录检阅校正正统戊午书成赐白金文绮加录秩并赐宴西苑己未以剩员赐归乡里期年驿召复任充经筵官丙寅丁内艰己巳服阕之官踰月满九载升修撰是秋北虏寇边六师败绩于土木朝士多遣家南徙公曰主辱臣死奚以家卒不遣庚午景泰纪元兼经筵讲官辛未同考会试壬申升司经局洗马兼修撰甲戌主考会试两持文衡去取公当士论翕然推服寻奉命祀南岳舟至洞庭阻暴风文祷于神俄顷风息舟行无虞是岁赐造进阶奉直大夫赠封父母妻如制丙午预修寰宇通志成赐白金彩币进右春坊右庶子廉翰林侍讲天顺丁丑改尚宝司卿仍兼侍讲寻掌院事冬升学士赐二品金织衣戊寅奉命与诸学士更番侍东驾讲学于文华殿寻升礼部右侍郎时有结权贵图进者　上不许密访近辅求才德老成厌服人心者得公甚喜曰朕知其人久矣次早召吏部升任公闻者之惊喜及即任公卿往贺尚书王公翱举酒酬曰天选侍郎也前此幸进者多此特旨授故云巳而权贵不平伺间谮公奏事多南音　上曰大臣以德选何以声音是年国子祭酒陈询致仕去吏部举翰林一人未用乃请以公兼领之　上谓翱曰礼部不可无此人其别选代之翱退语同列曰我不知李侍郎见重于　上如此己卯夏四月赐诸大臣游西苑且命内臣陪宴尽欢中有醉失仪者公执礼益恭谨既归复文记之辛巳蒙赐诰进通议大夫赠二代并妻如制癸未会试知贡举防范严密一洗场屋宿弊有怙势请托者峻却之弗顾甲申　今上即位命翰林纂修　英庙实录以公副总裁越二年书成公沾微疾即上章求解任　上察识其诚许暂归俟疾愈复来时成化丙戌秋八月也既归疾良愈足迹不履城市或讽公曰疾愈矣可不出耶公曰吾老矣出将何辛卯春国子祭酒其属所构去天官议曰国子监成贤化俗之地官不重不足以隆师道然官之轻重系乎人今必得学行老成有名望如李某者居之则师道立矣乃援洪武初起致仕尚书刘崧署司业例起公祭酒疏入　上即日降敕遣人乘传召公命未及门而公卒矣士大夫初闻召公相庆于朝比讣至又相叹曰天不欲兴斯文耶何夺李公之速也　上悼惜遣官赐祭且命工部造坟曾祖考讳慧龙学行乡里师祖考伯魁考遵武俱赠通议大夫礼部右侍郎祖妣刘妣刘妻曾俱赠淑人子男六公体貌丰伟识见明敏苦刻问学少壮至老未尝一日去书不观自六经子史下至地理医卜方技之书靡不精究闻四方有异书及古碑文字必购求之故积者甚富其文力追古作规矩严谨有得于欧多其字画出入晋唐间参以苏长公之刚劲奇逸自成一家与人论文评书必先法度见人制作稍不合则自是无师承不足观也察后进有志于学者奖掖称誉惟恐不至处僚友以诚劝善规过言直意尽虽衣冠不正举止失度亦必告焉其爱人以德如此平居以经济自任通古今废兴之故达政治弛张之宜参稽辨析竦人听闻其或先事计成败与逆料人之情伪验之日后百不失一二居官以文字职者二十五六年纂述考校恒尽心不苟典礼八年一以正道辅其长遇吉凶大礼斟酌损益同列无不让能始检讨即以刚直得名杨文贞公深加器重比寝疾　英宗遣内侍询人才文贞举公辈五人以对当时虽未及用而岿然负公辅望自是始矣士林每徯公大用以展厥蕴而遽止于此宜乎上下交悼之不已也 

　　○礼部左侍郎刑让 

　　礼部左侍郎刑让国子监祭酒陈鉴司业张业成化七年三月俱坐罪除名国子监旧有会馔椒油钞已而折钱当输纳者多后期师生不得时给出监则委而去颇有余积监中相循以公用让前祭酒凡造作等类法当责诸有司者不复文移一切任意之故所用尤伙又不立案着籍莫可稽考迨迁礼部鉴代其任亦循旧无所更革礼科给事中成实户科都给事中丘弘皆尝言及至是掌助教事检讨叶时等以讦典簿王允发其事下刑部请逮让等置对诏不许让等各上奏申辩给事中御史据时所奏诏交章劾之有旨并逮让等刑部乃遣官核实监丞黄明善用言激怒之又案籍无可据者但用查估数凡钞三十六万六千五十八贯钱一百四十九万九百八十二文俱无归着刑部遂以监守自盗坐让等让自狱中复令家人申理因奏翰林院学士万安李泰平日与已有隙故偈此说陷已都给事中丘弘承风奏劾又日宣言其事于朝且以危语动刑部使傅致已罪奏上乃命会官杂治廷中让等犹不伏更命御史覆核遂坐让鉴业前罪论斩赎民典簿王允并以仓粮受贿罪充军时等杖徒有差既而监生卢楷杨守址等连名讼其冤下法司议寝不行让字逊之山西襄陵县人由进士改庶吉士授翰林检讨景泰初疏言迎复大义　景皇帝委曲批荅语在　英庙实录中天顺八年居父丧未终以修实录召起秩满升修撰成化二年升国子祭酒五年拜礼部左侍郎未及再期而免初让祭酒欲声闻出前人上创立勑谕学规等碑修国子监通志躬课诸生诵小学以及诸经痛惩谒告之弊人以是称誉之其致毁亦以此其费用会馔钱有不悦者已议其后让既升去典簿王允遂专其利以致众论沸腾株连及让免归数月卒年仅四十五让负才气词翰亦清劲然强忍狭中意所轻重人辄形辞色锐意柄用而势力相轧者忌之故卒及祸鉴字缉熙直隶长洲县人父润以事发戍边道京师弃鉴入神乐观道士鉴性明敏见儒书辄成诵因改习举子业正统甲子领顺天府乡荐戊辰进士及第授翰林院编修景泰初充经筵讲官进修撰天顺中预修大明一统志侍　东宫讲读丁母忧召修　英庙实录疏乞终制许之服阕进侍读仍预纂修成化丁亥实录成进侍讲学士升国子监祭酒时祭酒邢让升礼部左侍郎而鉴代之鉴以让年甲官资俱后于已而反补其阙心怀不平适馔钱事发鉴自以历任未久顾所用不多而用各有故方幸其败及下狱扣所历月日钱多不能花销竟与让同坐除名始悔恨默然无言鉴文辩博笔札遒劲雅有时誉而吏事非其所长又好谈论喜讦人阴私恒传诵无名子诗以讥切时事是时京师有司寇陆三十之谣刑部尚书陆瑜疑鉴所而该问官又或人主使故于鉴无所庇惜云业字振烈江西安福县人景泰辛未进士改庶吉士授检讨九年考满升国子监司业尝署掌监印而皆在未以钱折钞之前及折钱业未尝一支用故其被鞫祭酒邢让颇业称寃而法司并坐之亦除名业质实敦厚言若不出口而悟理有造诣诸生多就讲解文章坦易明白通书经尝自疏是正蔡氏传并纂集礼书未成而卒 

　　○礼部右侍郎艾福传 

　　福字天锡湖广襄阳人天顺四年进士授监察御史成化初巡按山西考核官庶黜不职者九十人旌其能者七人审录重辟有童年十三分盗赃米一釜怜其幼特请释之遂用是起名三年复按浙江以父丧归八年擢光禄寺少卿十三年升卿凡典御膳及诸供应皆区画有定十四年上疏请省异教供饩坐系诏狱夺俸六月十九年擢礼部右侍郎仍掌寺事累上疏乞归始命致仕家居八年卒年七十三讣闻赐祭葬如例福人通傥习于世故晚在光禄近幸所侮不能堪累乞退避竟遂其志以去人亦以是多之 

　　○礼部右侍郎费誾传 

　　费誾字廷言号补庵镇江丹徒人成化五年礼部试第一第进士选翰林院庶吉士授编修同考礼部与经筵升国子司业秩满升春坊左谕德仍管司业事未几升祭酒弘治元年　孝庙初开经筵简充讲官　车驾视学赐坐讲彝伦堂褒谕宴赉士林荣之及直日讲遂改少詹事兼侍读同修　宪庙实录成进詹事兼侍读学士再越月擢礼部右侍郎病满三月例停俸　诏特不允弘治六年六月卒年五十有八　上遣官谕祭命有司营葬事誾长身伟貌论议亹亹临事通变慷慨且恭谨自持人恒以公辅期之其在国学最久士子多所造就诗文清健有则所著有自考诒笑补庵诸集性俭而能达寻常虽故纸敝帛必适于用病未久棺衾即令预制以故虽殁于暑月得无后憾云 

　　○礼部右侍郎兼翰林院学士汪谐传 

　　汪谐字伯谐浙江仁和人少时冒顺天香河县籍举京闱乡试寻被革复举浙江乡试登天顺四年进士改翰林庶吉士授编修纂修　英庙实录成化三年升修撰九年秩满升右春坊右谕德修续资治通鉴纲目十三年升右庶子侍　上于东宫讲读　上登极升詹事府少詹事兼侍讲学士充经筵讲官修　宪庙实录充副总裁后以疾在告久请停俸弗许弘治四年升礼部右侍郎兼学士遂请老许之十二年十二月卒年六十八赠礼部尚书赐祭葬给驿归其丧谐仪度整洁深中简言笑虑事周悉晚益慎密方向进而困于疾疚弗究于用其父澄举进士监察御史坐法遣戒诸子勿读书谐既贵弟箎亦举进士及卒子登荫中书舍人举赐皆继举进士 

　　○礼部右侍郎兼翰林院学士程敏政传 

　　程敏政字克勤直隶休宁县人早慧年十岁侍父信官蜀廵抚侍郎罗绮以神童荐于　朝命读书翰林院成化二年以进士第二人及第授翰林院编修以同修　英庙实录书成升俸一级九年秩满升侍讲充经筵讲官复以同修续资治通鉴纲目成升左春坊左谕德充　东宫讲读官二十三年秋　孝宗皇帝践祚进詹事府少詹事兼翰林院侍讲学士侍文华殿日讲是冬被劾去任弘治六年召还仍供旧职寻升太常寺卿掌院事兼修玉牒八年丁母忧修　大明会典召副总裁上章乞终制从之服阕还京未至转詹事兼翰林院学士陛见迁礼部右侍郎侍　皇太子讲读十二年春奉命主考会试言官以任私劾之逮系数举子狱久不决屡上章责躬求退弗遂乃自请廷辩执法诸大臣白其事以闻　诏许致仕时六月方盛暑甫出狱四月以痈毒不治而卒赠礼部尚书赐祭葬如例敏政人秀眉长髯风神清茂善谈论性复疏于书无所不读作文章时辈所推所著述有皇明文衡瀛贤奏对录新安文献志咏史诗宋遗民录西山心经附注程氏统宗谱程氏遗范集宋纪受终考道一编仪礼经大学复位本及篁墪稿若干卷藏于家敏政以少年擅文名以文学跻侍从自是以往名位将不求而自至乃外附权贵内结奥援急于进取之心恒汲汲然士大夫多有议之者但言官劾其主考任私之事实未尝有葢当时有谋代其位者嗾给事中叶日永言之遂成大狱以致愤恨而死有知者至今多冤惜之 

　　○礼部右侍郎沈禄传 

　　禄字汝学顺天府宛平县人由举人授通政使司经历禄妻今　昭圣慈寿皇太后之姑弘治改元皇太后正位中宫禄遂超迁本司右参议俄转左甲寅进右通政戊午进通政使壬戌改礼部右侍郎仍掌司事卒于官赠礼部尚书赐祭葬禄以恩泽致位九卿遭逢之异近世所无然其人笃于友爱少失怙其兄浙江佥事举教之有成后举致政家居禄事之甚恭抚遗孤曲尽恩义人以是多之 

　　○赠都察院右都御史礼部左侍郎致斋黄公宗明神道碑（霍韬） 

　　霍韬 
