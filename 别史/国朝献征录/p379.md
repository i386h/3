<!-- { "loadSidebar": true } -->

　　○工部右侍郎乔毅传 

　　乔毅字志弘山西乐平县人正统戊辰进士改翰林院庶吉士擢吏科给事中进都给事中天顺戊寅升大理寺右寺丞成化乙酉迁左少卿庚寅升工部右侍郎成化九年九月卒于官赐祭葬如例毅宽和质实表裹一致不为矫伪之事性复俭素虽居显位不改其常子凤亦举进士官至兵部郎中 

　　○工部左侍郎蒯祥传 

　　蒯祥直隶吴县人以木工起隶工部精于其艺自正统以来凡百营造祥无不预积劳累官营缮所丞太仆寺少卿工部右侍郎进左侍郎食正二品俸又以考满升俸一级祥为人恭谨详实虽处贵位俭朴不改常出入未尝乘肩舆既老犹自执寻引指使工作不衰成化十七年三月卒于位年八十四赐祭葬如例 

　　○通议大夫工部右侍郎谈公伦墓志铭（王鏊） 

　　王鏊 
　　公谈姓讳伦字本彝其先有仕宋为博士博士生宗遂宗遂自开封扈宋南渡家吴兴复迁上海族日蕃大曾祖讳季芳始以族大为賏心痛自抑损散财积书人谓之痴　国初诸巨族皆谪戍人始服其识祖讳节考讳景瞻皆赠通议大夫工部右侍郎公长身丰颐莹然玉立景泰丁丑登进士观政吏部时盐山王忠肃为冢宰风岸孤峭意轻南士见公瞿然曰南方有此人耶因授验封主事甫一年擢员外又擢郎中公性开朗又善承忠肃意忠肃爱之　英庙每召见忠肃辄以公随　上问之忠肃以公名对曰臣老矣于　圣谕恐有遗忘此郎代臣志之且其人可信也　上因欲大用之忠肃谓公年少资浅他日用之未晚久之丁母淑人忧服阕至京则济南尹公为冢宰补虞衡司三载擢应天府丞凤阳大水尹京者不敢以闻公自署其奏是岁诏免秋粮数万进尹应天改顺天会军兴横索民车以千数公许以百两不可倍之不可再倍之又不可乃具以闻诏以百两与之自是军士无敢横进工部右侍郎筦易州薪政搜逋抉隐刬削奸蠹岁得羡余若干万会南昌人李孜省以左道幸尹公子龙被逮尹公以是去公亦随之初公受知忠肃忠肃之病也日侍汤药于左右忠肃临终以公托崔尹两亚卿两亚卿亦自才之故公往来三家如家人父子时万文康在内阁有憾于尹因孜省媒蘖酝酿以成其狱士出尹公门及山东者尽逐之　朝班为空尹公之门无敢闯焉公于尹最厚其行也又往饯之故及　今上登极公道昭宣孜省大诛谪逐者多召还而公竟不起年七十五初公家居岁遣人起居尹公于山东忠肃之卒也祀之别室崔公殁亦如之尹公亦如之盖其笃于所事如此于乎公之才识固远到器也不幸屡为当道诸公所知或推或挽卒以颠殒是独何哉其亦可慨也巳 

　　○工部右侍郎张颐传 

　　张颐字养正其先直隶江都县人后占藉山西太原卫天顺四年进士改翰林院庶吉士授检讨升修撰擢都察院右佥都御史巡抚宣府时太监汪直北征颐曲意謟事遂以军功转左寻升工部右侍郎成化癸卯被劾致仕弘治十三年八月卒赐祭葬如例颐本有才气而急功名平居持论侃侃恒出人右在翰林其荣进自有素定顾求自试用于外既而患失心胜遂不能坚其节士论颇薄之亦惜之云 

　　○工部左侍郎杜公谦墓志铭 

　　公讳谦字益之先世中山人元季始徙昌黎曾祖□文祖复祖考敏皆邑之闻人而隐居不仕公既贵始封为工部主事加赠本部左侍郎妣王赠安人加淑人祖考妣之赠如考妣所加公初举进士适　朝廷欲辑天下郡志为一编简新进士分往诸藩服采摭事实公奉命往山东还授工部都水司主事专理徐吕二洪甫三载以例代还改礼部主客司寻署员外郎转郎中以父忧解任服阕改仪制司用尚书姚文敏公荐超迁浙江右参政六年升右布政使又明年转左入为顺天府尹未几擢工部左侍郎始终凡八转官历任三十有四年散官至二品致仕后再奉　诏进阶资善大夫公初筮仕即莅徐吕二洪洪当运道中汛流立石齰齰如齿列盘涡荡潀舟稍失制则人与货俱没公至相其地势询其水患稍加平治舟赖以济岁适歉山东淮北流离饥饿之民丛集两岸随舟上下号呼乞食公设法劝率得米为淖糜以食之全活甚众改注主客司时天下承平化外番夷及内地土人朝贡者杂还不绝公点视彼输献方物酌□□回赐绮帛必称其直远人安之仪曹居四司之首一代礼仪典□□属而藩王奏请求取无虚日□援例据理处之咸当遇岁大比士偕计至者三倍□时往往恃众哗哄公约束之以礼举循矩度京尹之任尤为烦剧百需所出百责攸萃公处之裕如也既不拂权幸又不厉下民众称其得体在浙藩十有三年其施为建制多可为经久计者至今循行之天下每岁上供彩惟浙最多近比有造作不如常度者辄坐其阅视之官之罪藩司分守官每当阅视辄推延以避罪责有积数年更数人者积久蒸浥多损坏以致重造多费公初至阅视凡诸郡累年之积次第阅讫即上进继公者踵之自后官府阅进以时民免破家佐工部时漕河淤塞粮运不继众议举公往任修浚之事公自通州循河流以抵淮扬相地势去淤塞导源泉修闸坝漕河复通竣事复命　上嘉之有文绮楮币之赐先是尚书余公子俊筑榆林一带边墙巳获其利又请推其法于大同用功已什六七矣或者讦其用度不赀多有干没且传致其罪　上勑公偕科道官往核其实濒行有以危语怵公谓　上意叵测公佐藩司尝与余同寮宜以嫌辞公不顾遂行至宣府不与余相见悉取前后案牍与凡出纳之籍坐公馆与科道官一一检阅召凡收支领用□□人覆谂之无不合又究其根由条分缕析事核情显余公之诬遂白　朝廷释然公归　陛见赐以楮币议者谓公平生行事此举大有关系盖以余公城边乡人有主之于内者所主之人与其同事者不咸故嗾人讦余非公卓有定见而敢任其咎余公必不能保全云公性宽大深厚而其心仁慈侧怛人无贵贱皆为之尽礼虽欺罔诞谩一以诚报之尤乐道人之善人有过多为掩覆芘护甚者相负背亦不忍伤其意平居怡然能自娱适待宗戚乡里极恩厚与人交游始终无间其为政以忠厚仁恕为本所至有惠利于人在浙藩久浙之士民至今称颂其德晚年家居以身为教卒之日阖郡之人无不嗟悼公天性孝爱跬步不忍离父母方为郡庠生即以家事付诸兄奉二亲居郡城既入冑监亦奉以行其后之官吕梁及前后侍　朝署未尝一日不在亲侧及任浙藩俸益厚而亲不待矣时兄姊巳老乃迎于浙藩事之如所生南方多珍味每遇佳景对盛馔必恻然动思亲之念若公者非但国之良臣其亦家之孝子也欤 

　　○工部侍郎孔□□ 

　　公讳镛字韶文姓孔氏□圣五十八代孙也元季高祖克信始自曲阜游学江南阻兵不归而居苏州父□□举进士知蜀之双流县公幼孤好学甫弱冠为长洲县学生时提学孙御史鼎教人务先德行学置一籍名敦本首着公名于籍公用是奋发益力于学登甲戌进士第初知都昌分民户为九等以均赋役设仓于水次以便收敛县滨彭蠡每风雨波涛澎湃若有物蜿蜒其中舟多覆者相传以为缆精过者望而祀之偶岁大旱公往验之乃巨木岁久为荇藻所络若鳞介然公火之其妄遂绝寻以弟铭选尚　宁府郡主例避嫌改广之连山连山西连昭贺猺獞出没无宁岁公至县治无廨宇可居俸给殆绝父老间有至者询知民所在遣人招之不来公亲诣其地民见公至惊走既而公炊饭民舍辄留钱米以当其薪水之费乃相率还拜大道左公一一赈恤之俾复业由是趍事县中县治始复踰年大兵征广西巡抚叶都御史檄公率民丁随军征剿公所至招徕不事斩艾贼闻风降附诸将有欲杀人取馘者公必力争之全活者甚众时广东州郡之界广西者无不残破而高州尤甚佥谓公有抚绥才荐公试知府事高州城外四山皆贼垒仅余孤城城外积尸如京观民外死于贼内死于疫城中军民不满百公至首呼父老问计咸曰城中人多有贼之戚属切宜防之其来趍城者其心不可保惟宜闭门固守公曰不然高州本无贼而贼之来也皆自广西往时守土者无远图民携家属十百里来投城将以求生也乃闭门不纳以致为贼所葅醢其在城中者又疑之或加害焉用是贼以是激怒其众外攻而内应往时城陷正坐此也乃大开门有来者无不纳而在城者相染成疫曲加抚摩调养死者为义冢于城外以瘗之流甿闻风来归日以百数城不能容公即城东北隅筑土为城以居焉时贼屯高化境者凡十余邓公长据茂名之茅峒冯晓屯化州之西北界梁定屯畬禾岭邓辛酉屯于游鱼寨侯大六屯于信宜界皆刻盗也惟茅峒距城仅十里而公长尤黠骜公屡遣人抚谕之使退不从公不告之僚属不谋之妻子黎明潜呼四疲卒肩舆出城径抵贼巢公长见太守至仓皇不知所以亟呼其党擐甲出迓怪公无骑从遣人远侦回报无所见乃释甲罗拜请公入坐定公从容谕以逆□祸福□天定约公长意犹豫而众酋感悟泣下恨公来晚公长跪奉酒为寿公饮之不疑众齐喊舞约降护送公回夜四鼓远近见火起贼自焚其巢也黎明开门纳降者得数千人公长既降诸贼闻风次第纳款冯晓久屯化州界结土民以为内应久招之不服公诒以备他盗整兵夜进遣部下蒙浩率敢死士二百余截其后而公以前军应之二皷捣其巢晓遁去执其妻子以归晓意必戮其妻子也官军屡招之不出既而闻公存抚其厚也遂以其党五百来归事闻有文绮宝镪之赐特升广东按察司副使赐　玺书褒奖俾仍守其地于是梁定侯大六邓辛酉皆受公招抚处之内地分地与耕且为我备他盗公部下有黎浩林雄数人皆有谋勇而雄尤为拳捷后死于贼公抚尸恸哭亲为殡葬一军莫不感泣用是民夷感畏所至成功高州人怀公德惠立生祠祀之公闻母丧还守制军民泣送有出千里外者服阕改官广西诸州猺獞闻公名有素相率远遁未几升按察使贼起自□浦来寇总督朱都宪属公督军剿之贼相顾愕然曰此高州孔宪副邪是不可敌也亟趍去公一皷平之事闻进阶食二品禄赐文绮宝镪寻升左布政使莅事甫半月升右副都御史巡抚贵州赐　勑许便宜行事公益殚心力清平都匀二卫苗人据险肆掠垂二十年公至适来为患公督诸将授以方略次第剿平边徼无事公厘革诸弊奏请以贵州囚徒之戍云南者拨补本处沿途驿递军夫之缺而给与月粮增设布政司官一员以专督粮饷皆前所未有也其它如省冗费黜贪残减抑军官之傔从平反冤狱诸事皆足以厌服人心公清心介行所至人望而爱之咸知其为厚德君子也故言出而人信之事行而人无异议今　上初即位公上章言历任三十余年无一任不在边方冒触瘴毒积湿成疾乞致仕　上不允既而念公久劳于外升工部右侍郎召还道浙河而卒于富阳舟中弘治己酉九月三日也享年六十有三讣闻遣官谕祭命有司营葬事 

　　○工部侍郎罗公明传（雷礼） 

　　雷礼 
