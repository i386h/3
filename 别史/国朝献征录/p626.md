<!-- { "loadSidebar": true } -->
　　国家仁覆宇内凡蛮夷之国上古所未宾服者莫不奔走效职贡惟恐后洪武中西域撒马儿罕遣使献名马骆驼礼意甚恭而西北诸蕃往往倾向中国欲尽事大之诚弗可得　太祖皇帝方大施恩信以怀远人乃遣礼科给事中传安往使其国以通道路安遂由甘肃酒泉郡出玉关八百里往流沙西北二千余里至哈迷哩复西涉瀚海历千三百余里至古高昌即唐之西州今名大州之地其人自幼至老且死不识霜雪复西行至亦刺八里自此水皆西流又西三千里始至撒马儿罕其主与其羣下意颇骄倨安与论议词气侃侃且具陈我朝富强振古莫比而彼国亦欲夸其土地之广遣人道小安西至讨落思安至乙思不罕又南至失刺思还至黑鲁诸城计万千余里凡六年始返其国然以安始终弗屈遂不遣归迨永乐四年其主死始得还于是十余年矣蒙恩给禄免朝不烦以事其后屡出使西域马哈麻诸国以宣布威信由是皆先后入贡狮子名马珍宝之物既而以安母夫人年高俾之奉养因不复遣于时卿士大夫皆以安屡使绝域数万里外往来三二十年得以周览山川疆域之形胜于是皆之赋西游胜览之诗安萃一卷属余序昔张蹇汉使以通西域匈奴所羁留凡十有三年□失汉节历大宛康居诸国而还以功封博望侯其声华功烈至今照映青史今安以一介之使通道诸蕃仗天子威灵使羌夷部落莫不向风慕义贡献方物其视蹇之功业夫岂相远哉此乡士大夫所以咏歌而乐道之也安字志道世中州名家云 
【 左春坊大学士兼翰林院侍读学士卢陵曾棨撰公西□胜览诗卷序】 君子所以成名当时垂光后世者惟忠与孝而巳葢非忠无以显亲扬名受宠食禄以荣亲之本非孝无以策名委质竭忠输诚以尽事君之方合君亲而不遗兼忠孝而两得其惟吾友傅公乎公以卓荦奇伟之资抱通敏干济之畧际遇先朝给事禁密当　太祖皇帝统御万方经理华夷诏求文武才智堪使绝域者公与首选奉使西域宣扬威命诞布德泽乃于洪武丙子受命将事迄永乐丁亥竣事还朝　文皇帝录其勤劳屡加褒奖赐第于东华门外禄饩优厚不以职事责任恩至渥也维时公有老母年及期颐公登堂上寿侍膳问安甘旨足以适其口色养足以娱其心寮寀之友乡曲之士莫不称公之忠而嘉公之孝　皇上嗣登宝位百度聿新崇德报功一遵旧典宣德二年春颁□□命以公之职追崇先考给事中封母安人复□其勤劳岁久许归祭扫先垄恩荣之盛莫与比将戒行咸属余文以赠余惟忠孝天下之美德而夫人之所当自尽者也故有菽水承欢而不能宣力于王朝孝则孝矣而事君之道有未尽焉簪绂就列而不得躬养于膝下忠则忠矣而事亲之心有未尽焉若傅公者居庭闱而兼得委身之义在殿陛而不失养志之欢可谓臣子之职两尽而忠孝之道两全也兹行也闾里增辉缙绅交庆吾知慕公之荣而诵公之德者凡得于闻见者皆然也百世之下尚当有考于斯文 
【 户部右侍郎太康王瀹撰公还乡祭扫序】 
　　四牡騑騑拥使车河山万里雪晴初黄沙古戍人烟少白草寒云鴈影疏有槖不留南越馈无媒谁寄上林书诸蕃从此通王贡会见还朝拜美除 【 许襄敏公彬送公奉使西域诗】 

　　○户科都给事中龚君泰墓表（正骥） 

　　正骥 
　　皇明有死节之臣曰龚君浙之金华义乌人也方建文间君以户科都给事中居南京岁壬午六月太宗师渡江君与其配传诀曰时事至此我且分死矣尔第赍敕携幼穉以归否则俱溺于井辱可免也言未既火起内廷君驰赴之道兵校所执见上于金川门命非奸籍者尽释之君亦释乃遂投城以死实是月十三日也其配收君之丧与其孤以其年十一月五日还葬君于县南崇德乡青岩里先茔之次后十八年永乐庚子其孤永吉以明春秋领乡荐缮书中秘擢兵部职方主事又十年宣德庚戌给敕命授承直郎赠君如永吉官傅封太安人君之友太子少保礼部尚书兼武英殿大学士临江金幼孜追之铭既昭雪矣永吉于是转武选郎中谒告归省复来请曰先君死时不肖孤纔四岁耳于事未有知惟母氏所记忆先君之言以教我者犹在也幸惠之俾揭之墓上斯存殁之大感也曩永乐初予忝进士兵科给事中闻君之事甚迩且详心窃叹之比承乏兵部西讨羌胡经畧三边永吉以联属日相与居端序详整尤足器爱信知仁者之有后也于君之托有不得辞君姓龚氏讳泰字叔安以字行汉渤海太守遂之后七世祖明之仕宋宣教郎有绯银之赐曾祖兴祖仲宝俱以隐行闻于乡父印可以君贵赠户科都给事中母傅氏封太孺人君生而岐嶷甫九岁遭父丧太孺人躬教育之遣就外傅能自刻励日记数千百言无所遗迨长益明习法令县大夫识其贤引庠生获从宋景濂公门人宗思睿游大有所造诣洪武丙子中乡选明年上礼部补国子生奉旨阅青州齐王府卫众咸君危之君综画周密终其事莫敢有挠者及监视安东护卫仓储廉平惟允人用畏服吏部策试第一初除户科试给事中授廸功郎寻改从仕郎其迁都给事中则辛酉也敕授承事郎得赠封其二亲君性孝友矜名节遇事刚果有尝作安节堂所居绣湖之上以奉太孺人而能得其欢心若博士王君仲缙助教朱君子建咸有著述与弟叔宁处尤无间言始居县庠出息学宫之阴俄有狂者至挤君于池几溺弗救或请讼官君曰彼诚狂耳吾何较乡人赵文庆者盗所窃迹之弗得有谓巫言应如响叩之当得其实愿君俱往君曰此罔人耳及往巫见君瞠不能出一语众由是服君君之死乡缙绅莫不悲之以元至正丁未二月生得年三十六呜呼自道丧衰世之士读书问学不过资利禄之媒而巳其于义命葢蔑如也有若君之从容所事之死靡忒卓卓然无媿于古岂非所谓志士仁人者哉然一时死者亦众矣至身虀粉而子孙宗族之不保君则遂其首丘而胤嗣之贤方进未巳孰谓天道福善祸淫果可得而诬哉是宜揭之以世道之劝且以慰永吉无穷之思云子一人永吉官至南京大理寺卿 

　　○户科都给事中韩君智墓表（李东阳） 

　　李东阳 
　　兖之滋阳有兄弟进士并列台谏者曰韩氏其伯给事君讳智字愚夫五岁时能书大字有司以奇童荐入翰林久之归县学生试不辄售年踰三十始举成化丙午乡贡登弘治庚戌进士授礼科给事中迁右给事中再迁兵科左给事中进工科都给事中以母丧服阕复除户科以父丧归未阕服得疾卒于家君在谏垣前后十有余年历四命长二科论议明剀缘以文义尝有给度僧道之令远近坌集君奏止之不得会监度之际严立程序畏者多引去不满其数有盐商附贵戚以奸大利廷臣交疏不能夺君执奏愈坚人亦以是难之他所陈说如正心任贤爱爵赏节财用之类多见采纳其在内尝充廷试执事官在外则奉使秦府礼度袛肃勾稽宣府边储尤称明审奸蠧无所宿守官莅政不激不阿而风采秀拔器度伟然识者皆卜其远到而不意其遽止此也君性孝谨丧亲毁瘁成疾弟普举成化丁未进士监察御史迁河南按察副使后君几年卒友爱终始无间言季弟历承运库副使诲训尤至至理家政不私蓄教子以义抚诸侄有恩婣尚婚丧弗举者必优恤居常卷册不去手闻见甚博能歌诗旁及辞调以□自号名云曰澹庵稿藏于家 

　　○兵科都给事中屈君伸墓志铭（罗玘） 

　　罗玘 
　　弘治甲子　上益励精于治于时给谏二三老成虑远而防微屹然示之以重故一切过高害治之说无缘而入其助弘多而吾友屈引之亦在列　上且属意焉然以是八月病铨司拟通政入请　上宁他授以竣至十月以病卒卒时无一语惟以无补于时令垂白父见陨壮子悲吾辈方私痌之耆旧有识则又所惜者大意不在引之也初　上初元新进纷纷入大言沓挠新政时引之同吾庶吉士每闻辄颔之及礼科给事中同列蚤夜伺揣有封事顾寂不动一旦脱然劝御日讲谢游观曰是大系世故吾何可无言遇灾异置其苛细条兴利除害数事事下礼部议倪文毅公叹赏即是其议以覆崇王就藩久　圣慈仁寿太皇太后忆及语上　上拟发使召大臣台谏诤不得引之以轻离封守一语寤　上上立止自礼科升兵科右给事中又转吏科遂升兵科都给事其职与兵部长共本兵属虏大举入寇首将提兵至榆林以虏退闻虏实自它道入内地张甚而永顺宣慰彭某黠酋也幸有急兴事上言欲帅所部入助战引之□司列曰是关国体也乃劾将帅逗遛请降诏责之而驳某无劳远方助顺词婉而厉将帅惧至捣虏巢以胜奏凯归而四夷亦由是绝他觊将家者子聚麀虎职者攀戚畹谋复起而越人吕纪者画工也曁一二兵官相继内降注授要职则大愤不食次第率言者排之内降绝遂不复绩最后镇守河南太监刘琅请柴夫旧制柴夫者名夫实入银干官以备爨薪者而数则视其官之品中官例无之而琅请至四倍于尚书数乃独言祖宗制柴夫庶官养廉助尔中官无当得之例　上杀其半朝野悚息交以贺居礼科凡两使而在两广能挺与奥援敌卒直今尚书秦公之诬兵科一同考礼□所得多名士家贫既仕以禄入佐养以缓其弟子耕贩力然畛域斩然真不愧其座右所书其词读之凛凛可以起懦居常读书要自胸中无留碍虽字书小数亦体切古法至到于其著述珍重不泛投或有得假其籍册者字批句注醒人心目异甚葢亦有夙成焉引之讳仲号蠖庵又号东莎居士年止四十五体素□□专以养胜今若此非其养之罪也悲夫 

　　○户科都给事中张君文传（罗玘） 

　　罗玘 
　　张君讳文字经载临江新喻人也弘治癸丑以春秋登进士第选入刑科给事中侪辈诇其有喜色问之曰吾遇明君吾用春秋时也事　先皇帝十余年中改兵科进工科自右而左又进都户科皆给事中今　上改元九月八日卒于京师高坡巷先是劝进新政五事语中皆指变更乖刺特骤力诋内降害政若亲与阉戚家仇敌者赖　上宽明仅夺季俸予往唁之门者报曰昨夜不食若又奏者风暴之颤索卧今且汗之予去及更往则君卒矣公卿大夫士叹于朝胥史叹于署儓隶武夫亦有叹于道者皆曰直臣亡矣予悼之甚不忍闻焉君尝以核实边储三出当往贵州也予作威凤吟别之而以凤居守终句意戚畹结中胶固竞煽威熖惟君足镇之云比至未鲁以女苗叛于贵贵用兵君言兵在得鲁耳购馘之宜而苗獠胁从多前刈之伤生无益在蜀属蕃簇扰松潘饷运斛十金妄级绐赏阵奔靡诛君以蜀忧方大献议者十弘治中最先论元夕张灯下有司治具典库中官以逸乐玩弄惑主聪劾及计司迎望风指当按　上方向治顿减之会外戚有罪当廷谢阳疾而以子代之俄而干清宫灾君引春秋宣榭火着戚臣骄兹谓逼厥灾火焚宫此其征欤明年虏大入云中鄜延将迫内地朝廷戒严尚书文升请集廷议君疏柄臣耄塞籍舆尸易所谓凶代以倪岳戴珊刘大夏张敷华可其面折人多此类铸钱议起中外汹汹入五议而大要归之以节俭既而新铸果如议不流皇庄户督类左官退校无赖窜名于是乎渔猎之　上不知也君上言曰邦本在是当存先事之戒凡所指切时囏身任独往若嗜欲时惟一人在班行长身修髯旭旦罢朝步出掖门锦衣冠帻禁旅阍人必惊覸窃语曰是何翘翘者邪自广西还予言古田距藩城纔七十里猺至支解二尊官而当国大臣不以挂于口寒心哉予以议适然尔及今阅其遗草巳附六事入奏此其一也其制狼兵如嗾犬猎策尤良于手诚臣忧国固如是 

