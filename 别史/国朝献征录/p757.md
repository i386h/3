<!-- { "loadSidebar": true } -->
　　先生讳勤字孟勤先世自大梁徙居于荆至宦游南康子孙居庐山之阳至讳晳者永新簿因家焉祖讳文振考讳师尹字莘乐学者称桂江先生元名进士迪功郎永丰县丞母龙氏孺人以元至顺庚午八月生先生幼颕敏方学语时乳媪负之行庭外先生以手指地媪莫顾行而过少焉仍经其处复以手指地乃视之得一大钱媪意其欲之取以弄指钱上字推媪手置案间由是皆异之七岁时日记书数千言背诵如流十二三于五经羣书之文咸能成诵十七八下笔文章词藻焕发即欲角艺场屋桂江止之曰我在尔且止先生曰儿欲游戏耳非谓有所进取也弟仲谨英迈俊秀俱负才名人谓之吴氏双凤云元末兵乱寇盗窃据互相吞噬先生谓弟曰苟如此何以自生乃以弭盗之策献元守臣纳速儿丁言恳悃切中时弊守臣不能用但曰儒者徒能言耳先生曰盗如是民旦墓不保我岂是言耶守臣敛容以谢卒亦莫能用乡闾日益乱岁戊戌避难于洪时陈友谅兵至洪被围先生立滕王阁观其势甚炽乃言曰使有守贼安得至斯闻者皆壮其言欲荐于司徒道童先生曰城破在朝夕我岂能坐鱼□乎明旦司徒遁先生由间道归岁癸卯我　太祖高皇帝遣师平吉纪律严肃先生曰此王师也向者狐鼠寇窃恶能有成乃往见总帅时淮南郭公奎参谋相见辕门即倾葢欢如平生相与剧谈论达旦不能寐遂出所诗命先生编正郭公深相敬爱就署先生泰和令先生以亲老辞洪武初大征天下名儒先生被征至京试经学第一铨曹欲置先生于馆阁有旨弗治经者入杂流铨注治经术者俱职教职以高下分等第三年有成许给传来朝先生以高等除武昌教授比至日与学者讲明问学于圣经贤传剖析奥义反复开导恳恳不巳诸生才质高下咸底于成后多历显官有至中书参政者有国子祭酒者莫不感德曰此吴先生之教也先生待学者有如巳子其父母曰我能生我子而吴先生能成之我子吴先生子也当其及三年有劝先生趣驾就道先生曰吾安于此他非所愿人莫能强居数载以从弟平阳同知孔麟故得解官归先生将去弟子各持馈赆先生不受弟子皆泣曰先生卒教我舍我去无以寓其诚而以是赆愿先生勿固却之有言曰先生素不苟取遂皆持去及归惟箬箧盛故衣及钱数缗而巳先生家居远近学者接踵于门凡科举必有先生门人洪武戊辰楚王遣人致书于先生曰人之有子必得师教之今余诸子未得贤师以教昔典教郡庠知有学端谨今闻闲居乡里特遣人招致府中教诸子读书勿辞先生往至则待以殊礼居凡十载先生小心慎密教世子郡王经开谕谆勤务尽诚款时蜀王尤敬恭有自鄂来者必问曰吴先生安否湘献王尝致书问候有诗曰清才美德冠时儒辞翰欣看逼褚虞自愧謭才思见面故凭海鹤寄音书又曰螺浦回舟喜逐归故园松菊想披离醴筵薄设待君久同赋淮南招隐诗此其略也若其它诗词称誉不可殚纪岁宾兴四方交聘以司文衡楚王念先生高年勿欲令驰驱却其聘币而自遗以币如其聘数若是者□矣三十五年　皇上莅祚纂修　太祖高皇帝实录召入史馆既毕荷赏赉　上闵其老弗任烦劳优以闲职遂除开封府教授先生训导学者虽老弗倦周王自召侍讲筵待以宾礼赐坐命弗拜赠予尤厚世子尤加崇爱每见不称名惟曰吴先生其宠荣如此永乐三年二月二日卒于官享年七十有六王及世子□□不巳遣官致祭赐葬于金明池俟□□于乡配孺人萧氏贤着闺门克相内事先十年□先生学问博邃于羣经子史靡不究析虽隆□□□□不释卷至老不倦文章温淳平易不险险刻峭属之言作诗古体追汉魏五七言近体舂容浑厚有□唐音临纸援笔立就若不经思及徐读之虽巧思者莫能到写字有晋人风格不择纸笔俱得其妙常灯下书小楷片时可数千虽年少者自叹弗及性至孝友事继母惟谨待寡姊尽其敬处弟极其和弟没抚育诸侄教诲婚娶不失所田产悉与之谦巳接物不崖岸虽小夫佣奴皆知敬爱见人有善称道不巳见人有恶嫉之如雠喜饮酒无宾客终月不饮若值亲故倾倒连日不辞胸次轩豁未尝有分毫尘滓每于广席掀髯论辩一坐尽倾常思其先世自庐山不忘所自来故号曰匡山樵者居鄂又号曰黄鹤山樵晚更号曰幽翁有匡山樵者集黄鹤山樵集幽翁集六义斋集若干卷藏于家呜呼先生才德兼茂学究天人而弗尽所施终始一教官而巳此尤不能无憾焉者然君子视其在巳者无歉则其系于命分有难必者固无所容心焉先生安其所处虽不得位其造就人才国家之用者其施岂不大哉矧遇贤王尊重礼敬虽汉之申生白公又何以加且以寿考令终斯其有过人者夫复何憾广太夫人先生女弟广八岁时先中宪公见背赖先生教诲粗获有知后窃禄于朝日侍先生于史馆益得以究所未至义在甥舅情造肺肝用述先生之行以告于立言君子庶几于志有所征云 

　　○教授薛公贞汾阴阡表（薛瑄） 

　　薛瑄 
　　河津古河东地我先世自得姓以来即居之鲜有□寓四方者故族属蕃大不下数百十家没而葬于□阴之南坡者封树累累焉我先考教谕公既卒于河内官次其年冬孤子瑄扶柩还乡里明年宣德元年葬于南坡之先茔前三日自他穵启先妣齐氏柩以礼祔又二年瑄服除入朝授广东道监察御史瑄窃惟先公先妣鞠育之勤教戒之严庆泽之深而藐末不肖乃有今兹之光荣先公先妣既相继即世而欲以微禄致滫瀡之奉固皆无及是以独居静处追慕音容展溥歔欷痛心泣血而莫知所措因念昔之君子追惟莫亲而不能目巳者必有纂述之词勒之金石以发扬先德若柳子之纪其先侍御欧阳公之表陇冈是巳顾小子瑄曷敢自附于前贤然念大恩之莫报抱终天之大戚而所以表述先德之心出于悲思缱绻之余而不能自巳者亦窃冀其万一焉是□摭取先公历官行巳之详叙次如左先公生于元李甫七岁先大父即授以四书先公诵习□夜不辍比十余岁皆能暗记不漏一言既而以选拔县庠弟子员益肆力于经史子集诸书时国家肇运兴创百度以元季科目文字过于冗衍而古赋乃词章之流遂定新式皆从简约而古赋易之以论文修既新士多病于旧习而卒莫能变独先公以经理衍举业即合其程度先进老生皆推让之而后学小子有所述作学官儒师必悉令先公之删润焉洪武甲子行科举法先公以书经应山西乡试一往即领荐明年洪武十八年试南官授北平定府元氏县儒学教谕年二十九矣时建学未久士荒于习先公以身率之时束以教条比及九年而诸生行业可观者众官满赴阙　太祖高皇帝诏吏部择儒官可备顾问者吏部以二十员名上而先公与焉每日礼官引入叙立于丹陛内百官退乃退　太祖高皇帝尝御奉天门命诸儒臣讲五经先公讲书大禹谟音畅义明克动宸听及罢流辈咸推逊焉凡三阅月乃授河南开封府郑州荥阳县教谕其先校官以教无成绩罢去先公深念教法隳弛无以称育才意乃择诸生之秀者列之别室定程法以严督之余亦因其资使进于学先公率以五鼓而作终日诸生尽所以诱劝磨砻之道或至日中未食亦不知倦也如是者五年诸生业巳就绪以北方罢学□官四川马瑚府平夷长官司吏目其地古西南夷去中国绝□□瑄辈皆幼先公携持以行水陆间关万里既至其□则人皆夷獠杂类野无良田率芟山而火之侧耕危获苟之给食江流迅暴每盛夏水涨则舟楫不通商旅殆绝官无廨宇俸无储积先公不以其地僻恶介意欣然结茅以居资以衣食克巳守约一毫无所私于人或至食不继累日怡如也先妣复能薄衣食安贫淡以助其廉于上下以贿交者一切闭绝惟于民事则尽心焉若饥渴之于饮食故人虽夷獠亦皆心服而乐道之永乐纪元诏诸改官者悉从旧明年冬复任荥阳旧生卒赖成就而资任用者比迹相望任满移官玉田勤诲如在元氏荥阳时固无怠人才亦不减于昔九年永乐十七年徙教鄢陵丁先大父忧去官继丁大母忧家居五年起复河内教谕到官未久　仁宗皇帝御极朝京师归道病舆至任卒洪熙元年三月初一日也享年七十有一矣呜呼我先公自读书应举入仕一听之自然未尝少屈以□人历官三十余年教人治民必勤必尽不以秩卑□薄而分外有一毫侥冀心是虽不得大行于时而□持施措亦可槩见矣先公天资谨厚简澹寡欲□即□忘嬉戏在庠端坐终日出入造次以礼自持交友未尝至于变色每休假归入里门恭谨过甚见老少咸接以敬让无毫发矜傲态乡里父老至今谈先辈在庠序有行义者必举先公首其在元氏迎太父母就养极恭顺之道俸廪余资一钱尺帛皆归之太父母室而巳无私积于宗族尤极念恤于子孙尤极慈爱事上恭而不谀处僚友和而不比奉身极俭一毳袜或数年不易食取充腹而不屑于滋味衣取雅洁而终身无文绣器用粗朴而不求华巧衾褥用大布之不厌所至廨宇因其故而无所增饬虽或支撑隘陋风雨不蔽而居之裕然囊箧不问有无惟于学教则汲汲若不及至白首皆然与众会集或纵酒喧哓巳独默然□处若无所闻者性不喜酒饮不过三爵教人以身先之每日常以鸡鸣而起未有至旦而出者教瑄辈学以正心修身切要瑄少性急易怒尝大书于牕曰暴怒犹有亦宜戒之瑄自是痛自克治而不敢恣戒家人衣食以省俭或见饮食稍丰必颦蹙曰汝等不知农作之艰难而乃如是其学以仁义道德本经义以先儒氏说主文词以理胜而不浮靡论道以三纲五常大而□□邪怪之说无以干其思呜呼我先公处心制行学之正自少至老无所矫易又可见矣重以太父母义方之训培于前先妣媲德之贤助于内故居易履顺保节远尤永终官禄归祔先茔诚所谓善终者矣而小子瑄又以庚子河南乡试忝登辛丑进士第始仕即叨清要所谓鞠育之劳教戒之严庆泽之深诚不可诬而罔极之恩既无所报用敢僭摭历官行巳之实流涕顿颡表于墓次以明我先公承休于躬衍□于后者尚未巳而我后之人当恪恭孝思永永□□先德以求无忝所生云 

　　○教授姚公逵墓志（陶琰） 

　　陶琰 
