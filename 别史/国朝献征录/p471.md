<!-- { "loadSidebar": true } -->
　　崇文字叔武珣第三子也弘治癸丑进士授翰林庶吉士改户部主事历员外郎中　武宗即位遣中官织造因讨长芦□万二千引鬻银买料崇文与李梦阳等言于尚书韩文执奏至再请但与六千引内监惮之历江西四川提学副使擢山西参政壶关盗起将发兵剿之崇文戒勿轻出谕以祸福多所解散因擒其首恶余党悉平由河南右布政使升右副都御史廵抚保定引疾罢归卒赐葬祭如法今祀学宫所著有兼山遗稿 
　　崇献字季征珣第四子也弘治丙辰进士选翰林院庶吉士后改礼部主事以逆瑾擅权引疾告归瑾衔其避巳削籍民瑾诛改兵部主事时山东江浙巨寇称乱崇献条陈六事悉见采用寇平赐白金文绮西北夷兀良哈入寇用总制丛公荐属崇献往乃先声捣巢弃马用步筭无遗策沙岭之围遂解寻升郎中奉命征南直浙江驿传役银尽革积弊岁余得银四十余万升南京尚宝司卿以钱宁专政复引疾去嘉靖戊子用言者荐起南京通政司右参议再晋南京太仆寺卿癸巳拜左佥都御史廵抚宁夏偶感时事三疏乞休得归家食三十年屡荐不起扁其堂曰三巳所著有孙子释疑小学撮要礼记择言双清诗集韵语拾遗等书 
　　崇俭字叔度珣第七子也举嘉靖辛丑进士会考选庶吉士有达官见其诗翰者谓曰以君才学宜居上选惜年踰三十若稍减一二入选必矣崇俭正色曰天下岂有未事君而先欺君者乎达官愈重之观政通政司未除官而卒所著有五桂堂稿春秋笔意等书 

　　○右副都御史艾公璞传（杨一清） 

　　杨一清 
　　艾公璞字德润号东湖南昌人父敞号梅亭精于医是生公少学于郡人罗评事罗大奇之曰此子殊颕悟他日必有闻于世恨吾不及见耳成化间登进士第授工部都水兵部武选主事弘治间历迁武选郎中通政司右通政光禄寺卿都察院右副都御史廵抚苏松诸郡总理粮储所至有声如罗言初公方成童从王父所爱求立再从父后梅亭翁不可乃迫于从父命从之然非其情也则怜惜之至愤惋不食后公贵于所后父母既移封矣至当以通政加封则备诸服色冠裳遣使驰上使还日忽不乐淑人魏恠问之泣语其故且曰吾所父母巳有子无用吾后理况此事非吾父意兴思及此肝肠寸裂且今之人处此或朝仕而又改吾窃病之吾今于再从父母薄致禄养再移诰封亦尚尽心耳矣顾于吾父□□然未有报其何能情哉吾今窃有图矣淑人即赞决之于是驰书所后父母遂上疏陈情事下吏部覆奏许之公乃立四代主俯伏痛哭于考妣告曰不孝儿归奉祀矣巳緮别设一龛用祀从王父焉及再从父没心丧之如考妣公好义乐善尤笃于伦理弟珊殀遗孤钦少时携至京师教育之俟有造俾进诸学宫学焉再从父子璧荡用官马价至千金官征之无从得则桎梏诸囹圄公闻而泣曰吾不援弟其死于狱乎遂罄囊赀输官不足称贷于人又不足继以田产璧始获释矣族人或不能昏葬每厚遗济之乡宦某客死贫不能归公赙之衣棺舟车亲往敛送之其素履如此比居官自都水主事至通政日务举职其在兵署选将筹边多所禆益尝奉建储诏使朝鲜赐一品服以行至其国秋毫无所取及光禄悉得诸故所作无益事叹曰夫民财可如是耗邪即具疏欲一切革之疏且上僚佐惧妨诸权贵止之公不听巳而得旨报允遂着令省费巨万　孝庙励精求治屡下诏求言公首陈慎修德时布告固国本举良将重宪臣饬守令六事又陈圣政虏患田赋散戎四事他如减斋醮节供用诸奏皆人所难言洎南畿廵抚半载间徧历所部郡县问民疾苦察利与弊而兴革之崇明有捕寇恃海洋险阻越人取货攻城剽邑大民患屡招之不服公知其不可化也乃陈卒集饷具战艘剿捕计会勑至令督兵歼之公乃指画出师由海道夹攻浃旬而平捷闻　上降劾奖谕赐文绮白金百姓立生祠肖像祀之复勒碑识焉有勋戚家与无锡民讼田官知民产惧获罪巨室莫敢公言者公承勘廉得其情悉归之民远近称快属逆瑾窃政巨室以赂行田讼复作瑾势方炽使者覆勘惟风旨是承乃悉以田归巨室顾劾公前勘非于是瑾伪传旨逮公诏狱讯之公不屈曰实民田也瑾怒棰之几死令迁家海南编氓家人舆公行数日方苏哭公曰吾犹生活又何哭公居南三年瑾诛奉诏还复官致仕杜门谢客暇则游城东别墅酌酒赋诗以日家庙未建曰事孰大于此乃卜吉市材命工创建于居室之东迁主居焉时言官交荐起之未及用而卒正德七年壬申岁也公生于景泰庚午至是寿六十有三矣　论曰予闻诸鲠直之士多刚愎难近而醇谨者或沉默取容迹公平生所孝友和易可谓醇矣而其立朝每持正论临事不诡随又何直也昔孔子思中行之士公其殆庶乎遭际　孝庙圣明有所敷奏多见采行眷礼优厚不可谓不遇矣晚值逆瑾中奇祸濒死播迁及其复也且柄用之而遽以讣闻惜哉昔王佑按符彦卿事□官曰□有德及人虽获谴后当有显者及子□相果验公□与佑同其后亦当与无异彼横来者恶足公病□ 

　　○都察院右副都御史周季麟传（实录） 

　　实录 
　　都察院右副都御史周季麟字公瑞江西南昌府宁州人成化壬辰进士授兵部主事历员外郎郎中升浙江左参政武康有羣盗躬往招谕平之兴水利赈荒歉皆有善政升河南右布政使寻升左布政使周王怒其世子欲罪之季麟之调护王怒解父子慈孝如初升右副都御史廵抚甘肃抚谕土鲁番番酋归所虏哈密忠顺王陕巴乃奏还所留番使又增筑要害以守御计调廵抚陜西革前调省城防冬民兵四千止以千人番代又用内阁大臣荐调廵抚蓟州会勘御马监收马草场其所侵民业考诸图籍正之不避貂珰之怒时有谕其传奉改镇者葢不知其出于密荐也乙丑以病乞归后逆瑾擅权以事落职又罚米千石瑾诛例复官未用正德十三年十二月卒 

　　○巡抚大□地方右□□御史欧信传（实录） 

　　实录 
　　巡抚大同地方右副□御史欧信字孚先顺天府蓟□人成化甲辰进士授□部主事奉命赈京西活饥民以万计郎中督饷大□增置东大有仓乘贱易粟备用岁积至五十万石□浙江参政河南右布政使山东左布政使俱有□□后升右副都御史廵抚大同始至即选将□兵综理屯牧修举废坠未逾年而卒时正德元年九月如例赐祭葬信修干美仪□□整峻才足集事□一时能吏也 

　　○□议大夫都察院右副都御史西野曹公凤墓志铭（韩邦奇） 

　　韩邦奇 
　　正德己巳五月二十一日公卒初丙寅以来八党擅权而瑾尤肆虏中外称内相凡藩郡入京官必重贿方免祸见则长跪稽首内相不礼丁卯公自廵抚延绥都御史回院公弘治中所造士也不习谀礼又不知贿事适　朝廷十日不御门或曰盍先谒内相公曰未见　天子而先谒权宦邪不见瑾固含怒后见瑾又长揖不拜瑾佯问入京几日示见迟意公曰十日瑾又言都御史知回院故邪公曰　圣恩也瑾复问何以报称公曰都御史风宪官振肃纪纲激扬淑慝耳瑾怒目揖公出公归即上疏乞休不报旬日再疏亦不报时瑾严勘天下钱榖以中士夫祸勘使者希瑾意言延绥布粮浥澜过缘主者公适丁外艰所司奏公当守制瑾乃罢公官听勘竟诬公偿布五百粟千石立限系家属缓则将籍公家公亟鬻世产完报然瑾怒未解也公隐忧发愤端坐不疾而卒明年庚午瑾诛　朝廷遣官谕祭且给金营葬及今葬事且不能如制而墓铭尚缺云公姓曹讳凤字鸣岐别号西野河南汝宁新蔡人高祖讳世隆曾□□恭祖讳英考讳端以公御史时封如公官性度夷爽廉信不苟妣刘亦以公贵封孺人天顺丁丑十二月初九日生公前一日孺人出于外归见火光如车轮当其前明日公乃生公生而灵异比就外傅略加训说即了大义甫三载举子业度越诸生尤以检柙身心务天台陈公选大儒也督学中州甚器重之成化丁酉乡试中式辛丑登进士除徽州府祁门知县或公难之曰祁土浮俗伪且健讼当思以处之公曰若使我先逆民耶逆必设机械不得则重刑将有悞罹法网者卒不以伪逆祁民凡讼至分下都长虗心考其成隐奸巧诋莫遁其情然亦不深疾也祁民爱之于是祁门治行最而当时徽之诸邑莫不推先祁门者三原王端毅公冢宰雅知公弘治己酉公考绩谒部奏荐陜西道监察御史陜西王公乡也当□孝庙熙洽之世公独持风裁崇论正议多所嘉纳尝奏事失仪鸿胪纠上　上特宥之谓左右曰曹御史好官当略其细过辛亥御史奏迹于是封公及刘孺人皆获封焉廵按江北颍州佥事某傲虐不戢公将论之然佥事素善持人短长且尝忤公而颍新蔡又甚迩或谓公曰此易兴谤阶宜宽之公曰□风宪而避嫌不激浊必将挟私而倾善矣竟劾罢之一路肃然御史七年升苏州府知府苏州富饶甲天下俗乃奢靡且崇祀非鬼亲死则多火之公下车首置义冢以贫者而禁火葬定婚丧礼不得过制凡饯迎时序一切务从俭素违者刑之毁淫祠政平讼理而当时各郡又莫不推先苏州者弘治壬戌速职入觐时宰臣奏宴天下贤有司于廷公与焉葢异数也寻升山西左参政湖广右布政擢都察院右副都御史廵抚延绥地方　孝庙时虏久不入疆场无警武备稍弛公莅镇则严部伍实仓廪谨操练明赏罚推诚驭下将士感悦各思効力终公之任虏至数止边外无内掠焉回院而遭瑾祸卒享年五十三岁云公性清介孝友私居终身不御纨绮不畜婢妾不问货殖父母兄弟无间言与人和易不矫激之行处乡党恂恂无贵人气所至遗爱在民祁门则竖碑立祠苏州则志列名宦延绥则将士戴服至今犹有过其宅墓而问且拜者至其不屈身于权瑾危行大节一二于天下余总河道时公孙亨守兖以循良闻上交下交无抗行无过礼余心异之及详公状乃知公家法源流远矣 

　　○都察院右副都御史杜公忠墓志铭（王鸿儒） 

　　王鸿儒 
