<!-- { "loadSidebar": true } -->
　　公讳正色字士尚号斗南其先世江右人本姓廖元季有广宁者仕江阴学谕因乱遂家江阴时讹廖黄故姓黄广宁三传而至公之祖曰萱始徙斗山萱生坤号东楼配周氏是公考妣公幼丧母颖异不羣厥祖奇之豫占其必以读书起家既而习博士业能作惊人语邑庠生嘉靖戊子督学者取冠多士中乡试明年上春官第尹仁和未满岁丁继母薛氏忧接丁东楼公忧起服除补香山复改南海公三令尹而其政若一大槩以诚信不欺大本以廉靖便民急务仁和者会省剧邑也讼者盈庭公立判数语决之遣去其遇盘错则停笔沈思悉中肻綮百姓以神明香山南海人称之亦复如是其去香山而即南海也香山人曰吾父母也何以夺之南海人曰此香山神明令也何幸得之葢公之所存信及豚鱼上下皆孚而公之所至若阳春着物无不照拂其能感动人心无怪也初公之选香山也实座主霍文敏公荐之至令南海霍公家在焉诸霍氏喜以公必庇巳及公政正直无私霍氏有违禁者一绳之以法无少纵舍诸霍氏怒以文敏厉巳共贻书文敏冀激其怒文敏顾以公贤亟致书曰令宜如是于是公得以督察霍氏诸霍氏知自戢卒底于善公喜曰吾可以报公矣邑有权贵人过家者势张甚人争下之公独捕其奴寘于理南海之民相戒曰举主如霍家贵人如某氏黄侯皆不贷吾其敢犯于有司乎在南海二年教化大行咸歌诵之巡按戴公素不善公及复命乃首荐焉铨部抡选风宪擢公南台御史首论兵部尚书张瓒武定侯部勋二人者方有盛宠时所避忌而公言人之难言士论翕然称服公巡上江值　章圣皇太后梓宫祔承天职当护送而候崔元巨珰鲍忠礼书温仁和奉朝命辅行公廉诸贵在道怙宠黩货不胜愤激抗疏劾之且曰臣耳目所睹记者若干其所不知可知也其平时忮求又可知也疏入　世宗皇帝震怒将穷治其事诸贵人窘向　上祈哀反诬公于梓官所乘马挥扇遂逮诏狱将挤之死霍文敏公力救竟得廷杖谪戍辽东沈阳卫公欣然就道无覊旅穷愁之态其安命自得忠义所发往往见于歌诗既至辽惟以读易事辽东士子乐从之游成就甚众或劝公在边岁久可暂乞差归省公曰君命无可逃也居辽几有三十年　穆宗皇帝登极召用建言诸臣公从戎伍以原官擢大理丞进少卿杨冢宰公同年也素知公将补以要职公固乞闲散遂升南太仆卿甫十月引年乞致仕情辞恳切　上允其请归家遂侨寓城南环堵萧然觞咏自适过往士夫求见者一切谢避时公叔子学海巳举进士官郎署而其家淡泊自如余弱冠从唐荆川先生游先生数举公高风相砥砺故久慕其人及公还朝而余官礼部始得识面观其容貌听其议论非今人也大喜得偿所愿惜乎不久即别而今则欲见公无由矣故志其大节如此公生弘治辛酉卒万历丙子年七十有六卒之日乡人识与不识皆悲哀及入乡贤乡人皆曰宜其文疏诗赋有稿藏于家学礼等以其讣告于朝赐祭葬如例 

　　○少卿 

　　南京太仆寺少卿李应桢传（实录） 
　　南京太仆少卿李公应桢墓碑（吴宽） 
　　南京太仆寺少卿白公思明墓表（王琼） 
　　南京太仆寺少卿王先生韦传（顾璘） 
　　南太仆少卿策斋刘公逢恺传（曾同亨） 
　　南京太仆寺少卿刘公稳墓表（胡直） 

　　△南京太仆寺少卿李应桢传（实录） 

　　实录 
　　南京太仆寺少卿李应桢字贞伯直隶长洲县人举乡试成化元年授官中书舍人十四年升南京兵部员外郎二十二年晋郎中弘治元年转南京尚宝司卿四年升南京太仆寺少卿致仕六年七月卒年六十三赐祭如例应桢性峭介与众寡合好面折人过善楷书中书舍人时直文华殿有旨命写佛经辞不应且上疏曰闻天下国家有九经不闻佛经也于是忤旨廷朴之因罢殿直人以是称之 

　　△南京太仆少卿李公应桢墓碑（吴宽） 

　　吴宽 
　　南京太仆寺少卿李公致仕之二年弘治癸丑七月九日以疾卒于吴城通阛坊苐素与公厚者若陈大理璚文太仆林辈争走吊涕泣又有至自百里之外如吴佥宪淑者以其子幼相与图其后事而苏守史公特斥俸金助之且谓公官四品例移礼部以闻于是　天子命之论祭其文有学优才赡慎直行方之语所以褒奖乎公者甚至少傅徐公与公最故既厚赙其家沈启南史明古诸君议丧礼且求葬地得于吴县九龙坞乃葬以甲寅十月六日而文君巳之铭矣其弟应祥谓宽宜铭其墓上之碑以书及备考功□状至初公病甚亟欲与宽一是诀别□□悲恨执笔辄止葢久而不能成文呜呼吾忍终不暴吾友之人耶公李氏讳甡□讳维熊字应桢以字行晚更字贞□其先从宋南迁至吴中遂占籍长洲世医家曾祖仲纯不仕祖士文有文行以贤士始居南京考讳敞赠南京兵部武选司员外郎母贺氏继母陈□俱赠宜人宣德辛亥八月某日公与弟应祥同生少警朗力学好古博雅尤尚气节景泰癸酉登乡举举进士不偶遂入太学中贵人方用事言于祭酒欲致塾师公避匿不赴成化乙酉选授中书舍人见同官或由他途以进耻与伍乞改教官补外以非例不许他日又有谋直文华殿者故扳公同事以掩清议公益不乐适有旨写佛经上疏言闻天下国家有九经不闻所谓佛经也言甚剀切人皆危之赖　上仁明特笞而不问巳而乞省继母还竟罢殿直秩满擢南京兵部武选司员外郎未赴丁继母忧服除改车驾司进职方司郎中寻擢南京尚宝司卿又三年始有太仆之命甫两月以公事诣阙下遂请休致即日疏上不许巳再具疏竟归素少容至是性益卞急医以病征果不起年六十三子绍纔五岁女二人嫁贡士祝允明张廷瓛自公入官数有建白中书时当郊祀毕有宴公奏近时中书舍人坐给事中御史后非制礼官重复旧不从知典故者则是之荆襄流民相聚朝议恐乱欲逐散之公言民既垦田筑室定居计逐之秪益乱耳不若因而抚之便后卒增置郡县如公言平时企仰先哲见遗像并石刻必临摹以藏尤慕范文正公题其居室曰范斋因以号尝使湖湘念吴尚书云死节国初葬于江夏特访求其子孙及其事迹以传其气貌严峻若不可亲然喜交游及汲引后进朋友死往往经纪其丧恤其妻子于故旧之情最重也季弟早世岁分禄养其孤好客不倦家坐以空乏故卒之日囊无余赀惟遗书千卷而巳平生书迹清古文词简雅有法世所重公生长南京多游寓宜兴中岁则以吴中故乡始购屋以居后宜兴故人吴大本治田庐招之公时一往然曰吾固吴人也不可他徒故终于吴而卒葬于是以从公之志云 

　　△南京太仆寺少卿白公思明墓表（王琼） 

　　王琼 
　　太仆少卿白公讳思明字睿之年二十一即以明尚书占天顺壬午乡魁成化丙戌登进士第食俸工部奉檄秦王妃营葬事王因馈以衣服及饮食物辄辞不受王爱其贤命工绘长安十景图亲诗文以称异之戊子除嘉定知县嘉定编户七百余里素号难治赋税岁供京师数万石漕舟以闾右轮送里书夤缘作奸致富者幸免贫者应役输纳弗及称贷于人归则倍息以偿民患滋甚公定纳户必考验丁业以盈缩多寡凖称贷倍息之患遂止旱涝率僚属□祈雨晴辄应邑地卑湿公于儒学建尊经阁五楹□书籍滨海地多产蟛虫越状如小蟹横行山塍间动亿万计苗害不减蝗灾公文躬祭海神害随息海山岁久倾壤飓风大作水涌出没漂人畜禾稼荡无孑遗公筑堤接上海昆山二县之界南北万二千丈崇广视旧倍之自是风涛冲激不能害城居某□素操罗织起灭之术人作讼牒易黑白枉曲直以肆毒良善破家荡产不可枚举甚有弗幸殒生者□黠慧险谲能伺官府动辄持其短长以是人人恚恨而莫敢如何有发其事于公者公叹曰巨蠧来除嘉禾必伤遂擒获款服毙于狱甲午升吏部文选司主事壬寅升本司员外郎乙巳升考功司郎中丁未调文选司郎中公自念居铨衡要地凡十四年思欲退避会太仆少卿缺公应荐出明年戊申改元弘治吏部尚书王公恕荐巡抚延绥　上命公都察院右佥都御史奉玺书往先是大理寺丞缺执政欲私所厚王公荐户科都给事中陈寿执政嗾言者论寿不谙刑名且户科升大理寺非故事王公因上章辩论不听竟改寿官至是延绥巡抚缺执政复欲私某官王公执益坚公在吏部时执政有所托皆弗从见公应延绥之荐两憾之遂嗾言者论公不恊人望出知兖州府王公三上章辩论欲复公官且自乞退休公亦辞职虽竟不从而朝野传播皆称王公果正人能抑奔竞及称公在吏部不附阿权势市恩卖法以自树立于是见之既至兖州革吏弊恤民隐一郡大治丁外艰服阕改知广平府甲寅升南京太仆寺少卿时奸党悉去公道复明朝议荐公太常寺卿又荐应天府尹又荐太仆寺卿虽未即用而舆论翕然皆归于公大用有日矣丁巳丁内艰买田园休老之计既免丧不起相厚者强公行至京忽痰疾大作遂卒时弘治庚申正月十日也距其生正统壬戌九月一日春秋五十有九　上闻讣遣官谕祭于其家嗟乎公虽未获大用而循义守正挺然君子人不愧于乡里不愧于子孙不愧于后世所得孰多哉是公见恶于一二人而称誉于千百人绌于一时而伸于天下后世固世道之幸士风之幸而公之身亦未不幸也夫 

　　△南京太仆寺少卿王先生韦传（顾璘） 

　　顾璘 
　　先生姓王氏名韦字钦佩上世自睢徙江浦再徒金陵遂南京人父□强直有大节成化间给事中劾大权贵忤旨谪普安州判弘治初三原王公吏部起陕西参议不能媚事巡按御史遂乞致仕先生负异禀蚤闲家训德器夙成不不义不交非人自诸生时屹然有公辅望莆田林公俊海陵储公巏并引忘年友入与陈沂顾璘友善切靡古文辞独爱唐风意兴萧远士林往往传其警语举进士选充庶吉士以才第当授翰苑顾参议公年高请南便养授南京吏部考功司主事南曹虽务简考课百司功行及五年考察之典力持公论不少假借并见严惮从弟由国学生试政欲言文选求闲曹乃正色曰安有身在铨司兄弟择便利乎南曹且然使居北当何如矣竟不言后居忧服满改除南京兵部车驾司主事所摄有快船主荐方物领以中贵故擢卒之长率被诛索破荡无所排捄先生厚其资给损其班列严其节制害遂减半升南京礼部仪制司郎中政与国学根系旧格以诸生士流一切姑息其一二事目尤伤礼教先生曰政尚法不尚情苟以情迁何所不至驭民以刑驭士以礼礼有不协于士何观于是厘正条布虽羣议喧闹终不少动擢河南按察副使督学政绳以礼法绥以恩义士咸归心以吴太夫人老不克就养遂乞致仕值随擢南京太仆寺少卿卒于家先生沈毅有略论天下事首尾缓急如指掌上稽古量今不失尺寸尝言治乱有本今不异于古得失有命人不能要诸天凡百举措必凖理法不以祸福忻戚不以毁誉张弛故贤者爱而不肖者恶性纯孝其奉参议公礼恭气和养丰虑备故参议公清不知乏老不知衰吴太夫人性多恐左右就养未尝有大声剧动其丧之也适病在床哭必恸绝水浆不御者数日遂毁损至稿以没四方闻而哀之子逢元亦有时名先生尝曰生儿贵佳不必仕宦故逢元精究文秇不能应科目 
