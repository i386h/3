<!-- { "loadSidebar": true } -->
　　余昔者葢侍百山公于楚也习见公器宇庄凝志意夷旷浮游埃土盍之表不棘棘津途徼取尺寸之获也乃其政务持大体衷于典宪弗纤纤细苛每言事率□引天下长者怕退而心语曰高人哉既以不咸于世纳禄归耕如释重锢葢洒然乐也久之余娼者所摈过公里第则迎谓曰公归乎公归乎他无足问归即可矣此其言岂縻于宠禄者耶公之归也勑断家事无户外之踪无尺书之讯收精内视施施乎清都少室之游也余尝曰不丹而仙不石而固其在斯人也而溘焉以逝斯又何耶先其期自刻亡日一无所爽犹之乎仙也乃遗令属其孙曰铭我者必以张公夫人既厌弃人间世矣而又何有于铭且知公者不不多矣而又何有于不佞斯其旨可异矣按状公姓车氏名纯字秉文越之上虞人世居百楼山之麓故号百山其先□五季之乱自太原石州徙台之黄岩至泰一府君谟自黄岩徙上虞于是上虞乃有车氏十一传而生勿是公曾祖政和丞摄县事时盗矿者推其魁以五百金馈丞祈缓诘捕丞峻却之侦其徒方张遂投劾以归未几果不靖蹂躏境土陷城屠吏而公巳翛然林下矣勿生赠云南参政充高充高生赠工部郎中加赠云南参政廷器则公父也配赠太淑人某氏生公颕敏荦仪度不凡弱冠补邑庠弟子员战艺屡诎乃下帷发愤博综经史冥心玄悟遂以易学时宗执经问业者远近踵至率精艺文举秀儁彬彬有称矣正德乙亥宪学徐公蕃手公文异而廪之丙子领乡荐丁丑举南宫第十三人观政兵部得赐觐省至家适丁外艰庐于墓侧就而请业者数十人诵说先王谆谆以忠孝大节相厉诸生咸钦向焉服阕赴铨授工部屯田司主事时潞河圯泄病漕捧檄往治之费省而事集司空尚书章公上其功旌劳焉进都水司员外郎丁内艰起补营缮随奉贵阳采木之役事竣被白金文绮之赐当是时有千户黄荣者挟权珰索赂弗与声言欲谲讣中伤之未发而荣则暴死人以天庇善人也居无何大礼议起永嘉张公过公邸舍要之助公持不可竟以廷诤杖阙下滨于殆弗悔也留滞郎署者久之乃擢山西布政使司参议分守大同大同故扼胡而险时戍卒称乱虏薄近郊汹汹危矣公转饷调兵多方经略文武大吏倚如长城因着备边论若干篇谈兵者以蓍蔡云时岁侵民饥公发边储赈之而处补其阙苏活无筭抚按以最绩上晋云南按察司副使备兵曲靖剔宿蠧讨军实戎政肃然上官沾益州守龙氏与乌撒卫陈指挥治兵交攻公平之各帖服而寝交南弗靖　上遣重臣毛公伯温往问其罪增设参政一员理饷事推择得公军兴赖以不乏交平乃罢时大理张知府者黩货虐民廵抚汪公文盛檄公按治得实暮怀一明珠以馈而求缓其狱公斥遣之竟正其罪时　上新定郊祀凡外臣三品皆得诰封三代公与焉晋福建右布政使未几转左凡三载操执洁清民多作谣颂歌之闽故多山田赋鲜寡不充于用乃檄诸郡县□寺观费产质占干豪右者核实召卖责其直以佐公家之急虽并兼不慊啧有烦言然亦莫能螫也晋都察院右副都御史廵抚湖广兼赞理军务便道过家上陇故事士友凡先显者归自宦所率携土宜相问劳公乃出槖中书若干种致学宫听友人取而诵之友人曰多子哉孰赠遗有踰此者乎比开府于楚申勑令列科条厉官箴剔史弊轻徭赋省刑罚汰烦费理滞狱承前政操切之后一以惇大行之往抚院舍中供咸有司及驿宫□具恒过侈腆一切损减服素茹淡萧然布衣也与诸司处率朴外坦中不作城府曰凡吾所与共事者也若亢以绝物人将狙诡相钓何益哉时辰沅苗乱　上命治斋范公相机剿抚公与之协谋底定爰被宠锡既以方域多虞时政有未可者遂有明农之志上书阙下曰臣驽钝无状待罪兹土罔所短长惭负高厚莫可剪雪又不幸被狗马之疾眠食视听改其常度恐益增旷阙犯诗人鹈梁之讥死且不赎愿赐骸骨归正首丘避贤者路凡三疏不允廵按伊君敏生代奏上言曰都御史果病矣其归近医药痊日有司以闻朕将征焉时候代未行会楚世子弒其父端王变起仓卒阖城欲窜公镇以静定众乃不骚巳而朝命亲信重臣与法司大吏往勘执其罪人及诡词庇逆者正之刑诛而定其府事皆公所处分也巳而有诬公惧祸图免者公弗与辩曰身将隐矣焉用文之濒行士民遮道挽留车不得前所携惟图书数箧众啧啧叹曰是都御史装耶居官十一任凡涉四十年清操如一日不一语及生产事归田二十余稔闭门却扫焚香燕坐或把书卧而诵之巳乃齁齁睡矣容□□□□咲剧谈天下事即方舆险夷边关□□人□□□□否得失亹亹不竭也或谈人过恶则□□□□有告以不平从容辟晓之多所舒解公庭中未□□投一刺虽里中一不轻出居常以孝弟训子孙□举政和公却金免祸事言曰我今有今日得无□尔祖之贻乎隆庆戊辰六月六日步履户庭忽□于地掖之就寝无苦越月谓侍者曰吾啖粥尚可八十盂计至九月二十七日粥当止矣吾其归乎至其夕果卒距生成化十六年七月二十八日享年八十有九平生奏疏若诗文有百山集解组稿若干卷藏□家 

　　○中丞丘公养浩传（王慎中） 

　　王慎中 
　　呜呼功之难立名之难成岂独生才之难哉时变之隆汗而趋背异其得失人情之好恶而忤合乖于爱憎因时者其事便而见尚通矫之则足以尊巳而鲜济于时忤众者其名高而见寡偶狥之则足以同物而不严于众夫其受之材禀既专致用之宜各适亦足以事副其功业载其名而时变人情之难一如彼故有智力足以因时而固矫之以求济趋好足以同物而不忍狥焉以取严宜其收两得之功博兼获之名而犹不免于违时之咎憎众之谤此魁磊□达之士所以常悼恨于功名之难也中丞丘集斋公名养浩字以义由易经起家进士值　今天子新即位尽更正德以来弊政士大夫兴慕风采争欲材公于其时自视不独在同辈上直以古人不足也赐第未久即授牒知浙之余姚县余娷于浙东西最剧公之绩业奋起日升月长贤名四出无足而驰疆闻壤望或愧恚不及或传讲以相师励不知丘余姚何如人大江以南部使者抚臣相□炙口至倡以激其部邑士□□行过浙东西访吏之美者于其土必闻余□□□他令森立踊企非不见贤皆掩于公声翔于朝迟以法从考满召试御史阅数月拜方廷中清明侍从皆极一时之选公居其间如楚之在薪同台多自以不如令下当议事倚待决公必得闻虽入台后而预政与宿旧台僚等大夫中丞咨访有加焉公卿多欲致公与相缔投雅公泛如也不适好与雅者尤爱而惮之时方清明而当柄大臣进退危疑系国是得失士心趋向巳潜有移夺化兰萧几在忽焉公独早觉不失足他徙羣公中有忧国捄世持衡于消长之际冀以负胜倚助台中明于得失如公晓然不移者可一二数凛凛乎有寡助之叹公亦以母丧去职比起服入台枋臣改置国更其是公瞿然内忧端居深念未有所发而公未忧去时尝首论议礼大臣再论宦侍又论戚畹当事者忌其然不欲令久处台中公故有文名会南畿督学宪臣缺即奏以公往公亦乐得其事谨条教考艺文专意于作人兴学自是不复与台论矣反终父丧再入台台僚多变易宿旧少存者因默自悲欲乞外而台资巳高于格不得外授　上方搜讨古文建典礼于成周之上营立　九庙务极曼硕以称严祀制玺书公董视其役久之资益高迁拜南京大理寺丞葢公在台其去来远近之迹淹十五年通其入住之日殆二十余年人旦暮望以公卿公尤雅意本朝以天下善类消长计其口诵心存未尝一日不在于海内排摈放废之名流惧恐其老死而不叙收甚于巳之失位而咋舌决齿于怙权妨贤之夫如不欲与共立每一纵言目光横射意气捷出傍听激竦颇以此取嫉特以前后所领职皆有制书专事视学董役有以黾竭自効得不以极言克责意气虽过而怨怒未集知之者则信其果有志于世也中丞廵抚西蜀则以权当其力欲变一时□□之风官司相蔽绐以具文而虑不及职持三尺法市苟娱大室要津交以自肥而瘠民公恶之若仇又能穷其微暧穴窦关节探室解剥无毫发遁失沔吏猾豪营构巧秘徂大鬼倐见摘皆惊谓神山谷遐□砦碉昧阻冤苦疾痛举在日前户行家到未喻其悉其所长如是诸司既巳逆公折诎公尤思震动恐耸之警其视听而新其气以作起功庸然后与宽硕以乐其成非专以察断严而爱不济者也蜀人巳害其不可动而公在西不久功名迅发精采先于诸路时江西抚臣张净峰□□总制两广朝论以张公名臣难其继移公往代于是忌者始侧目思中公而害者以流语乘间潜行公亦抗章求退以避之葢公在蜀其意未究其治未终而徒见多威以宋张乖田元均之贤治蜀宽猛不同未闻论者优田劣张然张易严以宽必在民信之后而比民之信非前后八年不可虽其自言亦曰只一信字五年方得成公蜀未期日月浅其所能变动者精采气势之间耳然以武侯论治次第求之则法行在恩加之首而知荣乃限定之余公所施正不悖而独执未究之意以訾偏据不终之治以疵猛是使仲尼子产未终三年而且用以得杀也习苟且养交私上下相玩之时不爱出力一矫之疾雷破蛰享昭苏之快自是瑰伟绝特不愧道说又不当论其究不究也公阔达恢廓如无所择而简别精审细人曲折具有条理忧时愤事殆不可堪而器貌敦博无小丈夫悻悻之陋文不规规古法才驰气驾姿态俊发有以踰人晚善诗歌藻泽腴赡声韵平妥篇出皆可咏也其最长在奏对移驳之文指画利病摘抉情伪元本法令缘饰以典训使躬受者詟服侧聆者省畏天性笃至内行甚修事父孝谨有封则立有谏则跪不以既贵少有所懈事兄如父抚弟如子一门之内肃敬而和雍如也入室燕笑有则与夫人相敬不嫚寝无饰容侍御之人其不迩于色非情溺焉而矫制者于族婣厚有用情之过至以蒙谤而人知其仁之所存也今仕者往往毁其土之恶以自明所难公在余娷深言其君子达理可与虑善其小人明法而易以去非比入朝县之士民至京师者必见公问起居安否何如曰吾贤父母也久而益笃其在土者饮食必尸祝公弥严于县时后令至未有所民辄相语曰得如丘公无按山海关所荐士皆由伍中拔起名将而论留马永一疏尤有烈士之风在蜀以荐何卿被言者所蔑然天下皆知公之言当也其在台大狱起故相永嘉张公来视台事巧者皆曲意媚之以求进用公与张公同年才名又张公所欲收尝语公得君与我阅稿狱事济矣公逊谢不能而巳张公滋不悦公卒以忧去免巳而附丽之者多至大官公还台视之漠如公尝以言事一谪推官旋蒙召复一下诏狱未几得释而意气不少挫呜呼可谓明于大义尚风节伟丈夫也始公受命赴蜀寓书于余有不俎豆张忠定之侧非夫之语观其词旨感淬将在前修林见素彭幸庵胡静庵诸名卿颉颃之列单车人栈志意慷慨有叱驭过坂之心何其壮也今其风烈虽着而绪业不竟谈颂方显而谤怼参半又可悲夫公殁余哭之哀其子维桢出公箧中故书予检数十札皆京师贵人所与公札中亹亹皆美词余谓维桢曰此皆不足尊公重独赵太史贞吉一札寂寞数语有云仆尝扬言于人人使蜀中得借留集斋三年百姓瘳矣斯言仆与公皆可无愧也此札所言宜使当世知言之君子共记之耳维桢谨藏而录之公葬太史孙季泉公状其事而半洲蔡司马公铭其藏余于公□获故独论其意而传之而状铭所载皆不复出也 

　　○嘉议大夫都察院左副都御史东阜刘公大谟神道碑（王崇庆） 

　　王崇庆 
