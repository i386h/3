<!-- { "loadSidebar": true } -->
　　○辽府右长史杨公述墓志铭（许彬） 

　　许彬 
　　景泰甲戌九月十四日奉议大夫辽府右长史钖公以疾卒于官距所生洪武甲申八月得年五十有一其子礼科给事中清诣余泣拜请铭按状公讳述字宗道姓杨氏兰谷其别号也其先本汉太尉震之后先世仕宋扈跸南迁因家桐乡今桐乡人高祖茂曾祖懋诚祖德顺皆不仕父祯字希孟配姜氏生公自幼天资颖敏经书子史过目辄成诵自童丱时巳有声出侪辈时郡守淮阳齐政教授仪陈立皆□其人而奖谕甚至甫弱冠以书领两浙乡荐第一人试南宫连不苐而竟登名右榜授宜兴司训恒自叹曰士之仕将以行其学也吾能推其学以淑诸人所得多矣乃欣然就职宜兴士习素务记问而经传本旨多不之讲科第常乏公至一新教条诱掖谆切士之务本至于今登名科第者后先相望满考升湖广监利教谕而施教之法一如宜兴讲下诸生登台省者葢衮衮也监利荆州属邑相去几三百里而郡守刘勇嘉公之善学善教简郡庠之聪颕者就学于一果取一第正统甲子秋膺聘币试川蜀途次有持白金赂公求中选者公正色拒之既入院言于监临主守臣曰朝廷设科重在得人苟去取不公罪在我辈脱防范不严公等何辞阅将终其全场者多不相称而解首乏人公简减场一卷曰此作辞理明赡笔力高古当冠多士既撤棘乃长宁周洪谟明年洪谟果登春榜而□对第二人蜀人至今称公藻鉴焉岁丁卯当大比　上命彬主试闽闱而同考授币聘者五人公其一也公考诗书二经晚得一卷欣然持以告余曰此榜首也巳而阅诸卷莫能过之及折卷乃莆田陈俊也明年果登进士高等今户部主事公学愽气充侃侃持正论于同事者少许可独以余齿少长颇推让其年□间潮汐盈缩之由监临官有议之者曰此题当□□藩士子彼谓浙江有潮公应声曰潮生于海□风海□考亭朱子所书何以不在浙而在闽乎况理无往而不在士无往而不学议之者惭而退景泰辛未以九载满会辽府长史缺员　朝廷崇□□□愎简辅翼遂升公今官到官日罢冗食之徒别上田之界且力劝世子务学读书王用嘉悦王素好贤乐善自以得公之晚公亦蹇谔自持□事讽谏多见嘉纳尝手书公正二字赐公公拜□曰臣敢不祗奉教命比得未疾王时赐药物命医治疗疾剧鹤驭亲临其苐慰谕久之及卒深加悼痛赙赠优厚有兰谷集二卷藏于家 

　　○楚府长史李公显传（崔铣） 

　　崔铣 
　　李显字道彰安阳人成化丙戌进士授翰林院检讨事吉王后拜长史再改楚府弘治辛亥十年五十一显介特有志不轻下人士举进士即图陟要地富贵可契致而长史终身事藩邸当选授时多称病避或托贵势请免显曰士筮仕即择便利邪必如公等顾令王孤立乎往就选果用在楚府放逐豪猾管田税改令谨厚者掌奸人讼指挥于某受赇显直其罔某夜持金谢显叱却之显居乡村时岁大凶日以麋药给饥暨病者在楚岁又凶出俸金寄亲戚少与张文友文死显葬之事其兄与文从显游者徐宪最知名 

　　○兴王府左长史赠太子少保礼部尚书兼文渊阁大学士谥恭僖张公景明传（顾璘） 

　　顾璘 
　　张景明字廷光号葵屏浙江山阴人也幼聪慧日诵千余言年十二三补邑庠弟子员成化庚子登乡试庚戌钱福榜登第时　睿宗皇帝初开藩邸长史马政辈以不职罢　孝宗皇帝命吏部择可代者尚书王恕郎以景明左长史袁宗皋右长史人多惜此两人不得他用者景明曰贾谊董仲舒不有闻于时乎忻然入谢　睿皇于诸王馆谕之曰卿等皆名贤当大用今屈卿辅幸其黾勉以善闻于世耳景明等顿首谢明日上疏劝　睿皇正心谋学以周公及汉东平河间期深见嘉纳又献善最乐诗以寓规讽　睿皇赐以金帛居数岁从之国诏赐正四品服国中事无巨细皆经画有法上书陈六事　睿皇优旨荅之仍赐金帛久之又上广胤嗣通恩泽厚风化养心源屏左道免括增田六事　睿皇称善岁丁卯以忧去　睿皇奏虚其缺以待越三岁返国　睿皇晏驾　今上世子方在谅阴令摄国事中外肃然景明寻病力求去　今上慰留有忠厚清□之褒病且死谓所善大学曰死何足恨但嗣□□□不得终辅之以酬先生厚德耳遂卒卒之旬月　上入继大统时人皆惜景明不得大用于中兴之朝也追赠太子少保礼部尚书文渊阁大学士谥恭僖予元恕荫光禄寺署丞元藩荫太学生 

　　○岷府左长史薛先生端行状（梅纯） 

　　梅纯 
　　先生姓薛氏讳端字士庄先世河南孟津人始祖友谅元末兵乱从戎寻归于国朝洪武初分设军卫遂隶籍留守左卫之千户所永乐中以京卫分调北上而先生之祖适在留籍故子孙今家于南京越二世至先生之父安家始稍振巳而生先生眉宇秀异白晳莹然如玉当成童时参将袁公估方卫帅一见而奇之曰是儿状貌异常岂宜屈于凡流促令业儒未几补京庠生学日加进时提学御史严铨性苛刻案部所到诸生辄被楚挞无虚日京师因有投匿名谤书者严意必出学校欲重加罪乃先试以士增兹多口论时同试者百余人独先生之作词理明畅中寓辨解严意乃释因第以优等众亦获免先生于是益加砥砺凡三应试乃领成化辛卯乡荐明年壬辰复下第归寻丁父忧葬祭之外谢客不出闭门读礼而巳大原周公尝延先生授子弟经业至是升刑部尚书与先生居甚近公屡致问先生竟未尝往谒其□礼之确类如此服阕又两会试始中戊戌乙榜拜山东莘县学教谕莘俗士子素奸讦把持官府久乏科名先生乃举甚者一人呈所部以寘于法风始稍息先生择其英俊者十余辈躬课其进故任内中举者凡数人皆先生之教也弘治改元升南京国子监愽士尽心供职亦如在莘学时辛亥三载考绩赐敕封修职佐郎甲寅升岷王府右长史善于辅导不谀佞王尝宴羣臣令各歌唱侑觞先生曰臣待罪辅相恒惧迂钝有孤禄位遑暇习歌唱邪王之改容且赋诗彰其直壬戌进左长史乙丑引疾归　今上皇帝嗣位进中顺大夫秩四品服绯带金乡闾荣之正德丁卯十一月十四日以疾终距其生正统己未十月十七日得年六十有九 

　　○淮王右长史李公勋传（罗洪先） 

　　罗洪先 
　　懋斋李公者吉水谷平人也名勋字功大吉水李氏谷平最着先世多显官而公曾祖仲和会昌训导仲和生从逊从逊生即温即温人长者少敦贞介之行年三十不知卜婚里人号拙隐君后娶萧氏生三子而公在仲少征乞兄熙数苦楚之问不速对辄掴面固不容啼泣也母见面喷赤疑曰兄汝掴耶曰无也于是家人莫不怜公拙隐君贾怀宁有息产公因留怀宁弟子员是时年且三十有一同舍生咸以课业推公及背诵诸经子书无遗字其条贯肯綮悉有口传屡督学御史赏识比乡试辄忘试目坐是竟不一遇又二十年以岁贡上礼部而拙隐君年又甚高求便养得河南新野训导训导故不得抗学谕督诸生诸生课业既无口传每试教谕未有知指摘者公乃日夕说书正课业人人闻所未闻即有品评一一皆当莫敢背语有勤业者助膏火夜且具食劳之于是教谕让服而诸生亦竞文相高旧习□变新野久不举乡试阴阳家指学官仓储解会御史戴忠行县公白徙仓未几诸生萧听齐云相继举而新野地易歉市妖游食甚众公病之号于众曰教化所以闲风俗风俗不经教之辱也今聚倡优诱无赖奸污诸生行有樗蒲蹴踘射住能倾人家夫民性若水易下也耳目染濡将室家奔溃败产废业父元何利焉其共逐之隐弗告者治如法未几奇衺□之越境而徙公故爽徤善济事成化乙巳河南大□□移载道令不能捄公捐俸施粥待之多所全活尝摄县朝廷遣中使祷太和山沿途怙威索贿公一莫应且嗾县民挽车诉贫中使惧夜遁去当道数廉其才而公亦以九载当代至京师考最升永丰王教授永丰怀顺王者贤王也文而下士往时卫教授老而罢教王诸子无状数蒙诟詈及见公丰颐长髯肩背负锺衣冠甚伟乃大喜谓诸子曰李先生教授也而辈无若视卫然公朝王从容援古今贤哲事讽王亦从容引谢退必起送尽阶乃己未几怀顺王薨而长子嗣王不敬丧公书以谏其略曰臣闻三年之丧天子达于庶人无隆杀者本人情也今王丧未期而饰袨舆马国人骇嗟臣窃悲先王之盛志不续矣臣闻祖训者　高皇帝所以保佑后人虑至远也今有十金之产犹思念其祖父独奈何轻身犯不讳乎夫御女太早则体不内充驰马逐兽则气狂奔而易竭内外交敝欲求永年犹膏自焚而爇之薪也蔑不烬矣且制节谨度满而不溢者诸候之孝也今王岁禄不增而赐予太滥薄视先生亲戚婚嫁不时宫室芜秽殆未可以闻于上也臣愚谓非痛抑而力改之不可以保国谨上十事一曰法祖二曰厚伦三曰勉丧四曰亲贒五曰远色六曰谨玩好七曰绝射猎八曰驭下九曰别嫌十曰节用惟王财幸焉书上王颇悔悟而公亦有拙隐君丧将告奔王曰嘻吾可一日无先生乃上教授善状请无注代而自给半俸终丧公傅王十六年宫中事无弗与闻后王礼意稍衰公觉之弃官归王弗能留念公勤劳请进阶淮王右长史致仕复终身　上从之公家居十五年族戚无少长莫不敬惮公公正容体谨言笑性峭直喜面折人人有过多自掩匿惧相闻后里中盗起白昼杀人过公门呼曰公幸无恐我辈何敢伤善人逡廵引去 
　　洪先曰余侍先大夫自叙初婚时事恩公至厚也公治家有法教子女严而正当是时纳币之礼甚俭不计也顾日督其课业巳又令习礼容举足出言缓急有则自居室食饮莫不告戒二年而始予婚葢终身父视公云而余见公则穉也多授以趍走唯应讽诵书札诸节目且执其手曰汝必大丈夫幸毋忘我公卒十年而予待罪史官无能自効公诸子孙顾未有成公志者呜呼悲夫公之治家善盈缩迁化累赀数千金以是义发任事多捐俸不自惜晚年闻诸僮奴啜宿糗辄涕下不忍见今子孙贫甚宿糗日且不充幸公不及见耳呜呼悲夫公居室常观历酷类戴仁所一得寿考然乡人往往因公子孙之贫咸疑天道福善不甚验解之曰屈伸盛衰数有适然者虽圣贒不能违吉凶祸福理有固然者虽圣贒不能必知其不能违也故未可择所遇于外知其不能必也故未可易所趋于中何则斯二者皆天也由是言之公之至斯极也即谓之天道亦可也又何疑 

　　○秦府右长史梁先生溥墓表（崔铣） 

　　崔铣 
