<!-- { "loadSidebar": true } -->
　　新淦县南我舟至莲花潭舟人指岸西庐曰此涂御史居也余闻之呀然于是登岸造其庐见其子朴而问涂御史葬处朴指曰父□处隔江五里东乡西廉山是也余望之歔欷巳谓朴曰比得碑于废寺吴石也曳树墓道刻表表曰戊辰夏余葢罹阉瑾祸云余至京师下诏狱乃涂君业先系狱相见执手问故初瑾以盐货源也因遂厚望巡盐御史货会一御史入货如瑾望而瑾辄拟人人必厚货如望及涂君巡盐还则空手见瑾瑾怒下君狱然犹日望其货来也久之货竟不来瑾愈怒矫诏涂祯打三十棍发肃州卫永远充军君坐掠重寻卒无问识不识见君卒无不嗟叹泪下乃时余尚在狱闻之哽噎者累日食不能下也今大政更新瑾事尽废格不行人士咸彬彬乎进矣无问识不识语及君又无不嗟叹泪下以冤故祯君名字宾贤弘治己未进士出知江阴县有卓异绩举天下第一乃于是擢御史云始君下狱江阴人愿厚货入瑾如它御史数塞瑾望解君君不从而朴则曰父幼时尝读书玉笥山云惊古持礼讳弘济者父父也早亡而朴仲父曰涂兆善使酒触父父容之仲父以父之容之也反顾骄纵酒然产不出其手于是谋手其产日哄父割父不从会父出仲父辄自主产割而手其丰父还祖母不平而怒曰阿兆自主产割而手其丰盍白族长父对曰弟寡活不如儿廪生也父有友丘坤者家贫而有子议聘朴妹矣未决会坤卒父往吊焉语坤妻曰吾女巳心许而郎矣勿疑语曰观其死知终始今岂无皎皎之行世所敬诵然矫伪盗名称身殁而迹彰者多矣此非所谓诚之不可掩邪夫涂君官不过七品寿瑾踰四十非赫赫久修之夫也乃今殁士夫思于朝乡人德于乡所县县人思慕而不忘此岂苟然者耶然余往在诏狱见君日涕泣念母今母存而君则亡亡于非命论者颇疑善而无报夫孟子不云夭寿不贰修身以俟之诚若云云则颜回王通之伦非哉 

　　○监察御史林西园公塘墓志铭（林俊） 

　　林俊 
　　西园公貌古冲晦不肆时俗衒耀人鲜克知者一日会黄司副汝亨所公独端坐无言既去予曰是无类有道者黄曰然是故进士督坟巡抚上其事令者行人使诸藩给边饟绝馈遗者既监察御史言慎名器厚国本七事名斥主柄匪材又按傅太监假子出巡云南言孟密不当立安抚阶乱事出万学士乖违程尚书依附马序班受赇又言镇守故遗玩具淫巧过制宜镕毁母以上供疏入太学士南阳刘公惊曰林得御史体未可以貌取人镇守所渔利十汰八九狐鼠熏灌殆尽代者心不乐然敬惮之曰吾阅御史多矣无如林者黔国沐公廉重宽博椽史张聪盗柄都司屈膝不礼边务多纷更受赇事败沐欲徐去以他藩司达予曰是有抚巡既而都宪王公怒见词色公独唯唯人曰怒难救也予曰无亦唯唯者耳既之王颇解而公执如故聪竟戍广西故事镇守邀饮御史坐右公始坐左幕下治文书颇弄舞方执酌跪公曰善事主者母袭故常其人骨竦膝触地有声二府官属尽敛弗肆参将纵麾下私干崖夺印杀人公核实论死数人降调数官参将坐落职闲住都司有粗悍者公阴折之时弗自胜然语人必曰林道学林道学有安乃者土官子土官坐事死狱中通把利其田言乃谋叛普显者土官弟嫂氏虞争官诬以通黑脚夷三千入寇皆系狱十余年被累死者百计土人惧其出则飞语讙呶无敢白者公驳曰乃叛从者何人寇何乡黑脚夷至三千时当有飞报征调事岂得自默遂不能难乃显得安置四川自余平反益众葢公智而守以愚动而行以静正而居以和繁而示以简无喜色无怒容故法克施人无怨若议者在滇几三年代者以忧中止继者当复来公方别僚属出界上以俟继者病告报至三司欲观举止除遣俟别方言公揖入叙坐如常不复问故神采无动者人服有养以学行选督南畿学政黜浮华重廉退士风就醇声实益副铨曹上太仆少卿未命方复有所须则公以省墓北上告终湳城弘治丙辰十月初七日也生丙寅十一月十八日讳塘字廷玉候官云程人公孝友仁信学求心身不专进取尝十年不赴会试所历迪功修职承事文林四郎所著西园藁宗法存古录墓在何家坑之原 

　　○监察御史陈茂烈传（实录） 

　　实录 
　　监察御史陈茂烈正德十一年冬卒于蒙巡按福建御史王应鹏奏其清修苦节贫且无后请加恤典以励士风礼部议茂烈孩提之性富贵莫移冰孽之操始终弗懈殆儒者之高蹈也宜如应鹏奏令有司树坊表宅赐以名额或附入乡贤祠岁时修祀仍优给其家从之 

　　○明旌表孝廉文林郎监察御史梅峯陈先生墓志铭（林俊） 

　　林俊 
　　正德乙亥陈先生如宾书林坟成明年丙子得目生月哭母封太孺人张氏加疾谓山斋曰吉凶未可知吾平生所事见素所友执事又甚谓予曰毕竟如何予曰吾而兄也勉就药以观天意私叩其家无一新衣之密备甫毕气绝十二月十有六日也是日天气惨黑道路流叹吊者皆失声先生无子予立其族子远扬后与松崖山斋治其丧守冯君以棺来助越明年正月六日远扬奉张及先生若配孺人郑氏以葬坟土未干德人先逝噫其如何士民具纯行羣读之守帅言之巡按王君应鹏以闻礼部覆可葢坊□额表宅里进之乡贤以祀月给米以恤其家始先□以孝廉吏部所知奏食学禄养母辞继以布政使陈君珂荐　上特嘉清苦月赐米三石资养又辞　上温旨谕受及是命三旷典也先生讳茂烈字时周陈瑞安大川显姓曾祖伯洪功升兴化卫总旗传庆四又传赠吉安府推官善祥先生父父卒先生甫四十岁家贫忍食以饱黄氏祖母读书时夜分黄悯其羸喻止遂韬灯默诵究心道学作省克录自考黄卒易所居资其余直买山碧濑以葬二丧亲负土石坟成间日一视久之三五日一视哭尽哀而还胡宪副荣重古行礼子师会试道遇刼徒附之者幸在抵京如封付之附者请半先生曰某者去君者存何半太学试第一进士出使东广尽却赆金修礼陈白沙因领静一之诲退而与东所私论难吉安持大体开至诚通以民彝之懿豪家利寡妇财诬许婚断从守志夫制悍妻嫁有娠之妾既生子归承其业族人争之验与姊氏类争者媿服时张守本以严击强徐辅以宽当道尚深峻徐开解霁信孚上下官有贤荐而民有去思郡志列在名宦考绩归至淮以乏寒具冻几死所知覆以敝裘救监察御史袍服朴素借骑一牝马身若无官而自系风纪之重尚书侣者子受赂崔者以道士起皆根植自固言者屡劾先生再劾侣者而崔犹留先生以母老乞终其养供母外短床敝席不办一蚊帐身治畦一苍头给薪出则执小油葢妻子服食粗粝一女适彭惠安孙辅嫁具凉薄皆人甚不堪而泰然自足日坐斗室究极五经四书之旨体验心身随得随录常曰儒有向上工夫诗文特土苴耳　孝庙上宾与予相对恸哭逆瑾乱政相对忧愤至罗织重罚以恣毒士夫先生曰某仅有死耳予起征蓝先生杜门养静悟领深而充养熟隐衷粹行对天地质鬼神乡国有惧先生知愧予尝评第物品黄宪管宁之右得在孔门可几闵冉程朱高第子无让焉荐者谓廉约如石守道而养独纯孝行如徐仲车而所处尤困殆未足尽者予始识先生诸生韩洪洞问莆人物予曰从吾又问以先生对韩曰以莆再指一书生耶予曰是友自纯家居相信尤深每晤言躁虑消息宿疾顿愈先生亦惟予言独契呜呼由今其复斯人耶先生寿五十八 

　　○御史赠太仆寺少卿任贤传（实录） 

　　实录 
　　任贤河南裕州人正德六年以母丧家居适流贼至同知郁采请协心拒守贤诺之乃招集其乡人三千人登城拒守城陷骂贼不屈遂遇害一家死者十三人巡按御史核实以闻赠太仆寺少卿予祭葬仍□一子国子生时正德八年六月 

　　○御史毅斋王公涣小传（罗洪先） 

　　罗洪先 
　　正德间逆瑾僭权威虐缙绅缙绅中稍怀耻者鲜不见忤得祸而先大夫在武选以事不关白几就逮余每闻人谈瑾事辄恨当时大臣不能相正则巳反蒲伏乞哀门下思驾其势以自便是祸缙绅者不在瑾而在此数人也然瑾得肆威虐大抵皆籍口　祖宗之法以持人短长使大臣各思自尽无所缺失不得其职则断断相诤继之以去瑾虽凶悍乌能累犯众难哉及读象山王君子长所撰毅斋公墓志始知余言未至也公尝御史连上疏指斥时事被杖朝堂除名既归犹以他事论输边其疏有曰捄乱之道贵防于未然及其巳成噬脐何及汉之党锢唐之甘露之变其所由来岂一朝夕之故哉于乎可谓至论矣瑾之势至是巳成而公云云者盖自尽其职不复虞其祸之及也瑾伏诛诸谪徙者皆复起当道衔公故尝直巳竟抑不用于乎用不用于公何与吾独念瑾未振而纵其萌恶瑾巳败而幸其余威者不知凡几人矣而率逃于后死之诛则是可恨也说者多咎韩忠定伏阙之请不行纵瑾之渐矣几事不密韩或有之至于泄露取媚以致报复相寻者谁欤然竟时名硕老死牗下一时彼祸之人妻孥流离道路困阨病饿陨绝于瘴烟荒塞之外言之使人掩泣拊心不下于党□甘露之惨则公幸多矣彼其流离困扼既巳不暇他顾而病饿陨绝于遐方者又仓卒于严禁之时其多湮没无闻何疑也而公有子子长能暴白行事于既往使不肖亦得以欷戏感嘅于数十年之后方思追戮始祸者以后鉴则直道岂必尽屈而逃刑者顾可久恃哉子长慷慨自许必不辱公余与相信厚善故传其事补史文之阙公名涣字时霖弘治丙辰进士初令长乐有善政御史所上诸疏皆可诵生七子而挻最显即子长云 

　　○御史马录传（朱睦木挈） 

　　朱睦木挈 
