<!-- { "loadSidebar": true } -->
　　公讳雨字润之号文峰其先汴人也有举斋者仕元都水庸田司副使治苏因家海虞四传乐闲隐君隐君子五人长钝斋琼次鹤溪琳次艾庵玘次瀹斋瑾次检斋瑜中三人并发贤科而鹤溪子曰思玄先生踵诸父兴负才豪傲睨当世自兹施氏奕奕称海虞儒族冠云艾庵公曾大父出馆施功永功永者两元孟微公显之子也艾庵故习儒缘施有医传更习医生竹窻竹窻生梦云是公父幼卓伟有奇志补邑弟子员母杨氏卒毁顿成疾废书叹曰且以属吾儿矣时公业工掞藻有声黉校间天水胡公守苏博雅善鉴识尝聚七邑知名士论艺大器公嘉靖乙酉晋廪生戊子领乡荐壬辰举进士观仪部政是秋梦云病不起讣至公奔归抚棺大恸曰孤黾勉卒大人志何庆吊相随之速邪葬祭辄按礼籍三年屦不踰户服阕拜刑部主事则日夜读律书析其意义无何寿宁侯张　皇太后母弟也坐法逮系主事某因　皇太后故少纵之事觉　先皇帝怒下令杖纵寿宁侯者株自变量辈爰及公旋谪同知濮州州事悉归长吏公进黉校士谭经术锐意兴古文翁之化岁丁酉山东当试士抚台胡乃前守苏器公者贻藩伯书曰施濮州今孙阳也坐令相马羣无留良矣遂选与试事所甄拔尽齐鲁材隽称得士焉时兖郡曹单间多少年无赖奔马鸣镝盗部使者檄公摄曹单事公厉法禁使吏民相告讦闾里阡陌有非常公府悉闻知居三月盗遂寝比　先皇帝幸承天道东昌濮州长吏郊迎留公视事供馈旁午料理悉当奄校恣需索即坚拒不动民德之东兖间语曰施濮州逡逡若书生今遇事强干乃尔哉庚子晋南京刑部浙江司主事寻改山东司秩满奏绩例赠梦云如其官母缪氏封太安人壬寅晋工部员外郎寻晋刑部郎中治狱无枉挠尚书遇公白事辄可之弗再讯曰是精于法律家者癸卯晋广东按察司佥事奉勑兵备潮惠两郡素饶富第山海诸寇凭险孽民用弗靖公徧历境内召长老问民所疾苦斥蠧吏肃纪勑法简兵卒除器械惟戢暴绥众是务和平贼李鉴拥众山谷间时纵掠有司莫敢问公时单车过之贼侦公至意公愞可威折迫暮千人出迎然炬列戟势甚张公谈笑人其巢召鉴语祸福鉴匍大悔罪又程乡囚某渠桀也其党啸聚谋劫囚邑吏以告公佯整兵应密令一武吏往缚囚从间道至扑□之党悉□去其沉识能应卒销变若此公居岭南久今太安人老欲谢归自称陶庵子示志丙午秋赍表赴阙下贺　先皇帝寿事竣因归省太安人恋恋不忍别会按五岭者以私隙中伤公公闻曰幸哉吾母子融融乐也即微人言能去此更向鳄溪闲游邪日令薛安人具珍养绝不以家食故怏怏己酉太安人卒时公发巳垂白乃昼夜泣如孺子慕者公弟霓无资身谋太安人属公善抚公尽以先世产且益之公平居好博闻口哦哦不休自仲子元敬慧而夭哭之哀一目生月台倦披览伯子元孝工文词屡应有司试不售公曰日者家每云儿利西北时弗可失辛酉令治装北游成均甫至司成公试士伯子占高等旋领顺天乡荐公得报喜曰日者言信矣公宅舍偪官署苦嚣隘壬戌春卜筑城西构楼当山苍翠屏列云物幻变飞鸟上不公每肩舆往开轩坐对意甚欣畅顾目益生月又病肺岁丙寅歘叹曰吾禄命固畏丙其不腊矣十月望夕将就卧痰壅喘不止语不能了了医罔效竟卒距生弘治乙卯某月日享年七十有二公世桑姓其从施者艾庵命也欲如例疏请复姓不果薛安人□□□□□□公有贤助子左人公性醇和夷□□然内□不□□示白若雪谒贵人足盘盘不前或共贵人饮辄齁齁顿凡上其悃愊不作逢迎态率类此流俗纨绮之丽声伎之乐陆博弹棋雩蒲之戏及诸筹算之具米盐之数公一罔注心澹如也士风靡靡淳巧相尚赖公长者表乡闾追淳古乃遽云殁可胜悼哉 

　　○广东按察司佥事王仲山先生问墓碑铭（万士和） 

　　万士和 
　　锡山王仲山先生卒门人私谥曰文静或曰于制得乎余曰生尊其德死易其名于古有之何不可先生以教淑人吴中学者宗之称曰仲山先生先生讳问字子裕第进士授户部湖广司主事复除南职方司历驾部郎中升广东按察司佥事乞终养先生少颕悟天资绝俗然质任自然不事炫饰故外貌若朴徐而即之而听其言也温如秩如虽修饰尚文者不能过其与人交面目清冷初若寡情及投机合契恋恋不舍即胶漆非固也其学大要以积之不久则出之易竭蓄之不极则发之不光与其朝华之草无宁后雕之松故自九岁属文十三游乡校弱冠举于应天三十五中会试众方讶其迟先生曰古人四十强仕何以亟犹退处藏修阅三科始对大廷惟其性禀聪明而又沉潜是务故推而时文简洁精密他人累言不足先生片言有余如成化弘治间程序学者翕然师之又推而诗字又戏而幻貌山水人物昆虫草木皆妙绝一世葢先生灵光所寄随窍泄漏非有意之也事厥考乐莘公妣钱宜人务求适意囊无私藏在徐州时欲迎养母不果终身以恨其在留都将迎乐莘公公惮行命绘扇三十柄柄书一诗且□□之曰使汝常我眼中人及升广东不忍远离作桐江十二咏见志有曰今日朝廷无北伐过门羞作绝裾儿即日上疏归先生于君亲之际权之既审故能敝屣功名一丝不挂自乞身后日侍乐莘公侧惟其所欲悉力致之公八十外尚生一子一女先生视踰巳出之婚配分予田宅一如乐莘公之自待其子女也自郎时已隆然负缙绅之望更历南北二部堂官重之同僚仰之随所建白辄见就绪其司粮于徐则权米价之高下以放本折无损于官而军士便之南京军丁最苦者马快船帮甲也先生力言于尚书疏请官自修造而军累遂息至今赖之甲□岁地方有警部檄募兵先生主调兵食及兵罢不责其余粮曰后日召募地也司饷者征之后果败居车驾二岁规条严肃蠧弊涤除先生幼师邵文庄公学有渊源比壬辰中会试归寓崇安僧舍学者云集执经辩难户外满屦其说行于世有日抄讲意人争传诵素有痞疾兼患怔忡及是调摄遂定人谓先生养德养身皆此一归之助多晚年足不他出门无杂客尝书数语于屏间谢绝世务自道德文章之外一不与闻性不饮酒而喜啜茗筑绿萝小径每遇风清月白净几明窻兴至举笔或书或画辄挥写数十副如有神助自谓径丈大字至老有进凡仕宦过锡者踵门求见往往以疾辞而独好静颐潘君与之考订书史唱和篇什昕夕忘倦其人品高洁可想见巳子一即吏部君先生极钟爱之然不废督责吏部君亦善继其志既上南宫迟回养重一踵先生所其积而发施而光非世俗之取办一时者父子一道难矣况孙曾济济将来尤未艾哉 

　　○广东按察司佥事管公志道墓志铭（澹园集） 

　　澹园集 
　　管公东溟与余同游耿恭简公之门平生锐意问学意将囊括三教镕铸九流以自成一家之言其志伟矣万历戊申七月十五日以疾终于家同志闻之相向哭因奉其主于恭简师之祠祔食焉未几公仲子珍手排缵事行属余志铭是其可辞按状公讳志道字登之先世隶郡之昆山弘治中分隶太仓始占籍州人五世祖子忠子忠生暹暹生江江生和世有家法和生鳌以公贵封某官公父也封翁三子而公首童稚中习礼容俨若成人六岁就傅读书一再过成诵稍长学日益出试有司督学方泉赵公以冠八邑嘉靖癸亥恭简师来总学校拔之稠人之中而授以学甲子奉先师意寻师取友不惮竭蹶一时如旴江罗先生东崖王先生辈相与讨论扬扢忽有省于中庸明哲之义而以参于古先生之言意豁如也会郡守蔡公筑精舍造士檄公主盟公言剀切闻者多警醒常言士必有遯世不见知而不悔之胸襟然后可与深造又必有行一不义杀一不辜而得志弗之节槩然后可与立身葢其自信者如此隆庆庚午领乡荐辛未成进士初选得南兵部车驾司主事大司马刘器其能事倚以办驾部故董贡艘卫卒苦积役仅余皮骨公计生之言于大司马裁去三百余艘摊江济两卫中资水夫工食之余而四十卫之困稍稍苏矣他如清芦洲均国课募水兵要政悉举江淮有一二悍卒雠千户某流言本兵将以水卒充操练私歃血伺隙而起闻者殊恐公夷然不动叵测者辄自解散徐治其首者数人而巳癸酉　今上改元覃恩封父如其官母封安人甲戌丁封翁忧不移时奔归同官以公所积贮羡金若干襄事助公固辞服阕需次都下见江陵父死不归甚非之以举主故不显诤乃约沈修撰君典上书以讽江陵不能从会言者益众辄疑谋出公业心衔之矣十一月补刑部贵州司主事疑狱滞讼立得其情部有狱夜一人直之公入以其间讯诸罪人枉直状书于簿冀异日昭雪地常省其饥寒拊其疾痛不以囚故弃也戊寅春大婚礼成九事以上皆切中时敝疏传都中纸贵中劝　上躬揽大政无使旁落江陵怒而不敢言九月转部员外郎十一月出广东按察司佥事分巡南韶葢按广直指江陵私人属以阴构之也公前疏明旧制欲司道与□□均礼故江陵以此难之出都犹以遵勑谕申宪纲请入粤又上　纪未尽十二议虽涉外台而意实以绳政府直指初亦避公风采三越月要人累嗾不得巳露章劾公然无可污蔑不过枝梧其询以答风旨耳时粤方中寇公履任一月即奉抚台檄出清远督兵条东寇事不下千百言大都主抚而不主战主善后之策而不主目前之计情形曲折明如指掌次第行之诸寇敛迹矣而得旨降调解任驰归荐绅父老填道瞻送之出涕明年补盐课司提举庚辰大计置公老疾中当是时宵人比周相与倾公锐甚而公亦以此名闻于世壬午江陵败诸言事者立致通显鲜谋及公者乙酉以台疏得佥宪旧衔致仕辛卯李敏肃言于宰陆公乃补楚臬公以母老不便远出坚不欲行会又有阨公者乃决意乞归有旨回籍听用而公宦途之迹如埽矣当权臣横甚弱者丽之以利强者玫之以名公独以身折其冲而卒之无显名无后利岂不皭然不缁之心胸哉平生之学载所书甚具曰某集若干卷某集若干卷其言闳博逶迤词辩蠭涌大归冀以西来之意密证六经东鲁之矩摄二氏以是行于巳亦以是言于人至晚节四子订测则一归平实而公之所诣弥不可及巳嗟乎公人取独立行一意而或至以违众駴世讥焉然古君子之心有亲戚不知而所莅之氓知之乡曲不知而千里之人信之者于公奚疑公生嘉靖丙申正月九日距卒年七十有二 

　　焦太史编辑国朝献征录卷之九十九终 

　　●焦太史编辑国朝献征录卷之一百 

　　广东二（知府　同知　通判　知县　县丞　主簿　教授　学正　教谕） 

　　◆知府 

　　肇庆府知府赠礼部侍郎王公泰神道碑（杨溥） 
　　广东潮州府知府王公源传略 
　　高州府知府何公盛传 
　　广东南雄府知府刘实传 
　　广东南雄府知府刘公实墓志铭（彭时） 
　　孝行知府沈君琮墓表（叶盛） 
　　广州府知府袁公燫墓志铭（姚镆） 
　　雯峰先生饶公秉鉴墓表（何乔新） 
　　知府陈章传 
　　广东韶州府知府陈公绍墓表（黄佐） 
　　潮州府知府郭公灌传（郭一鹗） 
　　广东惠州知府沈君垣墓志铭（郑晓） 
　　广东高州府知府徐公九思墓志铭（王世贞） 
　　维风编 
　　肇庆知府杨棐传 
　　广州府知府戴公科墓志铭（林大春） 

　　○肇庆府知府赠礼部侍郎王公泰神道碑（杨溥） 

　　杨溥 
