<!-- { "loadSidebar": true } -->
　　予友唐君道虔以贡待选京师居二年得抚州□□以行未至济州二十里卒于舟中时嘉靖三十五年六月十八日也得年五十有六君姓唐氏讳钦尧字道虔其先蜀人宋时有以道者太医院提举从康王渡江因家浙之绍兴其后世世医官元元贞中永卿平江路医学教授始占名数于嘉定二世至守仁以贤良方正荐于乡乐清主簿又曰世君之考垶博士弟子蚤卒君少孤赘于沈氏然事母孝家虽儒素甘旨常具学士所得廪米必以归其母尝就试海虞忽心动亟归母方遘危疾祷于县之神以求代疾良愈每至岁旦必焚香拜庙以荅神贶于沈翁欢如父子沈氏所出一子时雍其二子时叙时升皆庶出比君之殁而沈翁抚恤之必均人以是贤沈翁而益知君之所以事翁者弟钦训少时教育之之婚娶兄弟友爱无间言君丰仪峻整望之倐然既声誉远出诸生上试常第一然不喜末俗剽窃之文而好讲论世务遇事发愤有大节嘉定濒海之县然令者治行历历可纪其亲贤乐善有宓子贱之风无不敬礼君就以咨问而得君之裨益多令迁去有复来守郡者犹思君致之宾馆使其子从之游人以守客馈以金君叱去之同舍生李照被诬君率诸生与御史争卒得白县中有张烈妇贼所杀狱未明君至学官都讲具折其所以县乃取张氏小女奴问之其贼始得或怵以利害不动也海水溢沿海流漂数千家岁复大侵米价腾踊君泣请米赈之民以全活委奴犯境君方计偕行至吴门闻警即还言于大吏权假邳庐兵援贼薄城下君仗剑登陴亲冒矢石一夕贼遶城三面鼓噪惟西南隅寂然君凝之即跃马以往见贼方自林麓中迤里出将济河君命连弩射之贼惶骇走竟解围去先是城中无储君以县边海上贼必首犯请易糟粮以银奏留十万之粟以是城久围而民以无恐时狼款兵被调城守君出私财厚抚其豪长人人得其欢心以备仓卒可指麾也君虽不用于世其所论议施设及于人则皆有位者之事也使世之君子如君之亦可以不旷于其官矣予与君同郡尝同诸生见君所争李照事御史与之反复问辨欲穷之以辞君抗首高论辞气慷慨时诸生羣吏会者数千人皆竦听叹息予以使君生两汉时其风节即此可以显名当世矣而世莫能识也君在京师予试南宫数见君常有戚然不乐之色予欲留君语君时常与其客偕不果后予南还闻君抚州之除数遗书李瀚问其还信且曰道虔平生岳岳郡文学得无不可其意然往江湖间寻荆国象山草庐邵庵之遗迹与诸生饮酒赋诗意气当益豪也瀚久不报而以计音至可痛也巳瀚与君交厚着其行状予颇采次其语君平生所易说及诗文数十卷藏于家而钦训示予以所答友人问疾书言梦中事尤奇怪 

　　焦太史编辑国朝献征录卷之八十七 

　　●焦太史编辑国朝献征录卷之八十八 

　　湖广一（布政使　参政　参议　按察使　副使　佥事） 

　　◆布政使 

　　湖广布政司左布政使李琦传（实录） 
　　湖广左布政卢公廷佐传（倪岳） 
　　湖广布政使司左布政使刘公乔神道碑（李东阳） 
　　湖广右布政使方公守墓志铭（林俊） 
　　湖广左布政使彭先生杰墓志铭（罗洪先） 
　　湖广左布政使何公鳌墓志（黄佐） 
　　湖广右布政史公朝宜墓志铭（黄完升） 
　　湖广布政司左布政使武公尚耕墓志铭（叶向高） 

　　○湖广布政司左布政使李琦传（实录） 

　　实录 
　　湖广布政司左布政使李琦定府元氏县人由监察御史升大理寺副坐事罢复起御史使安南占城榜葛刺诸国升礼部左侍郎复使交址还升布政使琦简易有识量而善谈论故数奉使远夷及湖广政誉靡闻宣德八年正月朝觐至京吏部言其老不任事故命致仕 

　　○湖广左布政卢公廷佐传（倪岳） 

　　倪岳 
　　公字廷佐姓卢氏保竹其别号也世居姑苏以闾右徙实京师占籍应天之江宁家焉公人修髯广颐两颊如丹容仪秀伟颀然玉立韵度凝远器识不凡少有大土慷慨负气节性狷介不□□时合博极羣书靡不精贯甫成童羣大夫以俊秀选补郡庠弟子员中景泰癸酉乡试登天顺丁丑进士第视政户部尝奉使大同福建所至纤毫无染庚辰拜兵部武库主事武库职百司隶役人得并缘利弊公闻而鄙之既上即逊避不预其事恒主清理天下戎伍以故伟有蘖声刘文安公定之尝以文赠公有曰武库职剧要朝士多有事不容不干之得因以势焰居武库者如欲自地其利源亦莫能究也某于势与利独淡寂无所见讥于士大夫自大司马以下莫不嘉焉辛巳北虏寇陜西势甚猖獗　上命大司马马公怀宁侯孙公率六师往讨之未及行改命都宪王公宏于是遴选廷臣之有干局者往调腹里士马以益西兵公首奉勑以往比至河南简阅马步精锐者得万人及措置军装以给将行谓统帅不可不重而难其人藩臬咸以都指挥林盛材勇可任第鸷猛难制公檄召之果固辞且出不逊语公正色责之曰　朝廷以高官厚禄蓄汝辈者正欲今日冀以御侮也汝临事畏难若此　皇上官汝禄汝者何哉勿多言子第知劾正其罪耳盛闻之股栗奉命时卫辉守御千户杨英亦以黠骜公所制方在遣中公虑其合谋纵军士暴复申明军约给榜晓谕所至秋毫无犯民不知有兵至陜西总戎辈见其士马精壮御之严而有恩咸啧啧叹赏凯还王公入大司马知公可任遇有边报戎务必与之商确而后行如团营五军三千神机十二营以至退冗兵禁私役皆委公综理公亦持正不阿权贵敛避请托不行事克以济秩满得赐勑封父爱竹翁如其官母张妻顾俱安人丁亥超拜武选郎中公杜幸门革宿弊武铨以清能声大着时尚书白公既平荆襄回莅部事益委任公而当道有欲以大坝功邀厚赏者公执不从竟如常议由是衔之己丑春有诏凡方面缺许大臣会荐遂荐公可任参议盖挤之耳诸大臣皆谓公未宜遽补外争之不得乃以闽藩左参议处焉公受命即往时闽地大饥民攘窃巨室粟以苟朝夕建宁尤甚久之有己巳遗蘖倡之啸聚盗巡抚滕都宪昭委公分守公抚安赈济招猍流移殆数万人惟政和浦城山溪险阻盗据之巢穴有司莫得其要领巨室乘之谓必剿之以兵公斥曰此饥寒所迫讵宜尔耶乃择所部善星数者二人命之曰汝予遍历山溪间密廉之有所得必重赏泄机有罚无贷二人承命以往跋涉山溪遇一村妪诱而问焉妪不能隐指示诸贼所居二人过其庐贼见术士不之疑托以问卜各吐情实二人假祸福以谕之诸贼色变具得其情状以归公知其变非本意也乃舆入政和浦城山中直抵贼巢面谕之许以不死俾之立约期以丰年偿所攘粟众乃散去复阴遣人捕得贼酋余文兴等余二十人械系郡狱毙之一方以宁巡按左御史钰手书奖公有曰设施措置特达有保地方以无虞活千万之生命众以然壬辰爱竹翁捐馆讣闻弃官东归抚柩悲号绝而复苏毁瘠骨立襄事毕结庐墓侧朝夕哀恸不辍忽有五色芝二十余本产于墓之左右远迩传闻以孝感所致有司以闻诏旌其门乙未服□即家起浙藩参议遂迎母夫人就养朝夕公暇躬奉甘旨以适其志夜必率妻孥候寝所俟安寝始退以常佳时则具酒殽称觞寿或效婴儿歌舞以乐其心极欢乃罢复有五色芝一本产于公署丛竹之傍尝分守浙东东阳邑民杜春与道士某伪立逋券诬良民逼索之反以告公公摄至因其辞色有异疑之乃各幽一室俾不相通首召春问曰汝贷钱与若人券书何纸所写春曰开化纸命左右取纸示之曰是也公之幽于原所又召道士问曰汝与杜春贷钱与若人券书何纸所写道士曰姚黄纸命左右取纸示之曰是也公亦之幽于原所人莫测其故少顷复取二人面讯之曰汝二人贷钱与人谅必相同何所云券纸不一非诈而何乃出纸示之彼此相顾失色扣首服罪良民获直人服其明又巡三衢闻开化江山邑民处盗所掠公躬历二邑广询父老备知山川险易修举隘口砦堡立保甲相救之法复谕远近募人捕盗开示赏格果于处之龙泉悉获诸盗自是盗不敢踰境矣至常山邑有要地曰迎恩埠头乃吴越闽楚之所必由况地临溪水壁立悬绝居民咸取汲于斯有司旧迭石道以便行汲岁久颓圯至冬道皆凝往来者稍失足则罹颠踬之患公一见遂鸠工材甃石梁人甚便焉属邑岁均徭必经藩司编理既定则榜示于众俾知所应何役其费几何所司不久辄匿榜而更张之乡民弗及详因得罔而取诸民民皆含忿莫敢发公知其然乃创置关防由帖命里老率徭户躬审之巳乃书之由帖唱名而给俾有所据其弊乃革时海水溢沿海邑岸皆被冲啮而海盐甚民不能田檄公治之公躬履斥卤之地不避风日督属修筑民免于患大司马项在位时尝忤权贵既去怒未巳复构成大狱奏遣中官往讯之嘉兴之人惧罹无辜公力与辩析事多末减丁酉冬升右参政督理粮储公受勑即谆切戒谕期尽袪里书出纳之弊所司凛然畏服明年春正月母夫人弃荣养而公去官矣扶柩合葬于爱竹翁复庐墓侧家罹回禄旧业荡然亦无所顾癸卯服阕改授湖广时桑植土官争职相杀戮劫印以逃积二十余年不能诘公即与臬副躬诣其地备历险阻擒其渠魁将寘于法司狱者不谨使得逸去然自是畏慑不复敢肆恶矣寻升右布政使进左布政使公立法严门庭肃清吏胥无以售其奸民以事至顷刻不留虽僚友所请亦谢不从时或怨而毁之亦不计其介如此有中贵使武当需索无巳民不堪公力拒之多所裁省当路者滋不悦公尝叹曰吾久劳于外年且至吾其休哉遂致仕归则弘治改元戊申三月也公居官一以仁民爱物心所至下必被其惠尤重刑狱虑有抑枉乃于公暇编辑祥刑集览一书梓行以司刑者式故公去位而民思之不置焉既归即杜门寡出交游中有同时相契者或一过从谈笑乐非知巳不屑与接胜日肩舆往先陇盘桓栎山之间躬课农事尽日忘返郡举乡饮京兆重公名德请上宾亦郄不往初公有弟四人熙泰和皥相处极爱后泰皥相继卒公极力营葬与人言及辄流涕晚年惟熙和尚存且皆读书喜吟咏朝夕欢聚恩义兼笃尝语之曰吾蒙恩旌门曰孝所当率厉勉行仁义以无忝休命二弟佩服惟谨诸妹既嫁或寡而居或贫而归均赡给俾不失所云 

　　○湖广布政使司左布政使刘公乔神道碑（李东阳） 

　　李东阳 
　　吾湖南有藩臬之长曰刘公讳乔字述宪吉之万安人也其先出河南祥符宋季曰功甫者丞万安家于官曾祖昭祖俊英皆赠刑部尚书考尚书公讳广衡累朝名德公其次子也景泰癸酉用荫国子生遂举京闱乡贡第二人成化丙戌登进士□□湖之归安归安壮县公应手剸析狱无滞囚苗死涝而邻邑旱不可植公教民市其苗植之获再倍每东作躬历田野徒步入里舍问民疾苦默询其家丰啬人贤不肖赋税狱讼率视此据吏不得售其奸礼禁丧俗士家以佛斋致馈却弗内富民送葬妓乐数十舸则罚以示戒癸巳召河南道监察御史按广西荔浦徭叛檄藩司守臣平之柳庆田三府多警凡所指画动中机会还按京畿稽诸司卷籍无所纵壬寅擢福建按察副使发匿摘大属吏畏服有大侠私番射利盘结下上莫能制亟断遣之弘治戊申以外艰归服阕擢湖广按察使持法甚谨庚戌用刑部尚书彭惠安公荐迁右布政使辛亥转左布政使则壹尚宽简尽除苛厉人或讶之曰牧道固是也会修三王府极力综治民不告怨勘诸府狱事皆得理盖自筮仕至是勤勚举职未尝少逸间代祀南岳力疾以往还至簰洲卒 

