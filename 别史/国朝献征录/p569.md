<!-- { "loadSidebar": true } -->
　　公讳佃字有之姓汪氏系出徽州越国公华之后子孙自徽徙江西之贵溪再徙弋阳世弋阳人曾祖讳志福领永乐庚子乡荐官岷府教授祖讳仲端累赠礼部左侍郎考讳凤贵州布政司左参政赠礼部左侍郎妣祝氏封淑人生五子长僎工部郎中次佑不仕次俊礼部尚书次伟吏部左侍郎公其季也初父兄惧门户太盛公择今名曰留少子力畊自给耳公顾奋曰兄辈能读书进取我独不能乎以易领弘治戊午乡荐属参政公遘疾而诸兄宦游公日侍汤药不离侧暨遭考妣丧先后殡葬如礼用是久滞然益得肆力于学正德丁丑领南宫荐廷试赐进士出身第一选翰林院庶吉士己卯授编修阶文林郎庚辰同考会试所取多名士乙酉以纂修实录成陛侍读丙戌充经筵讲官敷陈启沃多所称旨有白金文绮之赐是岁复同考会试秋奉　勑校书闽中寻□人所沮不果行自是假考选翰林谋挤公去矣□拟升四川参政邃庵杨公曰　朝廷日亲经筵方欲求贒汪侍读贒者也岂可使外补乎挤者顾益甚十月复入讲尚书皇极敷言公依蔡传衍义不明言君臣一伦盖君道在皇极中巳挤者因密奏云汪佃讲书无君臣伦盖讥讪也且佃乃前礼部尚书俊吏部侍郎伟之弟云如拟落职通判宁国府挤者阳以好相送且窥公见公谈笑如平日诸儿诵声不绝不觉自失有悔言在宣州闭门省过不与民事上下默受其庇诸生暨属吏之子从游讲学者三百余人弥年咸充然有得宣俗尚巫觋丧葬多非礼自公之讲学也务以孝弟礼义教俗渐移易巳量移松江府同知同知职清戎公行其所无事戎清而民不扰治濒江常患水寇公下令通水处各门时其启闭盗不得恣睢公久淹郡邑宦情巳微至是闻詹宜人疾笃遂拂衣去有部使者衔公因劾公擅离职未报而南京宗人府经历之命下矣公曰吾归及与老妻诀足矣因缴还经历告身家食待罪辛卯被劾事白有旨复职时宗伯公尚存公不忍离雅有终焉之志己未台谏举天下遗贒数十百人而起用者仅十许人公与焉丙申春北上道改南京礼部主客司郎中寻出建宁道按察佥事在闽三年政不苛而事集部使数荐之建有髠而侠者小民逋负辄致之桎梏棰禁官司无能谁何公立寘之法斥散徒从毁其庐舍百姓莫不称快公尝廉得浦豪黄姓者恶状郡县不能捕公使人谓曰汝无久窜诚畏死苐出我痛惩以观其后可也巳而自缚至公惩诚而遣之其人遂率化冨人张某贼所杀贼不得或疑其侄利所有而戕之公廉究无状谳之部使而建守受反间必欲构之死地部使复下公议公曰杀不辜以媚人我不忍也后部使代至卒如公议戊戌发矿事起公当产矿地躬入山谷劳瘁特甚自是病尝建皇华楼闳敞雄峻一方巨观功成而民不知费公自记云又修建宁府志武夷山志人物志刻史汉异同李建州集皆行于时己亥冬以考绩过家明年春升南京尚宝司卿秋七月升南京太常寺少卿公素患痰火至是日就尫弱会灾异策免大臣公即自陈求去得　旨不允十一月复具疏乞休命未及下而公巳卒于金陵寓舍时嘉靖十九年庚子十二月距生成化甲午十一月年六十有七公天性峭直议论英发无讳忌若与人寡合然其中实坦荡虽以此遭摈斥沦落而贒士大夫推其鲠介亦以此儿时即能以礼自防不利疚自乡荐至盖棺四十余年公门无私言遇有枉者辄公言之教授公尝遗田四十亩号生员田资诸孙以劝学自参政公入邑庠享之而公兄弟箕裘不坠因世业焉尝与两兄议让还而伯氏卒竟如议捐义田与族人共之其清修退让行于家者类如此文章平正明畅得欧公典刑有集若干卷自东麓主人学者称东麓先生云 

　　△南京太常寺少卿麟洲王公世懋墓志铭（王锡爵） 

　　王锡爵 
　　呜呼此故太常少卿王公之墓也公名世懋字敬羙父大司马尝命之曰吾闻东海有凤麟洲尔庶几埒而兄乎置其读书之室曰麟洲巳而慕王君公之行别置号曰墙东生宦小达思自挹损更署曰损斋然而学者称麟洲先生如故王之先自即丘子览而下世有闻人至五季而有讳仁镐者吴越王镇海节度衙推官严之分水曾孙缙宋左司谏六传至梦声昆山州学正即其官家焉昆山后割隶太仓州遂太仓州人祖倬历官至南京兵部尚书弘治正德间名臣父忬历官至南京都察院右都御史总督蓟辽军务赠兵部尚书嘉靖名臣妣郁太恭人公少慧有英气应对机警锋出甫十龄而病瘵大司马怜之不欲强以呫哔乃公顾益苦私习文章其师愧叹以不如自解去以补国子生中戊午顺天乡试己未举会试　赐同进士出身肄事兵部当是时公父大司马在蓟辽虏方深入而相严欲以是中之逮下狱公与兄凤洲公欲上书请代而大司马闻□止之曰　上怒方炽是沃之膏也毋速我死遂不□上明年庚申大司马竟不免公兄弟扶丧归庐藁之侧朝夕哀奠啜粥茹素太恭人怜其瘠而手和肉羔火之弗食也比三年除服犹被白祫单衣不敢与宴会听音乐惟于诗酒夙所嗜以自陶写而巳时凤洲公业海内词宗而其同社友李于鳞汪伯玉诸公皆有盛名当世公最后出与倡酬诸公辄大惊赏呼之小羙会　庄皇帝登极公兄弟于是伏　阙上书辩大司马冤久而乃白又会南省台以公兄弟荐太宰固欲俱起之公乃奉太恭人命谒吏部选中途而报除南京礼部仪制司主事南曹事简公得以其暇肆力于文文益工居无何以郎中蔉病摄曹事而魏国公之事起魏公者老而无嫡子其长子邦瑞弗爱爱嬖姬郑之子邦宁会夫人薨夤缘请于　上以□继封且谋邦宁夺长地会有　旨悉按录诸勋冑当袭者入国子习礼魏公猝急畏公议遂以邦瑞应时少宰林濂领部喜而谓公中山王之德远矣能庇其后人不违礼而诸徐氏居间者大失望乃绐祭酒姜公曰邦瑞强年矣而始不称冑子者何以邦宁故也且邦宁不嫡而何以母拜　天子诰称夫人姜公疑未决而返之仪曹仪曹复返之魏国魏国乃以二子俱请林公甚恨之然无以难也公乃移书都督幕曰郑夫人固妾也其应封与否非所敢论苐邦宁之生在未封前则均庶也而邦瑞长何两请之有林公大喜卒从公后邦瑞卒嗣魏国镌禄诸居间者绌祭酒亦坐诖误罢而后以无贿白都人至今称王仪曹不骫法也居岁余迁北仪曹员外郎检缉宗牒详谨无害会以太恭人病请告归至池河闻讣以不及待疾哭数绝而苏癸酉服除补祠曹寻迁尚宝丞会傅刘二御史上疏言事触江陵大相怒下狱公与大理卿石公傅治装刘营救以是失大相旨方奉　命吊祭秦藩迁江西参议治南康公惴惴惧不免乃精心讯牒勤軄业而御史因挟与俱之九江饶州时分廵者未至一切以委公公未尝习及其治之辄精于是御史以材而异之寻入贺　万寿还迁其省副使理驿传驿传在江右最繁官其地者顾毁誉不能有所损而会寺政裁抑滥则又奉行过当至学官有徒步出入者公令下诸郡县衷其平上之台台着令巳绾司篆及署分廵道当□会至繁猥公于吏事益习有所剸割曲当理情□□吏莫敢措手寻监秋试冬入计南昌令者以进士□可五载矣始用小苛办得上官意屡登荐书以是益骄横直凌司府莫敢谁何公尽发其奸而去之时潘司之从事者新不能有所悉亦一以属公当省台大会方岳核二千石及黄绶以下噤自癈公独条对侃侃太宰叹曰才难不其然乎今者暏练事敢言独吾省藩长与江右臬耳大相故知公材闻太宰语欲之会公感疾上书乞骸骨大相寝不奏而山东学使者缺太宰以风公公力辞归闻化女事而慕之以书自通无何别去公尝决一父子讼而父辟甚公痛杖其子且诲之巳乃命杖其父其子匍匐前护请代始释之父子感悔如□有袁帅者好侦诸曹得其□□曰三代不啻是□移视陕西学政强就行其所条约束明畅藻雅甲他者诸生欣得师无何而有给事中某御史某故习余与大相忤乃上疏指摘化女事谓余与凤洲公诪张幻而留省应之至波及公业巳报闻弗竟矣而公慨然谓身人师率即事弗竟何颜复临诸生乃移文两台乞骸骨而余弟家驭亦自河南谢学政俱归久之大相卒太宰第诸道学使此两人俱上考寻起公督浙江学政辞不赴甲申冬复起督福建学政凤洲公谓公可以出矣余处子又处□乃匽蹇　天子之命而伤地下心于是公勉而之任时大试期迫八闽故材薮一邑待试无虑万人而其乡荐绅所在云集意皆有所望公一切谢却之专心阅卷甫三月毕事所升汰皆服人进其省左参政分守福兴道入贺　万寿于道报迁今官居金陵虽甚适少事特不胜士大夫笔砚之请户履如错遗余书读古人生我名者杀我身之句意色愀然然而无以绝也性喜山水且欲尽遴诸名胜补昔游所未足绪成一家言而公业以劳损成病火灼于喉寝食减乃移状于卿沈具疏请下吏部极称公贒姑予告治病病痊有司奏起用如六卿例报可遂归里第明年四月手书析产遗戒多理身齐家要语检理身后事衷礼俭令它人积日计之弗及也曰吾自今端坐以俟期而巳属岁大侵饿莩盈道公乃倡诸大姓行粰粥全活可万计死者浮屠法济之沾沾喜曰吾胸中更无事矣然尚矻矻著述有澹思子望崖内外篇经子臆解其课子姓诸生较艺不怠而性稍卞善恚将百日病复大作二日而粒绝又二日□□命移席中堂强起坐饮少水亭午呼楮墨手书□□与凤洲公诀大槩谓种种诸证俱现恐在旦夕□□□存瞻决加以学力定力遂能轻死破恋六亲既以无情即见兄如不见也末复谓天下虽洊饥　圣主能蠲赈事尚可惟愿　庙堂勿固宠勿近小人勿听人言搜人过诸君勿偏见勿立党勿思报复即死无憾既缄书未发迫瞑自力起使人掖而据胡床盥手与足既毕诸子问有言否曰四月书巳尽之复何言不昏散否曰无念何所昏散翛然遂逝公以嘉靖丙申生殁于万历戊子春秋五十有三耳平生孝友重名义其施予稍裁而能不失居恒不轻公府居间间有之必宗戚之困阨不平者若州里之利弊不能控者嗜义若渴有所闻汲汲行之远识长虑悠然能见事后少亦微有耳目之好触一语立断遣之居官好条教烦不至琐尤能曲畅物情因事功好提奖属吏即不至赃滥未尝不弘揜覆以故多感之少而通易晚视学政旁通诸经皆能蕞其大要亦喜读二氏书恒谓吾于两庑飨亡所贪苟阴用其实而阳诋其名或假窃其似而自文其陋者俱耻之以故望崖编诸书要皆其中精至语识者谓不下白香□晁文元也其诗文继凤洲公而起世以比宋之二□所著诗文集共得五十余卷其闽部三郡图说窥□ 

　　焦太史编辑国朝献征录卷之七十 

　　●焦太史编辑国朝献征录卷之七十一 

　　光禄寺 
　　南京光禄寺 

　　◆光禄寺 

　　卿 
　　少卿 
　　寺丞 
　　署丞 

　　○卿 

　　光禄寺卿张泌传（实录） 
　　光禄寺卿郝公郁墓志（杨士奇） 
　　大理寺少卿光禄寺卿汪宗器传（实录） 
　　光禄寺卿陈公焕神道碑（严嵩） 
　　光禄寺卿张公忠墓志（欧阳旦） 
　　光禄寺卿卢公宗哲墓志（葛守礼） 
　　光禄寺卿冯公惟讷墓志（余继登） 

　　△光禄寺卿张泌传（实录） 

　　实录 
