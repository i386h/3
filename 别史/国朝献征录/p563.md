<!-- { "loadSidebar": true } -->
　　△通议大夫太常寺卿慎轩□公□墓志铭（林瀚） 

　　林瀚 
　　公讳章应璧其字别号慎轩世家□平之滦州大父贵从　文皇靖难授燕□□卫试百户父安累立载功历升指挥佥事公虽生于将门自少笃志力学与伯兄文同领天顺壬午乡荐登成化丙戌进士己丑文亦第甲科官至户部副郎人以二难□之公初授户科给事中甲午丁外艰服阕复除本科庚子进左给事中再进礼科都给事中壬寅转鸿胪寺丞寻进少卿弘治庚戌太常卿缺员慎其选吏部以公荐　上简任之凡郊庙祀典骏奔诚恪仪文节奏亶极详明　天子嘉其劳荐膺宝镪之赐□□诰进阶赠祖父如其官祖母吕母郭并淑人公□太常几六载寅恭匪懈翊赞国家礼乐之功居多其在鸿□传玉音达下情锵铿洪亭金玊相宣凡朝觐会同万方耸听壮观国威之功居多其在谏垣累抗章论列陈时政得失以激直忤旨下诏狱人或危之公曰君仁臣直吾忍负　圣明哉竟从宽货闻者韪之谓得谏臣体其气节凛凛扶持国是之功居多尝奉使册秦晋二宗藩礼成馈遗一无所受其谨□□持增重国体始终盖一致也惜乎天不永其年仅五十八而卒□其生正统戊午七月二十三日也礼部以讣闻　上□悼遣官谕祭营葬域 

　　△太常寺卿赠礼部右侍郎长洲周公诏传（顾璘） 

　　顾璘 
　　周诏者直隶长洲人也自少有气节成化庚子登乡试授嘉祥县教谕九载考绩入京时　睿宗皇帝方开府置属遂与选伴读迁纪善诏以国事草创宜有典则以垂后世乃本祖训及中庸九经之目书数千言以献　睿皇嘉之寻以忧去赐予甚厚复仕加长史俸诏感知遇因事纳忠龉多切直　睿皇喜书君子怀德及诸诗以赐之每见称先生而不名诏数请谢事不许乃以展墓乞归其乡及返国未至而　睿皇崩诏匍匐奔泣如丧考妣事　今上益竭心力每进讲经史　上之竦听扈驾入京师迁詹事府少詹事兼翰林院侍读将大□之居数月疾辞转太常寺卿遂卒于官　上闻惋惜赠礼部右侍郎阳祭葬子璘荫中书舍人孙儒荫大学生 

　　△太常寺卿魏公校传 

　　魏校字子才苏州昆山人弘治乙丑进士正德元□丙寅授南京刑部云南司主事迁陕西司员外郎广东司郎中每讯重囚斋居默念务期得情凡狱之冤滞人所不能决者即片言决之会审监刑众皆采衣即事事毕宴饮乐公则惨然澹服是日不饮酒食肉时阉宦刘瑾擅权其党刘琅守备南京倚势作威台省官望尘奔谒公独不往琅复夷视法司或时判状至莫有抗者惟公直行巳志京邑有经历姚元者从子利其富赀诬以奸状贿琅阴之地必欲寘元于死属公讯之竟白其枉琅亦莫敢谁何暇则与余公子积夏公敦夫王公纯甫讲明圣贒之学正德九年召兵部职方司郎中方江彬握重兵居大内而宁藩亦有反谋遂移疾家居正德十六年辛巳　今上初服起公首膺广东提学副使之命力以师道巳任崇德行畧文词毁淫祠兴社学禁火化厚人伦厥功多寻忧居复补江西兵备改河南督学转大理寺少卿国子监祭酒太常寺卿公性孝友每夙兴即省其父母夜则就寝所晤语无恙乃即安或疾则累昼夜目不交睫致政时母张老矣日依依侍食于侧平生笃志圣人真犹饥渴之于饮食其学主于立本研几由慎独以通于性命稽古以恊于明诚始慱而终约着有大学指归六书精蕴卒谥恭简 

　　○少卿 

　　太常寺少卿高逊志传 
　　太常寺少卿廖升（忠节录） 
　　太常寺少卿卢原质（忠节录） 
　　太常寺少卿进阶亚中大夫陈公贽墓志铭 
　　太常寺少卿蹇公英墓志铭（周洪谟） 
　　太常寺少卿兼翰林院侍读学士林文传实录 
　　太常寺少卿李公璋墓表（徐溥） 
　　太常寺少卿兼翰林院侍讲学士杨时畅传 
　　太常寺少卿张衍瑞传（朱睦□） 
　　太常寺少卿潘府传（实录） 
　　太常寺少卿兼翰林院侍读学士郭维藩传 
　　翰林院提督四夷馆太常少卿李开先墓志铭（殷士儋） 
　　提督四夷馆太常少卿前南京国子司业讷溪周公怡墓志铭（姜宝） 
　　太常寺少卿傅公霖墓志铭（吕本） 

　　△太常寺少卿高逊志传 

　　高逊 【 一作巽】 志字士敏直隶萧县人元末侨寓嘉兴好学嗜文尝侍父宦游吴中一时文章家如宣城贡师泰鄱阳周伯琦遂昌郑之佑俱客游吴逊志皆获受业故其文深醇雅则成一家言年二十五郧山书院山长洪武二年征修元史入翰林编修累迁侍讲学士革朝庚辰会试礼部尚书陈廸侍中黄观知贡举逊志以太常寺右少卿与董伦考试官得吉水王艮常熟黄金戊莆田陈继之庐陵胡广崇仁吴溥建安杨子荣新淦金幼孜石首杨溥武进胡濙太康顾佐时称得人同较艺者右拾遗朱逢吉编修史官吴勤叶惠仲赵友士徐旭 
【 一作曰永】 张秉彝监试御史王度俞士吉亦一时之选壬午之变王度叶惠仲死难余顺命显庸逊志存没无可考见殆晦迹终身挺节不污于时耶 

　　△太常寺少卿廖升（忠节录） 

　　忠节录 
　　廖升湖广襄阳人未详其所以进学行最知名与方孝孺主绅辈友善洪武二十九年由左军都督府断事擢太常少卿建文初修 
　　高皇实录升与纂修官升博雅有才朗达气靖难兵渡江忠诚伯等自龙潭败还升闻之遂恸哭与家人诀自经死都御史陈瑛奏升与黄观王叔英周是修王艮颜伯玮等皆不顺天命效死建文此其存心与叛逆等并宜迫戮以儆奸朋诏勿问 

　　△太常寺少卿卢原质（忠节录） 

　　忠节录 
　　卢原质字希鲁浙江宁海人母方氏孝孺之姑也原质于孝孺外兄而问学得之方门多洪武戊辰举进士第二人授翰林编修历太常少卿建文中多所建明靖难后召见不屈死之弟原朴论死族其家 

　　△太常寺少卿进阶亚中大夫陈公贽墓志铭 

　　太常少卿陈公致政之七年以疾卒于家其子通政司右通政嘉猷奔丧有期乃以编修郑君之状来请铭公姓陈讳贽字惟成别号蒙轩世余姚人宋咸淳中有兄弟同举进士者曰应庚曰龙荣应庚即公六世祖也曾祖俊民元上虞县学教谕祖达道隐居不仕父性善仕国朝官至刑部吏曹郎中母马氏继卓氏公幼颕悟不凡稍长从乡先生宋公传张天民学愽极经史期以策名科第作怀二都赋以见志巳而再试有司不偶辄弃去用杭州府知府卢玉润荐儒学训导严立条约启廸有方门弟子出显官者十余人浙江左布政使黄泽雅重公文行金石制作必以属公宣德乙卯纂修　宣庙实录天下郡国当会萃事迹以上而两浙十一郡之事公实总之时称有史才明年满考起京简任翰林待诏授中使书于内馆诸生熏其教化成才者众秩满升典籍寻迁五经愽士未踰年以学士高公谷荐升广东布政司左参议时广寇黄萧飬之乱甫平公抚摩凋瘵极尽仁恤访鳏娶幼穉之被掠卖者以还其家瘗兵死遗骸亲文祭之以悯其不幸闻者感悦其它善政宜民者槩类此广民至今思之不忘景泰癸酉迁太常少卿以儒相祀舆论称惬天顺丁丑疏乞致仕不许寻蒙　赐诰进中宪大夫有清慎端重之褒赠父如其官二母皆恭人越三年再请始得休致时年六十有八矣适其子嘉猷有使满剌加国之命因便道奉公至杭以别墅在西湖之侧遂留家焉先是浙中名卿大夫致仕家居者六七公南京吏部尚书魏公骥其一也闻公归皆来会喜相谓曰归老之荣皆　上赐也乃约月一集恩荣会会必赋诗乐盖不减洛下风致云公每遇良辰辄偕从弟致仕知县宾及骚人墨士游玩于湖山间其别墅中亭堂以十数皆胜处可乐也客至必命酒投壸徜徉竟日乡人羡慕之目神仙中人天顺甲申　诏进阶亚中大夫成化丙戌三月三日即世距其生洪武壬申闰十二月六日春秋七十有五临终神思清明谓次子嘉瑞曰吾家受　国恩三世矣其语尔兄勉力以图报称语不及他公性资凝重心地坦夷平居寡言笑而和厚之气蔼然可掬早丧父家虽约而能竭力襄大事以礼事继母能尽其孝处诸从兄弟极友爱教育从子无异巳子居官三十余年恒以勤慎自励所至着声称平生工诗文古选逼陶柳近体骎骎乎盛唐书法颇得晋人笔意所著有自娱藁容台藁薇垣藁抚安录归田藁凡若干卷藏于家其和陶诗唐音及西湖百咏梓行于世 

　　△太常寺少卿蹇公英墓志铭（周洪谟） 

　　周洪谟 
　　公讳英字伯荣姓蹇氏重庆巴县人太师忠定公冢子仁孝淳谨太师宠冠群臣名震天下而公日侍侧亲贒友仁匑匑然如寒家子畧不有倨傲态衣服饮食悉从俭约在南京时邻居伏侍郎之隶卒疽发背委诸途公见而怜之求刘御医治得不尝死游句容寓崇明寺寺有中官一仆亦发疽弗治以待毙公延医士张荣疗之而愈永乐甲辰母刘夫人殁时忠定公扈从銮轝行在所来请治丧命至高邮湖暴风坏舟舟人皆失色公吁天曰英平生不敢悖理事是行特请父命治母丧天如悯之尚贷其死少顷舟漂至中州而止后扶柩归权殡蒲埧公庐殡侧时久旱公文率父老祷于神时雨乃降禾乃登既免丧　上驿召来侍忠定所及忠定公薨哀毁踰制□授尚宝司丞以归舟次江表风雨大至俄有覆舟顺流而下公急遣家僮以艇救之活男妇七人居□□丧不异所自出正统戊午服阕复职己巳扈从北□明年庚午进本司卿一日朝廷行大婚礼先期礼□失请宝玺之捧及期众皆曰仓卒不可复请公恐□部重得罪力请捧之以成礼天顺己卯进太□□□辛巳秋公患肺疾剧医弗効一夕梦神人告曰勿忧吾汝增福寿矣疾果愈上疏请老诏不允甲申复疏恳请始获命成化元年春治装归次南京疾复作遂以是年冬十二月二十三日卒于都城内故第之正寝年七十四讣闻　上遣官致祭公前后官凡三十年受勑者一受诰者再其词有和厚明敏之褒又曰持身端谨莅事劳勤又曰茂修不懈清誉弥彰平居喜读书凡经籍子史及九流百氏靡不力购充乎其室好吟咏所著有草亭集寓怀稿晚年人馈石假山文如寿字因自号寿山老人配冯氏始久无子忠定公请杨文贞公制词祷于神乐观斋沐往祷梦有人语以道士写祈文有误视之果然遂生二子长曰霖中书舍人次曰沾既官而卒 

　　△太常寺少卿兼翰林院侍读学士林文传实录 

　　林文字恒简福建莆田县人宣德庚戌进士及第除翰林院编修正统初与修　宣庙实录成升修撰两会试考官景泰中历升左春坊左谕德兼修撰进左庶子兼侍讲预修寰宇通志天顺初以景泰中东宫官改尚宝司卿仍兼侍讲寻转翰林学士　上在东宫文与讲读屡引年　英庙重其人不许　上即位褒进旧学之臣升太常少卿兼翰林侍读学士越月恳乞致仕归成化十二年六月卒于家年八十余赠礼部左侍郎遣官谕祭命有司治葬事官其子载中书舍人文性谨畏平生未尝疾言遽色与物无竞与人交久而益亲诗文不尚奇诡人称长者云 

　　△太常寺少卿李公璋墓表（徐溥） 

　　徐溥 
