<!-- { "loadSidebar": true } -->
　　○浙江仁和县学教谕聂大年墓志铭（王直） 

　　王直 
　　大年聂氏世抚州临川人父同文洪武中取进士翰林侍书寻改中书舍人壬午六月　太宗皇帝至京师时盛暑以迎銮渴死大年于父卒后五月乃生母胡孺人抚育之天资明爽颕悟绝人比长喜读书日诵数千言通诗书二经于诸子史无不读尤笃意古人及晋唐人诗书法欧阳率更赵松雪皆臻其玅由是名动缙绅间用荐起仁和训导藩宪大臣与一时达官显人过杭者皆礼重之而大年之文章传于远迩迎其母杭旦夕率妇子备物以养必诚必孝母之心欢焉六年母卒奉柩归葬哀感行路乡邑耆老列言母贤行足以励风俗而子又克孝如此诏旌表其门闾服阕分教常州府学满九载升仁和教谕仁和之人得大年复大喜敬爱逾往时大年乃言于有司修学校严学规训励弥切诸生日加亲慕教用有成登第弥众宾兴之岁诸藩省请典文衡者聘币交走其门而多以后至不能得憾大年所至多得士人服其公凡所经历处遇佳山水及古人遗迹必见诸赋咏联大卷藏于家景泰六年秋朝廷有史事征诣翰林将用之而大年以疾告退就医药□与善者数往来问候冀速愈而势日殆大年知不能起呼子章取纸笔书曰吾上负朝廷之恩下负平生之志尔兄弟尚勉学士人掷笔而逝葢景泰丙子二月二日也观其所书如此则其抱负可知也予初识大年于金溪王先生所又得其所作小瀛洲水竹居赋观其词翰而重其人直可谓奇伟非常之士也常思振起之使效用当时以其学行必有以名世传后及被召来京师心窃喜思与之久处不厌而大年病予亦以老疾绝人事往还心虽相亲而迹则疏矣大□□□□门生□□□□□□身后事葢□予铭其墓予闻而哀之不三日而大年卒矣于乎予岂□铭吾友哉大年生于洪武壬午十二月初三日及其卒也年五十有五有诗文四十卷多可传者 

　　○教谕黄先生韺祠堂记（周瑛） 

　　周瑛 
　　君子居官而人爱之既去而人思之思之不置又从而尸祝之吁此可以观德矣予参知蜀藩政事因廵历下邑见广元县有教谕黄先生祠窃欣慕焉先生姓黄氏名韺字声叔同予兴化府莆田县人先生兄龙官户部主事兄子纶官顺德府教授今孙颙登进士第户部主事先生讲学家庭兄弟叔侄自相师友宣德中以明经荐授本府仙游县学训导丁内外囏更无锡丽水青田三县学训导天顺中以教有成绩升广元县儒学教谕广元蜀北鄙军士荷戈而立编氓鲜少学久废师生倚席不讲先生来以义倡率广元人士广元人士翕然趋之乃相与修学舍建文庙塑圣贤像每日衣冠坐堂上呼诸生使前授以经书背诵覆讲如法其教举子业务识体裁不剽窃陈腐如所谓活套者诸生苦贫无资以学先生曰汝第学吾当思以给汝乃察其贫甚者解衣推食以授之诸生至泣下其或恃财怙势不循轨度则严呵之呵之不从施以槚楚务从善乃止故广元人乐从先生之教而畏先生之严明及其久也而心安之皆曰先生爱我者先生既归诸生指其所修庙学曰此先生之遗绪也见所改课程曰此先生□遗泽也是其可忘乃即学宫之旁立祠肖像以祀先生吁此岂可以力致哉葢先生学问渊懿勇于义而加以至诚故能感人若是其深且久也予所谓君子居官而人爱之思之尸祝之而可以观德者先生是巳然先生行义不但施于广元而巳尝闻在仙游时知县王彝以白金二百两寄先生所虽爱妾莫之知也彝病死先生呼其子来授之人服先生之义在丽水时浙寇张甚众以先生有材略推以捍贼先生部署既定乃谕以忠义众感激效死鼓之而进贼奔北境土以平人服先生之勇其入蜀时与佥事董公应轸同时济江董公船覆呼近山诸小舟莫肯前先生曰是欲得财耳乃自取囊中金分授之众乃乱流而渡董公获免人服先生之仁且知处事之变凡此予闻诸先生之孙颙而熟焉者先生之祠在故学宫之内近学迁而祠毁参议乔公廷仪分守川北道命重立之此见乔公秉彝好德之心亦广元人爱先生之未巳也瑛既备书先生教广元事复以其平生行义类书之使广元人并刻于室中他日读者必有感慕兴起愿先生之所者矣是记 

　　◆训导 

　　戴先生冠传（文征明） 
　　桐庐学训导万公吉传（唐顺之） 

　　○戴先生冠传（文征明） 

　　文征明 
　　戴先生者苏长洲人也名冠字章甫生而颕异笃学过人其学自经史外若诸子百家山经地志阴阳历律与夫禆官小说莫不贯总而摉弥刳剔必求缘起而会之以理文必以古人师汪洋澄湛奋迅陵轹而议论高远务出人意诗尤清丽多寓讽刺推其程文亦奇隽不关键束缚一时誉闻籍籍起诸生间同时诸生多守章句训诂所经义类多熟烂骫骳之言先生既聪明强解又高朗自喜下视曹耦莫有当其意者以故人多忌而非毁之然卒莫有能过之者每宾兴人必拟先生首解先生亦自谓科第可得也而八试皆绌弘治四年始以年资贡礼部是岁贡礼部者数百人羣数百人而试之其名在第一入试　内廷复褎然出数百人上然例止得学官当道者惜之勒令卒业太学以需他用而先生不能待矣竟就选得浙江绍兴府儒学训导在官以其学教授诸生多所造就而先生益以其间隙肆志于学学益宏肆考论著述不少怠废初先生诸生时绍兴有御史督学南畿者以文学自负先生见其文有所指擿或达于御史衔之欲论黜先生不果及官绍兴御史者罢官家居邂逅有言不相下他日御史死其家诬执先生遂归先生雅志当世自其小时即上书有司请逐里中淫祠去之及壮益究心时事三原王公以都御史抚廵江南特贤爱先生每召见辄款语移时听其论议未尝不伟叹知先生非经生也及先生至京公巳吏部见之惊曰尔尚举子耶因问当今切务先生条上数事大要以用贤国家首务又劝公不弃迩言不恃巳见勿以尝挫撄夺志其言謇谔皆有所讽切在绍兴时浙中海塘患有韩参议者从先生访水利得失先生条刺利害兴废及今修筑事宜纤悉详明而切于用韩遂取而行之民至今以便先生所著有戴子若干卷经学启蒙奇字音释礼记辩疑气候集解濯缨文集和会稽怀古诗补文房图赞先生年七十有一以正德七年正月二十一日卒先生两娶皆夏子四人近时以科目取士凡魁玮杰特之士胥此焉出以余观于戴先生一第之资岂其所不足哉乞老不售以一校官困顿死殆有司之失耶抑自有命耶谓科目不足以得士者固非也而谓能尽天下之士谁则信之 

　　○桐庐学训导万公吉传（唐顺之） 

　　唐顺之 
