<!-- { "loadSidebar": true } -->
　　太常寺少卿潘君南屏以正德乙卯十二月十九日卒讣闻命礼部谕祭其私第工部治葬事闻者相与语曰此京朝官之三品以上恩数君以四品未满考得之葢朝廷优礼儒臣盛德事也其子厚奉恩命泣以告于柩前又属太仆少卿崔世兴具事状请予铭状之言信而理予又与君交久且厚不得辞君讳辰字时用南屏别号也本杭之漾沙坑人五季时避乱徙处之青田后分景宁父讳流清举乡试入太学尝着　圣驾临雍赋祭酒李忠文公所重与商文毅岳蒙泉二公同志学者称竹坡先生以君贵赠翰林院编修母刘氏赠孺人君生七月失父三岁失母育于外祖母杨幼岐嶷作止不凡稍长从父车驾郎中鹤溪先生亲教之读书一目五行辄成诵下笔文远出诸生上凡四试于乡每以疾弗克终事庚子初试文已属草同号生突来观之曳其卷中断尹不欲白于官因以乞之而出自是不复应试弘治癸丑唐府尹珣王给事纶夏给事昂交荐其学行于朝授翰林院待诏丙辰内阁诸公荐典秘书撰次诰草壬戌升典籍寻进五经博士正德己巳南京国子缺祭酒吏部以藁城石学士及君荐上以石祭酒而擢君编修且九载具疏乞休内阁诸公上其年劳特升太常少卿非常调也累疏辞免优诏慰留踰年疏又三上坚卧不起始得致其事我　祖宗朝立贤无方洪武永乐中卿佐巨僚多自布衣荐起如杨文贞公其尤显者近世惟吴康斋及君二人康斋未受职即归君在官二十七年尝纂修　孝宗实录大明会典精核明信不愧良史至于应制述作校勘图籍廷试执事皆得与焉白金彩币麒麟绯衣之赐时有之恩礼殊异比于九卿而君奉职谨畏晨入夜归未尝少懈以地切禁近虽隆冬亦不附火自转典籍后皆未尝就吏部考课议者以不失难进之风诗文平正典雅家藏手稿毋虑数百千篇诰草称是畅扬官守叙述履历各尽其情得之者往往自庆其所遇与少师文正李公祭酒文肃谢公相知最深其它交游若山海萧佥事文明上谷李御史士常南海陈征君公甫辈皆一时闻人车马过从骈阗委巷通宵联榻或至忘归学士大夫识与不识皆称南屏先生苏州有估客至京奉贽求见曰某不知学但闻先生名愿一见归语乡人耳君未冠即以经学教授抗颜师席不少假借规度凛然退而私觌则词气从容如家人父子故人皆敬而爱之教人必先德行凡及门者多登科取显仕未仕者亦不失善士性狷介清苦或有馈遗义不可却必称物答之涉于公事虽一介不取振穷恤患惟力是尽买地给彗以葬者三十余人里界相望俾其后便于祭扫事多不令人知或有问之亦推让不自居也未仕时虽不出门庭而朝廷闾巷官府市井人情世故无不周知临事慎重审而后言人谋必尽底里或屈于势而夺于力者亦必思之处其笃于信义又如此 

　　○内阁书办太仆寺少卿姜立纲 

　　内阁书办太仆寺少卿姜立纲字廷宪浙江瑞安人七岁以能书命翰林院秀才天顺七年授中书舍人内阁制敕房办事成化二十一年升吏部郎中弘治四年升太仆寺少卿并仍旧办事十一月七日卒立纲书法一时所重而小楷尤精凡进　御诸书及大　制诏多其手录其卒得　赐葬祭亦特恩也 

　　○制敕房办事光禄寺卿周文通传 

　　周文通字亨道初起翰林院秀才授鸿胪寺序班制敕房办事久之改中书舍人弘治癸丑秩满升大理右寺副丙辰用荐兼司经局正字历升礼部员外郎顺天府丞仍兼正字乙丑以　东宫侍从恩升光禄寺卿任事如故正德己巳　孝庙实录成刘瑾矫制夺前此修书所加秩降礼部郎中寻复以史劳升河南布政司右参议寄禄顺天以陈乞改太常寺少卿庚午瑾败复光禄寺卿以忧去而卒时正德十月赐葬祭文通善楷书与姜立纲名相埒而遒劲或不逮守官勤慎父中书舍人璟寝疾十余年非公出未始不在侧其卒也以执丧过哀论者贤之 

　　○仲泉孙先生墀传（程文德） 

　　程文德 
　　仲泉越之余姚人姓孙氏讳墀仕至尚宝司卿称先生重其行谊也先生之伯氏曰都督公季曰少宰公皆故宗伯忠烈公之子海内称孙氏三贤云余自诸生时获与先生交每就省试必同舍乃后又同仕于朝者踰二十年余兄事伯仲二公季公视余犹兄也故知先生入官履历者莫如余详先生居家行谊者亦莫如余先生伟丰仪饶问学自少敏慧过目千言辄成诵弱冠工古文词然弗事构思伸纸走笔俄顷立就先达见之者咸啧啧叹曰倚马才也诸生初试即居高等优廪饩而取应文词命意高古左时尚同侪劝其稍从卑损先生曰文主于气下笔挥扫理畅词达吾意惬矣安能脂韦粉泽求媚主司哉其英槩如此正德乙卯忠烈公都御史廵抚江右骂贼死先生闻变乃偕伯季各砺霜刃徒跣赴雠会贼平扶衬归葬结庐墓侧者三年时五色芝生冢上白兔绕庐灵驯人皆谓孝感所致忠烈公有子以孝继忠而又高才能文章三贤之名大着由此也既终制犹服墨衰恳辞取应郡邑辟修志籍先生任之督学宪使万公潮号知人礼聘先生至会城居万松书院集英少就学焉先生诸生师而名益起嘉靖已丑诏下选贡之格万公首以先生应计偕北上适值纂修祀典选入史局授中书舍人稍迁大理寺正会两制缺词员辅臣疏文学优赡者七人先生与焉改尚宝丞所居纶綍文翰之司刻意著作士林雅重阅三考晋今职加金绯时积资当有超陟而嘿不自白其恬退如此先是辛卯先生兄弟奉其母杨太夫人就禄京邸昕夕承欢靡不竭情先生业已六十余孙曾满前而舞彩讴歌出告返面久弗懈先生事伯公敬季公敬事先生相与友爱无间言岁癸丑杨太夫人弃养伯公以衰年过毁伤先生与季公扶二衬归哀恸吁号屏绝肴醴及封丘寝庐枕块如丧忠烈公时甫终制而衰惫下世矣余闻之曰二兄其死于孝耶过矣过矣余昔别先生于京邸先生年虽望耆而强盛不啻壮夫乃遽至此葢先生自己卯之变抱恨终天客有语及忠烈公事者辄悲怆不任曰吾兄弟强颜天地所欠一死北堂也故登堂奉母备极欢娱退处燕居哀愤不置又诵其所感寓词章意惨语怛令人畯鼻宜其以身殉太夫人也视昔赴雠江右之时葢一辄耳其究□自后唐明宗时由睦徙姚道脉儒风巍科显仕代不乏人至忠烈公身植纲常仪刑百世而先生兄弟二贤力敦孝友文武齐名益昌大其门阀先生有丈夫子四人次第用皆足以世其家学余既知先生虽病废不文敢负知已故详之传 

　　○宣郎中嗣宗墓志（杨士奇） 

　　杨士奇 
　　宣彦初讳嗣宗苏之嘉定人永乐三年诏郡县举楷书士苏举彦初既至奉命从中书舍人书诰敕无几简从事翰林诸学士皆重之岁余坐累谪交址时尚书东莱黄公总交址布政司按察司一见彦初知其才任之事深得其助礼遇日厚历九年始归复被召入翰林遂授中书舍人又简文渊阁书内制二十二年扈从北征既还丁祖母忧洪熙元年驿召至复其职宣德元年扈从东征还进吏部验封司员外郎仍从事文渊阁三十五年皆扈从巡边　两朝实录成以缮写劳赐袭衣文绮表里白金进本司郎中仍从事文渊阁六年夏彦初得疾医药久不効是年十月十三日卒年五十有二彦初甫三岁祖均德及父母俱丧鞠于祖母葛氏稍长日悲念父母不绝而事祖母甚孝祖母躬勤织纴资其学彦初亦克自励卓然有立志乡老长皆奇之谓宣氏有后言于邑大夫举区长非其志也固辞会楷书命下郡守曰莫渝宣彦初矣遂送诣京师彦初在翰林最久恭慎小心克勤旦暮未尝以私废公处同列温而有让众或临事惮劳与费至出语相侵彦初独怡然自任士论以是多之人疏达诚实行已端重不肯苟且虽家无余赀遇人窘急仓猝能致义助故其病也卿大夫之贤者屡造视之及不起咸往哭吊可以知其人矣 

　　焦太史编辑国朝献征录卷之二十二 

　　●焦太史编辑国朝献征录卷之二十三 

　　南京翰林院（掌院事讲读学士　孔目） 

　　◆掌院事讲读学士 

　　翰林侍讲学士周公叙墓表（高谷） 
　　南京翰林院侍讲学士刑公宽传 
　　南京翰林院侍读学士吴公希贤传 
　　南京翰林院侍读学士静观吴公墓碑（林俊） 
　　南京翰林院侍读学士黄公澜传 
　　翰林院侍读学士掌南京翰林院事奉训大夫华公察墓碑（王世贞） 
　　罗修撰伦墓志（贺钦） 
　　遗事 
　　翰林院检讨掌南院事王公禾资墓志铭（萧镃） 

　　○翰林侍讲学士周公叙墓表（高谷） 

　　翰林侍讲学士周公叙墓表 【 南京】 

　　高谷 
　　学士讳叙字功叙姓周氏世吉水人家素业儒田七世祖应龙下第进士登乡贡者后先相望有直宋宝谟阁上疏论贾似道奸邪元授鳌溪贞文两书院山长公六世祖曾祖也祖观由子贵赠兵部员外郎父岐凤以明经典故邑庠生佐邑教化及人官至兵部职方员外郎公生而歧嶷赋性颕悟五岁知敬让十一岁有灯下客围碁兵危将不危太平无事日车马华山西之句众咸异之永乐间以壁经中江西乡试榜会试廷试皆寘前列入翰林庶吉士承　命作黄鹦鹉赋大见称赏未几升翰林编修母病封章乞归省　仁宗念以□亲之故特许驰传南往再乞封母氏有司援例以父爵崇不宜授乃陈母老疾状辞甚切遂获所请举□　大宗　仁宗皇帝实录及君臣故事书成赐白金织衣彩旌其劳升翰林修撰丁内艰归修宗谱及始祖祠家政录又修乡约所言大略取法蓝田之规酌乡党之宜置正副各一人每朔望于庙社行焉乡士子从游者多所成就复修宣庙实录正统初命司春闱考取士得人充经筵讲官擢翰林侍读赐游万岁山有作以纪其盛首言修大学□□□用人材三事天旱上疏　　天恤民虽本于人君实在人臣能修职与否分祀南岳致澍雨之应主考京闱乡试升南京翰林侍讲学士修宋辽金史继修诗学梯航吉安郡志唐诗类编应　诏言时政六事曰新政务择守令奖风宪严操备重边政革积弊复言谨始安邦八事今　上皇帝正大位上书言致治保邦十二事一曰开经筵谕臣僚明赏罚任将帅专委任慎选举通漕运增屯种厚耕桑限僧道公盐法广旌褒其意以　天子建中和之极成继治之效不过勤政恤民所致于是复上中兴太平十四事曰勤政亲藩新治复边修武安民考校专人慎科革弊精漕修书荐贤尚廉其辞多引谕以致讽深得古人告君之体　上嘉纳其诚批答褒美公亦自感激期以供职自效会有疾致政金陵有妖妇身着纹异幻惑时流厥甥某由妇骤登太常寺丞贺者接踵公独不往曰物与妖非祥且当远矧可贺耶尝谒冶诚卞忠贞公庙暏南唐陈公宋忠襄杨公等四神座列寘左右慨然曰四人者皆死国事何处之卑下如此也损赀倡构祠令道士主祀事亲之记其先世尝有言宋辽金史当以宋正统辽金附书者公因作书言诸先辈不果用正统中复言诸　朝　诏许其自修公得请日夜纂辑极劳苦不厌 
【 志铭】 

　　○南京翰林院侍讲学士刑公宽传 

