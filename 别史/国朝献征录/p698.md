<!-- { "loadSidebar": true } -->
　　公姓黄氏讳尚质字宗商别号龙冈先世广东惠州府和平县人国初徒闾右实金陵而黄氏始南京人自余髫年出入里闬时共推贤者有三人焉其一人曰礼部尚书郎李公维明其一人曰余兄灵川令伯贤其一人曰公三人者邻辟雍而居相去仅数百武学问游处亡一日不同其笃朋友敦行谊攻文学名于一时学者见此三人无不亲就而尊礼之嘉靖戊午公与维明并举于乡壬戌公以选人谒铨巳维明成进士留京师余兄亦拜官岭南乃稍稍散去初公之谒铨也得四川剑州学正丙寅晋南国子监博士隆庆己巳以京察左迁江夏丞两阅月迁峡江令万历癸酉晋饶州府通判以归归二十有四年而公捐馆舍葢至是维明伯贤之逝久矣余未尝不叹耆旧之凋谢而乡国之典刑惜也公人朴而廉谨秋毫之端不以自缁故所至居必见信去而人思之于剑州则精核贤否勤于程课教有常矩士知向方甲子校文关中得今御史大夫温公置之第一人伦之鉴上下止帚之至若摄巴州缮城守剧盗引去一郡得完监司使者咸器其能于成均则临以贵权直道有立旁多犷悍教条必行介性所至触祸亡悔于峡江则流移来归冤抑尽雨彗还忠臣之后于厮飬却渔父之金于暮夜即投檄归久矣而士民载德犹以时问讯于家大氐公所煦沫者在单赤以下而人所齮龁者在均敌以上故再罹谗毁弗克显融此无异繇近世善宦者率厚结党援巧相引纳而公孤立行其壹意或外自藩餙虚声少实而公孜孜勤恤民隐不空文或顾利冒耻恬不知止而公稍不如意辄毅然引退葢南都士风往往有然者而公其尤也曩一朝士语余曰君乡人当未谙作宦谱邪余应曰吾乡独谙作人谱耳闻者笑以然嗟乎富去来如反复手世之挈挈枉义以觊幸于偶得者亦岂能长有之哉公即见谓迂阔不足以趣时合变而所全者大矣他复何憾善乎维明之论公也坎坷娄更一真无改而余兄伯贤则谓其入污泥而不滓燎燥火而不焚直以方之良玉都人士至今传之以笃论云生正德庚辰六月二十五日卒万历丁酉十一月十六日享年七十有八高大父讳玄保曾大父讳勋大父讳子隆三世隐德弗耀父锐湖广邵阳县学教谕以公贵封修职佐郎南京国子监博士有文行言家教者宗之妣李氏配徐氏丈夫子三应登应仕应升登等将以己亥年正月初三日葬公大南乡花树山之原而属予志且铭之予念公事行见于邑志者具矣兹次其大者铭曰 
　　于利靡缁以着其惠于权靡徇以笃其义我德则良孰曰非遂航丧其楫车不授绥有命自天斯又曷悲绳绳后人尚演厥施 

　　◆推官 

　　文林郎贑州府推官石楼林君万朝墓志铭（罗洪先） 
　　吉安府推官栎亭刘君修巳墓表（罗洪先） 

　　○文林郎贑州府推官石楼林君万朝墓志铭（罗洪先） 

　　罗洪先 
　　嘉靖丙午余访唐子应德于毘陵屏居僧舍一夕唐以衣冠之士来其形癯然其容翼然其气温然而视营然类有道者问之曰石楼林君也余于是始知其姓名明日复谒与之饭君觞不濡齿匕不及盂其意时时乃在余两人两人更互有言言且错出君一无所逆犹恐不之俱尽也巳而报客至逡逡起避意其倦且休矣客出户则巳遣人俟于外问可纳谒否当是时载妻孥赴贑州推官天且暑舟人告速不听如是者三日而后去余于是又得其人而与之定交余既返林以是秋檄南昌往来同江必至余舍自慎行务学居官使民以至读书文辞之事靡所不问其后闻诸吏人云尝代君作余启事字稍误可增改者必易牍更书令尽善乃巳他文移皆然巳疑其用心过勤移书言之又半载绝不闻耗一日君之从子兆恩至问之曰君死矣来请铭余于是之流涕悲伤又且有遗恨于君也始君以嘉靖甲午举乡试登戊戌进士宁波推官未几闻父侍郎公讣去继以柳淑人忧至是始补贑州其宁波也以侍郎公尝守是郡归请所以治狱者而后行郡人素巳奇君比至恂恂然不敢以喜怒加人当断狱务求所以生之者旬日不得不即断则相与惊曰固吾侯之子乎何其肖吾侯也倭人入贡道故出郡中率争市以闘当闘时持矛戟攘刼官司无敢谁何然独畏君廉君出市倭即释闘以窜贑当江广之冲重商大贾之所往来异时关征以济军而守者辄无廉誉君以当代固辞不受巳而檄摄兴国其猾胥善巧伺以愚令至是故进敝器以尝君冀少怒即得诈机利君觉之不一问左右请易器君曰于余甚宜由是猾胥摇手相戒未几信丰大水当道檄赍帑往赈之君惧民急食闻命即行是时水初退地卑者犹在沮如中君溽暑乘肩舆泥行公村坞计口给授夜则会数而裒分之率不得寝几生活数千人而身病矣君虽病不见辞色当道不之察顾益壮其才取烦剧难办事坐之君惫甚犹时时作手牍令吏人代为诘难听遣家人泣谏则曰吾身犹食禄而可后事乎竟以痢卒于官年纔三十有八卒之日囊无余金箧中止古书数十卷自提督大府而下莫不往吊郡守林君功懋之棺殓赙赠乃得归悲夫悲夫使其少延以交余两人者而取友于千古复以治两郡者推之天下岂□千古一快哉柰之何竟不自恤以死也君之天性孝友去宁波时以哀毁致疾医者误药几不起丧柳淑人踰年而伯兄夭君益悲不自胜坐是体常羸绝不类壮夫当七岁时巳能诗稍长好读史迁古文辞人多传之巳而乡试不利叹曰吾不能乘时自奋何以空文于是更时文即又出侪辈上其后闻侍郎公与阳明王先生往来议论则益闯闯有向慕意虽长于宦游能绝纷华侈靡之好居家徒步敝盖遇者不知侍郎子也摄郡事重建安湖书院聚诸生课业其中时诵说书院者故祀周程与阳明先生者也余尝求友于世欲得质美而力足以任重者与之共学而恒不多遇及遇君可谓有美质而擅完力矣乃又不足于其年岂其固有限之不能自免者欤悲夫悲夫林世居莆之赤柱巷出唐端州剌史韦公之后曾祖训导弥宣祖垠皆赠通议大夫兵部左侍郎侍郎公名富尝以兵部兼都察院出镇两广时名臣妣淑人张氏继翁氏柳氏君柳所出也名万潮字养晦别号石楼后以侍郎公葬石门山复号石门山人而君之葬亦在其山上公生正德庚午卒嘉靖丁未 

　　○吉安府推官栎亭刘君修巳墓表（罗洪先） 

　　罗洪先 
　　世言儒术不切吏治以吏将以整齐奸伪毕顺车丸则也处上下之间则情不两得承偷慢之后则誉不独起故必有违心之行借色之言揣摩柔曼操切武徤之说工而吏治多端矣儒者薄功能拘绳墨循善人之事子惠休息此隆古之训非以责之叔季也自斯言出而吏相诪幻民之得被膏泽者日益鲜今观于栎亭刘君岂尽然哉君名修巳字以敬汝宁新蔡人也举丁未进士吉安府推官君人简素伉直于辞貌无所修设每郡会逡逡俯揖如儒生退则垂首拱立若不甚觧事者当道厌其所将予殿课郡守靳君学颜力捄乃免间谓君曰忠信笃敬四字吾平生学而未能汝第勉之无忧龃龉也君既感激受教而郡故徤讼君明习法令日夕手撰狱辞不他寄耳目或当道有所轻重第唯唯比上狱心中情法不少狥当道或不见听露微指即留旬月不上俟其自解否则从容恳欵言故不少见颜色久之当道莫不目逆敬之且多其才督委检括往来郡邑无虗日其后俾署吉水吉水在临吉间号繁冲异时摄令新故交承莫知缓急吏多索故牍难词相尝以窥能否而阴巳其势君至吏抱文书尝君涉目指曰某事巳竟某事未竟吾不召而持此何也吏计沮相戒不敢面绐邑以无事每受赋役率因俗安便不尽更异豪右怙拒者遣人谕意必听乃巳无何朝廷以边剧遣使索逋旁邑受牒猝办民多庾死君召是岁掌赋者期日入赋民相谓曰公素庇我我不可负公未旬日毕如期无一人受鞭笞者乃逆计积岁久逋曰此非贫瘠弗胜寔纲觧主寄之欺隐也夫纲觧主寄者皆市猾耳老胥悍卒之后先以行其诇攫贫瘠安所迯责哉既入其槖复舞智以文乱而上不之察苟不踪迹而渐治之逋不可偿也君之事集力省大抵类是然务韬晦不少自暴着每聪讼据案嘿坐徐折以片言或摘单词相诘莫不愧服情既白令休外舍月余不召始者以君明而少断久之多悔悟去不复追逮其敦行教化如此邑远驿三十里尝调民传食名曰小日其后驿迁而调不止或竞侈媚私觌君曰是不可以巳乎尽罢之与士人交迄终岁未尝以一蔬敬怀谒入者服其风旨噤不能发君推官三年强半居吉水其在郡一言无所假借至吉水即三尺童子可以牵衣告语君亦时时降色抚慰之故吉水之民率视其来去喜愠闻新令且至无问其人贤否莫不蹙额君感疾留郡辄怨其避事无何闻君卒人人顿足挥涕即深山妇孺亦叹息嗟骇不啻丧其家之长老与其亲戚也是日会廵抚都御史吴君鸡参政魏君一恭佥事颜君嘉会行郡素廉其治行各文哀之而郡中临其丧至失声君父价早夭独奉其母张以飬俸入既薄而又自食于外比卒家无遗金知府陶君大年棺衾以殓纪其丧乃得归翟公有言一死一生乃知交情言不可伪也且志合于上者动寮友之猜虑周于民者觖吏卒之望利穴窒则滞讼寡而井市清关说废则无告伸而士人怨故有献颂于堂阶而交怼于门屏者此虽擅才智知取与未可苛禁而甘诱也君今巳矣媚之不足以徼恩薄之不足以构侮举知之矣然无贵贱尊卑远近新故痛惜不置此曷故耶人之死也在骨肉则痛惜之在道路则畏避之在仇雠则幸喜之以痛惜之情责之道路不能也故凡死而哀之者必有至爱于其生爱人者人恒爱之是道路亦骨肉也呜呼死即等耳柰何不可痛惜而所幸喜者哉吾故始君悲而复悲君不多见也自余所见君之前楚有危君岳闽有陈君士仪其官同而事亦相类陈以雅淡而危喜任事其卒也人亦痛之然予独不释于君者其所志诚足取矣君尝余言当动怒时力遏之而不能止每惧乘怒失言于人害将不细余观于世求不惑于吏治者甚鲜如君言者又加难矣使假之年而充其所志以行之天下岂有不效哉然遽止也是可悲也虽然吾独以悲君也哉书其事镵之墓石使过而览者相与传之君生正德乙亥卒嘉靖辛亥年三十有七云 

　　◆知州 

　　江西吉安府泰和县国初州前泰和知州顾侯光远墓志铭（梁潜） 

　　○江西吉安府泰和县国初州前泰和知州顾侯光远墓志铭（梁潜） 

　　梁潜 
