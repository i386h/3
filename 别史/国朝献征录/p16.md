<!-- { "loadSidebar": true } -->
　　皇帝恭膺大宝式展孝思既追崇　祖宗四代帝号建立　太庙复念　皇太后之所自出追封外王父杨王外王母杨王夫人建祠于　太庙之东岁时遣重臣致祭近有来自淮阴者言王墓在旴日台如故　上闻之悲喜交集即诏内臣及圆丘署令往祭而修治之置洒扫之户凡三护视茔域且命词臣撰文以树诸神道臣濂伏读　御制王之行若曰王姓陈氏世维扬人不知其讳当宋之季名隶尺籍伍符中从大将张世杰扈从祥兴帝驻南海至元己卯春世杰与元兵战师大溃士卒多溺死王舟亦风所破幸脱死达岸与一二同行者累石支破釜煮遗粮以疗饥巳而粮绝计无所出同行者曰我等自分必死闻髑髅山有死马共烹食之纵死亦得饱鬼不识可乎王未及行疲极辄昼睡梦一白衣人来谓王曰汝慎勿食马肉今夜有舟来共载也王以偶然未之深信俄又梦如初至夜将半梦中髣髴闻橹声有衣紫衣者以杖触王之胯曰舟至矣柰何不起王惊窹身忽在舟中见旧所事统领官时统领巳降于元将元将畏舟压凡有来附者掷弃水中统领怜王亟藏之皇板下日取干糇从板隙投之王掬以食度王之渴乃与王约以足撼板王即张口向隙受浆居数日事将泄皆彷徨不自安忽飓风吹舟盘旋如转轮久不能进元将大恐徧求于禜祈者不可得统领知王能巫术遂白而出之仰天叩齿王若指麾鬼神状风涛顿息元将喜因饮食之至通州赉王数巨鱼送之登岸王归维扬不乐军伍避去旴日台津里镇择地而居以巫术行王无子生二女长适季氏次即　皇太后晚以季氏长子后年九十九岁而薨遂葬焉今墓是巳臣濂闻之君子之制行能感于人固难而能通于神明尤难今王当患难危急之时神假梦寐挟之以升舟非其精诚上通于天何以致神人之佑而至于斯也王之羣行其详虽若不可知举此而推之则其积德之深厚断可信矣是宜庆锺圣女诞育　皇上以启　大明亿万年无疆之基于乎盛哉昔日史臣赞尧之德首以亲九族言其效至于黎民于变时雍之盛然九族之中母族居其三　皇上以念母之故思王不能忘封以王爵享以祠庙今又树碑墓道以纪其异行是皆以孝治天下也将见四方向风咸知以孝自勉皥皥熙熙臻夫隆平之治不难矣臣濂既序其事复再拜稽首而献铭曰皇帝建国克展孝思疏封母族自亲而推锡爵维扬地迩帝畿立庙崇祀玄冕衮衣痛念宅兆卜之何墟闾师来告今在旴日台皇亲悦豫继以涕洟即诏礼官汝往葺治母俾荛竖跳踉以嬉惟我杨王昔隶戎麾狞风荡海粮绝阻饥天有显相梦来紫衣挟以登舟神力所持易死生寿跻期颐积累深长未究厥施乃毓圣女茂衍皇支萝图肇开鸿祚峩巍日照月临风行霆驰自流徂源功亦有归无德弗酬曲礼可稽聿昭化原扶植政基以广孝治以惇民彝津里之镇王灵所依于昭万年视此铭诗 

　　○赠徐王宿州马公庙碑（陶凯） 

　　陶凯 
　　洪武四年夏六月丙申皇帝御皇宫门召礼部尚书臣陶凯谕之曰皇后父徐王马氏世宿州人家阂子乡新丰里王本民家素质朴以兄弟齿序人称之曰马某王少壮时膂力过人沈毅寡言笑重然诺而壮强刚疾恶见有不义者视之若仇雠然或少忤其意辄肆殴击虽至死无所畏惮乡人莫敢犯当元政失驭天下将乱王以忿争杀人恐逮于法移家定远及天下大乱乃挈皇后母避兵他所而以皇后托定远郭氏俾育巳女后郭氏首难自元帅收乡民兵朕亦部下士遂以皇后朕之配既定天下即皇帝位皇后正位中宫封皇后父徐王母郑氏徐王夫人以他无继嗣因立庙于太庙之东岁时奉祭然稽诸典礼古无其义于是即王所居乡里辟地于茔封之南作新庙奉安神主每岁以春秋仲月俾有司祗奉祠事尔宜述其梗槩刻诸坚珉用垂不朽臣凯既受明命窃惟人受天地之气以生其得气之厚而不薄者性必刚勇果毅然有不得志于当时而泽及于其后者必显融光大此理势之自然也今王有所抱负而无以发舒故常存疾恶之心□□□所泄即以加诸人葢亦豪杰之士哉使遭逢盛察必能出将入相垂名简册而乃生不逢辰至身殁之后以皇后父而得追崇王爵作朝故乡使山川改观井里增辉又岂非一出于天乎臣凯谨拜手顿首而之铭曰维此徐方代生异人乘时启运蔚王臣惟王之生质性过厚不逢昌时深居畎亩王奋厥怒孔武有赫摧强折奸以辅彝则当元之季天下扰攘挈家避地东南其行英雄陆沈豪杰未起抱恨重泉吁嗟巳矣山川炳灵遗德所锺笃生圣女正位中宫皇帝仁圣天下父皇后孝慈天下母太姒嗣任则百斯男圣子神孙累千万年川原膴膴新庙奕奕□国同光永世无斁 

　　○赠滁阳王定远郭公庙碑（张来仪） 

　　张来仪 
　　洪武十六年十一月七日皇上亲藁滁阳王事实召太常寺丞臣张来仪谕之曰王之恩德注在朕心今滁有庙祀而碑刻未具甚阙典也汝其据此文于石臣来仪谨拜奉命谨按王讳子兴姓郭氏其先曹州人王父少好术数常与异人游得其书年长未娶南游定远邑人神其术将有叩之必验邑中富翁家有处女以瞽未许嫁王父过其门翁以女命求卜数成曰此贵人也翁曰瞽未配王父曰翁能不鄙我乎则妻之翁曰诺既而娶不数岁夫妇家赡生子三女一王中子也始生父卜之喜谓人曰是儿得佳兆异日非常人必大吾家既长兄弟别籍三人皆善殖产元末民间有造言者王误中其说信之甚笃忽不事作业而妄散家财阴结宾客至正壬辰汝颖兵起王识天下当变乃召所结宾客子弟拔濠梁据之时皇上潜住居民间讹言所逼惧祸将及挺身入濠梁抵其城门者所报将欲加害人以□王王亲驶活之抚之麾下间召与语异之取亲兵居数月王谓曰汝单居当汝婚王暮归与夫人饮食语及斯事次夫人忽惋惜谓王曰方今兵乱正当收召豪杰是子举止异常若不抚于家而使他人之亲是失智矣王悟遂以女妻孝慈皇后是也王人勇悍善战时军帅四人名位皆在王上王素刚直不屈人下每遇事四人瞋目语难而王剖决通敏数以非语侵之众故含忿未几客军首帅彭赵以兵来驻濠二姓皆僭称王王等遂所制一日众挟赵势拘王于狱将害之皇上自军驰归或曰勿往曰再生父母有难可不赴乎遂入王家明日彭帅闻遣人释王以归明年夏还故里收元卒七百献王王就令将之又明年夏染末疾未差王闻元义兵欲归将说之左右无可使特过寝门示意趦趄因请扶疾往卒说降之得其精卒三千既而彭赵东屯泗州因挟王以往时皇上方驻滁阳知众不可共事独坚守以待复遣人赂彭赵左右赂行王得纵归滁阳王兵共四万其麾下仅万人皇上所部三万有奇明年乙未王命守和阳既而信流言亲至和阳视师值王雠人亦驻其中闻王至移军异处皇上礼送行者俄所难王闻惊得疾寻卒归葬滁州夫人张氏生三子长战死次降人所陷幼与羣小阴谋伏罪次夫人张氏生女一妃生蜀土豫王如意王女二洪武元年天下既一剖符行封追思更生之恩寔帝业所始乃封滁阳王建庙□□命有司岁率滁人祭之臣来仪伏闻自古帝王□兴虽受命于天未始不因乎人葢必有所佑助维持之者亦得与以享其荣传之无竆而施之罔极惟□皇上奋布衣提一剑而起外无尺土一民之助而王能脱危难识潜微纳于贰室投以兵柄慨然不少吝惜遂肇大业可谓有知人之鉴矣及今大统既定四海一家推本寻源寔由于王爰建显号俾永永血食葢非王无以开万世之业非皇上无以永王之名臣谨即是铭铭曰皇受天命发迹濠梁方其始兴附于滁阳滁阳先知识圣于微圣有大难王脱其羁取被神龙翼之风云浴日咸池涤其垢氛龙腾日升伊谁之功有相自天寔启王衷皇奋无旅王命予之皇室未媲王命女之谋行谏从肝胆弗疑萋菲之言终莫我离秉金戊专征付以阃外颠强蹙骄有众日大变生于意卒疾子惊何启其绪弗享其成皇明日昌既臣万方剖符锡爵乃侯乃王爰念旧恩极天罔报一饭必酬矧有大造乃封大郡乃建庙庭乃复滁人护其园茔祠官孔严报祀春秋罍酒铏羔火黍稷羊牛王其来歆母曰无后王女皇妃三王挺秀王支百世上有庙祀棼棼者雄孰王之似小臣受诏作此铭□勒着贞珉以永无期 

　　○特进荣禄大夫柱国彭城伯张公墓志铭（杨士奇） 

　　杨士奇 
　　张故归德永城名家其先积善累仁世有绍续迨其高曾充而益弘高祖讳文铭妣宋氏曾祖讳景惠妣刘氏祖从义妣朱氏考讳麒洪武中仕至昭勇将军指挥使永乐辛卯追封奉天翊运保义武臣特进荣禄大夫柱国彭城伯□恭靖甲辰仍追封三代考妣皆进彭城侯□□大人恭靖人敦厚闿爽务义施德秉忠事上始终一心母仝氏累封彭城侯夫人恭俭慈仁言动率礼内德之懿化成于家今太皇太后母也恭靖子男女皆三公家子讳日永仪状丰伟笃实和易表里不二既冠时仁庙世子公奉命宿卫文庙靖难之师出公仗剑以从东取大宁还战郑村王具连大捷以功超授义勇中卫指挥同知遂援蓟州败辽东军之攻蓟州者追奔至榆口而还自是侍卫守北京南军围城公旦暮效力其间永乐二年以功升本卫指挥使三年调金吾右卫五年调锦衣卫十四年调府军右卫二十二年升中军都督府左都督是岁冬命奉天翊卫宣力武臣特进荣禄大夫柱国彭城伯食禄一千五百石子孙世袭明年侍卫宣庙谒孝陵归奉命总督操□右哨军马正统元年患痹疾上遣太医院官督医视疗竟以不起三年六月三日也春秋六十有五公平居孝于父母友爱诸弟秪事四圣小心恭恪以勋以戚爵位累加礼遇之隆锡赉之厚执谦秉和居静守约循礼奉法深戒满盈家庭中外以清以肃故其薨也讣闻特遣中官监视丧事命礼部赐祭工部赐赙营葬葬以薨之岁某月日墓在某县某乡某原其配宋氏累封伯夫人子男八人长辅次辂府军右卫指挥使先卒輗越府羣牧千户軏越府典宝轼襄府羣牧千户辄车豕辕女二人孙男女三人自古外戚有贤有否贤者克保富贵延被子孙否则不旋踵而偾复随之固在上者失驭之之道也我国家自洪武永乐以来致厚戚里亲之以恩约之以礼如张公者既藉累世之德善又修恭俭之行斯其家之兴所以愈久而愈盛者欤 

　　○特进荣禄大夫柱国惠安伯永城张公圹志 

