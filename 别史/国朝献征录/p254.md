<!-- { "loadSidebar": true } -->
　　公讳凤字子仪先世沧州盐山人后徙定之安平曾祖与祖德林俱潜德弗耀考益故礼科给事中与德林俱用公贵赠资政大夫户部尚书祖母王氏母李氏俱赠夫人初李氏有娠一夕梦大星出怀中觉而生公人以异三岁取父书作读诵状识者知有奇志邻有病召巫治之公往观竟不验扣其神曰卿相在此公去神乃降众惊异曰此子殆不凡者稍长授春秋颕悟异常巳而母卒居丧尽哀人服其孝永乐己丑北虏犯边　文庙亲征以给事君赞理戎务因主将失利没于阵公时年十四大父母垂白在堂家道萧然公哀毁踰礼奉祖还家竭力事养得其欢心久之有司闻公孝友选邑庠生公益奋力于学虽祁寒暑雨不辍遂领乡荐入太学时鸿胪序班缺员例选北人之吏部尚书蹇忠定公义见公异之曰是生不可就此职也宣德丁未登进士第癸丑春擢刑部江西司主事时江西豪民逆者千余人系狱未决付公理之公一讯皆得其情狱上获生者数百人能誉大振大司寇嘉公之才特令总阖部章奏及录在京连系者正统戊午冬特升本部右侍郎由主事进侍郎者自公以前未有也己未夏以京城草场出纳多弊勑公巡督之辛酉春改南京户部右侍郎公上疏曰南京根本重地粮不可不素蓄宜每岁分米二百万石遂定令往年南京蒭粟专委之宪臣至是勑公兼督葢以出纳严慎故也时人以公执法呼张板　朝廷亦知其名己巳春赐玺书嘉劳有清勤公正之褒赉以白金文绮景泰壬申春升本部左侍郎未几进尚书明年廷议谓公素有誉望乃转兵部尚书参赞守备机务又明年召户部尚书时边务方殷钱榖之费动以万计多以不给忧公至处之裕然国用不劳而足天顺改元　皇上复位思南京旧都得旧人庶可以厌众心仍命公南京户部尚书兼督粮储辛巳春以考绩赴阙　上慰劳有加公以足疾恳辞休致不允舟还疾作而卒年六十有六公人正直而心地平易遇事敢人不敢干以私尤笃友义同□□于仕途者必极力助之故人李恂太常赞礼□母老子幼夫妇相继而卒公恻然遂养其母以终聘其女子妇教养其子至于成立又急于济人尝渡江偶遇一舟覆于急流公即捐白金购人救之舟中之人赖以全活性尤率客至即出酒殽对酌乐不计丰约与之接者未尝不称朴实君子人也历官几四十年勤慎如一日卒之日有司以讣闻　上深悼之遣官谕祭赐以赙仪复令有司治坟墓给官舟归葬于乡 

　　○资政大夫南京户部尚书虹县陈公翌神道碑（王与） 

　　王与 
　　公讳翌字仲霄凤阳虹县人其先居朱陈村宋季徙彭城今居虹县者又徙自国初祖敬先考鉴皆以公贵累赠资政大夫南京户部尚书祖妣妣皆夫人公幼有异质先考尚书公指以语人曰吾家世农业人知吾所治稼而不知种德吾儿其稼之获乎宣德壬子中应天府乡试正统丙辰会试中进士第授行在户部主事岁己巳虏寇犯边王师北征命往永平等处备刍粮永平圻内郡征输繁重民无宿储公百方区画民不厉而兵饶给还奏称旨复出内帑金数万两命籴粟辽阳实边廪竣事升郎中寻奉玺书督漕江西先是岁赋皆卒伍漕挽时朝廷用武始更以民有司承望风旨严程趣办民殆弗堪公曰赋无后足矣矣以亟乃循行郡邑求得其富厚者俾具舟分漕□谕之曰此一时权宜尔师还当无尔劳众乐从□□□初上崇孝敬录忠义备财用清赃罚申旧典体羣臣大事未报闻尚书公讣乞归三司御史交章留之上命公卒事公遽已驰归丧次闻命复往督漕□京师而归服几终会上命朝廷臣举堪任方岳者佥以公对即其家拜山西右布政使驰传赴任公问民疾苦蠲其逋税至十余万石民素利五台山木至是有禁公弛之樵苏自若鴈门既设兵守御益戌以民咸释之使归农业公既厚民生谓可以役其力矣始于其暇日筑忻州城除道通平西岭又感发其良心俾修阳曲诸庙学葢民不知劳而颂有德者至多不容口英庙复辟召还拜都察院右副都御史给从二品禄巡抚宁夏时西边连岁用兵民罢敝甚公拊循之又籍其贫甚者计口给食奏蠲通租之累里正者宽两税抵输布帛厥贡果实皮革诸物皆已权罢之其地故有宣圣庙祀礼与中州等项岁俭止行释菜公曰其费几何而用以化导边氓其利博矣爼豆之事吾何敢废亟复之久之孛来入寇边将失利虏势猖獗公檄诸部固城堡缮器械募材武士士兵参以官兵守要害既而朝廷命将出师虏始引去西师解严公乃上章乞省墓不允然上亦念公任边久思有以少休之矣未几升南京户部左侍郎　今上即位勑公总督京储及屯田诸务公始至会台臣建议令诸司察举其属□首劾罢其不事事者数辈而荐用其才且贤者廪庾废坏其修复之资咸取其军后而公有余材则积以待敝公曰縻有用之物因无告之民吾不能牵于吏议以隐忍于心也即日以便宜从事人谓公一举而能除数十年之弊复因灾异上恤民力录囚徒裁省盐粮俸钞三事丁继母忧赐葬祭旋命起复公恳乞终制祥禫召还京升南京户部尚书总督如故三年乞奏最　上以其兼领诸务止之赐诰命进阶资政大夫公至是功业既成精力向衰在他人若可以少自暇逸而公感知遇期于尽瘁每晨兴入公馆治事食顷诣台迄日旰未休属僚文移趣办不少贷卒之以此成疾疾甚犹日省署不废呜呼必如公而后可谓无负于委任矣公人严伟立朝棱棱有风望自郎署人巳惮其刚直无敢有忤之者及出更藩镇入践台省位叙日高年德日茂晚生后进以得公接纳幸而小官下吏趋走听令有莫敢仰视者矣公生于永乐甲申寿六十九 

　　○南京户部尚书陈公俊墓碑（彭韶） 

　　彭韶 
　　公讳俊字时英别号愚庵世居莆之后埭早负才志颕敏不凡正统丁卯以书举乡试第一明年戊辰登进士第授户部主事父珪广东文昌县教谕卒于官公渡海迎丧海南富土物公私以事至者类稇载而归公一无所取上下嗟异服丧家居朱尝干泽□县服阕仍除旧职景泰甲戌差督天津等卫旧人秋青草公上言官兵原采取之额巳难征办况岁增耶渔不可以竭泽朝议是之得减数三十五万东满岁归江南苏松诸郡负上供银七十余万两公受委往督不数月告完部长贰奇其才俾典阖部章奏终其官天顺三年迁员外郎四年春同考礼部会试寻转郎中五年两广合兵讨叛蛮　英庙命公往督馈饷假重权以行公便宜择吏分方趣办得无乏是冬遭母夫人丧乞守制不允次年蛮下兵解始奔丧回监军总戎合百金赙却之成化纪元复任郎中于其部未几升南京太常寺少卿四年召户部右侍郎于户部号素练至是边事动四方日奏灾伤公佐杨尚书鼎随时裁决悬合事宜部属相谓诸文移稿有陈公笔如嵌金然其重之如此五年持节充正使册封荆王七年京师饥奉　诏平粜太仓米百万斛以利民公虑奸黠乘势射利乃奏请石以下许籴多者闭不与八年虏聚河套规内侵　宪庙命将征之勑公总督军饷于陜西公请出内帑银助边且除径道发丁飞挽劳勚集事无问寒暑是役也榆林大捷公偕诸将凯还加食从二品俸九年改吏部时过傅尹公冢宰文庄叶公左侍郎公与之同德一心前后铨序最称得人十三年满九载拜南京户部尚书又越二十二年复满九载赴　阙请老不允赏赍羊酒宝钞俾还任与子天序入冑监公既还再以老疾辞遂加太子少保致仕赐玺书驰传还乡仍命有司月给米二石舆隶四人弘治元年以疾卒讣闻　上加恤典赐谥康懿 

　　○南京户部尚书黄公镐传 

　　黄镐字叔高侯官人正统十年进士选监察御史十三年奉　命按贵州时麓川蛮反　诏尚书王骥总兵张軏征之未能定贵道梗镐躬率精锐转战而前会官军贼袭败骥军退屯沅浱时列城皆被图而平越尢急议者以平越无积贮欲弃委贼镐独不可平越贵咽喉无平越是无贵也乃集城中军民檄抚苗共守之贼日夜攻围人乏食至掘鼠罗雀而气益振会　朝廷遣大兵至贼溃方解围葢九阅月当是时微镐贵几殆景泰三年使还湖湘蛮复反命大臣戡定镐参其军湖湘平迁广东佥事改浙江复以广东左参政雷廉高三郡负海素多盗镐皆破灭之镐按贵时年甫三十本起诸生及当羣蛮变制胜伐谋若素闲军旅者其后屡建战功由是　朝议以镐可大用历长藩臬入副都御史又转二铨馆阁羣公莫不雅敬镐拜南京户部尚书以疾乞骸赐玺书驰传归卒于途赠太子少保赐祭葬谥曰襄敏镐器局宏远所在着声赫赫每迁秩或不足酬功未尝自言不汲汲于进人以比重之 

　　○南京户部尚书潘公荣事略 

　　潘荣正统戊辰进士景泰元年拜吏科给事中上疏开言路抑奔竞数事时论甚韪之反充琉球国册封正使宣布　主上德威嗣王以下皆拜舞称颂尝记本国中山八景得用夏变夷之体还擢吏科都给事中旋迁南京太常寺少卿户部侍郎改都察院右副都御史奉勑总督粮储禁仓庾诸弊省军士般剥诸费积羡余数万斛以备赈饥疏抑权幸之挠法者减两浙偿补盐课其有裨于　国计民生甚巨官至南京户部尚书赠太子少保生平端方耿介所至凛然有蘖声疏三上以致政家十载杜门谢客足不履公庭布衣蔬食澹泊类穷约人在朝宽弘乐易有古大臣风度在乡清修峻雅诸一切尘氛绝无染指乡人迄今称长者 

　　○南京户部尚书黄公绂传（李梦阳） 

　　李梦阳 
