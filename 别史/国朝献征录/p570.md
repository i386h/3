<!-- { "loadSidebar": true } -->
　　张泌凤阳颍州人洪武中由太学生授兵科给事中和易谨厚勤于职事升都给事中再升光禄寺卿在光禄二十余年于御膳必躬视精洁然后以进其祭享必洁清宴会必丰美驭下以宽处事以公众皆服之尝与井泉同发中官阴事　上嘉之特诏两人有犯免死罪二次永乐十六年充读卷官至七月卒　上悼惜之遣官赐祭命有司治丧具泌容貌丰伟□达大体后吏部每奏除光禄官　上必问其人得如张泌否同时有寺丞仲谦山东黄县人才能不下于泌侍　皇太子监国甚见信重两人相继卒自是任光禄者鲜能及之 

　　△光禄寺卿郝公郁墓志（杨士奇） 

　　杨士奇 
　　郝君讳郁字文盛世家永平之抚宁文盛自幼□□其必贵稍长俾学甫冠有司择主案牍□□元年内难肃清之后论守城功授陜西咸宁县丞未行改光禄寺典簿授从仕郎持躬勤慎厘务周悉秉□用和厥誉以起升本寺丞授承务郎益克秪励时井泉光禄寺卿恣无忌畏罔上侮下至于储君亦肆谗间文盛尽力弥缝靡有遗阙泉既以罪黜遂超升光禄卿授亚中大夫赐诰嘉奖赠其大父父皆亚中大夫光禄寺卿大母母皆淑人封其妻聂氏淑人郝君感恩愈笃弗懈凡祭祀供御宴会之事必亲视间有疾靡敢遑暇葢恭事四朝始终一心待遇之厚有加无损正统二年二月以疾卒讣闻赐祭命有司营葬文盛人质直坦易无城府居家事亲孝抚其从弟胜贵寿尽友爱居官处僚属和驭下宽平其卒也众咸悼惜之向使文盛当井泉无状时稍有分毫混迹或不周于谨岂复有后来此隆遇享年六十有一而官光禄者三十有四年可谓荣矣亦其发诸巳者有以致之欤 

　　△大理寺少卿光禄寺卿汪宗器传（实录） 

　　实录 
　　大理寺少卿进光禄寺卿汪宗器字鼎夫直隶繁昌县人成化甲辰进士授监察御史巡按湖广广东荐贤黜贪得激扬体升南京大理寺丞进少卿莅狱平恕时刘瑾挠法动多掣肘遂决计以母老乞终养疏凡五上允之特进光禄卿致仕正德四年三月卒宗器襟宇闿爽善谈论杂以滑稽纚纚可听与人交有情谊缙绅多爱敬之 

　　△光禄寺卿陈公焕神道碑（严嵩） 

　　严嵩 
　　陈氏世家余姚以宦业称公讳焕字子文自号西愚曾祖孟雍赠吏部文选司郎中祖雷封彰德府同知公廷敬蓟州判官公湖广参政时以太庙恩得赠祖及父如其官祖母孙氏母于氏皆赠淑人公初以礼经魁浙士既举进士授工部都水司主事董漕艘于淮丁内艰服阕补营缮未几疏改南京由南刑部主事员外郎历礼部主客仪制郎中升广西友参议云南提学副使湖广右参政江西按察使布政使入光禄寺卿致仕公天性淳厚居官以仁恕心至义所不可不苟同当在淮时　武宗南幸巨阉悍将从所过大索赂莫敢违者公曰祸福命也何以赂弗赂亦不及于祻在广右分守柳州猺獞出没患参将沈希仪领兵界上欲诛之公谓之曰猺不可尽虽兵之不能止其患不如谕之义以恩信抚之遂与希仪入其境召诸酋长更约不犯则赏之诸酋长大悦听令拥舆送出境而不犯柳州滇南士习异中土公之教切切惟安贫执义以廉节先率之自躬士由是知方焉岁己亥今　上驾幸承天所过有司或坐供张不具得谴湖广抚臣以奉迎事□公公条其巨细罔不饬备复奉旨督修　显陵公殚力□工务极壮固称　上意而诸监视及承事者因缘□没皆不得肆告成诏进一阶有金币之赐一日渡汉江大风雨舟几覆众拥公泣公乃命舟人拯溺者活数十人竟以无虞任江西独四年安和宽简官民便之吉水豪某者依山阻水恃力与有司抗乃逮至庭下察之懵人也贷其死笞之卒改行良民所行每若是光禄典内府诸馐饍中贵率溢额以需公披籍应之中贵颇不便因构语中伤之公于是浩然有归志会岁考察诸大臣例得自陈公称老乞归甚恳　上乃可其奏公归则开圃于旧第之西南垒山凿池莳花木构亭其中中有八景皆以愚名自文记之岁时约里中故旧宾客燕饮相娱乐饮辄至醉醉更称曰愚醉也然则公诚自托于愚者耶其士者曰西愚公岂愚耶嘉靖庚戌十二月三日卒年七十有三公之所履两逢　大狩一治　显陵他人或惴惴虑不免而公皆因之以有誉名柳夷之画宣恩以树威汉江之危急人而忘巳吉豪之狱捐文以得情葢仁厚成性而智足以行之闳材远识固去伦类什伯矣 

　　△光禄寺卿张公忠墓志（欧阳旦） 

　　欧阳旦 
　　余官南都时梅江张公知南陵县余姻党有丞□余言民俗健讼善讦吏御以机智益诡猾难治梅江率其质直不任钩摘吏民同声谓之不烦县以无事部使者佥上南陵治行召补内民不能留相与尸祝之余以是知公而期其远到比余壮召公以光禄卿致其仕而归光禄职　上膳馐及宴享诸务与中贵相涉检柙少疏即耗蠧无纪不可勾稽稍正色其间辄丛怨纳侮谴祸随之公既去而僚属咸思以谓裁节得宜乃中贵亦帖帖无所怨者于时公年纔五十有八余数从公弟翰检君思访公病状谓且复召乃嘉靖癸丑翰检君以苑马卿入觐率公之嗣子照衰绖谒余铭公墓葢壬子四月某日公卒矣公讳忠字显父号梅江世居河间任丘长丰里高祖讳丙领洪武丁卯乡荐授都察院司务奏对数称旨留祖广有隐德祖政父辙皆以公贵赠中顺大夫光禄寺卿祖母刘母徐元配张赠封并淑人公自幼颎悟强记经史成诵即不忘九岁属文有奇语补博士弟子督学御史课试数取冠俦辈及见公状貌凝重进与论古今事理人物往往切当益异待之举嘉靖己丑进士主考大学士罗峰张公所器西樵方公称其文积学有得者由南陵令擢吏部验封司主事调文选司历稽勋验封员外郎迁考功司郎中时考察京朝官凡流言所毁及当路所不悦必核其实以赞冢宰去留拟改文选郎中固辞擢通政司右通政掌清理武臣贴黄正讹补漏不苟尸其官迁南北太仆寺卿马政多所修举寻转光禄将晋陟九列而公谢病去矣　上厉精综核恶羣臣推避前后引疾者数被谴斥及公得请人以忠实之感云公研精经学文不事雕琢所著有四书释义诗辩疑及玉林集若干 

　　△光禄寺卿卢公宗哲墓志（葛守礼） 

　　葛守礼 
　　卢氏其先范阳人也自汉唐以来代有名人世居涞水永乐中名子兴者又徒德州左卫人子兴生斌斌生得得生信信生经配崔氏公之考妣也以公贵封征仕郎翰林院检讨妣赠孺人封君三子长宗儒次宗贤汝王长史公其季也讳宗哲字浚卿以上世居涞自号涞西公生而负俊才有奇质方六七岁从羣儿戏一道士遇之惊言曰贵人也法至三品少长受里师业工文辞诸生莫不避席乃从河间试郡丞姚公文清大器之自谓不及也嘉靖戊子举山东省试高等巳而第乙未进士　天子躬御文华殿授简试诸进士每奏一卷辄亲品第焉得公等三十人以庶吉士尚方给笔札读书禁中公故善古文歌诗至是大肆其力日益有名当是时李文康公执政月试吉士每读公文未尝不咄嗟叹赏也以故卢吉士之名大起丁酉授翰林检讨奉迎征仕君入都下会大庆覃恩征仕君受锡焉既病卒公当举省试时而丁崔孺人艰至是两遭重戚皆哀毁骨立人以难庚子服阕补故官辛丑同考会试所得皆海内知名士其后至卿贰者居十五甲辰同修大明会典丁未擢南京国子监司业会大司成缺公守篆□□念诸生善逸大立要束绳之期不犯然遇之甚有恩义顾贵游子弟关说求出者即不假贷南雍至今严之辛亥满考奏状阙下时严公父子势炽甚然念公留滞南中亦欲稍超擢异之乃公实不持一金予世藩也于是大忤曰先生苐还南矣吾行念之公对曰某来考绩不来讲迁官也严公惭则以南京尚宝司卿即徙通政参议居三年所乃召太常寺少卿提督四夷馆丙辰擢南京太仆寺卿寺故开府滁阳滁阳者山水名胜之地也往士大夫居是则载酒吟啸以常公至乃日夜下计郡邑问马蕃息状寺有赎金二千或谓公内之例也公笑曰岂有怀金卢浚卿哉竟不内也戊午召光禄卿故事光禄上供品物皆榷长安中贾人物然不时予其直积负之万计贾往往破产及公索之藏中乃故有羡金则谓其僚曰夫僦人而不予直是县官绐贾人食物也是主人使仆张空券入市买也乃大发金悉偿之当　世宗时光禄费巨公一切裁省诸中人不便谋所以中公上使使往核之乃知羣阉所卒如公规画久之推户部侍郎严公居中持之不报己未朝正旦出至里第遂病痿痹不起则上书请告以归公自□□□是侵寻二十余年官不出寺卿而故同时诸吉士致位公辅者相望然公处之甚适也及罢归里中就旧第筑室陈几设关日偃卧其中有宾客故人来则弹棊对语倦则复卧终不请谒守吏即四方客过其门未尝不见其下楗也平生所著述甚富然匿不自名一日取其文二十卷焚之子茂从外来望见叩头流涕公曰雕虫小技古人以覆酱瓿何至悲也自是无存者公生弘治乙丑二月卒万历二年四月年七十岁人严毅方正不可干以私然与人交出肺腑相示天性孝友每遇先忌常于邑流涕竟日至白首不渝先人遗产悉以予两兄天津故有节帅公诸生时尝过之帅见公冠敝适有新冠请易公重违其意座上一着罢酒乃着故冠而去其介如此后罢光禄还也发槖中装余四十金则召夫人及茂示之曰此吾二十年宦装可中分之矣茂绩学有声又善治家后居积颇饶凡公病卧里中十五年不困乏者茂也茂亦有操行伯父长史君病且革呼茂之千金茂谢不受公喜曰卢浚卿儿也 

　　△光禄寺卿冯公惟讷墓志（余继登） 

　　余继登 
