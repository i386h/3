<!-- { "loadSidebar": true } -->
　　公讳夔字廷韶姓秦氏别号中斋宋淮阳先生少游之裔先生之子湛倅常州乃有籍于常遂无锡人曾祖讳彦和讳季升者公祖也封兵部上事进武昌知府讳景旸者公父配殷封安人赠恭人者公母也公生数岁以颕敏称武昌遣从楚府伴读余季枢游卒业于东平知州刘超远之门领天顺己卯京闱乡荐登庚辰进士明年拜南京兵部武库主事进职方员外郎再转武库郎中成化壬辰出武昌知府以内艰去服阕转江西之建昌乙巳擢福建右参政丁未进江西右布政使遂以疾致仕公始仕勤励弗懈有志事功其在武库即奏革隶卒之冗者以杜请托迄今民受其惠其在武昌地大政繁且藩臬所莅事恒掣肘公至首除奸恶植良善课农积谷创养济院定均徭法一意爱民如恐不及廵抚都御史繁昌吴公永新刘公前后至皆礼重公仍下其均徭役法于列郡行之尝祀神至江浒见一妇反接投沙中气将绝顷之少苏扣之则曰妾杭人柳氏随夫商于外盗刼杀将污妾拒不从因投于此公即收置屏处踪迹得盗寘之法归妇于其家优人李昆寓长沙见陆氏女美而多赀乃百计求得之其族兄来赴秋试具愬于公公按正其罪女还陆氏由是廵抚廵按及藩臬之长交章疏公治行湖南第一旌擢将行而公以忧去先是郡中百需皆取办诸市久不酬直民用怨咨公阅帑藏之以赃罚名者银若干两即散给市民欢动闾巷或曰公且去宜私其余公怒斥之悉籍其数置故处乃归民至攀辕不忍舍有役均讼平之谣其在建昌民尤健讼公治之如武昌始皆慑服广昌有何姓者与令有隙他民将讼令令疑之乃阴令人首何罪恶密捕得之论以极典何族诉于公公疑焉询之人曰冤也乃逮首者诰之曰尔胡得厚诬平人吾固知非尔心也第以情言之否且得罪其人流涕吐实何遂免死吉水彭伍二大姓相奏诘逮者百余人岁久不决宪臬以属公择旷地人相距数丈则立一木系之使不得相耳语乃次第鞫之语或矛盾辄加考掠不旬月尽得其情狱成民伏辜闻者快焉其治瑞州狱亦然自幼嗜学于书无所不读文下笔累数百言滔滔无滞诗清丽有唐人风书法赵松雪景仰先哲所至考求遗迹修举废坠如武昌新张乖祠葺黄鹤楼建昌复李泰伯曾南丰祠皆措置有法役弗及民遇山川佳胜处登临怀古形之赋咏尤多性刚直善善恶恶无所苟故平生所交游必清介有文之士待寮友一以信义处乡党遇族姻和而有礼平居简约未尝轻涉公府以殷恭人没弗及奉含敛每言及辄恸事武昌敬爱备至在金陵建昌皆迎就养及致政归尚无恙乃作五峰草堂天全亭于九龙山下建隆寿堂于所居日与二弟旦奉武昌游衍其间武昌喜谈诗好登山临水乐每遇胜日必延致骚人墨客亲奉杖屦以从乡人荣之如是者数□及□公哀□踰节疾复□濒殆乃执二弟手索笔书惟以弗克躬襄大事恨言不及他卒以弘治乙卯十二月距生宣德癸丑五月得年六十有三所著中斋集若干卷藏于家 

　　○江西布政使司布政使祁公顺墓志铭（张元祯） 

　　张元祯 
　　通奉大夫江西布政使祁公卒于位南京翰林院侍讲学士南昌张元祯其同年而契厚者遵朱子葬礼志诸墓公讳顺字致和号达庵又号巽川居士其先宋银青光禄大夫某由南雄徙今东筦之瓈涌曾祖以泰祖振宗考秉刚以公贵赠户部员外郎妣卢氏以公贵封太宜人公生宣德甲寅年十七领乡荐天顺庚辰进士在首甲以姓名皆近　上讳移寘二甲第二壬午拜兵部主事东守山海关代归转户部预考会试累迁员外郎郎中成化乙未建储奉诏使朝鲜未几升江西左参政甫三载进右布政使命未下以岁币诖误左迁贵州石阡知府壬子丁母忧服阕升山西右参政乙卯进福建右布政使寻转江西左布政使守山海廉声聿着使朝鲜诏至其主故郊迎不拜公谕以礼即拜中官偕行者贸易素以万计悉屏之而女乐之奉金帛之馈皆麾却不受　天子嘉焉在石阡尽心职务蛮夷习以礼教自国初来始有擢科登进士者当道数以治行荐忧闻士民不得留则竞解公带以识去思再任江西政持大体庭无□诸惠泽甚博公帑不滥动一钱卒之日赢可私之金数千而妻子至不足于食廷论举都御史者再由鲜内援皆不果公问学该博而要止帚于身心平居未尝妄笑语去冠愤狡黠者惮不逞居官不辞劳瘁恐恐于吾君吾民之有负其著作有巽川集使东稿冷庵翠渠倡和及宝安杂咏 

　　○江西左布政使陈公策神道碑（邵宝） 

　　邵宝 
　　公讳策字嘉言别号蓉湖世无锡人曾祖寿益祖友文皆敛德市隐父野葵翁璲慷慨直谅好读史传有古烈士风以公贵赠奉直大夫户部员外郎子五人公其仲也幼有异质读书骤进以布衣应试翁卒后长兄荣有宿负让居室于公公代偿不足复益之人曰义哉而难其贫则应之曰吾不能笔耕矣乎于是请业修贽者日众以所入供其母王太宜人弘治己酉领乡荐癸丑登进士授户部主事进员外郎郎中擢知江西饶州府越四年调浙江严州擢福建左参政超擢江西左布政使凡在官若干年公主事监通州仓有中贵挠法抗言不避继监徐州仓法更振肃郎中时三边弗靖军费浩繁公以敏练承檄往江浙广东三大藩督其逋访究丰凶及侵蠧主名施通融之法不朞月而足又处其纲解如法盖凡若干万皆济边乏陜西告急朝命侍郎顾公往备兵食公从焉顾公与公咨议相可否比至长安执其要而御之不数日刍粮渐积将士争气虏乃北走不敢渡河于是闻太宜人之丧而还逆瑾以微生月逮公未几事白公至饶州姚源洞寇与官军相持五年矣公廉得其情新其约束罢行唯便纵滥系者若干人乃单骑入寇巢谕以逆顺祸福降之后公朝正去郡洞寇复作朝廷方发兵南下公适还先驱入犂壁山营而居夜忽大惊士皆甲而哗公卧不起顷之稍定连战数日寇败散去公以洞僻且远奏请置万年县自是不复叛政暇修郡志志外有搜访名胜诗咏之凡若干首内翰陆先生深见之曰此非古观风遗意乎公之调也盖以桃源复叛追咎抚故抑其功然德在郡民其行也举王梅溪陟夔故事断虹桥遮留之严属地有银矿发则相攻公谓争利杀人非生财道也令严封之其所政务持大体不屑细琐感今吊古有余怀焉其大者登富春山修子陵之祠祠有希范堂赋盖九阅月而福建之命至矣时汀漳寇方炽镇廵举公往征之道经同安巨寇苏世浩势尤猖獗公首降之遂携焉以临汀漳汀漳气夺榜到之日先降者争出见公因抚而谕之曰吾欲返尔田宅亲戚尔顾欲肉喂鸱鸦乎众皆稽首曰公推赤心人腹非昔御我诈者比此固我命尽日也敢以死请公皆遣之汀漳按堵如故省城军士有因前政给粮踰朞而哗如叛状者达官里居者三人出而沮之未信曰必得陈参政榜文公虞反侧未即给也惟以利啖其党而涣之渠魁既得余悉弗问省城无恙公以民苦急征军乐早支乱是之由于是疏请岁留余银九万两军饷之备论功仅加俸一级遂迁江西布政使左公至宸濠虽就槛车而地方未宁公既涣羣党之逸者乃警城墉籍府库惟谨复以凋弊特甚请给银数十万两赈其余民己卯废科士有滞才之叹请壬午倍额取之藩府诸祀坛无主请属之布政司凡三疏皆见施行鼎建鼓楼于司之东改宸濠所建阳春书院贡院 
　　圣母北上舟经九江公往迎之所需无阙者及壬午扬屋事毕自顾疲惫乃驰奏曰臣备员方岳行年六十复值衰疾失今不去妨贤之罪曷能逃之疏上吏部请从致仕之例公既得命浩然南归终日默坐家人侍侧唯见风髯萧然而巳公在部在郡凡三被赏赏必感叹曰吾何以称上德其监徐而□□兄之二子贫各之室与产平居推诚任不立崖岸□□大事酬抚周密动中机会雅好吟咏李文正吴文定储文懿诸公皆盛奖之而程文尤长闽江二省试所刻文公皆与笔削焉所著有藁若干卷 

　　○江西左布政邢公珣墓志铭（严嵩） 

　　严嵩 
　　邢氏其先河间人有讳弼者徙家当涂湖阳寔始祖也曾祖讳震祖讳纯皆不仕考讳愚赠南京刑部主事公讳珣字子用始举进士南京户部主事改刑部员外郎郎中复改户部忤逆瑾虎职民瑾败复起除工部前后皆职留署名称蔚起擢知贑州府事壤接闽广岭山乔险绝多盗有剧盗满总等公推诚谕抚之率众来降授以庐舍给牛种俾居而耕之丰其犒赐他盗起乃藉以御盗修古乡社约大新学宫饬周元公赵清献之祠文教聿兴焉正德丁丑南安龙川羣盗云扰据横水冈左溪诸峒时调楚兵来征公设方略督士众悉捣平之己卯逆濠遣使赍重赀诱满总兵助满执使者言于公公曰吾固练兵集糗待之尔辈云何皆顿首愿自効时都御史王公守仁知府伍公文定起义吉安公即日部兵来会次樟树镇时征诸郡兵尚未至公曰贼虽出城虞我师掩其后逗留不前今须驰据南昌否则贼兵还复入城猝难攻矣乃即拔兵三日夜抵南昌诸兵入城纵杀公白王公出令禁之军乃定濠至安庆闻城破复还屯黄石渡拒我师时伍公兵前哨始交锋失利公仓皇驰援亲执旗麾兵进刺其渠帅追斩数十人贼势稍却诸兵对江而阵时南风甚疾公遥望贼在下流舟相尾曰是不可用赤璧策乎即絙苇灌油挐小舟薄之炬举风迫烟熖蔽天贼乱溺死相枕藉濠遂成擒事闻诏即升公江西右参政时城新破民物创痍又泽水灾二三巨珰屯兵久驻贪暴加惨公拊循经画劳甚今　上登极首议赏格言者谓公等纵部兵杀掠太多议久不决公亦屡疏乞休乃诏升公左布政使致仕公归口不言功有问者亦不荅杜门玩经史自乐修家谱买田置义仓以济族人之贫先墓久湮者各表石识之公性刚介寡合然遇人以诚有君子长者之度焉文章典实精确所著采芹余兴北行纪事秋台小纪忧居归间二录水曹日记章贡杂藁江藩随笔归田野语藏于家生天顺壬午七月十七日年七十有一 

　　○江西左布政使徐公琏墓志铭 

