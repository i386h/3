<!-- { "loadSidebar": true } -->
　　吾苏有博雅之士曰朱性甫存理朱尧民凯两人皆不仕又不随俗廛井小人之事日惟挟册呻吟以乐好求昔人理言遗事而识之对客举似如引绳贯珠纚纚弗能休素皆高赀悉费以资其好不恤也成化弘冶间其名奕奕望于郡城之东人以其所居相接而业又甚似也称之曰两朱先生正德壬申尧民死明年性甫又死自两人死吴中故实往往无所于考而求其遗书亦无所得惜哉初性甫尝相约传不果及是葬而其子以状来速铭状固不若余能详也性甫长洲人宋乐圃先生之后曾大父元英大父明父灏母周氏性甫生颕异少学于里师觉其所业非出于古人遂谢去从杜琼先生游于是时东南名士若吴兴张渊若嘉禾周鼎仕而显者若徐武功有贞祝参政灏刘参政昌刘佥宪珏并折节与交且推之后来之秀既而诸老雕落吴文定公石田先生继起而性甫复追逐其间最后则交杨仪制君谦都主客元敬余视性甫丈人行也性甫不余少而以友视诸公亲葢其自少至老未尝一日忘学故亦未尝一日忘取友以自助也居常无他过从惟闻人有奇书辄从以求以必得志或手自缮录动盈□箧羣经诸史下逮稗官小说山经地志无所不有亦无所不窥而悉资以诗其诗精工雅洁务出新意得意处追躅古人所著野航集君谦实叙之尤精楷法手录前辈诗文积百余家他所纂集有经子钩玄吴郡献征录名物寓言珊瑚野航漫录鹤岑随笔总数百卷既老不厌而精力不加又坐贫无以自资而其书旋亦散去每抚之叹息其意殊未巳也而岂意其遽死耶性甫性闲慢待人无钩距晚岁书酒婆娑益事闲旷或时乘酒忤人人亦不以异尤郡邑大夫所礼前守洛阳中公新会林公先后修郡志并以性甫从事岁时乡饮必致上宾焉 

　　○金元玉琮传（陈镐） 

　　陈镐 
　　金琮字符玉世儒医琮禀赋颕敏自儿时与羣儿异稍长知学十二三能大书十四五读其父书既半弃去谒明师读易及诸子史寒暑昼夜不少休既充然有得乃下笔文章出试宪台浮梁戴公一见惊曰此子当名士既累不偶于时益肆力问学暇辙怡情吟咏尤酷嗜字学初学赵魏公得其似晚师张伯雨更神隽可爱求者无虚日尝游浙之赤松山爱其隹徘徊不能去因以赤松山农自号居常遐视清啸人莫能窥至其处巳接物高简粹白王公贵人雅目顾慕非先施未尝一登其门太宰青溪倪公参赞南京时尝拟荐于朝不果以弘治辛酉八月十五日卒年仅五十有三士夫多悲悼之弟璇□城山俱文雅克称其家 

　　○浦小痴泽传（朱察卿） 

　　朱察卿 
　　浦小痴上海人也名泽字时济祖父居新场里邻于素封浦氏以农起家至泽始读书识字慕汉逸民矫慎之风终身不娶或劝之娶答曰不欲自苦耳早岁去家从骚人宿儒诸贵人游凡晋唐名帖无不纵观摹临穷古人波磔之妙故字学著名一时索书者□舄交错陆文裕公顾御医最重之互馆谷肉无他肠而喜任侠人邀之吴即之吴邀走燕赵即走燕赵朝诺夕发无所蔕芥与人交不重轻慎言齰唇所善家事毫发不泄间两家有□恶□入耳必曲解纷不作咕嗫耳语以彼媚比人以此贤之性嗜酒不得若饥渴凡诸故人宵宴密坐召亦至不召亦至周旋爼豆欢如也酣则膝席举觞觞人抗音浩歌响振林木或起寿脱巾椎髻作仙人舞顾影婆娑飒沓极尽遗奸巧状且大呼座客曰何不奏乐似得蹑节陈鼓遗意若明月中天妇女环侍增叹舞态又加十倍矣未酣而酒兴不释虽客散主卧独留一豆一觞自答问而饮侍者不胜罢遁去乃巳储待金二斤许故人唐君赟顾君德代子母以给故槖中常满三百钱值当意者即解槖中钱市醪膳接殷勤或悉与之钱无难色钱竟复取诸故人散去亦如故避兵鸡鸣山舍于缁庐与常泰上人厚善遂通其空理不欲归诸故人寓书力招之乃归归僦一廛于僻所设一榻横一破琴左列图书与宿昔所嗜帖百卷醒则焚香弹琴歌诗醉则拥衾安枕或一二日不起贵人临况率皆授谒于榻而去平生喜睡与嗜酒等今巳老未尝夙兴不亭午不巾栉故里中人呼小痴又呼晏眠人然于诸所善家吊丧问疾事率未尝废也　野史氏曰余童子□闻先人言故尚书张公始以师事余大父御史后与泽同学书于陆文裕公所并有声称张公以书学见用于朝得人主心进大吏称尊显矣泽乃藏名布衣浮沈于世终身无戚戚语此其胷次有大过人者老子曰名可名非常名泽知道哉 

　　○王翁良传（黄绾） 

　　黄绾 
　　王翁良画者也以轻墨浅彩作禽虫瓜果花草间出山石林薮莽苍幽岑或音或扬或憩或嬉或色或馨往往极妙尤妙寒塘野水拍泳朝暮之态又间作茹屋竹树云气点逗人物洒洒益可翫于乎技耶臻斯也予每见翁作人甚珍之翁不惜不问其值多少受之否者亦受之可与辄不吝贫不顾耽耽若有事口答焉似忘挥而迅注而留众妙翕而翁之精神犹尘表也于此乎翁所妙也故传示其子翁讳干字一清初号藏春更号天峰吾郡临海人翁既死尺幅人罕得之论曰昔庖丁解牛进惠文君以养其生予初不知其说既而观王翁操觚染素始信有之天下事物多矣天机之动渊微矣故曰百姓日用而不知独翁画哉 

　　○吴次翁伟传 

　　吴伟字次翁江夏人少孤贫善绘画之技不师而能山水人物入神品性戆直有气岸与俗寡谐求者非其人不应虽素与之昵好一言不合辄投砚而去成化间成国公某延至幕下一见以小仙呼之因以号平江伯具礼聘渡江闻誉日起　宪宗皇帝召至阙下授锦衣镇抚待诏仁智殿伟有时大醉被召蓬首垢面曳破早履踉跄行中官扶掖以见　上大笑命作松风图伟诡翻墨汁信手涂抹而风云惨惨生屏障间左右动色　上叹曰仙人笔也伟出入掖庭奴视权贵人求画又多不与于是权贵人奴数短之居无何放归南都伟好剧饮或经旬不饭其在南都诸豪客日招伟□饮顾又好妓饮无妓则罔驩而豪客竞集妓饵之　考庙登极复召见便殿命画称旨授锦衣卫百户赐画状元印章宠赉日厚伟思还楚蒙恩祭扫武昌数月还次采石有旨趣回京赐西街居第逾二年伟称疾得居秦淮之东涯正德三年五月　武宗即位遣使召之使者至未就道而中酒死时年五十子山从遗命葬于金陵 

　　○太白山人孙一元传（李梦阳） 

　　李梦阳 
　　太白山人者吴越间放人也终吴越间莫知其所自来人问其姓名山人曰我孙姓一元名问其字曰我字太初问何以称太白山人曰我秦人也尝栖太白之颠于是称太白山人云于是人始知山人秦人及问其家世山人不之答故人止知山人秦人也而不知秦何人也山人善诗有超逸才尝出秦四游浮湘汉蹑衡庐踰河涉泗谒阙里登岱岳之峰憩日观观日出焉奇之骇呌狂走人颇异之然弗识之也于是山人则南走吴会吴会人识山人又识山人诗于是争礼敬山人山人固善说玄虚又肤莹渥颜飘须望之如神仙中人于是愈礼敬山人而好异之士踵接于门矣山人往来越湖间多在支硎南屏山寺中巨家则争造寺馈山人美饮食鞋服日以饶裕冠佩之士慕名来访山人辄供具欢洽竟日酒酣畅歌意态超脱令人起尘外之思人士或说及时事山人则又善说时事率凿凿副名实于是人士转相誉称孙山人闻四方矣一日山人病且革仓皇属其友曰死葬我佳山幸题我墓曰明诗人孙一元之墓巳而山人苏起而愤曰几负我志而吴越人以是觇知山人初无羽化术徒空谈放浪形骸稍稍疑避而山人则顾□说世务恒切齿不平其诗亦多忿激悲壮之音于是用世之士顾益喜之乐与之交义投情合犯涛弄月扣舷和歌俛仰一笑每自许于世无双而湖举人施侃者雅喜山人而病其放因说之居山人然之于是买田苕溪之旁又说之婚则婚侃妻妹张氏喜山人者闻之率移书相庆曰太初全人矣是时建业刘麟龙霓咸徙居湖与吴充陆昆暨山人结社游号苕溪五隐山人始讲吾儒性命之学无何病作竟死年三十七矣李梦阳曰予不识孙人山何如人未之面也往刘子过夷门葢数称山人风神藻雅云曰与之游令人坐忘而山人亦时时寄书来然予竟莫知其何人也 

　　○孙□元传（殷云霄） 

　　殷云霄 
　　孙一元字太初关中人年十三诵古六经文不举子章句日阖户独居一室家人亦罕窥其十八则人终南山继入太白山嚼草木居息大石崖下时有所得赤脚散发走山最高峰持古松根扣巨奇石歌歌曰餐兰桂兮薜荔衣卧虎豹兮从蜺螭笑苍云兮胡不归又歌曰悲万役兮焉终乘元气兮游无穷聊归来兮山中自号太白山人云一元日默坐观天地之化万物之原反于心自吾心而合之不异以世俗物一无可好尚独喜诗诗喜盛唐人音节凡感佚思作可喜可愕可悲可嗔一以寓之发之以豪纵恣肆时出入畦径曰吾舍此益与世绝或劝其仕或探其学辄抚掌大笑若不闻久之东入华南浮湘汉登衡祝融峯返嵩山渡汴谒阙里思孔子遗文依依不忍去遂上岱宗日观峰观夜半日出沧海中发狂大呌自以奇伟复南径吴入越探会稽禹穴访天台石桥返遇石川殷云霄于太湖语合意则渡杨子江来访云霄东海上与登孤山阚海门月余别去殷子曰吾尝与一元纵论古今成败失得豪杰士志术有成有不成愕然惊听也顾自谓愧取于世多矣彼将何哉吾聊以着其大都焉 

　　○唐子畏寅墓志铭（祝允明） 

　　祝允明 
