<!-- { "loadSidebar": true } -->
　　子定字仲一别号一庵参议公之仲子也幼耽书有自得之趣弱冠就乡试主司阅其文动目然卒迷于鉴别归结委心亭劬书不倦成化辛卯举乡荐乙未丁外艰戊戌登进士第庚子出刺绛州绛人有屠者偕侣远出拉诸谷中杀之将私其妻不可又杀之乃鬻其女以逃事久不明公根株其实诛屠者辛丑大饥疫公参酌古今救荒八事行之悉验总赈少司寇何公乔新大加称赏下其八事于列郡利济甚博晋地宜枣约绛人饥不得伐枣枣熟饥者仰之何公始入疆问曰绛枣何以独完民曰使君有约弗忍违耳垣曲绛属邑有寇聚山泽公乘其新合　徤徒□夜急□之获其魁复从平阳太守李公琮入山抚　余党悉委仗即农初饥民弃子女转死沟壑日遣人伺诸途聚而养之凡所活数百巡按御史宋公德阅视各有饼饵在握叹曰民之父母固如是巳弘治戊申丁内艰归暇日编缉守令政规庚戌复除易州易多山近畿　内饔薪蒸所出经樵百年山童林空公立良法民以不罢永乐初始建北都民有献枣栗者久之岁以常乃列园林登耗之状以闻得减其半甲寅以考最擢山西按察司佥事适巡抚都御史张公敷华访时政公曰如高平系逋薪直者田业巳尽淹械圜土中永无出期不若通简邑民物其丁产稍殷者俾十分出一分偿之又欲令州邑简其民淑慝之泰甚者识以善恶二籍岁终则勾稽其实而诛赏之又言山西统属视他省少而晋代渖封国在马椒聊日滋禄征无极彼解泽晋宝与榖同利三藩之禄盍并盐栗均输便多见采录丁巳正月公卒于官得年五十有一 

　　○参议张继孟传 

　　张少参公继孟字子醇公以礼部仪制司郎中升山东布政司参议年未五十致政归居林下家徒四壁立居旁建茅屋三楹凿池桥植竹数竿扁一笑亭日觞咏其中禁足不出客至第肃至阶送亦不出门即朝贵枉访止折柬相答于势利纷华泊如也尝言作人须要有趣对俗客嗒然无一语遇学士大人有道术者与之谭说名理扬榷风雅亹亹不倦令人洒然不能遽别前辈一时如西涯相公蒲汀尚书皆海内宿望常联舆过访公或留坐所共脱粟之饭间出蔬果杯酒三五巡即止诸老宿自公第出辄喜见眉宇相谓曰吾侪遇张子醇一饭胜倍别家盛筵矣其人爱重如此杨方伯守鲁既第筮仕扬州府推官濒行候谒请教公谓曰只要做得人好不论做官做得人好时充军也得民也得夫当后生筮仕初即此厉语不忌讳杨公亦终身佩之不嗔不吉语古道如此年八十卒卒之日至无以殓其子以讣闻于诸同年在京宦者得赠若干金始克襄事云 

　　○山东参议华岩刘公寯墓志（吴朝议） 

　　吴朝议 
　　公讳寯字振道别号华岩生而颖异在提抱市人只知其不凡长就外传明诗经精举子业弘治壬戌游邑庠正德丁卯与兄孟斋公最同领乡荐越甲戌登进士第明年授徽州祁门知县部民程氏有辟狱巳成公访知其冤翻成案力请两院脱之养马之家有强梁夺其驴者成颠疾公得其情追而还之颠遂愈孺学久乏科第或谓学前民房参差官舍倾圯使然公则以学校首善之地士类所聚遂捐俸改葺民苦坐泒解外军需公莅任切如痌瘝在身即白当道征稍缓流寇接境委官领义兵遏之贼间道趋近壤公奋臂率民兵扼要害擒渠魁数十余党悉遁散士民立碑婺源令缺当道更公署其事婺民欢迎祈民遮泣己卯升南京刑部陜西司主事庚辰转南京兵部车驾司员外嘉靖改元转南京刑部河南司郎中狱多平反钦天监天文生贫富家有夤缘夺其业者礼部大堂允之郎中贺公缙执法牒公公亦如法断忤大堂意致礼刑二部上疏下三法司议卒如公所拟朝议大礼上疏争论执政不能破其说丙戌升山东布政司参议分守辽东千户哈英罹罪公诚心体访知其冤竟活之由此忤世谢事百姓诣察院击门保留不能及直道难容公又何愧焉时公年正强脱然林泉且曰孝友乎家是亦政日与兄弟色养太孺人杨逾十年杨卒公居丧哀毁至襄事□思一语及太孺人辄涕泗澘然自是角巾私第不入公门暇则著书立言摅发其平生识见所著有潜夫一班集行于世 

　　◆按察使 

　　山东按察使石公渠传（潘埙） 
　　山东按察使周公鉴传 

　　○山东按察使石公渠传（潘埙） 

　　潘埙 
　　石公渠字翰卿别号天全道人世泰州人祖希永高邑令改掌山阳县学教遂占籍清河县小居淮之清江浦公颖敏超卓刚毅老成举成化乙酉南畿乡试登丙戌进士擢刑部主事迁员外郎平允守灋升山东按察司佥事分巡辽海东宁道兼管粮储辽阳仓粮腐烂者半首按究官吏奏黜民州卫贪婪者闻风落胆有改行自新者即加奖籍以劝其进人皆感服在辽阳数年抚恤官军禁革奸弊边境赖以安堵擢本司副使改巡他道一日郊行遥见人影出没林木中近复不见命部卒搜丛林中得顶包僧十余人解其包有物在焉鞫问之昨宿尼寺杀商人而夺其货验尸赃皆伏辜奏里其寺尼配诸鳏夫癸卯山东大饥奉巡抚牟都御史檄赍银五万两籴榖江南太平府渡杨子江风浪大作舟几覆人皆号泣公蜀犬神色不变焚香祝曰此行救数百万民命渠何足惜神其鉴之言未既风浪顿息载榖而归上下胥庆分赈饥民赖以全活未几升本司按察使审核重囚日有平反察举贪廉宪体直肃虽老吏进呈文移□□焉莫敢仰视黜奸猾舞文者数辈令行禁止丁未会报　觐考察主其事者颇有宿憾必欲置之散地先期有闻遂拂衣而归置万柳庄奉二亲正德丙寅□□进阶一级病卒年七十一 

　　○山东按察使周公鉴传 

　　周鉴字孔明正统乙丑进士选授监察御史出按江西大学士陈循子所不法鉴按置大辟还其圉夺田庐子女若于陈切齿伺以中之无所得已风部迁云南按察司副使终陈在政府九年不迁鉴所至汰墨理枉仍开宝泉坝积水溉田多至数万顷后以通考过家行江中风覆其舟仆有周济者绝木从傍出斧舟得鉴尚端立无恙所赍俸金仅二百敝衣数袭贮革囊中驿吏自水底钩以还鉴钥识如故众惊以神寻升山东按察使乞归与布政李正芳佥事董应轸相友善三人者有雅望县建耆老堂于治右有大政及事疑而不决者必咨而后行之 

　　◆副使 

　　山东副使张孟兼丁传（方孝孺） 
　　山东按察司副使彭先生勖传（叶盛） 
　　副使郑公敬传（黄佐） 
　　山东按察司副使王和传（子念附　永平志） 
　　山东按察司副使李公惟聪墓碑 
　　山东副使王公臬传（子樵述） 
　　山东按察司副使沈公锺墓志铭 
　　山东按察司提学副使戴君冠墓志铭（樊鹏） 
　　山□□□司副使罗公循传（子洪先） 
　　山东按察司副使韩公廉墓志铭（孙升） 
　　青州兵备副使牛公鸾传 
　　山东按察司副使张公鹏传 
　　山东提学副使陆公鈛列传（张时彻） 
　　山东按察司副使李公日章墓志铭（徐阶） 
　　山东按察司副使吴公嘉聪墓志铭（孙升） 
　　江峰吕提学高传（李开先） 
　　山东按察司副使温公如玉墓志铭（王世贞） 
　　宪副张先生应治传（王俸） 

　　○山东副使张孟兼丁传（方孝孺） 

　　方孝孺 
　　张孟兼者名丁金华之浦江人也孟兼人侃侃自许涉猎书史颇有俊才乡里所称会　天子诏征中能士郡县以孟兼名士擢国子学录礼部主事迁太常司孟兼固负自能文常奴视同辈而是时诚意伯刘基以文章有重名与翰林学士宋先生俱天下所尊信基气豪不肯妄下人而独喜称孟兼尝上言今天下文章士第一翰林学士宋濂臣基次之不敢辞又其次则有张生孟兼其余臣　知也孟兼基所称愈自高然他人弗服也或稍慢之孟兼辄怒尝以文示其乡人视之无言寘袖中曰俟夜熟复之今弗悉也孟兼阳好言曰须删绿之可也退则大怒其乡人发其所短扬言于众骂之且诋其文曰彼犹蛮夷山谷中纵人衣前悬而后曳左侈而右敛视国工所制何敢望哉其乡人自如不与较既而孟兼以谪输作乡人不及唁及以赦出复官乃贺孟兼怒骂若见人失官则弃背不一视及复官乃臾谬卑让贺我若细人吾何以礼倨坐不起迎送其傲睨好面讦人皆如此人以是不附之每宋先生言先生曷不于上前荐我先生亦才孟□□荐之未有径会上欲用越僧证问先生尝见□□否谁所有且索之以观时证书与孟兼论性命先生因言太常丞张孟兼所有之诏先生召孟兼以证文至上览毕顾孟兼谓先生曰张丞卿门人也先生对曰非臣门人乃臣里中子耳且文有才甚诚意伯刘基称之上熟视孟兼曰生骨相薄仕宦徐徐进乃可耳母骤也未几除孟兼山西按察司佥事孟兼廉劲疾恶抵司紏擿奸猾无所贷株连徒党相援引每一事株流数十吏民见张佥事出行部皆凛然堕胆如鬼神声闻　朝廷升副使移山东而山东布政使吴印娶钟山主僧上亲选拜官妻用金帛宠之甚厚印以见知人主自尊重礼节少简孟兼自负其能无敌且印新用又僧也易之印候孟兼由中门入孟兼以印虽位大然我风宪司不当由我中门召守卒笞之月朔望入学谒孔子毕令诸生执经讲说孟兼故以语侵讥印印不平时初刊大明宝钞印不令使兵民更自至库贾钱民　而孟兼谓此诏印印擅行之是违制也骑马入布政司谪棰僚吏问罪直言将上刲事言于朝其僚吏皆大慑劝印即上封事宣孟兼见陵侮然孟兼封事终不上也上览印言以孟兼凌我任用臣不逊治笞之孟兼既辱愈愤即捕书封事者欲论以罪印复上书言状请去位□孟兼之横否者且所挤上大怒曰彼乃敢与我抗耶吾今乃与尔抗遂械孟兼至阙下廷诘之命卫士捽发摘拏垂死特论弃市诏印曰吾除尔害矣善之初孟兼迁副使山东自陈父老大夫之请假上许之孟兼归至家县令丞皆门谒奉酒牲礼孟兼坐受其拜不荅麾酒郄之乡人皆劝其少逊让和以下人孟兼不听及于败或怜之或快之以宜然孟兼中寔无憸贼之心祗以尚气好高人以故人所陷才能者人所欲得也苟无谦逊以奉之而挟以骄人其身害奚怪哉孟兼之才使能克已下人虽不幸未必死而欲尊大其势而眇畧它人谬矣法虽过严其底于此酷厥有自哉 

　　○山东按察司副使彭先生勖传（叶盛） 

　　叶盛 
