<!-- { "loadSidebar": true } -->
　　俞通源字百川少从父兄立功通海卒即军中领其兵攻苏州擒士诚嗣通海官从大将军征中原下山东河南北山西诸郡督副将冯宗异等会兵太原取陕西克庆阳率师自临洮疾趋至泾州合兵围张良臣竟援绝粮尽窘战死西征王保保获畜产万计出连云栈克兴元皆先登洪武三年封南安侯食禄千五百石与世券从廖永忠伐蜀又从魏国公出塞征甘肃有功八年徙江南豪十四万田凤阳命通源抚辑开水利垦田攻云南征广南诸蛮俘战万数二十二年诏还乡未行卒卒后逾年坐党事以死不究仍赐葬聚宝山虢国公之墓傍弟通渊以父兄故充参侍舍人从大将军征秦陇燕赵功升督府佥事征哈剌哈至捕鱼儿海获酋长人畜班师转饷二十万石江西又征都勺龙场诸蛮峒克辰沅宝庆俘获多　上又念通渊父兄功封越嶲侯食禄二千五百石率师讨建昌叛贼筑城越嶲二十六年坐累罢侯以家人还乡建文元年召通渊豹韬卫指挥使战殁白沟河子翊先卒次靖是年嗣官明年卒次端又明年优给锦衣未几卒遂无后通源子祖病痿不能嗣孙宗曾孙信信宣德十年乞嗣信子珑珑子仲仲弘治五年皆乞嗣不许墓在虢国公旁 

　　○营阳侯杨璟 

　　杨璟合肥人本儒家子少沉毅读书不喜章句好武畧来归授管军万户溧水句容金陵功升管军总管镇江江阴功升亲军副都指挥使婺诸曁功升枢密判官从征友谅克九江黄梅广□□湖广行省璟参政移镇江陵讨斩叛寇进攻湖南洞蛮驻师三江口招讨功升平章政事充征南将军取广西降土官黄英衍岑伯颜还京偏将军征山西平唐邓南阳留镇未几招抚明升升不从璟还复书与升曰昔据蜀者最盛若如昭烈孔明佐之训练士卒财用不足取之南中然犹朝不谋夕仅能自保足下疆场南不过播州北不及汉中而欲以一隅之地绵顷刻之命可谓智乎若谓险阻可恃蚕丛鱼鳬之乡不至足下矣鄱阳一战友谅授首旋师东讨张氏面縳此非人力实天命也友谅子窜归江夏王师致伐势穷出降　主上宥罪封侯恩荣之盛天下所知足下憣然觉悟自求多福岂不谓贤智哉今足下谋者他日或以郡献或以城降各自身计取富贵当此时老母弱子将安归乎祸福利害了然可观逆顺之途在足下审之而已升不能从湖广慈利上酋覃垕诸蛮乱璟讨之贼遁溪洞还兵洪武三年封营阳侯食禄千五百石与世券从伐蜀次夔州进攻瞿塘不利赤甲白盐之师亦退还归州蜀既平　上以璟无功不赏沅辰蛮乱副将军讨平之师还佐大将军镇北平召还又赴北平练兵兼领辽东训练士卒十五年卒赠芮国公谥武信子通十七年与靖宁侯叶升捕象广西之左江二十年领鞑靼官军往戌云南多道亡降普定卫指挥使次达亦官散骑舍人云 

　　○永嘉侯朱亮祖传 

　　朱亮祖六安人元义兵元帅乙未　上克宁国□□祖喜其勇悍赐金帛俾仍旧官居数月复叛数与我战败我兵七千余人丙申下建康明年克毘陵遂遗徐达等讨之进围亮祖于宁国常遇春被创而还　上自往督战亮祖兵败缚以见　上上曰尔将何如对曰生则尽力死则死耳　上壮其言鞭而释之留置麾下自是从军四征所向克捷以功升元帅至院判从征友谅克九江下南昌江西诸郡大战鄱阳湖□武昌升广信卫指挥使会胡深讨陈友定取浦城克崇安建阳等处乙巳二月张士诚兵寇诸全新城亮祖以兵击之焚其营落数十攻桐庐围余杭降伪平章潘元明升浙江行省参知政事副李将军守杭吴元年丁未帅马步舟师讨方国珍国珍拒战败衂夜走黄岩亮祖入其城遂狥下仙居诸县进兵温州国珍子明善战败挈妻子遁去克其城分兵狥瑞安□至黄岩方氏父子来降送建康洪武元年二月　□以浙闽既平乃命亮祖征南副将军与廖征南□□取广东进取广西师还　太子率百官迎劳龙□洪武三年封永嘉侯食禄千五百石与世券四年三月　上以诸将伐蜀久无功复命亮祖征虏右副将军率兵往助之肃兵至蜀傅友德巳攻克阶文永忠克重庆乃分兵狥下州县之未附者蜀地悉平还师与何文辉同镇北平移镇广东番禺知县道同上言亮祖不法数十事　上念功臣不下吏罢职今居江宁之安德乡十三年以病卒　上志圹以侯礼葬之 

　　○豫章侯胡美传（廖道南撰） 

　　廖道南撰 
　　豫章侯胡美初名廷瑞避　御字改今名汉沔人□正间仕陈友谅江西行省丞相守南昌　高皇帝率师征友谅直捣九江兵威震迭美遣宣使郑仁杰诣九江纳欵　上赐书慰谕　上至南昌美迎谒　上抚劳之俾仍故官命美同相国徐达等率马步舟师水陆并进克海安泰□□□寿颕从伐张士诚下湖州进围苏州吴元年九□□□城执士诚遂取无锡州以归论功召见于戟门赐彩表里加荣禄大夫降勑褒谕十月命征南将军率安吉宁国南昌袁贑滁和无等卫军田江西取福建　上喻美曰征伐所以奉天命平祸乱安生民故命将出师必在得人汝以陈氏丞相来归事吾忠实无过故命汝总兵取福建取江西左丞何文辉副之湖广参政戴德随征从汝调发二人皆亲近之人勿以此故废军政凡号令征战一以军法从事闻汝往年尝攻闽中必深知其地里险易今总大军进征凡攻围城邑必择便可否之进退无失机宜克定之全赖于汝十一月帅师渡杉关畧光泽县下之十二月师至邵武元守将李宗茂以城降得将士五千四百余人至□□降其守将曹俊畴指挥沈友仁守之洪武元年正月　上即帝位功臣进秩诏美以荣禄大夫中书平章兼同知詹事院事是月壬午率师至建宁环其四门攻之壬辰克建宁守将达里麻子纳欵总管翟也先不花亦率众请降美乃整军入城申严号令秋毫无所犯执参政陈子琦送京师获将士九千七百九十余人马二百七十匹银一万六千三百两粮九万八千六百四十石命指挥费子贤领兵守之二月克兴化遣建阳降将曹俊畴招谕汀州宁化连城等县元汀州路守将陈国珍纳欵泉州郡县相继降附时王师巳取福州延平诸路福建悉平统兵守御五月　上幸汴梁召还扈从凡行在机务悉预区处兵行无扰二年十二月大赏征南及守御功赐白金二百五十两文币十七表里三年七月往河南等处招集故元王保保所部亡散士卒凡占籍在洪武元年者听民二年以后者收入兵五年十一月封功臣授开国辅运推诚宣力武臣荣禄大夫柱国封豫章侯食禄一千五百石世袭赐诰命铁券十三年正月改封临川侯董建潭王府于长沙贰十六年卒 

　　○东平侯韩政 

　　韩政睢人元季义兵长　上定江左来归授江淮行省平章政事李济据濠伪吴守　上命善长书招济不报　上曰濠吾乡济伪吴守是吾有国无家可乎命政率指挥顾时等以云梯炮石四面攻济济出降留时守濠召政攻安丰以兵扼四门攻不下潜穴城东龙尾坝二十余丈坏城遂破安丰忻都竹昌左君弼皆出走追获忻都昌君弼走汴竹贞来援又破贞克安丰至颕获粮舟发归淮东西悉平从平浙右北伐中原分兵扼黄河断山东援兵取益都济宁济南东平改山东行省平章政事大将军取元都檄政会东昌镇抚临清元都定又令政分兵守广平蚁尖寨者在林虑西北二十里元右丞相庸等据寨剽剠旁近给军食徐将军收诸山寨蚁尖寨恃险绝未下政进攻庸降调征陕西还兵守御河北洪武三年封东平侯食禄千五百石与世券移镇山东未几复征河北招抚流移出居庸捣应昌取和林深入土刺进至阿鲁浑河大获而还出巡河南再巡陕西练兵临清十一年卒赠郓国公子英散骑舍人 

　　○汝南侯梅思祖传（朱睦木挈） 

　　朱睦木挈 
　　梅思祖者夏邑人也初张士诚中书省左丞守淮安岁丙午大将军徐达既下高邮进兵攻淮安思祖封府库甲兵率众来归　上嘉之授大都督府副使是年八月从达伐吴取浙西十月攻升山水寨克之降伪吴将吕珍得兵数万十一月下湖州进围苏州吴元年九月城破士诚被执师还特降褒谕擢浙江行中书省右丞阶资善大夫十月从征中原克山东沂州等郡洪武元年取大梁破陕州下潼关七月旋师狥取河北卫辉元守将平章龙二弃城走彰德师至彰德龙二复出走同知某等诣降以思祖统和阳卫兵守之复得龙二部将杨义卿船八十余艘未几檄赴北平取未下州郡遂征山西二年晋冀悉平复从征陕西取奉元凤翔平凉巩昌四郡八月于邠州获故元参政毛贵等三十人送大将军斩之十二月中原平赐思祖白金十斤文币十五袭三年四月击走王保保军于定西还自秦州破畧阳入沔州取兴元是年论功封汝南侯四年伐蜀五年征甘肃还命巡视山东陕西辽东诸处城池十四年九月四川水尽源通塔平散毛诸洞长官作乱命思祖征南副□军同江夏侯周德兴率兵讨之未几诸洞夷悉乎十五年复同傅友德克平云南置贵州都指挥使司以思祖署都指挥使　上以云南初平欲使重臣镇之又命思祖署云南布政使司事思祖善抚辑民夷安之十月丁丑思祖薨赐葬钟山之阴子义武德卫指挥升辽东都指挥使从子殷自有传　论曰马援有言匪独君择臣臣亦择君当元季四海鼎沸豪杰并起汝南乃能鉴机审势率众来归非凡夫浅人所可窥测也卒从诸将建封侯之业安反侧之夷芳垂竹帛庆延支庶智矣哉智矣哉 

　　○安陆侯吴复传 

　　吴复字伯起合肥人甲午率众归濠领前驱从克泗滁采石太平历升万户定建康授总兵攻镇江斩元定定平章守常州吴兵奄至死战跃马持矛追奔数里援宜兴战高桥仍守常州从征陈理围庐州先登下汉沔授镇武卫指挥同知守沔阳克汝州黄口升安陆指挥使调征陕西土蕃克河州从颕州侯平蜀从众国公平九溪蛮进督府佥事从西平侯再征土蕃洪武十二年封安陆侯世指挥使从颕州侯镇云南克普定充总兵官剿杀蛮寇北取广西转饷盘江卒追封黔国公谥威毅与子孙世侯券食禄二千五百石复冲冒矢石体无完肤平居恂恂至临阵奋发无坚不溃在普定买妾杨氏年十七复殓恸哭巳沐浴更衣自经死封贞烈淑人十八年子杰以指挥嗣屡出山陕河南北平练兵从征二十八年有罪与吴高皆从杨文征龙州建功自赎建文中率师援定战白沟河失律谪南宁卫指挥使永乐元年子璟乞嗣正统间再三乞皆不许弘治六年璟孙铎援诏乞嗣亦不许 

　　○景川侯曹震 

　　曹震濠人立功开国时洪武十二年以征西功封景川侯食禄二千石世指挥使十三年与营阳永城二侯屯田北平从傅将军征云南取临安诸路十八年请□□南朵甘　上曰以利而动非兵之善慎宜镇静遣置四川传道召还乡未及行又命核征士四川代蓝玉还京上便宜五事报可二十四年往四川凿石通河滩百九十三桥五十四永宁至大理建昌至西番皆驿铺询议任劳雨雪不避坐蓝党论死 

　　○东胜侯汪兴祖传 

