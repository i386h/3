<!-- { "loadSidebar": true } -->
　　元之中世有文章巨公起于浙河之间曰铁崖君声光殷殷摩戞霄汉吴越诸生多归之殆犹山之宗岱河之走海如是者四十余年乃终濒终召门弟子曰知我文最深者唯金华宋景濂氏我即死非景濂不足铭我尔其识之卒后三月吏部主事张学暨朱芾等七人奉其师之治命来请濂既位哭复系其爵里行纟而造文曰君姓杨氏讳维祯廉夫其字也裔出汉太尉震震十八传至唐分四院第二院太师虞卿生堪堪生承休承休生嵓五季时钱氏有国嵓仕至丞相自谱浙院嵓之孙都兵马使佯徙浙水东又分浙左院佯之子成隐居会稽诸暨之阳复诸暨人君之十世祖也高祖文振曾祖文修以好善嗜义门人呼杨佛子祖敬父宏赠奉训大夫知温州路瑞安州事飞骑尉追封会稽县男妣李氏追封会稽县君宋丞相宗勉四世孙也当县君有妊梦月中金钱坠怀翼日而君生大夫公摩其顶曰梦之祥征其应于尔乎稍长从师授春秋说讲析辨刺几踰百十家大夫公期以重器至弱龄不授室俾游学甬东粥厩马以益□钱君节缩不妄费购黄氏日钞诸书以归大夫公欢曰此顾不多于良马邪躬装裭使之周览泰定丁卯用春秋擢进士第署台之天台尹阶承事郎天台多黠吏凭陵气势执官中短长先以饵钩其欲然后扼吭使不得吐一语号八鵰君廉其奸中以法民方称快其党颇蚓结蛇蟠不可解君卒用是免官久之改钱清场盐司令时盐赋病民君食不下咽屡白其事江浙行中书弗听君乃顿首涕泣于庭复不听至欲投印去讫获减引额三千俄相继丁外内艰结庐于桐原墓族属有酹墓者植竹笻于前笻发蘖牙枝叶郁如也自是不调铨曹者十年会有诏修辽金宋三史君作正统辨千言大司徒欧阳文公玄读之叹曰百年后公论定于此矣将荐之又有沮之者寻用常额提举杭之四务四务江南剧曹素号难治君日夜爬梳不暇骑驴谒大府尘土满衣襟问有识者多怜之而自如也转建德路总管府推官升承务郎君悉心狱情必使两造具备钩摘隐伏务使无冤民居无何升奉训大夫江西等处儒学提学未上会四海兵乱君遂泯迹浙西山水间及入　国朝天下大定诏遗贤修纂礼乐书颁示郡国君被命至京师仅百日而脉疾作乃还云间九山行窝病且革移拄颊楼中呼左右谓曰吾欲观化一巡如何乃自起捉笔撰归全堂记顷刻而就掷笔曰九华伯潘君招我我当往车马伏吾且久遂泊然而逝似闻数十人从函道登楼其步履之声相接时洪武庚戌五月癸丑也年七十五及门之士上书于郡守林君公庆以封茔属林君欣然从之择地华亭县修行乡千山之原以六月癸亥举柩藏焉君初聘钱氏勿遘恶疾钱父母请罢婚君卒娶之疾寻愈继郑氏陈氏子男一人抗郑出也孙男一某女一未行所著书有四书一贯录五经钤键春秋透天关礼经约君子议历代史钺补正三史纲目富春人物志丽则遗音古乐府上皇帝书劝忠辞及平鸣璚台洞庭云间祁上诸集通数百卷藏于家初君童子时属文辄有精魄诸老生咸谓咄咄逼人既出仕与时龃龉君遂大肆其力于文辞非先秦两汉弗之觉见诸论撰如覩商敦周彝云雷成文而寒芒横逸夺人目睛其于诗尤号名家震荡凌厉骎骎将逼盛唐骤阅之神出鬼没不可察其端倪其亦文中之雄乎名执政与司宪纪者艳君之文无不投贽愿交而荐绅大夫与嵓穴之士踵门求文者座无虚席崖镌野刻布东南间然其风神夷冲无一芥萦怀遇□爽气清时蹑屐登山肆情遐眺感古怀今直欲起豪杰与游而不可得或戴华阳巾披羽衣泛画舫于龙潭凤洲中横铁笛吹之笛声穿云而上望之者疑其适仙人晚年益旷达筑玄圃蓬台于松江之上无日无宾亦无日不沉醉当酒酣耳热呼侍儿出謌白雪之辞君自倚凤琶和之座客或蹁跹起舞顾盻生姿僤然有晋人风或颇加诮让亟骂曰昔张籍见韩退之退之命二姬合弹筝琶以乐尔谓退之非端人邪葢君数奇谐宾故特托此以依隐玩世耳岂其本情哉性疏豁与人交无疑贰贱而贤礼之如师傅贵而不肖虽王公亦蔑视之平生不藏人善新进小子或一文之美一诗之工必批点黏于屋壁指以历示客尤不录人以小过黠奴负君金度无以□逼君书收券君笑与之家藏古名画西邻所窃其□人追执之君曰吾业与之矣无赖之徒伪君文以冒受金缯或疑以问将发其奸君曰此□予所作也不论远送皆知君宽厚长者云激者之论恒谓名者天所最忌矧以能文名则又忌之尤者也所以文人多畸孤坎壈以终其身视贵与富犹风马牛不相及也呜呼岂其然哉彼货殖者不越朝歌墓弦之乐尔显荣者不过纡朱拖紫之华尔未百年间声销影沈不翅飞鸟遗之过耳叩其名若字乡里小儿巳不能知之矣至若文人者挫之而气弥雄激之而业愈精□嶷立若嵩华其昭回如云汉衣被四海而无慊流布百世而可征是殆天之所相以弥纶文运岂曰忌之云乎呜呼君是矣然君不可谓不幸也使君志遂情安稍起就勋绩未必专攻于文纵攻矣未必磨砺之能精藉曰既精矣亦未必岁积月累发越如斯之伙也斯文如元气司化权者每左右冯翼俾其延绵而弗绝则其焘育以成君者岂不甚侈也邪一世之短百世之长如君亦足以不朽矣 

　　○铁笛道人杨维祯自传 

　　铁笛道人者会稽人祖关西出也初号梅花道人会稽有铁崖山其高百丈上有蕚绿梅花数百植层楼出梅花积书数万卷是道人所居也泰定间以春秋经学擢进士第仕赤城令转钱清海盐皆不信其素志辄弃官将妻子游天目山放于宛陵毘陵闻霅中云间山水最清远又自九龙山涉太湖西泝大小雷之□访缥缈七十二峰东抵海登小金山脱乌巾冠铁叶冠服褐毛宽博手持笛一枝自称铁笛道人铁笛得洞庭湖中冶人缑氏子尝掘地得古莫耶无所用镕铁叶筒之长二尺有九寸窍其九进于道人道人吹之窍皆应律奇声绝人世江上老渔狎道人时时唱清款乃道人作回波引和之仍自歌曰小江秋大江秋美人不来生远愁吹笛海西流又歌曰东飞乌西飞乌美人手弄双明珠九见乌生雏城中贵富人闻道人名多载酒道人所幸闻笱道人一弄毕便卧遣客即客不去卧吹笛自如也尝对客云笛有君山古弄海可养蛟龙可呼非钧天大人不发也晚年同年夫有以遗逸白于上用玄纁物色道人于五湖之间道人终不一起道人性疏豁与人交无疑二虽病凶危坐不披文则弄札翰或理音乐素不善奕画谓奕损闲心画人役见即屏去至名山川必登高遐眺想见古人风节旷迈非常人所能测也与永嘉李孝光茅山张伯雨锡山倪镇昆昜顾瑛诗文友碧桃叟释知臻归叟释现清容叟释信方外友其文有惊世者有三史统论五千言大平纲目二十策历代史钺二百卷诗有琼台曲洞庭杂吟五十卷藏于铁崖山云　赞曰有美人号冠铁叶之弮弮服兔褐之跹跹雷浦之滨兮铁崖之颠噏阴呼阳兮履坤戴干万窍不作兮全籁于天其漆园之傲吏兮缑山之游仙也耶 

　　○高季廸传 

　　高启字季廸吴郡人少孤力学能诗文好权略每论事辄倾其座人元季张士诚关府平江文士响臻启独依外舅周仲达居吴浙江之青丘歌咏自适而巳时饶介之丁仲容以词学自雄旁睨若无人见启诗大惊礼上客启怡然不以屑意也洪武初与修元史授翰林编修一日薄暮　上御阙楼召见启闻其对大悦擢户部右侍郎力辞罢去仍赐内帑金给牒放还先是启尝祭酒魏观所知及是观吴守徙居城中延问得失相接甚欢会观兴缮郡治谗者构之罹重辟而上梁文适出启手遂同及于难时年三十有九启身长七尺具文武才于书无所不窥文喜辩博驰骋上下精采奂发而于诗尤工与按察使杨基翰林待制张羽布政使徐贲号吴中四杰皆有集行世 

　　○钱更生苏传 

　　钱苏字更生常熟人博学专攻性理洪武十年应　诏上书至中书长揖不拜左右以言苏曰未拜　天子不敢先拜丞相也遂于本省听办事务数月不得召会有　诏募撰祭元幼主文苏亦拟撰以进有云朕之得复吾中国之固有汝之失弃其朔漠所本无朕固无媿于汝汝亦将奚憾于朕哉　上得之大喜即日召见欲官之以老疾辞赐归卒苏初名沂字伯与洪武初坐事当刑其子廸代之死故易今名曾孙昕字景寅宣德进士历官湖广布政以廉慎著称同时有鱼侃者亦常熟人历官开封知府亦有廉名然昕故富家而侃贫人尤难之盐山王公在吏部时常称曰富不爱钱钱昕贫不爱钱鱼侃 

　　○秫坡黎贞传（黄佐） 

　　黄佐 
　　黎贞字彦晦新会人性坦荡不羁乐以酒自放故号陶陶生晚更号秫坡学者称之曰秫坡先生贞自少岐嶷异羣儿七八岁时与弟浴于塘弟溺塘井中双指□漾漾未没贞亟没水以手捉其足登浅处乡闾异之五羊孙蕡狂者才美绝人文章操笔□就死主荣辱得失一不以介意贞从之游故学所成就非一时流辈所及发而诗文滔滔自胷中写出无斧凿痕议论古今治乱兴废与世道得失人物贤否□出于巳意而多得之洪武初补郡庠生部使者以其有学行署新会县学训导志不乐仕乃退筑钓鱼台于所居宅前自拟严光后以事讼者所诬发戍远东者十八年艰危困阨之中学愈慱而识趣愈高气愈充而议论愈出比脱伍归声闻益着学者从之远近毕至贞谆谆善诱每俯而就之随其浅深有所造就焉尝自赞其像曰江湖胜览渤海浪游飘飘一叶浩荡沈浮惟酒是务陶陶忘忧譬彼力穑乃亦有秋不知老之将至乐天天命死即休年五十九卒所著有秫坡集古今一览家礼举要行于世初贞在辽时孙蕡以事死贞抱持其尸以衣里之殡殓如礼奉柩葬于安山之阳典衣营其事文祭之读者莫不堕泪其笃于友义如此比其自辽归也适巳薄暮明月满空呼舟中余酒登所筑钓鱼台吟啸久之乃扣门还家焉其胷次脱落此类也 

　　○处士云林先生倪瓒墓志铭（周南老） 

　　周南老 
