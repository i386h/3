<!-- { "loadSidebar": true } -->
　　公叶氏讳砥字周道更字履道盖楚沈诸梁之后以所食采氏居南阳至晋有讳俭者括苍太守因家焉其后又徙上虞高祖万曾祖明祖某父良玉皆不仕公天性明粹喜读书早丧母童氏又丧其父皆能以礼居丧不惑于流俗尝受学鄞陈文昭檇李鲍仲孚二先生皆元故臣博学有文章嘉公笃志之倾竭底里由是学行大进洪武庚戌公以明经取进士第得定褒县丞兵荒之余民未安业公勤于抚字流亡来归乙卯坐累谪凉州公处之泰然曰吾无愧于心足矣日杜门学有诗寄予曰不须询远道穷达信乾坤更号坦斋又号寻乐作赋以见志士大夫谪居者皆宗之守将西宁侯宋晟亦延致家塾之师己卯求贤陕西按察副使罗某临江知府刘鹏上虞知县李惟忠皆荐其学宜任史事遂起翰林编修又有言其堪任风宪者复升广西按察佥事用法平恕狱无冤滞吏畏而民爱之尝兼绾三道印出按郡至迁江会洞獠数出没害吏民汹汹欲遁去且以无备讽公请少避公曰我去汝县官必遁民何恃以安即命料丁壮立保伍寇来并力御之彼岂不畏死耶顷之报益急公下令如故不动寇亦卒不敢至永乐初以吏事被逮籍其家惟薄田弊庐故书数箧而巳事白还之仍命与史事书成改考功郎中公进退入才品第高下小大各适其用尚书蹇公一以藻鉴任之他不溷以事会修永乐大典征天下名儒命公副总裁稽经考史无不惬当仁宗皇帝在东官缉熙圣学择儒臣侍讲论公预焉其言于上者必尧舜周孔之道非是不以陈郎中九年俾食四品禄职如故公重听误以授他职上亲洒翰授之至今宝焉久之公引年求去不许乃自言于吏部曰砥老矣犹叨禄在朝人将谓何上若不弃愿得一小郡牧民庶报效万一吏部以闻即拜饶州知府公先教化后刑罚兴利去害摧奸植柔民无愚良不爱之如子水旱灾忧若巳出每斋沐致祷必获有年人以德之应郡故有磁窑铜冶而丁调不减他郡公力言于布政司得减四之一时方营造工之受役者当给粮赡其家布政司下饶州于远输内留八万石给之公谓非户部意不可众哗然利其便请必从公终不许未几部符下他巳入仓者皆反之民使远输劳费弥甚众乃服公明决皆拜谢布政司亦自愧其所行凡再述职京师皆以恤民隐革弊政去污吏□急然谓饶之风俗厚其民易化有讼者必以理谕不付曹民知公之爱巳也多悔悟而罢有妇代前夫子讼盖欲资其后夫公揣知其故穷诘之以母子不忍词公曰尔不忍悖其父而从人耶妇惭伏逸去由是无理者不敢至其庭讼简刑清民归德焉户口增至万三千士之取科第者加数倍于昔公年益高而烛理益明遇事亦若无足者尝赋诗以自适卒丑八月有疾作书戒子孙以睡宗族和戚姻重义轻利母贻讥于后世尤以不能报国恩慊是月廿一日卒于郡廨之正寝距其生元至正壬午三月初六日享年八十郡人无贤愚贵贱皆哭之哀平生文甚□号坦斋集今所存者南行藁退朝藁芝山藁经进藁及经筵讲义 

　　○江西抚州府知府王公升事略 

　　王升永乐甲申进士改翰林院庶吉士时　朝廷诏天下壮邑择有才望者之授江西安福令扶善抑恶以民瘼已忧甫七月境内顺治以旧官代还邑民涕泣攀辕塞道改湖广罗田令莅任三载百务具兴今黄郡志以廉吏书历大理评事左寺正鞫谳解娆类多所平反宣德五年诏求良二千石少傅杨士奇荐升出知江西抚州府时论天下治平以抚苐一九载当迁抚民三千七百余人列疏请留闻于朝上嘉之加正三品秩仍掌抚事疾作上疏乞归居乡□善乐施凡亲戚宗党有贫乏者婚姻丧葬之不能举者悉倾囊助之生平澹然无欲惟养一鹤自随暇或鸣琴歌咏时人盖方之赵清献云 

　　○南安府知府封南京刑部右侍郎金公润墓□（童轩撰） 

　　弘治癸丑夏致事南安府知府封南京刑部右侍郎金公卒于家明年甲寅公之孙乡贡进士麒寿援例以恤典奏请于　朝上命工部营葬事遣南京礼部致祭于家公金姓讳润字伯玉静虚其自号也曾祖讳仲实祖讳铭世居钱唐　国初以闾右实京师占籍上元考讳鉴号安晚翁赠通议大夫南京刑部右侍郎妣姚氏赠淑人世有令德庆锺于公生而器识颕敏甫髫齓父母教之诗书应口成诵年十二从安晚翁游华阳洞索纸赋诗人以神童目之寻选充郡庠弟子员锐志经学正统戊午登应天府乡解搢绅长者多忘年乐与之游春闱卒业冑监授司务兵部以宏才雅操大司马王公骥徐公琦邝公埜于公谦所器重凡军国大计公多与闻所言屡中事机诸公益奇之有言赤斤蒙古地产异物可资军用者议欲取行之公言昔有小校顾诚者因冻馁尝献其伎遣用于边主将失恤诚亡命佗处使彼知此以询夷狭贻患非细柰何启其端也事遂寝己巳春公见北虏瓦刺势炽潜谒干公曰闽寇邓茂七不足虑可虑者瓦剌也秋必入寇宜预防之既而见邝公鼻准隆起知其弗祥时内阁曹公亦谓公曰天下事某未尽知君宜有以告我公感知已之尽言多见采用其时尚宝丞夏公瑄主事王公伟咸用世才慎许可独深契公每谈国计至竟夕忘寐是秋虏也先犯边车驾将亲征公白邝公白小虏不足烦　圣躬公盍一言邝公愕然曰事急矣柰何尔我白王宰胡宗伯二公公往言之遂率诸司联章上陈不报未几将臣失律　驾留虏庭京师戒严公卿相向而泣公白于公曰大丈夫临危授命正在今日岂徒自经沟渎耶当奖率忠义之士养锐诘兵坚璧清野以待之使彼进不得攻退无所掠不数日当遁去矣于公抆泪谢之于是召募义负数万人以守虏入知我有备且无掠食果遁去有言置药水草中可毒虏众人马公曰　祖宗以天地之心御四夷虏犹背德宁有药毒可御侮耶不果行于公问守卫　大明门欲青垩木刀杖如何公曰刀剑用金利器也今用不利之器守卫可乎于公即奏阅武库取　国初兵器用之自是军容复振明秋虏服罪奉驾还京群臣出迎或疑虏有变趦趄不敢进者公曰主忧臣危臣子于君父所在可畏变耶遂出迎拜时谓于公有翊卫功实不知公赞襄居多公不自伐也未几擢公知南安府公往竭心郡事凡兴学劝农省刑薄赋养老□贤以至树蓄沟洫之务靡不修举先是境多虎害公檄城隍神俄一虎自投槛中羣虎屏迹不踰年境内大治民爱之如父母九载秩满当迁民无老稚咸遮道攀辕留之吏部考最将膺鸿渐之用时公季子绅仕刑科都给事中屡摅忠荩纳说犯颜日被　宠顾公叹曰仕宦贵知止足吾有子行吾志矣吾其归乎辄恳乞致事时春秋方六十有一闻者咸高其风后给事升南京大理寺左少卿再转刑部右侍郎公两受　诰封中议大夫赞治尹及通议大夫南京刑部右侍郎既而侍郎公构保节堂蒲石轩洞天清赏及永贞别墅岁时偕卿大夫捧觞上寿以庆乡人荣之自是海内致政诸君子如大司马王公竑咸邀公入耆英会绘图赓歌辉映今古盖慕公父子之贤也无何侍郎公卒孙麒寿举乡贡进士孝养备至公日与宾从娱乐忘其身之在老境也弘治癸丑春一夕公就寝邻火将延公屋家人奔欲移公公止勿怖但指心吁天火亦寻灭久之公疾作一日起坐赋诗如常俄整衾熟寐而卒时七月二十五日也享年八十有九公天性孝慈乡人取式胸次高朗澄彻端居一念可对神明其视得丧荣辱若寒暑代谢于前而心不少动待人有诚喜接引士类虽高年犹清谈亹亹不倦兴至辄鼓琴赋诗尝制伊尹操以况其志时或寓笔山水间天机所到咫尺万里人皆宝之涉猎六藉子史傍及天官地志兵法声律医卜之学靡不究而通之所著静虚稿外稿南山十秀集凡若干卷文章冲澹雅则有古作者风邃于易尝画图解及着心学探微十二卷推明造化人事之迹钩玄阐秘殆有功于康节邵子云 
　　童轩撰 

　　○吉安守李君继墓表（陈循） 

　　陈循 
　　君讳继字孟承姓李氏苏之吴县人其先本姓潘氏吴江人君之曾祖宜尝李姓至今因之父茂实母吴氏徙居吴县今遂吴县人君生俊伟异于常儿稍长被选补郡学弟子员即砥砺问学耻与不如巳者伍学博士莫不器重之宣德四年即以书领荐京闱明年会试礼部名在副榜授福建建阳县儒学训导教人学有造诣诸生赖之以成就者恒倍他馆且负才气上官接见之者咸以远大期之君亦未尝少自画也正统三年河南礼聘同考乡试藩宪服其识鉴精敏以官建阳岁满超迁国子奖掖贤能赈恤困匮表然出其伦辈公卿贵人无不知其名者余每奉制有事于庙学见君崭然在儒师中心恒识之会诏多官各举所知以补郡守余遂以君名应　命下擢吉安府知府时闽淛寇起屠刼其乡声闻远迩吉安无藉贫民乘之攘夺巨室之粟者邑不下数百人更数日不戢相扇而起有莫知所至矣君适下车不暇上请即督兵擒获其首事者十余辈皆扑杀暴示九邑闻之帖然安辑而复除察平日恶声着闻其势终不可遏者如吉水刘兰秀万安郭効辈数人悉置之法由是毫奸敛迹无复有肆恶者人以得古人刑乱国用重典之意雠人有以此其罪讼于朝者余复陈其故得以辩释还官未及一年修举废坠作兴学校赈恤饥贫民方蒙其岂弟之惠而以母丧去官士民皆欲乞留而不可得于乎君其吾邦之贤大夫孰计去而竟不可起而余之表其□耶生洪武庚辰九月没以景泰五年五月年五十有五君性轩豁而志有使其得志有永将如神骏之骤长坂殆无复顾夷险而莫之能御矣惜乎天赋之才而啬其寿讵可使其见于设施有足尚者之不白于身后也哉故之书而立于墓上之石 

　　○江西南安府知府张公弼墓铭（谢铎） 

　　谢铎 
