<!-- { "loadSidebar": true } -->
　　先生讳松字惟乔世居宜兴有八世祖名原者以孝义被　国旌典人号孝义潘氏传至耕乐君祯生述娶王氏晚而得先生先生年十一而孤家复火遗赀烬焉先生一庶弟孱弱独与寡母　居贫甚然负气豪迈初依姊氏读书　同舍郎语稍侵之遂拂衣去奋志绩学昼夜不辍不数年晓畅经史十九游邑庠至尚书义首尾贯彻文直达巳意有一日千里沛然决江河之势而词采焕然其师吴文肃公器之延致家塾复与石庵曹公先君古翁结道义交声名大起每督学使者至必取其文若行以冠诸生先生疏眉目羙须髯容止详雅音吐清辨当其不言时和气巳具及听其言如春风着物无不吹嘘而心醉者其交先君也先君性严毅规规矩矩不少贬先生倜傥崇大节然亦无纤悉不中绳墨者先君见人过则面斥之先生多事优容故人惮先君之严而乐先生之易卒亦同登于善交戚中有不平事多质成于两翁或官府不能决两翁至则帖帖自息一时学校中翕然推重每上司至必视两翁开口先生禀性恬澹绝无嗜好忠厚长者出于天成平生疏财视弃其余如□糠粃因巳不好钱货谓人皆然当其有时辄以予人及其缺乏复称贷于人不悔也与人交不屑屑计较短长若有德于人人或忘之先生且不知彼之曾受我德宁望其德我耶或遇众聚会后生小子諠哗箕踞于前先生不加谴诃其人不觉愧服谢过事母王极孝周旋委曲不失其欢心母病汤药必亲昼夜跪伏床前以此历三十年而母忘其贫且寡也待弟栗友爱笃至凡廪修之入多分与之栗亡棺衾葬地悉身任焉先生故不给年四十六始登乡试再谒春官不第乃就任丘县学谕三年升新城尹尹有簿书之冗新城复当孔道性所不喜仍乞教得福州府九年满考乞归升鲁府纪善不赴初仕丘人李相国其地择师铨部以先生应选相国甚喜先生所养完粹诸儒生一见之巳称得师及闻其教先德行而后文艺从容有条则又大服其于贽见之礼一切不问察诸生之贫者捐俸给之择其中有聪明志操过人者则馆谷之又延师启诲赖以成就相继登第者甚众有司有事必咨访而行府守招修郡志甚敬重之部使者荐奖无虚日福州当八闽会省隶省者四学几二千人先生设教大率无异于任丘时而诚能□物到处感发孚化益众侍御何古林按闽至以兄称之不呼其官凡主司考校必命先生暗定名次无不脗合人服其明而先生尤以精通经义受知当道外府百执事至省必期一见先生即少年进士罔不屈服由是诸监司驰檄交誉余近游仕途犹及遇两学诸生及曾与先生识面者中心感激赞叹不置其盛德人人如此先生虽以不耐迎送辞新城尹然疏通明爽任事有余其行政公廉恺悌百姓称佛爷有富民犯法当死屡岁以贿免先生至知其不可贿也一讯而服此固忠信折狱之效而先生用世之材可槩见矣惜乎数奇道阨终于不显当先生在任丘时有上官交荐望重资深复以时方贵奔竞而蹶居官几二十年所得俸钱随手散尽归田后贫窭如故亲朋常满室供需不足一笑晏如也襟怀磊落常有凤翔千仭之志不以遭阨塞而有所贬损早年气雄壮视甲第可以谈笑坐取及举于乡值强仕之后矣而不少衰怯仕儒官卑矣藐说大人若朋辈也所谓常伸于万物之上非与初荆川先生避地宜兴独与先君及先生游而各置两家子弟于门下由是誾等益从事于学□等遇事或少委曲先生曰人言要□□人须吃亏一分言谓吃数分亏乃得汝等有意学□犹不能受亏□其识之此最名言而先生之底□□可覩矣自致仕日与旧知逍遥散步于僧寺间□□之余手不释卷晚年作诗尤有独得之趣性不喜□华而好整洁常扫一室焚香静坐虽一几一砚亦必安置有法即疾病未尝有蓬头垢面时也庚申□始得脾疾不思饮食□谓诸子曰吾岂神仙辟谷者乎□□病益亟诸子悲泣先生曰吾即□何憾又曰人死必昏愦吾病巳满留而心中更明白何也呜呼此非涵养有素者能知是耶 

　　焦太史编辑国朝献征录卷之一百五 

　　●焦太史编辑国朝献征录卷之一百六 

　　都督府一（左右都督） 

　　◆左右都督 

　　右军都督府左都督宁正传（实录） 
　　右都督刘传 
　　都督廖镛传（附弟铭　忠节录） 
　　守居庸关都督余瑱传（忠节录） 
　　右军都督府右都督马荣传（实录） 
　　左军都督府右都督冀杰传（实录） 
　　右军都督府右都督山云传 
　　右军都督府右都督吴亮传（实录） 
　　前军都督府左都督刘宁传 
　　平羌将军后军都督府右都督谥武僖□□□神道碑（倪岳） 
　　左军都督府右都督神公英墓志铭（杨一清） 
　　征西前将军右军都督府右都督杭公雄神道碑（马汝骥） 
　　镇守辽东后军都督府左都督马永传 
　　太保兼太子太傅后军都督府左都督□□□传（实录） 
　　都督殷公尚贤墓志铭（张天复） 
　　都督沈希仪生墓碑记（唐顺之） 
　　叙都督沈公广右战功（唐顺之） 
　　前军都督府右都督赠左都督石公邦宪墓志铭（张鼎文） 
　　特进光禄大夫少保兼太子太保中军都督府左都督孟诸戚公继光墓志铭（汪道昆） 
　　叙都督刘将军显淮上战功（黄姬水） 
　　后军都督府右都督麦公祥行状（王弘□） 

　　○右军都督府左都督宁正传（实录） 

　　实录 
　　宁正字正乡凤阳寿州人少里中韦德成养子元末德成率兵从　上克滁和二州遂渡江克太平建昌进兵击宣州正与有功德成战没诏赠昭勇大将军中翼元帅府副元帅京兆郡侯□正袭职代领其众从徐达克常州进阶怀远将军攻下宣州江阴戊戌从　上取婺州又从常遇春克衢州从　上克江州功授民兵千户破陈友谅兵于鄱阳湖调天策卫千户又改雄武卫千户从傅友德守徐州与李二等战有功吴元年擢凤翔卫指挥副使从徐达下中原取沂莒密三州克益都济南东昌转下汴梁河南嵩州渡取磁州广平通州进克元都招降元将平章谢云儿等八十余人获马五百余匹略永平擒元将平章高家奴下定平太原自河中府渡河追元将孔兴等进取鹿台攻凤翔逐李思齐遂下巩昌充平凉至定西六盘招降元知院□翔下临洮徐达令正招抚上豪赵脱儿孙平章等及马鞍山迤西诸上酋洪武三年五月从邓愈克河州留正镇守时元镇西武靖王卜纳剌等诸酋长拥兵犹众正遣兵追之于宁河杀获颇多于是沙家失里与诸酋长遣人来请降正即策马往谕之酋长皆感悦献其全部军马及元所授金玉印章金牌宣命擢临洮卫世袭指挥同知又招降元宣政院使何锁南等寻置河州卫以正指挥使招来撒里畏吾儿安定王卜烟帖木儿等暨土酋朵甘灌顶国师乌思藏诸部奉表朝贡七年改置南安行都指挥使司于河州以正都指挥使进皆骠骑将军提调朵甘乌思藏都尉正又招降元石丞朵儿只失结等奏置西宁等卫八年改西安行都指挥使司陜西行都指挥使司正仍都指挥使九年十月复姓宁氏进阶龙虎将军会川藏戎盗命卫国公邓愈讨之正从征有功十一年西平侯沐英征西番遣正追袭叛虏朵儿只巴获其羊马辎重而还十二年兼领宁夏卫事至则修筑汉唐旧渠令军士屯田引河水灌田数万余顷兵食以足十三年从西平侯沐英征北至上林擒元平章脱火赤知院爱足部众万余人十四年从西平侯经略公主山寨歼其戍卒取全宁四部十五年除四川指挥使会河西土官故元左丞剌瓦蒙藏卜等来降唯松茂等州西羌未附正调兵讨之擒贼首杨知府十九年改云南都指挥使二十一年百夷据险作乱贼将刀思郎等聚众十余万驱象百余拒敌正率兵从西平侯沐英进战斩其二将贼众奔溃尽获其象马未几东川蛮反而越州龙海等西等山寨亦据险作乱正从西平侯沐英讨平之二十五年沐英卒诏授正荣禄大夫右军都督府左都督代英镇守久之命平羌将军总陜西四川兵讨阶文千户张者之乱平之二十八年正月率兵从秦王往洮州打鱼沟等处克平番寇三月还京至是以疾卒　上辍视朝一日遣官吊祭擢其子鹰扬卫指挥使忠前军都督府都督佥事 

　　○右都督刘传 

　　刘合肥人乙未归　上从克溧水句容溧阳破中丞水寨陈也先营授总管攻常州又略石埭遇陈友谅战败之克婺衢复太平下南昌吉安败张士诚兵安丰鏖友谅于鄱阳战之湖口克武昌取海安坝充宿卫壮士克旧馆下湖州取无锡从征中原克沂州益都济南东昌州汴梁河南潼关潞州平阳应昌授潞州百户升太原护卫千户又升兴武卫指挥佥事调府军卫从征南克普定盘江曲靖云南嵩明大理建昌乌撒茫部取龙海六凉州马龙罗雄小广西调升金吾后卫指挥使寻升河南都指挥征金山一迷河招降纳哈出又征捕鱼儿海哈剌哈松林升右军都督佥事督军陜西总兵征西破哈梅城擒伪王子别列怯等征广西叛酋黄氏铁破都控巳笼纳笼雷西遥等山砦斩世铁又攻破山砦等处□征南丹州庆远府分剿大藤峡江南岩悉抚定征地青潭迷木爪矮及大云黄土石塘池南等洞哨龙婆腊枷的文坡诸洞俱破之□改左军都督佥事三十五年升右都督镇辽东 

　　○都督廖镛传（附弟铭　忠节录） 

　　忠节录 
　　廖镛无州巢县人祖永忠开国功封德庆侯父权嗣封镛以适子任散骑舍人历官至都督建文中与议兵事时宿殿廷靖难后　文皇以廖侯两子镛与铭尝受学方孝孺令召之孝孺怒曰汝读几年书还不识个是字两子复命□文皇大怒令收孝孺刑之聚宝门外凡七日骂声不绝廖两子拾遗骸葬聚宝门外山上甫毕而廖氏亦见收两子逃去永乐元年四月锦衣卫镇抚司奏获镛铭送刑部论死镛弟金戊及从父淮安指挥佥事升俱谪戍边镛母东瓯王长女也铭女送浣衣局 

　　○守居庸关都督余瑱传（忠节录） 

　　忠节录 
　　余瑱北平卫指挥使建文时历官都督初与谢贵密谋不遂贵死瑱走保居庸关时宋忠承制令瑱守之瑱简练关卒得数千人将进攻北平　文皇曰居庸险隘北平之咽喉瑱若据此则拊我背宜急取之缓则增兵缮守后难图矣遂专力击瑱瑱且战且守援兵不至弃关走怀来依忠忠又败北兵给曰石头城亦破矣瑱曰石头城便破吾亦不舍怀来力尽被执不屈而死 

　　○右军都督府右都督马荣传（实录） 

　　实录 
　　马荣徐州人少习武事有胆略初袭父职永清卫所镇抚从征大宁金山迤北功升济州卫镇抚　上举义之初荣与诸将攻夺九门遂克大宁广昌沧州之战东平灵璧之捷荣皆在行阵转鬬无敌积官右军都督佥事从征本雅失里领左翼兵御下严肃还升右都督至是入朝坠马舁归有顷卒赐祭命有司治丧葬追封奉天翼卫宣力武臣特进荣禄大夫柱国景城伯谥壮武子升袭忠义前卫指挥使 

　　○左军都督府右都督冀杰传（实录） 

　　实录 
