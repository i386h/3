<!-- { "loadSidebar": true } -->
　　公讳仕字君可号白溪姓周氏太子太保尚书襄敏公冢子也周之家于常自晋始　国初徙民实京师周于是徙金陵嘉靖初复居于常公天资笃实厚于彝伦其貌朴而神定对人言语秩如也然皆由衷无少虚餙幼笃学志期远大初从襄敏公游都下继入太学内受庭训出则寻贤师友勤求启益于是行日益谨而文益进然数奇八试于两畿弗遇也先是襄敏公例当得荫公欲以让其弟不果公之奋励读书辛苦场屋意以巳得举尚可移荫于弟又不果公曰天人不相值命也不得巳就选铨曹授中府都事时襄敏公致仕里居蚤夜念之不置求便归省日侍左右甚乐及襄敏公得脾疾即上疏乞养亲襄敏公卒公哀毁执丧如礼服阕补前职则又念母吴太夫人在堂乞南宗人府以便养吴太夫人疾公再弃印驰还省视太夫人张目曰汝弃官归来何孝也遂瞑公身系于官而前后两丧视终视殓皆躬亲无憾人谓孝感所致太夫人卒之年公巳擢浔州大守未任及是补选高州离广省辽远吏兹土者多刓法自利公未入境则有以例馈路资于途者公竣拒之及之官洁身缩费不受一钱供给而于利獘兴革一一举行如兴学校修城隍清狱囚弭盗贼考课岭南最百姓愚者向化顽者消梗守六载政平治理而廉靖无欲始终不渝高人颂之台司奖荐无虚日公屡乞休抚按辄加慰留嘉靖甲子升陜西苑马少卿公复固请致仕铨部谙公治高之迹寝其奏仍促赴任公勉强就道在任三年诸所建置有裨马政其系陕人之怀如高人之怀公也隆庆初　天子登极公入贺事毕三疏恳辞当道知公意不可挽始听其去而公欣欣然以返初服幸归家谢绝世务闭门嘿坐左右惟图书而巳雅好书法其行草尤入晋人玅处求者辄应忘其疲也公友爱天至与其弟广藩司理君同处一室夜分各就寝鸡鸣辄一处盥栉动止食息无顷刻离司理君亦善事其兄恩意弥笃襄敏公在时尝欲以其产两属公跪请而止及公致政后家齿日繁势不能合公子三人司理君子六人公欲析九分使两家兄弟多寡适均既而思之曰如此是存形迹也乃平分之而稍割巳分以益诸侄大槩与九分相彷佛而名则变矣公尝作堂扁之曰五有遡某平生之行无一毫亏欠葢所谓君子人也非欤 

　　△侠西苑马寺少卿南楼程公火节墓志铭（王材） 

　　王材 
　　程氏系着徽鄂其称于旴江自元楚国文宪公巨夫号雪楼先生楚国生著作郎大本着作生集贤□撰世京公修撰四世孙也讳火节字文纯童穉敏颖长益勤学里人异之曰是将复见雪楼邪公因自号南楼以见志举江西乡试再上春官未第以母老就官授河间景州学正褆身范士务先名节次及其文艺当涂引重命主瀛州书院遴十八庠弟子员隽者入讲下浙江行省聘乡试考官所录称得人尚书郑公晓其首选也母忧去职服阕补曹州敷教如景转松江府学教授松俗烦靡公力镇浮诞崇廉质士或诡谀者辄堂斥之正名宦乡贤之祀严乡饮之礼士习大化擢盐城知县盐城海邑民灶赋徭奸避互午公一核而正之岁旱蝗民饥公多方以济有冤狱论死者十有九人公力申雪活之筑堤捍决河创水次仓便转运凡与民兴利去害竭诚悉智惟恐后转上元知县县在留辇下俗杂政殷勋阉□骜台省牵贯公壹意利民不趋避心诚孚感舆诵翕然一时位望若甘泉湛公渭霍公奖掖之尤至内珰以事过金陵者先涂饕虐惟意公夫廪外无备也珰辄欲□公公因陈说民艰珰每改容民居近　孝陵者时以诬误入死狱莫敢直公白司寇身任得从未减凡听讼善得情即诸司成狱有弗平者必辩覆至再三无所狥诸司疑狱顾辄下上元诸散荒钱平市值酌公费后政咸守以灋擢南京刑部湖广司主事历员外郎郎中擢知贵州镇远府夷方狙犷公勤恤其隐无鄙薄心兴崇教学防遏乱略遴苗屡叛弗克入境在郡九年鞭朴鲜施兵民化服岁满　进阶中宪大夫转陕西苑马寺少卿马政弊久公劬力振厘至不下堂五日夜因中风瘫矣少间治事如初稽侵地复牧军簿核丁马一一阅之以次待补奸不得作宿垢以清以劳故疾再作乃致其事公入官四十年廉勤端惠所至如一尤雅志树风教在曹白建节妇坊孝子祠盐城　奏旌烈妇立陆秀夫祠上元建何尚宝廉直祠镇远建武侯东山紫阳诸祠松江毁诸妖庙上元毁刘庙以其址葬野死者镇远毁黑神祠而崇饰儒庙增学田修祭器所历必加意其析狱不务拷讯要以理屈其心或书联语韵语于牍嚚讼者辄自愧退或相视泣解所去必有遗颂勒思于碑或尸祝于家或祀于名宦历官荐剡无虑数十初终一德誉闻四流可谓矫然笃励君子矣归休抱疾犹倡建族祠定祭仪增墓田修谱乘诸先产尽让其伯氏自奉俭节家无赢赀年七十有六以嘉靖甲子季冬四日卒于正寝即其生辰也平生好挥染多所纂述是日犹作含弘堂记云 

　　◆盐运司 

　　运使 
　　同知 
　　副使 
　　运判 

　　○运使 

　　长芦盐运使邓公仑墓铭（刘俨） 
　　两浙都转运盐使司运使李公庆墓志铭（何乔新） 
　　长芦盐运使李公玙传（李濂） 
　　福建都转运盐使司运使李公纪墓志铭（何景明） 
　　河东陜西都转运使张君咨墓碑（李东阳） 
　　长芦都转运盐使司运使刘公绎墓表（韩邦奇） 
　　运使张公恺墓碑铭（唐顺之） 
　　山东都转运盐使司运使郑君瓛墓志铭（刘龙） 
　　长芦都转运盐使司运使渭川东公汉状（王维桢） 
　　运使赵公可与神道碑（李本） 
　　长芦运使许公词墓表 

　　△长芦盐运使邓公仑墓铭（刘俨） 

　　刘俨 
　　俨尝上春官中乙榜时同予负奇气辞不就者十八人其一武陵邓公惟玉　朝野士比之登瀛州葢以其数与其志而言也由是各自奋励争先登之快越三年永乐甲辰邓公登进士上第拜刑科给事中寻丁内艰服除转兵科正统改元奉　敕廵察大同宣府边境二年使湖广咸有声四年升长芦盐运使于是十八人中后虽有达官者然求其蚤跻显融则莫踰于公也公长身玉立材志有而又遇可之时居得之位故给事有军妇翁诬以不孝当弃市公察情疏其冤妇得不死又条陈军务等十余事皆切时政及廵边则奏边境利病使湖广过南京则奏南京利病皆尽言无隐且极剀切咸见嘉纳至转运长芦凡盐法之宜奸蠧之弊悉条奏兴革之公私赖焉是足以见公之忠直无往而不效也在长芦八年闻父丧归守制长芦人不忍其去至今思之公居丧炉墓三年哀毁骨立以是得风疾景泰改元舆疾起复至　京即上疏乞归　诏许之未行疾复作卒时二年正月三日享年五十有七公讳仑字惟王澹庵其别号也世蜀人曾祖和海元常德路儒学教授因家武陵祖孟升有隐德父仲恕自工部主事升顺德湖州守有惠于民两府之人至今思之 

　　△两浙都转运盐使司运使李公庆墓志铭（何乔新） 

　　何乔新 
　　公讳庆字积善家世沔阳之景陵曾祖讳诚祖讳文旻皆隐居不仕而以长厚称考讳旺以公贵赠奉政大夫南京礼部仪制司郎中妣杨氏赠宜人公明允渊塞得诸天赋弱冠补邑庠弟子员读书缀文竟日不越户限同舍生或舞智欺之公一应以诚若不悟其欺者久之自愧服繇是长者爱少者敬皆曰李生君子也以久次升南痈其持巳接物如在邑庠时六馆之士皆重之正统九年夏六月擢建昌府同知公在官视其民犹子治官政犹已私事同官督民赋者虑愆期巳累每岁十月辄督之期会严急民以病公叹曰十月江南获时也奈何遽责其输赋邪乃下令曰赋当输京者期腊月毕当留县者期正月毕民闻令大喜输者糜至罔敢后丁父忧去民挽留不得追送出境而后返服阕改南京户部浙江司郎中南都粮饷自两浙输者十之六同官以浙多巨室凡朱墨楮笔裀褥之属皆责输者供之公既视事一切罢之输者欢呼寻丁继母忧去服阕改南京礼部仪制司郎中南畿诸郡岁进表笺例送礼部转以　上闻奸吏需求百端或指擿点画之讹以求赂公悉禁绝吏缩手不敢动升浙江都转运盐使司运使两浙盐利它运司甲巨商豪贾投券者踵相躧于庭前此运使者交通商贾富及仆隶公至官严簿书时出纳绝请谒有持券请盐者按岁月先后给之权贵请托皆谢绝不顾在官二年岁课三倍它使天顺七年春公以老乞致仕归至姑苏疾作卒于舟公与人交久而益笃闻其丧则位哭之其居官廉俸禄所入多以赒宗族故旧之贫者日用不给则贳贷以继之其运使布衣蔬食处之澹然或讥其处脂膏中不能自润公自若也历官几二十年所居第宅茅屋数椽田园不增尺寸殁之日妻子无以丧呜呼贤哉 

　　△长芦盐运使李公玙传（李濂） 

　　李濂 
　　李公玙字廷瑞祥符人家于汴城东四十里曰埽头曾大父肃恭元枢密都事父节永乐甲午举人州判官操持清苦坐污蔑免官公刻骨恸伤之益底励志节景泰庚午以春秋领乡荐甲戌登进士授户部广西司主事　敕榷济宁舟课甫期积额外羡余数万两尽输之官不以一毫私巳由是廉声峻着擢四川司员外郎复奉　命稽察畿内诸郡县府藏所至先封其仓库按藉核之典守者弗得弥缝旋补尽得其侵渔虚耗之状参劾罢出者若干人未几擢浙江司郎中阶奉直大夫受　诰命居无何公坠马伤足囏于步履朝参弗便时卢氏耿文恪公谷少宰与公同年进士雅重公且念其守官苦节家业未立乃以其故言于部宰遂擢公长芦盐运使寔欲其循常例自腴计公闻之笑曰非吾志也既抵任严立条格分毫无所取其应得俸金恒寄予宗族婚丧费又周济闾里亲故之贫乏者及致仕还箧笥无长物惟故人某赠赤壁图一副公既归仍居埽头田庐弗增益尺寸贫不能糊口乃以训课里中童蒙业宜人王氏昼夜绩纺不辍终身无怨言公林居二十年贫益甚每出行徒步不能具巾车时有米知县者知公贤数有金鬼遗公不却亦不致谢藩臬诸公按部属邑由城东宫道者辄枉驾数十里造公公亦弗能备醪馔款留坐久惟再茗而巳汴父老曰李运使简静朴直甘澹泊耻于谒岁惟春冬乡饮入城赴宴宴毕即出城返村舍未尝轻身一见官长然官长顾有转加敬者亦或恶其太简伉云 
　　论曰余闻　国朝廉吏出自吾郡者有鹿邑轩公輗太康顾公佐二公之后乃有祥符李公玙云李公历官三十年皆典财赋其归也贫窭特甚乃训蒙材墟以自给其死也弗能具棺殓当时藩臬诸君子合银十两以赙始克襄厝呜呼清修苦节非人情所甘也李公秉介贞固终始靡变而绝口不自言其廉庶几清畏人知者哉惜乎子孙衰微无业儒者故其事实亡可考近属门人李生华鲁访求之仅得其平生之槩如此噫使及今不之传后世岂复有知李运使乎 

　　△福建都转运盐使司运使李公纪墓志铭（何景明） 

　　何景明 
