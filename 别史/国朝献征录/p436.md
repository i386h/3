<!-- { "loadSidebar": true } -->
　　万历丙午前经略朝鲜桐冈宋公卒长子守一大阙上书白父冤诏复故官次子守敬乞予神道文志公不朽予惟公朝鲜复国之功　皇上择日告　庙宣捷班赏将士有差国王特疏陈谢陪臣父老勒碑建祠尸祝公者以万余计其详具载大学士龙江沈公志中予复何言独念公功最捷亦最高任事最难而浮议掺公者亦最急呜呼非予其谁表之按状公之先会稽人始祖元占籍杭之仁和里凡数传而生富富生义义生儒是为公父虎山公长子应期次即公也公讳应昌号桐冈嘉靖甲子举于乡乙丑成进士知绛州升刑部员外郎改户科给事中转刑礼二科左右给事出为济南守历山西副使河南左参政山东按察司使江西福建左右布政使进都察院副都御史廵抚山东升大理卿工部右侍郎随改经畧以三品考最赠祖父如其官荫一子入监诸书兵部覆东征功诏加右都御史世袭正千户公居官精心救□□□□多用春秋繁露法辄有奇应有龙见于瓮及猗氏坛井中鳞角皆具蒲州水啮城城圯公操□祭之水骤落三尺其它编审义仓乡约保甲至今累为令不废上下安之公守绛常受委查阅宁化等关目击边弊登陴浩叹及官给事新郑方以互市议边公即疏陈抚赏不便者三廵　京营边报狎至江陵以无虏对公辄据偞以闻陈防虏七事江陵怒遂出公济南嗣后累官藩臬参伍兵事畧不以外补为解既而建节山东首请加意防海复营卫廵司诸旧制众皆目为迂阔未几朝鲜告急始叹服公神算而经畧之命下矣壬辰初倭奴举六十六岛之众当刘哱倡乱之秋我方西讨未遑东征倭奴突入朝鲜国王李昖走窜义州虏王子临海君珒顺和君珏发靖康恭僖二王墓八道三韩残破几尽声言内犯京师戒严诏拜公兵部右侍郎经略蓟辽山东保定等处防海御倭军务时经畧创设提督大将军李如松羁宁夏未至缮甲练兵储粮制器又仓卒未备诏书督促正如空手抟战耳公凿空支吾不两月而部署出关会游击沈惟敬使倭道谒公公曰我奉命讨贼知有血战耳汝毋以身试法腊月与李大将军踏渡江□□□□议如初公属系军中不许更入倭营面议讨贼益急春正月兵薄平壤倭将平行长筑飞楼□墙穴守牡丹峯以相犄角公指授方畧围其三门外布铁蒺藜数重火器齐发毒烟蔽空吾军含解药仰面攀附而上诸门尽破斩首一千六百四十七级焚溺死者无算行长卷营遁回王京大将军轻其屡败走探地形倅遇重围大将军殊死战斩金甲倭坠马而杨元张世爵援兵复至倭溃围解散是时王京聚倭号有三十余万且又当八道之中去釜山千五百里倭不退朝鲜不可复也公方画依山俯攻之策而李承勋兵留于山东陈璘兵夺于蓟镇沈茂兵遣还浙江进不能策疲病之卒退不能待救援之师夜令死士以明火箭射烧龙山仓十三座粮尽倭弃王京而去公又遣兵追击至南原与清正夜战又追及晋州斩级甚众倭自此仍还釜山旧巢又复远遁熊川西生浦盖朝鲜之局始完而公亦乞骸骨归矣归之日王率光海君宴公江亭丽人倾城相送尾至数百里外拜泣而别是役也索回王子陪臣宫眷百余人斩倭首二千三十级克复平壤开城王京总还故地二千五百里而议者犹以请封撤兵罪之夫倭封于乙未之七月公归于甲午之三月则请封不在公也公留刘綖兵万六千居守而予议撤还则撤兵亦下在公也公提军绝域身经累战夏沐暑雨冬偃□食无盐酪卧无甘寝乃不以驱逐朝鲜境内之倭为功而以退归釜山海外之倭为罪此公负国乎抑言事者负公乎假令倭终盘据开城躭延岁月荐食畿辅扬帆江南王子不生还朝鲜不再造兵连祸结老师匮财又将何以处公哉公方面紫髯目如闪电东征陛辞　上遣黄门阴瞷公风神警亮器局岸伟大喜得人赐金绮以宠公行既入朝鲜又赐麒麟一品服公感知遇每与李大将军以死自誓战胜之后拊伤掩骼招归胁从以万计仍分前兵屯守大丘南原庆州等处移檄国王斩堑挑濠筑关置堠修设善后之宜甚备行军赏罚严明军需节省仅支马价二十余万揆事图策捷出人意表每当百司使者咨请辐凑公随事裁决初若不经思退而熟议之即老吏宿将终不能易也曩公受命时予适在政府每叹公经畧外夷与边臣不同边有坚城可凭而海则与倭共之无处不犯则无处不瑕难一他镇调兵必先主而后客老弱居半道路迁延难二边臣伸缩自由而经畧则空名客寄俯仰随人难三羽书以风为迟速语言以译为往来难四朝鲜利于留兵不利罢兵倭□则贷手报仇倭去则张小为大饰缓为急难五李氏盛满人心不附而又立万金之赏悬封拜之格忌宁远者并以忌公难六呜呼此公所以累疏乞休高卧西湖绝口不谈东事也然朝鲜陈谢有疏　朝廷叙录有旨何忍不一为公论昭雪而令忠臣孝子扼腕不平哉昔淮西文昌黎不及李愬愬子曳碑仆之诉功于朝命文昌更撰以旌其伐杜弼请裁抑勋人齐高祖令军人张弓挟矢举刀按矟以夹道使弼冒□其间弼战栗汗流高祖然后谕　曰箭虽注不射刀虽举不击矟虽按不刺汝犹顿丧魂胆诸勋人身触锋剑百死一生乃以寻常例之耶观此而宋公之论定矣余故畧他绩不书而着其复国之功勒石墓道使读者识公苦心云若生平婚娶别有志铭曰岛夷不靖肆彼鞠凶八道三韩如叶扫风君臣父子奔播西东箕畴故墟几亡是公　帝命六师诞张九伐彀弓衔舻走云掣月复城归胤恩浃穷发龙子暂分虎符复合我武维杨稽颡天阙马鸣萧萧歌凯东回功成不赏市语如雷劳臣解体战士心灰公笑何□□□口碑时清论定终遭　天宠玉册金书泉□□□剑履衣冠精灵呵拥穹石干霄星垂斗拱岩谷绵草木蕃鲜桓桓隧道郁郁新阡何以报公有冢祈连何以报君亿万斯年 

　　○总督河漕御史大夫晋大司马李公颐行状（刘应麒） 

　　刘应麒 
