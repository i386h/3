<!-- { "loadSidebar": true } -->
　　师泉刘先生邦采字君亮两峰先生从弟也自少英特不羣初邑诸生即厌举子业锐然以希圣志曰学在求诸心科举非吾事也偕两峰先生及弟侄九人趋越中谒阳明王公称弟子王公与语称之曰君亮会得容易先生资既颕敏而行益卓峻丁外艰蔬水庐墓哀诚笃至服阕不复应试而士论益归嘉靖七年秋当乡试督学宪使赵公渊檄下邑曰刘某行修义端宜劝起赴试邑令劝之出不可而赵公责邑令益急固强之出官具舟属丞偕之行至南昌先生欲以布衣往见丞降礼卑词请具衣巾曰不尔宪使且罪我乃不得巳其衣巾往及门遥望赵公未下席郄步不进赵公亟起延之先生以棘闱故事令诸生脱巾露体而入非待士礼某不愿入也于是廵按御史储公良材令十三郡诸生并得以常服入闱免其检察比揭榜先生得中式储公批其卷曰江右人望云巳乃授寿宁教谕以正学廸士多所兴起以荐得内召升嘉兴府同知寻弃官归自阳明王公倡道东南学者承袭口脗浸失其先生有忧之乃极言痛斥以揣摩玅悟恣纵乐地情爱仁体因循自然混同归一者之非先生以心之体曰□宰贵知止以造于惟一心之用曰流行贵见过以极于□精是谓博约并进敬义不孤性命兼修之学如车轮岛翼不可偏废后学能领会者葢鲜晚乃着易缊二篇词旨渊奥实发其所自得将以俟诸百世云与诸同志聚讲于复古复青原五云楚越之间皇皇掖引弗倦先生思苦而造微诸生叩请能以一语开其宿锢令人豁然有省聂贞襄公尝言师泉力大而说辩排闼之严四座咸屈人皆避席而让舍莫敢有撄其锋人以善状先生者比属疾知不可起诸生环榻前犹论学不辍疾亟门人朱调问先生此际视平时何如荅曰夫形岂累性哉今吾不动者自若也苐形如槁木耳少顷遂卒里中人士入哭皆尽哀先生疾时若有所遇颇涉奇秘而不言及将殓体更温久之乃巳亦其养盛而气完之一验云年八十有六遗命诸子毋得乞铭文及请祠初阳明公南鸿胪吉郡士未有及门者惟先生从子晓最先受学归以语先生至老共学不衰先生常称嘉榖之种云以乡举官新宁令 

　　○温州府同知区益传 

　　区益字叔谦高明人少颕异淹贯羣籍举嘉靖庚子乡试授都昌知县有善政以忤使者改泰顺是时岛夷车閵闽浙甫下车而贼五千突至泰顺在万山中不虞海寇无备人人惴恐以无泰顺矣益纳城外居民而焚其庐舍葢藏毋令资寇率士卒乘缮楼橹雉堞布渠答蔺石日夜击□斗自卫募壮士数百乘间袭击斩首虏三百有奇贼乃遁去是时夷有所向邑无坚城微泰顺创之东瓯几殆上功幕府无千金不最止迁庆远府同知是时　朝廷忧岛夷甚越常法出高爵以待有功奈何千金失士哉益至庆远有古田之役得之如一敌国会奔丧服除补温州士民喜曰是向挫岛夷泰顺公也无何又以忤当路赋芝田归文多不录益性孝友居丧骨立忌日必哭兄弟蚤丧抚诸孤犹子也四仕郡邑皆有惠政直道而行辄不合民亦辄祠之生平好左氏两汉文杜诗撰述亦有阮溪草堂集子大枢大相大伦皆与计偕有诗名家学也 

　　○区叔谦传（潘士藻） 

　　潘士藻 
　　予在东瓯游瑞安仙岩梅雨潭有扁揭前同知区益名知故泰顺尹也然无识其遗事者今询之乃高明人字叔谦始令都昌以忤部使者改泰顺时岛夷轥闽浙泰顺在万山中不虞海寇无备甫下车而贼五千突至人人惴恐以无泰顺矣益纳城外居民而焚其庐舍葢藏毋令资寇率士卒乘城缮楼橹雉堞布渠答蔺石日夜击刁斗自卫募壮士数百乘间袭击斩首虏三百有奇贼乃遁去上功幕府无千金不最止迁庆远府同知会奔丧起补温州士民喜曰是向挫岛夷泰顺公也无何以忤当道归予按岛夷犯温州时同知黄公□死于兵郡人王佥事东华倡义旅死于战皆被恤典其事犹传而独不传区公令泰顺事岂以泰顺之微也而不足功耶录之温州备一故实焉 

　　○同知温州府事赠朝列大夫浙江布政司右参议黄公钏墓志铭（王世贞） 

　　王世贞 
　　呜呼此赠右参议黄公葬其衣冠所也　肃皇帝时倭难起浙无所不蹂躙而温最其要害地黄公之来丞其郡三年矣而始闻难则日夜以其职缮城郭清戎伍修战舰温之吏民德公而咏称之曰府君文武才也吾温庶几不鱼肉虏哉而黄公有忧色曰贼躭躭吾温奈何以乌合众当之则又慷慨自矢曰丈夫即死死职耳且吾发种种生讵几而爱之吾腹有丹者寸在葢尝书其语楣间以识云而又三年倭大举犯温兵使者檄公出逆之人或谓公婴城易坚耳毋轻尝大敌公不可曰四郭外非吾民也耶而以委虏速逆之兵志曰先人有夺人之心谓逆也当是时温军分而三公所将独中军其二军帅皆乳袴子一军军迭石一军军铁场以公后公出誓其众且觞之曰今日而帅归有所矣若无负国有进死无退生众釂而饮泣以勉也曰非不知敌坚黄公业身当之矣乃竟前薄于贼公弯繁弱而拟之劲弩巨礟雷发贼稍稍辟易仅能军而贼巳阴分其众二一从上流掩迭石一从下流掩铁场其帅皆弃其军以走贼合而尾公之军腹背受敌遂大溃公力战久之短□□顾麾下稍稍尽有挽公以跳者公剑断其指曰去之此吾狥节地也贼枝戟前得公坐公榕树下而胁之降公叱曰世有宁有降黄大夫□贼复奸谓公归大夫□我千金公嫚骂曰生黄大夫不一金直也且而曹庸狥旦暮磔裂死何以金贼怒裸公而寸斩之公骂不绝口时嘉靖之丙辰四月二日也距其生庚午得年四十有七事闻　天子震悼特超赠今官录一子太学生下有司建专祠春秋祭世世勿绝而学使者又以名宦祭于学宫之傍呜呼此可以观君臣矣公讳钏字珍夫世长溪人王父伯□有子三其季绍绍有子四其季公祖母林母李世世称孀以节显而公六岁则巳孤崭然见头角矣稍长善属文下笔数千言不休过目即成诵补邑庠弟子故潘大司马以学使者试而奇之举乡荐下第入成均今少师徐公以祭酒试而复奇之两公互相推曰黄生国士吾不能抗颜也然其上公交车辄报罢最后谒选以高第丞温州先后凡六岁云自公之邑弟子时时抵掌顾同舍生丈夫一日立玉陛前抉肾肠与人主争万世大计安能局促效辕下驹其同舍生固豪之然窃巳疑其行而公于进退取予析义至秋毫曰毋以纤自恕也故其丞温州先后六岁而车门绝苞苴迨其殁不能具道路装公之殁也其妇林宜人行购尸巳靡不获与其嗣子文烨具衣冠招魂葬于邑之沿江里白沙丘又十五年文烨来判吾州事以政行卓异称居有间贽其乡人郭御史文周之状而谒余志铭余大读窃有概焉今夫士居平诵说伦义多识往行其于死生至辨晳也卒天下不幸有变士最宜能死然往往介冑多死战而搢绅大夫仅死守此岂以帷帐筹策不任鞍马矢石耶百雉之堞一旦人越而府藏称失守即不死贼当死法等也国家无文吏临陈责乃黄公可不死矣而死岂不烈烈男子哉　明兴西北世受兵其岁报能死者介冑也倭难作而东南之荐绅大夫有死战者固黄公风之哉是宜铭 
　　铭曰衣寇何归归于闽之野魄何施施于温之浒魂何之帝命胙女以东南之土土兮木兮庙貌肃兮死而不死兮无子有子兮噫 

　　◆通判 

　　承直郎湖州府通判汤君世贤墓表（刘麟） 

　　○承直郎湖州府通判汤君世贤墓表（刘麟） 

　　刘麟 
　　嗟乎骐骥巳厄于盐车之下又夺其饲秣焉骏足未驰而收其骨伯乐后死伤如之何幸有水南太史今韩干也未不遇吾年家汤子右卿训庭豪特官惟郡佐今也哀愤穷屈以死得无类乎右卿用与时乖□何敢知其负奇迈往予亦何敢不知初擢湖州府通判邂逅吴门因承乃祖廷尉年兄里居之适爰及宅兆之祥语意颇洽麟心计右卿必以判职难凡一再接竟无一语及此惟恳恳商订阳峰阁学之文将条分类萃以传曰某近业多得于此又出李何诗刻以赠曰某吟咏之资亦有得于此明日会饮于翰诏文衡翁之家论书论文法古拳拳麟也耕隐吴兴者垂四十年判府之至无虑数辈注意于此者廖廖右卿能然可谓奇矣及至履任侧闻其吟眺湖山之间询之郡中胥史曰我公晨起坐判府视事纔食顷百务排解略尽当昼无事故临眺多又奇也无何太守疾疾且入觐监司者知其才以郡篆属之时僚寀济济若冯箕谷以名进士节推于此当路置之惟右卿是托嗣是益用展布惟明惟威决壅剔蠧不逾月而庶政悉举储计惟充囹圄惟空优老劝贤绰有祖风若泮宫诸制则□饰其旧若逸老一堂则创始于今久之既通既和日有余力乃摉猎遗文极于琬琰藻迹咸萃以未也又求羲献二书翻刊流布自此郡阁蔚然图书之府论文多暇临眺如故嗟乎吴兴名郡部使者接迹于道往往程督号称难治藩臬重臣既总其凡又分于外上下纷然右卿视篆出其绪余酬之无不曲当御史台嘉其才迹隆礼奖劳一郡大惊称卓异其奇尤着居岁余以督储去郡自此不返矫矫右卿胡败绩意者有流矢在白肉乎国家考课黜陟俱有程序廵守考郡县而白于藩臬藩臬总其凡而升于部使部使者又临历躬亲核实然后达之铨曹铨曹交据互求黜陟乃行今右卿方以才能布昭上下声称籍籍奄忽至此名位若曰度外身亦由之溘然年纔四十有四得祸之日行道衔悲以若人有此多奇何也或缺其一则世业以芜缺其三则必无其四廷尉高门才俊种种必审所尚吾知免夫假令右卿居官守职如位而止顾安有今或谓款贤于骐骥岂理也哉予读器子舟所自状能述其遭谗去位之变至于诸奇则略而不言夷考其故右卿敷政湖南子舟卒业澄江虽尝一至数日而返厥考之奇恐未能具见予故表而着之右卿名世贤别号楚东其迁除本末以及子姓姻戚之详巳具水南张太史志中兹不复赘 

　　◆椎官 

　　兴司理百川孙公楼墓志铭（瞿汝稷） 

　　○兴司理百川孙公楼墓志铭（瞿汝稷） 

　　瞿汝稷 
