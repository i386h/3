<!-- { "loadSidebar": true } -->
　　粤惟我国家成弘间　二圣临朝重离继照一时人才汇兴笙镛治化而赤城先生奋起浙右海内莫不尊慕而称道之不啻丹凤之鸣岐阳也盖其人忠信乐易有文而寡欲其于事见义必务尽其力自非力竭不止遂以贒闻然而官不过七品且自入官多家居仅守遗田无一增产竟以嘉靖十六年春二月朔考终于里苐寿八十三至停丧繐帏阅八稔未克葬侍郎沃洲吕公举其丧事俾愚书之以益励风化按状先生讳鍭字德树天台人也曾祖进隐耕不仕祖旦封文林郎监察御史祖妣丁氏封太孺人父埙景泰辛未进士累官都察院右副都御史年未五十由廵抚四川勇退隐居时称名臣母卢氏封孺人都宪登科之五年岁乙亥先生生于京邸从幼笃志于学自专经外于书无不观好古文词上追秦汉由是着声多士中都宪之将归也先生方弱冠即推易象消息诗驰献以满盈戒都宪欣然遂成其志父子相期不于富贵而于道德类然也都宪归五年卒先生不欲乞恩求葬祭乡人在都下代请命而丧事巳毕例得官给白金七百两供祭典□□□贫族众方骇其所丙午遂由邑庠生中浙江乡榜明年丁未试南宫复中试赐同进士出身未几诏放归家限满未赴　孝庙四年岁在辛亥先生起赴阙上疏乞近郡教授冢宰王端毅惜不与遂落落不与众伍会主事李文祥庶吉士邹智御史汤鼐姜绾给事中方向等以论列大臣言直得罪皆左降降外任先生抗章论救并劾大臣诏建锦衣卫狱推治无所得居月余释送铨曹谢病归十四年庚申复起赴选时虏寇边孔棘九重宵旰先生在路自台历杭由三吴渡江及淮经齐鲁至辇下数千里间见百姓流离科差繁重有司莫之郎以兹惟邦本虏患抑在其次乃备□其状以疏进冀　上罢不急下宽条爱元气以宗社无疆之休衷情恳切语至触无顾虑章虽不省而平居经济宏才亦因是可槩见亦不以其言用否介意久之当受职时当轴者忌先生刚鲠不欲置近要遂除南京大理寺评事以疏处之先生亦黾就职居岁余守备内臣违例准受民词即论奏落其权军民皆叹服十六年壬戌以母老无人侍侧告归乞终飬诏许之又二年正德改元先生自归家后早暮庭巾帛承颜奉甘旨无违志母以寿终服除乃始寄兴物外山泉琴酒与友偕乐然绝口不谈时事　皇上龙飞振作宇宙大起天下隐约而用之先生以老辞 

　　焦太史编辑国朝献征录卷之六十九终 

　　●焦太史编辑国朝献征录卷之七十 

　　太常寺 
　　南京太常寺 

　　◆太常寺 

　　掌寺事尚书 
　　掌寺事侍郎 
　　卿 
　　少卿 
　　寺丞 

　　○掌寺事尚书 

　　太子少保礼部尚书掌太常寺刘岌传（实录） 
　　礼部尚书掌太常寺事崔志端传（实录） 
　　太子太保礼部尚书掌太常寺田景贒传 

　　△太子少保礼部尚书掌太常寺刘岌传（实录） 

　　实录 
　　刘岌字凌云四川涪州人景泰甲戌进士授吏部验封主事迁郎中以忧去服阕改户部二年仍补文选公清勤慎时论与之累官太常卿礼部尚书掌寺事久典秩祀练习仪章且容观魁梧音吐鸿畅甚　世戎籍敕兵部除其籍弘治己酉岌复以老请乃赐驰驿并宝镪以还仍命有司岁给夫廪家居凡十七年而卒时弘治十八年八月讣闻赐祭葬如例岌平生谦谨亟称人之善闻论人过失辄止之或面侮之亦不校初艰于立子官京师妾有生子者其妻妬而弃之道人收鞠至八岁乃复迎归以子闻者以岌厚德之报云 

　　△礼部尚书掌太常寺事崔志端传（实录） 

　　实录 
　　崔志端顺天宛平县人由神乐观道士充乐舞生成化壬辰授太常寺赞礼郎辛丑补寺丞壬寅补少卿弘治乙卯迁卿甲子进礼部尚书仍掌太常寺事具疏乞休致至再始允焉居观中癸酉陈情优飬特给夫米正德九年六月卒其孙序班承祖乞祭葬所司执奏以其发身杂流例不得滥与　上不听竟与祭一坛 

　　△太子太保礼部尚书掌太常寺田景贒传 

　　太子太保礼部尚书田景贒字宗儒顺天府涿州人成化乙未进士授户科给事中升通政使司右参议弘治辛亥升太常寺少卿通政使寻升礼部右侍郎掌太常寺事正德戊辰升礼部尚书掌寺事屡赐玉带及金织麒麟衣庚午加太子少保引年乞休疏志上乃加太子太保赐玺书乘传以归命有司给月廪岁隶正德十四年六月卒赐祭葬如制景贒体貌魁岸音吐洪畅人淳实守官四十余年廉谨如一日晚年清洁寡欲人所罕及卒之日几无以敛士论称之 

　　○掌寺事侍郎 

　　礼部右侍郎掌光禄寺事艾福传（实录） 
　　掌太常寺事礼部左侍郎丁永中传（实录） 

　　△礼部右侍郎掌光禄寺事艾福传（实录） 

　　实录 
　　礼部右侍郎艾福字天钖湖广襄阳人天顺四年进士授监察御史成化初廵按山西考核官庶黜不职者九十人旌其能者七人审录重辟有童年十三分盗赃米一釜怜其幼特请释之遂用是起名三年复按浙江以父丧归八年擢光禄寺少卿十三年升卿凡典御膳及诸供应皆区画有定十四年上疏请省异教供饩坐系诏狱夺俸六月十九年擢礼部右侍郎仍掌寺事累上疏乞归始命致仕家居八年以弘治五年七月卒年七十三讣闻赐祭葬如例福人通达习于世故颇伤软熟晚在光禄近幸所侮不能堪累乞退避竟遂其志以去人亦以是多之 

　　△掌太常寺事礼部左侍郎丁永中传（实录） 

　　实录 
　　掌太常寺事礼部左侍郎丁永中大兴县人由神乐观乐舞生选授太常寺赞礼郎历升恊律郎寺丞少卿卿至礼部左侍郎仍掌寺事弘治三年言者劾令致仕至七年四月卒赐祭葬如例永中以黄冠厕荐绅列五十余年生既获封赠其父祖如巳官卒仍获沾三品宠恤之典视士夫着勚烈者无以异亦异事也 

　　○卿 

　　太常寺卿吕本传（实录） 
　　太常卿黄公子澄传（郑晓） 
　　太常寺卿姚友直传（实录） 
　　太常寺卿夏曰永传 
　　太常寺卿兼翰林院侍读学士吴节传（实录） 
　　太常寺卿兼翰林院侍读学士孙贒传（实录） 
　　通议大夫太常寺卿慎轩□公□墓志铭（林瀚） 
　　太常寺卿赠礼部右侍郎长洲周公诏传（顾璘） 
　　太常寺卿魏公校传 

　　△太常寺卿吕本传（实录） 

　　实录 
　　吕本凤阳寿州人仕元元帅府都事其后来归岁丙午中书掾史吴元年授湖广行省照磨洪武三年升中书省右司郎中四年改左司郎中五年升刑部侍郎寻进吏部尚书六年除太常寺卿七年以事左迁北平按察司佥事寻召还授礼部尚书未几出两浙都转运塩使十二年复授太常司卿至是以疾卒赐葬钟山之阴本无子其女　皇太子妃 

　　△太常卿黄公子澄传（郑晓） 

　　郑晓 
　　黄公子澄名湜以字行分宜人少受易欧阳贞书周与学春秋梁寅有文行负盛名洪武十七年贡入太学明年进士举礼部第一授翰林编修升修撰伴读东宫累官至太常卿　建文君太孙时坐东角门谓公曰诸王尊属拥重兵柰何对曰诸王仅有护兵纔足自守万一有变以六师临之谁其能支汉七国非不强卒底亡烕小大强弱之势不同而顺逆之理异也　太孙喜每呼公黄先生　太孙即位倚任公谓曰先生无忘东角门之言公顿首应曰不敢遂出与齐太议削夺诸王兵权未几周王得罪　建文君书论　文皇　文皇曲解公曰燕周母兄弟燕王出塞有功威名日盛不并去燕后难图于是出兵开平诸镇及更置北平守臣伺府中事日急靖难兵遂起及耿炳文诸将相继败北　建文君召问公对曰胜负兵家常事今天下富胜兵强食足区区一隅岂能当天下全力聚兵五十万四面并进旦夕且成擒公遂荐李景隆大将代炳文景隆尤昏懦战辄败弃其师遁召还京又赦不诛公恸哭曰景隆出师观望怀二心不亟诛何以谢祖宗厉将士练子宁亦执景隆于朝且哭且数请诛之皆不听江淮诸将连败公拊膺恸哭曰大事去矣误荐景隆万死不足赎误国之罪赋诗云仗金戊曾登大将坛貂裘远赐朔方寒出师无律真儿戏负国全身独汝安论将每时悲赵括攘夷何日见齐桓尚方有剑凭谁借哭向苍天几堕冠靖难兵至淮上　建文君不得巳逐公密使募兵而以窜齐黄使告燕　文皇曰此缓我也请悉召吴杰平安盛庸师还即巳　建文君遣少卿薛嵓请罢兵　文皇帝又不许兵抵江于苏州知府姚善言公文武才略足捍国难顾屏诸闲远以快敌人胡失计至此始急召公未至金川门失守　文皇执公责问不服族其家一子走易姓名田经遇赦家湖广咸宁正德辛巳进士黄表其后也 

　　△太常寺卿姚友直传（实录） 

　　实录 
　　姚友直名益以字行淛江萧山人洪武甲戌进士授中书舍人累升司经局洗马永乐中　宣庙皇孙时奉命授书并授蕲献王凡所顾问必以正对王以宾礼待之未几升左春坊左庶子及滕王建国云南升云南左参政掌长史事滕王薨因事至京　宣庙嘉念旧劳擢太常寺卿正统三年正月卒遣官赐祭命有司给舟车归其丧营葬焉 

　　△太常寺卿夏曰永传 

　　太常寺卿夏曰永字仲昭直隶昆山县人初姓朱名昶举进士翰林院庶吉士　太宗尝召见之谓曰太阳丽天日宜加于永上昶字宜作曰永字书有曰永字始此既而曰永又自奏复其本姓夏以善书供事内省尝扈从两京授中书舍人宣德中转考功主事仍供内直正统十年用荐者升卿致仕年八十三卒时成化六年八月讣闻赐祭葬曰永既善书亦能诗精绘事尤工墨竹以此得名于世人坦率乐易不拘小节时出入礼法间人亦不甚非之晚年家居颇效杨廉夫之人以诗酒□乐自娱云 

　　△太常寺卿兼翰林院侍读学士吴节传（实录） 

　　实录 
　　吴节字与俭江西安福县人宣德庚戌进士选翰林院庶吉士授编修秩满升侍读景泰初升南京国子祭酒满九载加从三品禄　上初即位修　英庙实录以节尝预修　宣庙实录知典故召副总裁既至改太常少卿兼侍读学士书成进本寺卿兼官如故未几丁母忧赐祭葬服除诣阙谢恩遂乞致仕时年巳七十余既得请家居十余年卒时成化十七年七月年八十五讣闻遣官祭葬节人平易质直信人不疑文如其人初治春秋学与同学刘球齐名又同入翰林学春秋者多师二人而节之徒尤众后进宗之安福春秋遂擅名于□下其祭酒承陈敬宗之后敬宗师道严甚流寡思节矫之以宽士类悦服久之流于纵弛声望不逮□宗云 

　　△太常寺卿兼翰林院侍读学士孙贒传（实录） 

　　实录 
　　太常寺卿兼翰林院侍读学士孙贒字舜卿河南杞县人景泰甲戌进士第一授翰林院修撰修寰宇通志成升侍讲天顺初改左春坊左中允侍　东宫讲读　上即位进太常少卿兼翰林侍读修　英宗实录成进太常卿兼侍读又进兼侍读学士时成化庚寅岁也逾年请立　皇子　皇太子□引疾乞致仕以示无希觊意章并上　上皆允之皇子立是悼恭太子贤回家愤愤不乐而难□言成化十三年十一月卒年五十四讣闻赠礼部左侍郎兼翰林院学士命有司祭葬如例贒起诸生不十年至通显然无大过人者性刚急或劝之学艳然怒曰孰程朱孰韩柳护前忌才不能容物其□干举动尤人所哂云 

