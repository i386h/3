<!-- { "loadSidebar": true } -->
　　沂乐公者常州江阴人也姓汤氏讳沐字新之大父讳镛父讳虞号厚庵以公贵俱赠通议大夫都察院右副都御史公髫鬐即警敏甫冠诸生博闻强记名歘起乃论秀于乡遂高荐时成化丙午也弘治丙辰举进士试政户部监太仓大司农甚善之丁巳出知崇德崇德政积弛公至则裁决无留务目廉问民间利苦罢行之流爱于人人立生祠祀公居三年当道上公治状征拜山东道监察御史奉命廵内帑钱谷督河东盐池弊端多所厘革继按山西劾赃吏振士风郡县官望风慑大正德戊辰擢湖广按察司佥事公受命取道过家展墓而谪官武义命且下矣乃时逆瑾窃政衔公清不染俗勇不避难刚不狥物介不趋时遂见忤有兹谪云公至武义如在崇德时有流爱焉庚午瑾败大诛诏伏起公广东按察佥事兼督屯田鹾政先是奸贪在位多蠧政公极力汰除不遗余力政声播闻壬申迁福建按察司副使明年入觐时邃庵杨公冢宰最严吏治乃应诏荐天下诸司才堪公辅者仅十六人公与焉　上赐彩币羊酒示褒显云寻转江西按察使乙亥擢浙江右布政使丁丑转广东左布政使会　今上入继大统升都察院右副都御史廵抚贵州癸未改廵抚四川其在浙江毛九寇孝丰在四川芒部寇松藩公率众平之　上嘉乃绩有白金文绮之赐故望益隆赫凡两京部院卿佐缺员必首荐公乃乙酉征拜大理寺卿公素修谨至则凡所审鞫志在奉公尝语僚属曰法者天下之公苟惟意轻重非示天下以公也又曰因情求法故有不可入之刑移情合法则无不可加之罪未几有五台山人罹重法者父子当殊死讼诣京师　上下诸司覆讯公三奉谳忤　上意乃与颜尚书颐寿等并坐免官归始公入长大理受　上眷知每侍经筵数赉赏及上方御书公益感激图报乃不虞祸与机会竟缘是去惜哉公归江阴城南有故田庐督耕自给且园莳菊数百本花时延客宴赏其中又间与耆硕乡会取适性坦率不钩距见贤者爱之不啻巳出尤善汲引后进居尝慕浴沂点也之风故号沂乐以见志平生孝友天至虽其先人早逝然岁时庙祀孝敬不衰抚其弟汭极亲爱历官清白殁之日家无余财生天顺庚辰十一月卒嘉靖壬辰八月得年七十有三 

　　○大理寺卿赠刑部右侍郎葛公浩墓志铭（瞿景淳） 

　　瞿景淳 
　　公讳浩字天宏敏而嗜学弘治己酉以礼经高等领乡荐丙辰登进士第初授五河令五河故小邑时复伤旱涝公省科役赈贫穷流民知归遂完邑复申学政以身师羣士靡然向风在任五年以考最勑进阶貤封壬戌召南京广西道监察御史会灾异即上疏请正心术信命令选宪臣慎考官处输纳严武备重刑宪设险要劾户书某贪鄙请置之法　孝庙上宾请正侍医刘文泰之罪连及中官　武庙初教坊请选取乐工公以教坊非先王之乐谅阴非听乐之期手疏止之时逆瑾弄权公率同僚请斥之以正国法疏入下公锦衣狱杖黜民瑾复摘以他事下公南锦衣当是时公盖几不免而意气自若也后瑾诛起公知邵武府公至则与属邑裁阔狭贞赋役俗故尚巫男女聚会无别公下令禁止民有兄弟讼者公谕以伦理至情对之洒泪兄弟立感泣让所争而退越甲戌应朝奉诏陈利弊乃请通融里甲平处徭役均派解户改编马夫清理渔课严禁幼昏事皆施行在郡六年民多歌之诰进阶加封丁丑冬公连遭父母丧时巳晋河南参政服阕改授广东新会寇作议者以县治孤危恐先碎贼手公潜师趋贼不意縳其渠魁胁从多得减死贼遂以平诏赐曰金文绮乙酉晋云南按察使持法不阿尝会论囚廵按某欲出一人公以法争之不出中官某纵下扰民公一裁以法境内肃然丙戌进广东右布政使与左使梁公协恭宣化利济居多丁亥擢贵州左辖随召入南京太仆寺卿戊子晋南京大理寺卿向用方切而公乃引年复以灾异自陈　上皆不允寻召改比公两在大理慎测情罪廷中称平　上亲郊有犯跸者下法司欲置重典公奏罪不至死遂得末减　上以礼成推恩公遂得进阶封三代如制云既以旧德进用然不能俯仰谐俗惧不能安会雷震午门西楼公自陈不职乃得旨致仕时辛卯夏也公既退杜门不出惟岁时朝贺则一诣县行礼天性孝友在邵武时子木举进士即图归养父闻之诒书戒以报国乃不敢言归后居母忧悲哀不少忘以昆季居朝夕相与欢如也居常无他嗜好惟以文籍自娱缙绅故旧有颂其德者辄谢不敢当生平耻言人过至居台中则数抗疏论切大体直声凛然郡邑时绳墨不敢失尺寸及论犯跸乃能引去以诤国司平公于是加人一等矣子木丁丑进士仕至山西参政朝议录公勋乃赠刑部右侍郎以嘉靖癸丑十二月初一日勑葬公十都方山之原赐祭一坛 

　　○通议大夫大理寺卿龙湫王公綖墓志铭（韩邦奇） 

　　韩邦奇 
　　公开人也性贞廉介直正德初开守不理于多口时适大明黜陟苑洛韩邦奇考功员外郎太宰以守治状不饰谕考功询之多士皆如太宰言然考功素知守才疑之往问焉公当饭客考功故久不起公曰吾当饭客考功请同之公辞不可曰安有户曹主事可食而吏曹员外郎不可乎乃出一盂粝食二豆蔬共食之客去考功以开守问公徐曰开之士大夫皆曰守治开无状民则皆谓守良守后得不出考功以公违众持公议草具待宾戚独立佳士也遂定交云公讳綖字邃伯别号龙湫王氏之先本凤阳人始祖玉洪武初避兵于开之别驾里遂开州人玉生福荣福荣生贵贵生溥阳曲县丞始封承德郎户部主事继赠通议大夫右副都御史配牛始封安人继赠淑人生公公童时庄重不羣少长即知敏学伯右布政每见而喜曰昌吾宗者此子也弱冠中弘治戊午乡试春试不第卒业大学先后所交如浚川王公后渠崔公苍谷王公有涯孟公皆海内名士乙丑登进士授户部主事是岁夏推恩赠翁及牛淑人皆获封寻升本部员外郎署郎中时权瑾用事羣阉倚势请托公不顾未几赠翁卒于官邸公哀毁如不欲生扶柩还葬服阕升河南卫辉知府公振举宿废屏除积奸公移满案两造盈庭从容详处皆中情理儒学诸生季必严试重行赏罚皆始怨而终服丙子当乡试监临东塘毛公以公有文望辟外帘录文多出公手毛公喜曰中州之录可以式矣特疏荐曰知府学问深邃可学校宪职丁丑当考绩时岁荒歉抚按以公素得人心留以抚之又二年迁湖广副使初卫辉水陆南北通衢台省权贵过者连车接舣公惟庭见一揖耳人固素知公亦不深尤也至湖广适　武庙宾天羣臣奉　皇太后旨迎　今上嗣统巨阉谷大用者八党之一亦在迎侍中强公长跪公不屈肆行悖侮公脱冠裂服奔赴王府大启王深慰答之而公即弃官归　今上登极公上疏奏劾大用奸恶辞甚激切凡五上而大用斥矣寻起复河南矿寇王镗横行河朔间公讨平之总督奏言副使累经战陈亲冒矢石故致克捷癸未升山西右参政时巨寇黄大宝摽掠杀戮流毒郡邑公擒之当道累疏荐□政顾改鴈门行太仆卿公乃乞归疏凡三上始得允铨部覆奏谓公有蘖之操州守朱君喜其名曰檗己丑荐起四川左布政使土蕃芒部雠杀累年公以恩信谕平之会牛淑人疾即具疏乞归镇廵僚友恳留弗顾此泊广都而淑人卒壬辰春起江西甲午升都察院右副都御史廵抚本省地方以恩诏阶通议大夫赠翁牛淑人皆获赠子行恕荫入太学公抚江西督逋欠清词讼禁侈俗理陂塘恤民瘼事关藩臬符验颇犯众怒亦举行之大者上闻乙未擢大理卿大理自正德以来避部院尊要久失参驳之职公力举行之由是众情不堪私比者多不便左迁山东参政莅任疾作乞休不允部移慰留而疾愈甚疏再具未上而公卒矣公人仕来凡四里居耕田读书绝不干谒有司曲加敬重其取与进退大节无毫发苟可以对越神明日用居处萧萧如寒士平生虽好诗文然多不存稿卒后行恕访之亲友仅得三百余篇痛兄氏早亡抚诸孤若子先世所遗产尽以之生成化丁酉卒嘉靖丁酉年六十一岁有司延其主祀于乡贤祠云 

　　○通议大夫大理寺卿浦南胡公岳墓志铭（徐阶） 

　　徐阶 
　　我皇上受命中兴羣贤景附于时有宣力任事之臣曰华亭浦南胡公讳岳字仲申起家刑部主事历员外郎四川按察佥事湖广副使广西右参政福建按察使江西广西右布政使江西左布政使擢都察院右副都御史廵抚江西改大理卿未上卒公人以气节勋业自许事至能立断刑部时虑囚凤阳大姓甲者与乙争田鬬不胜因杀叔诬之狱具惮莫敢决至公乃决　上之即位懋选藩臬大吏兴图化理以公才迁四川芒部寇川南公当公廵会病议更川西奋曰人固有死必川南邪即督兵入其山斩木通道二百里募死士塞贼走路大合兵捣之诛若降若干人捷闻赐白金文绮松潘兵备副使迁东路者曰是重地且其政废久非胡某不可使摄胥檄公公往核戎籍实庾廪厉侵克之罚卒以月饷质富室计其息及十三取劵焚之居数月粟余于廪人有余力缮甲仗营堡关梁事改于旧诸夷詟焉总宪于闽数据法直民死罪按赃吏不以御史意假贷语时讥御史御史至□发赤乃止阅故牍得事之未报者晨夕下郡县尽闽之属檄日常八九至吏传写不能□而公听谳乃恒有暇手校四书五经及晦庵先生集翻梓以传江西吏巧文而轻犯法置簿书匀稽以时远视广听奸至即发问以礼规御史御史怒公不挠曰吾务尽其在我者治事如初至疾病犹扶掖以出御史竟不能有加后至者以绩闻拜中丞公益自奋首书数千言徧以授羣吏巳乃汰冗费更役法民视产出钱岁不过十一役于官有常期榜悬籍刻吏无得动郊庙建诏市材楚蜀吏盗官钱更赋民或张旗帜击鼓伐金从徒百余行视民所植出黄纸封之縳其主怖曰当自输京师民号泣致厚贿乃免公严禁楚人赖以安岁饥手疏以请　上减所输全活甚众公既勤于政疾复作迨被征巳艰于行会闻继母丧自江西归其家踰月遽卒公平生于财廉所至未尝市民一物其与人处言笑欢谑洞然不疑然或以不义撄之辄诟怒巳又辄霁尝面折人之过闻者震慑不能胜及论荐人才终不没其善交游姻故虽在寒贱拯援周恤必尽其情然不可干以私故贤者服其谊不肖者忘其怨宣力任事初若不容于俗而卒成其名致位通显盖非独所遭际然生成化甲午正月卒嘉靖己亥五月年六十有六 

　　○汪文盛传（廖道南） 

　　廖道南 
