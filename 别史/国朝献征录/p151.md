<!-- { "loadSidebar": true } -->
　　公讳汝璧字懋别号斋庚辰登进士第明年辛巳　今上继大统举廷试二甲第二选庶吉士授翰林编修会敕校累朝训录欲取列圣嘉言善政并名臣奏章可以训后而行之今者汇聚成帙勒成一书上进无何闻父丧归制起复复授编修时大学士见山桂公蕚当国公以戚故力求外补迁南京国子监司业正巳端表严饬规条与宗伯甘泉湛公若水阐明正学士习丕变暇日又取二十一史删校讹谬疏请颁刻一时经史之学之大明庚寅闻母丧归制服阕改翰林院侍讲寻升左春坊左谕德充经筵讲官进讲言论激切　天颜颇属公益讲不辍侍讲诸公卿咸公惧必得罪次日　上命中使赍白金文绮以赐复闻进讲之夕　上疏公名于御屏公大感泣曰　皇上仁明同符尧舜人臣者当益思报丁酉　上命主试南畿顷缘安南莫登庸篡其主黎利自立不修职贡　上将往征之敕边海诸省各造战舰水陆并攻公被命而南途次目击炎暑调发有感于中自谓中国之于四夷葢由天之二气中国阳四夷阴既并生于天地其可尽去乎惟令各正其疆石致阴于乎阳则中国之气胜矣至其自相篡杀犹虎豹豺狼天既受之以吞噬之性必不禁其血食而责之以驺虞之仁也若彼今日之乱宜因其夷性治以不治而听其自安可也且黎季牦之初叛贼杀命官伤害镇将不受我国家之封而僭窃自号其负罪于朝廷不小矣登庸篡之以据其国固天道也又何必劳师征之黎贼复雠哉惟曰祖宗时巳隶职方今登庸篡据不修职贡又叛虐使一方之民蹈于涂炭是则不可不征也然当先之以文告令其悔罪自服必不得巳而至于用兵亦不至亲劳王师惟敕两广土官之兵各自战其能取之者即弃以与之如此则彼以一方之众而我四面蹙之不旬月而可下也迨其平定仍分建土官以镇压之周之监于四夷夏之咸建五长用是道也尚何乱之敢生方膺上命严程迅发未及论列迨试士乃以安南不必征发策言甚剀切又论勋臣配享止岁祫宜与至郊祀尝皆不宜从享策进　上览而震怒逮赴诏狱先是太史奏彗星犯文昌至是文昌不见三日人以应云勋臣郭侯衔公配享之论欲置重典赖　圣明遣官停造海舰罢安南之征乃得轻罚谪闽市舶副提举巡按御史李公凤翱包公节交章特荐己亥起南驾部员外郎寻迁正郎癸卯春北司业员缺铨部以公名上请而以北驾部郎程公文德副之　上谓辅臣曰璧朕素知其有学其人与文德孰优辅臣对曰文德后中两科　上曰璧以何事谪官辅臣对曰以妄言边事　上曰今之边事被他说着于是召复北司业是年秋泰安州各产嘉禾瑞麦数本公撰丰年瑞应颂上陈温旨褒荅仍建　九庙更定昭穆位次疏入缘忤严相意乃出他议以沮之疏阁不行疏中五事其一曰酌时宜改春之犆祭祫祭其一曰定昭穆更定位次未几　皇上特旨春犆改春祫着令昭穆位次皆从之甲辰春擢左春坊左庶子兼翰林院修撰命主会试进詹事府少詹事兼翰林院学士掌院事充廷试读卷官纂修玉牒副总裁披牒虑宗室繁盛禄至不给取　祖训中郡王子孙有文武才能堪任用者授官职如常选法数语画议拟进不果严相子世蕃疾首相翟公銮二子俱中式且知公旦夕将大用乃嗾言官论会试事诬以赃赂　上命具诏狱竆治无左验卒中以阿附大臣落职着有诗文若于卷及碧洋摘稿藏于家 

　　○少詹葵阳黄公洪宪神道碑（王锡爵） 

　　王锡爵 
　　万历庚子八月九日学士葵阳黄公卒于家其明年公子参政君将奉公柩厝于思二都藏字圩之新□而乞余铭其碑余难焉曰悠悠者方谓余党于公节有言人谁信之参政君曰先生亦不自信而信人不信人心信人口乎余无辞以应姑即所见闻纪焉公讳洪宪号葵阳嘉兴人举丁卯浙江乡试第一辛未会试第二赐二甲进士寻改庶吉士授翰林院编修乙亥与修　大明会典壬午以　皇长子生使朝鲜颁赐玉带麒麟服以行丙戌充经筵讲官丁亥大明会典成升右春坊右庶子兼侍读其秋充日讲官明年升詹事府少詹事兼翰林院侍读学士掌院事经筵日讲如故未几中忌口归归十年竟卒方公诸生时适嘉靖末年文体猥滥甚公独刊落枝叶根极名理三试不售不为改步会隆庆元年有诏黜浮崇雅公遂褎然冠贤书制举义出文体始一振然公故不急一第乃愈湛思精苦齿血涌出不止巳忽于静中有得文以益工辛未第二报至公侧卧不应曰咄咄吾文未尽吾量也其自负如此公江陵所取士丁丑会试江陵欲公充同考属意第三子时公兄侍御君与试藉公辞焉江陵固不可公固辞江陵恚甚会是年丁父副使公忧始得解迨壬午江陵殁而攻之者至以逆诏籍其家公独喟曰江陵诚骜抑其数年辅幼主功顾不当未减分宜耶又私谓友人昔以生江陵市今以死江陵市等市耳语稍流闻而先是忤江陵得罪者骤从田间起高名之士赞之如流公独効田画规邹浩贻之书反复冯河包荒之说几千余言于是忌者籍籍起而公无难端适戊子主顺天试遂相与构口语而余子衡适举首有谋者曰太仓公介介负气可并鬬而走也因尾以疑词及衡余请旨覆试言者实司徼巡文出无所指摘公自此知不忌者所容有归志矣是岁秋弹章果再起公十疏乞骸　上赐白金文绮驰传以归归而额其堂曰硕宽取寤言勿告之义示不复出也日与羣子姓读书□艺其中容色滋少以病疡误药乍瘖不语数日卒时仅六十耳公卒之明年而余子衡亦幸叨第人始籍籍白公冤嗟乎公之冤岂待是而后白哉人当贵贱悬极毁誉嘈杂时客气蠭厉其势不可撄姑俟其心平论定咀嚼之而后知无味耳而余向也徒恃其处子之介戞戞然求伸其是于未平未定之前嘻可胜悔哉公诗文罗合千古诸变无所不备□好谈举子业若有夙解者当其童子时学文以巳意属偶辄巳斐然晚年斵轮技痒自六经而外糟粕涕唾皆以意匠取材卒泽于大雅醇如也公素自矜重当隶学官时郡邑诸使者慕公名欲罗致一见□可得顾独好士夜得一士申旦不寐必曲奖拔乃巳会稽钱副使仲美落魄居长安公赏其文亟使参政君执弟子礼强装而归之遂联得第有盛名凡此类者不胜数四方奇士以文字贽者趾相错登高科膴仕者若而人然亦颇坐此失庸众人意得谤亦不少公读书有经世志不专以词艺自喜甲戌补内书堂授中贵人书曰是且在天子股掌间祸福不细数举古今宦侍鉴戒词色甚庄巳使朝鲜曰此区区者而间于倭虏其君臣恬嬉文事不知戒严吾肩臂虑矣尽封还赠金而备次其国□形势成一编曰輶轩录后十年倭东躏鲜人服其早见云其侍经筵讲亹亹文王章视朝御讲本支嫡庶之说无所不关入　上竦听焉公雅负公辅材惜中道中谗去仅仅以文章名世参政君状公以立名太高与士太广得谤之由是诚有之余□谓公病坐不知时耳□之趋时也若渴若热而公独以忤时守中怀璧自珍无所膻慕以此蒙诟固宜虽然是可以知公矣父錝嘉靖丙辰进士历官至湖广按察司副使兄正色万历丁丑进士历南北两台御史升福建按察司副使配沈氏累封恭人子二长承玄弱冠登丙戌进士授水部治河有劳绩历官至山东布政司参政次承昊郡学生文词类其父公所撰着甚富当在副使公忧中有易说春秋左传释附老子解蒙庄独契读礼目抄诸书迨归田后有秀水邑志碧山学士集皇明文宪俱杀青未竟藏于家 

　　焦太史编辑国朝献征录卷之十八 

　　●焦太史编辑国朝献征录卷之十九 

　　詹事府二（春坊庶子　谕德　中允　赞善） 

　　◆春坊庶子 

　　左春坊左庶子邹公缉传（黄佐） 
　　庶子周公述传　弟孟简附（王时槐） 
　　左春坊左庶子兼翰林侍讲周君旋墓表（萧镃） 
　　左春坊左庶子张天瑞传 
　　左春坊左庶子童公承叙传 
　　明故右春坊庶子兼翰林院侍读师竹王公祖嫡行状（陆可教） 

　　○左春坊左庶子邹公缉传（黄佐） 

　　黄佐 
　　邹缉字仲熙江西吉水人自幼力学博极羣书又不尚雕绘洪武中以明经举筮仕星子县学教谕革除年间用荐升国子助教与博士王绅友善皆能敦行以率诸生　成祖初即位擢翰林侍讲寻兼左春坊左中允国子阙祭酒屡奉　命署监事永乐庚子北京行部乡试偕侍讲王英考试官雠校精覆多得名士秩满升左庶子仍兼侍讲与修　太祖高皇帝实录及永乐大典岁癸卯九月卒于京邸缉居官勤慎小心北监初建缉署事多所建明以文行受知于　成祖尝患背疽　上特命中官督医往疗仍赐名药每　朝廷有大事大疑缉务持正论与众辨难不苟异同与朋友交必辅引于正或沦患难必极力济之性澹泊自少不以贫窭累心禄食三十年俭素不改布衣时其嗜学如饥渴之于饮食见异书必露抄雪纂躭玩羣籍意裕如也及卒家无余赀惟书数千卷自号素庵所作诗清劲可法有素庵集藏于家子循翰林待诏宣德八年当受　敕命循乃上疏自陈臣父缉先在翰林事　文皇帝后兼官春坊□　昭皇帝于东宫历二十余年而卒钦惟　皇帝陛下以孝治天下恩同天地凡推恩羣臣必宠及父母　赐之诰敕顾臣二亲早没不获生受　诰命之荣今臣秩卑于例不应得封赠伏乞矜悯愚诚而特赐之　上谕行在吏部尚书郭琎曰永乐八年　皇祖往征胡虏命朕居守北京时缉恒在左右所言皆正葢良臣也其特与之勿例 

　　○庶子周公述传　弟孟简附（王时槐） 

　　王时槐 
　　□述字崇述吉水人永乐甲申述与从弟孟简并及第成祖皇帝特　赐亲阅试策手书述卷曰瑰玮之文充实之学书孟简卷曰辞足以达意学足以明理兄弟齐名古今罕比并授翰林编修入文渊阁读中秘书述预修永乐大典扈从北巡累进左春坊谕德兼侍读从　皇太子居守南都　上谕述曰汝素重厚道途尤资匡弼　太子虽聪明纯谨然知或未逮行或过中必湏尽言庶称朕意　仁庙居守中外无失政德泽浃于人心述力多宣德中升左庶子兼秩如故正统中谢病归孟简在中秘二十年始迁詹事府丞一日　诏择文学端慎之士侍臣以孟简进特　命孟简襄王长史侍臣密奏宜留孟简备顾问　上曰辅朕弟尤胜于辅朕也述温厚儒雅未尝见疾言遽色尤笃交谊孟简谦厚不伐生平无睚眦于人兄弟并列侍从一时称盛焉 

　　○左春坊左庶子兼翰林侍讲周君旋墓表（萧镃） 

　　萧镃 
