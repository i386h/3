<!-- { "loadSidebar": true } -->
　　李崇光字宗显陕西高陵人少邑学生贡入太学正德庚午授南京国子监典籍事父母能色养得其欢心父疾亲尝汤药侍卧其侧昼夜不解带既殡犹寝苫颜色枯槁其事母疾犹事父也尝作茔域筑堵环之种树百章罗列成行又尝代诸兄构屋及典籍又以其俸赀作服具诸兄国朝典籍书板多在南监缙绅置籍者印千纸例输白金五分于典籍以常崇光辞弗受祭酒司业咸嘉之以疾卒于官 

　　焦太史编辑国朝献征录卷之七十四 

　　●焦太史编辑国朝献征录卷之七十五 

　　顺天府 
　　应天府 

　　◆顺天府 

　　府尹 
　　府丞 
　　府尹 

　　○府尹 

　　顺天府尹王公贤墓志铭（姚夔） 
　　顺天府尹陈谔传（雷礼） 
　　顺天府尹蔺君琦墓志铭（李东阳） 
　　顺天府尹刘公淑相墓志铭（霍韬） 
　　顺天府尹查公秉彝墓志铭（徐阶） 

　　△顺天府尹王公贤墓志铭（姚夔） 

　　姚夔 
　　公讳贤字惟善其先通州人曾大父璇仕元佥枢密院事大父成任虞城尹赠通议大夫顺天府尹父友直赠户科给事中加赠通议大夫顺天府尹当元季扰攘避兵山东及我　大明定天下遂占籍宁阳公生而岐嶷体态与恒儿异少长读书潜心问学遂以诗经领永乐辛卯乡荐登乙榜授鄢陵教谕学久废弛公振励而作兴之然必以身教严条约程课业不易寒暑又言于有司新学官饬庙祀焕然一新士咸知向学多所造就焉今户部尚书张睿前礼部侍郎兼翰林学士薛瑄皆其高第弟子也秩满擢户科给事中进光禄少卿奉　敕淮扬巡视民瘼着廉干声用是　上知其才遂有府尹之命辇毂之下兵民杂处权势纵横公不刚不柔爬奸剔蠧一处以公道人见公言动尊严亦不敢以非礼于吏民大化之尝以柴炭民病语工部石尚书曰京民劳疲极矣□采运夫役与保诸郡等无乃不可乎石默然逓减之又惜薪中贵纵其下非法凌府属叱跪于庭□火围之公闻趋至缚其人欲以闻主者温言谢乃□去一日坐公堂有悬金牌直入称权势官索板席若干公曰明日来取察知其诈及至执之寘于法其处事多类此九载满表乞致仕　上不许升正二品俸复任又三载再疏乞骸骨　上曰卿年七十礼当致仕然京畿冗繁非尔不治所请不允　英宗皇帝复辟之初顾谓近臣曰府尹如贤者何可得哉至是公年七十有三上章引疾力辞得请即日上道士民攀援塞途恋恋不忍舍去公在任尝修府治学校及宋文丞相祠事集而民不扰苟有可省即省之惟恐累于民故民德之深如此成化改元用恩例进阶一级授从二品阶中奉大夫生洪武乙丑六月二十三日卒成化三年五月三日年八十有三卒之日乡人无老少皆奔走哭焉公仕内外四十年所至以勤慎称非义一毫无所取且宅心忠恕待人不设勾绞故人佩其德而钦服焉自休官归田里十年绝不以势利关心恒与致仕翰林学士许道中优游徘徊于山岨水曲之间吟风弄月澹如也老子曰功成名遂身日夕天之道也公葢得之矣 

　　△顺天府尹陈谔传（雷礼） 

　　雷礼 
　　陈谔字克初字一谔广东广州府番禺县人永乐六年举乡试入大学八年擢刑科给事中举劾权贵无所避每奏事大声如钟　上令饿之数日奏对如故　上曰是天生也每见呼大声秀才尝言事忤旨命坎瘗奉天门外七日不死赦出还职寻升吏科都给事中一日率同列论事触　上怒落职罚修象房同事者先治完降官去谔贫不能顾役躬治甚力值驾至观象　上问治屋者谁谔前俯伏具道所以　上怜之命复其官搏击愈甚十一年奉使云南还命署通政司事逾年署应天府复署刑部十四年署鸿胪明年改署工部所至能其官十六年六月擢顺天府尹政尚严察颇有张赵风尝出行误冲　皇太子驾　太子诉于　上上曰陈府尹是我父母官竟不问其优假如此既而执政者忌之出湖广按察副使三载刑政肃清一道无冤狱亦无冤民奏最改山西坐事落职洪熙改元遇赦应复　上曰谔小人也不宜以玷方面贬海盐知县　上一日问左右□声官人何在宜置转导使人得闻过乃授荆府长史多所匡益　上赐以忠良鲠直四字示宠异焉宣德三年与王不恊迁镇江府同知致仕归正统九年卒于家论曰陈公以犯颜敢谏屡濒于死赖　文皇□仁皇之明踬而复奋然竟龃龉坎壈其身语云直道三黜岂欺我哉 

　　△顺天府尹蔺君琦墓志铭（李东阳） 

　　李东阳 
　　正德六年辛未六月二十日顺天府尹蔺君卒于家蔺出晋韩厥支孙以邑氏今世颇希见居济南德平者巨族累世弗显君生而颕出志操非凡儿比补县学弟子员成化十年甲午举山东乡荐十七年辛丑登进士第十九年癸卯被选兵科给事中累迁左右都给事中其所论列或独上累至数十多切时务尝勾稽边储会简京营兵马巡视诸马房刍牧充楚府册封副使皆出特遣承敕捧册以行随事举职无弗称者弘治六年癸丑擢顺天府丞十四年辛亥乃进府君君志于爱民佐事既久熟政体知民瘼壹意抚字徭赋丛沓极力应办惟财力弗给是惧民亦安之无异辞尝条上十二事多行之者三载考绩赐诰命进阶通议大夫累赠厥考拳及祖守成如其官妣皆淑人十八年乙丑　今天子即阼乞致仕归训子孙化乡党率用礼让于凡世务悉置弗问葢年七十有一而卒讣闻　诏赐祭葬如例君质直无崖谷敦尚俭素遇事勤慎不表暴而身致通显以寿考终亦可以无憾巳 

　　△顺天府尹刘公淑相墓志铭（霍韬） 

　　霍韬 
　　君讳淑相字养忠刘氏湖广黄州府麻城县人正德九年甲戌举进士十二年丁丑授南京兵部车驾司主事十五年庚辰　武皇南狩孽帅江彬宦者张锐凭宠虐人惮迎觐养忠诣仪觐奏对不慑　武皇顾嘉曰小主事爽办乃尔遂知名是年升署员外郎十六年九月升南京刑部广西司署郎中嘉靖二年九月调兵部车驾司署郎中三月调职方司署郎中四月实授是月升山东左政司左参议六年十一月升山东按察司副使八年六月改密云兵备九年十月升四川按察使十一年五月升四川右布政使十二年七月陆广西左布政使十三年八月升顺天府尹先是永乐初徙天下富民填北京供坊厢富户役遂籍北京北京民年需原籍帮银有司年征银解户部发府给富民曰供坊厢役云十五年福建解银六千有奇到部部发府曰给富户府之僚及胥亦曰合给富户养忠曰富户何名给若是银也胥曰例富户亦告曰例养忠曰何例胥曰年承行矣久即例养忠曰国初土著民寡富户供坊厢役费需寔繁原籍幇供寔宜今土著日增富户隶籍顺天与土著民同间役供费与土著民又同凡有役费府下□□县下厢坊诘丁揆亩均出供费何富户独得若是幇银也胥语塞僚曰银给富户乃无后虞□□曰何虞僚不答葢僚婣大臣通富户赂大臣求必给银大臣市权以迫养忠养忠不慑下两县核年供需费银着籍核实费不什一着例曰季核费季给银富民无从得给银矣时有输粟生周祯实养忠亲騃子也富户夏升兄夏日永隶东厂主事祸福口出投二百金饵周祯假曰嘱尹周祯故不识事谓尹可嘱入言养忠叱出夏升告东厂逮周祯备毒刑讯曰必言尹与知□乃免死祯曰尹实不知愿自死大臣嗾东厂逼攀□家童与知谋连玷养忠养忠愤曰权奸敢尔遂诉大臣嘱托纳赃数十事　上知养忠言实欲两全乃　诏不问养忠童玷大臣赃迹亦寝独谓养忠讦大臣罢养忠出诏狱到家踰年卒君子曰养忠奇男子也侃侃刚直孑身撄虎豸寸之吻了无慑色不遇　明主身祸未知所底虽未沾恩大昭衷素不可谓不幸也巳渭生韬于养忠同年养忠讦大臣赃迹大臣抗愬狱由波及韬故志养忠墓着养忠狱由微显阐幽之旨也 

　　△顺天府尹查公秉彝墓志铭（徐阶） 

　　徐阶 
　　嘉靖辛酉闰五月十有六日亚中大夫顺天府府尹近川查公卒于官其子太学生志文以讣闻赐祭一坛命有司治葬事　上方慎重恤典即于例合犹必问其人何如而公位三品未满一考独获被　恩数于是士大夫仰见　上之知公又惜公幸即受知而不及竟其用也公人凝重简远有黄子之度居常独见谓长者耳及临事确有定守不可以毁誉利害扰之使乱迫之使急至于进取之际澹如也当始举进士时将疏请展墓或谓公宜少迟以需台谏之选笑不应及予告还例授黄州推官尤公者杂至终笑不应其在黄州诸所谳鞫不视上官意重轻亦不以请托有所纵舍召拜礼科给事中上议举庄敬冠读礼当事者惑傍言不敢任而以礼繁难行解公抗疏请简其仪节后踰年卒如公议行之楚世子弒其父有司未能正法公核其报讣日月之讹而律以春秋不尝药之义狱遂定转户科右给事中寻转左会朝觐考察疏陈黜酷吏禁罚赎缓征科等若干条语多犯时忌竟以言谪云南定远典史复建宁推官迁刑部主事改吏部累迁至文选郎中尽取诸条例去其舛复裁一定吏不得□奸有□□□□□□之卒无所挠屈间见诮责居之如常或教之□人谢不能而起迁太常少卿改大理少卿迁太仆卿所至举其职遂尹顺天莅事五日触暑得疾以卒距生弘治甲子四月十三日年五十八耳公之先出于周以所食邑姓唐时胥臣司空师诣柱国南唐时某尚书宋时某龙图待制其后有号仁斋者自休宁徙居海宁之花园七传至御史中丞约于公叔父故公祖益封南京刑部主事又封奉政大夫而公父绘号雪岐生四子公与仲兄南京刑部郎中秉直相继以科第起查氏遂益有闻公于子弟以孝敬称抚其伯兄之孤志学志誉以慈称自诸生以文称历官以廉称然未尝自表暴与人处退然若无能者葢其性然也子男三长即志文次志宏领戊午顺天乡荐次即志立举丙辰进士今礼部郎中 

　　○府丞 

　　顺天府丞周玺传 
　　顺天府府丞景公溱墓志铭（王崇古） 

　　△顺天府丞周玺传 

　　周玺字天章弘治丙辰举进士除吏科给事中时　孝皇优容直言玺抗疏有关　国体切民隐者多见采纳转工科寻擢礼科都谏迨　武宗初服逆瑾擅权恶玺直乃升顺天府丞实则抑之也未几同锦衣指挥杨玉勘事赤县杨玉者瑾之党也众见玉皆低首玺独与抗辞色不少假借事竣瑾嗾玉诬玺篾视近臣遂矫　制付诏狱极其拷掠身无完肤弗少屈曰吾死不足惜使忠义畏愞可惜耳瑾闻益憾之使削籍夺其敕命寻卒于京邸越三年瑾伏诛国是既明用言官议还其官遣守臣谕祭并复其家　世宗继统诏录先朝守正被害之臣当道首以玺言遣官加恤典有抑欝未伸遽焉沦没之句荫叙其嗣 

　　△顺天府府丞景公溱墓志铭（王崇古） 

　　王崇古 
