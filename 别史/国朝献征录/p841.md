<!-- { "loadSidebar": true } -->
　　焦瑞字伯贤国初以武功隶籍旗手卫千夫长遂家金陵人清方愿勑不妄语弱冠应天府学生以家督当户生事甚窘藉受徒活然来请业者束修之问必程其学而后受有终岁不受一钱者曰教未有益也累试不第以选贡授灵山令时一条编法巳行十余年有司以僻远里甲之供如故瑞至首罢之民始洒然有更生之望县多丛篁密箐羣盗啸聚其中督府檄节推刘往剿之贼执刘将加害瑞率众往援贼见惊拜曰此吾父母柰何犯之遽敛众去乃拔节推还俘斩且众竟不上功幕府故赏亦不及焉岭南去天万里仕者率取明珠翠羽以自润渔利之孔百端悉罢之有牛税入滋多沿县用亦贮之库丝粟之费以月俸偿之不支一钱县产熊胆天竺黄花石诸物上司不时需索皆力辞百姓恐失之咸愿输以缓其怒固不从然竟其去亦无取灵山一物者时贼犹窥伺瑞虑武备单弛检诸兵日训练之以银射的中辄赏之由是诸兵竞劝贼不敢近见邑上多不勤于业躬督课之日夕靡倦月试辄加赏励由是人人自奋权相柄国赋敛严急邻郡县争趋刻深赭衣塞道于是叹曰吾安忍以民命博一官乎遂以疾告归徒步辞上司不复驾灵山舆矣先是督赋尝出俸百金民代偿去官未几输者满额摄者尽以返之卒不纳曰吾业巳心代之不忍易吾心也归之日囊余八金半皆曩时射的也卒于途闻者惜之 

　　◆县丞 

　　香山县丞彭公豫墓表（杨士奇） 

　　○香山县丞彭公豫墓表（杨士奇） 

　　杨士奇 
　　呜呼古人所与共治天下者必择士而任之凡内外大小百执事之职非士不与是以职修而治兴后世杂刀笔吏与士并用至有谓士迂阔无益于世者夫士而不知道知道而不适用诚无益于世然取士亦察于其内何如焉耳可以什一遂废千百哉若今香山县丞彭公出乎士也其所以修于身施于人者皆有以发明斯道士果无益于世哉公讳豫字与志一字叔介吉之泰和人其先徙自长沙宋宁宗时曰惟孝诣阙献赋周丞相必大杨学士万里谢谏议谔交荐其才得官不受而去公之七世祖也祖某父某公自幼巳岐嶷异常儿稍长读书知以明道务初吴文正公以性命之学授虞文靖公以授乡贡进士安成刘云章先生公往从学云章先生久而益有所得云章先生殁益严奉先生之教动息语默必由于矩度手不释卷茹素饮洁非其人不接也一时流俗亦皆目公倔强乖刺公既孤特寡偶而持之愈坚南雄守尝辟公教官金州守奏公才行可用征诣京师皆以疾辞后数年始就聘万安训导以上书言事擢香山丞香山在岭南海岛之间地远而裕嚚前之县者率尚猛治公至一务宽施训以善道久而民益化服缘海诸卫屯兵暴横民害往往择民膏腴田诬以荒废据占自利郡县不能制公独毅然曰此细民所资以共公赋给私家者且夺民欺　上着在国典有不还所侵田必执不贷兵知公不可犯闻所言悉还之县有大猾恒持长吏短长摇撼以骋前此县长吏皆缩手不敢诘公悉捕寘诸法奸宄敛迹海寇常劫掠民妇女赀货出没儵忽不可踪迹民苦之公方略教民掩捕讫公去寇无入境者濒海岁旱众祷不应公自外来曰岂有文具而能格天者乎即自斋沐致祷越二日大雨沾足明年复旱公复祷雨亦如之县民舍火且延及官廨公叩头向之反风火灭民习不乐学虽巳久立学官生徒廪食十数年有不能通知语孟章句者公稍暇即诣学督视诸生之启谕诱掖□数年有与宾兴而登仕者民始知学之贵在官六年年巳七十以老疾乞致仕既得请未行卒于京师永乐六年也公居家事亲孝执丧三年不御酒肉人未尝见其启齿待族人有恩尝嫁孤女振贫乏皆曰此在我当然性简淡无他嗜好惟宝爱其宗谱与先世手泽文字踰于拱壁尝语其子若孙曰知爱此则能爱身矣□有存其先世及刘云章先生片文只字虽百里外不以寒暑奔走求录遇乡人子弟必教之礼义忠信尝以岁更长繇赋里中教里民复其所生之姓者数家民贫不能输赋竭巳力代之输不责偿焉盖公之所厚于民者初不待香山而后见巳如使公之见用不止于香山又使士之用世治民皆如公之香山士之效岂不暴着于天下彼不公者不足言而公仅止于香山而巳呜呼惜哉 

　　◆主簿 

　　阳春主簿徐公均墓志铭（解缙） 

　　○阳春主簿徐公均墓志铭（解缙） 

　　解缙 
　　洪武戊午大学士徐均仕肇庆府阳春县主簿阳春故春州也瘴疠名嵓闻者惴栗每使者当按行托故避去由是县豪得雄据奸利县官至受颐指少忤触之辄死前后莫敢忤受颐指幸满考稇载去均廉知之至县吏白应往视莫大老叱曰何物大老复白此洞主老病家居宜就见叱曰若化外抑民伍也亟走来见不然且屠戮出双剑示之大老闻恐惧乘板舆至叱使下拜不得巳蒲大熟视谕遣之即伺□语有异而府符下问之遂系之狱均曰是其人必且来劫狱戒吏士操鼓角栅其私衙自带剑挟弓矢披甲长啸大老二子果各将其众来闻之皆慑莫敢前诘朝舁两大安石榴十数枝致馈皆黄金大珠也均不一视即麾出械系大老身送之府中后府官竟受赇大老贼脱归数至前所馈均再拒之发怒欲捕治大老震栗求府符调均摄阳江县阳江亦治服而均丁母忧去 

　　◆教授 

　　廉州府教授王翰传 

　　○廉州府教授王翰传 

　　王翰夏县人洪武初以明经荐除本县学训导历河南鄢陵县学教谕永乐初周王保升本府教授入翰林编修后调廉州府学倭寇攻城翰率生徒抗敌冒刃而死所著有敝帚集梁园寓藁子砺永乐乙未进士除工部主事升辽府长史左迁蒙阴知县致仕归教授乡闾后士进者多出其门孙玉正统戊辰进士除安肃县知县历升知大名平凉二府致仕 

　　◆学正 

　　南雄路儒学正唐公桂芳行状（锺启晦） 

　　○南雄路儒学正唐公桂芳行状（锺启晦） 

　　锺启晦 
　　先生姓唐氏讳桂芳字仲寔学者称白云先生其先始祖讳承昈京兆人从宋高宗南渡新安太守子孙因家焉父元字长孺号筠轩博学攻古文名重于时徽州路学教授致仕先生甫十岁授业于乡先达洪公潜夫之门日记经史颕悟绝人每篝灯夜读吾伊之声达旦虽隆寒盛暑不之辍教乎公爱之甚每夜分以杖叩阁户曰汝休矣勿过于劳也年十五侍教授公游吴庠受毛氏诗于钱公水村龚公子敬卒业而归期待之甚至弱冠贡于有司不利客金陵聘明道书院司训再聘司训于升庠一时名公硕儒若李公青山其二子伯羽仲羽杨公志行丁公仲容李公晋仲陶公主敬接识之顷莫不器重之而商确诗文咸加推让后主句容杜叔良家塾监察御史杨公弘正以文行荐闽南教职御史曹德昭复催举遂擢建宁路崇安县教谕始至生徒星散学宇倾圯于是重修孔子庙庭建斋舍秘书彭公炳元亮纪其绩筑杏坛自文以记之师道严肃诸生云集翰林待制杜公清碧擅知人鉴尝曰内附以来崇安教官当以唐公第一人以满代去御史安公止善再举入广选铨南雄路儒学正未赴丁内艰先生居二丧号泣毁瘠若不能生尝以报亲未足买田附祀于西山庵又买田构祠于藤源奉祀事未几壬辰兵乱靳黄盗起挈家奔窜老幼匍匐仅全性命而巳丁酉秋我朝龙兴平定海宇天兵东下而歙之版图先入职方氏戊戌　太祖高皇帝驻驆于歙访问耆儒佥院邓公愈以朱升唐仲实名闻召对称旨有尊酒束帛之赐邓公尝以礼罗之俾掌儒学秋丁祀事牲醴蠲洁礼仪严整值三献未终知府魏公均祥饮福受胙而悍卒遽攫其肉以出先生恶其渎法盩礼立殿阶上朗读纠劾之文左右莫不震慑先生危而邓公尤加敬焉退居槐塘上宋故相程公元凤之乡授徒家垫买田筑室终老计所居之园前列三峯乃扁其居曰三峯精舍按察司佥事三洲陈浩记之旧友佥事喜山公行部下车延见相与话旧酒酣先生大噱起舞太守李公讷命绘图尝私谥晋渊明酒圣陶先生唐无功酒贤王先生自称酒狂唐先生凡岁时令节先生以图像祭享设酒浆陈俎豆举觞浮之不至沉醉不止或披衣哭泣歌笑自放识者以先生有托而逃葢羊狂云门人吕旭特着以传于时居无何驸马都尉王公克恭太守魏公均祥俾摄紫阳书院山长先是书院在南门外毁于兵燹先生度地于东关县学旁凡构正祠三楹两庑十楹门屋三楹中肖文公傍肖西山勉斋以配享焉宋理宗朝赐紫阳书院四大字其二穹碑龟趺堕城濠中虽经兵革而二碑岿然不毁众以复兴之兆也至是先生兴剏果验戊申太守胡公善暨同知何公翔卿礼延于紫阳书舍开讲壬子千户唐震朱兴卜筑于登瀛坊尊以师礼训诸子甲寅夏复筑室于乌聊山麓故居旧址扁曰文寿堂日以训子授徒念虽苍□□发而游心经史以自娱乐是年秋七月忽婴卜□□左丘明之疾然而雄篇巨帙论议英发气不少□毅然以道自任而不以疾废当时士大夫学者翕□宗之辛亥夏五月患腹疽卒子孙环侍作赞曰两□清风千里白云萧然而逝年七十有三先生身长□□二寸美髭髯双瞳如点漆面如红玉气豪迈老而弥壮虽遭困踬浩然也每富贵客广会酒未酣清谈娓娓议论风生座客倾听不敢忤视人人畏服而尊敬之其文一以气主辞严而理正及其成也神惊鬼愕意态横出勃勃如春涛起涌令人叹赏其诗清新流丽出语惊人而声调格律铿锵浏亮读之琅然惬听有武夷藁白云集略四十卷藏于家先生生平澹于利欲轻财尚义与人交洞见肺腑不事边幅而性孝友最隆于教授公敬爱尽礼先生留金陵崇安凡遇生辰嘉会必刻期而归致远方珍果与味以亲献于诸兄弟怡怡愉愉克勤友恭于朋友危苦则赒恤之患难则扶掖之以协于义先生行事之大概如此 
　　按戊戌年十二月庚辰　上自宣至徽召故老耆儒访以民事有儒士唐仲实姚琏者来见　上问之曰丧乱以来民多失业其心望治甚于饥渴吾深知之仲实对曰自大军去后民获所归矣又问曰邓愈筑城百姓怨乎仲实对曰颇怨　上曰筑城以卫民何怨之有必愈所迫促以失人心即命罢之又问尔能博通今古必谙成败之迹若汉高祖光武唐太宗宋太祖元世祖此数君者一天下其道何如仲实对口此数君者皆以不嗜杀人故能定天下于一　主公圣明神武兼数君之长驱除祸乱未尝妄杀出民膏火措之于袵席之上开创之功超于前代然以今日观之民虽得所归而未遂生息　上曰此言是也我积少而费多所给于民甚非得巳然皆军需所用未尝以一毫奉巳民之劳苦恒思所以休息之曷尝忘也仲实等曰诚如是民之生息可侍矣　上曰有不便者盍尽言之仲实等拜谢乃赐诸父老布帛抚慰之而去 

　　◆教谕 

　　琼山教谕赵撝谦传 
　　六书本义序（澹园集） 
　　教谕唐豫传（黄佐） 

　　○琼山教谕赵撝谦传 

