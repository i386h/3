<!-- { "loadSidebar": true } -->
　　鲁潘辅国将军毅斋公曁配夫人王氏合葬墓志铭（于慎行） 
　　蜀王传 
　　蜀献王椿 
　　蜀定王友垓 
　　湘王栢 
　　代王桂传 
　　灵丘端懿王 
　　大明灵丘荣顺王墓志铭（赵敔） 
　　肃王传 
　　辽王传 
　　庆王传 
　　宁庶人传 
　　宁献王权 
　　宁靖王奠培 
　　弋阳端惠王拱樻 
　　乐安端简王拱椤 
　　石城恭靖王奠堵 
　　弋阳奉国将军多煌 
　　奉国将军拱枘 
　　奉国将军拱摇 
　　奉国将军多煃 
　　奉国将军多炡 
　　辅国将军拱概 
　　岷王传 
　　大明南渭庄顺王神道碑（吕调阳） 
　　谷庶人 
　　韩王传 
　　韩恭王翀火或 
　　襄陵庄穆王翀秌 
　　渖王传 
　　安王传 

　　○懿文太子传（郑晓） 

　　郑晓 
　　懿文太子标母　高皇后元乙未九月生于太平陈廸家上吴王立王世子从宋濂受经吴元年年十三矣　上遣世子及弟谒临濠墓谕曰世称商高宗周成王守成令主高宗旧劳于外成王早闻无逸之训皆知小民疾苦故其在位勤俭不敢骄逸儿生长富贵习于宴安今出旁近郡县游览山川经历田野因道途险易以知鞍马勤劳观小民生业以知衣食艰难察民情好恶以知风俗美恶即祖宗所居访求父老问吾起兵渡江时事识之于心以知吾创业不易又命中书省择官辅行凡所过郡邑城隍山川之神皆祭以少牢过太平访廸家赐白金五十两至泗豪以　上意告祭祖考妣考妣及兄姊墓是冬从上观郊坛令左右导之农家徧观其服食器具又指道旁荆楚曰古用此朴刑以其能去风虽伤不杀人古人用心仁厚如此儿念之洪武元年正月立皇太子带刀舍人周宗上书乞教太子　上嘉纳中书省都督府放元制请以太子中书令不许曰儿年未长学未充更事未多宜尊礼师傅习经传博古通今识达机宜他日军国务重皆令启闻何必中书令乃选勋德老成旧人动有典则及新进之贤者兼领东宫官于是左丞相善长右丞相达中书平章录军国重事遇春兼太子少师少傅少保右都督冯宗异兼右詹事中书平章政事胡廷瑞廖永忠李伯升兼同知詹事院事中书左右丞赵庸王溥兼副詹事中书参政杨宪傅瓛兼詹事丞同知大都督康茂才张兴祖兼左右率府使大都督府副使顾时孙兴祖兼同知左右率府事佥大都督府事吴桢耿炳文兼左右率府副使御史大夫愈和兼谕德御史中丞基溢兼赞善大夫治书侍御史文原吉范显祖兼太子宾客谕之曰朕东宫不别设府僚而以卿等兼领者葢军旅未息朕若有事于外必太子监国若设府僚卿等在内事当启闻太子或听断不明与卿等意见不合卿等必谓府僚导之嫌隙易生朕所以特置宾客谕德等官辅成太子德性且选名儒之宾客昔周公教成王克诘戎兵召公教康王张皇六师此居安虑危不忘武备盖继世之君生长富贵泥于安逸不谙军旅一有缓急罔知所措二公所言不可忘也是年　上命选国子生国琦王璞张杰等十余人侍读书禁中琦等入对谨身殿姿状明秀应对详雅上喜因谓殿中侍御史安庆儒士郭渊友等曰吾观诸生于文艺素习矣然与太子处当端其心术养其德性庶不流于浮靡太子之德亦当有助因厚赐之未几以梁贞王仪太子宾客秦镛卢尔德明张昌太子谕德先是建大本堂取古今图籍充其中征四方名儒教太子诸王分番夜直选才俊之士充伴读□上时时赐宴赋诗商确古今评论文字无虗日命诸儒作钟山龙蟠赋置酒欢甚又自作时雪赋赐东宫官服令三师宾客谕德朝贺东宫东宫答拜二三年命东宫及王府官编辑经史古人行事可鉴戒者训谕太子诸王四年春制大本堂玉记赐太子十年六月令自今政事并启太子处分后奏闻因谕曰人君治天下一日万几自古创业之君历涉勤劳达人情周物理故处事咸当守成之君生长富贵若非平昔练达少有不缪者故吾特命尔日临羣臣听断诸司启事以练习国政惟仁不失于疏惟明不惑于邪佞惟勤不溺于安逸惟断不牵于文法凡此皆心权度凡人虽有明敏之资自非历练临事率意而行未免有失知悔而改亦巳晚矣吾自有天下以来未尝暇逸于诸事务惟恐毫发失当以负上所付托之意戴星而朝夜分而寝尔所亲见尔能体而行之天下之福吾无忧矣时令儒臣太子讲太学衍义二十二年置詹事院上谕吏部侍郎侯庸曰辅导太子必得忠正贤良之士以兵部尚书唐铎兼詹事二十四年八月勑太子廵抚陕西上意欲都陜西遣太子相宅也既行使谕曰尔自幼至长未尝远出今命尔廵行陜西方渡江天道赫然有变雷起东南尔征西北以造化言之雷天威也尔前行雷后从威震之兆也然一旬之间久阴不雨占法主阴谋事尔宜慎举动节饮食严宿卫亲君子远小人务在存心养性施仁布惠以回天意雷之嘉兆未可恃也尔其慎之比还献陜西图遂病病中上言经略建都事二十五年四月丙子卒上恸哭命礼官议丧礼戊寅　上御东角门召谕廷臣吾老矣太子不幸命也大哭而退既公除　上不忍礼官请之始鸣钟鼓朝京耆老上香恸哭　上亦哭谕曰尔念太子意良厚顾农事方兴诸父善勤生亟归勿失时诸未至者谕朕此意八月庚申祔葬孝陵东谥懿文册曰朕惟先王之典生既有名殁必有谥名所以彰德谥所以表行故行有大小则谥有重轻此古今通义虽在至亲不敢废也尔皇太子标居位二十有五年分理庶政神赞弘多今焉永逝特遵古典从公议赐尔谥曰懿文呜呼德以名彰行因谥显公论所在朕何敢私建文元年追尊孝康皇帝庙号兴宗靖难后复称懿文皇太子太子元配常氏开平王女太子既立　上念王有大功早卒遂册其女皇太子妃先太子数年卒谥懿敬建文君即位追尊孝康皇后靖难复称懿敬皇太子妃太子继妃吕氏生建文君妃父本寿州人仕元元帅府都事丙午归附中书掾史累官吏礼二部尚书出都转运盐使终太常卿本无子洪武中卒建文君即位尊妃皇太后靖难兵入金川门遣人迓太后太后至　成祖述不得巳起兵之故太后还未入宫宫中火起建文君逊去建文四年七月随其子敷惠王允熙居太子陵 
【 吾学编】 

　　○秦王传 

　　郑晓 
　　秦王樉洪武三年年十五受封二十三而之国西安初聘元河南王王保保女弟继妃宁河王女也王生而岐嶷严毅英武　上委以关西兵事得专行赏罚岁秋廵边大将皆听节制御军整肃所过秋毫无犯未尝妄戮一人二十七年征降西番赐玺书赏赉万计时露宿山野遘疾寻卒在位二十七年年四十□上命礼部尚书任亨太定丧礼谥愍愍王六子长尚炳二十八年嗣在位十八年卒谥隐次永兴简懿王尚烈保安怀僖王尚煜兴平恭简王尚火府永寿怀简王尚灴安定王尚炌尚炳子志堩永乐十年嗣在位十三年卒谥僖无子庶兄志均永乐二十二年以渭南王进封王请长兴侯故宅处诸弟又请选良家女入宫令择护士家女酬直勿抑勒在位三年卒谥怀妃张氏未婚而寡宣德元年令入宫守王服无子弟志洁宣德三年以富平王进封王四年坐罪辞三护卫在位二十八年卒谥康志堢宜川庄靖王也康王五子长公锡天顺二年以秦世子嗣在位二十九年卒王好文睦族知礼谥惠公键未封卒公铭临潼惠简王嘉靖十七年以孙秉欆嗣王追封秦安王公镗合阳惠恭王公鏳汧阳端懿王惠王四子长诚□□化四年以镇安王嗣在位十一年卒王好书崇俭有礼谥简诚沧诚河诚淖皆未封简王无子安王六子诚深嗣临潼王谥和僖嘉靖十七年以子秉欆嗣王追封秦庄王诚润诚浩诚澈诚波诚注皆镇国将军庄王二子秉欆以嗣临潼王弘治十三年封王在位二年卒谥昭昭王三子长惟焯正德四年嗣次惟烨次未名王请潼关以西凤翔以东河堧地曰　皇祖以赐臣先王樉也户部尚书梁材执议曰陕西外供三镇内给四王民困巳极视国初生产物力千万不侔岂得空地更给诸王　上从材言不许王早失父母育于简王妃廖氏廖妃卒王丧如礼事其生母萧妃孝谨守臣以王谨身修行闻遣勑使持币旌王嘉靖二十年上黄金千两白金万两助建宗庙　上喜加禄岁二百石赠玉带一 
【 吾学编】 
　　二十三年卒谥定无子安王庶一子镇国将军诚润卒追封临潼王子镇国将军秉柎亦卒子奉国将军惟燫子镇国中尉怀埢奉　勑主丧理府事埢乞让父　世宗允其请后礼官谓埢以侄承叔居内奉婶天序人情无往不顺燫以兄继弟殊有未安遂罢燫归第寻卒埢二十七年进封嗣赠曾祖恭王祖顺王父端王四十五年卒子敬□封隆德王隆庆三年嗣万历四年卒谥□ 
【 承休王子寅枝绳蛰篇】 

　　○秦愍王 

　　讳樉乃　太祖高皇帝嫡第二子洪武三年始封　秦王洪武十一年四月十一日之国陕西洪武二十八年薨谥曰愍　王严毅英武　高皇帝命以关西军事得专刑赏岁时躬廵边塞自大将军以降皆属节制有军功者先拟拜封然后以闻御军严甚所过秋毫无敢犯然未尝妄戮一人故戎狄威畏军兵倚以重洪武二十七年西藩负固弗庭王奉　命征之多所擒获番首穷迫率其众诣仗下降遂受约束朝贡至于今不绝当出兵时多露宿山野因遘瘴疠力疾破贼而还捷闻　玺书嘉奖赏赉以亿万计越明年薨 

　　○秦简王 

　　讳诚泳乃　惠王庶第一子弘治元年袭封弘治十一年薨谥曰简　王少即知检长自矜持非法不服非礼不蹈言虽小必践行虽小必谨声色歌舞货利畋猎澹然无所好刑于之化洽于贤妃恭敬惠慈以仁逮下宗室之化自郡王而下至于将军中尉不问尊卑族属皆循矩蹈彟不敢以非义闻于其侧莅庙社祀事必恪接臣僚有礼御下甚宽人有小过务包含触法抵禁付之有司不轻有假贷自奉俭素居常布衣蔬食有患孤苦施予无吝秦川数百里多　钦赐府地军民佃以业天时小歉辄减租税之半或尽蠲之喜接文儒士夫话谈竟日亹亹忘劳凡异端曲士携术以干者卒无所售喜读书凡六经子史百家无不徧阅一目悉记善作诗每遇花辰灯夕请藩臬及关中缙绅宴饮赓和有经进小鸣稿行于世长安有鲁斋书院久废弘治丙辰提学邃庵杨公欲复之故址半民居王闻乃易隙地一区建正学书院既成文记之又于府西建立小学凡军校子弟之秀者命文臣教之尝自课试有益者送有司考入庠由是科不乏人 
　　王府护卫子弟得入黉宫自秦简王始 【 朱谋土韦藩献志】 

　　○秦定王 

