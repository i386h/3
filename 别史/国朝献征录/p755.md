<!-- { "loadSidebar": true } -->
　　张公素字玄卿别号桧泉其先吴人父景仪嗜诗书工楷篆豪迈特达侨居京师三杨学士欲荐授中书辞挈家南徙占籍淮之山阳寓居清江浦公年总角志趣不羣性资颕敏通五经大义尤长予书旁通阴阳医卜之说虽专门者所不及贫遭父母丧力所得一准于礼领成化乙酉乡荐太学生以天下士自期大司成王公见其所文器重之五上春官不利谒选授河阴令初到官适岁大侵饿殍载途又承凋弊之余百蠧孔棘忧形于色亟求拯捄之方曰是不可以他求也之在我由是简讼狱罢追呼节厨传平市价禁和买停榷税裁靡文息奢风征徭之缺且亟者不可巳者劝民以次而办其可巳者巳之得用一缓二之道与民休息民赖以安岁余病者兴□者苏民津津若有生气由是士教以一农教以畊翕然大治庭无敲朴之烦斋有垂帘之静隶卒倚其□于壁两两立左右结丝网资用有太古之风焉要之皆推诚心本直道无一毫诈伪以罔民之意至于励清操甘苦节不改儒素尤人所难者邑有广武山政暇邀一二邑博登山酌咏此又俗吏所不暇及者上司闻而叹赏将荐之于朝翻然叹曰化行一邑吾道可槩见矣何必天下哉因和陶靖节归去来辞以见志遂连章乞休踰年得请即日戒行囊箧萧然如逆旅中人上司葢贤而嘉之给舟遣赆以行百姓依依如失慈母砻石丏大司徒滹河石玠撰遗爱碑以系去思归卧材□三十年踪迹未尝入城府田园庐舍不改其旧若未尝宦然日以文墨自娱有桧泉集叙姓千文和续咏史诗咏物诗各数卷藏于家冲淡典雅有陶靖节之风卒年八十有九子雍字尧化号淮川弘治间以璧经发策南畿未就逮正德年复以经明行修征逮补寻乞终养又弗就踰十年厥考桧泉养终焉定迹深栖终老弗起乡人贤之称曰淮川先生卒年八十有一菁华尘埃芳馨草野不其惜乎 

　　○河南西平县知县赠光禄寺少卿王公佐墓表（刘龙） 

　　刘龙 
　　河南西平知县王君汝弼死于官守弘治乙卯君领山西乡荐与予同榜故壤地相接而相与厚君倜傥有大志素以才贤自负谓功名可立致天下事皆不足稠人广坐中言论侃侃稍欲自见众倾听既屡屈礼闱受汝宁西平令始至即惠爱政招徕失业抚辑其居者汲汲不少暇邑无废事狱无滞囚时称廉平会齐鲁间盗起肆行劫掠远近骚动君曰盗且至不可无备筑城浚池大修战守具教民日习武巳而延及河洛闻西平有备不敢犯尝公出道遇羣贼欲辱之毅然持正不屈贼曰壮士舍之苐取其马而去久之势益猖獗拥众数万奄至城下大呼曰纳我馆之出而子女发而金帛则可以免不然且屠邑君曰是尚可以邑哉是亦何以令哉乃誓士民昼夜严兵固守且战杀贼数十人有酋领跃马出君引弓一发毙之贼不忿趣攻益急时官军皆遥驻不敢援凡三日力竭城陷被执竿之旗首使其党射君瞋目大骂几绝复置之地少苏则挺刃于颈抑人就跪君骂曰我　天子命官尔逋诛逆贼恨不能斩汝有死而巳膝不可屈遂杀而裂之事闻朝廷嘉其节义赠光禄寺少卿谕祭一坛荫孤国子生令有司给棺敛传送还乡恩至渥也方贼锋之锐郡县瓦解有弃城远遁者有盛其供张宴犒开门迎款者士气不振闻者大以忧君虑之甚熟矣先是遣室李携其子归家曰不可使先人无后则以义命自处分于必死不待城陷而后决也自是诸路闻风死者相继城守皆坚贼奔窜无所于得今在河南仅残孽百数逃伏延喘搜原剔薮指日底定未必不自君发之也故予始闻君死哭之以诗有张巡不纲常计郭令难成社稷功之句诚知士节如此贼不足平也使当时握重兵者能遣一偏裨往援则城亦自不陷君亦且不死虽其身幸获免卒获有立亦未必烈烈如今日岂天将启太平固欲死君以节豪杰倡首使人人自効以反正之计与论者以雎阳既陷而援至谓天以全节巡远唐氏兴复之基正此意也以此防民犹有都卿佐之位素负时名当阃幄重寄顾拥强自卫与贼连和养成大患几不可救者卒之神人共愤归卒国宪械死于狱视汝弼之死其得失何如哉均之死也有轻于鸿毛有重于泰山汝弼其虑之熟矣予固备论于此使他日史氏书平贼之功知有所本以附雎阳之例若夫世系履历葬事之详有太仆志铭在予可略云 

　　○河南上蔡县知县赠光禄寺少卿谥愍节□恩祠堂记（李梦阳） 

　　李梦阳 
　　愍节祠者赠光禄寺少卿上蔡县知县灵侯祠也正德七年冬十有一月贼掠上蔡攻其城陷知县灵侯死之其妻刘亦死之事闻　天子震悼诏赠知县恩光禄寺少卿赠其妻宜人制文遣祭建祠赐额返榇营葬树石表间备矣曰以其长子汝愚世茂山□指挥同知次子汝鲁送监读书使文武各绍之国家之遇勤王死事优而至如此嘉靖七年同知君以署都指挥佥事来掌河南都司印往县省谒祠岁久顾圯谋撤而新之未能也乃伐石立碑以垂不朽于后人初阉瑾窃柄天下讻讻靡宁于是大盗乘之扇众起乱乌合云扰属久安备弛民不识兵所突崩烧聚屠邑烟焰相接贼乃乘胜勒降吏多弃城走者霍侯固武胤知兵乃增陴浚隍缮甲实庾申今严约慎逻谨谍泣而誓师曰今日有死而巳退而诀诸妻妻泣而曰脱城破芒焉死霍侯曰起台衙屋后贼至汝登而望之溃汝则死之巳而贼果一骑来勒降曰大王至矣亟办牛酒犒侯闻之怒执而戮之狥于师曰吾□□□诸狗奴□不共一此天贼闻之乃大怒悉众御之力竭而溃贼执之妻见其溃也下台而经不死簪诸心拳之入死侯之被执也诟骂瞋瞪怒发上指挥酋愕顾失色气之慑将释而用之侯不屈以刃插诸口胁之侯呌骂愈厉遂遇害颈断无血白气缕缕若腾龙乃其面犹生也于乎壮哉或问上蔡之事李子曰道莫大于忠忠莫先于节节莫贵于义义莫外乎勇四者人臣之要经而君子之大行也上蔡兼之矣夫以身狥国忠也之死不变节也舍生取义义也白刃可蹈勇也一死而四懿具者是上蔡之行也曰若是则中庸不可能者何曰礼有之矣君死社稷卿大夫死职守吏死封疆帅死载陈邑虽小有社稷焉宰虽卑受之职矣四境是治封疆守焉起兵拒寇身固帅也故战陈不死是谓弗勇封疆不死是谓弗义职不死谓弗节社稷不死谓弗忠夫上蔡者一死而四懿具者也礼有之矣何也中者正谓礼者也故天下有必死者以有必礼也孟子所谓与民守之効死而勿去曾子所谓得正而毙者是也自教之衰也民见死而不见义于是乎不忠不忠则二心矣二心则不节不节则无耻矣无耻则不勇于是腼面于平时而甘心于患难虎视欺威而鼠窜偷生者不少矣虽然亦久矣安贼之起渔阳也使非二□张许者则天理不遽熄而人心不长死哉于乎上蔡无惭四公矣然夫妇偕也义一之然欤抑刑于寡妻者素邪侯名恩字天锡其先卢龙人也高祖成以靖难功升燕山前卫正千户曾祖旺调茂山祖敬父赟皆世其官母李氏成化庚寅六月二十九日生侯茂山弘治辛酉举于乡明年登进士第拜山阳知县丁父忧起补安邑丁祖母忧起补上蔡死年四十二刘宜人生成化壬寅七月廿二日死年三十并返荆轲山而葬实有司营其事立石隧道傍树坊门闾咸足报往劝来显章昭典矣而祠则春秋祀之赐额曰愍节云赞曰哲人死义熊掌斯嗜贪夫苟生临难则避惟是哲人死而犹生烈秋霜皎日星生俊豪死神灵惟是贪夫有腼其面彼岂无死死犹莽荐见者唾骂闻者鄙贼维帝降衷均恒同若一念之分尧仁桀虐或如鸿毛或如乔岳惟毛惟岳我自之处峻则高居下者卑岩岩霍侯万夫之特怀武曜文英声懿德单师奋泣孤城抗贼孰曰彼众我视如蚁孰曰彼强视如狥彘刃颈可断不断者心腾气虹奔雷意怒之飙愤之雨蛉上帝是诉羣彪意擒夫死于君妻死于夫代匪乏贤双之则无天子怜惮锡赠蕃优血食兹土有侐其宇禴蒸是承清酒肥羜威仪俨严景光辉耀白马恍来朱旗大纛户风泠泠若色若笑歼妖戡厉我氓攸保 

　　○霍上蔡墓表（高叔嗣） 

　　高叔嗣 
　　嘉靖八年秋守河南都指挥军事卢龙霍君录其考上蔡知县刘宜人死王事事河南高叔嗣读其书其奏曰给事中臣瓒言河南巡抚都御史臣璋巡按御史臣鳌言上蔡破贼杀其知县恩裂尸四置县门其妻先自罄于室　武皇帝曰其赠光禄寺少卿刘赠宜人录其子下有司冶祠屋共祀事其碑曰贼断上蔡颈无血白气缕缕若腾龙面犹生其传碑同而与奏绝异人曰霍氏不忍其酷故传避之碑蒙其误始贼入上蔡城上蔡人相与谋脱霍使一人衣冠伪走城呼我知县来贼则羣执以去以其间使霍可亡去灵不肯传皆漏不载传不可信要之死不可讳徒使后万世人疑者当以奏正于是采上蔡遗事勒石墓上遗事上蔡始山阳设法省六馈私费安邑不受富民请初富民翁独死其妾私其货于养子乃逐其养子归其货于其族以食其妾罢山民之吏樵者遭宦者刘瑾夺其官起家上蔡贼攻上蔡城凡一日夜城破犹巷战城卑于故蔡城而附之故破刘宜人先上蔡一日死宜人筑台曰望夫宜人少蔡十二岁继取始人以上蔡少子免贼初戕上蔡于南门县人收其尸上蔡少孤事继母孝性不饮酒人不敢于其介三仕家不益皆碑未载者十五事合前十七事 

　　○周兰阳吉墓志（乔世宁） 

　　乔世宁 
　　周君名吉字应贞号一川故梁山人自高祖均美戍陜西遂籍西安左卫均美生成成生信信举景泰丙子知益都陵川二县陵川生鉴鉴封御史御史君生君昆弟二人长奎云南副使次璧府学生又次即君君举嘉靖乙酉乡试再应进士举不第壬辰就中牟学谕学谕累八年始迁沁水令甫一年调兰阳兰阳又一年即罢归君性刚鲠负奇气与人无戏狎平生守经自信力斥阴阳释老师巫与诸外家者言始受易副使君副使君大奇之于是以明经着声士率来受经门下遇门下士特严重门下士即年长宦成者犹敬惮如童子时其教中牟士愈益严皆惮君远之久乃知君方正长者乃更益服习敬焉督学者吴仕特知重君乃聘长大梁书院于是诸上官皆知重君上狩承天时令君理新郑御膳后得与赐金币庚子聘江西考试官故事考试官率伏听御史不得自取士君独以掌故与御史力争不屈御史亦折节从之是年冬迁沁水会虏警有令募民兵甚多君力请裁其半岁旱君虔祷辄得雨又赈济善民不重困以死顾数以事忤上官上官数不善踰年遂调兰阳是时仪封郭雷殴妻死狱久不成陈州孔某以负债人系上官故知君名即下二事兰阳君一讯即郭雷抵罪孔某亦得决平贵势者数言巳又行贿至君尽置不理人大称快焉尚书周用知其能檄令修河未几河即就功会御史与县丞有故以丞有间言于御史御史乃面折君君亦执对种种有状人以是自周戆然自以峭直不容数乞休会有以沁水论君闲住乃大喜归作得失吟以见志因自号宜休子君居官过清苦或劝稍子孙计君辄大笑不应归有东郭下田百亩即园日读书其中着读易初筮一川野稿二书巳又自作像赞自经纪其终事其达生若此先是中牟训导何汉清者卒于官无子君厚赙归其丧新郑令洪勋以百金托君遗中贵侍膳者无何勋逮诏狱君抚其妻子还之金人尤服其高义云余与君同举于乡谓君古之遗直也顾今吏习率喜周容君独孤介守一意故竟以直废余葢悲愤叹息焉然君去中牟时中牟士皆泣下祖送者数十百里不绝治沁兰各一年乃沁兰人至今思君也余益以是多君 

　　○祀县令龚君起凤墓志（王世懋） 

　　王世懋 
