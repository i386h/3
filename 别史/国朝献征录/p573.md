<!-- { "loadSidebar": true } -->
　　弘治癸亥南京光禄寺卿进贤杨公以年至七十上疏乞致仕　上许之特诏给驿归乡里一时士大夫多惜公弗究其用以去既又从而高其志荣其归相与咨嗟歆羡若不可及也公讳峻字惟高别号玉峰杨之先自关西隋末散处江上公七□□□□□□令南丰因家进贤曹祖荣寿祖仲文父某以公□□文林郎云南道监察御史母陈氏封孺人公于足弟行三幼颖拔日诵书数百千言总角补邑庠生御史韩公雍按部小试甚奇之景泰癸酉以书领乡荐卒业北雍执经门下者多出显宦其未达者亦率以经学名成化丙戌举进士授丹徒令宽严并用惟其所当既踰年百废具兴如造江船甃驿路水陆便之壬辰擢云南道监察御史奉敕清理湖湘军政摘发奸隐虽数十年莫能遯戊戌握广东按察司佥事甫莅任猺贼梗巡抚特委军前阅功禆赞居多有文绮宝镪之赐巡岭南有千户滥杀功事露逃匿有司系其仆于狱且二十余年矣部台文案委积皆言死公鞫其妻无戚容疑之密遣人踪迹所在得之广城竟伏辜癸卯丁内艰服阕改福建按察司杭汀盗起镇巡以公有风力荐兵备抚捕有方民恃无恐丁未擢浙江按察司副使辛亥进按察使修举宪度先其大者不屑屑校细微癸丑入觐擢浙江左布政使浙大藩公夙夜尽心规画剔蠧宣滞军民利病以身任之丙辰丁外艰服阕仍补浙江浙之人士闻公复来则大喜于是部使交剡旌举而铨曹亦有巡抚郧阳山东之荐竟弗果辛酉进南京光禄寺卿凡供具赋额悉减于旧寺岁进酒十万瓶军民转运稽程属吏往往获罪公闻于　上命廵仓者监之乃无宿累遂着令复上章言广圣恩恤宗族数事及得谢归躬督诸孙治经睱日卷不释手篇咏时出壮气不衰乙丑以登极恩进阶通议大夫正德丁卯冬子恭甫以常州守勘事忤逆瑾逮系诏狱公亟走家丁以守法俟命戒壬申公割其田产均族姻之贫者其卒甲戌六月距生宣德癸丑春秋八十一公人方严有远识而才优于大平居俨然终日与人情至不悦以辞色缙绅士以是重之然愠于中者多其不及柄用卒坐此性孝友亲终庐墓至耄生日不饮宴处兄弟始终无间言笃于故旧盛衰如一乐成后学虽疏且微必有诲退休以来每感时事有不如意者辄噫吁不巳若身在其位云 

　　△南京光禄寺卿张公宾墓志（崔□） 

　　崔□ 
　　张公世山东单县平堽里人后兵起独仲祥□□他徙仲祥生宗道宗道生肃肃生珙张公珙长子也讳宾字廷宾成化戊子年三十举乡试乙未举进士丙申授睢宁知县以忧去服除改金坛甲辰迁监察御史奉旨宁夏盘粮巡山海关及按定弘治庚戌迁湖广按察司佥事又以忧去服除改山西戊午迁浙江副使乙丑迁江西按察使正德丁卯迁南京光禄寺卿明年廷臣荐公大理寺卿刘瑾用事怒公无馈遗内批致仕公魁干大度质直而谦无饰言伪行凡与交者无不远去疵吝颓然服焉知睢宁时岁大水发廪赈饥或劝其待报公曰榖民积今民发之罪令自当也金坛又大水以全灾报都御史怒曰若民吾其殃民者哉即如报赋安所出命他官验实乃上九分灾公抗言曰民重溺而匿之不仁也告之不以实不忠也民将莩矣尚安言赋犹坐误报罚榖睢宁庙湾村民庶而多狡猾公禁之皆改行立集以日相逓食货得流后多富者居常廉知贫富强弱之等役与赋自第之御史劾太监蒋琮伐山陵□室琮幸臣也疏入不报巡山海立社学使行伍皆知书守备刘某贪残有内援案之寘于法□□□县某素佞得幸上官后讼都御史下公治且曰此□贤其罪当坐讼者公竟罢之都御史怒公坐是久不调御史宁陵乔恕按江西方严能断省府畏之礼谄言甘公至将衣豸见或劝其更他服公曰此吾命服也如面君又何如耶每与御史论事更端则起请巳坐尽辞御史不说同官同公间道御史意公曰礼贵于尽吾亦尝御史臬司更三省矣礼如是可也可足恭求说哉御史他日以事笞掠省吏或以咎公公曰吏自有罪且吾一人耳目有限难保其不败法耶布政林某谒御史趋公亟止之曰柰何以藩长而效驿官也久之御史薄林而贤公既荐于朝每言必称之尝同三司入贺晋府诸王及将军皆走问曰孰张佥事吾闻其人忠也谅公司刑久明决而平恕句容有狱十五年矣每上要囚辄不服是后囚请于御史愿下金坛知县洽死而无恨御史曰彼非我属也囚泣下曰他官喜赂故使某冤不白今江南清官独金坛耳御史乃转白他御史下金坛事果得理在山西断文水二氏田治平阳藩府暴横者民德之江西最健讼一讼必逮数百人幻词织事诬善伸枉得利则自承反坐公一切以平恕治察词鉴色参□以验其情别其轻重之等然后辟之是时宁庶人恃才挟诈御三司如舆隶其尉坐事求公末减恃术钳公卒不挠宝鸡张抚湖广按察使抚字世安持行廉布衣食蔬公廪廑足食即挈其余内于帑或以贻宾戚天下称曰青菜张然好诡行徼名君子高其节而枉其心副使俞振于曁僚皆疾毁之焦少师芳佥事独右抚公无所附常两释之后世安大感悟执手流涕以谢江西副使蔡清林廷玉皆行义士一日相诟欲相击也诣公第求直既见悔愧不敢言而罢襄城张淮御史按雎宁民状公善政公褫状遣民御史适见之意其告赇者召民讯实公孙曰此市民献谀求后庇尔令患无政无患无闻御史叹曰忠哉斯令彼刻石表称者民其劳乎山西省城北十里广袤百里无水公相地得井王公鸿儒欲纪之公不可在湖广于刘家隔作桥又作度蚁桥民作张公德政坊公见而毁之在浙摄长入觐副使赵某谓曰公垂槖如京何以见诸贵人乎公乡人知府于凤喈闻而有献也不纳公素贫能不妄取未冠时夜读书邻女就之叱令去既贵无妾媵自奉如寒士尤薄势利曰官岂一家物哉尽吾忠斯可矣彼以官家者岂未之思耶秦襄毅公纮公姻兄尚柄用时弗通问馈司徒公少常从公游后司徒公贵司徒公长子策名进士出守吾郡公每以忠廉勖郡守廉直而才名位骎盛矣必曰此吾父曁吾张公之教也公距生正统己未十一月卒正德丁丑十二月年七十有九 

　　△南京光禄寺卿王绍传 

　　王绍字继宗永阜人举弘治癸丑进士授南太常寺博士擢监察御史巡按贵州蛮夷刘五支党复逆公兼军督战单骑谕贼大义众皆罗拜解散时阉瑾忌公出陕西按察司副使寻转参政本省廉使由陜西右布政使转浙江左升南京光禄寺卿考绩北上次徐州遇病恳允致仕值岁大疫公捐俸输粟顾医存活者十之七嘉靖己丑诏进大中大夫有司备仪问劳月廪岁力因题其堂曰清朝存问大司马苏公佑论略曰公宅乡也有阳道州之化服官也同黄次公之良勇退也追钱宣靖之风垂范也等陈太丘之贤摄生也得张计相之法归田也负文潞公之望观化也齐安乐公之达历年也几大博生之远禄位名寿迥出流辈生荣死哀备享全福可语不朽矣 

　　△南京光禄寺卿陆公淞神道碑（罗□□） 

　　罗□□ 
　　公讳淞字文东号东滨姓陆氏生四年能诵诗属□稍长从师受业潜心诵习绝不嗜遨嬉充邑庠弟子员文思溢发迥出侪辈弘治己酉举浙江乡试第一明年第进士观政吏部冢宰王端毅公尝试以直巳守道论奇之间延入斋阁与论经史以疾谒告归益肆力问学甲寅还朝授礼部仪制主事遇事必谨守成宪贡举条贯有未备者尝以大宗伯命增修之时称其能三载考最俄丁父忧服除仍旧秩时逆瑾用事尝欲有所私公执不可瑾怒遂中公以事下之狱公怡然不以悔竟亦无他两充会试提调官事皆严办戊午升祠祭员外郎诸贵近有所营建求得敕额必祠曹出每逢事巳致馈公辄辞升主客郎中曹事倍繁处之若无事然者日本使者宋素卿本华人贿瑾求数入贡以便其私公力言远夷来去无常非中国之利因请执素卿以正国法事遂寝瑾亦不悦阴令人伺公所卒无隙可抵己巳升光禄寺少卿平物价时纳禁需索羣下无所售其奸瓶罍旧取诸酒家公议易之以糟遂不烦督责而集遭内艰去官服除北上道升南京鸿胪寺卿岁时朝陵有旷于礼者辄纠之仍请着令　武宗亲征逆藩驻□□都一切礼仪礼部皆与公参酌而行无弗允嘉靖改元公陈言十事曰笃孝敬亲儒旧隆日讲广言路振纪纲辨贤佞节财用清刑狱崇朴素择守令　上嘉纳之癸未春升南京光禄寺卿诸务多涉中官羣小凭之奸蠧百出公悉惩之以法而振理其朝纲奏停岁酿酒十万瓶归其材于北寺以免转运公务劳费大省旧患滞下至是增剧乃再疏乞休温旨许还乡调理示将复用报垂至而公卒矣嘉靖甲申四月也年五十有九讣闻赐谕祭葬公体质凝重性沈静寡言笑事亲能以志养居丧哀毁外舅无子养之终其身葬巳复之立后而抚见无间遇人以诚未尝逆诈交游有过恒极口规正之诗之务中绳尺好古而不泥有集若干卷藏于家 

　　△南京光禄寺卿项公锡墓志（欧阳旦） 

　　欧阳旦 
　　公讳锡字秉仁项姓其先葢汴人从宋南渡居嘉兴者讳秀公十世祖也入国朝祖太保襄毅公忠以文武才累官大司马功在史氏公高祖吴江丞邦曾祖衡皆用司马貤恩赠左都御史父经仕至江西右参政公幼敏读书辄善记时学宪祝虚斋先生致仕居海上有幼女襄毅公造其庐求聘焉曰且吾孙可教也遂学春秋于虚斋虚斋精研理奥而公潜心师说时时静坐深思发文辞俊雅亲切虚斋每喜项甥善学同业者亦自谓不及项生也正德丙子以太学生举顺天乡试嘉靖癸未登进士授令建阳建阳闽剧邑称难治公恭俭爱人敦崇风教台臣交荐贤能擢刑部陜西司主事究心法比傅以经义声着西曹戊子请告归侍参政公养寻丁艰服除补刑部福建司主事看详诸司章奏吏曹有欲荐公自代者公逊谢之语浸闻于人人愈重公甲午改尚宝司丞久之晋少卿寻晋南京鸿胪寺卿居三载晋南京光禄寺卿光禄职内羞羣珰穴奸薮蠧莫可稽省公稍欲剪剔众口辄相蔑时宰适不悦公坐免归公初拜命即欲乞骸朋游交沮非其志也即得谢筑室郊墟榜其堂曰归来傍水丘林壑间多植花树时时肩□小□惟意往来风清气和则数从宾朋欢饮歌啸连日夜不厌人以得止足之乐焉嘉靖癸丑闰三月以痰疾卒距生弘治庚戌十月年六十有四 

　　△南京光禄寺卿溪田马公理传（薛应□） 

　　薛应□ 
