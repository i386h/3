<!-- { "loadSidebar": true } -->
　　韩□关中人也举进士滑令改章丘令俱有声入拜监察御史大名守入课最治行天下第一擢参政采上召拜大理少卿以都御史督苏松赋亡何人佐都察院偶坐他事忤刘瑾下狱具藉上瑾览曰是乡人韩先生耶立出之与语大悦即拜户部侍郎福自是改心曲事瑾矣与摹画筹策亚张彩迁左侍郎兼副都御史清理楚中田税而敛所部贿累万计馈谢瑾至则瑾巳大诛发其贿捕逮下狱论适戍久之赦归近九十乃死 
【 弇州别记】 
　　康海作碑文云先生大名知府八年再入觐　朝廷以其治平天下第一锡宴吏部观者盈道皆争覩韩大名曰重生包老云升浙江布政司参政参政方去则转大理寺右少卿奉勑总理直隶军务马政后升都察院右佥都御史巡抚保定等处地方弥盗安民今尠其比复　命总督苏松粮储未几又　命回院管事时刘瑾方车丸事忤瑾下锦衣诏狱三月始释后升户部左侍郎凡有会议先生惟以是非所在持论天下阴受其福者多矣俄　命兼左副都御史整理湖广粮储方综理间值庙堂以辽东屯田清查失实于是又改　命先生往辽东事瑾率以指授先生惟不如指故瑾益怒先生遂免官归此正德四年七月事也先是先生在湖广夤缘者赂瑾则以先生封皮北行后一年瑾大诛竟以湖广封皮坐累谪戍固原至今　上即位始赦还西安前卫在田二十四年卒 

　　○户部左侍郎陈勖传 

　　陈勖字时勉山东单县人成化辛丑进士授户部主事历迁员外郎郎中廉平颇着擢通政司右参议寻迁右通政命阅实山西宁武等三关边务边左通政正德丁卯太仆寺卿明年户部右侍郎值逆瑾窃柄不善阿顺已衔之会御马监请官清核牧马草场意非瑾出而瑾所建玄明宫亦侵其地时勖适被命乃益见猜怒事竣勖上章乞罢进左侍郎给驿以还瑾败复起仍旧官提督太仓后改莅部事正德六年六月卒于官以子工部郎中策请得祭葬如例勖性坦夷历官无大建白而奉法勤慎鲜有败事云 

　　○户部侍郎张琏传 

　　户部侍郎张琏嘉靖二十二年四月卒赐祭葬如例琏陜西耀州人弘治壬戌进士授行人选御史历山西按察使升副都御史巡抚辽东以疾乞告起户部侍郎致仕至是卒琏不畏疆御巡按湖广时有贵臣于横于乡守臣不敢问琏奏论如法武庙驻跸　须有仪宾坐杀人狱者赂江彬丐免彬矫诏赦之琏曰　天颜咫尺宪臣不亲奉诏旨孰敢信仪宾竟不免人以是多之 

　　○户部右侍郎锺公芳传（黄佐） 

　　黄佐 
　　锺芳字仲实先崖州人改籍琼山弘治辛酉领乡荐第二正德戊辰进士选翰林庶吉士授编修以忤时左迁宁国推官升漳州同知精于吏事政绩大着历官南京户部员外郎署吏部稽勋司郎中转考功升浙江提学副使校文必上名检挑挞谐荡者文虽工必惩浙士斐然向风升广西右参政去贵县虎患谕降洛容贼讨田州叛酋岑猛定平乐藤峡屡有军功捷闻两赐金币升江西右布政使凡藩禄军需之难处者区画悉得大体升南京太常寺卿疏言祭告礼称　上意升南京兵部右侍郎改户部右侍郎奉　勑总督太仓经略边储漕政夫举甲午七月南京　太庙灾自陈修省以回天变言甚剀切且乞休上重违其请准致仕居家十余年未尝一至城市惟以书史自娱名其居曰对斋取对越上帝之义有干以私者谢曰吾守志犹嫠妇岂以晚而改节耶甲辰卒于家讣闻赠右都御史赐葬祭 

　　○户部左侍郎唐公冑传（黄佐） 

　　黄佐 
　　唐冑字平侯琼山人幼颕敏博通经史百家弘治戊午乡试壬戌会试皆古礼魁登进士授户部山西司主事值逆瑾窃柄谢病归瑾诛起授户部河南司主事屡疏谏差内臣苏杭织造又请宋死节赵与珞追谥立祠皆关政体寻升本司署员外郎广西提学佥事遍鬻羣书以启廸多士升云南副使擒横虐土官莽信核贪狠知县赵九皋谕解木邦孟养二宣慰□乱改提学升参政右布政使入觐升广西左布政使时王府宗室受封贿官吏补支禄米自出幼具题日始岁费几千万石乃奏革其弊得　旨如议通行天下升右副都御史提督南赣汀漳等处军务改山东巡抚所至着声升南京户部右侍郎转户部升本部左侍郎时议征安南冑疏言事体至重决不可征疏奏遵　祖训崇内修以隆治安事礼兵二部会同五府九卿科道等官议处安南废贡事宜谓黎譓黎懬既非故主黎晭应立之嫡且蒙难而不告闻莫登庸陈暠陈升阮时雍杜温润郑绥皆借翀孺譓懬国派之名分争以肆割据故先选差锦衣卫职官勘实久不入贡缘由并见今篡主夺国罪人名姓一面整兵待报而发臣归而思事体重大再将会议揭帖详览见该部列罪论讨及武定侯郭勋处兵待发题奏虽明切然　明旨一则曰便会官议奏一则曰便会官一并议奏仰见　皇上天地之大日月之明慎重不轻大舜迩言必察之盛心也以臣愚见今日之事若只欲致彼之修贡其事甚易非但兵不必备虽勘官亦不须遣若必伐而乘隙于不贡则关系颇大非但此未可举虽有甚于此者亦未可轻举也臣请以七不可伐者　陛下陈之星辰莫大于三垣列宿然皆丽于中土而外则皆次舍之余山川莫大于五岳四渎然皆会于中土而外则皆支委之末是华夷乃天地自然分限故安南不征着在　祖训　陛下所当遵守者其不可伐一也至　太宗皇帝所以奋讨黎季牙者以其弒主杀使之恶大然兵巳压境犹遣行人朱劝许其金像赎罪以全之及不悛而克即陈氏求后不获乃不得巳而郡县之是干　圣祖之意亦惧有违者我　仁庙每以恨至宣德初黎利之叛众咸以昨费无万之人命而得此安可言弃惟杨荣杨士奇举　仁庙之意以闻而　宣庙即曰　皇考追憾此事往往形诸嘅叹朕闻之屡矣遂将巳成之郡县一并弃之其遵　圣祖之训如执玉奉盈　陛下所当率循者此不可伐二也若以治统华夷而逆乱不可以不问臣则以自古夷狄分争中国之福汉当匈奴之盛历高祖文武奋力威之而不得逮至元康神爵以后匈奴内乱五单于争立宣帝坐受其臣此其明验葢吾民赤子也夷狄犬羊也殃赤子以事犬羊汉人所谓割心腹以补四支者是知所重者乎此不可伐三也若以中国旧地今乘其乱而易以取之则建武中马援南征深历浪泊无功及归立柱汉之极界乃近在今广西思明府之接境及我张辅于永乐五年平之明年简定即僭号以判宣德初柳升携益兵七万未抵而大兵陷没是皆取之不得者岂但无益而巳乎其不可伐四也若以一旦不庭可恶帝王不治以中国之治以来不拒去不追而略之也故洪武间侵我思明之地数百里以行人陈诚诘辩不服而欲议讨我　圣祖竟以蛮夷置之岂但不贡而已况责乃彼之利一则以奉正朔而威其邻一则以贸易厚往以津其国如今争乱之时昨尚奉表笺方物求贡抚按以该封□□未的而遏之是葢欲贡而不得非负固而不贡以此罪之则将何以辞乎此不可伐五也且师兴本于财力两广军门储积常数十万两近费于田州岑猛之征今见在仅余四万部议又欲广之于江西福建湖广内地然内地自大工之兴凡南京各省库帑历年所积各项银两亦尽工部所取臣昨提督南赣等处军务盐厂连年所积军饷银两四十余万今亦尽皆解用此不可伐六也然此特理势有迹之可见又大有意外之虞者唐之南诏始于玄宗之倡征前后丧师数十万驯至于咸通之内侮戍多兵连唐力因衰宋神宗欲取辽而新财力之法辽乘内扰先来求地遂失河东七百里然兵衅既肇卒至白沟燕山之役宋遂多事且比虏支属之盛我河套之地自哈剌慎及吉囊诸种据巳有近又加以大同叛卒之向导今再全力于南臣恐意外之虞大不可测殷鉴不远不可不虑此不可伐七也夫臣之所以酌此议者葢以遭逢　圣明之世而不欲以一隙全盛之累虽出于忠爱一念之诚然自臣观则我　皇上所以首出而卓冠者初不籍此大愿于巳遣之官趁其未行收回成命葢此辈武人万一以私而枉是非之实致彼不服反致损威纵使勘报得情我之声势巳张而弛问计之师则失信不武两不便只须该部□文或差一人着两广抚按选差近边素熟夷情人役直抵其国谕以今日姑容来贡之意则彼将欢忻无地争跃而前必矣又王言如丝其出如纶各省整兵待发之令一下人心惊动且奸雄乘之射利偕简集而行差放之私因洒派而肆侵渔之毒骚扰之害不可胜言则所谓先声者未及动夷而先动吾邦域之中矣该部差人赍　勑整备兵粮之议亦望停止则　祖训尊严　圣德光大人心结而治安承保矣武定侯郭勋欲其祖配享又议沮之戊戌夏议明堂享礼上疏忤　旨罢归是冬诏复冠带疾笃闻　圣驾奉章圣皇太后梓宫幸承天犹强力叩首曰此神圣之见万世永赖可谓畎亩不忘君矣冑秉性耿介素以器识自负尤孝于事亲家居服食澹泊足振靡俗文有理致源委不尚浮靡惟笃嗜白玉蟾诗文之精选名海琼摘稿此其异也所著有琼台志江闽湖岭都台志西洲存稿行于世子穆嘉靖己丑进士礼部员外郎 

　　○通议大夫户部左侍郎静庵袁公宗儒墓志铭（李廷相） 

　　李廷相 
