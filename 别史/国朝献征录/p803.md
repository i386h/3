<!-- { "loadSidebar": true } -->
　　李愚字克明兰阳人也弱冠举于乡授沣州知州以礼让喻俗不规规于簿书期会之间一郡尽化之成化七年茅冈宣慰等土夷乘刘千斤之乱出没剽掠每过州境戒戢侪类勿有所犯其感革强暴类此州俗女子年踰三十始嫁愚檄属邑俱宜依期婚娶其贫不能举者亦宜设法资之一岁中完聚者二千余家巡抚都御史吴琛闻之以束帛劳异罹外艰归服阕改知晋州值岁凶愚赈饥恤匮不遗余力是年大水复至愚乃上疏其畧曰今　陛下致治之道至矣救灾之法密矣而水旱屡见者何也或者官人未节而天意有在于此未可知也臣闻男子生而愿之有室女子生而愿之有家一有拂郁则愤懑之气必干天和昔一妇含冤三年不雨矧多于此者乎考之春秋传曰大水者阴气盛也若今岁雨水害或以阴气使然耳尝观唐史太宗因旱出宫女三千人我朝　英宗皇帝即位之初亦出宫女三百七十人此其验也伏望　陛下援古人巳行之迹酌今日时制之宜稽察宫女年貌老弱量节减务使在内在外人人得所则阴阳气和神人胥悦而天变可回水旱自弭是　陛下大造之仁徧浃海宇国家太平之福亦永保无疆矣疏入　纯皇震怒逮系京师顷之　上感悟诏释愚出宫女五百余人愚既还职益自振励会妖贼桑冲作乱愚以计擒之　上嘉其能特令榜谕后数年致仕归子铉内黄知县愚卒六十余年提学副使朱大器始祀于乡贤祠论曰昔汉严安徐乐上书言事颇寓规讽而史氏采之究其终无它表见今李公愚之疏可谓婴逆鳞矣视严徐孰难易又两守僻郡咸有治绩而世无□者亦可嘅矣 

　　○泽州知州陆公伟志铭（杨廉） 

　　杨廉 
　　公陆氏讳伟字仲奇别号质庵人世祖金当宋南渡由汴至杭于钱塘家焉后遂钱塘人公生而端凝重厚童子时巳毅然自立虽长者不敢有犯年十三郡守孙君选补郡庠弟子员试之作对矢口而成孙君谓此子器宇不凡异日必有闻于时不但以其艺而巳自此治戴氏经大肆力于学所举业经义不下数十册领成化乙酉乡荐值家中替开门授徒资以养二亲相继下世哀毁几灭性既而累试礼部辄报罢久之谒选天曹时三原王公宰试公居第一授山西泽州知州州罹洊饥人至相食公奏发内帑沿门赈救区画纤悉不懈昼夜全活以数万计于是人人画公像而生祀之州多宗室分封和买吞并之害其来巳久岁时禄米后轮辱及官吏率以常公至悉裁之以法世家大族乡曲困武断闾左苦陵轹者皆禁不得肆与夫请托一切不行因相与衔之嫁祸于公嗾宗室诬奏数事下三法司勘谳诏使初至惑于浮言几中危法州民无老少填塞街巷之称冤使者继至始廉得其实事乃白比去犹慰□□□以此自沮时邻封大同有狱久不决司空才公檄公讯之公尽得其状发擿如神才公惊喜执□手曰微子何以折斯狱遂忘势之交泽州有宁山卫军民杂处恒患弗靖公慑之以威彼此帖然总镇中贵岁有祗候之索所属争先取容公独不与既而政通人和视民可役废可兴乃葺州治新儒学明道程先生尝晋城令州旧有祠公谓先生岂泛然名宦仅仅循吏而巳哉遂重修其祠至于漏泽园常平诸仓曰路曰桥靡不毕举然小民虽甚德公而前之怨家兴讹造谤害未巳公乃叹曰人当自知止足不然必速颠济乃力恳当路致其事而归州民攀留数十里不绝车至不得行多有泣下者公慰谕而遣之时弘治辛亥也公归惟以教诲子孙务每夜至二鼓方就寝家庭肃然宗族不能婚娶里邻不能殡葬者巳虽不给亦汲汲以周之间与乡之不仕及倦而归者徜徉于西湖孤山之间更唱迭和有归田录传于时居常最甘澹薄子世味漠如也每谓士当以立志先以涵养要否则大本不立一事不可矣公性不喜酒年至耄耋灯下细字犹能读之喜吟诗有稿藏于家作字不喜行草与卑幼家问亦楷如□札葢其天性严整然也嘉靖壬午十一月疾终于正寝遗言子孙仕者以忠孝报国处者以勤俭守家享年八十有九 

　　◆知县 

　　壶关县知县吴公杰传（杞志） 

　　○壶关县知县吴公杰传（杞志） 

　　杞志 
　　吴杰字汉甫正德己卯举于乡性行孤介律身廉洁不苟同于俗既第犹躬耕不辍母亡贫不能葬适流贼至居民皆逃公独守母柩不忍去贼至叹曰孝哉此子戒勿相犯后壶关令甫四月储谷二千余石衣粗布之衣食脱粟之食其清苦尤罕俪故人有欲以私荐之者公力郄之曰使我贤也荐不必公使我不贤也不必公荐后卒于官至无以敛同官有赙之者其妻曰吾夫生平不爱一钱岂以死而易哉竟不受 

　　◆学正 

　　山西霍州儒学学正曹公端传（黄佐） 

　　○山西霍州儒学学正曹公端传（黄佐） 

　　黄佐 
　　永乐中以理学呜者河南渑池有曹月川先生正去端戊子乡荐己丑乙榜授霍州学正壬寅改蒲州教人以践履主日事著述有四书说详太极西铭通书释文孝经述解性理文集儒家宗统谱家规辑畧存疑录夜行烛等编其事父母养志喻色饮食衣服惟务精洁及遭丧五味不入口寝苦枕块始终不易既葬庐墓六年建祠堂以事先又建义祠以荐外族之无后者不用浮屠巫觋诣县上书请毁淫祠年荒劝赈全活甚众屡举同僚之丧贫不能赴任者赆之客死者葬之学徒从教一于礼义郡人皆熏然而化甲辰蒲霍二州弟子上章竞留之霍州先上得允宣德甲寅卒于官正统中河南佥事姑苏张敬渑池知县胡复立特祠 

　　焦太史编辑国朝献征录卷之九十七终 

　　●焦太史编辑国朝献征录卷之九十八 

　　四川（布政使　参政　参议　按察使　副使　佥事　知府　同知　通判　知州　知县　主簿　训导） 

　　◆布政使 

　　四川右布政使周公瑛墓志铭（林俊） 
　　四川左布政使杨公淳墓志铭（吕柟） 
　　四川左布政娄公□ 
　　四川布政司左布政使陶公照墓（屠应埈） 
　　陈先生鎏墓表（茅坤） 

　　○四川右布政使周公瑛墓志铭（林俊） 

　　林俊 
　　周出清江上廊石族公讳英字梁石号蒙中子白贲道人翠渠其最后号也父讳举赠奉直大夫知州尺籍镇海长于莆神鉴臞古博学善文往往有奇悟景泰癸酉司主聂大年所知置魁亚又与陈公公甫贺公克恭善危论高气第进士出知广德州贤旌授诰然犹历九载始南京仪部正郎又三年抚州又五年移简镇远夫以清华论思之选台省之属曾无公一席之地必州外之久淹之南冷之府困之至居夷而极矣王端毅公上宰进公四川大参寻右辖端毅去公亦服忧潘太宜人既望七之年无用世志矣言者荐公可用　孝庙意有所属而公以老请遂进资善大夫致仕尊号例进一阶公政用宽继用严继复静暇举之教民有礼课士有程不举女有禁祠山有辩陂水利着政本第输纳着政均立保甲着政原镇不鄙夷其民文教之修亦发端于此矣 

　　○四川左布政使杨公淳墓志铭（吕柟） 

　　吕柟 
　　公讳淳字重夫号绣岭举正德戊辰进士仕至四川布政使初杨之先世累出华阴县有百户君者徙澄城生政政生敬祖皆居澄城庄里光禄村明兴有讳仲微者始徙临潼县安业里仲微生和和生让成化末输粟千余赈救贫乏乃生子彪赠浙江道监察御史彪生钦是生公者也以公初官累封工部郎中加四品服色母王氏封太宜人公垂髫时恬静寡言雅有志向酷嗜诗书时祖业颇豊公一志于学不富夺祖于诸孙中特钟爱焉谓此儿其大吾门乎弱冠受诗于季父运使石川翁以儒士中弘治辛酉乡试既偕季父佥宪栎东翁叔父同业于大学公既登进士后观政兵部授江西道御史时宦官刘瑾索求科道瑕疵适决大辟众皆推避无肯行者公毅然请行大中丞屠公喜其勇敢能任事也而瑾恶其同乡不附巳讽当道改公工部屯田司主事庚午安化王叛王师于征公之先事前行辛未被差荆州捕分竹木时川中多盗贩十减四五兼以势要请托龃龉旁午公一切遏抑不行时有青龙之说竟夫能污也秩满升本部营膳司员外郎管台基等厂寻差辽东查盘军器甲戌升都水司郎中管理通州南班□道浚决潢污筑复堤防一时粮道称便京储顿增时中官方横舳舻往来陵轹州司需索无算闻公退避有号二刘者使西域取佛其船百艘所费万计声势赫炽沿河州司惧不敢支公移檄擒治其前党众敛迹而去　国初工部尚书宋公礼治河有大功礼曹议祀以宋居中有司奉行违错又进都督于其中公具奏改正且修葺其祠宇纂王端毅公之奏议丘文庄公之诗刊漕河纪事以永宋公之功又尝发库帑羡金以修　孔庙其地旧有徐君墓乃延陵子挂剑处也亦筑祠立碑以表其贤三载再补虞衡郎中未一年升湖广宝庆知府南楚风浮俗又尚鬼公乃首兴学校延经师以开劝生徒四擒妖巫徧毁淫祠始则词讼盈庭一判数千继旬百人再旬十人期月之间浮风丕变廵按唐加荐其刚正清明惠德安民有某妻外适而娶妾者其妻生子寻其父不认告之公公用古水盆法破其鼻流血于盆中并取他隶血于盆以辨同异其民遂抱子而泣归处其妻如初又尝　奏革岷藩过用桐油船料数万及强占居民田产数千并擒治其拨置之人岷藩上章诬奏事下湖□□□会问其参语云知府杨某矫枉过直以谗□□于亲王疾恶大严因公取怨于官校究其立心行□之迹无非守职爱民之心罪固难辞法应调用得　旨乃调知郧阳府才七月升山西副使奉　勑管理鴈□等关兵备便道归家适封君遘疾公侍汤药月□而□君卒人以孝思所感也起服除湖广郴桂□□郴桂楚之南徼也地杂苗夷俗多寇盗有禅光□□聚众数千肆行刼夺公皆捕平之行蒙　赏赉嘉靖辛卯升四川参政次年升本省按察使次年升本省右辖寻升左辖公在蜀威茂诸边将常因蕃夷入寇多杀无辜以邀赏赉公累檄谕以祸福劝戒切至诸将感悟在臬司蜀藩知其廉赠兼金一百抚台赠金八十皆不受贮之库其参政时尝视篆当放支银五万或曰此可得羡余公终不肯放支公平生以清忠自励慕赵清献之人俸禄之外一毫无私公子弟有讽其置产业者乃厉声诃之曰汝弟勒耕力学我不汝所役使也见着绮罗者则曰此天物也汝等可易用乎甲午冬闻太宜人讣公毁悼几不生即日奔归自是遗荣养素居室萧然己亥五月十六日丑时有雷震声异常即摄衣起危坐有待□□喻其意是夕众又见星陨于居之西北隅次日延宾谈笑间少觉不快遽不起矣呜呼痛哉 

　　○四川左布政娄公□ 

　　公讳谦字克让江西上饶□成化丙戌进士拜监察御史督南畿学政以躬行实践教士类翕然风动时中官汪直新幸势炙手可热公绝不与接直甚衔之使逻校文致其短竟莫能得巳督北畿陕西学其教一如南都弘治壬子晋四川左布政使提调乡试监临者重其雅望帘内外诸务尽归之以劳苦触瘁卒 

　　○四川布政司左布政使陶公照墓（屠应埈） 

　　屠应埈 
