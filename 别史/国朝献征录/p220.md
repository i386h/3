<!-- { "loadSidebar": true } -->
　　少宰陶文僖公大临余同门同年也第进士鼎甲官翰林嗣今上讲官累迁至少宰资望将柄用而卒公官翰林时曾以差出京便过家归省寻还朝一日晤余慨然太息曰吾侪一列仕籍即令念念济人利物一生罪业不能赎万一况吾官此闲局虽名清华未得亲民将何修而可余曰云何公曰忆余往以差出京由京泝越巳自越还　朝报　命往还凡几千里或由陆而舆所用负载役夫不知若干人或由水而舟所用牵挽役夫不知若干人念兹菜色枵腹之氓鹑衣褁体之黎皆人子也或当炎蒸淋污如雨喘息若雷或值严寒必跋淖泞冲冒风雪由此而踣顿道路委填沟壑者何可数也此等罪业皆由我作如竺氏果报之说不诬能无惕然乎余之悚然者累日中心识之不忘念公倘得柄用推此一念天下必多食其福者惜夫 

　　○嘉议大夫史部左侍郎定宇赵公用贤行状（瞿汝稷） 

　　瞿汝稷 
　　公讳用贤字汝师别号定宇其先世宋宗室简国公讳仲谈简国生朝请大夫讳士鹏守江阴军因家焉十传讳实者赘于常熟钱氏遂家常熟实生玭玭生某举嘉靖戊戌进士累官广东布政司参议娶萧恭人无出公乃张恭人出也公生而魁岸超明甫五龄日记数百言稍长益警颖参议公尝以考亭纲目命之读晨授而夕成诵者八十叶从参议公入粤署署多祟公所止祟绝迹于是始奇之嘉靖庚戌补博士弟子年十六而偘偘若老成覃精六秇渔猎百氏孔今古名贤康济之迹悉湛涵于胸臆矣戊午先文懿典应天试寔举公参议公素抗直里人有怨之者比没乘公侍婢暴疾亡遂巧设缯缴欲中公危法直指使及臬司颇眩逮甚急会郡侯缙云李公力白事遂解辛未举进士应馆试居首授翰林院检讨丙子纂修会典丁丑分典会试是冬江陵相闻父讣不奔丧台省复会疏留之公太息曰子我欲短丧仲尼不可况不丧乎是不独可斯世纲常惜亦当相国进退惜矣而是时彗出西南长竟天公遂上疏论曰臣闻天人相与之际微矣故人君欲求天心之格必求诸人心之安人心之所安即天理之所合其机幽渺而寔捷于桴鼓是不可不慎也顷自天文示异彗出山南　皇上兢惕不遑下勑臣工同加省惧一时言事者藉藉或以纠察大臣或以修举庶务固犂然□矣然臣犹以未覩其大也顷者辅臣张居正以父忧请归而　陛下留之再四臣每读其疏输诚写哀情泪竭尽而犹不能少回　陛下之听者　陛下以辅臣受　先皇付寄之重系社稷安危之机有不可一日而失所倚者然臣以丧必三年自周公孔子以来未之有改是非小节常礼法云也自后世乃有以金革之事起其臣于衰绖之中此特权一时之缓急不得曲顾其臣之私者非先王之法也臣自数日以来见辅臣瘠毁柴立形神摧弊臣私窃计辅臣之心欲更有所请则拂　陛下挽留之意欲遂听　陛下之留而不一往必有抱恨终天而不容顷刻安者夫辅臣能以君臣之义効忠于数年而　陛下不能使其父子之情少尽于一日臣不知　陛下何忍于此也臣又按杨漙李贤在先朝时亦尝起复然漙先以省母还家贤亦以同籍夺情固未有不出都门而可谓之起复者也且　陛下所以不允□臣之请者岂非谓　朝廷政令赖以参决四海人心赖以观法乎今辅臣方负沉痛其精神之恍惚思虑之迫切必有不能如曩日之周且悉而四海人心赖以观法者又且以拘曲寻常之见疑之亦何能如曩日之敬信而承服是辅臣之勋望积之以数年而　陛下败之于一日臣又不知　陛下何忍此也臣以辅臣之抱痛抑郁而不得伸是干天和而动星象之大者莫甚于此　陛下若垂愍辅臣宜听其所请暂还守制即万不得巳请如　先朝故事特勑礼官一员护送就道仍责限赴　阙如是则辅臣之心既可以少安天下之人心亦可以安而　陛下所以处辅臣君臣父子之间庶几无遗议矣然臣因是而感夫士气之日靡　国是之不明也夫国家之设有台谏所以法纪之司而任纠绳之寄者也固非谓其阿意顺　旨而将迎逢合之也今辅臣之留　皇上主之既有成命矣乌用是哓哓者哉逐影附声背公谊而狥私情蔑至性而倡异议夫父子君臣均人道所最重父死不奔丧同声附和是脱不幸异日有不肖者乘势而窃位亦将循故事而此附和乎臣以此人纪之所以植　国是之所以定者　陛下不可不垂察于此且　陛下信辅臣之深而留之笃者岂非以在　廷之臣未有称　陛下之任使如辅臣者乎然亦顾　陛下择而用之者何如耳　陛下诚于朝讲之暇悉心体访自内阁讲读以至部院大臣非时召对考之行以验其心术之端邪委之事以稽其才识之通塞使人人得以所长自见当必才有如辅臣者以称　陛下之任使不愈于以忧劳萃辅臣之一身使其乖父子之性伤天地之和哉臣愚敢昧死以闻时翰林院编修吴公中行刑部员外郎艾公穆主事沈公思孝亦皆具疏论不奔丧非是初　上在冲龄江陵翊赞颇着声望而其人寔忮刻以智驭一世席宠侈肆其欲无涯御史傅公应祯刘公台尝窥其微具章纠之悉奉　旨杖戍刘竟所贼杀巨珰冯保便给善计数　仁圣　慈圣皆眷倚之保自谓有阿保功与江陵深相结纳　朝廷政务运之掌上虽无居摄之名而握其势人莫敢迕视保之养子徐爵江陵家奴尤七与荐绅皆分庭抗礼奔走爵与七者蹄毂恒丙夜不绝何论江陵其闻父丧阳虽疏请如制而阴图固位中外羽翼之者林林也四公疏上同日杖于朝公与编修杖六十削藉两刑部杖八十戍时进士邹公元标号哭于旁翼日即疏论江陵且申救四公旋奉　旨杖百戍盖五公之名一日而烨寰宇虽刍牧笄帏靡不敬慕公归江陵侧目未解直指莅吴者受密谕将兴大狱吴大汹汹甚公闻曰吾得从苌弘子胥不有余幸哉惟冥搜经史匡坐笑咏澹若无闻既而直指中悔移病去岁壬午复有将承者代事抵毘陵业巳张弛会江陵死其人以前杀刘御史事论逮祸乃寝是年腊以言官累荐起官癸未夏六月升右春坊右赞善时凡江陵所排阨诸君子皆被征列交戟锐意反江陵故政期一旦而湔涤之快乃异议者明以朋党攻公于是上疏乞归且极言朋党之祸乃汉宋之季小人借以去君子而空人国者非盛世所宜有引去甚决不允顷进经筵讲官分校会典甲申　册封郑府繁昌王事竣至仪闻司经局洗马管国子监司业事之擢引疾乞假部寝其奏促行乙酉春赴　阙丙戌再分典会试旋纂修　玉牒升右春坊右庶子掌坊事公自削藉时目击东南民困于征输稽于父老稍稍知吴赋所以偏重有不尽隶部额豪胥伏蠧有不可胜言者至是闻携李袁君黄习其隐曲相与订证者四十七昼夜条陈十四事一曰议田赋之数二曰议混派之弊三曰议征税之则四曰议蠲减之条五曰议偏重之派六曰议派剩之目七曰议白粮之运八曰议兵饷之实九曰议折银之例十曰议存积之重十一曰议荒田之核十二曰议征敛之期十三曰议徭役之累十四曰议积谷之制其议穷极根抵疏上格于众咻会有言南人不当言南事者遂寝秋主武试丁亥升南京国子监祭酒兼詹事府少詹事大典成赐白金一镒文绮二既莅南廱惓惓以四维励诸生曰士不敦彝常即有渊云之墨妙直如雕龙绘虎无济于实首举海内高行邓元锡刘元卿等以鼓舞之凡六馆试事必躬衡其殿最第有寸长靡不采擢规绳一以身先士子黠骜者范于严而不敢肆进修者乐其引翼而日兴起复条奏监事之当举者及庙宇之当新者毕营修葢焕乎其易观听矣诸史籍之剥蚀湮晦者务求善刻详更正故南少宗伯黄公观死靖难其庙圯公修葺之树表忠碑以风世戊子己丑两具疏乞归且言人臣不可以身之将退而忘忠益乞早定　储位宥言官李沂斥绝张鲸母令窥觎　不允升南京礼部右侍郎寻草疏同宗伯王公弘诲请早教元子不报辛卯移礼部左侍郎兼翰林院学士再引疾乞归　不允壬辰莅任教习庶吉士闻有并封　皇长子　皇次子议即上书极陈其不可疏寝不报癸巳升吏部左侍郎兼官如故甫履任会监生吴镇以绝婚事讦奏而户部郑某杨某御史陈某和之公因三疏悬归初娄人吴之彦当江陵之不奔丧台谏交章奏留吴御史疏应属吴具而以疾辞人颇以是称之故公因友人之要遂约姻娅而其人未几深结江陵居恒悔与公婚数言之所亲凡事数避远公公尝过吴吴坐镇于其弟下曰婢子也不当与嫡齿及其按闽公讯行日欲祖于道既示期公操舟候之吴佯托故积旬不至公知人言信乃返而求允币书言不欲以罪锢余身相累愿告绝吴受书与币快甚事在辛巳及是越十三年矣人言镇不争于未嫁之先突争于抱子之后寔乘公之间而肆其毒然公遂不能安其位矣公自壬午起官至是乞休之疏凡十二上归槖中第余百金闻岛夷内讧公倡议修城即捐以助役杜关谢将迎日事披阅乙未春某将赴黄过公公语某欲撰次三吴文献志　国朝典章因革录毕此而后谢笔砚然公巳病衰甚丙申三月适奴辈有悖叛者病遽作遂不起伤哉公人刚直好义凡事关　君国持议必依于正意所不可虽贵显力诤无所避至人頳颊疾视而不变率以常壬辰之春余迓公于东郊谓公此来愿少逊以避机辟公曰世之治乱惟在国是之当否人臣食君之禄而第图全躯保妻子随人短长可谓忠乎其在亲戚友朋亦然闻有善称之惟恐不及有不善规之惟恐不力绝不计其能从与否故世之多公者以此而訾公者亦以此 

　　○嘉议大夫吏部右侍郎兼翰林院侍读学士赠礼部尚书盛公讷神道碑（王家屏） 

　　王家屏 
