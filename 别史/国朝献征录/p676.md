<!-- { "loadSidebar": true } -->
　　青田讳升字文振别号雪庵无锡人由县学诸生升太学选青田知县居若干年致其事归乡士大夫称之曰青田君自诸生耿介不妄言笑于辞受虽小不苟论事是非人贤否执所见不少狥人故或迂之或固之而识者谓其有古人风青田居万山中与福建接壤间更叶寇民贫以猾号称难治君治若甚易葢得昔人羣吏奴仆百姓妻子之意君初至民有周姓者与盘石卫军某讼五年矣君听之数语遂服出而哭曰厉公早至岂有是久狱哉邑八都地报□□发监司临焉议岁以贡有术者谓山木润秀所产必广公直前曰吾闻金能克木信若人言金气盛矣木何得秀润如此监司犹未信同官劝君从之君曰如吾民何申辩数四必寝乃巳镇守中贵岁以矿一至其邑所费不赀君于馈不缺礼而巳至其它费岁率省昔之半由是民安其业君乃劝学兴贤旌举节孝礼文亦彬彬焉先是知县金川谢某有善政民尝以君并论君屡请老辄留于民适朝京师故得遂请民闻之欲追留之而君至家矣于是既立碑复建祠祠之及没众设祭哭于祠所著有雪庵集二泉邵宝氏曰仲尼告子张忠信笃敬虽蛮貊之邦行矣青田浙东岩邑而厉君之遗爱在民去而思之没而吊之若不能解于心庶几乎是者不然此岂声音笑貌所能哉君归未及年人尤嘉其恬退于是青田之名益着予按察两浙适青田诸生以史事见询君遗迹葢无间吾乡评云 

　　○奉化知县徐先生献忠墓志铭（王世贞） 

　　王世贞 
　　嘉靖己巳秋八月三日吴兴寓公前奉化令长谷徐君捐馆舍春秋七十有七吴郡王世贞行部吴兴稍经纪其丧而志之按状君讳献忠字伯臣其先世有判御药院者从宋南渡至华亭家焉七传而君父配某孺人实生君君神识茂畅性操幵介自其髫龀时雅巳慕竹素之事矣稍长属时义即倾其作者补博士弟子试诸生间褎然举首久之荐应天凡六上礼部不利君既不获逞于时义乃益务摉猎稗官外家之语逸壁断戟摩削亡昏旦农圃医十支离覆逆音声人伎往往精探其所繇造虽专门名家无以难之而其诗自建安以下至大历鲜有不窥薄神情玅传独在江左与贞徽之际而巳文主尔雅不离象质赋颂碑志取财东京然至于论说兴革利害物情时趣有味乎言之也华亭故推陆文裕先生博精于古视君丈人行其扬扢风雅上下今昔耳语膝坐忘其吾汝也君去礼部吏部选人当得县令人或谓君少迟之一令何足溷徐先生君谢曰令易及民耳且也一第亦何足溷徐先生竟得浙之奉化以去奉化夷嵕而城蛇虺杂居民俗陋而好讼君不斤斤三尺湿束之节用平税蠲役防水务有以袵席其长老稍推羡田学官膏粥费兴礼揖逊彬如也君所植培务在单赤以下其政术好近民而远上移牒条教饰儒而不必缘吏以故良士大夫草莽之臣类能诵说之他不尽尔也甫二岁入计道彭城有监司者以一笼筴授君致之京君徉不悟抵京以一笼筴报亡何君坐殿罢矣前君诸生固巳精堪舆家言而会父府君殁执君手曰吾三世不益□得无于葬有所恨哉是而责也君拜受教则日夜偕所厚堪舆者相地数百里内获吴兴之福山而葬焉君又爱其山水清远土风醇嘉既罢则斤置墓田旁构丙舍终老计不竟称华亭人矣五柳双桐偃蹇板门疏棂净几奇书古文间以金石三代之器葛巾羽氅徜徉其间客至则留小饮不听去春容寂寥随取而足时命单舫渔童樵青于苕霅菰芦间不复可踪迹也故司空刘公蒋公司寇题公诸大老耆英之会于由见首迫欲得君以重斯社君不峻拒一再往后了不复恋君燕闲之晷肆于九经作春秋稽传录洪范或问大易心印四书本义分节受钥伯阳以破玄扃作参同契亥步心测璞算神启作大地图衍义山房九笈三江水利考狥知郡将冀酬山灵作吴兴掌故集探始中声旁极正变作乐府原唐诗品朱邑既老不忘桐乡作四明半政录其杂着诗文又数十卷行于世君虽道在不朽迹犹方内而博探外典遐想冲举每自谓刀圭投咽羽翰立张投金示报揖洪崕浮丘于玉京之上葛稚川陶隐居而下所不论也竟以访道不谐邑邑成疾委蜕之际神识了然岂所谓大道隔尘报身斯验者耶君孝友天至内行淳备性不能画而貌其吏部府君遗像如生某孺人病革欲有语不得君跽请曰母以仲季产未立耶趣推巳所授遗之且割槖中之半而后喜可知也呼仲季来微而兄我不安死矣君娶陆氏别室吕氏生四子文干文核文果文橒女六孙男某葬九霞山之阳去其父墓若干里按谥法清白守节曰贞博闻多能曰宪不佞窃用二陶处士故事志其大者而拟之谥曰贞宪先生且铭曰　而始乎华亭而令乎四明而终乎吴兴清曰守节博闻多能曰宪且贞请以易而名庶几寓公乡先生 

　　○介庵叶侯禄墓表（方豪） 

　　方豪 
　　始豪书生时则闻旁县有叶丞者民号叶一侧而甚爱之豪窃疑焉以唯公可以镇民而一侧者公之反也民曷爱焉既而予县阙令天官以叶侯补之或曰是丞常山者即常山之爱可知开化也豪复疑焉以丞未有颛政使有他德稍久岂即戾令非丞也一侧而百懿微矣比侯至门庑萧然馈谒无所容公退则荷畚莳蔬编竹器亲身农圃之事每食罕市胾殽唯园蔬一味至于待客亦然豪尝以公事至其室以王青榴并所携槟榔杂一器而飨之时有哂其苦节劝之少丰者略不动呜呼此非一侧于清苦而不变者乎先是学宫明伦堂灾前令程伦之甚壮寻又灾侯至即欲之或说之曰未有惠泽于民而辄役之民其谓何侯曰夫明伦堂者教化之出也教化者治之原也岂它役伦必亡疑矣遂役民以且亲董之壮逾于昔而费寔省焉呜呼此非一侧于兴教化而不可转者乎民有负山险结族强者乡里患之官府亦置而不究养恶愈滋侯廉其不法事必痛绳之仇憾焉计将复侯或以告侯曰去恶分也纵其计得行吾何愧况未必行乎绳之如初仇果疏罗织欲以中侯侯弗悔焉呜呼此非一侧于去恶而不可摇者乎侯之改任也常山之民在都下者诣阙借寇甚恳时开化之民无有在都下也使有之必先于常山矣及间其感恩□□而恨亡有在都下者矣感恩凡三载而归归凡七载而没感恩之民无以异于常山开化也至于今三县言及侯者必曰好官好官亡以异于在任之日也侯之所谓一侧者如此矣诗云恺悌君子求福不回侯其庶几乎侯之没其子荡寔之余干余干人张吉既铭其墓荡起复来京得新兴将行谓豪曰子知我先人者我先人重子之文敢以墓表请豪愧文之负侯而足以知侯也故不辞而之表表其着于开化者撮其实例其余□侯名禄字文科号介庵 

　　◆典史 

　　会稽典史吴侯成器生祠碑（徐渭） 

　　○会稽典史吴侯成器生祠碑（徐渭） 

　　徐渭 
　　会稽典史吴侯成器徽之休宁人其始仕会稽当海上寇初入内地侯以能将兵知名于是承大吏命提兵守水陆阨塞历浙东西南直隶与贼遇大小数十战斩贼首数百级生获数十人还虏者亦以百计凡战之处休止督发设守出鬬有方法禁士卒无毫毛扰居人又能舍死先士卒民多知其功者往往就所战处建祠刻石今曹娥江其一也父老某等来告厥成请予序事予感而叹曰曹娥一弱女子耳当其吚嘤婉娈乃不知有门外事至其赴父之难眇大江蹈洪涛慷慨激烈有猛丈夫之所不敢者夫典史下僚也动人所箝傫然何异一女子至其当国艰难乃惟知曰吾臣而巳其仗剑舍身以当事乃不复知有他计此其人皆以忠孝性植历千万古而同一道今其祠若庙岐然两相望岂偶然哉诗曰伊昔孝娥垂笄紞珥当斯之时一女子耳愤江痛父不得尸所被发乱流娥猛如虎今之仕者沉伏下僚傫然长叹则怨其遭有寇在庭孰敢攘臂世将弃戈何况邑尉桓桓吴公天植忠孝先国后身与娥一道启宇崇功娥江之沚祠木相望照映江水 

　　◆教授 

　　衢州府学教授胡公翰墓志铭（吴沉） 
　　嘉兴府教授赠南京刑部尚书戴公哻神道（李东阳） 

　　○衢州府学教授胡公翰墓志铭（吴沉） 

　　吴沉 
　　金华文献邦异时硕儒魁彦踵武迭兴或以道德鸣或以文章显或以气节着声称当时名载简册若乃接前修之绪后来之侣则长山先生胡公其人也先生讳翰字仲申世金华人在宋有讳汉者以学行闻于乡号南冈处士先生曾大父也大父讳伯起父讳英仕元太平路总管府照磨兼架阁事莅政有绩先生幼聪睿七岁志气即与羣儿异一日于道中拾镪若干缗不去坐候遗者至而还之归告母夫人何氏夫人奇之益督以学既长侍架阁君宦游兰溪从礼部吴公学公一见即期以远器继从吴先生于莆阳博览经史靡所不究又登文懿许公门南北士在讲下者皆愿与交复以所著文进之文献黄公待制柳公二公称之不容口翰撰张公于文少许可见先生之文无异辞也是时文治方兴辇毂之下英俊云集先生游焉见其人而诵其文者莫不称叹有劝之仕辄谢之遂过广川吊董生谒曲阜拜孔子墓而归先生于当世名公卿多所交接惟武威余公阙宣城贡公师泰号知巳遭时多虞四方兵起避地南华山中著书自乐大明开天　皇上驻兵金陵招罗贤才遣使聘先生会有以金华民籍田出兵者先生从容进曰金华民素儒不习军旅藉以兵徒费廪粟耳　上即罢之授衢州教授洪武乙卯奉旨纂修元史入局撰英宗睿宗实录及拜住丞相等传凡若干卷赐白金文绮以归素嗜山水晚岁爱北山泉石佳胜十居三洞之上竹林之源幅□□□徜徉终日或乘兴入城府访故旧则留连数日先生生元丁未十一月卒洪武十四年正月年七十有五所著有春□集义有文曰胡仲子集诗曰长山先生集 

　　○嘉兴府教授赠南京刑部尚书戴公哻神道（李东阳） 

　　李东阳 
　　戴氏自晋侍郎济始迁江南唐兵马使护居婺源后有士先者举进士知钱塘县徙浮梁至于今居焉曾祖德诚元麻姑寨廵检祖璹洪武初有司征不就考嗣安乡称长者以子升贵累赠陜西布政司右参议复以珊赠刑部尚书母徐氏封太恭人累赠夫人公讳哻士仪其字少承家学博览强记词翰颕出永乐庚子举湖广乡贡有司录其文甲辰举礼部乙科授顺德府学训导当兵后人不知书公教未几士知向学调嘉兴府公病文胜先行检重经术故士多实才而公亦以绩最进德清县教谕一新学政士不举凡十科自是举者不绝父丧服阕改慈溪县士恨得公晚化其教者亦多有之秩满归省母母适病卒服再阕擢教授再莅嘉兴学者益众有富民数辈遣养子入学公不可民赂按察官强公公执愈确坐是忤意竟以他事去归营西涧休休谷啸傲其间人莫之测也初号讷庵至是号退叟着西涧集及浮梁县志若干卷公夙负才行慷慨有大志事亲孝谨昆弟交睦从子瑺早孤抚教之后举进士吏部郎中有名应举时道见一士病卧风雨中濒死扶入寓邸疗治之久而苏谢曰我郴州高信也既揭榜信名第一其重义轻施多类此官以身教意识所到□抗言高论不嫌越职杭湖诸府漕仓去河远奏徙之嘉兴吏胥时被绣乘马观海诸卫进表笺多不如制皆奏禁之建阳知县张光启伪称其先世从文天祥起兵窜入旧史亦奏削其板嘉兴民坐豪当籍都御史咨公公素嫉其人顾以罪不至此力解之有提学官以丧去朝议将起复执政者语及公曰是风化所系恐无以示诸生事遂寝人亦以是难之 

　　◆教谕 

　　浙江仁和县学教谕聂大年墓志铭（王直） 
　　教谕黄先生韺祠堂记（周瑛） 

