<!-- { "loadSidebar": true } -->
　　成化五年秋九月十五日广东韶州府通判致仕江阴杜君病且卒呼其子渊具笔札口古一书贻予曰君知我我死假君直笔题墓上使后人观之知我生不负所学足矣君卒阅月而渊以书来予既吊哭之乃之题曰君讳宥字叔宽八岁知读书十五从乡先生学易探赜索微文章□据义理正统丁卯大比君以母疾辞弗就母曰汝第往荣亲与事亲孰大君不得巳往毕试有僮自乡邑来君彷徨顾问母疾曰死且殓矣号恸驰归踰旬而捷报至则其名巳占高等君泣谓所亲曰此吾母志也名成而母弗及见柰何复号恸几绝景泰甲戌第进士拜监察御史出廵西夏贪吏屏息丙子与倪御史敬数十辈坐言事贬官海南英庙复辟起君知英德县英德俗顽犷素号难治君揉驯之民知向化时徭寇猖獗邑故无城树木栅固君患之剏之城民趋事恐后城成而寇适至躬冒矢石与民死守粮尽矢竭而围不解乃选敢死士夜缒城下纵火焚贼所据民庐贼惊溃遁去邑素困交征君裁省之十去七八务诛求者皆惭忿忌嫉而民欣然戴君如父母未几遂有通判韶州之命招来流亡客户占籍者以千数都御史昆山叶公盛时镇两广檄君寘幕下练士卒给馈饷方倚君用而君巳瘴疠乞休退韶民相率诣阙请留君退志益坚不可解比归敕断家事闭门养疴居一岁疾作欲药谢医曰吾其观化矣遂卒春秋五十有五君平生负才喜气性简特与人寡合家居时独与子及倪汝敬御吏三人交莫逆汝敬最先出予在史馆时君始举进士来京师官宪台翘然羣伍中卒以直道不容与汝敬同谪岭表予时遭家艰既不及如师鲁之从仲淹又不及如承君之赠志完恒窃自媿然犹冀其踬而复奋以相与图功攸终夫讵知其止于是也呜呼汝敬之殁予既文以铭其墓今于君何辞百世之下□石不泐乡之人有下马胶西者万一即予斯文而有考焉以彰君盛美于无穷予虽无似抑亦庶几无媿于两有道哉 

　　○惠州府通判吴公晋去思碑（黄佐） 

　　黄佐 
　　君名晋字三接丰城人也倅惠五载摄郡署邑者屡矣绝苞苴清壅牍吏弊拔根芟去而督矿榷盐脂革淟涊者易沾利垢独君纤毫无所涅焉其崇文教则建先师庙于博罗邑学且造笾豆簠簋诸器秩祭焕然一新皆捐巳俸民以不扰复创置睭乏田于首善两库以广多士婚葬灯油之惠至于敬老恤贫旌贤表节凿濠建桥又其余事也城罹回禄叩辄返风民忧旱魃祷斯致雨诚且格神而奚人之难治者乎郡治密迩军卫前此属兵督屯如匪其人则专事敲相以延岁月其逋负千万至有皓首羁縻莫能输纳者君承当道督征之命推度利便简易通融量其远近本折随宜向之逋负者十完八九而输纳者殆不逾日上既不失国用军需下复不浚兵民膏血佥称其贞焉尝引年求去及上命致仕喜见颜色濒行八邑赆赠水手一无所取始终清洁绝利一源世盖尠其伦矣时则民有八颂童有十谣军士皆攀辕遮道复立有曳鞾亭云然舆情犹谓必得吾言传信来祀猗乎吾言奚足征哉亦惟征诸往事焉耳忆岁丁未莅詹事府时君自录事擢主簿当国总宫寀者则夏少师也夏以嬖妾育于苏纲者册夫人援引联衿督府铣者开河套衅于边圉纲视二壻囊槖而艾侍御朴则廵视太仓出入其门通利孔焉吾尝诣夏夏出所制渔家傲掀髯得意谓河套指日可复邀吾和之吾句有千金不数陈平计盖讽其贪也夏大诟怒将烦君往解吏皂皆言君虽同乡与夏不相往来是时吾巳知君之异于人人矣比夏计嗾吾去去之三日而朴与纲坐黄正大事纳仓通贿下狱皆谪戌穷荒居无何铣与夏又皆坐边衅奸党前后弃市而同乡依附有卒于震駴者君以满考得擢上林苑监左丞庚戌秋虏大举内侵营于良牧署肆其荼僇于是属官遇害民庐被燹庶甿妻子以及牛马骡驴财帛刍粮悉掠以去君即疏请蠲免征输甸民赖君以苏自是四署之地荐遭水旱辄奏闻停减而禁革奸弊省刑罚均赋役兴社学立义冢抚流移节冗费疏不一上仁政大敷而惠郡施舍弛张即其推也猗乎天下国家之大计败于贪而成于廉曾谓柄臣所见乃不君逮邪诗曰贪人败类语曰利令智惽此四海所逌以困穷也吾闻丰城东乡有柏林焉君祖封君居之笃生御史中丞公始谋济美夫柏有贞心劲质特立高朗出坌薉贯岁寒而不改柯易叶故君子仪之较诸草木之雕于霜雪残于兵刃者其霄壤也夫 

　　◆知县 

　　番禺县知县道同传 
　　临□知县杨护梁俭合传 
　　琼州府崖州感恩知县东湖董公遵传（凌瀚） 
　　阳山县知县殷君贵墓表（邵宝） 
　　灵山县知县焦公瑞传（上元志） 

　　○番禺县知县道同传 

　　道同河间人其先鞑靼族也洪武三年以才干举太常赞礼郎十年出知番禺县性刚毅廉洁番禺素称繁剧而军卫尤强横需求百出佐吏动遭笞辱前令不能堪比同至视民如子民亦爱之如父母坚执公法凡事违理者一切不从由是民赖以安权要恶之未几永嘉侯朱亮祖至数以威福撼同同不惧时有土豪数十人遇闾里珍货辄抑兵买之稍不如意即诬以钞法人莫敢谁何同廉问得实捕其首悉械系通衢以令众诸豪诣亮祖求辩亮祖召同劳以酒食徐言之同厉色曰公大臣不当小人所使亮祖不能屈次日亮祖出通衢被械者方曝烈日中哀呼求免亮祖释之又有富民罗氏纳女于亮祖其兄弟因怙势凌人同按法治之亮祖又夺去复以他事笞同同遂历数其事而奏之疏未至亮祖亦诬同抗讪先闻　上不知其由先命使取同首级适同奏亦至　上以其职卑而直言大臣有骨鲠风特遣使宥之竟坐亮祖罪二使同日继至而同巳先死邑民甚悼惜之同性峭直器宇魁岸奉母备甘旨与妻子同粗粝布政使徐本雅重同尝按一医士罪当笞本急欲得医遣卒语同释之同曰徐公亦效永嘉侯耶笞之乃巳后同卒于官县吏有奉其主于家者出入辄告有事卜之辄验人或以神云 

　　○临□知县杨护梁俭合传 

　　杨护象州人梁俭泰和人成化间相继任临高知县皆廉明宽仁深知民隐恤民如子自前后官未尝有也邑致仕训导纪其事杨令承累任苛虐之后政尚宽简然能明烛下情事至先得其诚伪善恶必明审无大害者谕归使更筹思多感其言而中止者狱无淹禁而吏无取觅民以便事事称是初若无甚异政者行之数年民俗大安词讼顿简后以谤累去任新令梁来代之日百姓如恋慈母赆者县门络绎辞不能去梁叹曰此无所而者可悯也吾当一屈杨君以慰吾民之心乃置一帙门下命赆者书名其上须臾帙满持以示杨劝纳所赆焉已而行车就道邑之老稚随送三十里至舟次者殆千人梁惊叹问左右竟其所以及归莅事政累相仿而尤廉明简肃民益信服中举一事以例其余若凡民词非干大故但批词尾付告者自行唤所告无不应期而至信孚如此余可知矣无何报政天官归舟溺于铺前海百姓闻之如悲亲戚时任无一亲人父老结魂帛相率海傍招魂回县至郊外通郭服白迎至县门通衢之左立厂安奉皆言无以报贤令恩但循俗人修七七斋如报父母之事每七布署主斋执事之人一如人家所者襄事乃止此虽非吾儒所言尤足以见其感人之深耳吁二令之于民非有期功之亲久要之契也且无复望矣而民之报之乃尔诚不知其所以然者也然而今日之民前日之民也而不见其然何哉未可以诬吾人也 

　　○琼州府崖州感恩知县东湖董公遵传（凌瀚） 

　　凌瀚 
　　先生名遵字道卿师枫山学时吾兰多君子皆及枫山门先生友故先生自弱冠有志即恳力行锐然不懈久淹邑庠江右胡东洲督学礼浙东奇士虽吾兰多口皆合谋称曰道学勿异也累不荐于乡乃就业太学去司南昌府训邵二泉蔡虚斋督学尤极雅重凡门下名士必令先见先生用剡荐迁掌溧阳教又荐迁江浦令然不能俯仰于时上章仍乞文学掾移近养母顾益远调海南感恩令踰年以终养乞骸骨诏许之先生天植耿介茹清苦砥砺道德狷守有余毋改错追曲以从俗海内名公交游徧焉异说纷起豗豗乎将不可振也卒不竞无容少废枫山家法平生典学志道行在孝廉年十九而孤奉寡母五十余载如一日家苦瘠必备膏泽力衰惫必敬扶持问燠寒食饮嘻嘻如小孺子然病卧床褥手理污秽不属他人母寿终九十五先生年且七十二矣犹哀哀劬劳餐蔬啜水如初或曰礼过矣勿恤也两职教又两宰邑一介不污其身投老之秋荒径萧然丛莽寥閴朝夕不谋也士奉情曲者满天下绝不十一人尝有故人来佥浙臬素知其贫不远数百里延之谓之曰某大辟情矜法顺吾君理之出死入生数百金乐输也先生曰贫自甘尔是恶可以污我遂谢去噫嘻古所谓孝廉人也先生其无媿哉 

　　○阳山县知县殷君贵墓表（邵宝） 

　　邵宝 
　　君初赴阳山道出江西会予于按察分司三日而别予举仲尼忠信笃敬之训君诵之君志素定闻余言益自信不疑君平生有天下之虑每论治必曰严明其诸区画无巨细一于整肃见宽弛之俗痛叱之不容口君自十二入邑庠受经于其姑之夫都御史冰壑盛公退与其外兄江西布政使中斋秦公订质疑义学日有进然累困场屋至四十二始膺贡卒业太学其文虽时体必参古法曰不如是不能过人评品精核不随人高下此皆予所知及是政往往相类独其识大进无苛察之弊与昔顿异阳山隶广之连州古所谓天下穷处君能不鄙夷其民始至即讲律令俾知趣避又大书善最乐四字印给之有兄弟争田者仿苏清河故事反复开谕皆感泣去凡死囚必求生道不得巳焚香告天而后成狱狱中置一响板约曰冤未达者击之有所召集书片纸于门皆如期至数月间恩信旁达远近胥向而君以劳感瘴竟不起君病时吏民祷无虚日又走百里求医连州及其没也市巷哭达于野君处事接物行以理遂止以理屈是非可否无少隐假与君游者始若难合终则浃洽至数十年弗替君讳贵字南金别号惺斋世无锡人永乐间有以进士累官至云南布政使讳序者君之伯祖也父缙君其仲子予尝观君论政似崔寔忧时似贾谊勤小物似江禄惇夫妇之爱似白居易笃朋友之义如李若谷落落侪辈中谓之迂者什人而九盖至于阳山而后信焉士之于世修之巳难孚之人尤难固如是哉后之欲知君者请征于是 

　　○灵山县知县焦公瑞传（上元志） 

　　上元志 
