<!-- { "loadSidebar": true } -->

　　○祭荆川唐先生文（万士和） 

　　万士和 
　　惟宇宙之灵气实造物之所秘非时与地与人之相值则或历数千年而不一寄嗟儒者之寂寥而正学之芜废岂元气之渐漓抑酝酿之未至若吾师之有生得精灵之所会固天纵之聪明发天光于智慧葢乾坤之翕聚者至是一开而吴地上下数千年间于此尽收其粹世之分门立户登坛说法者既非性之所安而规矩凖绳谨守格套者又病其忠信廉洁之似不靠傍以随人揭心以从事修餙遮葢吁其龌龊兮宁痛痒之自知而冷暖之自试震雷过而不惊泰山撼而不踬持空拳御万马而不摇蹈水火入金石而不贰必要其所成力必如其所志夏不扇而冬不炉日忘食而夕忘寐惟良工之苦心造种种之奥邃观万物之备于一身信精神之通乎天地故先生之一叹一唾莫非宝藏之所存而人之得其一枝一叶者犹足以垂名而耀世其博物也天文地理经书子史医药算数之说靡不贯申其微然一经拣择则如李光弼入朔方军而精采顿异其取益也佛氏之禅定老氏之虚静养生家之窽窍靡不悉得其玄然一亲经历则如身坐相轮之上而曲直不蔽学以操炼主则经岁不食肉廿年不洗足野人所不□而先生持之益励性以奢侈戒则身不轻置　衣屋不轻易一椽廉士以难而先生行之自遂时□然以深思或渊然而默识苟一得之未融历数岁而不置忽豹变以龙腾肆泉流而火炽功久熟于仰钻悟直参乎道器涉传注之浩繁厌支离之破碎既淘沙而得金彼糠粃之尽弃及恍然兮有闻乃豁然兮无累耳奇功于一源会万象于同致自博而约由粗而细如庄生之所谓承蜩解牛斵轮累九之技要皆道之所寓至其得意忘言点头一笑亦何让乎曾之唯而颜之喟葢虽查滓未化较圣学于毫厘而至大至刚断乎其接孟氏之裔惟根茂而资深时漏泄于文字捐早岁之蹊踪失向来之炉鞲虽其首尾接续变态倔奇取诸班马韩欧之精华至于识见独出则一扫陈言之芜翳莫测者机极壮者势近作出塞新篇遂奔放豪迈而不可制既见恶而如雠亦见善而如嗜即一能一长者虽庸人贱役或驾舟千里以相寻若泛来泛往者虽公卿贵客至扣门竟日而深避以是而独立不阿亦以是而招尤速毁苟余心之不愆何谤讪之足计比所得之益多犹欿然其自视尝欲一人不接一床不置坐草根于空山求面目之所自宿习尽销灵根始着假三年之不杂将一得而永□嗟此志之难陈值倭夷之崇此巳屠戮之难堪彼方斫人以戏凡有人心者能不一动其念虑而况万物一体之仁夫孰非冠之当缨孰户之可闭且苍生之望方殷庙堂之荐相继乃翻然而改图奉　诏旨以从仕始委之以巡督终托之以抚治于是劳形殚神鞠躬尽瘁以只身接凶寇之锋镝以六月居东海之瘴疠号令严明威行将帅方张之封豕既摧巳聚之长鲸尽殪三吴淮扬至今帖然者实先生之所遗病既亟以弥留志之死而愈矢誓不安于袵席乃巡方以警示属天鼓之鸣舟遂端坐而就毙呜呼先生之处也草衣木食若将终身未尝享人间一日之富贵其出也履危蹈险倾家赀以助师未尝享有官者一日之禄费即其出中事业虽公相何足轩轾然而剖破藩篱去彼取此者诚不忍下孤四海之心而上负天之所胡正学未明而议论喧豗素同者或以疑素异者则以忌一时共事者既愤其激切之难胜至泥于形迹者又遂倡言而力诋遡先生之始终岂改其一介不取之义彼且千驷万锺不顾而何有于蚁膻之垢腻昔伊尹之元圣尚不□□事者之议矧先生之志伊则亦何解乎譊譊者之喙和自蚤岁即蒙教诲熏陶琢磨靡不周备喜其心之稍淳虑其质之柔脆以整襟危坐外驰以遍身无病藏秽裁也骄心之未降扬也古人之可冀其驱而之善也若策驽马于长途而不息鞭棰其防其堕落也若以一发引千钧之石临万仞之渊而将至于坠山巅水涯花前月际或扁舟相从或徒步随侍任争席于樵夫借跏坐于僧寺嘘之以壑之风饮之以上池之味时不言以传心视针眼之相对凡和之蠡测豹窥夫孰非先生之所赐丁巳一别四载违背蒙寄手书言及进退和适宦沅闻之浣慰惟先觉与先知岂自私而自利信果哉之无难纳沟壑其谁罪以是复于先生而先生谓之曰智方谓宇宙之大担当有人讵意龙蛇之辰适逢其季讣音远来五内煎沸如可赎兮恨不即逝乞身不报官如肘系及今抚棺岁巳再艺入室暧然魂飞魄悸乘化返先生何意木坏山颓其柰我辈昔等交于朱蔡以弱息配先生之嗣托同心于骨肉庶勉以相济呜呼词短意长孰知我怼就几筵以布怀仰青天白日而涕泪闻至人兮不死庶英灵之不昧鉴一念之微忱其我歆而抑我噫 

　　○都察院右佥都御史柱野赵公鈛墓志铭（林树声） 

　　都察院右佥都御史柱野赵公鈛墓志铭 【 贵州】 

　　林树声 
　　公讳鈛字子举一字鼎卿初号八柱野人上世着族燕山宋淳佑壬子藻公游寓桐城乐其山川筑室牛山下五世而彝道公避元季寇乱徙邑之诸市巷遂着藉焉彝道生敏敬敏敬生信信生永芳永芳生弼号一竹以公贵封吏科右给事中始一竹治儒生业游黉舍久之以母老弃去力耕佐养尝道拾遗金访遗者还之里中无不诵其义者配汪氏封孺人生子五人公其第四子也公生而骨相瑰异八岁善属文邑令蔡公锐见而奇之置膝抚其额曰骥子神骏当一日千里也甫弱冠游邑庠每试辄冠诸生邑令谢公烱尤赏重其文庚子举南畿第一人甲辰第进士授刑部浙江司主事献谳明允时称神明改礼科给事中庚戌张文隐公留公同考会试公力辞是岁汪太孺人年八袠公竟以册封得便道归上寿还朝转工科左给事中巡视京营时咸宁侯仇鸾怙权宠占役军卒公抗折不挠严点闸勒七归伍因条列军政六事奏入下所司议行戎政一饬仇衔之未发思中公公不动会一竹讣闻公奔归服阕补吏科都给□□丁巳京寮考察公疏言虞廷黜陟能使庶绩咸熙分北三苗夫考绩非以威远也然公道明则人心正中国安则四夷服今南倭北虏警谍未息兹举宜简□慝母爽国是使贤智奋庸着绩安攘甚盛比命下公核去留所抨弹咸当佥服其公戊午升南京太仆寺少卿专莅马政是时民养种马而官验有镫痕者恒峻其罚公曰畜马禁骑坐是赘物也弛令自便民德之立祠祀焉公尝与僚佐游琅琊山见农人苦旱躬祷于丰山雨随注滁俗耕者专仰雨泽遇旱潦不饬备公文谕之民用兴厉陂塘沟浍以时修浚种稑被野滁人赖焉作亭丰山镵之石以章久远滁旧有阳明书院岁久渐圯公斥羡金新之朔望聚诸儒生阐明良知之学诸儒生习其指者皆兴起累迁南京鸿胪寺卿通政司通政太仆寺卿晋佥都御史巡抚贵州兼理军务贵处极徼虞瘴疠有言者公曰丈夫不志四方乎驱车行比至贵值土舍韩甸攫司印逐流官纠党旅兵三省骚动公命总兵官石邦宪率夷帅冢继武等会剿之絷其渠酋羣党悉平余寨皆刻木誓不异萌贵既荒远东北连播州西南杂土府民彳错居习乱易动公图画便宜条奏六事皆议行□公□官事如家相度城中荒土引渠走潦辟水田潴流池教民习耕植贵之知水耕自公始作凤嬉爱山诸堂与诸大夫游而乐之曰使吏于土者释羁思以安职业匪直事燕游也众韪其言无何有其功者当道惑之调公南京用复倡议裁革军门者公贻书大司马虞坡杨公言不便状且曰釴逐臣也犹喋喋不置此弃妇愿梁笱耳其忠不忘君类若此公归罄俸入建祠堂五所以奉先世之宜庙食者而蔡谢二邑侯则列祠于念初堂报知巳也岁以冬春二孟举祭祭之日合宗人读律法寓劝诫置义田一区收其租入以供二祭有余遍施三族周其婚嫁衣食之不给者居恒追慕一竹公不置着哀竹操歌吟以寄思暇日与诸昆弟觞酒过从竟白首无间让产推分其孝友纯笃葢天性然公恂恂长者记德忘怨与人交肝胆洞视倜傥有大度好礼贤士作宜秘洞招延宾客廪食其来学者晚悦隹山水胜日肩舆往来龙眠浮渡麒麟诸山灌园桐陂复自称瓠园丈夫预营寿藏于石鼓山题曰俟丘取修身以俟之义云文章自出机轴精光百倍作几希图辟方士论讲学诸说皆阐明理道出前人所未发诗律清远乐府古体兴托不凡所著有古今原始无闻堂藁鹦林□九夷古事等集行于世生正德壬申四月距其卒隆庆己巳七月年五十有八 

　　○佥都御史温景葵传（郡志） 

　　佥都御史温景葵传 【 顺天】 

　　郡志 
　　温景葵字汝阳大同举人也其文行乡表令长山升御史守苏州并有治绩嘉靖庚申边事孔棘兵道初设乃日霸州道移任剏制运筹详审精密任四年政兼百善事惬人心功垂世车丸如谷贱伤农立籴贮法因军饷对支掠害商人立入仓法因将士重行粮滥费立稽涂法因后府催徭残坑卫职疏准径解惜薪司法修建昌营刘家营石门寨半□山等城边疆保障未再阅月新郡城楼七座处置有方财不费而居民不扰重镇伟观遴八庠士馆之孤竹书院聘师丰廪严程课如亲子弟然联登科甲皆出其门约军卫而宽严并用遇士夫而恩礼兼隆在任四年圉肃清而民安堵加参政俸癸亥之变总兵陈没督抚重谴朝议难其人科道交荐特擢都御史巡抚顺天其泽及永尤深居三载告病归今人亡而泽不冺岁久而思愈深云 

　　○右佥都御史王镐传（永平志） 

　　右佥都御史王镐传 【 宁夏】 

　　永平志 
