<!-- { "loadSidebar": true } -->
　　窃维谋国贵于可大可久，议虽创而流弊无虞；筹边期于能发能收，费虽繁而成效可睹。台湾虽属海外一隅，而地居险要、物产丰饶，敌之所必欲争，亦我之所必不可弃。臣自五虎门渡海，东抵鸡笼、历后山苏澳，复折回前山至郡；全台形势，约已十得七、八。深惟目前情形，不在兵力之不敷，而在饷需之不足；不患番洋之不靖，而患声气之不通。譬如人之一身，其精神血气本足自强，而荣卫失宜，以致筋络不舒、手足痿痹，虽有参苓之剂，不能为功；良医相其脉络，治以针砭，则沈痾立起。窃以台事设郡置县，无益之参苓也；轮路、矿务，奏功之针砭也。轮路宜于台湾而不必宜于内地，矿务筹诸现在即可取效于将来。其间形势互异、利害迥殊，有可以屈指计者。臣谨为我皇太后、皇上缕晰陈之。

　　台湾前山业已开辟无遗，后山虽平旷膏腴远逊前山，然道里袤长亦与前山相等。当夏秋溪河盛涨时，前山南北文报往往经月不通，后山更不必论。即如日本窥伺台南，扎营业已经旬，郡中尚未得信。近者如此，远者可知。幸而疫重敌退，否则倭营业已深入稳扎，岂不大费经营？若非邮递艰难，何致如此隔膜！其害一。后山之地，弃之必为彼族所据；取之则开百里之路，必须设数营之勇分扎要隘。否则，「生番」必乘虚狙杀，路虽开犹不开也。开千余里之路，即须添设数十处之营，费重时长；年复一年，势成坐困。其害二。台湾四面环海，敌人随地可以泊船，即随地可以登岸。彼则轮船飘忽，朝扰北而暮可扰南；我则跋涉艰难，速计旬而迟须计月。留营固恐饷需难继，撤勇又恐事变忽来；处处为敌所制，实时时为敌所乘。其害三。安平炮台连炮费至四十万两，尚非泰西新式。即使其能得力，而全台口岸如安平者尚有数十处，若均设台防守，为费殆将千万。度支如此艰难，岂能筹此巨款！然不筹，则防无可防。其害四。台湾民情浮动，相传「无十年不反」之说。远者姑不必论；即自道光十二年土匪张丙之案起、至同治三年土匪戴万生之案止，内连道光二十二年防海一案计叛案八起，约费军饷并摊款共银五百三十四万两、又米银五十二万两，民捐尚不在内。合而计之，三十年之间縻国帑与民捐且逾千万；百姓因遭贼而家破人亡者，至今言之犹有余痛。盖彰化一带，深山大泽，易于藏垢纳污；往往乱机已酿，经年累月而官尚未闻知，皆由道阻信艰之故。其害五。同治十三年日本琅峤事起，台湾办理海防至今计共享饷四百余万，淮军月饷尚不在内。倘海上仍有波澜，又需另起炉灶，大费张罗。若不速兴矿利，则库储之出入有定而台湾之事变无穷，犹之以石塞海，石尽而海不枯。其害六。台湾水陆额兵共十八营，每年需饷三、四十万两；合并则防汛全空，仍旧则训练皆伪。自「开路抚番」以来，前后山一带勇数添至二十余营，每年需饷又在百万两外。零星散扎，分则势孤，以御「生番」且不足，何况外侮！是轮路不设，不惟该兵勇不能合营操演；而深入瘴乡，即册籍多寡亦无人为之查考。其害七。台湾府城逼近安平，然安平实无口岸可以泊船；故轮船到安平，无论官员兵勇，均须坐在桶中，由竹排泛海上岸。前年飓风骤发，船政「安澜」、「大雅」两船皆在安平击碎，民船之受害者更无数。鸡笼口岸虽稳，而自南至北动辄兼旬；故官民各船明知安平之险，不能不靠泊于此。其害八。澎湖离安平一百五十里，据台郡咽喉，有口可以泊船，凡船自闽来台郡者，皆须路过；既靠安平起清人货，又必须驶回澎湖避风。我兵之克郑经、朱一贵也，皆先得澎湖而后入台。然澎湖百物不生、实一绝地，攻者易而守者难；该处一有疏虞，则轮船行驶无路。其害九。淡水所辖七、八百里，彰化亦数百里，声教之所不及，洋人辄开堂引诱入教；羽翼既成，一呼百应，实为心腹之忧。台北一带满山皆矿，煤、铁出于是，硫矿、樟脑、煤油、茶叶出于是；往往洋人既知而我尚未知，洋人既采而我尚未采。欲处处设官置吏，则无此经费。皆由地方辽阔、矿事不兴，故官与地不习，官与民又不习。其害十。夫以轮路、矿务之不举行，其害之可睹，固灼灼然有如此者。

　　今试以轮路、矿务之利言之：轮路计一日约行二千余里，由台南至台北顷刻即达；军情可瞬息而得，文报无淹滞之虞：利一也。后山瘴疠盛行，若有轮路则屯军择善地驻扎，遇有紧急方轨而驰、朝发夕至，不必使有用之兵受瘟疫之害；利二也。轮路比轮船捷至一倍，平居精练二枝劲兵驻扎南、北二路，海上有事，电报卯来，精锐辰集；随敌所向，合兵急攻，以逸待劳、以众乘寡：主客之势既异，胜负之券可操。是无轮路而兵多饷重，征调迟延，我处处为敌所制；有轮路而兵精饷有，赴援神速，敌且处处为我所制矣。以视株守一隅、军符已下累日而消息仍觉杳然者，相去岂可同年而语！利三也。内山奸民纵有煽动，而劲旅呼吸即达；朝闻萌蘗，夕压重兵，比于迅雷不及掩耳：教民无所用其簧鼓、奸宄无所用其机智、番众无所用其凶横。祸乱不生，商民安堵；百货流通，舟车辐辏：利四也。日本琅峤一役，合沿海七省因台事而设防，耗饷何止千余万。台中若设轮路、兴矿务，则敌人知我已得窍要，可无意外之虞。不惟大宗之饷可省，即常年防军亦可酌裁；漏卮已塞，库藏自有余裕：利五也。轮路开，兵勇可以归并操练；不惟营官不敢以少报多，即勤惰、壮弱亦可随时稽核：卧薪尝胆以求实济，断无练而不精之兵：利六也。轮路开，则由台湾府城至鸡笼口不过数时可到；来往人等自可由鸡笼起岸，不必再涉安平之险：利七也。自府城视澎湖，则澎湖为咽喉；自鸡笼视澎湖，则澎湖为枝指。而且鸡笼渡海，水程近三分之一，不必经由澎湖。彼族知澎湖不足以制我之命，断不聚全力以争之，则我亦不必聚全力以御之；兵减饷轻：利八也。鸡笼矿务已用机器举办，明春可以开至煤层。以成本计之，每吨约在一圆三角左右；运至香港则每吨可值五、六圆，计每吨可得余利三、四圆。该处民矿，若用价一律由官买回自办以断葛藤，将山中之煤无尽，即公家之利无穷。又大水堀地方查有铁矿，据洋工翟萨面称：约有六分成色。然该洋工尚非铁务专门；拟将铁苗寄至英国倾镕，分准成色若干？再定办法。盖外国一切制造皆从铁务生根，工匠不能炼钢，军事断无起色。又金包里磺矿前经封禁，其洞浅深不一，烟焰直冲，吐出磺末，左右穷民私煮售卖。夫外洋之磺不能禁使不入，而中国之磺转禁使不出；非计也。今若设厂开挖，每百斤成本约在一圆左右；运至远省，即可值银四、五圆。若能涓滴归公，此利诚为不小。又牛头山之煤油，现用人力每日仅可取数十斤；倘能改用机器开挖、澄清，亦是一宗大利。樟脑则因前任道员办理不善，几至开衅；近来日渐减色，尚须另筹办法。茶叶，数年以来厘税蒸蒸日上；拟再筹款给本种植，其利当可与煤并驾齐驱。夫外人之所以垂涎台湾者，以有矿利耳。矿务若自我全行举办，无主之物变为有主；垂涎之根既绝，则窥伺之念自消。同时并举，计机器、人工等费，大约不过百万；将来收效无穷，所获何止倍蓰：利九也。台湾、日本、小吕宋三岛皆系鼎足而立，相距不过一、二日水程。现在各岛情形如同战国，利之所在，各出全力争之，强必并弱、众必并寡。日本前本弱国，自设轮路、电线、开矿、练兵、制器后，今乃雄踞东方，眈眈虎视；前年窥台南、上年逼琉球不令进贡，今又胁高丽使与通商，彼其志岂须臾忘台湾哉！既已断我手足，必将犯我腹心。而且台湾为东南七省尾闾，上达津沽、下运闽浙；台事果能整顿，则外人视之有若猛虎在山，不敢肆其恫喝。若再辅以中等铁甲船二、三号，则遇各岛无理肆扰，尚可由台断其后路，使彼有首尾不能相顾之忧。故台强则彼有如芒刺在背，时存忌惮之心；台弱则彼视为奇货可居，各蓄吞噬之念。轮路开、矿务兴，则兵事自强而彼族之狡谋亦自息：利十也。

