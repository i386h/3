<!-- { "loadSidebar": true } -->
　　○是日交阯黎贼攻清化州不利引去时成山侯王通自宁桥之败无复固志擅传檄以清化迤南城池悉听黎利管属其官吏军民皆令出城赴东关惟清化州不从初利攻清化知州罗通指挥打忠率兵民坚守间出兵攻破其土山杀伤贼众贼势稍缓至是檄至城中惊惧通与忠曰吾辈与贼相持数败贼矣出城即无生理今城高池深粮多人众与其出城就缚曷若尽忠而死况未必死乎总兵卖城与贼其令决不可从于是通与忠奖励军士城守益固贼攻之不能下遂引去及王通弃交阯通等乃还京
　　○乙丑乌思藏番僧劄章等来朝贡马
　　○赐建州左等卫归附官军镇抚佟教化等及原差招谕所镇抚高歹都等二十人钞彩币表里袭衣等物有差
　　○台州卫镇抚宫璞奏指挥于昶刘庆奸贪酷虐兵政不修前为士卒所告奉旨令按察司逮问昶等延玩不赴又逼取军士金帛等物遣人潜赴浙江贿问事者  上谕行在都察院臣曰为  将不能抚士卒修兵政而肆贪虐不才甚矣即遣人逮至鞫之
　　○丙寅赐朝鲜国使臣李叔当等钞币及金织纻丝袭衣靴袜有差
　　○丁卯敕行在户部兵部曰比高煦作逆同恶皆伏法凡词连之人阖门械系就逮今严冬盛寒道途可悯除至京外其在途者悉宥之军民皆复其旧就所至军卫有司收役未就逮者亦释之于本处军卫有司收役其同谋者不在此例
　　○敕行在刑部都察院北京行部锦衣卫今天气寒冱岁事将新狱囚禁系深轸朕怀其情罪不分轻重期以三日悉具以闻朕将亲阅焉因谓少保夏原吉等曰昔尧舜之世民不犯法成康之时刑措不用皆是君臣同德故能致理如此朕德凉薄虽夙夜尽心而仁化未孚犯者益众卿等宜勉力匡辅庶几无愧古人书曰臣为上为德为下为民宜深存此意
　　○以孙继宗为指挥使府军前卫带俸不管事继宗中军都督府都督佥事愚之子也
　　○戊辰狭西平凉府剌麻都纲福庆等来朝贡马
　　○升通州卫带俸都指挥同知诸得为都指挥使指挥使左让为都指挥佥事
　　○赐暹罗国使臣柰温等钞纻丝罗及金织罗袭衣有差仍赐柰温及通事头目五人冠带
　　○河东狭西都转运盐使司奏所辖盐池周围堤堰往岁为雨潦所坏尝奏准以蒲解安邑诸州县民修治缘人少役重难完今岁雨多又坏新筑二堰溪水入池亏损盐利乞敕山西布政司平阳府各遣官乘今农隙起丁夫修筑从之
　　○己巳升行在鸿胪寺丞贾庠为本寺左少卿
　　○夜有流星大如碗色赤有光出卷舌东行过东井堕地有声如雷
　　○庚午赐亦里察河等二十二卫野人头目革忒兀等百二十八人钞文绮袭衣有差
　　○行在兵部尚书张本奏总兵官遂安伯陈英言奉制谕总兵镇守山海等处所领官军悉听节制今都督佥事陈景先擅自分管桃林喜峰诸口若有警急径达朝廷英不预知缘前蓟州黄崖口失机英已受责纪罪停禄今景先不受约束专擅妄行傥有疏虞咎将谁执景先自恣请罪之  上曰不足罪但令仍旧盖是时英在山海景先在蓟州景先以为自喜峰口迤西至灰峪口去山海甚远猝有警急待报英而后奏则迂回稽缓故欲径达而英恶其专遂有是言  上察景先之情故不之罪
　　○行在户部四川清吏司主事李仪奏曰庶人高煦作逆今已讨平臣民不胜喜幸而赵王高燧尝有异谋今虽屈伏顾力有所未能耳其心则未尝忘况前日汉王之事安知不与同谋  皇上宽仁虽不忍究竟然亦岂可不早为之计窃意今之议者必曰汉既被擒赵安震惧彼不能有为无足虑者如此是纵虎出柙也若曰密使人觇伺果有是谋待彼发露然后讨之如此是匿机使狎也若曰彼惟一卫焉能成事前是山东一妇人尚能为妖以鼓惑人心况王者乎凡出此者皆非至计殊不知高煦之禽虽足以惧其心亦足以增其忿我用姑息彼蓄忿怨其为患也不言可知为今之计莫若去其护卫抑其威权彼以汉憝新平必不敢与朝廷抗乘此时机处置得宜则恩义兼尽骨肉保全朝廷无管蔡之忧  宗社有磐石之固不然养成祸胎终为后患恐烦再举费耗实多曲突徙薪古人所戒惟  皇上加察焉  上览所言谓侍臣曰汉赵虽兄弟然兄弟亦有不同德者今事未著何名而夺其兵且朕惟此叔当厚以待之诚以感之彼其心独无天理邪宜寝勿言
　　○日上生冠气一道及生左右珥色黄赤随生背气一道色青赤皆鲜明
　　○辛未升行在翰林院检讨刘永清为本院修撰都察院司务张惠行人王谕为监察御史惠行在狭西道谕行在河南道湖广武昌府崇阳县儒学训导戴弁为行在兵科给事中
　　○擢进士郑泰为行在礼科给事中
　　○复金鉴庆阳府环县知县鉴为县能恤民至是九载考绩应升其民奏乞留之故有是命
　　○黜监察御史朱正为赵城县知县正为御史以亲丧去至是服阕吏部言其不谙刑名故黜之
　　○行在刑部都察院北京行部锦衣卫上所鞫狱囚罪状  上亲览决真犯死罪悉依律若叛逆者之伯叔兄弟及拒捕妖言免死谪戍边增减制书监守自盗受财枉法亦免死追赃及徒流以下俱运砖赎罪笞杖罚钞情轻者释之凡发遣三千余人
　　○  上罢朝御左顺门谓侍臣曰昨户部主事李仪言赵王尝有异谋请削其兵此人志欲效忠而不识大体尚书张本曰往者孟指挥造逆谋赵王未必不知去年高煦亦谓与赵王合谋举事俱有明验  陛下笃厚亲亲忍而不发养痈长疽未见其可今仪有言伏望  圣断行之不疑少保夏原吉等进曰  陛下亲亲之恩至厚念惟此叔务保全之然人言不可不思但在处之得宜既不失亲爱又足以消患于未萌是亦保全之道  上曰朕志已定卿等勿复言
　　○壬申降玺书戒饬守边将士是日早朝罢  上御奉天门谓侍臣曰今四夷顺服边境晏然古人尝曰儆戒无虞又曰祸生于懈怠若守边将士稍有怠心少失防闲将有意外之患遂遣玺书戒励缘边守将令尽心防守不可怠忽
　　○升山东都转运盐使司同知周鉴为河南布政司左参政以九载考最也湖广布政司右参政贾昭亲丧服阕调贵州布政司右参政
　　○给永宁怀来等处守备军士胖袄裤鞋
　　○癸酉造楚府江夏王武陵王镀金银印各一
　　○升行在贵州道监察御史林硕为浙江按察使  上谕之曰浙江地大人众有司官未必皆贤军民之中亦有豪横非礼者必须纪纲修明法度整饬然后奸豪敛戢善柔得安然欲治人必先自治未有己不正而能正人者尔其勉之硕顿首受命
　　○福余卫不兰乞弟乞札阿歹来朝奏愿居京自效命为试百户赐冠带金织袭衣彩币银钞绵布鞍马仍命有司给房屋器皿等物如例
　　○楚王孟烷奏男女将及婚嫁欲暂辍屯军之半预营居室免其屯种子粒支给月粮工毕仍屯种从之
　　○乙亥狭西河州卫千户长吉帖木等来朝贡马
　　○赐狭西岷州卫国师端岳监藏番僧剌麻三丹癿乌思藏番僧剌麻监藏广西安隆长官司头目莫应等钞币有差
　　○行在礼部奏两京国子监生多给假还乡经历年久托故不来请遣人提问  上曰古云才难诸生未及仕先负罪名即为终身之玷宜量地方远近定与限期如再于限外不来皆发充吏于是礼部定限自移文到日为始交阯云南贵州十阅月四川两广九阅月福建狭西七阅月山西湖广六阅月江西浙江山东河南五阅月两京直隶四阅月
　　○上闲暇与学士杨溥语及治兵之道溥曰兵贵乎训练有方抚养得宜不患其不为用  上曰然养之厚则得其心练之精则得其用必其气锐志果而后可用若素不训养一旦驱之矢石之间进退失措何望有济溥曰诚如  圣谕
　　○丙子命故左军都督府都督同知梁福子瑄袭为指挥使金吾右卫带俸金吾右卫指挥使曹杰兄俊指挥同知杨胜弟宣指挥佥事李敬子福贵羽林左卫指挥同知王真子兴金吾左卫指挥同知耿名弟全指挥佥事林亨弟全锦衣卫带俸指挥佥事张信子雄俱袭职羽林前卫指挥同知邹能老疾命其子玉代
　　○上闻山西军民李二等九人者自宫投入晋王府召左都御史刘观谕之曰此人犯朝廷法即遣人逮问晋府长史不以不可纳谏王亦逮之来复贻书晋王济熿曰  皇考下诏天下禁止自宫违者论以不孝而李二等九人敢故违投入王府夫自宫以求用古人所谓非人情不可近不孝之人不知念其父母岂复有心为王国之用已令法司逮治自今有若此者宜斥之勿纳
　　○夜月掩荧惑
　　○丁丑  上御左顺门谓行在礼部尚书胡濙曰明年二月祭先师太社还用上丁上戊日不可改初濙言是月上旬祭期适当  万寿圣节恐妨行礼请改用中旬  上曰此  祖宗以来定礼今以为未便而轻改岂诚敬事神之意至是申命焉
　　○乌思藏番僧章结等来朝贡马
　　○是夜交阯蛮贼万余人攻围隘留关守关百户黄彪等被害百户万琮潜登城大呼与敢死士挥刃从南门出击贼贼退走
　　○月生左右珥色苍白
　　○戊寅命中军都督府都督佥事孙愚子绍宗为指挥使显宗续宗为指挥同知俱于府军前卫带俸不管事
　　○行在礼部奏都指挥佥事王信等三十二人病卒例应遣官赐祭从之
　　○夜荧惑犯轩辕南第四星
　　○己卯狭西巴哇等簇指挥佥事锁南儿监藏等来朝贡马
　　○庚辰暹罗国使臣陈＜王卸-卩＞等陛辞命＜王卸-卩＞赍敕及纱罗锦绮归赐国王及妃
　　○赐乌思藏番僧劄章狭西平凉府剌麻都纲福庆等钞币有差
　　○辛巳狭西岷州卫等处剌麻班丹领占等来朝贡马
　　○巡按广东监察御史金濂奏琼州府黎寇作乱广东都指挥佥事程玚等领兵往捕逗遛不进定安会同二县官署民居皆被焚尽掠公私财物以去玚等失机纵贼请罪之  上曰姑记过俾之速捕不获不宥
　　○武英殿待诏边文进以罪罢为民  上屡命廷臣举文学才艺之士冀得人为用文进以绘事供奉内廷举陆悦刘圭有文艺未召有言悦尝为御史以受贿发戍边圭极刑刘诚之子专事结交时贵文进受二人金故荐之  上召文进诘之曰尔以小艺得官敢恃恩贪纵文进叩头服罪时文进年七十余  上以其老不可加刑遂革其冠带令为民命刑部逮悦圭治如律命吏部揭榜示中外以戒荐举之徇私者
　　○癸未吏部尚书蹇义等具给事中彭璟等所举贤才姓名奏请取用  上曰近命京官举贤欲得真才前日待诏边文进保赃滥之人苟循私意不顾公论人言惟贤知贤文进不才小人故狂妄如此今已皆罪之卿等自今更须详审勿为小人所欺
　　○行在礼部奏今年正旦  圣节冬至等节云南寻甸军民府等处所进表笺或有污迹或破损皆当逮问  上曰彼万里外进表笺未必不谨此盖一时途中之失其悉宥之但移文使知加慎
　　○是日交阯守北闲堡宣化府同知陶季容遣民兵阮执先等追黎贼至清波县为贼所获既而遣还令与县丞黄扲珠等招季容附已季容骂曰我初以土官蒙朝廷授职俯佐赐敕谕重赉俾守兹土背恩负德非为臣之道我誓不从反逆扲珠等以兵胁之季容固不为动
　　○甲申湖广永顺宣慰使彭仲遣子俊保靖军民宣慰使彭大虫可宜遣子顺云南马龙他郎甸长官司通事杨森等贡马
