<!-- { "loadSidebar": true } -->
　　○行在大理寺奏王骨都杀夫冤事骨都猗氏县民郭小生妻尝夜与姑同绩小生先寝仇人于八潜入其室杀之而遁小生父疑骨都私与邻人袁加儿谋杀之执以告骨都实不与袁私时有杨恭者知于八谋首其事然于八强辩郡县鞫狱者不能得其情骨都不胜考掠遂诬服狱上行在刑部又不与辩将加刑骨都诉冤  上命文武大臣覆讯得诬状时于八已死矣  上命释骨都遂谕刑部官曰罪至死谓之极刑况妻杀夫尤为大恶法司于此不用心何所用心彼若不言必枉杀之矣仁人君子于一草一木不肯轻折何况人命朕数戒尔等须存钦恤之意何得仍有此事今但以赦前姑容不问若再枉人如此岂得更容尚书金纯等皆顿首谢
　　○己未福余卫指挥使忽剌赤等来朝贡马
　　○遣行在吏部侍郎黄宗载等往各处清理军伍宗载浙江户部侍郎郝鹏湖广刑部侍郎樊敬扬州淮安凤阳庐州滁州徐州俞士吉应天太平池州宁国安庆广德和州吴廷用江西北京行部侍郎金庠北直隶都察院副都御史李素山西大理寺卿汤宗山东少卿严昇镇江常州苏州松江徽州李谦广东施礼河南寺丞张宗琏福建艾良四川通政使司右参议何怀辉广西鸿胪寺丞张人实陕西赐敕谕宗载等曰兵以卫民民以赡兵不可偏于一尔等皆左右近臣与国同体其竭乃忠诚必勤必恭必廉必明毋苟且因循毋任情生事必尽是非之公俾军伍无欺隐之币平民免非辜之挠庶几称朕委任之意钦哉
　　○命修筑广西南丹卫城时南丹卫奏城垣损坏八百余丈本卫军少乞调附近军民相兼用力  上谕行在工部臣曰南丹边卫切近蛮寇修城不可缓亦不可妨农其令镇远侯及都司布政司会计工力稍俟农间即督军民兴役至冬而毕毋久劳人
　　○行在吏部奏山东等处儒学署学正教谕训导举人侯显等五十人所教生员有科举岁贡中式例当实授  上曰比者数有人言学校废弛今此辈教有成效亦能尽职即与实授以励其余
　　○赐贵州宣慰司把事阿路广西凭祥县故土官族人李肆四川松潘祈命簇番僧勺失结林证桑植等安抚司安抚向思富古木山卫野人头目咬纳建州卫舍人李满住及乌思藏使臣桑结巴等钞币袭衣靴袜有差
　　○庚申撒力等卫鞑官指挥佥事桑果奴等来朝贡马
　　○命南京礼部左侍郎兼国子监祭酒胡濙为行在礼部左侍郎时濙来朝  上谓吏部尚书蹇义曰昔  皇祖  皇考皆尝言濙敬谨小心可用盖亦朝廷旧人可罢其所兼官留于行在礼部
　　○增修韩王府第命军卫有司协力为之仍命行在工部遣官董其役
　　○行在礼部尚书吕震言  皇上初登宝位天下文武官皆贺正旦而湖广及贵州安顺州土官同知阿宠等三十余人后期而至请罪之  上曰天寒道远南人尤多艰难不必罪震又言朝觐官例应给路费钞其后至者不应给  上曰既至矣俱给之
　　○行在工部尚书吴中奏工匠逃者五千余人不惩治之无以警后来请遣官并其家属取赴京  上曰此必官司失于抚绥之过不必遣官止令有司起送其正身来但今卿等及官属加意抚绥耳
　　○辛酉赐袭封衍圣公孔彦缙祖母父母诰命及曲阜县知县孔克中并其父母妻敕命初彦缙奏请三代诰命克中亦奏请父母妻敕命行在吏部言彦缙祖讷洪武中已袭封受诰妻洪熙元年亦受诰封夫人今宜赠其祖母父及封其母给诰又言在外官俱未授诰敕克中不应独先得  上曰先圣子孙当优待之如所请给之于是封彦缙祖母父母及克中父母妻皆如制
　　○赐交阯布政司土官参政梁汝笏诰命并封赠其祖父母父母妻汝笏交阯清化府人敬事朝廷以杀贼及招抚功累升至参政至是来朝特赐以旌之
　　○狭西按察司陈智言臣在任三载例给本身诰命切思臣父今年八十六衰老有疾乞以应给本身之诰先给臣父  上命从之
　　○迤北鞑靼彻彻秃等四人来归奏愿居京自效命为千百户等官赐冠带金织袭衣彩币银钞绵布鞍马有差仍命有司给房屋器皿等物如例
　　○壬戌四川东川军民府故土官知府阿得妻摄克遣把事阿赛等来朝贡马
　　○命贵州总兵官都督萧授罢征剌惹洞初授奏酉阳宣抚司宋农里石提洞军民被剌惹洞长向谋杓赏男谋古赏若阿毗等连年攻劫烧毁房舍杀人劫财委官抚谕不服又攻劫后溪洞洞长集土人拒之生擒蛮寇六人已斩首示众今仍猖獗再遣人招之如复梗化则调附近施州等卫所及酉阳等宣抚司汉土兵并力剿之  上谕行在兵部臣曰蛮夷之性以劫杀为能事朕不忍即加兵者恐伤及平人故但令招谕冀其自悔今不悛如此又可坐视平人受害乎遂命授调兵以俟且预戒授兵行切勿伤及无辜谋古赏等闻授整兵惧遣其党剌惹施赴官服罪尽还所掠人口器物其所杀之人一依土俗以人马诸物陪偿誓不敢再犯至是授以闻遂命罢兵
　　○癸亥乌思藏大乘法王昆泽思巴遣国师班丹劄思巴净觉慈济大国师班丹扎失四川直龙等簇番僧出思吉监藏天全六番招讨司招讨杨钦等贡马及方物贺  万寿圣节
　　○赐弗提卫故指挥佥事秃僧哈母佟氏并侄奴奇等贵州安顺州土官同知阿宠云南易门县土官县丞王暠湖广金洞安抚司土官舍人覃忠撒只剌河卫野人头目火罗火逊乌思藏番僧舍加劄思巴等钞彩币表里及罗绢袭衣靴袜有差
　　○命北京行部备棺椁造坟改葬前燕府长史朱复复事  太宗皇帝于潜邸以诚实见重既卒葬城南永乐中赠北京行部尚书谥忠定及营建北京广都城复墓当迁其曾孙绍祖启其棺不能葬至是自陈乞矜恻  上亦素闻  太宗皇帝  仁宗皇帝言复之贤遂有是命
　　○河南彰德府奏赵王之国当建社稷山川等坛及库藏其梁柱大材乞官给赐铜铁等料令河南布政司出官钞买用  上命工部悉如所言
　　○四川龙州奏本州僻在山中土瘠民贫近因饥窘借给官粮四千余石连年荒歉不得还官乞以钞代输从之
　　○辽东三万卫军士张显言臣闻赏罚者圣人御天下之大权也赏当功则人劝罚当罪则人惧永乐二十年臣在辽阳见鞑贼直造城下都指挥王真将兵拒之留都指挥周兴等守城期以炮响出城应援真既出分为奇正深入其阻而虏先潜伏山下俟真至则四面攻之真遇伏屡举炮而兴等与城中将士皆若不闻真外无援兵智穷力竭虑杀其所部指挥千百户耿秩等二百余人又开原城中虏寇杨木答兀等同寄住鞑官谋叛都指挥王雄等不率兵追捕纵其剽掠辽海卫千户孙茂巡检奴奴等忿怒躬率敢死军士与虏拒遂夺东门茂复力战中矢死贼引遁使无茂等奋勇击贼则开原城为其屠矣如此死者朝廷尚未加褒录夫辽地南有倭寇东有朝鲜西北皆胡虏出没不常于斯之际能舍父母妻子而冒犯锋镝者不过慕尺寸之阶斗斛之禄失今不录人心离矣脱使虏猝然再至孰肯舍生取义哉且当时将士遇贼不出如周兴辈尚生享禄食抚妻育子于朝夕之间而挺身自奋捐躯殒身如茂者恤典未加泯然无念及之者死而有知岂瞑目于地下哉乞遣官取勘尽忠而死者几人怀奸不忠者几人加以赏罚则公道昭著非惟辽东将士有所劝惩天下将士亦知所劝惩矣  上览其言谕行在兵部臣曰旌忠贤戮有罪国之大典况死于战阵者乎彼所言诚是其速勘实以闻
　　○甲子木速河等卫指挥同知捏哈卜忽秃河等卫头目牙失哈等来朝贡马及方物
　　○严京城捕盗之禁时京城多盗都御史刘观等议于五城兵马司各增官军一百人与同捕捉每五十家置巡更铺一遇夜以十人守之有盗贼及违夜禁者皆听捕以闻  上从其议命英国公张辅同五军都督府按地方遣军助之若所辖之地有盗不能捕者领军头目及兵马司官皆论罪复召尚书蹇义夏原吉等语之曰朕即位以来深存好生之心近时犯强盗者再三审覆未忍加刑小人无知不体朕意益肆奸顽公然紏合亡赖为恶不已朕欲立赏格令军民擒捕尔等计议以闻于是义等议凡为强盗者许诸人及四邻擒捕如无力擒捕者许指实赴官陈告捕鞫是实犯人依律处死原捕及首者各赏钞一千贯仍给犯人财产为首者官旗军校升一级民及工匠人等优免差役一年如同为强盗其中有能自首及擒获者免罪亦给赏仍给犯人财产其四邻藏匿之家知情容隐不首者罪同  上从其议命揭榜以示中外
　　大明宣宗宪天崇道英明神圣钦文昭武宽仁纯孝章皇帝实录卷之十三


大明宣宗章皇帝实录卷之十四
　　宣德元年二月乙丑朔贵州宣慰使司土官宣慰使宋斌奏所辖乖西巴香等处山箐深险诸蛮杂处连年攻劫各寨杀伤官军劫掠财物发人冢墓官司追捕则深入山箐而昆阻比等寨蛮人卓把同等不服输税土官刘得秀往谕蛮人欲杀之邻寨救之得免计其为恶十年之间八十余次虽经赦宥终不悔过肆行劫杀军民不安  上命总兵官都督萧授同三司官体覆果若不悛调军剿之
　　○夜有流星大如鸡弹色黄白有光起毕西北行至近浊
　　○丙寅赐福余卫指挥使忽剌赤等九十四人钞彩币表里有差
　　○行在工部奏修理南京宫殿军民供役者少欲令应天等府起丁多民夫协助每班二万人给粮赏如例每三月一更从之
　　○丁卯遣太子少傅工部尚书兼谨身殿大学士杨荣释奠先师孔子
　　○建州等卫指挥佥事塔阿沙州卫千户兀鲁思帖木儿等来朝贡马及方物
　　○戊辰祭  太社  太稷
　　○赐撒力等卫鞑官指挥佥事桑果奴等四川东川军民府把事阿赛天全六番招讨杨钦直龙等簇番僧出思吉监藏乌思藏国师班丹劄思巴净觉慈济大国师班丹劄失等四百四十一人钞文绮袭衣有差
　　○行在礼部奏湖广永顺军民宣慰司土官宣慰使彭仲男彭英等来朝正旦后期请罪之  上曰远人或阻风涛或因疾病不必深究其悉赐之赐钞币表里如例
　　○夜有流星大如鸡弹色青白有光起翼东南行至游气
　　○己巳广西泗城州女土官知州卢氏遣族人岑台等贡马及银器等物
　　○正一嗣教真人张宇清朝贺  万寿圣节赐钞及袭衣
　　○赐占城国王侄济布智眉等银钞纻丝纱罗彩绢及金织纻丝罗袭衣有差仍命赍文锦纻丝纱罗归赐其国王及给钞九百四十三锭酬济布智眉等物直
　　○庚午  上谕行在户部尚书夏原吉等曰前下诏书令民间应有抛荒官田召人开耕依民田例起科近来各处有司多言户部不除旧粮总额仍复徵收若果如此岂不失信民粮远运艰难必致逃避则田起复荒卿等宜遵依诏书无失人心
　　○泰宁等卫伯颜着儿等三人来归察剌兀山卫头目撒里本加东宁卫舍人薛成哥等三人来朝皆奏愿居京自效命为千户等官建州等卫指挥佥事连台等五人来朝奏愿居辽东东宁等卫皆赐冠带金织袭衣彩币银钞绵布鞍马有差仍命顺天府及辽东都司各给房屋器皿等物如例
　　○浙江台州府黄岩县奏去年六月十九日大雨昼夜不止水溢平地五六尺伤田稼六百三十六顷有奇  上命户部蠲其税粮
　　○辛未少保户部尚书夏原吉奏官仓见贮小麦四十余万石恐年久朽腐今在京文武官月俸该折支钞而久未支者令各支小麦五石于公私两便从之
