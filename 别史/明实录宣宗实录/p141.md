<!-- { "loadSidebar": true } -->
　　○总兵官都督陈怀等讨松潘番寇平之先是怀及四川都指挥邢安奏松潘勒都北定诸簇东路空郎龙溪诸寨聚众截路杀伤军民欲攻关堡  上敕怀等相机剿之怀遣安以兵二百略寇境遣都指挥赵得以兵一千应援寇合众迎敌官兵稍却寇乘胜追蹑发悬竿转石以击官军指挥安宁等三百余人退北溺水死怀亲督兵进深入其地攻革儿骨寨破之寇弃衣甲器械遁入山林又攻空郎乞思洞诸寨寇出迎敌官军奋  而前斩首及追北坠崖溺水死者甚众已而革儿骨寇复聚西北诸寨生番四百余人至安化设伏邀战都指挥赵谅等觉之剿戮殆尽每破其寨即毁其碉居分其牛羊料麦以劳诸军  贼首以徇得其所虏军民男妇悉还其家任昌牛心耳别诸寨生番闻之皆惊怖来降晓以祸福俾安生业群寇悉平至是捷至  上喜曰蜀民可免忧矣遣使赍敕劳怀且谕之曰番寇之平尔克效心力良用嘉之然此寇叛服不常尔且于松潘镇守遇有叛者即发兵剿捕毋令滋蔓来归者善绥抚之
　　○教谕唐敏言苏州府常熟县旧有耿泾塘南接梅里塘通昆承湖北通杨子大江旱岁资其灌溉年深壅塞洪武中尝发长洲等县民浚导民获其利今复壅塞请如旧例发民浚导从之
　　○礼部尚书致仕蔚绶卒绶子文玺庐州府合肥县人洪武中以国子生擢户部主事升山西布政司右参政永乐初升礼部右侍郎洪熙元年升尚书宣德五年以老乞致仕从之特赐钞一万贯绶为人谨畏避事临政无所可否又以琐细为其属所厌至是卒讣闻赐祭命有司治葬事
　　○夜有流星大如鸡弹色青白有光起危西行至天桴
　　○乙巳未刻太白见己位
　　○丙午敕行在五府六部都察院今农功既毕田穑丰稔朕暂巡近郊以观农业卿等各勤职事毋怠毋忽仍命武定候郭玹都督张昇尚书郭琎都御史顾佐等守京城遇急务具奏是日  车驾发京师  驻跸西湖之东
　　○庚戌  车驾还京师  
　　○夜月掩积尸气
　　○壬子行在都察院奏开平都指挥唐铭役军士出城采薪刍为虏所掠虽后竟脱归请正铭私役之罪  上曰边将令军士取薪刍非大过且所掠既归可宥之
　　○夜月掩轩辕
　　○癸丑  是  上从都督方政奏设龙门卫所调大同宣府宁化振武诸卫所军携家属往戍后户部郎中王良言口外冰冻馈饷艰难乞且留军属于宣府就粮过冬  上是其言至是政奏良沮军务暗邀人心请督诸军携家属同赴龙门并乞罪良  上曰政急欲成事盖为国谋今天寒地冻军士携妻子暴露道途亦有可悯况新建卫所室庐未创粮储未备良所言亦是宜以来春发遣遂命兵部移文谕政
　　○总兵官都督山云奏广西左右两江旧设土官衙门大小四十九处蛮性无常讐杀争夺往往不绝朝廷每命臣同巡按御史三司官理断缘诸处皆是瘴乡兼有蛊毒三年之间遣官往彼死者凡十七人事竟未完今同众议凡土官衙门除军务重事径诣其处其余争论词讼宜就所近卫所理之左江太平思明龙州崇善等处于太平千户所右江田州镇安泗城上林等处于奉议卫思恩州于南宁卫南丹东兰那地三州于庆远卫各令土官及应问之人克期来集以俟理断庶免瘴患事亦易完  上语三法司官曰抚驭蛮夷当从简略若事有艰难亦当择便议者既以为宜其从之
　　○甲寅昬刻有流星大如鸡弹色青白尾迹有光出勾陈东北行入文昌
　　○乙卯总兵官都督刘广言庄浪卫土官鞑军昔常更番于甘州操备自后遂罢请仍旧  上曰土官鞑兵不须操备俟有警急调用
　　○甘州右卫千户姚宁等奏先从总兵官都督史昭等征曲先兵至的思选舍人王敬等五人领军昼夜长哨至恰厮又选宁等十人同都指挥安敬等领兵当先哨嘹及贼败走随征官军追获人畜近蒙  圣恩凡昼夜长哨嘹官员皆升一级缘安敬等虽曾同臣哨嘹然皆即日回营比与王敬等长哨不同又指挥王杰等俱随征领军本非哨嘹之数今皆妄冒升职未惬众心  上谓行在兵部尚书许廓等曰升赏之法所以酬前劳勉后效若有功不得则材勇之人忿无功而得则侥幸之心启将来何以使人今宁等所言宜令总兵官覆勘果当升与否皆具实奏来务合至公无惮改过
　　○丙辰赐四川建昌卫土官舍人金保安贵马义等钞彩币表里有差
　　○丁巳赐琉球国使臣郭租每等彩币绢布金织纻丝袭衣有差
　　○行在兵科给事中李蕃言每岁里河运粮军士及送官船之民有病死者官旗夫甲輙弃尸水中及河两岸波浪漂流犬狸啮噬深负  圣明恤下之意乞敕所在郡县及总兵官平江伯陈瑄等严戒官旗夫甲凡有疾者令医疗治死者所管之人即与收殡立牌识其姓名于回日令旗甲亲邻收骨归葬  上闻之恻然命行在礼部即如所言行之
　　○顺天府固安县奏六月淫雨浑河水涨冲决堤岸渰没民田一千三百五顷有奇禾稼无收命行在户部遣人覆视蠲其租税
　　○己未命金吾左卫老疾指挥佥事刘毅子昇代职
　　○命山西按察司副使刘焕广西布政司右参议郑隆致仕焕湖广当阳人由监察御史升山西副使宽厚平易隆江西浮梁人由进士为行人升广东按察佥事再升参议清勤无过至是俱陈老疾命致仕
　　○赐四川黎州安抚司故土官舍人马成等福余卫指挥同知阿克即呕等钞彩币绢布金织纻丝袭衣等物有差
　　○迤北鞑靼济咬丁率妻子来归弗提卫女直指挥佥事哈剌帖木来朝皆愿居京自效以济咬丁为副千户赐冠带金织袭衣彩币银钞绵布鞍马有差仍命有司如例给房屋器物
　　○庚申升行在翰林院修撰苖衷为侍读编修刘矩为修撰兴化府儒学训导朱应浙江杭州府昌化县儒学训导康振为行在给事中应礼科振吏科福建布政司右参政张璘为应天府尹河南道监察御史李珏为福建布政司左参议广东按察佥事魏暹为狭西布政司右参议山东按察佥事韩玺为本司副使湖广道监察御史余思宽为广东按察司副使四川道监察御史茅惟扬为四川按察司佥事四川保宁府知府陈原武为福建盐运使皆以九载考最也朱应康振韩玺俱令于内府授小内使书擢江西建昌府检校周廉新建县儒学教谕王来湖广常宁县儒学教谕贾进浙江丽水县儒学训导陈浚江西南昌府学训导黄润玉监生张谦史鉴朱纯郑昱为监察御史廉来进浚润玉皆行在廉广西道来江西道进狭西道浚山东道润玉交阯道谦鉴纯昱皆南京谦广西道鉴山西道纯福建道昱云南道廉来进浚润玉先以监察御史王缙绅等举荐至是召至故有是命福建道监察御史刘祯中书舍人张恕狭西按察副使徐奇浙江按察佥事龙韬皆亲丧服阕调祯于行在四川道韬于云南按察司恕奇俱复原职复石鼎河南裕州知州升正五品禄王瑀顺天府通州知州升从四品禄焦昉大名府长垣县知县升从六品禄马良合肥县主簿升从八品禄鼎等皆九年考最当升吏民伏阙奏乞留之故升禄俾复任
　　○增置广西宾州安成镇巡检司土官副巡检一员
　　○总兵官黔国公沐晟奏云南都司二十四卫所去岁收屯军子粒米四十九万二千一百石有奇会计可足各卫旗军十一月粮命行在户部更覆实
　　○总兵官都督陈怀奏松潘卫屯军耕牛比因番寇侵夺存者无几乞于四川布政司所属见养官牛内给之不足则支官价买给从之  夜有流星大如杯色青白光烛地起九游南行至天园散
　　○辛酉召丰城候李贤还京师
　　○十一月壬戌朔行在钦天监进宣德七年大统历  上御正朝受之给赐诸王群臣颁行天下
　　○癸亥朝鲜国王李祹遣陪臣禹承范四川马剌长官司土官副长官阿泰狭西西宁卫妙善通慧国师伊儿吉遣剌麻坚都昝卜等贡马及方物贺  皇太子千秋节
　　○  上御文华殿召少傅杨士奇杨荣学士杨溥入侍  上曰朕念我  仁祖积德累善笃生  太祖皇帝继天立极创业垂统  太宗皇帝迅扫奸回再安  宗社  皇考仁宗恢弘治化增高累厚以固鸿业朕承天位夙夜不忘记曰先祖有美而不知不明知而不传不仁是用撰述成诗揭之座上朝夕览观勉图继述庶几永保天命今以刻石特赐卿摹本卿亦当思我  祖宗开创之难守成之不易尽心辅朕国家安卿等亦与享荣利士奇等稽首受赐诗凡九章  上自序之其文曰昔者胡元之季  上天厌之眷求圣德俾作民主我  仁祖皇帝有纯粹之性诚一之心蕴至仁而弗矜笃大义而不炫体正而养和履醇而抱洁循乎自然安乎大顺盖动与天游静与道俱易所谓大人鲁论所谓至德者也用集  天命大开厥祥笃生我  太祖皇帝其仁如天其智如神道冠百王德侔五帝汛扫六合绥宁万邦正天纪立人极诗书礼乐之华典章法度之懿超越隆古矣  皇祖太宗皇帝以大德承大统神武赫著圣仁弘施近悦远来内安外服茂勋鸿烈允光于前  皇考仁宗皇帝丕宣大猷恢彰美化仁恩惠泽益广益深是以普天之下莫不尊亲同心爱戴至于今日顾予菲薄克遂承继揆度所自厥有明徵实由  仁祖皇帝源本之隆肆  太祖皇帝开创之大而我  皇祖  皇考得以恢廓而维持之万世之业所由定也  烈圣之德与  天为一谨叙述为诗九章以昭后世诗曰  上天信崇高临下明以赫元季政昬乱  帝用厌夷狄眷求令德宗视乃善庆积霈然启其祥疆宇俾开辟一章恭惟我  仁祖躬备大圣德天性禀纯粹温恭而允塞笃志在仁义兼亦贵稼穑宝玉之所藏山川被光泽二章维时属遘屯畎亩足自适进退与道俱玉德怀贞白  皇天鉴昭晰宝命所由锡笃生  太祖圣配天立人极三章海内如鼎沸土壤分割析苍生靡怙恃俛伏毙毒螫仗剑起濠梁奉  天拯焚溺再驾定东南一举下西北四章旷哉六合内腥秽悉荡涤三光复宣朗五典重修饬远齐尧舜功近过汤武绩遂令普天下休养乐生息五章  太宗削奸回继统奠  宗祐圣文既炳焕神武尤赫奕贤才尽登用秉德各修职庶邦承覆载贡献来九译六章  昭考抚盈成至仁弘隐恻民安视如伤恭己临万国继志与述事夙夜怀兢惕皇风益清穆皇道弥正直七章正本所自隆  仁祖实启迪祥源深且广天派肆洋溢  圣神绍传序茂衍万世历造商本玄王兴周美后稷八章兹予嗣鸿业时几谨申敕  四圣赫在天悠久贻法式保佑赖深眷负荷愧绵力稽首陈永歌庶用示无斁九章
　　○右军都督同知李敬卒敬直隶常州府宜兴县人初任燕山中护卫千户以靖难功累升四川都指挥使永乐十一年升右军都督同知镇守四川洪熙元年以目疾召还命致仕至是卒敬为人重厚详雅从容有大体操守亦严兵民皆德之
　　○甲子初监察御史陈搏巡按广东还奏各处关津卫所拨军把截皆洪武中设置本以盘诘奸回乃假公务私邀阻行旅需索财物凡有征调把截之军悉得避免且把截之处多置于附城或近巡检司无益而有害请令三司从公勘实可革者革可置者置当仍旧者仍旧俱于所在巡检司分拨弓兵守把庶革积弊  上命巡按御史及三司覆勘至是覆奏搏言诚是遂从之
　　○湖广石首县典史刘英奏本县旧有三堤长一千九百四十余丈比因江水泛涨风浪冲激颓圮其半近堤之内连岁被涝禾稼无收其堤内民田与荆州卫军士屯田利害适均命军民并力筑之
