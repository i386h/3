<!-- { "loadSidebar": true } -->
　　○行在六科奏今年中外公侯伯五府六部都司布政司直隶卫所府州县等衙门所上奏本各有错误不谨皆当问罪  上曰差错小失非关大体悉不问
　　○乙酉以成山侯王通等奏交阯叛寇猖獗命太子太傅安远侯柳升佩征虏副将军印充总兵官保定伯梁铭充左副总兵都督崔聚充右参将率官军往交阯会合总兵官黔国公沐晟等军马剿捕蛮寇所领官军及交阯各卫官军土军土民悉听节制
　　○命太傅黔国公沐晟佩征南将军印充总兵官兴安伯徐亨充左副总兵新宁伯谭忠充右副总兵统率官军往交阯会合总兵官安远侯柳升等剿捕蛮寇
　　○敕太子少保兵部尚书李庆曰今命总兵官安远侯柳升等率师由广西太傅黔国公沐晟等率师由云南两道并进征剿交阯叛寇卿历练老成特命参赞军务凡事须同心协谋当而后行其加意抚辑军民以副委任之重俟升至南京同行凡所用文学及干办之才可于南京各衙门属官内简择以随仍具所择职名来闻
　　○敕工部尚书兼詹事府詹事黄福曰卿前在交阯笃效勤诚积有惠爱孚于一方  先皇帝嘉念老诚万里召还俾辅朕躬今交阯之民思卿不已朕固不欲卿去左右而重违民意其为朕再往镇之夫君臣相与不以远迩卿尚益殚心力必使人人得所庶几以副朕心其交阯布政司按察司事卿悉掌之钦哉
　　○敕调南北二京诸卫中都留守司武昌护卫湖广江西福建浙江山东河南广东广西贵州都司福建行都司及南直隶诸卫官军从安远侯柳升等统领成都护卫四川云南都司四川行都司官军从黔国公沐晟等统领总七万员名往征交阯务要器械锋利衣甲鲜明缘途严加约束不许扰害军民俸粮自起程日为始悉如先次征进交阯例关支南京及诸都司卫所官军赏赐依开坐之数于所在官司关给如官钞不敷官有布绢照时价折赏所赏钞都指挥五百贯指挥四百贯千户卫镇抚长官三百贯百户所镇抚把事二百贯总旗一百五十贯小旗一百二十贯军土军土民一百贯
　　○敕交阯总兵官成山侯王通参将都督马瑛今命安远侯柳升黔国公沐晟等率帅由广西云南两路并进同尔等殄灭此寇尔等宜固守城池操练军马候升等至日进兵
　　○行在户部奏各处军卫去年屯种子粒皆已盘粮有余当赏不足当罚请悉如旧例  上曰卿等宜严加比较必得其实庶几赏罚足以惩劝
　　○丙戌贵州镇远州土官同知杨政麒新化蛮夷长官司长官欧林遣舍人欧赖四川马湖府土官知府安璇遣把事蔡珵湖广散毛宣抚司佥事于斌遣舍人于旺乌思藏番僧汝奴星吉及撒蓝回回满剌阿力等贡驼马及羊
　　○赐奉使迤北回还辽海等卫军士四百七十九人衣服绢帛有差
　　○四川顺庆府及重庆府荣昌大足二县潼川州安岳县夔州府巫山县泸州合江县各奏今年春夏人民缺食已将各仓米谷借给赈济俟秋成还官
　　○丁亥朝鲜国王李祹遣陪臣韩尚德等贡金银器皿及方物贺明年正旦
　　○总兵官安远侯柳升等奏今往征交阯当用令旗牌面  上令行在工部制与之
　　○宥云南都司都指挥吴旺福建行都司都指挥杨福罪命复职初旺等坐事逮系京师狱至是安远侯柳升言其可用请释之俾从征故有是命
　　○戊子赤斤蒙古等卫指挥使且旺失加等遣千户锁合者等来朝贡马
　　○己丑岁暮飨  太庙
　　○遣官祭五祀及旗毒之神
　　○以明日正旦遣郑王瞻埈谒告  长陵献陵
　　○四川八郎安抚司土官安抚阿性遣侄阿用及思曩儿等十四簇长官阿儿者遣侄勺亚贵州八舟等蛮夷长官司长官吴从义遣子革湖广忠峒等安抚司安抚田大智遣舍人田正建州等卫千户伯思哈等贡马及方物
　　○是岁天下户口户九百九十一万八千六百四十九口五千一百九十六万一百一十九田地四百一十二万四千六百二十六顷六十八亩田赋米麦三千一百三十一万二千八百三十九石有奇丝一十七万八千三百斤绵二十三万三百九十六斤绢九万四千五百九十九匹布一十二万九千七百二十匹绵花二十四万九百一十一斤折色钞七万四千一百一十三锭有奇杂课钞一千八百四十万八千二百八十二锭米麦七万四千二百三十一石银五千八百八十两铜二千一百二十九斤铁四十八万八千五百九十八斤有奇布二百七十六匹盐课盐三百一十三万八千八百四十引有奇折色钞一千九百八十九万七千一百三十四锭米六十六万八千九百三十八石有奇绵布二万六千五百七十三匹茶课茶六十三万八百五十二斤折色钞一万五千一十七锭有奇屯田子粒七百二十二万一千八百五十八石采纳金三百六十九两银五万九千二百九十两水银二千九百四斤朱砂五百斤石绿一千五百六十五斤雄黄六十七斤有奇漕运北京米豆二百三十九万八千九百九十七石减免天下官田等项税粮计米麦六万八千四百二石绵花六百二十二斤
　　大明宣宗宪天崇道英明神圣钦文昭武宽仁纯孝章皇帝实录卷之二十三


明宣宗章皇帝实录卷之二十四
　　宣德二年春正月庚寅朔立春顺天府官进春  上御正朝受贺文武群臣命妇朝  皇太后  皇后
　　○晓刻有流星大如杯色赤尾迹有光起正南云中东南行至云中
　　○辛卯敕谕文武群臣曰朕祗承  天命统御天下亦惟文武群臣相与协恭用臻至理夫所治天民所相天工其大经大法皆祖宗建置永笃钦承罔敢踰越惟尔群臣执德以廉为要廉者发之公而政得其平治人以仁为本仁者施之厚而下得其所忠以奉国敬以勤事古之良臣率由斯道其勖之哉尔克由斯道尚慎乃终有或违者务改厥行庶熙汝绩用永嘉誉其勖之哉尔不恭命而能者或惰违者益肆明有国法幽有鬼神可不戒欤钦哉勿忽
　　○壬辰东宁卫指挥佥事卜颜不花建州卫指挥使锁虽干及哈密卫回回打剌罕倒兀等来朝进羊马
　　○行在刑部都察院交章劾奏天下朝觐官居方面不能宣扬德化任风纪不能振肃宪纲为守令不勤于抚字司钱榖不明于出纳致人民遁逃赋税逋负军伍不清狱讼愈繁凡诸政事日就懈弛甚者徇私图利酷虐殃民悉有徵验请正其罪  上曰姑宥之使改过事不完者再与约限令完其老疾不胜事者令吏部黜之
　　○甲午朝鲜国王李祹遣陪臣崔询等奉表及方物贺  万寿圣节至
　　○夜有流星大如鸡弹色青白有光出太微西垣东南行入角
　　○乙未孟春享  太庙
　　○遣中官祭司户之神
　　○广西泗城州等衙门遣舍人岑聪湖广木册长官遣舍人谭豪陕西洮州卫思曩日等簇番僧亦什星吉撒马儿罕回回打剌罕马黑麻迭力迷失希滩河等卫指挥佥事卜哈塔等来朝贡马及银器方物
　　○赏北京从征交趾官军都督钞二千贯都指挥一千贯指挥九百贯千户卫镇抚八百贯百户所镇抚七百贯旗军人等各六百贯给纻丝纱罗衣八十袭付总兵官安远侯柳升赴军前备赏
　　○丙申  上命行在户部申明屯田之法因谓侍臣曰今海内无事军士量留守备余悉屯种所收足以给衣食则国家可省养兵之费且军士平日不习劳苦遇有征调畏惧艰难即思逃避使之屯种服劳农隙习武亦无骄惰之患我
　　皇祖临御深用意于此劝惩考较皆有成法所以食足兵强然朕以为立法固善尤在任用得人其令兵部移文所司选老成军官提督屯田仍命风宪官以时巡察
　　○户部尚书师逵卒逵字九达山东东阿县人少孤事母孝年十三母疾危殆思食藤花菜地不常有逵亟出求至城南二十五里得之及归夜已二鼓道遇虎逵惊呼天虎舍之去持菜还母食之遂愈由太学生擢监察御史升狭西按察使时狱囚淹系殆千人逵至审其罪之轻重而决遣之旬浃之间狱为之空丁母忧去官庐墓侧不茹荤饮酒者三年永乐初召为兵部侍郎寻转吏部侍郎
　　太宗皇帝征北虏命逵总督馈运逵建议请均量其程置堡使更递转输则民不困乏而军得足食从之  仁宗皇帝嗣位进南京户部尚书兼掌吏部事至是卒年六十二遣官赐祭命有司治葬事初逵任吏部时典铨衡者率任己自用不咨于人往往不惬舆论逵能询众以求公当且能持廉其扈从在北京  太宗皇帝间语左右曰六部扈从之臣不贪者惟逵盖  上知之有素云
　　○昏刻太白犯外屏西第二星
　　○丁酉以大祀南郊上御正朝文武群臣受誓戒
　　○戊戌肉迷回回火者乞等来朝贡方物
　　○庚子大祀  天地于南郊  上还谒  皇太后毕出御正朝文武百官行庆成礼
　　○辛丑昏刻云阴雨作东南方电雷声隆隆响周四方
　　○壬寅监察御史王静等劾奏行在刑部主事李顺等及行在金吾等卫指挥宫旺等十三人大祀
　　天地已承誓戒皆不出宿请治其罪  上曰大祀不敬谨岂可容命行在都察院治之
　　○癸卯  上谕行在兵部尚书张本曰各处卫所官旗不能抚恤军士多致逃亡旧例皆有降罚朕宽待之常令出榜晓谕使之改过比者御史奏请举行朕复优容限一年之内勾补不完然后加罪卿宜用心考核如有不完必须降罚古人云威克厥爱允济若更因循则军政必至废弛不可不用意
　　○四川重庆府永川县奏去年旱灾民今缺食者七千四百四十八户一万一千二百八十口若待奏奉明降然后赈济实恐后时已支县仓米五千六百四十石计口给散秋成还官  上谓行在户部臣曰仓廪储畜本以为民彼能从权济民更勿责其专擅
　　○大理寺卿汤宗卒宗字正传浙江平阳县人初由太学生擢河南按察佥事改北平后升山东按察使坐事左迁刑部郎中永乐初擢苏州知府时郡内连遭水患细民流离逋租百余万石无所出宗不忍迫促谕富民出来代输富民知其能爱民皆从其令不三月逋负悉完又坐事左迁知禄州用右春坊大学士黄淮荐召还授大理寺丞时外夷贡使病死使者从人谓医杀之狱成宗阅牍叹曰夷人于医素无仇怨宁有故杀之理卒辨其诬明年河南水民多流徙  仁宗皇帝在东宫命宗往赈之比还命署户部事未几坐累系狱者十余年  仁宗莅祚复大理丞俄进左少卿升南京大理寺卿
　　上嗣位命清理戎籍于山东时天久不雨宗极陈民间饥馑疲困之状即日召还敕有司免租税蠲徭役罢不急之务至是卒年六十有三讣闻遣官赐祭命有司治葬
　　○夜荧惑犯月
　　○乙巳命行在中军都督府都督佥事李玉镇守彰德玉言所领官军多无兵器命行在工部给盔甲刀弓箭等器凡四万五千七百有奇
　　○行在刑部奏直隶金山卫百户王铭领军赴松江府支月粮受军贿赂纵贩私盐经金山巡检司又操兵拒捕杀伤弓兵所领军皆已承罪铭当逮治  上曰武官领兵当严纪律今贪利而纵之为非又拒捕伤人论罪所由铭岂得免令逮治如律
　　○汉州绵竹县民奏世以采捕为业岁纳麂皮三十张初地荒林密人少兽多采捕不难输官常足今生齿日繁加以屯戍昔之废地皆为良田兽无所容捕之难得岁久逋多人用困弊乞赐宽恤  上谕行在工部尚书吴中曰田野辟人民众此好事虽毛羽齿革以资国用若果难得理当除减不宜以此困民
