<!-- { "loadSidebar": true } -->
　　○己酉升广西道监察御史刘壁为太仆寺丞山西道监察御史王增祐为狭西按察司佥事浙江道监察御史杨润为山东按察司佥事擢进士陈絅为山西道监察御史复陈真扬州府知府升正三品禄耿宽凤翔府同知升从四品禄王通许州判官升正七品禄张庸延安府保安县知县莫鲁徽州府休宁县丞升禄一级皆以任满当升其民奏乞留之故也黜行在各部都察院属官之怠惰职事及不谨礼度者于外任刑部交阯司郎中胡珏为黄州府司知兵部车驾司郎中杨威为杭州府同知户部福建司员外郎魏迈为岢岚州知州刑部广西司主事郑述为广西太平府通判江西司主事吴璚为抚州府通判工部营缮司主事田谦为平凉府通判虞衡司主事元贵为延安府通判兵部武选司主事游和为重庆府通判行部工曹主事齐整为松江府通判刑曹主事汤铭为嘉兴府通判都察院广西道御史方鼎为阳朔县知县云南道御史吴杰为临武县知县河南道御史徐逵为临淮县知县降户部浙江司郎中萧翔为辽东都司断事刑部狭西司郎中金忠为狭西都司断事四川司郎中刘伯埙为胡广都司经历户部山东司员外郎张鹤为山东布政司经历初监察御史奏珏等伪疾家居不理职务翔等常挟妓私饮不谨礼度  上未信遣给事中贾谅张居杰密察之谅等还奏皆实遂皆黜之行在浙江道监察御史林衡以居丧不谨降南京户部照磨
　　○增置宛平大兴二县县丞各一员专督营造○庚戌命应天府尹薛均致仕均湖广蕲水人初授州同知累升狭西山西行太仆寺少卿遂升府尹均为人和易而才能无闻行在吏部言均年老怠事遂有是命
　　○黜山东道监察御史张钊为山东益都县知县狭西道监察御史任确为狭西高陵县知县北京道监察御史沈润为颍上县知县山东道监察御史许昕为江西广昌县知县以都御史言其不胜任也
　　○赐琉球国使臣步马结制等钞彩币表里有差命步马结制等赍敕及钞绢归赐其国王
　　○迤北鞑靼那合赤来归奏愿居京自效命为副千户赐冠带金织袭衣彩币银钞绵布鞍马仍命有司给房屋器皿等物如例
　　○行在工部奏昨内官蒙安言饶州等府德兴等县浸炼铜铁缺匠供役请以彼处轮班及逃回熟铜等匠六十三人留用准其班次缘此等逃匠朝廷累遣官督取经一二年不至今释其罪复令就其乡用工恐仿效成奸无以戒后乞取至京定夺
　　上曰细民不足与校姑从之但后来不得援例
　　○南京地震
　　○辛亥徙广西思恩县治于白山寨初广西布政司按察司奏思恩县治山谷荒野累被猺蛮攻劫不能自守境内白山寨四面险固宜移置于彼  上命行在工部覆勘还奏宜徙故从之
　　○监察御史张聚坐家人以银交易黜为松江府推官
　　○武德卫指挥使高山横取军士月粮事觉  上谕锦衣卫臣曰指挥使月俸与军粮厚薄悬绝而挟势横取此岂知良将与下同甘苦之道命执付刑部治之○夜有流星大如鸡弹色青白有光出毕东行至游气
　　○壬子以  皇太子千秋节下宽恤之令敕行在刑部都察院大理寺锦衣卫见监罪囚除真犯死罪不宥外余杂犯死罪以下递宽减令运砖赎罪犯笞杖及枷令者工匠锁镣者悉宥之复还职役挟妓饮酒者仍罚俸三年
　　○直隶广平府成安县奏本县四月五月苦雨漳滏二河泛溢渰没田苗一百二十八顷有奇  上命行在户部覆视免其秋租
　　○癸丑皇太子千秋节免百官贺
　　○敕赤城管屯备御开平卫指挥方敏王俊等以所领官军听总兵官都督谭广节制
　　○甲寅宣府总兵官都督谭广奏缘边墩隘为雨所坏今冬令难修恐贼窥伺入寇欲分缘边诸卫神铳手之半与各卫马队相无分布西阳河至龙门口诸屯堡以备不虞从之
　　○守备密云都指挥蒋贵奏神铳官军数少行在兵部请以营州左屯卫指挥许志等所领神铳官军三百四十三人益之
　　○乙卯设江西丰城县江河口巡检司时巡按江西监察御史许胜奏江浒口南昌临江二府接界之地盗贼出没劫掠行旅宜置巡检司  上命江西三司覆勘至是三司咸奏宜设故有是命
　　○行在兵部奏北京直隶诸卫及辽东大宁二都司山西行都司所属卫所军士逃亡者多宜取勘降罚其有总兵镇守官之处从总兵镇守官比较若无则从都司按察司官及巡按御史比较果有苦害军士者依禁约榜例逮治  上曰行事须有次第遽降罚则过于急且定为三限半年一次回报三限之中皆须勾角□羊完足不完则如例降罚不贷
　　○丙辰赐朝鲜国使臣赵慕等及爪哇国使臣龚用才等钞纻丝罗绢及金织袭衣胖袄有差仍赐用才等六人冠带
　　○总兵官平江伯陈瑄奏自徐州至济宁河水多浅转运甚难今遣官巡视谢沟胡陵城八里湾南阳浅及东昌梁家乡浅师家庄仲家浅皆当置闸其徂徕诸山泉源所出旧有湖塘今多淤塞乞加修浚庶有停蓄得以通利往来从之
　　○戊午给皇城四门守卫官军新盔甲刀枪
　　○赐狭西河州卫舍藏等簇剌麻赏木藏卜等钞彩币绢有差
　　○平江伯陈瑄奏指挥王成及千百户等官漕运违期并军士输粮不足者悉请罪之  上谕行在户部臣曰漕运甚艰违限官记罪军士粮不足者令来年补纳
　　○己未以明日冬至节遣武定侯郭玹祭  长陵  献陵
　　○庚申冬至节  上御正朝受贺大宴文武群臣及四夷朝使  皇太后  皇后免外命妇朝
　　○晓刻月犯舆鬼
　　○甲子都督把台奏请漷县新河里地四十余顷为牧地  上命行在户部遣官踏勘果空闲地可与十五顷若民耕种纳粮熟地皆不与
　　○夜有流星大如鸡弹色赤有光出天园南行至浊月犯右执法
　　○乙丑宣府总兵官都督谭广奏是月十九日夜虏寇百余人入雕鹗杀伤浩岭驿官军掠孳畜怀来卫已发军剿捕开平卫指挥方敏王俊不出兵策应请治其罪  上曰暮夜仓猝或有不及姑宥之令巡边立功再犯不恕
　　○丙寅迤北和宁王阿鲁台遣使臣阿都赤等贡马仍以马求市  上谕行在礼部臣曰彼既归心朝廷听其市易毋纵下人侵扰违者执而罪之
　　○广西总兵官都督佥事山云奏广西柳州府洛容诸县蛮寇出劫屯聚乡村遣指挥王纶等率兵讨之纶等因贼拒敌纵兵剿杀害及良善请治其罪  上谕行在兵部臣曰兵刃之下不免有误纶等幸有功姑宥之其移文山云凡平民有系累者皆遣还令有司用心抚恤勿令失所
　　○夜月犯角
　　○丁卯
　　上以河冻天下朝觐官及往来之人俱由陆路虑有盗贼遣监察御史张政白圭唐琛同锦衣卫官校分往巡捕仍命缘途军卫有司并严巡警
　　○迤北鞑靼帖木儿来归奏愿居京自效命为百户赐冠带金织袭衣彩币银钞绵布鞍马仍命有司给房屋器皿等物如例
　　○戊辰敕镇守山西都督李谦及山西都司曰和宁王阿鲁台遣使朝贡从大同入境今已至京度其人马必来缘边屯驻宜严守备亦不许生事启衅近者鞑寇百五十余人犯古北口东砖垛子口守关百户以铳击之杀贼五人贼即遁去而探之开平浩岭驿无备径由西冲山口突入射伤官军将士失机者已治其罪比闻崖头等墩举火放炮恐即此贼宜亲历缘边关隘督视官军整齐部伍昼夜堤备庶几无患并敕各处边将俱严御○敕总兵官都督谭广等操练口北各卫所军马谨守关隘提督屯堡
　　○呕罕河等卫指挥同知阿里哥兀者卫指挥同知保同沙州卫指挥佥事桑哥失里亦力把里回回倒剌火只等来朝贡马
　　○己巳赐朝鲜国使臣元悯生洪师锡等钞彩币表里袭衣靴袜有差
　　○上御奉天门谕行在刑部侍郎施礼等曰昨日大理寺奏尔等遣吏送强盗赴寺审录中道受财纵之逃逸于律当绞朕已可其奏夫吏人心术已坏惟知利耳其中有廉耻者百无一二尔等宜严饬之使知守法畏刑彼能保身此亦省事今彼陷入死地非尔等宽纵之过乎当以为戒礼等皆顿首谢
　　○巡按福建监察御史方端奏延平府尤溪县强盗陈赤哥等四十余人劫掠居民巡检王佐往捕贼拒敌杀弓兵夺印信敕福建三司发兵捕之
　　○两浙都转运盐使司判官黄惠奏海沙场盐课司盐仓俱在海宁卫城中其第三等团离城三十六里日煎火盐不敢停积随运赴仓往还七十余里今去城二十余里海口巡检司北有没官屋一区甚近各灶乞改作盐仓又言西路等场盐课司灶丁俱嘉兴海盐华亭等县之人有尽室死亡及事故去者令所司捕之移文各邑经二三年不补本司相距各邑甚迩乞免达布政司止于各邑催拨庶灶丁不缺盐货无亏命行在户部礼部议行
　　○直隶徽州府黟县奏赈济饥民二千一百一十一户凡给官仓谷二千六百五十六石五斗
　　○庚午命故行在羽林前卫指挥使胡亮弟旺袭职
　　○浙江杭州府奏临安于潜二县岁荒民饥共借官仓米一千五百九十石赈济
　　○直隶大名府内黄县奏六七月间连雨不止河水漫溢渰没田苖一千九百三十八顷八十一亩  上命行在户部蠲除田租
　　○晓刻月犯天江南星
　　○辛未西番把沙等簇大国师仑奔完卜失儿监藏及申冲等簇指挥佥事星斤奔等来朝贡马
　　○升行在锦衣卫指挥同知曹者赤帖木儿为都指挥佥事以使远夷劳也
　　○行在都察院奏工部员外郎李宣前以公事往江西违限当问罪今其女为镇南王妃且宣年老已蒙恩致仕缘前事未竟  上曰彼为国戚又已致仕违限小过不足究
　　○行在礼部言和宁王使者被归附鞑官盗其马及赏物  上谕右都御史顾佐曰鞑官受朝廷名爵俸禄犹敢如此豺狼之性终不驯伏其揭榜通衢军民有能摛盗得实者人赏钞三千贯绵布二十匹犯人斩首示众仍籍其家产若十日之内盗物者能自首亦免其罪
　　大明宣宗宪天崇道英明神圣钦文昭武宽仁纯孝章皇帝实录卷之五十九
　明宣宗章皇帝实录卷之六十
　　宣德四年十二月癸酉朔  上省郊祀牲
　　○甲戌赐朝鲜国贡使元悯生洪师锡等及和宁王阿鲁台贡使阿都赤等宴
　　○甘肃总兵官都督佥事刘广奏汉中卫千户陈庸告狭西管操都指挥赵恭取受所部赃物及诸不法事恭亦告庸私役军请并治之  上曰都指挥苟能持身守法何至与千户相讦亦不知有廉耻矣命巡按御史同狭西按察司并鞫之
　　○山东泰安州税课局大使郝智言州近泰山田土素薄所耕仅足以纳税粮民多艰食比者京师所遣中官采天麻野味民被虐害兼妨农种今后凡朝廷所取应用之物乞不遣官止令该部移文有司采进  上曰朕岂以口腹累人者命该部凡所遣人悉召还治之自今更不许辄遣人○乙亥宣府总兵官都督谭广等奏长安岭以北独石雕鹗等处屯种军余宜徙入长安岭以南为便遂敕广曰此虽便于堤备然未知开平差使往来及人情动静若何湏公私两便然后可行其再计议以闻
　　○直隶怀来卫奏洗马林等处守了军士三百七十七人旧给毛袄狐帽经久皆敝  上谕尚书吴中曰今苦寒之际宜速给之不可缓他处应给者皆速给之
　　○先是扯儿禅等处头目革来末台伯兰火者挈家属一千四百余人及马驼牛羊来归至沙州为罕东卫指挥那南弟苦奴把都麻失加等所掠至是事闻敕那南等尽追还之不还者悉治罪
　　○北京地震
