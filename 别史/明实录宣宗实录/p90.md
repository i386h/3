<!-- { "loadSidebar": true } -->
　　○行在锦衣卫舍人张恕有罪诛恕奉工部差往江西取逃匠并其家属赴京恕肆贪虐人索银若干有贫以所居易银与之不足固絷之而捶其妻至死又取其幼女事觉  上命法司鞫问得实以闻  上曰逃匠非有大罪而肆毒虐如此鬼神不容也其斩于市
　　○癸亥昏刻荧惑犯灵台
　　○甲子遣行在礼部主事陈安赐周王妃巩氏金册冠服
　　○命陕西都指挥同知曹敏专掌陕西都司事都指挥佥事刘永专掌河州卫事抚恤军民凡各处总兵及镇守官不许擅差离职违者罪之
　　○命四川青川守御千户所罢闲百户倪让复职让故百户倪兴从子兴卒让袭职后以例不当袭罢之松潘番寇攻青川城让自奋与众竭力守城贼遁去从官军追捕之至叠溪茂州击贼让以前锋屡败贼其功居多至是总兵官都督陈怀奏让躯干勇壮遇敌不怯且列其功状  上谓行在兵部曰韩整辈膺国家委任而以贪淫玩寇不能功若此人者安可弃之令复原职使再立功
　　○赐爪哇国使臣亚烈长孙等三十一人钞彩币表里及金织袭衣有差仍赐亚烈长孙等五人冠带
　　○赠陕西都指挥使王俶妾时氏淑人谥贞烈初俶备御宁夏与虏战而死舆尸归时氏哀毁不胜自经以殉时年二十有八事闻故有是命
　　○乙丑命少师吏部尚书蹇义少保户部尚书夏原吉同议天下建言事先是义等以师保之臣蒙恩优待不视事至是行在礼部尚书胡濙言天下官员军民建言民情等事当会官议可否施行义原吉虽蒙恩优待不亲政务而建言事皆关系国家天下重务请令会议  上曰朕不以庶务劳之者正欲其专精神为国家决大事定大议凡建言事令会议如故
　　○有纸匠于行在通政司云永乐中自南京取至执役夫财库去家远日给为难通政司官以闻  上谕尚书郭敦曰官府但知役之而不知餋之岂政理哉凡工匠役内府者悉月给食米三斗
　　○丙寅赐郑越襄荆淮五王钞各五万贯梁王十万贯循岁例也
　　○丁卯平阳王羙圭奏弟妹皆长成将有家室而阙妇女使令请于平阳军民之家选取  上曰使令不可无但外扰亦非便复书令于本府军校家取其自愿者而酬之以直
　　○敕都督佥事史昭赵安率平凉庄浪西宁巩昌岷州临洮洮州河州八卫官军还原卫备御先是兀良哈鞑寇余孽侵掠永平山海  上欲亲率兵剿之命昭等率八卫原选操随征官军赴京至是兀艮哈三卫大小头目亲来朝贡  上以虏既归诚遂敕昭等各回卫备御悉赐之钞令陕西布政司以官库所贮给之
　　○命陕西行都司都指挥使宋兴山西行都司都指挥使梅俊致事
　　○戊辰弗提等卫指挥佥事儧卜等六人来朝奏愿居辽东自在州赐金织袭衣钞布仍命辽东都司给房屋器皿等物如例
　　○昏刻荧惑犯太微垣上将
　　○己巳赐哈密等处使臣都指挥使把台等四十六人土鲁番城僧桑果大师陕西平凉卫鞑官千户哈剌苦咄等银钞彩币表里有差
　　○释遵化卫总旗王彪妻蒋氏初姑杨欲取其奁具与己女不从姑憾之姑疾蒋事之不及又憾之姑积忿乃诬蒋捻其侯欲加害使彪讼之行在刑部当蒋斩罪蒋屡称冤且引小姑及邻妪为证事闻  上曰论狱不当纵尤不可枉彼欲杀姑姑女肯曲为角□羊乎遂召小姑邻妪至皆言蒋实无杀姑意  上命释之因谓行在刑部侍郎吴廷用等曰姑慈妇孝当两尽其迫今以小忿而欲寘之死则不可其以此意谕遣之
　　○行在大理寺山西阳曲县典史马钦畏职务繁诈称母丧避去律当杖八十于近例纳米赎罪  上曰君子不忍死其亲今此举忠孝两亏矣杖之百谪为边民
　　○夜有流星大如杯色青白光烛地起中楼南行入云中
　　○庚午四川威州兀惹塞番僧剌麻罗如藏等来朝贡马
　　○松潘土僧剌麻绰领舍利藏奏番人作耗当率众追捕有功且乞创寺赐名分  上谓行在吏部臣曰彼既有捕盗功俱命为禅师创寺劳民不可从
　　○靖江王佐敬奏辅国将军赞亿永乐中有罪谪泗州为民  仁宗皇帝即位宥之还国令三年后来朝令当朝赞亿有疾不能朝免之
　　○召奉使外夷中官云仙徐亮还初云仙受命分往外夷抚谕两人素怀忿嫉各教诱土官相讎杀阻遏使臣至是  上闻之悉召还
　　○江西新建县儒学教谕王来言宁王府每年祭祀社稷山川取府县学生员习乐舞供祀今生员有定额务求成效而以供应王府祭祀预先演习动经旬月有妨学业宜令于附近道观选道童充用命在礼部议从其言如选不及数则于本府军士余丁内选端谨者诏从之命各王府皆准此例
　　○上退朝御左顺门谓吏部尚书蹇义曰今日都察奏云南按察司吏受赂洗改文案脱免有罪法当绞朕闻  太祖皇帝尝言吏心术不正不可任用  圣见深远今六部都察院政本乏地所用之吏尤湏择人苟有赃私必寘之法若九年考满应授官者尤当考察庶不滥用以病百姓
　　○辛未徙密云中卫石匣驿先是驿舍为水冲决卫奏其地正当潮塔二河合流之处不可复置去东北一里许有地高旷请徙于彼  上命行在兵部遣人覆视以为宜遂徙之
　　○壬申  上以郑襄荆淮梁五王将之国命南京守备襄城伯李隆预选黄船快船三百艘赴北京
　　○命故河南都指挥同知康聚子能袭为金吾左卫指挥使羽林前卫指挥使王广子杰金吾右卫指挥使王平弟顺锦衣卫指挥同知袁清弟礼金吾后卫指挥同知陈铭子贵燕山右卫指挥同知边成侄伍拾旗手卫指挥佥事殷文叔成俱袭职羽林左卫指挥同知宋斌老疾命其子谦代
　　○命成国公朱勇以军士五千人修海子墙垣
　　○行在户部左侍郎李昶言洪武间官吏旗军关支俸粮月不过五此是定例今北京文武官吏旗军俸粮每月放支不下数十万石往往迁延月人不支致仓廒不空有误收粮请自今应支俸粮者若公差无家属于册内明白开报候回日补支其余见在者皆令按月依期关支有过期者不支各衙门造册官吏迟慢者具奏罪之  上曰尔言固是但北京与南京事有不同当体人情而行今后过三月者不支著为令
　　○癸酉给平阳王羙圭第二弟镇国将军羙垸岁禄一千石于山西布政司米钞兼支
　　○夜有流星大如鸡弹色赤尾迹有光出织女后有一小星随之东北行入天津
　　○甲戌遣行在礼部侍郎李埼鸿胪寺卿徐永达行人张聦等赍敕谕安南头目黎利及其耆老曰览奏具悉朕奉  天子民四海万邦咸图康济矧尔安南距京师非远陈氏归化最先诸国岂忍遐遗独令不遂所欲哉前间陈氏有孙尚在尔等奏请立之俾主宗祀朕用嘉悦即诏罢兵召还所建牧守令尔头目耆老具实来闻盖乐从众志以图保全一方也未几尔等遽言陈氏之孙病死而尔谨守其国以待朝命朕以陈氏之后未必惟存一人再敕访求今称其后无遗遂有改命之请夫诚得一人以绥一国足惬予志但建立事重所当详慎诚以陈氏之先德厚族众散处幽僻宜尚有人昔永乐中大军初擒黎季犛父子即求陈氏子孙立之是时国中皆谓已绝既历二十余载尚有存者推昔较今理未必无其令耆老人等遍历咨访如有陈氏子孙即具名来闻若咨访实无朝廷当与处置尔利仍遍谕土官军民之家有藏匿朝廷官吏军人及其家属者悉令送还军器委弃山泽者固有敝坏若城郭所收并须送纳上之御下每务含容下之事上宜惇诚敬庶几去危即安之道尔其钦哉别敕利曰尔奏九岁之女马骐收养带回京师者欲得完聚闻之恻然朕为天下父母忍一穉子独违所亲耶即令咨访盖水土失性病死久矣父子之爱皆同脩短之数有定特谕尔知是日赐琦永达聪道里费使人何栗等衣钞遣随琦行
　　○乙亥给清河公主及驸马李铭岁禄共二千石真定公主及驸马王谊如之给会昌伯孙忠岁禄一千石新建伯李玉岁禄八百石俱于南京米麦兼支
　　○行在户部左侍郎李昶奏江南官吏率民运粮至者京师力士军校工匠之亡赖者多端诈伪强索财物及揽纳诓骗扰害非小乞严禁止  上命行在都察院揭榜禁戒锦衣卫遣人缉捕
　　大明宣宗宪天崇道英明神圣钦文昭武宽仁纯孝章皇帝实录卷之五十二明宣宗章皇帝实录卷之五十二终
　大明宣宗章皇帝实录卷之五十三
　　宣德四年夏四月丙子朔享  太庙
　　○遣中官祭司灶之神
　　○宁王榷奏曰臣切念  祖宗积德之厚  父皇创业之艰立法垂训以传万世锡子孙保全之福为宗室久安之计宣德元年八月江西布政司移文谓  太祖高皇帝子孙以禄米定品级臣不胜惶惧伏惟  祖训所载禄米盖亲亲次序无有品级诚以子孙皆  祖宗一气之(中)[分]不与异姓同至今四代乃定品级臣恐万世之下谓自今日始也昔  父皇在位时靖江府将军比正支减一等亦无比品凡朝贺祭庙皆与诸王同班惟驸马仪宾有比品驸马比从一品而冠服与侯同班列侯下郡君仪宾比从四品常服亦用麒麟玉带班列都督之前盖亦以至亲不以品级论也又  父皇尝谓靖江世子兄弟做将军但异姓相见还行君臣礼其衣服且着穿素二十年后诸孙有冠者袍用四爪龙冠用唐帽盖不欲与外人同也今定品级则列于外官之下  圣子神孙皆  祖宗遗体臣不避斧钺之诛干冒  天听伏望赦免诚宗庙之福骨肉之幸也  上览奏谓侍臣曰朕自即位以来恪遵成宪盖  祖宗圣知立法精密以维持万世非后人所可轻议昨以禄米定品级皆出旧制非出自朕今行之三年忽有此语其意盖未可量若不明白则蓄疑积衅事将不测朕当有以复之
　　○丁丑敕襄城伯李隆等于南京修葺郢府郡主仪宾第宅但取坚完勿事华侈
　　○行在吏部奏各处吏多有考满不给由丁忧服阕及裁替不赴部或改换文卷仍复参充或诈称亲丧相继守制把持官府取索赃贿起灭词讼生事告讦颠倒是非诬害良善盖其立心不臧轻视国法当严禁约违者论罪  上谕尚书蹇义曰朕比语卿以  太祖皇帝之言正谓此也其揭榜严禁之
　　○命行在户部免昌平县陵户杂役
