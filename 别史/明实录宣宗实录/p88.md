<!-- { "loadSidebar": true } -->
　　○乙未命内官杨礼移郢靖王宫眷居南京旧内敕太监王景弘等凡岁时朝暮衣服饮食百需皆内府依期给之仍时遣人省视不许怠慢先是  上谓侍臣曰郢靖王无嗣其宫眷尚留安陆国中无主朕欲移寘南京旧内庶供给皆便于义何如侍臣对曰此  陛下亲亲之仁处置当矣遂有是命
　　○行在吏部奏六科给事中驳出河南浙江贵州等布政司及诸府县并土官等衙门奏本字有洗补错谬者皆属不敬其布政使萧省身等官俱应逮问  上曰此治文书者之罪官则一时仓猝失点检耳俱(不)[勿]问
　　○行在户部尚书郭敦奏洪武永乐年间屯田之例边境卫所旗军三分四分守城六分七分下屯腹里卫所一分二分守城八分九分下屯亦有中半屯守者都司布政司按察司提督秋成比较依例赏罚仓有余粮近年各卫所不遵旧例下屯者或十人或四五人虽有屯田之名而无屯田之实且以一卫计之官军一年所支俸粮动以万计而屯收子粒止有六七十石或百余石军粮缺少实由于此今拟在京在外卫所下屯之数不问正军老幼余丁必依旧额补数令其屯种在外属卫令三司委堂上官在内并直隶卫所从都察院委御史提督巡视至秋成依例比较赏罚庶仓有粮储军无缺食从之
　　○袭封衍圣公孔彦缙陛辞赐钞一万贯
　　○上视朝罢御左顺门谕行在礼部尚书胡濙曰朝廷之礼最先正名尊卑等级不可僣差凡内外官员士庶服餙仪从序立及尊卑称呼之类皆有定制近多越礼犯分亦有在内府私行揖拜礼者其揭榜申明定制使无僣越
　　○周府仪宾张义卒讣闻赐祭
　　○昏刻有流星大如鸡弹青白色尾迹有光出东井西南行至云中○丙申赐朝鲜国使臣韩惠等九人琉球国使臣谓慈浡也等十三人钞彩币表里及纻丝袭衣有差
　　○迤北鞑靼捏克来等三人来归奏愿居京自效命为所镇抚赐官带金织袭衣彩币银钞鞍马仍命有司给房屋器皿等物如例
　　○丁酉敕谕三法司曰致理之道人伦为先五刑三千不孝最大今在外有司往往贪受赇赂宽纵不孝吏之坏法莫甚于斯敕至但犯不孝及烝父妾收兄弟之妻为妻凡败伦伤化者在外有司毋擅断决悉令送京师如律鞫治若武官及其子弟有犯此者不许复职承袭永为定制赐朝鲜国贡使柳思讷等宴
　　○赐奉使思哈麻汤等处还京土官都指挥鲁失加等八人钞及彩币表里指挥甘辅等二十人未至京者就命鲁失加等赍钞币往赐之
　　○赐兀者右等卫女直指挥佥事恍果等九人云南蒙化卫故土官舍人施渊顺宁府故土官舍人阿威湖广石梁下峒长官司故土官舍人唐永恭前富南道等处故土官子孙马显铭覃中义向安什用向钟谨杨子隆黄欲其什用等及陕西临洮剌麻也失藏卜四川长河西鱼通宁远等处剌麻初刻令伯西域番僧纳儿载哈密所镇抚罗哈剌等钞彩币表里及纻丝表里有差
　　○行在礼部尚书胡濙奏郢靖王无嗣国除其护卫及官属人等皆当改拨  上从之曰郢王虽无嗣其祭祀不可废留内官使及奉祠各一人校尉五十人在国专供岁时之祀于是调安陆中护卫三所官军于广西桂林中右二卫其仪卫司典仗校尉调行在锦衣卫
　　○交阯按察司副使戈定远以老疾致事定远浙江海盐人由监察御史升副使能持己不炫名考满复职至廉州道梗还京师以疾命致事
　　○行在户部奏直隶隆庆州言凡迁民一户例拨荒田五十亩本州并永宁县荒田分发已尽今后应发本州为民者请改发永平府所属州县为便从之
　　○宣府总兵官左都督谭广奏宣府等卫军士众多仓粮分给开平当广储积往尝召□中盐每引米三斗今大同天城阳和中纳之例已减每引止二斗五升客商多趋于彼宣府请亦依此例则边储有积命行在户部议
　　○上览欧阳文至梦卜求贤之说顾侍臣叹曰君臣相遇岂偶然哉高宗恭默思道渴想贤辅未得说筑傅岩虽有致君泽民之志不能自达一旦得于梦寐间遂相与讲学论道而功被当时垂后世诚千载遇由此观之人君诚心求贤固不无不得之理文王因田猎遇太公亦岂非诚心相感水流湿火就燥云从龙风从虎物皆有相感之理况一代君臣乎盖天祐国家必生贤哲之辅翊高宗思道之心盖有格于天矣又曰有高宗之心然后可以梦言有傅说之贤然后可以为相若汉文以梦得邓通光武以谶用王梁岂不误哉
　　○戊戌命赠都督同知李任子淳袭为燕山右卫指挥使故都指挥同知谢荣子显袭为大兴左卫指挥同知府军后卫指挥同知程兴子胜金吾左卫指挥同知周贵子玉燕山右卫指挥同知李斌子鉴虎贲左卫指挥同知张瑾弟琰羽林右卫指挥佥事谢旺子隆府军左卫指挥佥事刘海子斌通州卫指挥佥事周通弟贵府军右卫指挥佥事徐政子钊济州卫指挥佥事马麟弟云俱袭职金吾左卫指挥同知何兴金吾右卫指挥佥事李成老病命兴子玉成子信代
　　○命故羽林前卫正千户马赶住子旺为挥指挥同知初赶住立军功未升而卒故升用其子
　　○行在吏部左侍郎郭琎奏交阯回京官若京官方面官例送各部听差月与食米壹石其余记名放回以俟召用今员外郎阙巽知府陈耘等一百六十四员在途稽延最后至当究治罢具职  上曰道远或贫或病有不得已不必罪悉如前例其中有老疾者令冠带还乡
　　○夜北京地震
　　○己亥选幼官指挥千人千户十二人分为两番佩刀入直
　○行在户部郎中王良奏宣府怀来等卫军马多而粮料少乞于昌平山口仓及京仓发运一十万石以备用尚书郭敦言昨已奏令山东河南及直隶八府发民丁行在后军都督府起军士运通州仓粮五万石赴宣府今若再起军夫发运山口粮恐妨农作  上曰可令山东河南民运山口粮二万石赴怀来其他军民运通州粮赴宣府余俟秋成
　　○行在兵部奏南京太仆寺欲以宣德二年孳生及陪偿马驹如例分给淮安诸郡新编民丁及补种马孳牧所余牡驹送至北京请给顺天府民畜餋待用不堪者散北京诸卫余丁畜之又奏南京太仆寺有去年牡马千五百余匹及凤阳诸郡种马不能孳息者请令悉送北京付顺天府牧养待用俱从之○庚子以明日清明节遣郑王瞻埈祭  长陵  献陵
　　○敕行五军都督府及兵部今天下军士遇有征调当自备衣装供给为难其原籍宜与复除一丁在营有丁者亦免一人差遣使专经营以给军
　　○湖广五峰石宝长官司故长官张再武弟再贵等贡马及方物
　　○以广西上隆州土官知州岑琼母陈氏为本州知州琼卒无子侄岑崧尚幼土人诉于朝愿得陈氏袭职以抚其民故命之
　　○辛丑赵王高璲奏欲于封内为第二子安阳王选妃  上遣书报之曰叔朝廷至亲婚配礼之所重封内选择于礼为宜如有定议以姓名闻即当遣人赍册成礼
　　○升太子太保忠勇王金忠为太保进封清平伯吴成为奉天靖难推诚宣力武臣特进荣禄大夫柱国清平候食禄如旧封都督李玉为奉天珝卫宣力武臣特进荣禄大夫柱国新建伯食禄八百石俱赐诰券
　　○壬寅升行在吏科给事中徐仪为行在大理寺左侍丞仍于徐州吕梁二洪理漕事行在刑科给事中刘容为北京行太仆寺丞行在工部营缮司主事毛俊为行在宗人府经历行在中书舍人刘谦为广东布政司右参议河南按察司佥事刘咸为本司副使行在湖广道监察御史刘芬为福建按察司副使陶纯为四川按察司佥事皆以九年考最故也复张信尚宝司卿张守信行在刑科给事中王纲行在广东道监察御史丁浚行在湖广道监察御史皆以亲丧服阕也
　　○陕西巩昌府知府孙亶直隶永平府昌黎县知县杨禧山西文水县丞徐文襄垣县主簿乔育俱九年考满至京其耆民皆诣阙言亶等持己廉谨抚民仁惠乞令复任
　　○  上谓行在吏部臣曰吏得民心为难宜加俸使复任于是加亶正三品俸禧正六品俸文正七品俸育正八品俸
　　○  瓦剌等处鞑靼小古台等率妻子十四人来归奏愿居京自效命小古台五人为副千户等官赐冠带金织袭衣彩币银钞布花鞍马仍命有司给房屋器皿等物如例
　　○  黜行在河南道监察御史张震为武陟县知县陕西道监察御史葛棨萍卿县知县以都御史言其不任职也
　　○  南京都察院左副都御史邵圯奏奉敕考察得御史沈善刘兟王懋等三人皆贪淫无耻萧全郑道宁杨昭萧昇曾泉木讷等六人皆不达政体王恭栾凤潘纲三人皆不谙文移陶圭一人曾犯赃罪请悉如例降黜又奏会同六部堂上官考察得户部郎中黄＜王巳＞等十七人贪污户部郎中陈懋等一十四人奸懒户部郎中周砥等四十六人不谙文理刑部郎中徐旿等九人才力不及亦宜黜降
　　○  上命行在吏部悉从＜王巳＞言如例降黜
　　○镇守西宁河州都督同知刘昭奏西宁卫那海川总旗领军九人樵于东山果迷卜咂簇番寇射杀总旗掠其车牛获而讯之皆伏罪请斩之仍枭首以狥百户张艺守备不严亦当罪之遣敕报曰番寇杀人准尔所奏但须审寔勿令负冤更须察各簇人情之动静毋致激变百户不严守备姑记其罪仍令守备如再失机必杀不宥
　　○  山东即墨县奏县民一千二百八十五户俱以灾荒乏食逃移各户税粮盐课无从徵纳
　　○  上命行在户部除豁
　　○癸卯降汉府教授曹彦昌为广东高安县典史曹彦昌在府先以丁忧去后闻高煦败服阕遂不起行在吏部移文促之始至侍郎郭琎奏彦昌在任久虽先事去亦当坐以同谋罪  上曰一时同预起事今尚有释之者矧其先事去乎不闻汉穷治楚狱滥及无辜乎彦昌但治其服阕不起降官一等
　　○乙巳爪哇国王杨为西沙遣使臣亚烈长孙等来朝贡方物
　　○给府军前卫带刀幼官指挥使魏荣等盔甲
　　○行在兵部尚书张本奏驿马之设本以飞报军机重务今在外凡有符验官司及镇守官每以常事泛滥给驿皆宜禁止请令年终各具一岁给驿起数及所干事务所差人员造册奏闻以凭稽考又凡遣入赍送敕书例与双马及其徒回仍前关给此皆虚劳马力请与驿驴及递运船  上悉从之但令赍敕人若有事回奏者可与一马
　　○大同总兵官武安侯郑亨奏大同极边之地近岁朝廷常调马步官军万余謢送粮饷赴开平所存官军又多分往诸处守了巡逻一旦有急见操军马实不足用自今粮饷请发民夫馈运内地卫所发军防护庶使大同军马得专操备上命行在兵部户部议开平每岁应运粮料及当用军夫令在内军卫有司预为之备若护送官军则临期调遣
　　○德州民奏本州路当冲要每遇运物官船经过例给丁夫而督运者多不守法威逼有司以一索十以十索百前者未行后者踵至本处丁夫不敷有司无计或执商贩行道贫人以足其数督运者中路逼取其赀无赀者至解其衣而纵之有为所逼迫不胜而赴水死者在船军士本用操舟乃得袖手而坐所载私货多于官物缘路发卖率以为常乞敕所司禁约事下行在兵部兵部奏请自今运物马船快船俱令掌船者每船预置木牌一大书本船军夫数目姓名有急运应增者上水不过七人所司给与印信帖子大书所增贴于牌上以牌竖于船头所过有司如牌所增给之下水不给违者许被害之人及有司指实以闻仍遣内外官不时缘路搜检私载物货究治其罪庶使小人知所警惧从之
