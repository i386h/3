<!-- { "loadSidebar": true } -->
　　○实山卫指挥佥事阿里哥四川伽木隆国师释夏监藏遣番僧温卜索南外息等来朝贡马
　　○巡抚侍郎于谦及巡按河南监察御史等奏请处决强盗二十一人敕谦等同三司再会审果无冤则依律处决如有冤抑即与伸理
　　○辛巳遣驸马都尉赵辉往南京太仆寺安乡伯张安往北京行太仆寺监印马
　　○命法司凡武职有罪系问除人命真犯死罪外其余有犯及该徵钱粮赃罚未完或应降调充军罚役运米工作者悉记其罪笞杖罪宥之俱令随从巡边回銮处分
　　○壬午屯河兀者等卫指挥同知失郎加等及瓦剌使臣打剌罕哈里等来朝贡驼马
　　○赐云南罗次县炼象关土官巡检王源四川汶川县番僧温卜燕旦监藏等钞币有差
　　○少保户部尚书兼武英殿大学士黄淮陛辞赐御制诗及钞二千贯
　　○宥河南左布政使李昌祺罪初河南卫移文布政司支军官折俸钞昌祺不躬核实致有侵欺者法司请治其罪  上命昌祺具实以闻至是昌祺自陈疏慢有罪特命宥之
　　○癸未重阳节赐文武群臣宴  车驾发京师  驻跸唐家岭○谕大营五军公侯伯都督指挥千百户等曰朕率众巡边凡诸军之在行者不许以樵采为名擅入民家及在途掠人财物犯者处重罪官旗不严约束者罪同
　　○甲申  驻跸龙虎台
　　○乙酉  车驾度居庸关  驻跸岔道  丙戌猎
　　○丁亥猎
　　○戊子  驻跸怀来
　　○遣官赍书谕卫王瞻埏曰孟冬享  太庙至期王代行礼其敬慎之别敕行在礼部及太常寺文武群臣陪祀如仪仍命驸马都尉西宁侯宋瑛于下元节祭  长陵  献陵
　　○夜召少傅杨士奇至幄中问道途所见对曰居民比五年过时增多矣  上曰朕亦觉之但未知生理何似对曰臣曾过道傍人家问今秋所收言大熟前二三岁皆不及  上喜又问军士道中扰人否对曰虽未闻扰人但行军常须警饬之  上曰然因出示御制诗数篇谕士奇曰此朕马上遣兴也士奇拜观毕  上命左右取楮笔命士奇赋诗遂赐酒馔又谕之曰道路所见有当言者勿隐
　　○己丑  驻跸雷家站
　　○庚寅  驻跸宣府之泥河
　　○辛卯  驻跸万全
　　○夜月犯昴
　　○壬辰代王桂遣人奏请率子孙朝谒复书止之
　　○癸巳行在工部尚书吴中奏请令万全都指挥黄真于洗马岭及西阳河一路预治桥道从之○甲午后军都督府左都督谭清卒清顺天府大兴县人起卒伍从  太宗皇帝靖内难以功累升后军都督同知六年升右都督从征迤北红山蒲河半块山等处皆有功进左都督以病谢事家居至是卒讣闻赐赙祭营葬如例命其男广袭江阴卫指挥使
　　○乙未故和宁王阿鲁台之子阿卜只俺等丧败无依遣头目伯木儿等来朝请归附  上怜之遣太监王贵都指挥昌英等往抚纳之且厚赐赉
　　○丙申  驻跸安家堡
　　○丁酉  驻跸洗马岭  上亲历城堡阅兵备喜顾文武扈从之臣曰比五年来时又谨饬此边将克用命也
　　○戊戌江西按察使童寅卒寅字以敬湖广随州人永乐二年进士初授监察御史巡按直隶苏松等府及云南按事辽东皆严风裁升交阯按察使母丧服除改江西按察使寅廉介能勤虽病必出视事存心宽恕推明致公狱无冤滞既卒吏民哀悼无间言丧归其乡家无余财妻子不免饥寒云
　　○夜有流星大如鸡弹色赤尾迹有光出柳东南行至云中
　　○己亥猎诸将密请于  上曰此外不百里虏人常至围猎可出兵掩击之  上曰彼不为边患即已可不听其围猎乎诸将曰此辈豺狼野心终不能保其不为边患失今不图后将悔之  上曰朕此来饬边备耳非为捕虏且尝遣人抚虏矣今掩击之是朕失信岂可为乎尔等固是为国之心但朕欲存大信耳夜召少傅杨荣问曰诸将皆言虏在近边掩击之可不劳而成功何如荣曰黠虏谲诈恒远哨了今  车驾至此必先遁矣纵出兵无所得而自此失虏之心  上曰何也对曰陛下屡遣人赍敕招之令打围牧放悉从所便今感恩而来矣若遂击之则是前敕诱之来也  上笑曰朕已拒诸将必不出兵但令饬边备耳卿所言深合朕意可谓君臣同德遂赐荣酒馔
　　○日入有流星大如鸡弹色青白行丈余光大如碗起正北云中东北行至浊
　　○庚子  回銮  驻跸沙岭
　　○辛丑  驻跸宣府泥河
　　○壬寅  驻跸雷家站
　　○癸卯  驻跸怀来
　　大明宣宗宪天崇道英明神圣钦文昭武宽仁纯孝章皇帝实录卷之一百十二
　　明宣宗章皇帝实录卷之一百十二终
　大明宣宗章皇帝实录卷之一百十三
　　宣德九年冬十月甲辰朔  驻跸龙虎台
　　○享  太庙卫王瞻埏奉命行礼
　　○驸马都尉西宁侯宋瑛奉命祭  长陵  献陵
　　○中官奉命祭司井之神
　　○夜有流星大如杯色青白有光起正东游气行丈余光大如碗至东南浊有声如雷
　　○乙已  驻跸唐家岭
　　○丙午  车驾至京师
　　○江西永丰县贼夏九旭等就擒先是九旭据大盘山日遣人诱胁饥民从之者众遂治兵器择日出攻劫吉安守御官军临之生擒九旭等二十人余胁从者悉招抚复业至是江西三司遣人驰奏  上谓行在兵部臣曰民穷乃为盗有司不能抚恤而使至此其诱胁平民为乱者首贼之罪也敕召任礼魏源还京师已而械九旭等至法司鞫无异辞悉弃市
　　○安庆府潜山县知县俞益卒益浙江余杭人由进士预修永乐大典书成授江西靖安知县廉平为治民甚安之亲丧服阕改知潜山县潜山僻陋益抚绥加劳兼兴学教其持己爱民始终一节学问长于春秋公暇輙以授诸生屡考乡试会试明于鉴别其卒也室如悬鏧至无以为歛吏民哀慕而助给焉
　　○丁未山西行都司奏近虏寇五十余人入长城东沟署都指挥佥事史直领兵击之斩首十余级
　　○直隶扬州府通州高邮州及江都县奏民人缺食已借给官仓米麦赈济俟丰岁偿官悉具数闻
　　○戊申直隶庐州府六安州英山县池州府铜陵县浙江杭州府于潜县各奏天旱民饥已借常积及儒学仓并预备仓粮给济俟来年秋熟偿官
　　○己酉直隶应天府之溧水六合江宁上元句容五县太平府之当涂县皆奏今年自春至秋不雨溪涧绝流全妨种植间有种者亦尽焦槁土地乾坼寸草不生民皆饥饿乞宽减买办物料广洋等三十五卫亦奏屯军所种六合等屯旱乾无收乞免子粒  上悉从所言命户部及巡抚侍郎周忱设法赈济
　　○湖广武昌府所属一州九县荆州府荆门州江陵公安石首监利潜江松滋枝江当阳长阳九县长沙府所属十二县岳州府所属一州七县德安府应城孝感二县汉阳府所属二县衡州府所属一州八县永州府所属一州六县安陆州京山县浙江嘉兴杭州衢州金华绍兴五府属县各奏春夏久旱陂塘乾涸农田禾稻皆已焦枯秋成无望  上命行在户部分遣人驰驿抚安宽恤
　　○庚戌沈王佶焞奏欲同诸弟来朝复书止之
　　○巡抚侍郎曹弘奏直隶凤阳淮安扬州庐州四府徐滁和三州并山东济南东昌兖州三府今岁五六月亢旱不雨苗稼尽枯至七月霪雨低田涝伤民皆乏食  上命弘督所在有司设法劝分赈济
　　○直隶河间府献县奏春夏少雨播种后时及秋苖稼方长雨潦渰没颗粒无收命行在户部蠲租赈恤之
　　○夜有流星大如鸡弹色青白尾迹有光出北河南行入军市
　　○辛亥江西南昌府奉新丰城二县临江府清江县各奏去年雨水渰没禾稼今年亢旱赤地无收税粮难办命行在户部蠲之
　　○湖广常德荆州二卫奏官军屯田今年夏旱田禾槁死乞免岁较子粒从之
　　○昏刻有流星大如鸡弹色青白有光出天市东垣正西行至浊夜有流星大如鸡弹色赤尾迹有光出王良北行至浊
　　○壬子夜有流星大如鸡弹色赤尾迹有光出弧矢东行至浊昧爽有流星大如鸡弹色青白尾迹有光出轸南行至浊
　　○癸丑夜有流星大如鸡弹色青白有光出天苑南行至浊
　　○甲寅命故权署安南国事黎利子麟仍权署安南国事先是黎利病且死属陪臣黎察等以麟暂管国事请命于朝至是麟遣陪臣阮宗胄耆老戴良弼奉表奏请  上命侍郎章敞行人侯琎赍敕往谕之曰朕昔念安南军民皆朝廷赤子俯徇舆情命尔父利权署国事以抚绥之今尔父既卒特命尔权署安南国事尔其敬顺  天道诚以事上仁以抚下庶几保境土于靖宁享禄位于长久钦哉赐敞等道里费及宗胄等钞令随敞归
　　○以广东广州府吏董珖为广西怀集县典史珖尝招抚西家等猺首二百一十五户出傅版籍故授是职俾专抚猺民不预县事
　　○行在都察院右都御史熊概卒概字元节举进士擢监察御史  仁宗皇帝在东宫命署刑部事后升广西按察使改广东  上即位入为大理卿奉命治水苏常松江杭州嘉兴诸郡兼巡视民瘼宣德元年苏杭诸郡海宁诸卫军饷不继概奏出赃罚米四万二千余石给之三年苏松绍兴等府水灾有司科徵不已概又以奏命六部凡买办悉减省又奏两浙郡县累岁逋税输纳艰难诏许以丝绢等物代输所至矜穷困治豪横礼先贤葺祠宇饬励学校召还升南京都察院右都御史会行在都御史顾佐有疾召任行在都察院岁余病卒年五十赐祭命有司造坟概初奉命巡视苏常诸郡民瘼锄豪强剪奸黠无所顾避土豪尝诬告概受罪人黄金五百两者  上曰概无此行奸人诬之不听概既大用改素节徇子弟之欲昧是非之公亏廉洁之行君子惜之
　　○乙卯四川长河西鱼通宁远等处番僧剌麻班丹葛剌等来朝贡方物
　　○命山西都指挥使宫得福建都指挥佥事徐信仍视事初得信俱以年老乞致仕至是行在兵部言二人精力未衰尚堪任事故有是命
　　○甘肃总兵官都督佥事刘广奏获到虏寇言今年二月瓦刺脱脱不花王子率众至哈海兀良之地袭杀阿鲁台妻子部属及掠其孳畜阿鲁台与失捏干止余人马万三千徙居毋纳山察罕脑剌等处七月脱欢复率众袭杀阿鲁台失捏干其部属溃散阿鲁台所立阿台王子止余百人遁往阿察秃之地完者帖木儿遂南行至哈剌脱欢山为寇已遣千户王敬等领兵追之斩首十一级生擒完者帖木儿及男妇二十人械送京师  上敕广等曰穷虏在边计必为寇尔等勿以小得为喜更湏昼夜严备庶几无患
　　○巡抚侍郎赵新及江西都司布政司按察司并巡按监察御史奏瑞州府高安县强贼谢文彬严牙仔等六十余人入南昌府奉新县强劫富家杀死民人烧毁县廨已委署都指挥佥事吴坚擒捕  上遣敕谕之曰贼若悔过自新各复本业则监系首恶以俟命胁从之人悉宥不问若执迷不悛即剿灭之毋遣民患
　　○晓刻有流星大如鸡弹色青白尾迹有光出文昌西北行至浊
　　○丙辰改行在大理寺左少卿张骏为行在都察院左佥都御史
