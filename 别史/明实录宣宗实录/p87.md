<!-- { "loadSidebar": true } -->
　　○夜有流星大如鸡弹色青白尾迹有光出参旗西行至浊○丙子赐奉使瓦剌还都指挥毛哈剌等广西奉议州头目黄朝狭西河州卫番僧思蔓蓝监参西宁卫等处剌麻绰受等秦州卫番僧管着劄白西固城东岔弯等簇生番僧南哥畏则建州卫头目忽牙奴亦力把里回回打剌罕劄罕失等钞彩币表里纻丝袭衣等物有差
　　○定纳米赎罪例时  上欲宽恤罪囚令纳米赎罪命三法司会官议拟以闻至是行在都察院右都御史顾佐等奏凡纳米赎罪南京水运良便北京陆运颇难今斟酌定拟北京法司并直隶河间等八府及河南山东逮至官吏军民人等杂犯死罪以下纳米于北京仓依今定例杂犯死罪五十石流罪比死罪减十石徒罪五等徒三年者三十五石以下四等递减五石杖罪五等杖一百者十石以下四等递减一石笞罪五等笞五十者五石四十减一石三十比四十减五斗二十比三十减一石一十比二十减五斗南京法司及湖广江西并江南直隶太平等府州县所问杂犯死罪以下官送北京吏典军民人等纳米于南京仓依见行例浙江并直隶苏松常镇四府及江北直隶凤阳等府州县所问杂犯死罪以下官送北京吏典军民人等纳米于淮安仓其徐州纳米于临清仓俱依南京例死罪官吏一百石军民减十之二流罪比死罪减十之四徒罪五等徒三年者五十石二年半者四十石以下三等递减五石杖罪五等杖一百者二十石九十者十五石八十者十二石七十六十比八十递减二石笞罪五等笞五十者六石以下四等递减一石纳毕杂犯死罪武职调卫文职官吏皆罢为民流徒罪武官还职文官降一等吏改拨笞杖罪文武官吏人等各还职役再犯者依律科断其监守盗粮兠揽物货与逃亡军囚夫匠厨子等项及力不能纳米者依旧例断从之
　　大明宣德宪天崇道英明神圣钦文昭武宽仁纯孝章皇帝实录卷之五十
　　明宣宗章皇帝实录卷之五十终
明宣宗章皇帝实录卷之五十一
　　宣德四年二月丁丑朔遣北京国子监祭酒贝泰释奠先师孔子
　　○直隶真定府赵州高邑县奏本县饥民五百九十三户皆当赈济而仓粮不足乞于附近州县仓粮内借给  上命行在户部即如所言行之
　　○戊寅祭  大社  大稷
　　○遣官祭先农
　　○朵颜卫都指挥佥事脱鲁火绰儿子完者帖木儿等来朝贡马
　　○命隆平侯张信同太监沐敬浚河西务河道及修堤岸先是河西务耍儿渡等处河岸冲决命行在工部修筑水急民少久无成功至是命信等往督发在京操备军士万五千人益之
　　○中军都督府左都督马聚卒聚山东武定州人由燕山中护卫总旗从  太宗皇帝靖内难累升至山西都指挥使永乐六年升中军都督佥事屡从  太宗皇帝征北虏洪熙元年升左都督至是卒  上惜之赙恤甚厚追封邵阳伯谥壮勇聚为人体貌不长大而胆力过人戆直为人所称其妾陈氏自经以殉赠淑人聚子雄袭留守中卫指挥使
　　○己卯  皇后千秋节免文武群臣命妇贺
　　○湖广金峒安抚司前富南道军民宣慰司故土官宣慰使马散毛子显铭前顺天安抚司故土官安抚覃起剌送子忠义前滴水峒潮门安抚司故土官安抚向起剌子安什用前马仄峒长官司故土官长官黄恕哲孙欲其什用前盘顺安抚司故土官安抚剌尔送子向钟谨忠峒安抚司故土官安抚杨文显子子隆等来朝贡马及方物
　　○庚辰行在刑部奏真犯重囚二十四人请依律处决  上问尝审覆无冤否对曰屡会众官审覆皆服罪遂从之因顾侍臣曰古有道之世刑措不用今重犯滋多矣为人上能不怍乎恻然久之
　　○夜有流星大如鸡弹色青白尾迹有光出轸南行入库楼
　　○辛巳四川长河西鱼通宁远等处剌麻初刻令伯等来朝贡马及方物
　　○左军都督府右都督冀杰卒杰朱安县人由行伍从  太宗皇帝靖内难以功累升左军都督府都督佥事屡从北征  仁宗皇帝嗣位命守开平宣德元年进左军都督府右都督至是以疾卒追封清源伯谥忠壮妾王氏自经以殉赠淑人长子斌袭彭城卫指挥使杰资性平直无所矫饰屡从征恭勤不懈亦明知人高煦反  上亲征列侯中有阴持两端者言高煦机变不测用兵若神杰杨言于众曰吾知其为人徒尚诈而无胆今天威临之即震慑就擒矣何神之有竟如其言众服其明云
　　○壬午行在虎贲左卫指挥同知李原等奏本卫军士留南京者多调至者少且其间精健之人悉为神机等营所选及御马监等衙门供役所余罢软以充守卫守卫不足以余丁足之臣等计议请以本卫围子手及中军右掖营无马官军摘还守卫为便从之仍命行在兵部计议如南京所留尚多再分调以来
　　○广西按察司奏镇守龙州都指挥佥事张贵黄＜王厷＞先以拥兵不进失陷城池蒙宥其罪今不改过日务贪婪厚索部属供给掊克财物折毁民居役军渔猎激变蛮民致多逃窜  上命行在兵部臣曰黄＜王厷＞土民令还思明张贵即遣人逮赴京师治之
　　○夜有流星大如鸡弹色赤有光出轸东南行入库楼
　　○癸未授皇妹清河公主册命金吾左卫指挥李得之子铭为驸马都尉赐之诰命
　　○上以太师英国公张辅行在左军都督府左都督张昇皆勋亲之重所宜优礼不欲烦以政敕谕辅曰卿以亲以贤祗事  祖宗多历年岁忠存社稷功著国家逮朕缵承大统勤诚辅弼元勋厚德岿然于今方当注倚之时矧居爕理之任不烦以政乃理攸宜可辍中单都督府事官职俸禄悉如旧朝夕在朕左右相与究论军国重务共宁邦家卿其专精神明道德益弘启沃之功用臻治平之效钦哉敕谕昇曰卿舅氏至戚而日理剧务不遑暇逸矧兵政之重吏或以欺谩连逮不问则废法问之则伤恩朕夙夜在念图善始终可辍左军都督府事官职俸禄悉如旧庶称朕优礼至亲共保富贵于无穷之意卿其体朕至怀钦哉○袭封衍圣公孔彦缙以贺  万寿圣节至
　　○夜有流星大如鸡弹色赤尾迹有光出天市西垣西行入心
　　○甲申以明日  万寿圣节遣郑王瞻埈谒告  长陵  献陵
　　○陕西临洮剌麻也失藏卜西域番僧纳儿载云南蒙化卫土官千户施胜子渊等贡马及方物
　　○命行在工部遣官往凤翔衢州建昌韶州安陆州脩治郑襄荆淮梁五王府  上谕之曰诸王将之国未有府第其视所在卫所州治可以为王居者令军卫有司协力脩理务在完固毋徒劳人力
　　○乙酉  万圣寿节  上诣  奉先殿及  皇太后前行礼毕出御正朝受贺大宴文武群臣及四夷朝使
　　○南京地震
　　○丙戌行在太常寺丞张以清自陈有疾难任职事  上谕行在吏部臣曰太常祗事神明不可任有疾者丞亦老矣令致事归
　　○丁亥行在工部右侍郎罗汝敬等使交趾还黎利及耆老遣头目何栗等贡方物并代身金人且奏钦遵  圣谕访求陈氏子孙无有遗者又奏蒙索所留官吏军人及其家属军器昨总兵官成山候王通班师之时悉已送还臣利又尝出榜禁约但有隐藏官军一人以上者必杀其有首出者亦已陆续遣回今蒙诏敕谨复戒饬国人且差人四出寻访但有遗留尽应起送不敢孤负  圣天子惠爱元元之意伏惟  天日之明俯鉴下情又奏宣德三年八月二十日臣伏睹敕书放交趾给由土吏人等回还本国臣仰见  圣天子明见万里之外轸念怀乡恋土之情臣因是窃有私感臣比先被官军驱逐仓卒之际失一幼女年九岁访知乃内官马骐带回进为官婢臣丘山之罪已蒙赦除室家之念意望完聚乞敕下赦回以全臣父子之亲臣当感恩刻骨铭心死且不忘
　　○复遣监察御史何文渊给事中李本往陕西布政司清理军务初遣官清军独陕西未行至是始命文渊等行亦如前戒饬之
　　○戊子命都督李玉与选各处送到幼军兼提督永清左右彭城三卫初二事皆属英国公张辅至是  上优待辅不烦以政故命玉焉
　　○敕都督山云量拨广西近地卫所带管军士赴南宁都指挥花英量拨广东卫所带管军士赴钦廉选指挥千百户之老成精练者领之协助戍守初工部侍郎罗汝敬等使交趾还言钦廉南宁守备寡弱故有是命
　　○行在通政司奏工部办事吏李懋本山东宁海州人为州吏尝告宁海卫指挥罪后考满办事工部以粗鄙退为民今指挥还职恐受其害乞复为吏以图报效  上曰小吏狡猾告讦又粗鄙无能尚敢妄有希觊命行在户部仍发为民
　　○己丑南京守备襄城伯李隆献驺虞二云出滁州来安县石固山素质黑文驯狎不惊上命群臣观之行在礼部尚书胡濙等请上表贺  上曰祯祥之兴必有实德庶几副之朕嗣位今四年中外所任岂皆得人农亩岂皆有收民生岂皆得所朕夙夜不遑宁处驺虞之祥于德弗类况天道无常理乱之几恒相倚伏岂可不虑唐太宗尝曰人君湏至公理天下尧舜在上百姓敬之如神明爱之如父母动作兴事人皆乐之发号施令人皆悦之是大祥瑞此亦名言朕与卿等宜共谨之遂免贺
　　○云南顺宁府故土官千夫长阿茂子阿威哈密所镇抚罗哈喇等来朝贡马
　　○庚寅建州等卫副千户咬纳所镇抚管肆来朝肆奏愿居京师咬纳奏愿居辽东东宁卫赐纻丝袭衣彩币钞布仍命顺天府及辽东都司给房屋器皿等物如例
　　○巡按湖广监察御史陈搏奏汉阳等处逃民复业者有司急徵所欠税粮民初还乡科徵繁急恐致复逃乞依宣德元年旱伤恤民事例税粮折钞  上谕行在户部尚书郭敦曰有司不能宽恤如此其移文各郡县凡逃民税粮悉免之
　　○辛卯顺天府蓟州平峪县民耿彦方等奏今年田榖无收各里民多缺食因而逃移税粮五百一十五石无从徵纳乞赐除豁从之
　　○壬辰夜月食○癸巳朝鲜国王李陶遣陪臣朴实等贡马及方物谢赐世子冠服
　　○甲午命建万全都司无祀鬼神坛从宣府总兵官左都督谭广请也
　　○朝鲜国王李祹遣陪臣柳思讷狭西行都司土官都指挥佥事鲁失加贵州宣慰使安中遣侄怯四川天全六番招讨司僧禧旼湖广石梁下峒长官司故土官长官唐潮文子永恭毛怜弗提等卫都督同知莽哥不花子撒满答失里等贡驼马及方物
　　○亦马喇兀者弗提屯河等卫指挥亦里伴哥等遣人来朝奏言昨大军至兀良哈诸卫皆恐怖虑不自保  上慰谕之曰天道福善祸淫人君赏善罚恶一体天心岂有私哉兀良哈有罪则朝廷讨之岂肯滥及无罪尔等安分守法即长享安乐何用恐怖皆赐赉遣还仍降敕抚安其众
　　○赐朵颜卫指挥佥事脱鲁火绰儿子完者帖木儿等六十三人钞彩币表里氊帽纻丝袭衣有差
　　○定陕西宁夏诸卫罪人加米赎罪例先是宁阳候陈懋奏宁夏军士有犯罪者令于西安府仓纳米赎罪各军延缓＜矢见＞免征操且宁夏仓无储偫月支不足乞令于本处加倍纳米  上命法司议于是行在刑部都察院议岷州洮州于西安府仓纳米旧例死罪十石流罪八石徒罪六石杖罪三石笞罪一石五斗宜准此例倍之死罪二十石流罪十六石徒罪十二石杖六石笞三石纳完依例发遣从之
　　○行在都察院奏山西镇武卫指挥同知冯镇宫其义子为火者于律当徒今患病在狱请医治疗上从之语右都御史顾佐等曰武人之愚其积功甚难而犯刑甚易此人所为本不足恤但  祖宗仁厚之典不可以违
