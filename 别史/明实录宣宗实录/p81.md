<!-- { "loadSidebar": true } -->
　　○交阯宣化府土官知府陶季容等来朝贡方物自陈其祖父世袭水尾县土官永乐四年因交阯归附授本县知县五年杀贼有功升归化州知州十八年升宣化府同知以不从黎利叛逆升宣化府知府黎利遣头目黄磊招诱季容执磊携印趋云南临安府蒙自县以磊送总兵官给赏鞍马诸物调率民兵导前锋官军至水尾与贼将阮午等战斩首四级又蒙功赏今旧地陷没无所于归谨同土官主簿孔文塞土吏陈孝忠头目陶钿来朝  上嘉念之命赐银币衣物如武孝先例俾居京师季容等又陈愿居附近云南阿迷州从之仍令有司各给房屋田地时加存恤毋致失所
　　○总督香河等县屯种指挥同知李三等奏今年五月以来天雨连旬河水泛涨渰没屯地二百六十八顷禾嫁无收命行在户部蠲其子粒
　　○戊戌命行在兵部及太仆寺选民间所畜官马给骑卒
　　○己亥遣官祭历代帝王
　　○庚子祭太岁风云雷雨岳镇海渎山川等神
　　○遣官祭旗纛之神○琉球国中山王尚巴志遣使臣郑义才梁回等贡马及方物谢赐皮弁服及海舟
　　○命行在后军都督府都督佥事张廉任行在前军都督府
　　○壬寅命行在兵部凡扈从文武官及将军悉准永乐中例给脚力马驴及其傔从悉给行粮
　　○敕通州三河蓟州遵化军卫有司谕以将亲巡边毋科扰军民以为进献道路可通行足矣毋集民修治
　　○敕都督陈景先修滦河桥且谕之曰朕此行为保民也令可度军马而已既度撤之毋多费以重困百姓
　　○命行在户部自通州至遵化诸驿各备一宿粮刍
　　○命兵仗局给将士介胄兵器○湖广容美宣抚司峒长向大虫及兀也吾等卫女直指挥佥事保同等来朝贡马及方物
　　○巡按直隶监察御史林文秩言苏州府吴江常熟等县松江府华亭县久雨山水冲决圩岸渰没田苗命行在户部验数蠲租
　　○癸卯命少师吏部尚书蹇义少保兼太子少傅户部尚书夏原吉少傅兵部尚书兼华盖殿大学士杨士奇太子少傅工部尚书兼谨身殿大学士杨荣行在礼部尚书胡濙兵部侍郎王骥刑部侍郎施礼工部尚书吴中都察院佥都御史凌晏如太常寺卿兼翰林院学士杨溥太常寺卿姚友直大理寺少卿王文贵等各率其属扈从
　　○敕驸马都尉广平侯袁容少师隆平侯张信行在兵部尚书张本礼部尚书兼华盖殿大学士张瑛户部尚书郭敦都察院右都御史顾佐等居守北京大小事须同计议指置得宜不可怠忽遇警急机务审议停当即行仍遣人驰奏
　　○赏御马监勇士一千七百三十五人彩色绵布
　　○修内府海子桥
　　○交阯土官指挥同知武孝先等自陈昔讨黎利以敢勇应募征哨宁桥孝先就阵被禽守节不降仍脱走归又领兵于西阳古烈桥等处杀败寇象生禽伪将黎善等斩黎豸等首级并追杀至江贼溺死者无筭昼夜设伏攻寨坚守城栅累给奇功勘合及受银椀银牌等物今幸至京又荷恩赐袭衣银币然切思孝先父母妻子俱被黎利杀害欲乞少加升用仍图后举  上以付行在兵部尚书执奏所言功状莫稽虚实遂寑
　　○甲辰命行在礼部左侍郎李嘉大理寺丞艾良为正副使持节册东城兵马指挥宋真女为唐王妃西城兵马副指挥庄才女为新野王妃
　　○上召扈从诸将谕曰师行湏预严纪律申号令衣甲必鲜明兵器必锋利军容必整肃毋纵士卒扰百姓为将驭卒须爱之如子弟即卒事将如父兄矣古者将皆与下同甘苦故能得其心汝曹勉之
　　○行在礼部以  车驾将巡边奏定留守事宜一在京及在外诸司凡重事遣人驰奏常事奏本送各科候  车驾回类奏一各王府所进表笺礼部以送司礼监赍来之人即遣还一祭祀有司预期具奏待报行礼一远夷人来贡马送御马监方物送北京会同馆俟  车驾回类奏光禄寺供馈使臣如例一法司所系轻重罪囚俟  车驾回具奏一扈从文职官给脚力马一匹扈从官吏人等行粮马骡驴草料支给如例
　　○乙巳四川松潘等处军民指挥司祈命等簇剌麻勺失结林证等来朝贡马
　　○赐朝鲜国贡使元闵生等宴
　　○行在都察院右都御史顾佐奏萧墙之外置铺夜巡提铃达曙已是定制今臣每于四更来朝而长安右门诸铺提铃已绝旗军熟睡军民人等喧杂往来不复呵问怠慢不严请申明约束违者治罪从之
　　○山东按察司劾奏前巡按监察御史李素至历城与县民孙让女奸因娶为妾御史赵纯亦娶门子郑能妹为妾皆在按临之地有玷风纪今素已升福建按察副使纯升河南按察佥事事虽经赦终不可居风宪  上曰按察司所言是命行在都察院逮治时素已卒惟逮纯下狱
　　○夜有流星大如鸡弹色赤尾迹有光出北斗魁西北行至浊五鼓有流星大如杯色赤光烛地起北河北行至北斗魁
　　○丙午以巡边告  太庙
　　○申戒诸将道路所经毋扰害百姓违者处以军律
　　○是日遣前锋先发  上谓安顺侯薛贵曰尔所部将士多效勤劳其已没者官其子衰老者令以子代贵遂列奏故后军都督府右都督马朵儿只子哈失合都督佥事把秃孙保保等一百一十二人金吾右等卫老疾指挥等官支荣子成等一百二十一人于是特以哈失哈袭为后军都督府右都督保保袭为后军都督府都督佥事余皆如例袭代
　　○宽释边卫指挥千百户罪时总兵官都督谭广奏边卫将士多坐小罪久系法司缺官守备  上命法司亟录所犯以闻于是自杂犯死罪以下指挥千百户杨兴等百余人悉命从轻罚赎俾还职役
　　○丁未  车驾发京师度潞河  驻跸虹桥召诸将谕曰朕深居九重岂不自乐但朝夕思念保民故为此行今日度河道路所经皆水潦之后秋田无获朕念民难闵焉于心尔将士敢有一毫侵扰民者必杀不赦遂命锦衣卫遣官巡察
　　○戊申  驻跸三河县东之草桥三河县官朝见  上谕之曰善抚百姓今年此处水潦为灾宜以实闻当图优恤之毋妄有科扰朝廷授汝抚字之寄民不失所斯汝能尽职否则有罚朕已严饬将士经过不得扰民有扰民者汝执以闻
　　大明宣宗宪天崇道英明神圣钦文昭武宽仁纯孝章皇帝实录卷之四十六
　大明宣宗章皇帝实录卷之四十七
　　宣德三年九月庚戌朔  车驾入蓟州境内  上览郊原平远山川明秀田畴刈获之后颇有遗秉带穗  上甚喜叹曰使他处皆若此朕何忧焉  驻跸蓟州西之五里桥州文武官吏耆老朝见  上进其州官谕之曰此汉渔阳郡也昔张堪为政民有乐不可支之歌流闻至今古今人材性不相远尔曹勉之又进其耆老谕曰今岁斯郡独豊稔无他虞善训励子孙务礼义廉耻之行毋安于温饱而自弃也众叩首而退
　　○辛亥  车驾至石门驿喜峰口守将遣人驰奏兀良哈之寇万众侵边已入大宁经会州将及＜宀十见＞河  上览奏曰是天遣此寇投死耳遂  驻跸石门之东召问诸将诸将咸请击之亦有请益徵兵者  上曰孽虏无能为也但谓吾无备故敢此来若知朕在此当惊骇走矣今须擒之不可纵也然此出喜峰口路狭且险骑可行若候诸将并进虑缓事机朕以铁骑三千先进出其不意擒之必矣或言三千未必足用  上曰兵在精与和不在多三千精兵足办擒贼诸军可后进遂决策亲征
　　○壬子  驻跸遵化县简精锐骑士三千人人二骑各持十日糗粮以俟
　　○癸丑敕驸马都尉西宁侯宋瑛武定侯郭玹豊城侯李贤都督冀杰曰今虏寇犯边朕亲征之特命尔等率领在营官军蹔驻遵化须纪律严明昼夜详慎纤毫不可怠忽诸事同议停当而行军士有故违号令侵扰百姓及盗劫者悉斩以狥告人得实量给赏赉俟别有敕尔等移营前进
　　○命文臣扈从者悉留营中
　　○命大子少傅杨荣从  上率诸将及所简骑士发遵化  驻跸滦阳驿东
　　○甲寅  驻跸喜峰口内
　　○是日定辽右卫副千户潘雄遇虏寇力战死雄青州益都人膂力过人熟骑射时总兵官都督巫凯等率兵赴兴河命雄为前哨至氊帽山遇寇奋力与战寇围之数重而援不至遂中矢死事闻恤典加厚
　　○乙卯  车驾出喜峰口夜军士皆衔枚歛甲韬戈驰四十里昧爽至＜宀十见＞河距虏营二十里虏望我军以为戍边之兵即悉众来战  上命分铁骑为两翼夹击之  上亲射其前锋三人壹之两翼飞矢如雨射虏虏不能胜继而神机铳叠发虏人马死者大半余悉溃走  上以数百骑直前虏望见黄龙旗知  上亲在也悉下马罗拜请降皆生缚之遂获虏生口驼马牛羊辎重
　　○丙辰斩其酋渠  驻跸＜宀十见＞河分命诸将□□臾山谷捣虏巢穴
　　○忠勇王金忠及其甥都督把台奏请自效  上从之有密言于  上曰虏其类也往则不复矣  上曰去留亦任所欲耳朕为天下顾独少此二人耶果如其志欲去虽朝夕置于左右亦终去宁能久絷之耶如不欲沮其行则遣一人足矣  上曰朕以诚心待之遣即俱遣留一人乃使之蓄疑矣朕待此二人素厚大马识豢养之恩况人乎彼当有以见报遂遣之
　　○遣将士以所获虏寇及驼马牛羊辎重入阕
　　○敕驸马都尉西宁侯宋瑛等移营前进  驻跸冷岭○丁巳  驻跸会州
　　○戊午  驻跸会州
　　○以重阳节赐扈从文武官宴并飨将士  上既斩获虏寇仍遣将士捕其溃散之党至是有俘获还者  上喜大飨又亲制诗歌慰劳之将士皆叩首抃舞
　　○夜月掩垒璧阵西第二星
　　○己未驻跸会州
　　○庚申  驻跸会州诸将获虏生口驼马牛羊辎重至者自是无虗日
　　○辛酉驸马都尉西宁侯宋瑛等以行营官军至
　　○总兵官都督谭广奏和宁王阿鲁台遣使来朝贡马已至宣府命中官王贵驰往宣府劳之
　　○壬戌  车驾发会州  驻跸铁将军店　○遣中官孟继等以平虏奏  皇太后及遣书在京诸王敕谕北京文武群臣
　　○诸将请以所获虏寇男子十余岁以上者悉诛之  上曰虏诚可恨悉诛非帝王之仁凡为恶者诛其首足矣昨日战阵所获但非酋渠尚释不诛况今巢穴中获至者于罪固有差等合悉解缚给食
　　○忠勇王金忠获虏寇数十人马百余牛羊数百至  上喜命中官赐之内厨酒馔而饮以大金爵并爵赐之都督把台获虏生口及马牛羊继至赐亦如之  上顾谓侍臣曰王者任人亦诚而已既用之即勿疑上疑之则下思保身免祸谁复尽心昨者如惑于人言岂不失此二人心侍臣言外夷之人亦不可任信太过  上曰外夷人亦未必尽不可信但在审处得宜耳汉用金日磾何不可也
　　○癸亥  上初命诸将索虏巢穴约毕至则班师至是召文武大臣谕曰诸将至者今十六七孟冬庙享之期不远应早旋师群臣有言诸将未至者宜少俟之庙享之期如迫请敕一亲王代行礼  上曰事  祖宗以待将士孰重孔子言吾不与祭如不祭必不可代有如诸将更五日未至亦可俟耶今朕留将士二万于此以俟未至者必以明日班师遂命都督任礼太监杨庆等率官军二万留俟诸将毕至则归
