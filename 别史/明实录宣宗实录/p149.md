<!-- { "loadSidebar": true } -->
　　○庚子命侍郎周忱重清理常州府军先是清军监察御史李立必欲得军所至有户绝者拘其同姓及外亲或承产业之人逼抑补役常州同知张宗琏务尽是非之公每与力争立辄盛气挫辱出恶言丑诋宗琏无可奈何平民包谦等受抑者七百二十余人诉于朝  上谓兵部尚书许廓曰清军本欲究知虚实岂意小人刻薄至此今侍郎周忱巡抚常州宜令清理务尽其实勿蹈前非
　　○命锦衣卫指挥同知张軏闲居养亲先是  上命軏总督各卫舍人操练軏以母老疾辞  上念之故有是命
　　○辛丑赐代王第七子名逊炓第八子逊烠第九子逊熩第十子逊火□翏
　　○免山西逋负税粮二百四十五万四千八百石马草五百一十三万束先是上以山西旱伤敕巡抚侍郎丁谦及山西三司巡按御史曰朕为天下主夙夜拳拳惟欲生民咸得其所闻山西境内连年灾伤田禾薄收民多艰食深用悯恻尔等即分官勘实凡宣德六年税粮马草及逃民累年所欠粮草尽行蠲免仍督府州县官用心抚恤缺食者量加赈济毋令失所至是谦等具实以闻命免徵
　　○行在都察院右都御史顾佐等奏系囚有徵赃日久未完者欲行原籍徵量其地里远近立期限令按察司巡按监察御史程督从之
　　○副总兵都督方政奏独石云州赤城雕鹗四处并龙门卫龙门千户所城垣俱沙土不坚屡被雨坏请令军下余丁陶甓包砌  上谓行在工部尚书吴中曰边境城垣当坚固然陶甓非易事用人亦须以时宜令审度而行必使农功不废包砌亦完乃可耳
　　○巡按监察御史林英自山西还言太原平阳等府汾代阳曲等州县多强贼  上曰山西有都司布政司按察司又命李谦镇守所宜察奸禁邪以图安辑今强贼不制岂以为小盗不加意耶涓涓不已将成江河岂可使之滋蔓遂遣敕切责谦等令发兵捕之如所遣人生事扰良善者以军法论
　　○壬寅四川长河西鱼通宁远等处剌麻查朵番僧精客引占杂谷安抚司番僧计纳藏汝奉州番僧温不容但监藏嵓州长官司长官让达等贡马及方物
　　○行在户部奏重拟边境中盐粮例宁远独石肃州三处淮浙盐每引米二斗五升河间长芦盐三斗山东河东福建四川广东盐俱一斗五升宣府大同山海龙门甘州宁夏六处淮浙盐每引三斗河间长芦盐三斗五升山东河东福建四川广东盐俱二斗从之时各处总兵官皆请召商纳米实边故也○行在兵部奏掌观海卫事都指挥佥事赵诚初为河南中护卫余丁以告密得锦衣卫指挥佥事升职掌观海卫卒其兄祥今告袭指挥佥事  上曰军官一资半级非容易所以当传子孙彼但以口舌得之岂艰难立功者比乎令袭副千户
　　○昏刻有流星大如鸡弹色赤尾迹有光起翼西南行至游气
　　○癸卯甘肃总兵官都督刘广奏初鞑鞑脱脱不花等二十余户既降复叛今在铁门关西请发军掩捕  上谕兵部尚书许廓等曰虏人难驯其性则然朕以宽待之来者不拒去者不追今以二十余家辄欲兴兵捕之所得几何徒自劳费保境安人要为上策尔移文令广慎固封守勿轻出兵
　　○河南汝州及鲁山县奏复业民缺食仓粮除量存官吏支用其余请以赈济又直隶广平府曲周永年二县各奏人民缺食乞给官仓粮赈济  上命行在户部皆从之未给者遣人驰驿往赈
　　○哈烈使臣法虎儿丁等至京言至沙州被赤斤蒙古卫都指挥革古者等劫杀行在兵部言沙州乃都督困即来所辖革古者合居赤斤蒙古之地乃越入为盗罪不可容上曰夷狄固无知然事亦须审实遂敕困即来察之如果革古者等所为即追还之而宥其罪且命困即来曰彼既为盗不可复容宜驱而出之使归本土仍戒约之再犯必不宥
　　○乙巳监察御史章聪坐奏事不实及因疾低价买蜜准例纳米赎罪仍降四等用
　　○丙午建州卫女直僧人绰失班四川盐井卫土官千户八的抄遣把事卜禄台云南邓川州把事何成等来朝贡马
　　○赐乌思藏番僧容奴儿坚等彩币表里有差
　　○迤北和宁王阿鲁台部属弩温帖木儿口克卯合剌等来归奏愿居京自效俱命为所镇抚赐金织袭衣彩币银钞绵布鞍马仍命有司给房屋器物
　　○日入后有流星大如碗色青白有光出东北云中南行至云中
　　○丁未敕襄府长史纪善曰朕弟襄王聪明贤达比者左右小人不守礼法干犯宪章以玷王之今名而王实不知尔等职专辅导皆当言之庶几尽尔之职今姑略尔前过自后但王左右敢有慢王擅作非法具实奏来如隐不奏事觉同罪
　　○赐云南鹤庆军民府故土官知府高宝妻杨氏子伦钞
　　○戊申调赤城备御都指挥佥事汪贵任万全都司先是万全都指挥使唐铭都指挥佥事卞福更番领军戍守开平至是福有目疾副总兵都督方政请以贵代而令福专守独石故命之
　　○四川长河西鱼通宁远等处剌麻番僧出知星吉等来朝贡马及方物
　　○赐贵州宣慰司宣慰使安中等八十二人金筑安抚司头目王真等钞锦绮彩币表里有差
　　○行在都察院言守皇城四门官军职专关防搜检出入之人其应出入者搜检既毕随即放行有偷盗内府财物者则当引奏不当擅自捶挞今军职多不守法不能钤束军士凡应出入之人往往诬以不服搜检动加捶挞如光禄厨子有供祭祀者有进御膳者供进之际亦被捶挞甚至以不洁之事役使之者法实难容请究罪之上曰姑榜谕之使改如又不改执而罪之勿恕
　　○己酉北京国子监言今监生不啻数千多有挈家来者僦屋以居监之东金吾等三卫草场二所乞赐诸生建房舍其闲地给本监种蔬菜以供会馔悉从之命行在工部为构房舍给师生会馔什器复命户部给监生有家室者月粮皆如南京例
　　○辛亥辽东自在州指挥佥事儧卜安乐州副千户阿里哥等来朝贡方物
　　○升太原右卫总旗董成为副千户时虏寇十七人入朔州掠路州运粮民牛寇迫暮宿荒沟中成时在朔州屯夜率其子及民人谢猪狗等十九人往劫之杀寇七人成父子斩首二级尽得其所掠牛以归事闻  上命升成为副千户猪狗等俱为总旗赐钞帛有差遂以成事敕守边诸将曰虏所以得入境为寇者乘间隙也若守边者皆能谨瞭望严守备寇安能至尔等但勉之爵赏非朕所吝
　　○赐哈密忠顺王使臣兀马儿火者舍伯儿沙等彩币表里绢布及纻丝袭衣有差
　　○南京都察院右佥都御史吴讷奏行在都察院令捕原问横海卫镇抚李颙颙以盗粮当死已送行在都察院审决罚役而逃非臣等应捕右都御史顾佐监察御史程富奏讷推托请逮问之  上谕佐曰讷已送颙等至此尔等遣罚役而后逃何为仍责讷捕民逃问州县军逃问卫所何以问法司且尔非法司乎尔大臣姑不问其罚程富俸三月
　　○行在都察院奏苏州府知府况钟轻听经历传得譛言奏黜吴江县丞赵浚今浚事白已复职得亦寘之法请正钟妄奏之罪  上曰此得欺钟钟失之不察耳姑记其过仍移文示钟俾知戒慎
　　○山西屯留县疾风震电雨雹杀麦
　　○壬子行在都察院奏所拟巡抚侍郎与巡按监察御史按察司文移事例先是敕侍郎分巡各处抚恤人民遇有诉讼重者付布政司按察司或巡按监察御史鞫问时吏部右侍郎赵新往江西江西按察司谓非六部统属承行词讼多不回报新咨行在礼部取明降礼部奏欲行都察院令按察司遵敕行之  上曰朕遣侍即四出巡抚令以词讼之大者付二司与御史不惟欲重其任其大体亦当如是然诸司文移各有体统其与都御史顾佐议拟以闻于是佐上言  圣朝内设监察御史外设按察司凡诸司官不公不法皆得紏举故与诸司无承行所以重耳目之寄崇纪纲之司也今侍郎赵新欲令按察司以问完词讼回报盖刑名重事乃刑部都察院所掌纵使按察司回报不惟其难擅决断抑恐其专肆妄为又虑御史按察司被其挟制曲法阿从以致颠倒是非出入人罪此尤不可请令各处巡按御史及按察司自今遇有巡抚侍郎送到诉讼其间果系切要重事则遵敕问理奏解赴京决遣如有干碍军职及五品以上文官及当奏之事则奏请裁决仍照例呈都察院乞敕礼部移文令新等自今凡有事务止行移布政司及府州县转行巡按御史按察司行之若非切要重事不得一概径行  上是其言
　　○直隶保定府安肃县奏去年六月霪雨不止渰没田禾人民乏食乞以官仓所贮宣德二年至五年夏秋税粮米麦豆共一千四百五十余石验口赈济从之
　　○癸丑宁化王济焕奏子女婚礼已成请入朝谢恩遣书止之
　　○瓦剌顺宁王脱欢遣使臣福家奴等来朝贡马
　　○甲寅命故燕山右卫指挥使沈贵弟全燕山前卫指挥使刘全子通府军前卫指挥同知聂贵弟祥锦衣卫指挥佥事毕盛子宗大兴左卫指挥佥事古铭子原俱袭职羽林前卫老疾指挥佥事郑信子忠代职
　　○行在吏部尚书郭琎历官一考赐宴于行在礼部
　　○行在刑科给事中李原缙言各处递运所递送犯人无问轻重并加桎梏逼索财物夺其衣食多有冻饿死者乞命行在都察院出榜禁约仍移文中外诸司自今凡发回原告及起解罪人等必须斟酌果情犯深重发递运所防解轻者或本衙门差人押送或送卫所府州县递送又轻者给引照行不许概送递运所庶不累死无辜从之
　　○浙江温州府知府何文渊奏瑞安县耆民言洪武永乐间琉球入贡舟泊宁波故宁波有市舶提举司安远驿以贮方物馆榖使者比来番使泊船瑞安苟图便利因无馆驿舍于民家所贡方物无收贮之所及运赴京道经冯公等岭崎岖艰险乞自今番船来者令仍泊宁波为便行在礼部言永乐间琉球船至或泊福建或宁波或瑞安今其国贡使之舟凡三二泊福建一泊瑞安询之盖因风势使然非有意也所言瑞安无馆驿宜令工部移文浙江布政司于瑞安置公馆及库以贮贡物  上曰此非急务宜俟农隙为之
　　○贵州前卫镇抚龚海奏都指挥佥事苏保僣用玉带私造兵器以私事役军致溺河死无故榜死架阁库吏总兵官都督萧授委保率军赴广西听征保妄奏普定蛮民作耗意望存留  上以其章示右都御史顾佐等佐请令巡按监察御史及按察司体实具奏  上从之
　　○乙卯昏刻有流星大如鸡弹色青白尾迹有光出内屏西行至浊
　　○丙辰擢进士徐政为中书舍人王裕韦广江玉琳刘准为监察御史裕行在广西道广行在福建道玉琳南京福建道准南京广西道升直隶河间府同知姜涛为本府知府涛以九载任满赴京河间等七县之民诣阙奏涛施政公平抚绥有方吏民信服乞复任  上曰畿内之官得民心如此可嘉从之而升其职行在户科给事中吴绘广西道监察御史李敬亲丧起复命绘复职调敬湖广道黜行在监察御史田富为保宁府阆中县知县坐不谙文移也降山东布政司右参议沉定为宁国府同知定尝犯赃罪虽会赦犹降之
　　○设行在锦衣卫驯象千户所仓万全都司龙门卫仓龙门守御千户所仓各置仓副使一员直隶扬州府江都县潘家庄闸大桥闸江口闸新开闸各置闸官一员○赐四川长河西鱼通宁远等处剌麻查朵番僧精客引占杂谷安抚司番僧计纳藏汝奉州番僧温不容但监藏及嵓州长官司长官让达等钞彩币表里绢帛有差
　　○丁巳敕总兵官武安侯郑亨免宁化王府调戍大同军士之半从王所奏也
