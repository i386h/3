<!-- { "loadSidebar": true } -->
　　○癸丑赤城管屯开平卫指挥方敏奏臣所守地正临极边数有声息遣人飞报及其回还行在兵部不与脚力廪给道路艰难  上谕兵部臣曰飞报边警岂是小事而令徒步以归是不达事体轻重自今悉如甘肃宁夏例与之
　　○巡按监察御史劾奏开平卫指挥方敏备御赤城恇怯畏懦不能练兵御寇乃豫徙妻子于雕鹗以避之比寇至赤城杀掠人畜以去士卒莫有斗志请诛敏以励其余  上命姑宥之降敕责敏曰朝廷命尔领军屯守正宜昼夜用心谨饬兵备使贼至无所得贼退则据险伏兵截杀之庶称尔职尔乃怠弃边务但知全躯保妻子使虏寇肆毒于边如蹈无人之境论尔之罪万死莫赎今姑宽宥仍封御史奏章示尔宜省咎勉图后效如再失机必杀不赦
　　○甲寅琉球国中山王尚巴志遣使臣谩泰来结制等奉表贡马及方物
　　○乙卯监察御史罗亨信言臣监收在京官员军民铺店课程及塌坊园□等钞京师军民辏集额课俱不按月纳官及有铺店积货隐匿不报者又油坊磨坊甎瓦窑木植场皆未增课请今后课钞过期不纳者令顺天府兵马司催督私匿货物者取勘各追罚钞一千贯油坊学坊如塌坊之例除额课外别纳钞五百贯牛车纳钞一百贯小车二十贯其在外州郡城市多有豪猾军民居货在家一如塌坊或就船相与交易俱要金银请遣官点勘居货之家每房一间月追钞五百贯又于各处河岸检闸往来舟船载物货者量地远近盘货多少每船百料追钞或二百贯三百贯俱就本处有司收贮则内外钞皆可通命行在户部采其可行者行之务适中道
　　○总兵官都督佥事刘广奏永乐中选调狭西都司及行都司队伍马五千五百于甘肃操备连年调用马多倒死今止存一千一百每有差调不足于用若候追陪不无误事今狭西甘肃二苑马寺及甘州所买牡马总一千六百有奇请于内简选备边从之
　　○丙辰广东进白乌二行在礼部尚书胡濙具本入奏云考之瑞牒此  皇上圣孝所感请率群臣明旦上表贺  御批答曰祗敬  祖宗恭养  圣母皆职分当然何德之有感瑞之云良增惭愧朕夙夜祗念  祖宗付托之重惧弗胜负荷惟赖尔文武群臣同心同德赞辅不逮溢美虚词非所乐闻其止勿贺○丁巳朝鲜国王李祹遣陪臣李中至等爪哇国王杨惟西沙遣使臣亚烈麻抹李添养等贡马及方物
　　○戊午以明日中元节遣郑王瞻埈祭  长陵  献陵
　　○赐四川杂谷安抚司故土官孙阿惹番僧失剌江藏剌麻严藏辽东东宁等卫女直千户朵罗不纳等钞彩币表里有差
　　○减宁夏盐粮例凡狭西山西所属客商每引纳米麦四斗宁夏卫所五斗五升用御史傅吉之言也
　　○己未命翰林院侍读钱习礼修撰刘永清为应天府乡试考官
　　○直隶河间府献县奏本县柳林口堤岸为水冲决计一十丈有奇水势骤急奔注漫散长丰荣乡三堤口等村渰没军民田苖乞命河间卫及有司发军民协力修筑从之○车驾临文渊阁少傅杨士奇太子少傅杨荣论经史遂咨政务已而悉召诸学士及史官谕之曰国史贵详实卿等宜尽心于是赐士奇等及学士以下钞有差
　　○庚申赐四川建昌卫把事张右剌等钞彩币表里有差
　　○行在虎贲右卫指挥使侯端奏指挥同知吴瑛荒惰不治事常不朝参惟日游荡酣饮  上命行在锦衣卫执付法司治之曰前日指挥顾斌方以群饮得罪此人又继之国家费廪禄养此辈何用不治之无以警众
　　○辛酉赐四川盐井卫故土官舍人阿昔及工谷西番头目各坐等钞彩币表里有差
　　○靖江王母妃张氏薨遣中官赐祭命有司治葬事
　　○右军都督府右都督高成卒成辽东金州人初以骑士从  太宗皇帝靖内难积功升右军都督佥事永乐三年复升都督同知洪熙元年升右都督至是卒  上遣官赐祭赐赙赠命有司治丧葬追封营山伯谥武毅
　　○夜有流星大如鸡弹色黄白尾迹有光出羽林军南行至浊
　　○壬戌赐兀者左等卫女直指挥佥事柳温哥撒马儿罕回回打剌罕阿都剌等四十人哈蜜回回打剌罕赛夫剌等三十四人钞彩币表里有差○癸亥云南八寨长官司故土官百夫长阿伯弟阿觉临安府教化三部长官司营长阿宗等贡马
　　○赐朝鲜爪哇琉球诸国贡使李中至等宴
　　○行在金吾左卫将军千户李春奏管队指挥张三未经奏请擅收王荣李舟为将军令带刀上直  上命行在都察院同锦衣卫鞫之谕之曰将军侍朕左右最系切要之人非经兵部奏请谁敢擅收唐太宗时长孙无忌入合忘解佩刀为是勋亲得免今此辈何人而擅令带刀在朕左右必审问谁所指使纵是公侯大臣亦不贷
　　○甲子赐朝鲜国使臣李中至等琉球国中山王使臣谩泰来结制等钞彩币表里有差
　　○行在都察院右都御史顾佐奏旧御史严暟等贪淫污滥欺公卖法臣尝奏之已奉旨发辽东各卫充吏今暟潜逃至京  上命锦衣卫执之○谪广东道监察御史沈润充军辽东初润受土豪黄金五两白金百两文绮十匹出其杀人死罪事觉  上命行在三法司鞫之润引伏法司奏律应绞但事在赦前应杖  上曰御史朝廷耳目受重赂纵死罪是耳目蔽矣岂可轻贷其免杖发戍辽东边卫
　　○乙丑封行在左军都督府都督佥事金顺为顺义伯右军都督府都督佥事滕定为奉化伯俱食禄八百石
　　○赐爪哇国使臣亚烈麻抹李添养等钞及金织纻丝衣绢衣有差仍赐亚烈麻抹等冠带命赍敕及彩币纻丝纱罗归赐其国王及妃命行在礼部遣人护送赴广东就赐海船二艘以便其往来
　　○夜月掩昴
　　○丙寅贵州小平伐长官司舍人宋斌来朝贡马
　　○给事中贾谅张居杰劾奏行在户部郎中萧翔等不理职务惟日挟妓酣饮恣乐命悉下之狱  上谓尚书夏原吉等曰饮酒人之常情朕未尝禁但君子当以廉耻相尚倡优贱人岂宜亵狎近颇闻此风盛行如刘观辈尤甚每赴人邀请輙以妓自随故此辈仿傚若流而不返岂不大坏礼俗大臣者小臣之表也卿当以朕此言遍谕之
　　○昬刻有流星大如杯色青赤起东北流三丈余分为二星后有一小星随之行至西北没
　　○丁卯广东龙川县民运降香千余斤纳京库亏四十斤库官奏请罪之仍责陪纳  上曰涉万里水陆运载宁无亏损免罪遣归
　　○夜有流星大如杯色青白尾迹光烛地起辇道西南行至斗
　　○行在户部奏都督滕定封奉化伯岁禄八百石请于北京支米一十八石八斗余米四百八十一石二斗小麦三百石于南京兼支从之
　　○先是  上命行在兵部遣官同御史给事中查理京军至是具实以闻请令各营分豁差遣等项名役置籍以防欺隐  上然之兵部又奏大营五军操备官军先有事故或应选补或应退换管队者径自取放其间那移作弊及避重就轻者多以致军数不清队伍不整今后遇有事故或三月或半年一次总督官具实奏补不许擅将操练已成精壮之人脱放及私下占役又中军左右哨左右掖官军多寡不同宜令总督官计议均分管领  上皆从之
　　○虏寇杀宣府守神铳内官王冠时冠率官军送内官海寿至龙门醉止田舍虏谍知袭杀之并杀千户陈谅等掠牛马而去事闻  上遣敕责都督谭广曰王冠擅出尔为总兵不阻之致死贼手冠不足责尔老将也怠事如此过实归谁特念旧勋姑寘不问自是当加饬励毋蹈前失并敕大同总兵官武安侯亨蓟州守备都督陈景先密云都指挥蒋贵等警备仍戒饬各处内官不许自擅轻出时内官在边者挟势恣肆非总兵所能制  上闻知故戒之
　　○己巳  上谓行在兵部臣曰今后都督之子当袭指挥者能治事即定注卫不能者令原卫支俸操练时兵部奏以都督冀杰子斌袭为彭城卫指挥使治事因有是命
　　○占城国王占巴的赖遣使臣逋沙怕麻答等奉表贡金银及象牙犀角等方物
　　○行在兵部尚书张本奏中外卫逃军有自洪武永乐逮今二三十年勾取未获者盖因征差等项或在卫所或在远方死亡不明所管官旗不知的实亦有知而畏罪不敢从实呈报概作逃逸行勾户下有丁者先解无丁则杖限邻里徒使平人无辜受害终无完期欲遍行天下所属官吏军旗人等从公保勘开豁如果不知下落曾经三次以上有司里长亲邻保结无者依故军事例停勾仍具由造册回报以凭覆勘定夺  上从之仍命严戒所属务令具实报来不实者罪之
　　○庚午行在礼部尚书胡濙言郑襄诸王之国所给厨料宜依永乐中定例  上阅其数谓濙曰每府再增羊豕各二十酒百瓶亲藩之赐宁过于厚
　　○宣府总兵官都督谭广奏指挥王林擅役守烟墩官军出境捕鹿致虏寇逐踪犯边杀掠人畜  上谕行在兵部臣曰王林等罪不可宥今械送京师罪之又谕翰林臣曰此亦广号令不严戒饬不至致屡有失其降敕责之
　　○宥刘观死罪谪其子辐辽东充军令观随辐闲住观为都御史贪赃狼藉败坏宪纪小人恃以纵恣君子恒被挫辱盖观尝为嘉兴知府郡民豪富者咸通货贿及为都御史曲庇□郡豪强得逞小民受抑时郡豪民冯本张谨等及常州王昶松江蔡琳陈庄等以杀人及强夺人妻女侵盗官粮等事罪皆当死观受黄白金动以千数罗绮不可数计阴庇佑之或援轻例赎罪或纵其逃逸得免时与行在刑部郎中许性御史严暟李纶等及办事官姚景彰杨大旺等交结谋议凡鬻重狱悉此数人所为其子辐尤无状与暟等相为表里各道御史悉听指使浙江奸民伍辰顾宗淳等皆犯死罪辐受其白金数百两白于观皆听番异得免死辐之所得盖与观等辐贪淫狼愎靡所不至  上初有闻犹以旧臣曲容观及御史劾奏其父子之罪备得实状然后发之至是法司论观斩罪辐应流  上曰刑不上大夫观虽不善朕终不忍加刑命以辐及其党皆发辽东充军俾观随其子居观熟于法律临事能断但素无廉声而愈久愈甚时论讙然谓坏法度者刘观及其下狱公议称快云
　　○监察御史张衡巡按湖广擅鞫武昌卫指挥又受罪人白金法司上其罪状且言衡素与刘观交结为非  上命追所受赃谪戍辽东
　　○辛未加赐郑襄荆淮梁五王禄米时行在户部奏郑王襄王荆王淮王梁王受封时岁赐禄米各三千石钞五万贯今各王皆之国禄米宜仍其旧  上曰诸弟初之国凡百所需未备其禄各岁给万石○行在兵部尚书张本奏昨镇守山西都督李谦言太原左等卫所收山西清出军士一万五千七十六人已逃一千七百一十三人有旨令都察院移文将首逃者枷项示众一月依律杖之并其家发甘肃充军余皆杖之复役若仍蹈前非治如前令其全家逃者全家起发惟自首者免罪收役此惩一戒百  圣恩厚矣然臣虑天下无知之人不体  皇上好生之德顽恶不悛容隐如故宜令各处都司布政司按察司并严晓谕若三司视为泛常许镇守官及巡按监察御史紏举倘有遗漏一体究治  上从其言仍令行在兵部都察院移文申饬俾咸知之
