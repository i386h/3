<!-- { "loadSidebar": true } -->
　　○壬申瓦剌顺宁王脱欢遣千户演克等乌思藏必立工瓦番僧剌麻桑竹阿些儿等来朝贡马  赐哈密忠顺王使臣脱脱帖木儿拜拜兀马儿等彩币表里绢布有差  癸酉赐爪哇国通事八致宗敬村主八致麻抹等钞彩币表里袭衣等物有差  甲戌腊节赐文武群臣宴  乙亥夜南京地震  戊寅赐朝鲜国及撒马儿罕瓦剌等处贡使宴  赐乌思藏必立工瓦番僧剌麻桑竹阿些儿等彩币表里纻丝绢布袭衣等物有差  庚辰把忽儿卫女直指挥同知失里并加双城卫女直头目阿桑加等来朝贡方物  命瓦剌顺宁王脱欢使臣演尧为都指挥同知卜颜帖木儿为指挥同知赐冠带及彩币表里纻丝等物有差仍命指挥使孙观赍敕同往赐脱欢等彩币表里  置顺天府通州三河县峪口之官庄杨家桥张家庄三马房仓各设大使一员  行在兵部尚书张本言自永乐二十二年至宣德五年八月终京卫官军领马一十九万三千八百余匹递年倒死累蒙恩宥见在之数五不及一应追偿者一万九百二十余匹请令以十人为率义和朋合均出价值每月共买一匹还官果无力者行原籍家属追买及查军民所餋种马亏欠五万四千八百四十余匹亦令每十户朋合买陪庶几军民皆便  上命文武大臣议英国公张辅等议宜从本年朋合不可不拘人数以二年为限买完其民间该陪者如义和事例可令一县或一里共买勿拘十户官军于本卫所本队伍共买或于原籍买偿者皆可从  上曰朋合买者以三年为期官军行原籍买偿不免烦扰不可行  先夕大雪是日早朝罢  上示群臣喜雪之诗复赐赏雪宴盖久未雪至是大雪盈尺  上喜而成诗群臣遂进和章  上亲阅视择其有警戒之意者别录之而为之序曰宣德五年冬久未有雪盖冬雪消毒沴殄遗蝗滋茂宿麦迨冬不雪民心则忧民之心朕之心也乃十有二月己卯之夕大雪深尺遍于远迩民心以喜民之喜朕之喜也制七言古诗一章以写志且赐群臣观之群臣各进和章朕亲阅其词不为溢美而有相警之义者命录之得若干首呜呼二气和则雨泽降气严冱则雨凝为雪雪降于冬则植物滋荣于春雪而应候民之利也其为喜也固宜然古之明君未尝因一事之顺适而忘致警于其德其臣亦未尝因一事之顺适而忘致警于其君唐虞三代之世皆然也三代而下为君始有矜大之心为臣始有谀悦之说其不为此者盖寡矣此治之所以弗古若也吾以凉薄之德嗣祖宗大业为天下生民之主恒惧不尧负荷而所望于群臣之戒警辅翼者惟日不足今是诗之副予所望者裁十一二诗曰人之好我示我周行吾安得不表章之以朝夕自益哉  辛巳立春顺天府官进春  上御正朝受之文武群臣行贺礼遂赐宴  宁王权奏有疾求医命释良医张粲起复良医李宗润皆星驰复职仍遣书问王疾粲宗润皆宁府良医粲先坐事逮系都察院宗润以亲丧去官至是  上闻王疾故有是命  复山东布政司左参政郭良右参政陈士启左参议李寅职先是  上命山东三司各委堂上官如永乐中例提督屯种良等避事不行委知事陈忠往事觉应杖俱罚役复之  壬午考郎兀卫指挥同知速苦等来朝贡方物  旌表孝子钱敏及节妇王氏等五人敏庐州府舒城县人幼丧父家贫立学事母至孝及中进士乞还乡侍母母患疮躬侍汤药未尝离侧母没庐墓三年有司以闻诏旌其门曰孝行王氏保定府束鹿县民李友谅妻任氏应天府上元县匠顾关苟妻冯民上元县民杨真保妻白氏徐州沛县民李伯奴妻俱年少丧夫守节不嫁奉餋舅姑终身训育孤子有成赵氏河南太康县生员刘敬妻敬充贡入太学以疾卒一子才三岁家贫甚赵氏年少誓守节力耕织以养舅姑育姑子凡四十余年其志益坚事闻俱旌其门曰贞节  置山东济宁州仲家浅闸设闸官一员  复李信遵化县知县升正六品禄时信以秩满顺天府尹李庸言信持身端谨莅政公平吏民信服奏乞留之  上谓行在吏部臣曰畿内县令必湏得人可从所奏令复任而加其禄  辽东总兵官都督佥事巫凯奏鞑贼百余人入开原境内又贼四十余人劫掠柴河等屯备御都指挥邹溶遣指挥吴祯等哨探遣都指挥佟答剌哈等率兵捕击佟答剌哈遇贼遁祯遇贼与战被伤还调都督指挥夏通同都督王真追贼皆不及而还其都指挥邹溶佟答剌哈等官俱应治罪  上遣敕责凯曰此皆尔平昔不能规画守备之方故在下者皆放肆不循号令其邹溶佟答剌哈等俱责死罪状罚俸五月如再失机不贷其遇贼先回者治如律战死者优赡其家被伤者善抚恤之  甲申日生左右珥色黄赤及上生冠气抱气随生背气色清赤皆鲜明夜月犯轩辕大星有流星大如鸡弹色赤有光出参南行至浊  乙酉行在户部言诸司积弊当清理者凡三事一比年各布政司府州县科徵诸物不量人户多寡物之轻重缓急地之远近难易官执偏见吏狥私情受贿受嘱任意妄为以一科十为害百端及拨定仓粮远近失宜那移作弊公私不便今后科徵诸物并拨仓粮宜令各司府州置立文簿正官收掌凡有所科布政司同按察司定夺府州县同正佐首领官定夺上司并巡按御史按部者常加考察如有不公即为究治仍令府州以所派数目如簿录申布政司半年类造文册送部查考直隶府州县若有不公许亲临上司巡按御史一体考察一两广福建四川湖广等处距京师往复一万余里或八九千里而解布绢一二疋皮一二张物料三五斤钞不及二三十锭者徒费民力今后各处起运诸物除急切进用并金银不拘多寡起解外其余诸物若满舟车者官与舟车俾经手人管解若不满舟车止解该管上司蹔贮或按季或半年差有职人员管解官与脚力装送收受者不许刁蹬解送者不许侵欺若州县官吏果有别项差使赴京及与司府相离窎远道路不顺愿径解至者俱从其便一在京在外仓库斗级库子盐场掣挚所工脚称子有经年不替者有充当二三次四五次以上者有无籍营充及冒名代充者纵有良民新役亦被教诱为非欲行内外凡斗级库子工脚称子取勘其数若久在官为害者究治如律若所收钱粮支销未尽问断明白另项记名守支毕日罢去若有自首改正者免其罪恃顽不首为他人首发者军及余丁调边远民发附近卫所充军仓库等衙门先将见役之人着役年月及当过次数开冒充等项缘由造册开报今后佥点务选殷实良善之民每年终造册申缴上司以备查考若官吏受赂仍点无籍之徒事觉一体治罪命大臣议可行者行之  监察御史林英言天下都司设断事司专理刑狱已有定制而各卫所及守御千户所设镇抚以理刑狱抚镇武人多不谙文移不通律意甚至有不识一字者刑狱往往委之于吏及识字军致是非不明狱囚淹滞冤枉者多乞(今)[令]天下卫所援都司断事司之例别设一员专理刑狱或选谙法律者授以经历吏目协理刑狱庶免淹滞之患  上曰别设官非旧典但宜择人用之  直隶苏州府况钟奏长洲等县民未阿狗等一千二百一十人告言前蒙清理军伍而同知张徽承顺御史李立之意凡军户已绝者务令推寻同名同姓及疏远族属并承继产业之人补役加以酷法勒令充军比之所降军政条例实为冤枉又累奉勘合发回陈阿多等六百八十二人所告亦同及与覆勘多系另籍民户如蒙别遣公正御史给事中重与审勘果是军者仍发充军否则改正为民  上谓行在兵部尚书张本等曰朝廷爱恤军民本同一体刻薄之辈狥私妄作以致纷纷如此其令侍郎成均重与勘审从实分别以闻  直隶保定府定兴县奏连年蝗涝田榖不收徭役频烦人民逃窜今已招复业者六百八十五户未复者二百七十五户盐粮马草皆未输纳乞与蠲除从之  日生背气一道色青赤鲜明  丙戌迤北鞑靼完者不花答孩帖木儿等五人来归命为百户等官赐冠带金织袭衣彩币银钞鞍马仍命有司给房屋器皿等物如例  成国公朱勇言旧时五军每军步骑二万人后调大同等处备御今五军总有五万七千余人而神机诸营比旧亦少扈从征调不足于用请令行在兵部如旧取补  上命兵部于京卫选士卒通十万隶五军训练因谕勇曰古人用兵虽有成法然以应变不穷为奇盖可教者坐作进退击剌之方至于随机制敌开阖往来使人不可测度此在兵法之外卿等闲暇更当读书观古良将方略融会于心自然有得盖  上善用兵每出田号令严明行伍整肃不可犯昔  太宗皇帝尝试询用兵之法  上应对如流  太宗皇帝顾谓侍臣曰朕自  太祖皇帝时帅兵清沙漠后复以兵靖内难历军中三十余年察敌勇怯及其虚实进退迟连审度而行乃能制胜此孙未尝经战阵所言多合朕意因谕  上曰朕所用将士皆老矣今天下虽无事然安不忘危尔虽知兵亦必训练有素乃获万全  行在大理寺奏旧例犯偷盗揽纳等罪皆充军按律凡偷盗官畜产常人盗仓库钱粮盗内府财物及官物者皆应绞斩比常偷盗揽纳为尤重于今例乃止罚役而已轻重不论请皆从充军例发遣  上曰断狱须论情实若当重而轻则人易犯法当轻而重则人为不平宜从一例然尤湏详审勿致失当  山西和顺县知县宋杰奏县在太行山中土瘠石顽风气寒早不宜二麦桑枣粟榖荞麦累被霜陨连岁无收人民乏食逃徙他所逋负宣德二年税粮请循恤民事例每粮一石折收钞五十贯或小绵布三匹运纳直隶平定州守御千户所及本县官库收贮折支官吏俸从之  丁亥敕副总兵都督方政开平卫抚恤新军初独石置城堡移开平卫于其中而命政领兵守之凡罪人应死者皆宥死发本卫充军至是敕政等曰独石新军初皆犯法当死朕不忍杀之故令充军近闻管军者悉贪暴武人谓其初来必挟重资遂欲夺之无则横加虐害多致逃窜死亡孤朕宽宥之意尔等善加抚恤凡官旗有肆贪虐者必罪之时辽东诸卫亦有宥死发充军者敕总兵官巫凯亦如之  赤斤蒙古卫正千户朵儿只逊等遣舍人把都麻等贡驼马柳城万户阿黑把失等十六人来朝奏愿居京自效命阿黑把失等五人为副千户等官赐金织袭衣彩币钞布有差仍命有司给房屋器皿等物如例行在兵部右侍郎王骥言自湖广还道经九江安庆其卫所官俱以屯种事被系缺官理事  上曰军官守城为重可以一事而尽执之乎命巡按御史止究管屯者余责罪状令复职他卫有犯亦准此例值登闻鼓给事中年富奏重囚二十七人以奸盗当决击鼓诉冤切详各犯临刑畏死烦渎朝廷不可宥  上曰登闻鼓之设正以达下情何谓烦渎自今凡死囚击鼓诉冤者必如例录情词以进令法司与辩若蒙蔽及阻遏罪直鼓者  行在浙江道监察御史张骏以淹系罪囚下狱初浙江临海县民告土豪一家父子叔侄同恶下海通番及杀人等罪骏移文逮治县惟械送一人余同恶者悉逃匿骏必欲悉至而后鞫之历四年未鞫其家以淹系诉  上谓右都御史顾佐曰浙江非甚远提人对理一年不至二年必至何为四年不至亦不以奏其淹系者不死于狱亦幸矣命下骏于刑部狱责浙江按察司及府县官不督捕逃匿者罪又命佐及刑部凡一应罪囚待对未结证者悉录以闻  昏刻有舍誉星见如弹凡大色黄白光润彗见九游旁凡旬有五日灭  戊子土鲁番城指挥佥事猛哥帖木儿等三十八人来朝奏愿居京自效赐金职袭衣彩币钞绢绵布仍命有司给房屋器皿等物如例  神武卫指挥使冯洪奏今年正月以西安中护卫军士置本卫驻定州创造营房未能悉备每军与闲地五十亩俱无耕牛农器种不及时近皆缺食乞优免今年子粒  上谕行在户部臣曰新置卫军士远来未有产业屯粮湏免之  己丑行在刑部都察院奏前日奏请决重囚中有诉枉者奉旨令三法司再审缘诸犯皆累经详审应决之人今又有词请令公侯伯及文武大臣近侍官会审从之  四川按察佥事王处敬奏自洪武中荷蒙国恩授职风宪奉公守法不敢为非昨承行在都察院委问永通盐课大使刘谱所奏冤枉事既已从公决断奸顽之徒诬臣有赃缘臣素守朴愚实无污滥今年老昏聩恐致陷害又恐无赖小人假名诓赚乞敕公廉之官重别勘问庶得明白  上令巡按御史详覆务尽公道果其年老令赴京师  夜北京地震  庚寅土鲁番城都指挥佥事也先帖木儿来朝贡马  增置行在光禄寺大官珍羞掌醢良酝四署丞各二员监事各一员从本寺言收支钱粮供应事繁故也  行在兵部尚书张本言先奉旨取外卫带操军士一万人分隶亲军专令守卫上直今各卫官不能抚恤致有逃者亦有违例别差及私役者请遣官点视  上命监察御史给事中同守门内官点闸又言天下军职缺所镇抚然百户员多请通行中外遇所镇抚急缺先令多余百户暂掌开报注调如无百户令合所旗军共举年深能干总旗署事候三年课其当否然后授职  上从之谕之曰若所举不称令巡按监察御史按察司执而罪之  行在户部奏山西阳曲县逃民张福等百余人皆复业初镇守山西都督李谦奏福等逃居大瓮寨遣人招谕恃险不下请发兵捕之  上曰民逃岂其所欲必科差频烦为有司逼迫故耳加之兵则伤其生但令府县招抚免其徭役彼必来归遂令太原府招之至是皆复业  辛卯狭西宁夏卫土官指挥同知韩当道驴岷州卫剌麻坚束扎等来朝贡马  秃都河卫头目阿隆加来朝奏愿居京自效命为百户赐冠带金织袭衣彩币钞布仍命有司给房屋器皿等物如例  复抚宁卫右中前三千户所之在香河三河蓟州者还本卫从都督陈景先所奏也  行在兵部尚书张本言内外卫所旗军例免余丁一人以供正军其有三五丁十丁以上者宜覆实令随营差遣隐漏及托故者罪知  上从之  壬辰哈密中顺王卜答失里遣使臣迭力迷失亦力把里歪思王遣使臣亦思剌麻失等贡马及玉石等方物  命故金吾前卫指挥佥事杨得子茂袭职  赐把忽儿等卫女直指挥同知失里并加等双城卫女直头目阿桑加等彩币表里等物有差  行在兵部奏比者有言京卫军士多潜匿在外及为官豪之家隐占本部承命委官同监察御史六科掌科给事中核实其数已行编册进呈今覆勘得其间又有隐瞒漏妄之弊其卫所官吏宜令法司逮问  上命姑录其过悉令改正  巡按监察御史梁轸言狭西宁夏等卫洪武间设儒学止置教授一员专教军职子弟读百将传武臣大诰以为讲武保身之策永乐间旗军亦遣子入学一如府州县讲读经书应举亦尝得人以资任用然文庙未有祭祀生徒亦无扰免徭役之例乞令与府州县学同仍命御史按察司官出巡之日依例考核则人知所激劝文风可振而边俗丕变矣  上命行在礼部悉循定制  晓刻月掩心宿、癸巳以都督冀杰子亮为府军前卫指挥佥事食禄不视事亮尝以舍人随侍故特优之  总兵官都督佥事史昭等同太监王安等征曲先还初昭等兵至曲先散即思先遁其党答答不花等率众迎敌昭等纵兵系之杀伤甚众获答答不花及男女三百四十余人马驼牛羊三十二万有奇至是奏至  上赐敕奖劳仍命昭守西宁命参将都督赵安送所俘获诣京师  云南丽江军民府奏浪沧江寨蛮者保等聚众劫掠村寨总兵官黔国公沐晟行三司委官抚谕不服行在兵部言请再令晟遣官及云南三司堂上官诣其地抚谕果不服就相机剿捕从之  甲午益实等卫指挥佥木当加及福余等卫鞑官都指挥佥事安出指挥同知扯里忒泰宁卫指挥佥事把秃不花等贡马  升北京国子监博士黄＜彳胤-丿＞宗助教郭俊为翰林院检讨仍理博士助教事行在浙江道监察御史张贯为太仆寺丞行在河南道监察御史徐训为云南按察司副使授进士王一宁吏部稽勋司主事食其禄令于内府授小内使书行在翰林院编修钟英浙江道监察御史王缙绅浙江按察司佥事张昱皆亲丧服阕命瑛缙绅复职昱调山东按察司复周义高州府通判贾麒乾州知州俱升正五品禄皆以任满百姓奏乞复职也黜监察御史邹杰为苏州府昆山县知县刘清为济南府邹平县知县杨志为江西南城县知县石有贤为河南新蔡县知县皆以不胜职任也  镇守山西都督佥事李谦言偏头关隘口止有官军五百人守备及灰沟村黄甫川楼子寨三堡每处亦止有官军五百余人曏因虏贼犯境已增官军一千人冰冻之时于黄河兼守冰解回卫今境外屡报声息请循大同边卫事例添拨神铳手于灰沟村三堡防守庶警急易于策应待冰解回原卫所从之命行在工部别造手把铳给之  乙未湖广散毛宣抚司遣把事黄能施南宣抚司遣把事谭试强等贡方物  以赤斤蒙古卫千户朵儿只逊可儿即等遣人贡驼马升朵儿只逊可儿即俱为指挥佥事百户束古鲁为副千户赐彩币表里有差  丙申朝鲜国王李祹遣陪臣赵贯等贡马
