<!-- { "loadSidebar": true } -->
　　大明宣宗宪天崇道英明神圣钦文昭武宽仁纯孝章皇帝实录卷之三十八
明宣宗章皇帝实录卷之三十八终


宣宗章皇帝实录卷之三十九
　　宣德三年三月癸未朔命驸马都尉西宁侯宋瑛太子少傅工部尚书兼谨身殿大学士杨荣为正副使持节册贵妃孙氏为皇后初皇后胡氏为皇太子妃  上即位立为后踰年婴疾久弗瘳请于  上曰中宫之位以上承  至尊奉  宗庙之祀致圣母之养而下理宫闱之政所系甚重妾久病致  宗庙之祀圣母之养皆  皇上独任其劳中壸之事又无所统妾夙夜心不自安自忖薄福不可以忝斯位惟  大恩赐之闲居别选贤德以位中宫妾余生庶延永久  上惊愕曰皇后何为出此言人病有愈时岂当妄思及此其勿言数日后复申前请  上慰谕再三曰皇后安意养疾近闻医者言疾渐向安勿妄思也一日  皇太后视后疾后请辞位就闲如请于  上者  皇太后曰媳妇何至出此言慎勿妄思他日又请于  上及  皇太后如前语且曰  皇上春秋三十未有子嗣是妾所累也今既有疾不忖分引退  宗庙神灵岂祐之遂上表请不听自是屡请会贵妃生子后喜请于  上立为皇太子文武群臣亦三上表请册立后力赞  上早定国本贵妃固辞曰皇后病瘉当有子上以白  皇太后  皇太后曰其顺舆情既立为皇太子后遂请立贵妃为皇后外庭寖闻后逊位意文武群臣亦上表请立贵妃为皇后贵妃固辞言皇后在余敢干大分乎群臣复上表请上手诏答曰夫妇人伦之本恩义兼厚方恻辞逊之诚遽闻建立之请岂朕心所安哉不允外廷皆闻贵妃固辞公侯文武群臣命妇合词启贵妃谓圣子之生是矢命有在天命不可违  皇太后之命不可违  皇上之命不可违宜抑私己之谦早正中宫之位此国家大事也贵妃又恳辞曰吾荷国恩宠荣过矣非所愿也  上以众人之请闻于  皇太后  皇太后谓  上曰既有子为储其从众请  上遂敕礼部曰比皇后胡氏自惟多疾不能躬承祭养重以无子固怀谦退上表请闲朕念夫妇之义拒之不从而陈辞再三益加惓切已从所志就闲别宫其称号服食侍从悉如旧贵妃孙氏昔  皇祖太宗文皇帝选嫔于朕十有余年德义之茂冠于后宫实生长子已立为皇太子群臣咸谓春秋之义母以子贵宜正位中宫屡陈表奏  圣母垂训命从众请今册贵妃孙氏为皇后尔礼部具仪择日以闻至是以金册金宝立贵妃为皇后册曰朕惟帝王之致理皆资内辅之得人成周之隆有太姒之助贞观之盛有文德之贤是以国本在家训章典册母贵以子义著春秋有国常规其来尚矣朕躬膺大宝统御万方眷言化理之所先用正彝伦之大分咨尔贵妃孙氏天赋柔顺躬履纯和言循图史之葴动中珩璜之节昔  皇祖之临御以妙选而嫔予有静贞恭慎之心有儆戒相成之益俭而能勤有葛覃之德惠以逮下有樛木之仁奉上笃敬爱之诚率众形肃雍之化暨予嗣位之初爰升众妃之长好德无斁益贵而谦是生长嗣之良已正储副之位特循公义进位中宫今以金册金宝立尔为皇后于乎以配宸严以承  宗祀以奉  慈闱之养以弘九族之恩以表正于宫闱以母仪于邦国其任甚重汝惟钦哉惟诚惟敬为百行之原惟俭惟慈为万福之本惟善德以翼予治惟宽厚以得众心懋隆芳誉永膺天禄汝惟钦哉后既拜受命退顾谓左右叹曰天恩过矣吾心岂能安哉后山东邹平县人父忠自太学生擢永城县主簿永乐八年  太宗皇帝豫为  上择配彭城伯夫人永城人今皇太后母也言于  太宗曰孙氏有贤女遂选入宫命  皇太后育之时十余岁天性贞静孝敬恭顺宫中皆称其贤  上已长  太宗皇帝选济宁胡氏配  上又以孙氏贤命嫔于  上在宫中与胡氏相亲如同产姊妹  仁宗皇帝临御立  上为皇太子册胡氏为皇太子妃并赐孙氏以妃之冠服  上即大位册胡氏为皇后孙氏为贵妃胡氏之疾贵妃视之尤厚故胡氏之退让孙后之不居皆其诚心云
　　○夜有流星大如鸡弹色赤尾迹有光起文昌南行至太微西垣外
　　○甲申文武群臣命妇进笺贺  皇后上暹罗国王三赖波摩剌扎赖遣使臣奈注德事剃等来朝贡方物
　　○行在吏部尚书蹇义等引奏择退吏典人品鄙猥及曾犯赃私并不谙文移者二百余人当罢为民上曰甄别贤否为治之要此辈无益于用汰去诚是但虑今次所当汰者未必止此颇闻外间言古人戒用吏今日多用吏民之不安率由于此卿等不可不慎择
　　○乙酉夜有流星大如鸡弹色青白有光出参西行入参旗
○丙戌敕谕行在吏部曰朕惟人君主宰天下民生之众政务之繁必简贤才与之共理其铨选之法殿最之方必属有司以尽至公我  祖宗稽古建官选任贤良厥有成宪朕嗣大历服率由典章不以私昵干名爵不以小人间君子招徕善类以安兆民庶几阜城之效比隆前古咨尔吏部实典铨衡夫官不必备贵在得人诸司官员旧有定额今事不加多而额外添注纷纷幸位苟禄偷安其可不革正乎吏员出身虽有定格往时选用严慎授官者少比年吏典考满岁以千计不分淑慝一概收用廉能几何贪鄙塞路其可不精择乎数诏求贤期得实才与共兴理而各司所举不论才德或以亲故或苟货利徇私滥举假公济欲其可不核实乎官之考满绩最者升有贪污无耻或罢软无能苟积岁月均得超用何以辨清浊职之大小必量才称任或以权贵之言或缘亲旧之故不量所能悉授美职何以别贤否惟明惟公用人之道书曰举能其官惟尔之能称非其人惟尔不任尔其懋哉盖庶官贤否系政治之盛衰关生民之休戚朕既付尔以铨选之任所选者君子斯庶政乂安民受其福有利于国家所选者小人则庶事隳废民受其殃歛怨于朝廷尔其慎哉君以得贤为本臣以进贤为忠敬之敬之庶几明良相与共致太平之盛
○谕行在户部曰朕惟国以民为本以财为用地官卿实掌之夫民之衣食本乎农桑种艺以时则地无遗利游食有禁则务本者多庶几家给人足礼教可兴比者野不加辟民或流亡尔当明夫休养生息之道财赋资国之用出入有节则国不至于空匮调度有方则民不疲于转输京师充实足以驭四方郡邑充实足以备饥歉边境充实足以御外侮比年远近困于挽运而京师岁计不足尔当审于措置之宜仓廪所储为奸人盗窃常数万计岂无关防之术尔其审之遣官催粮往往在外贪浊岂无廉公可使尔其审之商贩之徒阻滞钞法累累禁约或通或塞而歛散之方何者为宜尔其审之朕嗣承大统董正治官富民足国尤为切要书曰政在养民传曰生之者众食之者寡为之者疾用之者舒则财恒足矣尔惟谨率其属以倡民收俾吾民家有余资人尚廉耻以弼予雍熙之治庶几明良相成之美钦哉
　　○谕行在礼部曰朕惟圣人兴礼乐以昭神化以正民彝致治之道于斯为盛朕以菲德仰承  祖宗付畀之重主典神天表正万邦而礼乐尤为切要尚体予怀以谐尔职惟至敬可以格天地享鬼神尔弼成之天下国家之本在身正心以正朝廷百官万民尔弼成之期于明德至治洞达幽明天地以位万物以育九有宁谧四夷咸宾则我国家祚隆万世尔亦有闻于永久至若学校之政所以立教兴贤必求其实效旌表孝节所以激厉民俗必求其实行尚率乃属夙夜匪懈用图成绩以昭我国家文明之盛毋循习故弊废事瘝官以负朕宠任之意钦哉
　　○谕行在兵部曰朕惟兵部掌天下之军政其大要有三选任军官核实军伍修饬马政在京诸卫及在外都司卫所旧皆选任得人所以举无废事人得其安比年卫所官不恤军士诛求刻剥甚于豺虎以致亡逸军伍多缺城池隳圯屯田徒有虚名边境亦或无备其为都司者控制无法纪律不严每遇征调所至骚扰民受其害是皆所任非其人也今后都司及卫所正官必择老成历练足为表率者而后任之然人智愚贤否未易遽知惟公惟明乃可得人尔其审之天下军伍已尝分遣廷臣清理然有司有起解之名卫所无实在之数尔当明其核实之法马政领于太仆兵部实总其事孳牧调习旧制详备历岁既久不无废弛尔当致夫修饬之勤盖为国之道不以安而忘危故御侮防奸贵备于无事之日谨斯三者其余承袭优给关津邮传皆有定制尤须严饬属吏遵奉行之必廉必勤革旧弊习使政清而务通允光汝绩岂不伟哉朕志惓惓于武备汝深体之见诸实效庶几明良相成之美钦哉
　　○谕行在工部曰朕惟工部掌百工山泽之政令度民力因地利顺天时以成国家之务夫天地生人虽有贵贱之分而好逸恶劳情无不同过用人力则不堪命惟以身体人用人之力如己力斯民不病焉国家用度皆出于民过用于上必过取于下财匮民贫何以为国惟以身体国用民之财如己出斯财不竭焉凡所兴作审度缓急为之节制以息民力以纾国用斯惟良哉古者役民于农隙当思用之以时古者山林川泽有厉禁当思取之有制今天下工匠数倍  祖宗之世而畏避亡逸者日多当思抚绥爱民之道至若屯田水利之政皆有成法比年因循废弛罔闻实效当思兴举作新之方尔其懋哉夫侈用伤财掊克之端厉民徇欲歛怨之阶书曰民惟邦本本固邦宁节财所以爱民爱民所以爱国大臣之职以道事君尚率尔属惟公惟清辅予于治庶几明良相成之美钦哉
　　○敕谕行在五军都督府及北京行后军都督府曰自昔圣帝明王御天下所以治乱御侮安内攘外为久安之计者必在严饬武备修明军政朕恭膺  天命嗣守鸿图夙夜究心拳拳于此今兵政之本系于五军五军能修其政令以表率天下都司卫所使各理其职则武备充实足以壮中国服四裔天下国家永永安靖尔等皆  先朝旧人托任匪轻而比年以来军政不修中外一辙为将帅者不爱恤军士为军士者率怨苦将帅盖由剥削不已虐使无厌致其衣食窘乏骨肉不保逃亡皆其所迫而队伍空虚器械损敝城池颓圯边备不固屯种徒拥虚名兵食常不给足猝有警急何以措应此皆将帅怠慢纵恣之所致也夫卫者所之表都司者卫之表都督府者都司之表表正则影正源洁则流清可不慎哉自今宜勉思国家所以委任之重戒因循苟且之失革宴安玩愒之弊端乃心敬乃职勤乃事实军伍辑士卒足兵储理边务完固城池缮修器械精训练务屯种深思其方必臻成效勿为贪刻以失士心勿为欺罔以失臣节必廉必公无慢无怠庶几武备不弛军政修明保邦卫民得其实用非徒国家有赖尔等亦永膺禄位延及子孙不然溺于积习之陋不图悛革非徒无益国家天谴人罚于汝不贷汝惟钦哉
