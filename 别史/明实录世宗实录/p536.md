<!-- { "loadSidebar": true } -->
　　○给赏听征京营官军万一千五百人官银二两军一两俱布二疋五军营战车官军四千二百人备兵营箭手千二百人官银二两军一两俱布一疋防守西山官军一千五百人官银二两军七钱各省选到民兵五枝并防守蓟辽二枝各银五钱防守白羊口挑选涿鹿等卫军三千人各银三钱  诏兵部尚书史道兼都察院右佥都御史协理京营戎政
　　大明世宗肃皇帝实录卷三百七十六


大明世宗肃皇帝实录卷三百七十七
　　嘉靖三十年九月丙戌朔巡抚河南右佥都御史陆邦以疾乞休许之
　　○升制敕房办事通政使司通政使张文宪为工部右侍郎办事如故以九年秩满也  命原任总兵官张凤充京营练勇参将
　　○咸宁侯仇鸾言顷间妒臣者谓臣家丁劫赵时春所统民兵营被其杀戮夫兵虽有军民之分悉臣节制臣何怨于民兵而令家丁劫之此由去冬臣欲调遣边兵而尚书王邦瑞郎中尹耕欲寡民兵以阻挠军机不遂故值臣出兵于外遂驾此浮词摇乱国是伏望收臣重权俾得全首牖下  上手书慰之曰卿竭忠戎务今秋果贼未犯岂可以群嫉求退宜益尽心运思以慰朕望不允辞
　　○己丑  孝恭章皇后忌辰  奉先殿行礼遣恭顺侯吴继爵祭  景陵
　　○荆府京山王厚焌薨赐祭葬如例
　　○升光禄寺卿高澄为都察院右副都御史巡抚河南
　　○升通政使司右参议李登云为右通政
　　○升工科左给事中姜良翰为都给事中礼科右给事中乌从善兵部右给事中马汝松户科右给事中石鲸俱左给事中吏科给事中为右给事中从善吏科汝松礼科良翰鲸俱刑科登之本科
　　○乙未  上谕兵部风作竟日防虏之计不可少怠不知连日何如尚书赵锦对言虏住近边无所向往但今秋高马肥正彼驰骋之候边臣戒备不容少弛  上以为然令各边加谨备之毋怠毋忽
　　○京师地震有声诏二十二日为始修省三日
　　○戈阳王拱樻薨赐祭葬如例
　　○戊戌
　　○霜降节遣定国公徐延德武定侯郭守乾恭顺侯吴继爵长宁伯周大经分祭  八陵都督佥事沉至祭  恭仁康定景皇帝中官祭  恭让章皇后王田伯蒋荣祭  孝洁皇后彭城伯张熊祭  哀冲  庄敬太子各陵坟
　　○录故兵部尚书兼左都御史王守仁子正亿为国子生初守仁历正三品俸余三年以在军中未及考满至是其妻张氏陈乞特许之
　　○都给事中何光裕等御史龚恺等劾奏兵部尚书史道兹以边陲多事特起之废弃之市中任市马之责正宜宣布恩威阴伐虏谋称  上任使乃敢传送虏言委靡迁马市开矣即欲易米谷米谷塞矣即欲请封号今观虏表意在请乞而道以为谢恩况表文又不系虏撰其设心谓何道不去则马市封册之议不已夷虏无厌之请难从人怀两可之疑士无必战之志国是纷纷无日而定亟宜罢黜以为谋国不忠之戒＜锍-釒＞入  上怒曰史道已有旨令回京道未回时尔等何在既有所知当不移刻陈奏何专一探试朝廷左劾道本欲论鸾光裕恺各廷杖八十余姑夺俸一年
　　○己亥
　　○经略紫荆等关都御史于敖等言各州县殚民财以筑墎堡业已落成今欲如仇鸾议悉仿都督佥事黄振所建复令改  民力何堪乞敕部臣议所以修筑之费得旨墩堡既完即不必改造重劳民力  诏贵州思南石阡思州铜仁四府属新设抚苦在参议管理都匀镇远黎平三府及龙里新添平越清平都匀兴隆黄平等七卫所属额设右参议管理
　　○庚子  命督理粮饷侍郎葛守礼及经理主事周镐陈天祐张邦彦李敬回部
　　○工部覆巡按山西御史吴杲言各卫所军器造作滥恶起角□羊愆期皆武职侵费料价所致以后请以每年徵完料价付有司收贮委府州清军官同该卫所督委局官收买物料成造务令制造如法依期起角□羊报可
　　○大学士严嵩以制诰两房缺官办礼奏改礼部主事张大复兵部主事徐学诗为吏部主事户部主事吴兰郭东藩大理寺评事陆从大为礼部主事进士吴国伦严杰为中书舍人分送两房办事
　　○巡按狭西御史姚一元勘上二十九年宁夏失事诸臣罪状言虏于九月内以七千余骑由宁夏磨口石入至玉泉营分为三部肆掠魏信诸堡杀卤人蓄无算副总兵孙贤等择地自卫已复割首献酋□咸掩败为功指挥吴相等皆观望不前副总兵韩钦等闻警不援总兵吉象等虽未后期兵竟罔功而督抚大臣王以旂张镐等亦调度无策其奖率孤军力抗强虏者仅游击苑隆而已今虏患方殷宜重惩诸偾事者于法以惩其后诏械副总兵孙贤游击赵河守备李隆张世德镇抚高旸至京治罪下指挥吴相等二十七人按臣问拟夺副总兵韩钦等俸一年总兵吉象巡抚张镐各半年总督王以旂三月游击苑隆行总督军门犒赏
　　○壬寅
　　○升吏部右侍郎应大猷为本部左侍郎改户部右侍郎葛守礼为吏部右侍郎升兵部右侍郎聂豹为本部左侍郎改太仆寺卿高燿为光禄寺卿
　　○以灾伤免江西九江饶州等府各州县卫所田粮有差仍以九江钞关明年二季税银折补王府禄粮免湖广承天襄阳等府州县卫所田粮如例仍命所司发仓粟赈之
　　○癸卯
　　○发太仓银三千九百余两于辽东充新抽军士粮饷
　　○曲周县强贼李邦珍等紏亡命数十人劫库夺囚流掠山东钜野河南大康等县转入直隶亳州四省骚动给事中彭范言今岁淮頴间大饥不急扑灭此贼恐酿成大患＜锍-釒＞下兵部请责守土诸臣及时擒捕仍命蓟辽总督何栋于北直隶山东河南三兵备官所领民兵内各选骁徤五百名委谋勇偏禆统领随贼所向往剿之得旨强贼奔逸为患所过地方官本宜重处姑令戴罪剿贼如仍观望避事巡按御史指名参奏闻民兵且勿调发
　　○先是山东乐安县贼首孟尚守等聚众行劫所司捕之急贼贿莒州同知贺朝宣得纵去既而以二十余骑簿日照县城典史范邦彦百户李济追逐之贼执二人去已又流劫邳州楼北门外玄武祠官兵围之纵火焚祠贼尽死火中邦彦二人亦死焉至是事闻  上命巡按御史逮莒州知州吴川楫日照县知县冯舜田及指挥等官张云汉等九人治罪朝宣追赃发戍邦彦等恤其家巡抚及兵备等官以事平姑不问
　　○甲辰
　　○刑科都给事中姜良翰等以审录重囚初覆奏  上以是日行  大享礼责良翰以刑名渎奏为不敬夺良翰俸半年余皆四月仍不许升转
　　○丙午  大享礼于  玄极宝殿先期视牲请  皇考配  帝及是日行礼俱命成国公朱希忠代以  哀冲  庄敬二太子启迁告  太庙遣都督陆炳行礼
　　○丁未  上谕礼部今岁太享自视牲始风曀冈间实以百司不恭杂之迁坟卖之三覆自后凡祈谷  大享悉准大报行
　　○戊申
　　○荫工部尚书欧阳必进弟必述为国子生初必进提督两广有军功得荫子以无子乞荫其弟许之夺南京吏部尚书屠楷等俸一月革南京国子监祭酒阎朴职闲住以朴赴任迟缓又不遵例自陈而楷等失于查参为给事中何云鴈等劾奏也
　　○己酉
　　○升顺天府府尹窦一桂为太仆寺卿江西道御史吕光洵为南京光禄寺少卿
　　○灾伤免应天苏松常镇宁国太平凤阳等府并徐邳宿頴等州县南京锦衣各卫所河南开封河南怀庆卫辉彰德南阳汝宁归德汝州诸州县卫所田粮有差仍许折徵蓟州仓兑军米七万石及扣留输保定诸仓粮八分之三河间诸仓粮六分之一
　　○甲寅
○以水灾诏淮安所属州县及扬州之宝泰凤阳之泗时五河徐州之萧砀改兑米于德州仓支运二万石仍如例蠲也
　　大明世宗肃皇帝实录卷三百七十七


大明世宗肃皇帝实录卷三百七十八
　　嘉靖三十年十月乙卯朔时享  太庙英国公张溶代
　　○钦天监进明年大统历颁赐群臣
　　○丙辰  孝洁皇后忌辰遣彭城伯张熊祭  陵寝
　　○初韩府高平王融烇乐平府镇国将军偕涵襄陵府奉国将军旭榽各以事降为庶人至是其子女生未革爵之前者以例乞封礼部议旭榽所犯止于越关宜从所请而融烇偕涵以奸淫废不宜听诏悉许之
　　○以灾伤免顺天河间真定保定顺德广平大名水平各府所属州县各卫所税粮马草及宫庄屯田子粒有差
　　○丁巳
　　○协理戎政兵部尚书史道至京以科道会劾乃上＜锍-釒＞乞退曰臣衰年病目本不宜重玷朝班昨岁被召以腥膻犯关不敢自便迩复蒙  皇上收之既弃委以经始马市臣妻子宗党咸为臣危以至远近大小之臣及凡与臣共事者盖真无一人谓其事之可保善终也兹伏  天威远慑延宁宣大四镇市事告成酋虏自妖逆引犯二次外绝无一骑明肆侵掠者臣窃自幸可以免罪矣而言者犹攻臣不置伏荷  圣明怜念曲赐矜原既生入玉门脱身危地受恩深重敢复念身第两目目□贲眊益信不辨咫尺委难效职乞赐骸骨首丘壑＜锍-釒＞下吏部言道后处画市易有无禆益边计  圣鉴自晰其以目疾乞休似非得已  上览奏不悦曰道尽心边事其功罪有无尔职司拟评未有定论乃一一以烦主则尔等所办何事道令竭忠协理尚书李默等各降俸一级
　　○己未
　　○户部类覆科道官各＜锍-釒＞议钱谷事宜一四川广东福建云南监课未有御史巡察以故日就废坏自后宜敕巡按官一并监理其课银每年量留十分之三以备兵荒余悉角□羊赴太仓一宣大二镇及蓟州诸处除常额外预请新增银两多至数百万恐未免侵冒宜敕遣科道官查核仍会同总督及督饷官酌议地方缓急宜省宜备以便来年度支一户部司官差往各省查催未完钱粮不无烦扰宜取还部今各巡按御史督徵诏如议
　　○庚申
　　○升巡抚辽东右副都御史蒋应奎为户部右侍郎左春坊左谕德茅王□赞为南京国子监祭酒
　　○以灾伤免辽东定辽广宁宁远盖义海州诸卫所屯粮如例  命浙江苏松等处织造纻丝罗共八万六千三百疋
　　○辛酉  敕江西弋阳王长子焜管理府事
　　○壬戌  命诚意伯刘世延佥书南京左府事都督佥事刘远佥书南京右府事
　　○以灾伤免山西太原大同等府诸州县及各卫所税粮如例
　　○癸亥
　　○升光禄寺少卿王绅为顺天府府丞
　　○以苑田收获赏督理农事户部左侍郎孙禬等彩叚羊酒有差
　　○都给事中何云鴈等奏畿辅根本之地迩岁频遭饥馑重以虏患困踣已极间有中人之产者又往往苦于蒭粮之负买车辆之挽输当此之时得循吏抚循而休养之犹惧阽三也顾今守令不深惟民困差役百出甚或卖富役贫取一培十民曰穷迫恐且有意外不逞之虞宜严敕守令悉心子惠凡百征需用一缓二有警围操无事角□羊散养民平和之福以贻乐利之安于治道甚便都察院议覆  上嘉纳之
　　○甲子
　　○端和恭顺温僖皇贵妃王氏发引丧仪视贵妃阎氏例
　　○选升兵科左给事中刘体乾工部屯田司主事胡朝臣为通政使司左右参议
　　○丁卯
　　○以灾伤免贵州铜仁思恩二府所属田粮如例
　　○发太仓银二万两于蓟州充新军饷
　　○己巳
　　○总督蓟辽侍郎何栋擒获朵颜叛逆哈舟儿陈通事咸宁侯仇鸾以闻诏械送法司鞫讯告谢  郊庙
