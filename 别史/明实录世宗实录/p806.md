<!-- { "loadSidebar": true } -->
　　○乙巳闲住光禄寺录事钱子勋以  世庙成陈乞升职致仕带俸南宁伯毛良亦求录用同事诸臣聂能迁陈纪王价随全辈皆奏乞恩典诏下礼部议谓能迁与价往略采其言已升职矣良宜令兵部试其才力酌用子勋三人托名建言冀幸复职但可量与赏赉不宜遂其妄请  上以诸臣各建议效劳良如部拟能迁升副千户管事纪全各加一级价以京职叙用子勋复原职致仕
　　○丙午以巡按直隶御史戴金督理盐课积银六十余万两特赏羊酒文绮以旌其功
　　○以南京户部署郎中蒋孔炀查催逋税完纳数多改在京部属
　　○刑科给事中管律上言比来五府掌印佥书五军三千神机团营等营坐营坐司类以侯伯为之流官擢用者不过一二以国家兵马纲领之地坐拥豢养骄侈之徒平居无虞恬不知虑一遇有警将何赖哉乞敕所司严加简汰而以诸将官有年力勋迹可备缓急之用者当之庶几人才奋励威武奋扬可以固根本之重折觊觎之奸且都督流官无所怙恃心常小而畏常深恩之易感威之易行公侯伯世爵难禠有犯不能尽其法有求必欲尽其恩此  祖宗于兵政所以重任都督而不轻授侯伯也章下所司
　　明世宗肃皇帝实录卷之七十
大明世宗肃皇帝实录卷之七十一
　　嘉靖五年十二月己酉朔庆阳伯夏臣母夫人叶氏奏讨宝坻高密二处庄田户部议夏臣赐地已六百余顷今又欲占夺民田请求无厌不宜听许  上从部议已之
　　○壬子四川布政使司左布政使林茂达疏乞休致  上嘉其恬退诏升都察院右副都御史致仕
　　○甲寅宁夏灾伤诏停徵各卫所屯田子粒
　　○丁巳以山东布政使司左参政常道督运有功赉彩帛羊酒
　　○己未太子少保工部尚书掌通政使司事俞琳以疾乞休  上察其诚恳许之赐敕驰驿归命有司给岁夫五名用米三石
　　○先是上林苑监右监丞何渊复请以  世庙议行礼仪如修正  尊号集议凡例续编刊布以成大礼全书并乞附其屡年章奏于后必明著仿成周世室遗制为百世不迁之义不宜从礼官所谓准汉宣立考庙京师故事又言臣先后所上诸疏悉因席书唾其异己多阻格不覆  上谓议定  世庙实与  尊号相同诏内阁草敕命儒臣纂成全书其先所颁行集议且令缴进时书方病因奏顷议礼初已有另庙之说且前庙卷内所载略具惟开神道以众论不一及迁  主谒  庙之议稍未编入宜即敕原议礼官如方献夫霍韬黄宗明熊浃黄绾同本部官增修续之或召起尚书王守仁可与咨议若今内阁及诸翰林官皆昔日跪门呼号者无烦使之事事以启纷更且论渊章奏文义悖谬无足采者  上特委曲谕书命将续修事理直对以闻于是书请以建庙诸所宜悉者编次为两卷仍于纂要内次第岁月提纲分目据事直言续附原编之后其已成之书不可更易一语并已颁行者止勿取缴俟缮完刊定昭示中外以成一代之典命如议行已复诏罢监修总裁官取原议礼韬等五人至馆供事以张璁桂萼充副总裁翰林院修撰等官曩未预修书者五人礼部司属二人并韬等五人为纂修官
　　○御马监太监阎洪奏请依弘治十八年以前原额收补勇士及将弘治正德年间选充者准其替补四卫营缺人应役请比团营例选收四卫所精壮余丁补额事下兵部覆言腾骧左等四卫勇士军人自弘治十八年清稽后见今食粮勇士七千四百六名军人万一千七十七名若使官不私占人皆应用役使有余但各卫所官卖放私役素为得计正德年间京城豪势及旁近殷富军人多有用贿投充该监勇士规避徭役糜费仓粮数百万计幸遇  皇上中兴痛加厘革今甫及五年岂可复启此弊且抽选壮丁百年以来原无事例该监军士直差轻省比之团营操练工役劳逸缓急万有不侔设若比例抽选则附近豪强之家闻风竞起往冒滥之弊接踵复成国事何益公家何补徒为太仓之蠹而已＜锍-釒＞入忤旨该司郎中赵锦等各夺俸一月令勇士军人在成化弘治间充当及正德间曾以进马收入者俱许替补仍选四卫余丁千二百名于该监应役时刑部给事中管律亦言宜节冗费以应修省不听
　　○辛酉总督南京粮储都察院右副都御史韩荆三年秩满录其子维垣为国子生
　　○福建道御史朱豹＜锍-釒＞陈修省十事一接大臣请于清闲之燕特召内阁及部院卿贰大臣咨访谋猷讲求过阙以明目达聪＜锍-釒＞通壅蔽二求直言三公赏罚四崇节俭请命所司停不急之用抑无名之费仍戒谕戚畹勋臣毋得过侈踰制以厚风俗阜民生五戢豪右请严饬勋贵权要之家毋夺人田土收养无赖侵夺民利六端民收请久任守令抚按严加考核铨部详为咨访勿使虚名获进贪佞幸免七足兵食请优宣大边士粮饷豫以付给将领有剥削侵扣者宜重惩之八责抚按言今抚按举劾多狥私任意贤能者未必举所举或及污婪鳏旷者未必劾所劾或加良直宜令慎于举劾不得仍前怠忽庇尸素而抑贤能九戒守巡言今守巡官率玩愒岁时惮于巡历民之利弊不知官之贤否弗辨民生何由而遂宜敕抚按督令出巡填注考语据事实书铨部详加询访以为黜陟十慎刑狱请敕理官申明律例必求平允之实无遂欺蔽之私疏下所司议覆诏如议行○以狭西流贼陈纲等平诏责先任提督尚书杨一清巡抚都御史王荩镇守太监晏宏巡按御史郭登庸王鼎总兵署都督佥事郑卿各银币有差
　　○癸亥提督狭西三边兵部尚书王宪乞休致不允
　　○大学士杨一清以灾异修省上言臣近观礼部所奏今年灾异如辽东山狭江浙湖广地震不下三十余次各处雹灾伤稼殪人南北直隶江浙诸处亢旱为虐山东丰沛洪水泛滥辽东有雷雨之变贵州有山崩之警至于江南之人痾江西之虎怪郧阳之牛祸层见叠出尤为奇异岂惟近岁未有抑亦载籍罕闻稽诸传记考其证验皆阴阳失常阴盛阳衰所致请推理论之以上下言则君道为阳臣道为阴岂乾纲下移而威柄或不自上出与以人品言则君子为阳小人为阴岂直道难容而君子在野邪佞易亲而小人在列与以天下言则中国为阳四夷为阴岂兵政废弛而内治不修夷狄侵陵而外攘无方与以治道言则德教为阳刑法为阴岂恩泽壅于下流而民无实惠法令沮于幸门而人无惩戒与臣伏睹  陛下有虞舜之聪明而视听不能无壅蔽有成汤之勇智而用舍不能无二三有覆载含弘之量而未翕受于众情有视民如伤之心而未沦洽于天下弥久盛而实事徵上下暌而情意窒九卿之执奏多闻报罢台谏之进言或遭谴斥恐日积月累蒙蔽渐深阴凝冰坚寝不可长此臣所以终夜静思窃叹而深惜者也  陛下端拱九重委任臣下将以为百僚供职庶绩咸熙然谛观之则因循玩愒之弊多精明振励之功少故所用者未必才才者未必用所闻未必实实者未必闻所见未必真真者未必见所行未必当当者未必行是朝廷且未能正况百官乎万民乎今礼部所奏荷蒙  圣明采纳窃观朕心惊惕之语仰见  陛下畏天之诚会官拟议之文欲启臣下进言之志化灾为祥转祸为福端在此举臣愿  陛下益严敬畏常存此心总揽乾纲以防欺蔽之奸延接大臣以资辅导之益览诸司之章奏则天下之事得以周知辨臣下之忠邪则听断之间不为所惑仍戒饬诸司官守修职言责纳忠凡朝廷政事之缺失所当汲汲修改者几事天下生民之疾苦所当汲汲救援者几事至于遗贤之未甄举忠直之未收录谗慝之未殄除幽滞之未昭雪明白开陈悉心敷对勿事因循勿怀顾忌  陛下廓纳善如流之量弘改过不吝之勇慨然听受毅然施行大要以恤民固本为主民心悦则天道和岂惟灾变可消抑且祯祥可致此老臣垂尽之年感恩图报之愚悃也第辅导之官论道为职公孤之任弘化所关古之人君多因灾异策免公卿今在廷大臣无如臣老惫者亦无如臣不职者遇灾策免实其所宜伏望  皇上赐臣罢斥以警庶官然后委任忠良协心匡济庶几  天意可回而灾变可弭疏入  上嘉纳之旋遣司礼监官赍敕谕之曰昨卿所奏疏朕览之再足见诚悃况所言君臣人品天下治道俱论之至切但朕以凉德仰承  天命嗣  祖大统日夜图惟至治勉修厥躬以副眷爱自即位以来福兆未臻怪变非常岂非朕德冲昧咎多在躬以致  皇天垂仁示戒朕深惧且愧惕然于怀不能仰承至托不敢一时怠逸但欲求转灾为福之术必多访民情兴革惟允故令会官议处又礼部援例请斋戒祭告朕切思之斋戒不过三日服移浅色于外而心存警畏于内不知何如祭告形于文词不过应事而已不如常修厥德上烙于  帝所以答谢谕令实加修省上下同加戒谨不必虚文故事为也朕总万几亲阅章奏未有尽知民欲必咨卿等辅理庶务朕今欲求直言而直言者或不实陈颠倒曲直正如卿言言尽其忠可也今咎本实在朕躬凡庶司百僚责亦不无卿言或未尽诚或未伸或闻政事之缺失或朕过多不自悟或刑罚未当或民情不遂可一一指陈开导朕心务以上下一德阴阳各适庶上回  天意下安民心此朕之所愿卿勿得忌以不言是负朕望方今修省弭变之时岂可求退正当展布忠诚匡朕不逮有疾宜调理如可即出供职一清力疾拜受于家因陈谢焉
