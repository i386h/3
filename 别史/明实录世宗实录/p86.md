<!-- { "loadSidebar": true } -->
　　嘉靖三年八月癸巳朔命原任给事中于桂陈洸史道阎闳御史曹嘉等俱复原职降南京太仆寺少卿夏良胜三级调外任先是洸奉使回籍居二年始复命在道已闻升潮广佥事犹以旧衔上＜锍-釒＞言主事张璁等危言论礼出于天理人心之正而当道者目为逢君曲肆排沮且群结朋党必欲  陛下与为人后亏父子之恩又短  寿安皇太后之丧使  陛下不得伸承重之仪又言内阁铨衡所系自重宜择人居之今尚书乔宇郎中夏良胜用舍任意挤排豪杰今缺则专于己外补则推于人科道于桂阎闳史道曹嘉素称刚直或升外任或摈远方  陛下取用席书等交章拥足以为不由吏部会惟专擅可见乞削去宇良胜官职召还桂等以作敢言之气章下吏部侍郎何孟春言洸已外补犹冒旧衔假以建言紊乱国典宜行究问以绝他觊  上不从特命桂等复职而出良胜为茶陵州知州先是巡抚不同都御史张文锦筑水口等五堡遣卒二千五百家戍之皆不乐往文锦严令趣之参将贾鉴望风杖其队长督之行诸卒郭鉴柳忠等遂倡乱杀鉴裂其尸是出塞上屯于焦山墩文锦虑其勾虏使副总兵时陈游系叶宗招抚之还镇文锦夜捕官队官关山等廉得其首恶欲诛之诸卒恐乃复相聚为乱比明焚大同府门入行都司纵狱囚焚都察院门文锦仓卒踰垣避匿宗室博野王所叛卒拥众围王索文锦曰巡抚不出我且焚王宫王惧出文锦杀之亦裂其尸遂发武库兵伏甲胄闭诸城门焚镇守总兵公署太监总兵官俱走免已乃出革任总兵官朱振于狱逼令为主振与约勿犯宗室勿抢仓库勿纵火杀人卒曰诺众稍定乃使副总兵时陈出城令为奏乞宥巡按御史王官以事闻  上咎文锦抚驭失宜贾鉴督工严刻激众致变命兵部左侍郎李昆宣敕赦之攻宣府都御史李铎巡抚大同命太监武忠代镇守升都指挥桂勇署都督佥事代总兵各趣令速往仍令宣府镇巡官饬备观变山西保定镇巡官固守关隘团营内外官选锋听征计部预备粮草俱以密敕行事
　　○甲午
　　○以旱灾减免山东济南等府所属新城蒲台沂州费县莒州胶州宁海茌平等州县及灵山诸城等卫所夏税
　　○朝鲜国王李怿差陪臣汉臣府右尹方输等赍表文方物贺  万寿圣节赐宴并袭衣彩叚绢布如例
　　○丙申
○调吏部左侍郎何孟春于南京工部以掌詹事府事吏部左侍郎贾咏署部事
○赠故都察院右都御史俞谏太子太保赐祭葬
　　○升署都指挥同知姜奭署都督佥事挂印充总兵官镇守甘肃地方  命署都指挥佥事郝通充参将提督巡捕
　　○丁酉
　　○致祭先师孔子遣吏部尚书兼文渊阁大学士石珤行礼
　　○泰宁等三卫都督李来罕等差头目答卜歹等赍番文马匹贺  万寿圣莭赐宴并袭衣叚绢如例
　　○戊戌
　　○祭  太社  太稷
　　○己亥  敕太监黄伟户部右侍郎王承裕刑部左侍郎刘玉锦衣卫指挥使王兰会勘席书赈济江北凤阳等府事大学士费宏等以差官扰民请行停止不报  命署都指挥佥事周尚文充副总兵分守凉州地方南京兵部侍郎席书言顷者学士豊熙等以议  尊号忤旨下诏狱臣惟议礼之家名为聚讼两论相持必有一是  陛下取其是者而非者不深较焉可也乞宥其罪过俾得自新  上曰卿言具见忠爱豊熙等狂妄奏辨已有旨处分卿宜速来供职
　　○通政使司经历李继光奏言今日大同之变由朝廷处置甘肃叛卒之少宽故敢于纵遂如此迺报至数日至闻遣侍郎李昆往抚未见别有奏画臣愚谓骄将悍卒法不容贷恩威二柄不可少偏乞敕兵部大会廷臣妙选时望以充总制假以重权练简兵卒讨逆除凶以正国法又追崇  尊号乃人子至情之不容已群臣一时冒拂  陛下悉从重处死者十余人大臣纷纷去位小臣苟黜自容今日兵变曾无一人进一疏画一策者则小大之臣志不固气不扬可见矣乞将去位谪戍者追复肆赦在位者委任宽假各陈令边计采择施行＜锍-釒＞下所司
○辛丑  万寿圣节遣会昌侯孙果安仁伯王桓长宁伯周大经分祭  七陵仪宾周钺祭  景皇帝陵寝
　　○养病兵部主事霍韬奏  陛下不以臣不肖两召臣臣复病困不能趋赴洪职有所宜言不敢不一言之以负知遇窃谓大礼之议两端而已曰从正统之大义也曰正天伦之大经也徒崇正统其币至于利天下而弃父母徒重天伦其弊至于小加大而卑踰导故臣前日陋议谓  陛下宜称  孝宗曰  皇伯考  献皇帝曰  皇考  武宗曰  皇兄此天伦之当辨者也尊从之议则姑在所缓此大统之当崇者也乃者廷臣议欲  陛下上考  孝宗又从  陛下兼孝  献帝此汉人二父之失也  献帝徽号既极尊宗  圣母尊称亦贰  昭圣此汉人两统之失也大抵此礼本原既差则愈议愈失矣臣之愚虑则愿  陛下预防未然之失毋重将来之悔而已始者  陛下尊  昭圣慈寿皇太后为母虽曰于礼未合然宫闱之内亦既相安今一旦改称大有非人情所堪者臣愿  陛下以臣等建议之情上启  皇太后曰前日廷臣建议乃仓卒未定之见今质之天伦名分委属未安且  孝宗有嗣  武宗无嗣  孝宗则下遗  武宗矣  皇太后独不眷念  武宗乎如此臣知  皇太后必忠心豫悦乐从礼义之正而无疑二之隙万一未踰亦得归罪臣等加赐诛斥然后委曲申请务得其欢心  陛下于朝夕所以承迎其意慰释其忧者亦无所不用其极庶几名分正而嫌隙消天下万世无所非议此臣愚虑者一也  昭圣之嫡嗣  武宗一人而已  武宗皇帝无嗣庄肃皇后之属望已矣臣愚虑惠  陛下之事  昭圣礼秩虽极尊崇然其势日轻  陛下之事  圣母尊称虽或未至然其势日重故今日执政大臣礼官科道惓惓乎以尊大统母  昭圣为诸者盖预防  陛下将来之失而追报  孝宗之职分也臣尝伏读明诏云正统大义不敢有遣臣知  陛下尊事昭圣严敬  庄肃真心实德上质天地旁孚鬼神下信士庶矣但恐给役左右之人不达  圣意妄生疑间或以弥文小莭遂构  西宫之隙此不可不早虑而预防之也臣愿  陛下以臣等建请之情上启  圣母曰  昭圣慈寿皇太后实大统嫡宗至尊无对伏愿  圣母时自谦抑以示尊敬至意  庄肃皇后母仪天下十有六年  圣母接见之仪不可轻乎凡三始贺寿  圣母每至谦让不敢受纳之意俾宫闱大权一归昭圣而  圣母若无与焉则天下万世称颂懿德与天无极万一  圣母意犹未喻亦得归罪臣等加赐诛斥然后委曲申请务得允从庶几宗统正而嫌隙消天下万世无所非议此臣愚虑者二也至于将来典礼有因变处权之宜有崇正守经之法则  陛下有讲读儒臣有礼官职典所宜预画以备咨访非臣所敢知也＜锍-釒＞入  上深加其忠仪促令速赴召命用图治理不必引疾固辞有负简任至意
　　○壬寅  上御奉天殿受朝贺赐文武百官节钱宴王府四夷人等于阙左门
　　○升大理寺左少卿张晋为都察院右佥都御史巡抚宣府地方
　　○癸卯  命都指挥同知苏勇充左参将分守宁夏西路地方
　　○乙巳
　　○遣户部官祭太仓之神
○遣顺天府官祭宋丞相文天祥  命襄府阳山王祐褐大理府事以襄王祐櫍无嗣且患痼疾从其请也
　　○礼部尚书席书以前历侍郎三年任满会奉使赈济无何又升今职未及考绩至是来京具疏乞仍以三品补考许之免其引奏复职
　　○改巡抚河南右副都御史王荩巡抚狭西
　　○丙午  显陵司香太监杨保言  陵殿门墙规模狭小乞照  天寿山诸陵制更造工部尚书赵璜等言陵至当与山水相称恐难概同今殿墙已易黄瓦但宜添设明楼石碑及改司香衙门为神宫监设置护卫曰  显陵卫其余未备房屋应创新者另为添造应仍旧者止加修饬不必大为改作  上从部议
○晋府西河王奇溯有孝行其母尝病渴王仰祝天第中甘泉涌出饮之病愈又建醮祈祷有双鹤飞鸣哓坛后母卒王哀毁骨立宫墀古柏生奇花二朵异香袭人人以为孝感至是晋王上其事下所司勘实命敕奖谕  吏部议致仕大学士毛纪辞封改荫恩典宜如大学士杨廷和蒋冕例诏荫一子为锦衣卫指挥同知世袭
　　○改任大同巡抚都御史李铎以母丧辞职诏以地方有事令速赴任铎赴恳乞终制不允
　　○复除病痊翰林院编修伦以训原职
　　○升四川按察司佥事卢熙为湖广布政使司右参议
　　○以旱蝗灾减免顺天永平保定河间四府各州县夏税
　　○录青山口斩虏功以总兵官马永斩获有名贼首赐敕奖励兼赉银币其余有功官军各升赏有差
　　○兵部主事汪溱言大同之乱由边卒之骄而边卒之骄由朝廷威令之废今  陛下待乱贼以不死固天地好生之心然诸贼负必死之罪安知其不宜朝廷用抚谕诱之哉藉令一时悔祸悉听抚谕将并其首恶忠志不问耶则何善其  臣愚以为宜如给事中刘祺等奏急命素有威望大臣一员提兵万余驰赴宣府驻劄相机进止或急发兵即令抚谕侍郎节制一以渐逼诸贼一以防备他虞仍申饬顺天保定山西等处镇巡官各勒所部邻近地方屯驻以备奔突朝廷乃多降榜谕明示祸福令贼党将首恶尽数献出余俱听降贼党有能互相擒斩一人来降者宥其罪二人以上与常人一体升赏其常人能擒斩一人以上者照虏首例升级此虽于今日稍有劳费然足以伸朝廷既弛之威绝诸镇异日无穷之患则劳与费在所不论矣＜锍-釒＞上诏兵部议处以闻
　　○丁未  中宫千秋莭命妇朝贺宴王府进贺官于关左门
　　○改广西按察司佥事唐胄提督学校
　　○录蓟州洪山口斩虏功参将吕昌指挥马雄等各升赏有差  命武定侯郭勋谏选奋武等十二营官军一万二千员名以坐营官署都督杭雄张輗都指挥刘淮焦伦充参将操演听征仍命太仆寺挑选寄养马匹备给
　　○戊申
　　○升广西道御史郑洸琬大理寺署左寺副陈大纲俱为按察司佥事洸琬湖广太纲四川
　　○兵部左侍郎李昆承诏曲舍大同军士事毕乞回因言文锦筑堡守险实为边镇建不拔之功惟其刚愎自用不恤群臣以致激众生变彼之一身诚不足情而国家百五十年纲纪法度废怀之耻至不可雪痛恨可言为今之计惟在急罢情所不顺者以慰其心敕新任镇巡官公同议拟共济王事又言文锦骨发暴露妻子流离乞加收恤得旨地方事宁李昆准回部其所论建下所司议行
　　○庚戌
　　○升大理寺右少卿徐文华为左少卿左侍丞袁宗儒为右少卿浙江按察司提学副使何塘为南京太常寺少卿
