<!-- { "loadSidebar": true } -->
　　○兵部覆御史陈察奏禁革流弊事谓公差及进贡内臣违例沿途强索夫马逼要折乾并夹带舡只装载私货请行禁约惩治淂旨公差官用强索取已有旨严禁以后有犯各抚按官参奏重治
　　○夜月犯昂宿西苐一星
○己丑大学士杨廷和等上言近该司礼监传示  圣意欲加称  兴献后尊号臣等輙拟进  兴献太后之称所以仰体  圣心自以为至矣尽矣不可以复加矣昨奉  御批加一皇字臣等极知  圣孝纯笃有甚不淂已之情但职在辅导不容曲从阿顺以损  圣德盖  陛下入继  皇考孝宗之统而以  慈寿皇太后为母则于  本生之母分义自有不同名称亦宜有间若私厚于  本生略无异于所继紊一代纲常拂万世公论臣等复隐忍不言使  陛下得罪  祖宗取谤后世是臣等员  陛下之简知而不能尽忠匡救何颜立清朝食厚禄冒当辅导之任耶兹敢封还  御批仍依原拟上进伏乞朝见兴献后时即以臣等愚见从容开导仰冀俯从  上曰卿等所言至意朕已悉知但哀哀之情不能自已罔极之恩报亦无方可承朕命以表衷肠慎无再拒勉顺施行
　　○锦衣卫百户葛锐朱龄马荣先以藩府书办官旗授职至是复比例陈乞升级兵部以冒滥执奏淂旨准升副千户不为例
　　○辛卯以明年三月  驾幸太学先期行取衍圣公孔闻韶翰林院五经博士颜重德孟元陪祀行礼
　　○复除吏科给事中张原于兵科原先以传奉谪边方驿丞今奉诏复职也
　　○诏复行人王懋原官懋尝以谏止  武庙巡幸谪国子学正故有是命
　　○升兵部郎中汪瑛为福建按察司副使
○赏南京太仆寺卿毛珵应天府府丞许庭光银币加兵部郎中林达俸一级以逆濠之变珵等有徵兵防御及赞画劳也
○命伏羗伯毛锐充总兵官镇守湖广地方
　　○命都指挥佥事陶文充固靖游击将军
　　○法司议上钱宁奸党王钦蓝华姚瓒殷镗郭鳌周瓒等罪状  上以其朋奸乱政情罪深重王钦蓝华姚瓒命如拟处决周瓒等各发两广极边卫分永远充军郭鳌殷镗仍提家属问钦等皆投托钱宁张锐为心腹招权纳贿殃民坏法靡所不至又俱冒功传升锦衣卫指挥等官至是言官交章论劾逮问如律人心快之
　　○大学士杨廷和等＜锍-釒＞乞慎始修德以隆治化言天下之治必本于一人之身而  圣德之修必慎于更新之始兹者新宫甫成而  陛下入承大统安处其中所以革故鼎新迓续  天命实惟有待于  陛下由此日新  圣德慎始图终以延本支于百世固  宗社于万年则臣等不能不深望于  陛下也所谓慎始修德固非一端而其大者则在于所亲必正人所闻必正道所行必正事所发必正言伏愿  陛下退朝之暇静处法宫取  太祖高皇帝所编祖训及宋儒真德秀大学衍义反覆熟玩以涵养  圣心详审治体凡百举动必以尧舜禹汤文武为法群臣章奏有关于  圣躬切于治道者置诸座右时赐睿览见诸施行至于左右侍从乞选老成静重之人勿杂以憸邪狎昵之辈而凡奸声乱色奇技淫巧皆不淂导诱意向蛊惑聪明务使精神内固血气凝定本源澄澈心志不移由是充养完粹德性纯一则万寿无疆永作臣民之主诸福骈集益绵胤祚之休天下后世称治化之隆者必首及于  陛下岂不足以追配二帝三王之盛哉臣等职在辅导无任恳切愿望之至所有慎始修德事目随本上进乞写成牌扁悬置殿壁以备接目儆心之助谨条陈其事一敬  天戒人君奉天命为天子当常存敬畏之心其仁爱人君有所谴告见于灾异尤当儆惧即今金星昼见冬不严寒各处水旱为灾天意不和宜正心修德施惠泽除弊政以召休祥一应修斋设醮为禳祷之事须豫绝其端不可轻信一法  祖训  祖宗列圣弘规大训备载宝训诸书而  太祖高皇帝祖训尤为切要宜时常省阅凡事遵行自无过举一隆孝道  圣孝纯笃  三宫在上奉养之礼谅无少缺而  慈寿皇太后断自渊衷首定大策迎立我  皇上入绍大统功德甚隆一切奉事供养尤宜从厚一保  圣躬  皇上春秋甚富血气未定务宜收歛放心保养元气饮食起居皆宜有节至于声色玩好足以乱聪明惑心志者尤宜屏绝此实享国永年之本一勤民事即今天下百姓艰难近京地方盗贼纵横宜留心民隐访问下情大小章奏躬亲省览凡言及闾阎疾苦减赋轻徭等事湏即下该部加意赈恤一勤学问每日视朝听政之暇宜亲近儒臣诵读经书披阅史册讲明义理考见前代某君可法某君可戒以为龟鉴如宋儒真德秀大学衍义一书尤为切要更宜留神熟玩一慎命令朝廷命令必湏审处而行既行之后不宜因一人私爱一言蛊惑复为更改使国有定法人可遵守一明赏罚赏功罚罪乃朝廷大政凡爵赏必当其功有功者即宜加赏无功者不宜滥及刑罚必当其罪无罪者不宜滥罚有罪者不宜轻纵如此则人有劝惩纪纲振举一专委任凡朝廷大臣宜开心委任推诚付托言议当理者即与施行不宜为谗言所惑致生疑沮以妨善政一纳谏诤凡臣下直言规谏者即是忠臣宜深加容纳即与施行仍记其人姓名渐加任用若巧言媚说希图宠幸不宜听信致伤治道一亲善人凡左右前后朝夕承事必湏简任忠厚谨慎之人一切谗佞憸巧之徒不宜在侧恐被引诱移易心志致损  圣德一节财用即今民穷财尽府库空虗边饷缺乏宜躬行节俭凡事减省服食赏赐悉依旧典不宜妄费财物以供无益  上嘉纳之以其＜锍-釒＞留览
　　○甘肃行都司狂风自西北起声如牛吼坏官民庐舍树木无筭
　　○壬辰户部尚书孙交言臣尝伏读  皇明祖训以为  圣祖精神心术尽在此书深有淂于大学之道如论观天知人则物格致知事也如论精诚敬畏则诚意正心事也如论持守出入起居饮膳则修身事也如论内令内官亲王皇亲则齐家事也如论听讼赏功国政礼仪则治国事也如论四方水旱四方诸夷则平天下事也况  圣言明白简直无深文难字一读可晓其义旬月可毕其功乞于经筵或日讲令讲官进讲仍取一本命内合圈点句读旁贴字义寘之便殿朝夕省览凡一念之萌一事之举必熟思审处曰于  祖训淂无有少戾乎合则决然行之悖则决然止之如此则  圣心允合于  圣祖之心而  圣治亦可以同符矣  上曰  祖训一书我皇明家法万世所当遵守内阁见有直角□羊陆续进呈览奏具见忠爱朕当一一讲明施行
　　○兵部尚书彭泽等奏顷者司礼监传奉  圣旨敕御马监右监丞郑斌镇守广西地方守备倒马关太监杨金调广东市舶司管事御马监右少监安川守备倒马关傅伦牛荣取回南京闲住臣等窃谓中官出镇已为民害至于数易甚害尤甚夫杨金郑斌安川行事廉静与否臣等虽不淂预知但傅伦牛荣在镇年久所欲已满又荣尝被劾或知儆畏若新任者饥虎之欲甚于饱虎况交代之际迎送供应为害甚多今无故骤传更替此非各官夤缘钻剌焉有是乎乞将杨金郑斌安川拏送法司明正其罪仍将伦荣各加戒饬再乞以后各处镇守等项内臣不淂频数传奉更易庶旧任者淂安心办事未差者亦免奔竞无耻之愆＜锍-釒＞下内合票拟大学士杨廷和等亦以为言  上曰卿等言是杨金郑斌安川俱不差亦免送问傅伦牛荣令照旧用心办事如或生事害人听抚按官指实紏劾今后各处镇守分守守备等项内臣果廉静老成者不必频数更易寻复传旨以张弼刘瑶分守凉州居庸关等处复以泽等论奏已之
　　○兵部覆参将桂勇奏议定捕盗赏格请今后一应捕盗人员果系强贼聚至百人以上一日之内临阵擒斩三名颗为首者照弘治间事例升一级不赏为从者每一名颗赏银五两其有对敌被贼登时杀死者子孙亦升一级若系拏获积年剧贼一名者赏银十两陆续缉捕强贼并妖言贼人者每一名赏银五两二三人以上同获者均分每年终提督官将部下功次具奏本部行查明白不分擒斩缉捕委官每一名颗赏银二两把总官银一两提督官五十名颗赏银十两一百名颗赏银三十两二百名以上者临时奏请量加升用前项银两先将见获赃银充赏不敷之数行移太仆寺收缺官皂隶银内查给从之
　　○巡抚四川都御史胡世宁奏国初设松潘军民指挥使司控制群番为全蜀障蔽松城内外地皆熟番为我服役故有八郎等四安抚北定等十七长官司其南路至垒溪千户所又有郁郎等二长官司再南至茂州卫又有静州等三长官司其东路至小河千户所再东至龙州则近白马路长官司皆受约束为我藩篱及后任用非人抚御失宜熟番多畔松城四外尽皆讎敌而东南二路仅一线之通景泰间添设总兵官都御史专治松潘然四川会城又设巡抚彼此牵制难于行事以致旧维州之失竟不能复董卜韩胡之强终不能制然彼时东南二路犹皆可通及后去都御史分设兵备副使三员一治松潘一治叠溪威茂一治茂州以东坝底徐塘等堡路抵龙川谓之小东路而住劄绵州参将二员分治东南二路游击二员往来于中每岁二八月中松潘总兵与茂州参将会议一次松潘兵备与茂州兵备会议一次每会皆游击率兵与偕军威犹振以后因事革去游击弘治间承平日久巡抚官惟事保守务为欺隐军杀一番则罪以擅杀激变番杀一军则罪以玩寇失机由是官军丧气惟扣粮闭口以赂番或弃兵械为番役矣以是番人日横邀劫道路残破关堡官皆不问边堡有报匿不以闻不幸败露事闻于朝则反以隐匿之罪诿之下吏曰彼未报也因循岁月坐致部堂称为老成南路阻塞则职此之由今欲通之要在威信兼立抚治兼施又在用人才添兵将更赏罚足财用四者而已其曰添兵将者欲如旧制于松潘叠茂各设游击一员除见任曹昱管辖松潘另增一员专管叠茂令其各选领精兵二千常在会城就粮屯操仍依旧规不时轮往松潘巡察以振威武或他边有警腹里寇发量其事势轻重调遣朝报夕发早行扑灭其曰更赏罚者一则欲不以首级论升恐致贪功而取败一则欲惟以匿报为罪酌量失事而置刑事下兵部条议谓添兵将事宜如所请校首虏论功乃国家定制若舍首级不论则巧立名色冒滥功赏其弊愈滋惟在抚按等官核验淂实则自无弊其镇巡等官隐匿失事不报及纵容势要人员夺功买功者俱听巡按御史劾治至于抚御之策大率以信为主而恩威并施招来熟番使为我用则可不烦兵饷而道路自通番夷畏服矣议上从之
　　○毛怜等卫指挥使乃哈等八名口来降诏礼部给赏仍其原职差官伴送安插两广卫分听调杀贼
　　○命五军营左掖坐营武平伯陈熹不妨本务兼管围子手上直
　　○工部覆总督粮储工部尚书李充嗣所条恤民穷事请行内府各该监局凡有岁派额派物料务查弘治年间以前旧例不许将新增之数一概混派如物料见有存积俱要作为会有不许派出如果缺乏量行坐派本部仍查先年旧例议拟上请违者听科道官参奏从之
　　○先是巡按狭西御史彭占祺参奏原任镇守甘肃等处地方今取回太监王欣假进贡为名扣克甘州卫官军月粮银六千余两乞行提问至是都察院覆请  上以欣已革任宥之
　　○甲午录故大理寺少卿周东子梦躔山东德平县知县龚谅子汝勤俱为国子监生以东死寘鐇之难谅剿捕流贼阵亡从该部覆请也
