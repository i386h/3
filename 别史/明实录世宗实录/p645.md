<!-- { "loadSidebar": true } -->
　　○刑部左侍郎赵大佑锦衣卫都指挥佥事万文明等覆勘伊王典楧不法事得实还报言王听承奉叶全蔡朝及奸徒吴希周等教诱以修理府第为名将方城王府桐城郡主第宅洛阳县狱儒学文昌祠及法藏寺佛殿尽行逼夺仍辟占官街五道抑买民房百余家又遣军校下洛阳等县催徵府第价银括洛阳寄居民一千余人逼令作工府中擅立东厂缉事钩索小民过失辟府第为砖城一座重城一座各有重门环城红铺十座自王正宫外建槐椿清和鸳鸯腾光宫殿百花台乘风御气阁凡十一所皆上僣不道又遣内使军校大索军民妇女入府选留不中令以金赎系永宁知县谢鲁栲掠逼跪殿门传旨责问俱有实状如抚按官言第知府张柱指挥李梦孙等不能委曲善处以激怒王致令争辩不服亦不能无罪＜锍-釒＞入诏下礼部三法司会议言伊王奢纵淫虐大违  祖训法当重处请严加戒谕令其速图自新将违制门楼重城改正其逼夺官民第舍俱各退还添设厂铺及私建楒槐等宫殿尽行撤毁强取妇女应给主并给价者俱各查给仍令长史司将王改过事迹开呈抚按具奏诏从之张柱李梦孙等俱降调吴希周蔡朝等各逮治发遣有差
　　○延绥抚臣奏本镇新募军一千五百名岁费饷金一万二千六百两乞增入年例数内户部议覆报可
　　○广东惠潮山贼黄启荐等众数千流劫海丰碣石归善等县攻破甲子门千户所杀百户魏祚总督抚按官郑絅等以闻因劾参将李勋等弃城纵寇之罪诏总镇守巡等官亟督兵扑剿其胁从人等随宜招抚勋等下按臣逮治
　　○以宣府羊房堡大同镇羗堡等处前后被虏失事逮原任宣府参将雷龙等十六人大同参将王臣等二十一人永安堡百户叶承勋等五人俱下按臣论罪
　　○甲子总督湖广川贵采木都察院左副都御史李宪卿三载秩满荫其子世彦为国子生
　　○宥原任金山备倭署都指挥同知王世科罪降原职三级叙用世科初以倭陷南汇青村二所论死至是御史方辂勘核言二城坍毁较之完城不同且戴罪之后斩获颇多请从末减故有是命
　　○大同巡抚都御史杨选＜锍-釒＞陈边务一言大同边事要在收保而修堡不如修墩宜于各堡之内将四面角墩增筑高厚且事约而守易二言兵以诡道致胜或战或守用奇用间各有深机毋令边臣举动为文墨议论所制三言边防之任久则成功朔州左卫两兵备道守巡冀北二道藩臬官员并沿边有司将领等官毋轻升调应迁者量加俸级俟其成功而优处之四言本镇有司宜调用科目出身年力精强者将领宜调用邻境保荐著名者有功不次迁擢兵部覆如其言诏可
　　○辛未南京锦衣卫指挥徐继勋献白兔言得之凤阳府凤凰山下遣成国公朱希忠告  太庙群臣＜锍-釒＞贺
　　○癸酉清明节遣玉田伯蒋荣兴安伯徐梦旸成安伯郭应乾都督佥事沉至分祭  诸陵锦衣卫指挥佥事文承武祭  恭仁康定景皇帝都督佥事王朝用祭  孝洁皇后及  哀冲  庄敬二太子中官祭  恭让章皇后各陵坟
　　○承天陵户张万宾盗  显陵祾恩殿龙凤斗冠珠宝捕获伏诛
　　○甲戌  武宗毅皇帝忌辰  奉先殿行祭礼遣清平伯吴家彦祭  康陵
　　○乙亥以久旱命顺天府官祷两
　　○令吏部尚书吴鹏致仕礼部尚书吴山冠带闲住升吏部左侍郎袁炜为礼部尚书加太子少保兼官如旧鹏在吏部凡百官进退一听命于严世蕃即遐方小吏无敢自专者充位而已公道久壅贤否倒植中外人心无不鄙薄愤恨之山直亮有特望既以救护日食忤旨  上大不悦尝示风旨于科道诸臣吏科都给事中梁梦龙等惧以不言得罪遂并山鹏劾奏之是时鹏方睦于严氏  上亦殊无意罪鹏＜锍-釒＞入乃与山并罢存公议也已炜与吏部右侍郎马天驭以署印题请  上特旨升炜而以印命天驭署之
　　○丙子金星昼见至二十四日而没
　　○刑部侍郎赵大佑奏伊府原额护卫旗军二千名今多至一万四千六百五十余名仪卫司校尉六百名今多至六千六百余名宜如正额存留守御宿卫仍每名量留供丁三名余发洛阳县收籍编入图甲纳办粮差如遇正丁供丁故绝照数徵补兵部议覆从之
　　○丁丑建万春宫
　　○戊寅改少保兼太子太保都察院左都御史欧阳必进为吏部尚书
　　○己卯南京户部尚书刘采奏自今年为始将江西应天徽州苏州松江布苎丝绢暂角□羊本色待有余积再议改折从之
　　○辛巳命礼部尚书兼翰林院学士袁炜入直西苑供撰玄修
　　○壬午制大祀兖冕皮弁服
　　○甲申雨群臣＜锍-釒＞贺
　　○命成皋王载垸管理赵王府事初赵王世子世孙俱早卒封世孙子常清为赵世曾孙至是王薨世孙夫人奏曾孙年幼未能摄国因举江宁王厚炼及载垸俱勘管理府事  上从部议暂令载垸保护幼孙俟年长袭封之日回府
　　○吏部以左侍郎员缺请旨会推  上曰不必会推严讷改吏部左侍郎李春芳升本部左侍郎董份填注部任俱兼学士如旧
　　○升分守凉凉副总兵署都指挥佥事吴经为署都督佥事充总兵官镇守甘州
　　○刑科左给事中魏元吉言南京参赞军务兵部尚书江东原以振武营捝巾之变特承简命资以镇辑乃自莅事以来威令不行专事宽假官军相讼率贷军而罪官下场操演则有赏而无罚以致诸军骄肆滋甚或矢射部门或殴詈官长甚者白昼劫人都市恬不为怪法纪不振莫大于此且振武营之设当事者怵于倭警募新军以备防守耳立法未善遂奸盗渊薮今倭警少息矣该营军士宜散隶各卫营伍一体差操庶凶党角□羊散可以杜其不逞之心然一旦更张必镇以威望武臣乃无后患臣闻浙直副总兵刘显足以当此请改都督徐珏于南京右府佥书以显代之＜锍-釒＞下兵部议覆振武营骄军当令江东治其首恶余悉与之更始至于裁革该营事宜亦令会官详议以闻得旨江东受朕简命不能宣布朝廷恩威训以忠义乃专事姑息致营军悖肆其会同守备等官申明法纪严加禁治如再仍前币责有所归徐珏如拟改调于是升显为署都督佥事代珏
　　○乙酉巡按狭西御史李秋劾延绥总兵李辅年老贪纵令其子可遇等冒功升级又尝纵军胁抚道官几至激变诏革辅并三子职付按臣逮治之
　　○升朵颜卫夷人正千户炒蛮及头目阿牙塔俱为都指挥佥事头目董灰为正千户以进送人马盔甲及传报有功也
　　○播州宣慰使杨烈献大木四十株诏赐二品武职服色给诘命
　　○丙戌升左春坊左谕德兼翰林院侍读陈升为翰林院侍读学士掌翰林院事
　　○初泗州以  祖陵所在原无泒养种马牛只后因高淳溧水二县灾伤以二县种马七百匹母牛一百三只寄养久之遂为定额州人苦之至是知州王宗尹以水患奏请蠲除下巡按御史陈志议报兵部覆牛只上供当如故其寄养种马七百匹姑令每匹变银八两坐泒备用马匹仍照旧例本色者折银二十两折色者徵银十八两角□羊京诏从部议
　　○丁亥改刑部尚书潘恩为都察院左都御史升大理寺卿叶镗为刑部右侍郎南京太常寺卿全元立为南京工部右侍郎
　　○戊子升江西按察使王宗沐为本省右布政使调山西按察司副使袁洪愈于山东提调学校
　　○改保定总兵官都督佥事孙勇镇守延绥
　　○□苏松参将署都指挥佥事杨尚英充副总兵官协守浙直淮扬防倭署都指挥佥事张世俊充右副总兵官分守凉州
　　○己丑袭封衍圣公孔尚贤习礼太学至是三年奏乞回籍许之


明世宗肃皇帝实录卷之四百九十五
　　嘉靖四十年四月庚寅朔时享
　　太庙遣驸马都尉李和代
　　○辛卯工部尚书刘麟卒赐祭葬如例赠太子少保谥清惠麟南京广洋卫人弘治丙辰进士授刑部主事历员外郎中出知绍兴府以忤刘瑾除名瑾败起知西安府擢陕西参政迁云南按察使请告嘉靖改元起太仆卿擢副都御史出抚真定已复请告久之起大理卿迁刑部侍郎工部尚书以谏织造忤旨致仕归会  显陵宫殿雨漏追论事在麟时落职闲住居浙之长兴三十余年闭门读书足迹不入城市貌恂恂长者其自守介然而不为畛域以是人尤敬爱之卒年八十七
　　○壬辰先是  上命发米粥药饵给京师流民已闻有司给散非法谕户部曰朕闻汤药不对证且饥馁之赐反伤生又给米时贫弱者无济有力者滥与违上行私甚失朕意是执事者之过也可传示之令小民知非朕下令初意户部覆奏  圣慈下赈惠之令虽全活甚众但闻络绎而来恩泽难继群聚日久蒸为疫疠宜于近京要路委廉干官约期分给使新来者淂食不必入京久住者藉资淂还故土则势分而惠溥矣  上是其言复谕抚臣曰近各处饥民来京数多皆因有司坐视不能赈恤所致殊为旷职令户部移文各抚按官督率守令招集安抚毋事虗文若仍前玩愒治罪不赦再发京仓米四千石内库制钱三百万文以给贫民归费仍视地里远近为多寡务称朕意
　　○癸巳大风雨黄土昼晦  上谕礼部曰旱暵复作风霾竟夕其如修省例分命成国公朱希忠等祭告  郊  庙  社稷  神祗斋戒三日仍行顺天府督率僚属竭诚祷雨
　　○南京兵部右侍郎丁以忠三载秩满荫其子此周为国子生
　　○总督蓟辽兵部尚书许论言近派蓟镇盐粮两淮引银五钱长芦引银二钱盐商病其太重绝无报中者今岁歉籴贵宜令减价纳米将两淮盐引折米二斗五升长芦盐引折米一斗即贮蓟州仓供军俟岁豊仍复原价开中不为例户部议覆从之
　　○河南周府民校原额六百人逃亡二百八十六人例当佥补有司从民之便定议每名徵银十二两岁以秋七月输府令其自行雇役久之民贫岁歉不时输银王请复力役如旧抚臣张永明等执奏雇役良法不可议更第当视输纳不前者量借库银补之若该府能拊循见卒使之不亡亦自可以足用兵部覆从其言
　　○辽东总兵官杨照巡抚都御史侯汝谅以私忿相攻讦为兵科给事中王鹤所论兵部请下按臣查勘即将节年失事情罪一并分别从重参究  上从之诏炤及汝谅俱革任听勘
　　○甲午升吏部右侍郎冯天驭为刑部尚书都察院右佥都御史邢尚简为大理寺卿南京太常寺少卿王材为南京太常寺卿
　　○以宣大二镇招徕虏中人口及夺还头畜数多论效劳诸臣功复大同总兵刘汉都督佥事职赏宣府总兵李贤银三十两纻丝二表里参将戴恩等下军门分别犒赏
　　○以灾伤诏停真保河顺广大六府及山东济东兖三府春季马匹俟秋成角□羊俵
　　○乙未升大理寺左寺丞吉澄为都察院右佥都御史巡抚辽东
　　○改镇守居庸总兵官署都督佥事云冒镇守辽东命神枢营副将署都督佥事祝福充总兵官镇守保定
　　○丁酉  上以内库乏钱命取云南新钱进用户部尚书高燿奏曰云南钱系角□羊部盐银鼓铸原备京边俸粮非进内藏数也  上乃止仍令两京炤例发银二万两工部铸造进用
　　○戊戌升尚宝司卿徐绅为太仆寺少卿南京尚宝司卿江治为南京太常寺少卿
　　○命总理河道都察院右佥都御史胡植回院协理  乙亥以  三殿迎梁遣镇远侯顾寰等分祭所过禁门文武大臣奉迎如礼
　　○未封宫人傅氏薨赐号曰常嫔治丧葬如仪
