<!-- { "loadSidebar": true } -->
　　○庚寅改南京户部右侍郎陈儒为刑部右侍郎  命兵部左侍郎杨博兼都察院右佥都御史总督蓟辽保定等处军务  升山西左布政使王崇为都察院右副都御史巡抚山西河南右参政刘廷臣为右佥都御史巡抚宣府  升四川道御史孙文锡为南京大理寺右寺丞  升宣府参将欧阳安为署都督佥事充□才□口心□兵官镇守保定命马兰谷参将龚业大同左参将殷尚质俱充副总兵官业协守蓟州尚质辽阳
　　○乙未立春顺天府官进春命司礼监官捧进
　　○丙申升南京兵部右侍郎张珩为兵部左侍郎升江西左布政使陈洙为都察院右副都御史总理粮储巡抚应天  升礼部署员外郎陈善为广西按察司佥事提调学校
　　○戊戌南京礼部尚书王崇庆三载秩满荫其子田为国子生
　　○己亥以天腊建醮于内殿停封事二十八日  诏取太仓库银十万两御前用
　　○辛丑岁暮行大祫礼于  太庙遣成国公朱希忠代  以明年正旦节遣恭顺侯吴继爵长宁伯周大经玉田伯蒋荣武定侯郭守乾分祭  诸陵都督王朝用祭  恭仁康定景皇帝都督沉至祭  孝洁皇后  哀冲庄敬二太子中官祭  恭让章皇后各陵坟  升翰林院编修严讷为本院侍读以九年秩满也  南京兵科给事中贺泾条奏拱卫留都七事一议事权凡地方有警南京兵部会推知兵大臣一员在江南则居新江口等处在江北则居滁和浦口等处居中调度相机剿捕二简官军各营军士宜汰其老弱补以精壮仍选谋勇者为把总无事常行训练有警征调防剿所司以时阅视许动支地租营房银犒赏三浚城濠通济等十三门兵马通衢有为民居妨碍者拆毁神策等三门壕河有填淤者浚治四肃门禁守门军士原给器械宜专官查验整理五诘奸细京城内外及徐滁和地方宜编立保甲严行稽察六处掺船水军战船宜傚沙船改造其艨冲楼船当量存之七重应援池河新营所辖飞熊三卫敕巡视官听兵部节制江北有警亦听凤阳抚按官调遣  上从其议  巡按直隶御史孙慎勘报倭夷杀掠吴淞嘉定地方论巡抚彭黯参政翁大立六合知县董邦政副总兵汤克宽指挥刘重光不能防御乞正其罪阵亡镇抚胡贤重伤指挥黎鹏举并宜优恤得旨倭奴侵扰诸臣督守无策黯停俸四月大立二月邦政等姑宥之克宽停俸戴罪杀贼立功余从所议  录宁固二营入卫官军紫荆关御虏力战死事功升詹恩职二级门毓秀赵汉等六十二人各一级世袭俞恩等一百四十三人各赐银两陈原儿徐纪赠官附祀  湖广川贵巡按御史胡宗宪应宿麟王本固奏苗寇渠魁龙许保吴黑苗就戮余党悉平戴罪诸臣如总督侍郎张岳巡抚都御史任辙先已病卒其湖广四川贵州抚臣屠大山张素王学益兵备副使赵之屏参将李英等七人功俱尚录参议刘望之佥事龙遂布政使周采等三十八人参将石邦宪守备吴时春等亦当并录先任都御史万镗首议有劳乞加叙荫得旨岳輙准复原职仍给应得恤典大山素学益各赐银三十两纻丝二表里之屏英等升俸一级望之遂各银十五两采等十两邦宪二十两时春等俱准赎镗荫一子入监读书  漕河工完诏升总理河道右副都御史曾钧为工部右侍郎兼右佥都御史视职如故工部员外郎彭澄升一级主事钦拱极陈元琰包应麟副使谭起李天龙各升俸一级郎中梁恩主事郑逑陈茂礼诸暲各赏银十五两纻丝一表里兖州府同知王栋等各十五两漕运都御史吴鹏三十两二表里御史成子学李逢时黄国用各十两一表里工部尚书欧阳必进二十两二表里仍令礼部祭告河神
　　大明世宗肃皇帝实录卷之四百五


明世宗肃皇帝实录卷之四百六
　　嘉靖三十三年正月壬寅朔  上不御殿命成国公朱希忠代拜  天于  玄极宝殿文武百官朝服诣奉天门行五拜三叩头礼各上表称贺
　　○免宴赐节钱钞
　　○建元旦吉醮于大高玄殿停封事二十八日
　　○诏锦衣卫逮六科给事中张思静等各廷杖四十以贺＜锍-釒＞中失擡  万寿字故也
　　○以宣大岁荒暂增工本追没盐引价银二万三千一百余两为军饷
　　○甲辰
　　宣宗章皇帝忌辰  奉先殿行祭礼遣恭顺侯吴继爵祭
　　景陵
　　○丙午陕西西固城地震
　　○丁未时享  太庙命驸马都尉邬景和代
　　○朵颜属夷寇掠桃林关口参将李义购得首恶通汉并所掠男女总督侍郎杨博请系通汉狱俟虏入贡时械赴喜峰口宣示以警诸夷许之
　　○壬子康妃杜氏薨妃  裕王母也礼部随上丧礼仪注尚书欧阳德等因言  累朝皇妃薨或未生皇子或子非居长而受封之国或子立为东宫而先薨俱与今不同惟成化中淑妃纪氏薨所生皇子伦序居长与妃事体相类但彼时皇子尚幼而今  裕王既已成婚礼宜持服主丧送葬出城仪节稍异乃议辍朝五日  裕王主丧遵孝慈录斩衰三年钦遣大臣题主开茔掩圹祠谢  后土并用工部官送葬仪仗人数皆增于旧  上览之谓大学士严嵩等曰部拟用  宪庙淑妃例大不同且裕王不当服斩衰嵩等对
　　宪庙初有悼恭太子在前淑妃之子居次正与康妃今日事体相同故礼部拟用其例丧礼必子为主  裕王殿下须服斩哀以执馈奠之事  太祖御制孝慈录序文曰庶子为其母斩衰三年部议遵用此也  上复谕嵩持斩衰服三年当避君父之尊嵩言臣考洪武七年贵妃孙氏薨无子  太祖命吴王橚服慈母服斩衰三年主丧事皇太子诸王皆服期是年孝慈录成遂为定制自后久无是事故未之讲及兹当垂训作则于后伏乞仍命  殿下兹日衰杖入哭  几筵其后居府尽三年之制上意犹未以为然乃批部＜锍-釒＞曰辍朝五日不合一切所拟俱非礼之正其考贤妃郑氏例酌议以闻于是德等复上仪注一闻丧自本月十四日起至十五日止辍朝二日不鸣钟鼓  上服浅淡色衣服于奉天门视事文武百官各具浅淡色衣服乌纱帽黑角带朝参钦命  裕王主馈奠之事一  裕王闻丧率妃入宫素服哭尽哀行四拜礼视小殓大殓成服后朝夕哭临三日以后每日一奠通前二十七日而止仍于燕居尽斩衰三年之制以伸子情一初丧  御祭一坛皇妃共祭一坛景王并妃祭一坛公主共祭一坛泾简王妃寿定王妃共祭一坛裕王并妃共祭一坛是日内使陈设祭馔拜位如常仪内导引官导  裕王并妃诣拜位赞四拜奠酒读祝赞四拜举哀兴哀止望瘗礼毕一焚黄是日陈设祭仪以祝文及谥册文置于灵前内导引官导  裕王诣灵柩前赞四拜兴平身赞跪执事者以爵进于  王之右赞受爵献爵者三赞读祝读祝者取祝跪读讫赞宣册宣册女官取册立宣讫赞俯伏兴平身赞四拜礼毕焚祝及册一七七百日周年二周年每次  御祭一坛皇妃共祭一坛景王并妃共祭一坛公主共祭一坛泾简王妃寿定王妃共祭一坛  裕王并妃共祭一坛在嫔王率妃行礼仪如初丧葬后遣中官坟园行礼  裕王禫服日遣本府中官于坟园致祭一开茔域祠后土遣内官行礼一辞灵发引前一日  御祭一坛皇妃共祭一坛景王并妃共祭一坛泾简王妃寿定王妃共祭一坛六尚司共祭一坛内官内使共祭一坛  裕王并妃共祭一坛王率妃行礼仪如初丧一发引启奠祖奠遣奠  御祭各一坛  裕王祭各一坛仪如初丧是日执事先以方相旛幢车驼马鼓乐真亭彩亭以次排列于玄武门外内使捧铭旌魂帛导引柩出玄武门外丧夫捧柩就举内官以魂帛置小车中裕王步送至京城门外路祭毕还宫文武百官免朝参各穿素服乌纱帽黑角带随方相后行至路祭处所致祭而还一过门内门遣中官行礼外门遣太常寺官行礼一路祭  裕王祭一坛皇亲并驸马各祭一坛公侯伯文武衙门共祭一坛俱于京城门外外命妇共祭一坛于鼓楼迤西一灵柩前仪仗内使女乐二十四人花旛□柳女队子二十人女将军十人一灵柩至坟园奉安  御祭一坛  裕王祭一坛护丧中官行礼祭毕执事者整理圹中安顿玄纁玉璧匣五谷下棺并以铭旌魂帛置棺上翣六置棺之两傍下葬日文武百官免朝参一下葬迁奠御祭一坛  裕王祭一坛护丧中官行礼一掩圹毕祠后土护丧中官行礼一掩圹毕迎灵轿至享堂行安神礼  御祭一坛裕王祭一坛护丧中官行礼＜锍-釒＞入  上曰辍朝以十七日为始谥字止如例拟请焚黄乃制命非王可行其仍以常礼从事余如议部复奏皇妃焚黄仪传讹已非一日盖自  累朝或所生皇子及亲王或司礼监官行礼皆拜而献酒跪而读祝乃参用上尊谥之仪而未思赐谥为制命其祭文称  皇帝遣谕与上尊谥之然不同也今既奉旨以常礼从事当改议赐谥如赐祭礼读祝宣册皆平立不拜  上报可仍令著为定规如不系赐谥者临期另拟以闻遂册谥  妃为荣淑康妃册曰朕惟自古人君之于妃生既锡以封号没必加以羙谥此古今之通义也尔康妃杜氏早膺淑选事朕有年皇子诞生宜延遐祉偶婴一疾遽尔长终爰念劳勤载锡嘉号兹特谥曰荣淑尔灵不昧服兹宠光后十三年  裕王嗣统乃追尊  妃曰  孝恪皇后云
　　○改总督湖广川贵军务兵部右侍郎屠大山为南京兵部右侍郎
　　○升巡抚河南右佥都御史杨宜为南京户部右侍郎总督粮储
　　○诏发太仓米给各处就赈饥民百里以内至者人三升远者递加至二十升而止
　　○河南抚按官以本省岁荒所徵折粮五十四万余石不足以充藩禄请量留临德等仓起运折银与推广事例补之因言唐府郡王禄当从周府例始封者粳米一百石内以七十五石折色每石银五钱以二十五石本色粟米九百石俱折银三钱五分袭封者粳米一百石粟米四百石本折兼支与始封同将军中尉主君仪宾及周伊二府镇国将军俱全支粟米每石折银三钱五分于三石中积一石价以待补给户部覆河南岁派禄米以八钱徵收以五钱三钱五分放支即一岁所入尚有折积在库者可以辅相灌注而罚金商税亦足以助其不及何至屡请起运之赋乎今当为之量处以保定各仓粮价三万二千余金与之其他议俱可从之
○乙卯上谕礼部曰朕第三女将下嫁已命皇贵妃沈氏为养母一切礼仪其皆遵生母故事
　　○以水灾停徵淮安凤阳二府起运兑改本色米七万五千余石
　　○陕西阶州地震
　　○罢百官上元节宴
　　○吏部言先年方面官考察才力不及者例以原职赴部调简自回籍听降之法立而吏有终身沦废者矣且方面有司同一考察而一则概从宽处使犹得以拾级而升一则既绝其赴部之期又重以降级之罚使各官无阶自进而本部无缺可补圣世平明之治不宜如此乞仍复旧例以广器使之途庶野无弃才人知自励得旨考察不及官员如议一体赴部以原职调简
　　○丁巳诏停边选事例先是以边方乏才每岁春许北方举贡监生减年就选既而边吏有缺吏部拘于一年一选之例不时得补而正选守部者又以年次不当补边方反致停壅于是公私掣肘称令不便尚书李默等乃言我  祖宗创制以来每岁六选其法最为精密顷年酌行远方事例已非旧制今加立边选名色门径愈多吏道益杂非但承用不便而已  上亦以为然遂命罢之
　　○戊午  英宗睿皇皇忌辰  奉先殿行祭礼遣长宁伯周大经祭  裕陵
