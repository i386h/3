<!-- { "loadSidebar": true } -->
　　○提督两广都御史张臬以摛斩英德大陂蒲昌等峒贼卓文昌何子爱李富来闻并叙参政冯觐佥事贺泾等功论指挥汪克振等罪诏下巡按御史勘实奏报文昌子爱巢大陂众约二千余占峒凡二十九所富本河源小长江巨贼李亚元之党徙据蒲昌三十六年大征时文昌等畏诛皆佯受招安师旋即攻掠如故去岁张琏林道曦既平议者请因旋师之便袭取文昌子爱夷荡诸峒移师扑灭富则亚元势孤异日议剿亦易总督张臬不能用比大兵既角□羊文昌等益披猖四出流劫乱源翁源曲江等处是时又有大小罗山贼数百突劫曲江之黄村遇参政冯觐舟环而拥之挺刃索赏觐以所携酒米金帛倾舟予之而去闻者丑之觐乃执诸郡邑所获贼谍冯应科等数人指为围舟胁赏者戮于市以自角□羊既而购得文昌子爱富抚按官遂盛张功伐以为觐劳然是时英德河源诸巢峒贼鸱张如故文昌等虽亡其势不为衰减也
　　○甲子升兵部左侍郎郭乾为都察院右都御史兼兵部右侍郎总督狭西三边军务四川左布政使周相为右副都御史巡抚江西
　　○升四川按察使陈绍儒为右布政使吏部署郎中黎民衷为参政俱广西
　　○丙寅升山西按察司副使杨巍为都察院右佥都御史巡抚宣府
　　○云南进矿金四百两矿银一万两
　　○丁卯副总兵戚继光督浙兵至福建与总兵刘显俞大猷夹攻原犯兴化倭贼于平海卫大破平之斩首二千二百余级火焚刃伤及堕崖溺水死者无筭纵所掠男妇三千余人复得卫所印十五颗自是福州以南诸寇悉平
　　○己巳金星昼见至壬申始伏
　　○甲戌福建抚臣进龙涎香八两
　　○乙亥广东广州府新会县地震
　　○升南京吏部右侍郎尹台为南京礼部尚书提督抚治郧阳右佥都御史吴桂芳为右副都御史总理河道改南京太仆寺卿徐纲为南京光禄寺卿
　　○巡按广东御史陈道基以正月间潮惠二府倭患闻乞速命督抚诸臣调兵分剿诏总督都御史张臬严督各官调集汉达官军协力剿灭以靖地方毋怠
　　○刑科都给事中李瑜等言属者刑部开送囚数动计五百余人岂皆情罪允当无一可议者乎抑犹有过犯由于灾眚而情法属于可疑者乎臣等看详章奏多称冤抑间尝随时抄发未见该部一为议行国家设大理寺以审谳盖付之以天下之平也近闻该寺谳囚非不间有参驳苟见该部执拗即以无词覆之甚至狱辞已付廷评而该部意有出入輙复追改寺臣亦径从之此于政体果安在哉即今热审屇期臣请特敕该部矢心审谳应末减者末减应开释者开释并冤抑可矜奏辩有词者斟酌上请其大理寺职主平反尤当务求明允不宜顾望依违至若各省恤刑使者例以五年一差吏部宜暂止推升果资望相应亦待事完补议庶主德易宣下情易达也＜锍-釒＞下刑部覆从其议
　　○丙子御史姜儆奏进法秘书十七种一百四十二册
　　○巡抚山东都御史张鉴言菜芜新泰蒙阴沂水四县俱在青州兵备道境内而其山川又系青州咽喉今属之沂水兵备道反涉遥制宜改属青州兵备道为便报可
　　○裁革江西吉安府添设推官一员永宁县县丞儒学训导各一员金溪县石门驿驿丞一员赣州府税课司大使一员
　　明世宗肃皇帝实录卷之五百二十



明世宗肃皇帝实录卷之五百二十一
　　嘉靖四十二年五月戊寅朔蓟镇古北口遣哨卒四人出塞为朵颜夷人扑捉以去俄而夷酋通汉叩关索赏副总兵胡镇伏兵执之并缚其党十余人通汉子惧则拥原扑哨卒夷瘸老虎者至墙下请易其父通汉者虏酋辛爱之义妻父也总督杨选计欲以牵制辛爱则缚瘸老虎数其罪而释之并初所执诸夷悉遣出关独留通汉要以其子入质俟子至乃遣还自后令其诸子更迭为质半年一代选因驰＜锍-釒＞以闲自诩方略且为诸文武臣请赉部议亦以为良策  上乃赐选及巡抚徐绅各银三十两纻丝二表里总兵孙膑及镇各二十两一表里参将郭琥等各十两
　　○己卯以山东河南北直隶等处钱粮积逋数多论掌印及管粮官知府贾天爵等罪降调罢黜有差
　　○庚辰夜初昏月掩木星
　　○巡抚浙江侍郎赵炳然陈海防八事一定兵额浙江领兵千把总等官漫无统纪宜将陆兵仿古什伍之制以次编立营伍令总哨管队等官分辖之而总属于主将二振军伍浙江军卫逃亡数多请照籍清补三练民兵民壮弓兵本为防盗诘奸而设宜严加选练不得听官司役占四立保甲浙地滨带河海外倭内盗盐贼矿徒导引之奸细接济之窝主在在有之宜挨屋编次十家为甲十甲为保各立之长使练习技勇互相讥察协力防御官司无得以他务烦扰五明职掌总兵参将海道兵备等官虽各有信地而临事率多推诿宜分任责成居常则将官操练而该道主于阅视遇敌则将官攻剿而该道主于监督不得互诿六分统辖浙直将官原设总兵一员驻浙江定海以统浙直陆兵而共以一总督节制之但今总督既革则浙直已为二镇而巡抚浙江者于金山副总兵不得用之于陆巡抚直隶者于定海总兵不得用之于海矣自今宜画地分辖在定海者止属浙江在金山者止属直隶各兼理水陆兵务而有警则仍互相策应七严哨应陆兵专责以守险水兵专责以出洋有警互为声援八公赏罚将官有战功者宜首录不当与督抚同叙至于失事论罪亦如之其在部下尤当赏不遗贱以鼓士心兵部覆如其言  上皆从之
　　○巡按福建御史李邦珍以二月中福建倭寇攻陷宁德平海城及都指挥欧阳深死事状闻因言破平海者乃闽之南境贼其初自福清等处登岸破宁德者乃北境贼其初自福宁登岸皆闽中大患而南贼尤剧已经累次调兵剿捕而总兵俞大猷赴援濡滞游击何本源等私掣回戍兵致忠将陷没地方失守乞明示赏罚以昭劝惩  上从部议令张臬谭纶严督刘显等协力剿之刻期荡平大猷姑戴罪自效本源下巡按御史逮治欧阳深赐棺殓银五十两荫一子为世袭指挥佥事仍立祠祀之
　　○辛巳刑科左给事中陈瓒＜锍-釒＞陈黜遗奸采遗贤二事遗奸谓文选郎中南轩奸贪著闻宜罢黜遗贤谓在告请臣中原蒙恩许待用者宜录用部覆轩过误则有之若坐赃无实迹请量调南用其采遗贤一事当如议＜锍-釒＞入  上不悦手批之曰轩准调用尔等全不看详此＜锍-釒＞中意纵其欺扰陈瓒必欲行憸儒所言巧幻深奸岂直忠为国者其令锦衣卫如儒旨奉行儒谓前御史凌儒也于是锦衣卫执瓒廷杖六十发为民
　　○癸未户部覆巡盐御史伍令奏一盐引宜仍遵三十九年事例每引三百五十斤连包索五十斤称掣其课悉如原例徵收一运司应解银两每年以十四万两为率分二次起角□羊不必拘四十年额外之数其赃罚银向以大工分角□羊工部今后仍归之本部一灶户逋欠银在三十三年以前者宜通行蠲免以苏灶困一工本盐银只许给商角□羊部各督抚官不得仍前奏讨借支诏如议行
　　○甲申  孝宗敬皇帝忌辰  奉先殿行祭礼遣彭城伯张熊祭  泰陵
　　○乙酉先是四十一年十二月虏拥众犯辽东海金等处大掠七百余里杀掳几二万人时抚臣吉澄闻罢官报离任代者未至独总兵吴瑛等在镇畏虏众不敢击留边内十五日始出境至是巡按御史杨柏＜锍-釒＞上请臣失事状且请并罪总督杨选  上以选去镇远姑赦勿治革瑛任闲住下守堡百户郝世臣等三十三人于御史论罪
　　○丁亥  太祖高皇帝忌辰  奉先殿行祭礼
　　○戊子升太仆寺卿唐宽为应天府府尹光禄寺少卿郭汝霖为顺天府府丞湖广布政司左参政蓝壁为四川按察使
　　○己丑  仁宗昭皇帝忌辰遣兴安伯徐梦赐祭  献陵
　　○庚寅先是嘉靖二十七年安南期当朝贡会都统使莫福海死其子宏瀷摄国事遣使目黎光贲等备方物修贡至广西南宁府守臣以闻礼部以其名分未定止来使南宁而令守臣移牒安南核所当袭者随于三十年勘明授宏瀷都统使职当亲诣镇南关领部牒值其国内有乱谅山道阻宏瀷久不至关光贲等留南宁十五年偕来士从物故大半宏瀷乃恳祈守臣为之代请诏许光贲等八京修贡其宏瀷嗣职公牒仍俟亲至关授之
　　○令京营马匹料草自防秋外凡应支本色月分俱改折色
　　○辛卯山西镇巡官勘上去年宗室宁河王奇沄等求索禄粮殴伤布政刘望之状诏以望之调用辅导官教授霍逵等各赎罪还职
　　○增设广东南韶守备一员以镇巡官张臬等言地方界连江西湖广寇贼啸聚宜设官控制故也
　　○壬辰升南京礼部右侍郎林庭机为南京工部尚书兵部右侍郎孙植俱本部左侍郎命协理戎政兵部右侍郎蔡汝楠回部管事改南京刑部右侍郎万虞恺为刑部右侍郎
　　○升湖广按察使刘斯洁为山东右布政使山东副使袁洪愈为湖广左参政
　　○蓟辽总督等官杨选等奏辽东苑马司卿政事甚简而复盖三卫南濒大海为丑虏垂涎之地宜令苑马寺卿量兼佥事衔带理兵备事官不如设而事可兼济甚便又于山东一带添设抚民通判一员驻劄岫岩防御寇盗兵部议覆报可
　　○兵部覆总督京营戎政镇远侯顾寰及巡视京营都给事中陈瓒等所陈营务一选正兵以肃营伍营军选汰日久渐复冗滥自古凡遇阅视时先令各营将领挑选以武艺精熟者备调遣以膂力强悍者备教习老弱不堪者令替补然后戎政大臣同巡视科道照例会选造册送部一慎选官以听补阙各营号头中军千把总等官员阙酌量年资各照营分以次推捕庶杜夤缘之弊一顺营卫以稽月粮官军食粮宜令每营每卫各置一籍营中据之以支饷一倡勇敢以振兵威每营选武艺精强者为一等遇秋操支粮六斗其次武艺未闲而力可教习者为二等支粮半之以寓激劝之意一恤马政以完桩银倒损马匹第令追纳桩银其一切比较挂号并年终参奏俱行停免以示优恤之意一免拘击以餋士气官军在营不当复泒民差其有事牵连在官不系重情者所司不得一概拘系致误差操一饬营伍以便操练通州新旧游兵二部既入京营操练则事体当与各营同宜选三千人设中军千总等官分隶之乃听佐击将军约束余悉归备兵营一明查参以政事体故事京营巡捕倒损马匹俱属巡视京营科道参治迩者增设给事中管理巡捕致年终查参止及京营而不及巡捕殊非政体嗣后宜仍旧例以巡捕事属之本部主事不必复差给事中其参奏倒损马匹则并隶之于京营科道一复旧＜矢见＞以严举劾巡视京营科道官宜复旧规以一年为期其举劾将官惟视贤否不必泥于成数敕书不必坐名以重王言省烦渎议入诏如拟行
　　○芦沟河工完加内官监太监张崇恩二等黄锦王锡一等工部左侍郎吕光洵支二品俸升锦衣卫指挥同知张铎署职一级加监察御史成守节雷稽古俸一级赏工部尚书雷礼并徐曰水银三十两纻丝二表里镇远侯顾寰兵部尚书杨博二十两一表里余赏银有差礼因言河工系发内帑修筑请撰文刻石以昭  圣迹报可遂命大学士袁炜撰文
　　○癸巳升太仆寺少卿刘畿为本寺卿改南京光禄寺少卿冀炼为光禄寺少卿  甲午升巡抚大同右佥都御史陈其学为副都御史巡抚陕西大理寺右少卿吴百朋为右佥都御史提督抚治郧阳
　　○命辽阳副总兵都督同知杨照充总兵官镇守辽东
