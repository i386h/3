<!-- { "loadSidebar": true } -->
　　天地  宗庙  社稷命定国公徐光祚武定侯郭勋惠安伯张伟各行礼一仪注一钦天监选择嘉靖元年三月初十日丁巳吉尊上  昭圣慈寿皇太后  庄肃皇后尊号十一日戊午吉尊上  寿安皇太后  兴国太后尊号一本月初五日太常寺官宿于本寺次日早具奏致斋三日遣官祭告  天地  宗祖社稷祝文酒果行礼如常仪一前期一日  上亲告  武宗毅皇帝几筵用祝文酒果行礼如常仪一先期礼部通行各衙门知会至是鸣钟鼓百官具朝服随班行礼一前期一日内侍官设册宝案二于奉天殿册东宝西设采舆于丹墀内设香亭于彩舆前教坊司设中和韶乐设而不作是日早锦衣卫陈设卤簿驾如常仪一前期一日内侍官于  昭圣慈寿皇太后  庄肃皇后  寿安皇太后  兴国太后宫中各设宝座陈设仪仗于丹陛上及丹墀内又设册宝案各一于宝座前又设香案各一于册宝案前各设  上拜位于丹陛上正中设女乐于丹升上设而不作用内赞各二人一初十日早  上具冕服御华盖殿鸿胪寺官奏请行礼导驾官导引  上出至奉天殿捧册宝官捧  昭圣慈寿皇太后  庄肃皇后册宝至于案鸿胪寺官举案于殿中门出导驾官导引  上随行至丹陛下捧册宝官以册宝置于彩舆内侍官举舆  上升辂随舆后导驾官退百官于金水桥南北向序立候  上至思善门里降辂  昭圣慈寿皇太后具礼服女官请升座宝册舆由中门进至宫中丹陛上置于  上拜位之北册东宝西内引礼官导引  上由左门入至丹陛上左边北向立内赞唱执事官各司其事引礼官导引  上至拜位奏四拜传唱鸿胪寺官赞百官四拜礼毕捧册宝官于舆内取册宝捧由殿中门入至  昭圣慈寿皇太后御座左边西向立导引  上由殿左门入至香案前奏跪传唱百官皆跪奏搢圭进册捧册官以册跪进于上右  上受册献讫以受执事官执事官跪受置于案左奏进宝捧宝官以宝跪进于  上右  上受宝献讫以授执事官执事官跪受至于案右奏出圭奏宣册执事官宣读讫奏宣宝执事官奏宣读讫奏俯伏兴平身传唱同奏复位导引  上由左门出至拜位奏四拜传唱百官皆四拜奏礼毕诣  庄肃皇后行礼俱如前仪一十一日  寿安皇太后  兴国太后宫行礼  上仍具冕服御华盖殿执事官照旧供事俱如前仪一谒告初十日上册宝毕上具礼服奉  昭圣慈寿皇太后具冠服诣  庄肃皇后行礼俱如前仪  上具礼服奉  昭圣慈寿皇后具冠诣  奉先殿奉慈殿行谒告礼毕内引礼官引  庄肃皇帝诣  奉宣殿  奉慈殿谒告毕诣  武宗毅皇帝几筵行谒告礼俱用祝文品物行礼如常仪十一日上册宝毕  上具礼服奉  寿安皇太后  兴国太后各具冠服诣  奉先殿奉慈殿行谒告礼俱用祝文品物行礼如常仪一受贺初十日  昭圣慈寿皇太后行谒告礼毕御宫中服燕居冠服升座仪仗女乐如前陈设内引礼官引  庄肃皇后及妃公主六尚等女官并宫人各具礼服诣  奉先殿  奉慈殿行谒告礼俱用祝文品物行礼如常仪一受贺初十日  昭圣慈寿皇太后行谒告礼毕御宫中燕居冠服升座仪仗女乐如前陈设内引礼官引  庄肃皇后及妃公主六尚等女官并宫人各具礼服诣  昭圣慈寿皇后前庆贺行八拜礼毕内官内使行五拜三叩头礼毕次  庄肃皇后宫中先期陈设如前仪内引礼官引武庙皇妃公主六尚等女官并宫人内官内使诣  庄肃皇后前庆贺行礼如常仪十一日寿安皇太后行谒告礼毕御宫中先期陈设如前仪内引礼官又引  兴国太后及公主六尚等女官并宫人内官内使诣寿安皇太后前庆贺次  兴国太后宫中先期陈设如前仪内引礼官引公主及六尚等女官并宫人内官内使诣  兴国太后前庆贺行礼如前仪十二日命妇诣  昭圣慈寿太后宫行庆贺礼十三日诣  寿安皇太后宫行礼十六日诣  兴国太后宫行礼各前期一日女官各设御座于宫中各设香案于丹墀之内至日设仪仗于丹陛及丹墀东西设表案于殿东门外命妇侵晨于东安西安北安门从便入清宁宫由东华门仁寿宫由西华门进至宫门外候内引礼官引入丹墀内东西相向立  昭圣慈寿皇太后具礼服升座女官侍卫如常仪引礼官引命妇入班赞四拜赞跪唱进表执事官举表案内左门入引礼官引班首夫人随表案后行至拜位赞跪传赞皆跪俟举表案至  昭圣慈寿皇太后前置讫赞俯伏兴传赞同赞复位引礼官引班首夫人复位赞四拜毕赞跪内赞官致词云某夫人妾某氏等恭惟  昭圣慈寿皇太后陛下功德并隆永膺福寿赞俯伏兴赞四拜礼毕诣  寿安皇太后陛下行礼改致词云尊居慈极永膺福寿诣  兴国太后陛下行礼改致词云功德并隆永膺福寿礼仪俱如前十五日文武百官朝服上表庆贺如常仪是日早  上具冕服御华盖殿执事官行五拜三叩头礼毕鸿胪寺奏请升殿导驾官导  上升座进表行礼如常仪礼毕鸿胪寺奏颁诏开读行礼如常仪一  庄肃皇后为  武宗皇帝服制未满免命妇朝贺笺文送司礼监交收
　　○丙戌巳时白虹弥天
　　○丁巳祭先师孔子遣大学士费宏行礼是日  孝贞纯皇后忌辰遣安昌伯钱承宗祭  茂陵
　　○命河南都司佥书徐节掌本都司事都指挥佥事张承恩佥书管事
　　○戊子升山西左布政使胡锭为都察院右副都御史提督鴈门等关兼巡抚山西
　　○升大理寺右少卿周伦为左少卿
　　○升刑部郎中方楷为山东布政使右参议御史刘寓生为福建按察司佥事
　　○己丑  上御奉天殿传制遣公顺侯吴世举隆平侯张伟会昌侯孙杲东宁侯焦栋忻城伯赵武彭城伯张钦彰武伯杨质尚书石珤侍郎贾咏汪俊陈雍太常少卿张衍瑞大理寺丞刘源清翰林脩撰杨慎编修尹襄尚宝司卿刘锐刘乾鸿胪寺丞翟宗仁给事中陈洸朱鸣晹许相卿顾济大理寺右寺副徐文澯光禄寺少卿蔡亨分诣岳镇海渎历代帝王先师孔子  祖陵等陵徐王等王赍捧香帛致祭行礼
　　○以水灾免河南开封府及汝州秋税
　　○遣户部官祭京都太仓之神顺天府官祭宋丞相文天祥祠
　　○南京针线厂火右监丞张堂惧罪自经死
　　○庚寅升山西布政使杨惟康为左布政使
　　○升狭西庄浪卫指挥佥事刘爵为都指挥佥事充参将分守洮泯地方
　　○壬辰夜月食一十分七十八秒
　　○升户部郎中马应龙御史周瑄俱山东按察使副使应龙兵备霸州宣提督学校
　　○山东道御史张文明服阕复除原职
○癸巳起辽东广宁右屯卫参将叚锦分守开原
　　○虏犯辽东铁岭卫守堡千户徐瀚失于策应军人陶原率众赴战死之诏下徐瀚御史按问授陶原子官
　　○宣府巡抚佥都御史甯杲既论死在狱以病闻得旨免死发戍广州雷州卫都御史金献民等执奏请如原拟  上竟宥之
　　○甲午以平江伯陈熊故绝命从侄圭袭爵岁支禄米一千石本折中半兼之
　　○升山西左参政刘泽为山西右布政使
　　○宣大两镇连岁凶荒军粮久缺米价腾贵宣府镇守大监于教场操练一军鼓噪求粮几至为变巡抚都御史李铎上其状大同巡抚杨志学亦言本镇军民缺食公私匮竭强悍聚众为盗贼肆行劫掠北虏近边住牧警报日闻乞亟为议处下户部议于二镇量增月粮折色每石一两按月支给候麦熟停止又请如前议动支没官银二十万作速运赴各镇趁时粜买米豆与折银相兼支放仍发太仓银六万两分委司属于该镇召□籴买巡抚等官设法穵运以备主客兵马支用其镇守緫兵占种地土尽行退出编入屯田召种办纳子粒通行狭西辽东各边一体行从之
　　○乙未差内官监少监侯俊往真定印烙木植巡按直隶御史朱越言前者祖臣侵越抽分贻患地方已奉旨革回今侯俊虽以岁例印烙恐蹈前毙有累新政工部覆议请罢勿遣  上曰印烙木植与抽分无与令事毕即回不许生事扰民
　　○丙申命御史王应鹏调提北直隶学校
　　○鲁府归善王当冱有罪革爵为庶人卒于凤阳鲁王阳铸为其子徤柚请袭封礼部备查当冱原犯及节年庶人子女事例以闻得旨当冱情罪深重其子不准袭封
　　○以都指挥韩恩充四川协守松潘南路右参将都指挥柳睿为游击将军
　　○夜月犯房宿南第二星
　　○丁酉改南京兵部右侍郎何孟春为吏部右侍郎
　　○以两京御史员缺选行人刘黻于广东道郭登庸狭西道杨鏊贵州道秦武河南道推官王官浙江道知县雷应龙浙江道王正宗福建道李东胡效才云南道涂相贵州道卢问之四川道进士储良材景仲光张伟江西道张珩狭西道赵兑云南道王道倪宗岳山西道初杲张恂四川道行人朱洸南京福建道知县曹镃广东道林若周狭西道进士孙灿浙江道吴瀚舒林山西道孟易四川道詹宽田麟云南道王世爵贵州道俱试御史  戊戌礼部拟恭上昭圣慈寿皇太后庄肃皇后  寿安皇太后  兴献后尊号礼成文武百官庆贺及颁诏仪注一前期一日鸿胪寺官设诏案表案锦衣卫设云盖云盘于奉天殿内东别设云盘于承天门上设彩舆于午门外鸿胪寺设宣读案于承天门上西南向教坊司设中和乐及设大乐于午门外鸿胪寺列百官班次于承天门外桥南是日锦衣卫设卤簿驾百官各具朝服入丹墀内侍立  上具冕服御华盖殿鸿胪寺官引执事官进至华盖殿就次行五拜三叩头礼赞各供事鸿胪寺官奏请升殿乐作导驾官导  上升座翰林院官先捧诏书于华盖殿从至御座前东立西向乐止鸣鞭报时鸡唱定时鼓讫唱排班文武百官入班鸿胪寺官赞四拜乐作兴乐止赞进表乐作执事官举表案由殿左门入置于中乐止赞宣表目官宣讫赞伏兴序班撤表案于殿事随举诏案于殿中赞四拜乐作平身乐止百官出至承天门外伺候鸿胪寺官赞颁诏翰林院官捧诏书置于云盘内案上校尉擎云盖俱从殿左门出至午门外礼部官捧诏置彩舆内乐作公侯伯三品以上官前导迎至承天门上鸣赞唱排班引礼官引文武百官就拜位乐作赞四拜乐止唱宣读展诏官升案称有制赞众官皆跪礼部官捧诏书授宣读官宣读官宣讫礼部官俸诏书置云盘中赞俯伏兴乐作四拜乐止唱搢笏鞠躬三舞蹈跪唱三呼万岁者三唱出笏俯伏兴乐作四拜兴平身乐止序班报鸿胪寺官跪奏礼毕
　　○驾兴百以次出礼部官捧诏书授锦衣卫官置彩舆中以彩索系于龙竿颁降礼部官捧诏书置于龙亭内鼓乐迎至礼部授使者颁行天下制曰可
　　○初秦府保安王诚演卒无嗣庶弟诚渌袭封亦卒复以庶弟诚漖继袭礼部会议谓郡王庶弟袭封  祖训不载今保安王无嗣诚渌诚漖并以庶弟传袭二次于  祖训不合奉武宗皇帝圣旨封爵重事今后郡王无庶子止许亲支以本职奉祀不许冒请袭封如有朦胧奏扰内外辅导官治罪不宥保安王诚漖既以授封姑准终身以后子孙不许再袭至是诚漖卒其子秉栈请袭王爵秦王惟焯为代奏礼部以累经会议不准袭封该府辅导不能以礼谏阻请治罪如例得旨秉栈止令以本职奉祀该辅导官姑宥之
　　○设云南弥勒州十八寨首守御千户所从镇守抚按官奏也
　　○己亥升山西按察司副使秦信为本布政使司左参政兵部员外郎谢迪为江西布政司右参议
