<!-- { "loadSidebar": true } -->
　　○宣大摠制都御史刘源清宣府摠兵郤永率兵讨乱至大同先出榜晓谕城中令其解散胁从榜中有五堡之变朝廷处之太宽等语五堡遗孽见榜偶语不自安谓且追理甲申事也师次阳和大同守臣及(卿)[乡]之士大夫耆老皆来见请驻兵解甲单骑入抚之源清疑不许巡抚潘仿督副摠兵赵镇佥事孙允中郎中詹荣游击戴廉等捕乱卒杖死十余人以献允中槛诸囚诣军门请旋师稍徐图之逆党可尽得又五堡事朝廷已处分今幸勿以为言源清曰甲申之役胡公以兵不临城致言者纷纷吾不可蹈前辙乃以因属御史苏祐(栲)[拷]讯(囚)[因]妄言前摠兵朱振失职怨望实首乱又多株连无辜者源清遣参将赵纲率甲士三百人大索城中仿验所捕多有功为诸囚所仇诬止捕八十余人比晚城中讹言且屠城先令三百人者启之逆党遂夜大呼为乱杀千户张钦仿令诸将击死数人会允中从源清永所来谕意抚之乃定源清为书召振疑其不来请锦衣奉驾帖逮之振实不及诣幕府自明因言乱党就逮且尽可无烦兵不许振发愤自杀明日兵至城下大肆杀掠城外横尸枕籍五堡遗(孳)[孽]遂变悍不可制少选永大集兵乱兵开门迎战杀游击曹安等数十人官军亦斩获八十余人攻四关厢据之日夜围击而城中乱兵益(盖)[发]库兵出前参将黄镇指挥马昇杨麟于狱奉以为将永筑塞城门以水灌城冰滑不可上仿与俊＜木隐＞等六镇国将军谕止之不听俊＜木隐＞出见永令缓兵亦不听永因扬言大同欲奉一王子召虏兵南袭金陵以撼朝廷源清次聚落驿允中缒城出谒言将士妄杀故源清曰汝无以母妻在围为贼游说欲囚之允中遂留居怀仁不敢归源清永多设逻卒遏城中王府及有司军民诸章＜锍-釒＞而请益师至五万粮饷器械称是以剿之又连＜锍-釒＞言城中衣冠之族悉以从贼尚书王宪以为然＜锍-釒＞请得旨选听征官军万二千人令赵卿任凤傅铎谭鋐充左右参将□之兵部左侍郎钱如京兼都察院右副都御史都督佥事江桓充挂印緫兵官督领以往转运通仓米十二万于怀来城令户部右侍郎张瓒整理粮饷促巡抚樊继祖赴任给事中俞朝妥同御史苏祐纪功马兰谷参将萧升充协守大同左副摠兵代赵镇已而都给事中曾忭等言往岁大同兵变江桓实摠兵也而不能讨反为所窘不宜使复将  上责兵部非所宜举令于勋臣中求之尚书宪因推遂安伯陈鏸宣城伯卫錞靖远伯王瑾是时  上悟大同小变不足以烦朝廷报曰源清永已有专责＜扌匆＞兵官及钱如京可无遣苐令赵卿等帅师听源清调发但不可复事姑息耳纪功责巡按御史给事中亦可无往居数日潘仿复言大同兵变已定源清及永贪功妄杀以激乱之今如班师乱可遄已而源清深诋仿谓其媚贼取怜殆非人类朝(仪)[议]皆助源清独礼部侍郎顾鼎臣黄绾皆言用兵之非时又有虏入寇城中炮声应之将从东门出走为官军所阏遏诏源清内讨外御勿致疎虞且敕入城之日务分别善恶勿致滥杀
　　○甲辰吏部言各郡国所上官吏册籍顷多因循废弛易滋奸毙请令所在巡按御史加意厘正督造如式有不中程者罪之诏如议
　　○以山西太原潞安等府灾伤诏发仓库无碍榖粟(今)[余]钱及调河东盐银万四千两赈之
　　○丙午赏緫制尚书唐龙狭西巡抚王尧封各钞币以赈饥有方也
　　○丁未诏今岁暂免行刑
　　○(乙)[己]酉升光禄寺少卿王暐为太常寺少卿  庚戌以灾伤免直隶真定等府各州县所存留钱粮辽东定远等卫屯粮有差
　　○辛亥以叚绢二千疋银牌二千面令兵部侍郎张瓒赍诣大同赏军
　　○壬子以延绥镇灾伤蠲(兑)[免]存留钱粮有差仍调狭西布政司赈饥银二万济之
　　○监察御史李朝纲奏大同万全二都司除马价京运外有牛具地亩公务驿传地课赃罚等银岁各万五千余两籴榖称是而诸所侵费且万计矣宜将各司出入之数定为条格毋得滥费仍停止地亩所折银两查照原拟赋额令其上纳榖粟比之常时扣银籴买岁可多得榖二三万石且草束折支事例奉行未至积之既久浥坏无用亦宜暂行调停之法(拆)[折]扣银两随时易买便户部覆请下镇臣熟议行之报可
　　○癸丑大学士翟銮守制去任以  上所赐银图书二颗奏进内府一曰清谨学士一曰绳愆辅德
　　○甲寅金星昼见于未位
　　○沈王胤移言其叔勋澈乃祖安王之子其弟胤梃乃父惠王之子请皆封为郡王不许安惠二王皆故灵川王及胤移进爵追封之复请追封其子礼部覆其非宜故也
　　○乙卯升工部屯田司郎中李坦为光禄寺少卿
　　○丙辰  孝惠太皇太后忌辰  奉慈殿行祭礼遣长宁伯周大经祭  茂陵
　　○丁巳朝鲜国王李怿遣(倍)[陪]臣户曹参判任枢等贡马及方物庆贺冬至宴赉如例礼部言朝鲜国岁贡方物例皆咨部奏进则本国咨文正系送部文字不知起自何时混投鸿胪寺寺臣輙与封进顾从内府送部殊乖体统自后进贡咨文宜先送本部又言往者朝鲜五年一贡种马皆与朝(政)[正]使同诣阙今正朝之贺改于冬至则献马使者宜与贺冬使偕俱请省谕其国如令报可
　　○戊午封晋府靖安王表柣二子知火□昬知爞俱为镇国将军表柣母马氏者故乐部女也幸晋靖王生表柣是时晋庄王在位因为请封其后乃有花生不封例以表柣王例前得不废其二子例后生而源出马氏故不得受封柣请不已礼部遂覆允之非制也
　　○己未改南京太仆寺少卿周文兴为南京鸿胪寺卿
　　○庚申升河南左布政使刘栋为南京太仆寺卿
○壬戌以将大祀  圜丘告请  太祖配神于  太庙是日当御殿传制会  上偶有小疾以札戒谕礼臣俾加敬畏礼部因请遣官代献  上乃谕曰朕因偶冒风寒切念祀  天重事连日调理欲躬奠献今尚未痊不能为礼其遣武定侯郭勋暂代勋以疏谢  上曰卿世臣重望朕所委托宜倍加祗慎共承  天鉴大祀  南郊遣代自此始
　　○礼部奏  南郊遣官代祀仪注是日遣官由内壝右灵星门入典仪唱乐舞生就位执事官各司其事内赞赞就位位在坛下正中分献官稍前遣官就位典仪唱燔柴唱迎神奏乐内赞赞升坛遣官由西陛升至  神御香案前赞跪搢笏遣官跪搢笏司香官捧香跪进于遣官左赞上香遣官三上香讫赞出笏至  配帝前仪同赞复位乐止内赞赞四拜遣官四拜平身传赞百官同典仪唱奠玉帛奏乐内赞赞诣  神御前遣官升至  神御前赞搢笏捧玉帛官以玉帛跪进遣官受玉帛奠讫赞出笏导至  配帝前仪同赞复位乐止典仪唱进俎奏乐斋郎舁馔至内赞赞诣  神御前遣官升至  神御前赞搢笏进俎出笏导至  配帝前仪同赞复位乐止典仪唱行初献礼奏乐内赞赞诣  神御前遣官升至  神御前司尊者举幂酌酒捧爵官以爵受酒内赞赞搢笏捧爵官以爵跪进于遣官右遣官受爵赞献爵遣官献讫赞出笏赞诣读祝位位拟降一成中赞跪遣官降至读(祀)[祝]位跪传赞百官皆跪乐暂止内赞赞读祝官跪读祝官跪读讫乐复作内赞赞俯伏兴平身传赞百官同导至  配帝前赞进笏捧爵官以爵跪进于遣官右遣官受爵赞献爵遣官献讫赞出笏赞复位乐止典仪唱行亚献礼奏乐仪同初献惟不读(祀)[祝]乐止典仪唱行终献礼奏乐仪同亚献乐止赞复位遣官复坛下拜位内赞赞四拜遣官四拜平身传赞百官同典仪唱彻馔奏乐执事官彻馔讫乐止典仪唱送神奏乐内赞赞四拜遣官四拜平身传赞百官同乐止典仪唱读祝官捧祝进帛官捧帛掌祭官捧馔各诣燎位遣官退拜位之东立典仪唱望燎奏乐内赞赞诣望燎位诣返御位北面稍向西立燎半内赞赞礼毕乐止仪具  上命更望燎位在御望燎位之西北向立余如拟
　　○癸亥升广西右布政使孙懋为河南左布政使
　　○甲子以明日冬至节遣安仁伯王桓长宁伯周大经彭城伯张钦分祭  七陵仪宾周钺祭  景皇帝陵玉田伯蒋荣祭  悼灵皇后陵
　　○兵部右侍郎寇天叙卒给祭葬如例  乙丑大祀  天于  圜丘命太傅兼太子太傅武定侯郭勋代行献礼成国公朱凤大学士方献夫吏部尚书汪鋐礼部尚书夏言分献  免群臣庆成礼
　　○丙寅是日当行贺冬礼  上疾不御殿文武群臣俱于奉天门行五拜礼天下王府诸司各上表贺免命妇入贺
　　○罢庆成冬至二宴王府进贺人员及四夷朝使俱宴于阙下
　　○辅臣张孚敬以冬至不得面贺具＜锍-釒＞问安  上报曰至日  大祀不亲庙享不与  两宫寿宴不行君臣庆筵不举皆朕不自慎所致也然虽圣人不能无疾方阳长阴消之时朕心欢庆仰赖  天休与卿等同之
　　大明世宗肃皇帝实录卷之一百五十六


大明世宗肃皇帝实录卷之一百五十七
　　嘉靖十二年十二月己巳朔
　　○庚午发太仓银三万两给赏调征宣大官军
　　○辛未升江西按察使陆杰为本布政使司右布政使四川布政使司右参政陆钶为广西按察使
　　○升赏获功阵亡官军狭西白滩墩贾得等十一人大同长城坡谭钦等七十八人沙沟坪金豸等四十一人
　　○壬申诏宴朝鲜国陪臣参判任枢等于礼部  上以朝鲜朝贡如期故自宴赏常例外特加一宴以示褒奖
　　○西域额即癿哈辛王等所遣贡使以番文二十九通奏求中国缯币襍物诏量以布帛茶药等物给之
　　○董卜韩胡宣慰使司加可瓦寺都纲番僧人等来朝贡方物赐宴赉如例
　　○癸酉宁夏镇守臣言本镇夜不收例食粮月石三斗正德年新收者月止粮一石乞如例增之部覆报可
　　○甲戌升浙江布政使司右参政任忠为江西按察使
　　○乙亥赐锦衣卫署指挥佥事王缙祭一坛缙奉命勘狭西夷情道卒故赐祭如实职例
　　○兵部覆辽东守臣奏辽东地方不过千里军犯发配近则易逃尺籍为虚自今情重者发海西等卫便从之
　　○诏释赵府革爵辅国将军祐椋免发高墙革禄米三之一黜前巡按河南御史苏州府知府王仪为民革原任都察院右副都御史毛伯温职闲住降巡抚河南右副都御史吴山秩三级调外任初祐椋既奉旨迁发屡奏乞贷且讦诸治狱官文致(伏)[状]  上命大理寺丞张景华等勘之祐椋复借建醮祈  皇嗣为名劾罢知府王天民于是景华等勘上祐椋残贼杀人及诸奸利不法罪皆有迹第在革前当从轻典  上是之遂诏免祐椋迁发夺禄而诸治狱官皆黜降云
　　○丙子诏增各营马匹折支料豆每石银五分从武定侯郭勋奏也
　　○丁丑是日传制遣正使成安伯郭瓒等副使刑科给事中沈谧等各(特)[持]节捧册封德王祐榕庶第二子东平王厚燉为德世子周王睦＜木审＞庶第十三子勤燉为安吉王晋府旌德怀安王裘栺长子知＜火敖＞为旌德王夫人迟氏为旌德王妃辽府枝江悼怀王宠润庶长子致樨为枝江王蕲水康顺王恩钜长子宠澍为蕲水王夫人王氏为蕲水王妃东城兵马副指挥顾仲珊女顾氏为荆府樊山王妃
　　○戊寅升福建邵武府知府丘民范四川成都府知府杨铨俱为布政司参政民范山东铨本省
