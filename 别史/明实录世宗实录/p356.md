<!-- { "loadSidebar": true } -->
　　○南京礼部尚书霍韬奏文选司独用承差写本皆纳贿营充三年坐取羙官臣尝革退今郎中杨育秀潜复收补作奸坏法宜究事下吏部覆谓各部写本俱有额设监生吏部独无当时立法盖以本部吏承出身之地自可择用而文选一司最为剧要天顺中尚书王翱始选承差写本谓此辈曾随抚按在外习书非有他也承差属文选故即用承差若吏典属验封故即用吏典亦非有他也自翱至今七十余年未之有改近日韬始改用吏典而温仁和又复用承差及臣赞乃兼用吏承夫吏承皆胥史之流第取习书彼此何择即承差满日选除驿丞亦与众同如韬所言受贿作奸并无指实且承差开纳八十金而营充乃至二千选除又复同众事之有无殆亦易见惟  上裁察  上以承差既革照各部用监生写本责吏部繁词回护夺堂官俸两月司官三月育秀降一级调外任
　　○交城王府奉国将军表□木□方奇□表栩坐抗违敕命各罚住禄米一年初降敕各王府钤束宗室毋得出境表□木□方奇□等不悦集众歃血殴詈管府事镇国将军奇洢挞伤教授等官奇洢以闻诏姑罚治
　　○以山东都司都指挥佥事栾檠充五军营右掖坐营官江西都司都指挥佥事李时掌广东都司事
　　○癸丑命翰林院侍读学士姚涞左春坊左中允孙承恩主顺天府乡试
　　○朝鲜国王李怿遣陪臣户曹参判赵贤范等表贺  万寿圣节进马及方物宴赉如例
　　○甲寅兵部覆总督三边都御史刘天和议北虏吉囊与弟俺答合精骑十万压境驻牧分兵犯塞急当严备湏步骑相参远守延宁定边乾沟花马池一带近守固原甜水堡靖虏一带一切备御之具并令整饬分布将领各统所部外边八枝内边六枝各用火器强弓画地设伏有警截杀延宁固原全用骑兵以便应援临期势重仍诣花马池居中调度诸议悉如天和处分奏可
　　○云南巡抚都御史汪文盛奏莫登庸闻朝廷发兵进讨阴遣其伪知州阮景裴行俭等行觇至纳更山蛮密五邦等寨为归附土舍刀鲜寨长李孟元交人黄明哲所擒并获绥阜州印一颗伪撰大诰一册  上以莫登庸既篡本国又擅作大诰僣拟背叛罪在不赦复敕云南两广镇巡等官仍照前旨多方计画协力征剿刀鲜黄明哲李孟元各给与冠带仍各赏银三十两彩叚二表里总兵官沐朝辅并文盛俱敕赐奖励
　　○乙卯秋分祭夜明于夕月坛遣武定侯郭勋行礼礼部尚书顾鼎臣等分献
　　○以明日  孝慈高皇后忌辰  景神殿行祭礼
　　○丙辰  万寿圣节遣定国公徐延德会昌侯孙杲驸马谢诏分祭  七陵长宁伯周大经祭  恭仁康定景皇帝陵安仁伯王桓祭  孝洁皇后陵中官祭  恭让章皇后陵
　　○丁巳以江西都司署都指挥佥事张鲸掌本司事山西都司都指挥佥事邬佑掌山东都司事
　　○己未刑部尚书唐龙六年考满加太子少保
　　○庚申总督狭西三边都察院左都御史刘天和奏固原一镇为套虏深入之冲前尚书秦纮修筑边墙延袤千里然虏每大举入寇尚不能支及尚书杨一清筑白马城堡而后东路之寇不至尚书王琼等筑下马房关而后中路之患得免惟西路自徐斌水至黄河岸六百余里地势辽远终难保障今红寺堡东南起徐斌水至鸣沙州河岸可百二十里总兵任杰议于此地修筑新边一道迁红寺堡于边内彻旧墩军士使守新边舍六百里平漫之地守百二十里易据之险又占水泉数十处断胡马饮牧之区而召军佃种可省馈饷计无便于此矣奏至兵科都给事中朱隆禧等言  祖宗之时河套固中国地也自余子俊修筑边墙不以黄河为界而河套为虏所据宁夏与山后诸夷为邻贺兰山其界也自王琼弃镇远关创为新边而贺兰山为虏所据遂使延宁二镇受患至今明鉴不远人所共惜杰及天和敢于妄议不思新边既筑旧边不守红寺堡五百里之地直弃胡中且使延宁二镇皆在边外我退一步虏侵一步非所以为国家深长虑也兵部议疆界不可轻弃堡军未易移彻杰等避危就安割己资敌罪不可辞诚如隆禧所奏  上曰移筑边墙往者总抚大臣屡尝举行劳民费财迄无成效天和何以蹈袭故辙无事生扰姑贳不问杰擅兴妄议弃捐旧边夺俸半年
　　○辛酉礼部祠祭司主事许论上九边论一本九边图一本  上以其图留览论下兵部覆议其言皆有禆边计事关本部者当次第举行其应行边臣议处者令速议具奏诏可
　　○壬戌掌詹事府礼部尚书顾鼎臣言今岁夏秋多雨京城内外房舍倾圯军民多压死者又闻南北直隶山东河南狭西江浙各被水灾而湖广尤甚冲没城邑人多漂溺幸而存者家产荡尽势必聚而为盗请敕顺天府及五城御史量行优恤湖广灾沴重大神人震惊仍宜遣大臣一人前去祭告  陵庙遍祀山川循行郡县赈救安戢分遣有司掩骼埋胔直隶等省则敕抚按官督有司奉行＜锍-釒＞下所司覆如其议得俱允行
　　○给永康大长公主造坟价银二万三千一百九十两
　　○癸亥晋王新＜土典＞言旧例宗室有事则具启所属亲郡王转奏顷各宗为无赖引诱多径自奏扰请申严禁例下刑部议宗室私奏屡禁不止盖由自奏者间得施行又奸徒在内拨置是以虽禁不止今宜通行天下凡宗室违例自奏但非机密及与王无干者俱不题覆第行各长史司及教授启王转奏另行详勘若奏勘未结重复奏扰者立案不行其教授及赍奏拨置人等严加究治仍行各巡按官出榜晓谕从之
　　○甲子以水灾免顺天府永平保定河间四府所属田粮有差顺天府仍命有司赈济
　　○乙丑  上谕大学士夏言朕右足患癣久未愈又方侍  圣母疾暂罢视事旬余百官勿废乃事各如近例行
　　○升户科右给事中李士文吏科右给事中曾烶礼科右给事中沈伯咸刑科右给事中薛廷宠俱左给事中兵科给事中李鹤鸣吏科给事中吕应祥俱右给事中士文吏科烶户科伯咸刑科廷宠应祥工科鹤鸣本科
　　○升锦衣卫署指挥使黄延为署都指挥佥事佥书山东都司事
　　○丁卯升河南按察司副使胡松为云南布政使司右参政广东按察司佥事吴玭为本省副使
　　○南赣汀漳提督都御史王浚以方事安南请盐税银两原议八分角□羊部之数尽留赣州府以济军兴户部覆从之
　　○初荆府永新王厚熿正德中擅婚附籍蕲州人黄佐女生子女六黄氏例应革退有诏姑免革所生子女不许请名请封其后屡请不得至是王复恳请辞爵分封子女礼部议古者罪人不孥王子女俱长情非得已乃诏听封
　　○泰宁等卫都督孛来罕等遣头目塔卜歹等来贺  圣节献马容羙宣抚司宣抚田世爵遣把事向受张新进香长宁安抚司及韩胡碉恰列寺遣番僧头目波纳等越隽卫卭部长官司署印土妇安氏遣通把李芳等来贡方物及马赐宴赏如例
　　○以湖广承天府水灾遣成国公朱希忠祭告  显陵
　　○戊辰  宪宗纯皇帝忌辰  景神殿行祭礼遣英国公张溶祭  茂陵
　　○朝鲜国王李怿遣陪臣刑曹参判南洗雄等来谢诏谕并贺  皇嗣生更新  庙制加上  两宫徽号献方物及马宴赉如例
　　○初  上更定上  陵礼以清明霜降日行又谕每岁间修拜谒之祀是时霜降节近属  上以  圣母不豫罢视事礼部请暂遣官代行秋祀从之
　　○己巳以灾免辽东海州等卫田粮有差
　　○庚午以吏部左侍郎张邦奇兼翰林院学士掌院事
　　○升刑科都给事中田濡为南京太仆寺少卿大理寺右寺副李文凤为广东兵备佥事
　　○以宣府游击署都指挥佥事贾英充分守宣府西路左参将延绥游击署都指挥佥事李勋充分守延绥东路右参将
　　○辛未以灾免山东兖州府福建福州泉州二府广东肇庆韶州二府田粮有差
　　○癸酉诏赐怀荣贤妃故父锦衣卫正千户郑淮祭一坛仍给百金以助丧费
　　○甲戌  皇第六子生越二日  上亲奏告  玄极宝殿  皇祖庙  皇考庙命侯勋公溶大学士言伯鏸尚书鼎臣嵩代告  七庙
　　○升通政使司右参议唐国相为本司左参议工部员外郎朱继忠为通政使司右参议
　　○升山西都司署都指挥佥事李朝阳为署都指挥佥事充延绥游击将将
　　○虏寇大同拥四万余骑从偏关东入副总兵郝镗中路参将张世忠等各率所部与三关军合御之两镇兵共万四千人众寡不敌边臣告急兵部议悉发两镇兵及调延宁游兵分布要害并力截虏选保定汉达官军三千近保偏关勒辽东游兵以听调援从之
　　○乙亥初襄垣恭简王薨长子仕＜土匮＞嗣封坐罪革爵＜土匮＞弟仕堲仕埭亦各以罪废为庶人而镇国将军仕坏以恭简王第五子奉敕管理府事至是坏且耄矣恳＜锍-釒＞请袭王爵礼部谓郡王无嫡子者许令庶子袭封又郡王绝嗣者其宗支止许以本等官职奉祀管理府事并无长子已封郡王犯罪革爵次子袭封事例诏下多官会议佥议仕坏既已奉敕管理府事亦足以世恭简之祀所比鲁府乐陵王健概岷府南渭王彦滨系一时特恩难以为例乃诏坏管府事如故
　　○礼部以  皇嗣叠生请  上朔日御奉天殿百官公服侍班奏进大报等祀日册后鸿胪官具班首官名致词称贺百官行五拜三叩头礼奏可
　　明世宗肃皇帝实录卷之二百三


明世宗肃皇帝实录卷之二百四
　　嘉靖十六年九月丁丑朔
　　○己卯先是两月之间虏入宣府者再杀参将张国辅于害子沟总兵官张镇刘江等坐视不援  上以边警未宁姑切责镇等令戴罪杀贼已而兵科给事中朱隆禧劾奏之乃诏革镇职江并太监杨成各降一级巡抚都御史郭登庸总督侍郎周叙各降俸一级其余失事并阵亡官军俱下巡按御史勘报
　　○命提督京城巡捕署都指挥同知徐溥为四川叙泸等处左参将升管领秋班京操指挥佥事赵吉为署都指挥佥事佥书山西行都司事
　　○庚辰  孝恭章皇后忌辰遣玉田伯蒋荣祭  景陵
　　○增设南京工部虞衡司主事一员以差多任使不足故也
　　○升吏部右侍郎张潮为本部左侍郎兼学士仍充经筵日讲官改兵部右侍郎李如圭为吏部右侍郎
　　○壬午先是交人武文渊以其众来降都御史汪文盛遣指挥赵光祖等往抚谕之文渊遂使夷人阮宏规等来献进兵地图因白安南乱状言文渊世黎民臣以登庸之乱出据宣光其他旧臣阮仁莲黎景瑂等数辈皆分据一方与登庸相攻文渊有兵万人愿待天兵南下率弟侄武子陵等屯石泷关以从因号召国中义士登庸可破也文盛等请授文渊等官仍给敕谕以便行事兵部言情伪莫测虽欲隆之以恩尤当处之以渐宜量为给赏  上曰文渊倾心归附慕义可嘉其授以冠带仍赐武职四品章服赉以白金文币子陵等皆授冠带赵光祖等亦赐银币
　　○礼部覆南京礼部尚书霍韬奏南监监生已踰二千而来者未已积拨壅塞恐至数年不得拨历数十年不得入选者请照北监事例各递减三月正历九月杂历六月以＜锍-釒＞壅滞诏从之
　　○山东巡按御史李松言沂州宝山采取已久矿脉微细徒伤财害民又恐震惊山灵致召灾变乞暂为停止户部覆议宜委官踏勘具奏定夺诏如旧采取不必查勘以部臣为扶同推托责而宥之
　　○甲申升左春坊左中允孙承恩为翰林院侍读学士掌南京翰林院印
