<!-- { "loadSidebar": true } -->
　　○戊戌改南京工部右侍郎孙世祐为刑部右侍郎升山东左布政使孙应奎为都察院右副都御史总理河道
　　○发太仓银三万两于宣府镇修筑怀来南山诸处墩堡
　　○狭西抚臣以该省宗藩禄粮积逋二十余万奏求太仓银数万两接济俟年豊徵补且请行河南宗室安浘减折每石三钱之议部覆请以河南提编均徭银三万两给之安浘议请通行各府宗室酌议奉行报可
　　○革山西总兵何淮任仍下御史按问升宁夏副总兵署都指挥佥事孙朝为署都佥事代之以狭西巡按御史詹理论淮在扬州贪淫不法故也己亥以
　　陵工完诏内官监太监王鼎加恩一等工部左侍郎雷礼升二品五色俸级太监王锦大学士李本各赏银二十两纻丝二表里镇远侯顾□□众都督陆炳兵部右侍郎沈良才锦衣卫都指挥周京太监贾堪各银十五两纻丝一表里太监袁亨原任工部尚书吴鹏各银十两纻丝一表里原任郎中萧立业各银五两给事中谢江御史孙裒屯田司郎中袁应枢严清等八员各升俸一级
　　○倭船二十余艘自浙江观海登岸攻慈溪县破之杀乡官副使王镕知府钱焕等大掠而出军民死者数百人
　　○辛丑甘肃天鼓鸣
　　○南直隶续寇倭三千余人犯镇江瓜洲仪真等处
　　○壬寅升礼部仪制司郎中刘朝佐为光禄寺少卿
　　○发太仓银六万六千一百七十七两于蓟州给新增军饷
　　○诏修筑大同迎恩等堡及山阴马邑怀仁浑源应五州县城墙以大同库贮历年羡银五千三百余两充工费从守臣请也
　　○癸卯未封嫔黄氏卒赐封御嫔丧祭如例
　　○以直隶镇海太仓金山松江青村南汇诸卫所被倭改徵屯粮折色一年
　　○甲辰命神枢营副将署都督佥事袁正充总兵官镇守狭西
　　○江北倭寇流劫至圌山山北港无为州同知齐恩率舟师迎战败之斩首百余级恩长子尚文次子嵩叔仲实弟宝荣侄慎寅友良大卿孙童俱在行嵩年十八骁勇善射独前追侄至安港恩等从之会伏发贼四面围合恩等及其家丁钱凤等二十一人力战皆死之独嵩慎寅三人等得脱贼乘胜遂至金山杀镇江千户沈宗玉王世臣于江中
　　○丙午大风扬尘四塞  革铜仁守备张铉职下总督按问以贵州平越卫千户安大臣代之先是二月十一日川贵叛苖千余人攻瓮必猫儿等寨铉婴城自守独大朝与战却之于是贵州抚臣言大朝素为诸夷畏服宜使代铉而按铉罪兵部覆请从之
　　○倭寇复攻慈溪入之时两浙俱被倭而浙东则慈溪焚杀独惨余姚次之浙西柘林乍浦乌镇皂林间皆为贼巢前后至者二万余人巡按御史赵孔昭以闻诏总督胡宗宪亟图剿寇方略各处调兵巡抚官有留滞不发者罪之
　　○戊申遣广宁伯刘允中等为正使翰林院修撰陈谨等为副使持节册封衡王第八子载塨为商河王徽爌庶第一子翊锜为安阳王第二子翊钫为万善王瑞金荣简王嫡长子朝壤为瑞金王夫人徐氏为瑞金王妃海阳端昌王庶长子勤炵为海阳王新野荣僖王嫡长子宙木□充为新野王夫人赵氏为新野王妃淳化靖惠王庶长子弼果为淳化王夫人陈氏为淳化王妃徐氏为堵阳王妃虞氏为淮世子妃王氏为永兴王妃谨临遣与给事中徐应郭立彦俱后至为御史所紏有旨下镇抚司逮讯以编修吕旻给事中汤日新纪公巡代之谨坐贬为广东惠州府推官应立彦福建浙江按察司知事
　　○御史赵孔昭勘上松江嘉兴等处官军失事状
　　上从部议以指挥火雷等十二人失守信地下御史逮问指挥邢镇督御无策级二级指挥王彦中等十人赴援不力夺俸半年布政使潘恩副使郑光溥指挥许文学等三人守土无功夺俸三月准有功指挥徐行健赎罪升阵亡指挥李上一级世袭给赏乌程知县张冕及指挥萧尧卿等四人各有差
　　○庚戌倭寇犯直隶西庵沈庄清水崖等处总兵官俞大猷苏松海防佥事董邦政帅兵击之斩首三百五十余级贼遁陶山
　　○辛亥倭寇万余趋浙江皂林等处佐击将军宗礼帅兵九百人御之于崇德三里桥三战俱捷斩首三百余级贼首徐海等皆辟易称为神兵会桥陷军溃礼与镇抚侯槐何衡忠义官霍贯道俱死之贼乘胜攻桐乡不克礼骁勇敢战所部箭手三千人皆壮士及是役论者谓兵兴以来用寡敌众血战第一功礼虽陷败然海等亦病创夺气未几遂就抚云
　　○壬子以应灵雨建谢典于雷公三日
　　○癸丑发宣府镇修边银三万五百余两修筑五路墩台
　　○己卯修卢沟桥
　　○丁巳诏升翰林院侍读严讷修撰李春芳俱翰林院学士右春坊右中允董份供撰玄文  上以讷等供撰效劳特谕辅臣曰今大小官以私情乘空铨除无数侍上者乃千百人中一二耳讷春坊各升学士以重玄场供事者份补撰文然自是官词林者多舍其本职往往骛为玄撰以希进用矣  户部左侍郎邹守愚奉诏往狭西等处祭告赈恤还至河南道病卒部臣称其以死勤事乞加优叙诏赐祭葬赠右都御史谥襄惠仍荫其子通为国子生
　　大明世宗肃皇帝实录卷之四百三十四终


明世宗肃皇帝实录卷之四百三十五
　　嘉靖三十五年五月戊午朔以
　　方泽视牲命成国公朱希忠代驸马谢诏安平伯方承裕都督陆炳尚书吴山轮视
　　○总督宣大侍郎江东论劾总兵官欧阳安副总兵张琮宜别用参将张勋宜罢斥因言边军徵调旁午以致告老买门□□投充役占者多宜大加振刷更选精壮以充原额给散战马止及强壮其贫弱者更列为步军仍严报功攘夺和买之罪兵部覆奏从之
　　○巡按浙江御史赵孔昭上王江泾平倭功次诏赏赵文华胡宗宪各银四十两纻丝二表里进保靖□慰使彭荩臣永顺宣慰应袭官舍彭翼南阶俱昭毅将军升游击邹继芳官一级仍与指挥王柱各赏银二十两指挥同知孙敖丁仅许以功赎副使陈□魁刘悫孙宏轼参政郭乾参议王继洛佥事王询及闲住右通政吕希周各赏银二十两继洛宏轼仍各加俸一级参将张国威指挥王钦王彦忠乐埙千户崔廷润分别犒赏其余获功人员曾勇等二十一人升录有差
　　○庚申给顺妃李氏父副千户李杲房价银一千二百两
　　○壬戌罢端午节宴
　　○夜木星逆行犯房宿北第一星
　　○升户科左给事中谢江礼科左给事中彭范俱为都给事中吏科右给事中陈典为左给事中礼科给事中汤日新刑科给事中纪□巡陈耀文俱为右给事中江礼科范刑科典公巡兵科日新户科耀文工科
　　○南京兵部尚书张鏊巡抚凤阳都御史陈儒各奏倭寇突入淮阳焚运船民舍渐逼南都乞速调客兵应援兵部议覆从之
　　○敕兵部右侍郎沈良才兼都察院右佥都御史督兵至浙江等处御倭先是巡按浙江御史赵孔昭奏新旧倭贼合党流突浙之东西势甚猖獗请简命才望大臣一员督兵应援两浙且为南京保障下兵部覆议遂命良才往良才辞行因陈使宜三事一处调募谓本部原议调河南睢陈兵二千募民兵一千陕西银兵三千借两淮盐银募徐邳民兵三千但陕西银兵道远不能卒至又未有将领宜用兵备参将各一员统之睢陈存留之兵分隶各卫已久势难遽集请暂以参将所部入卫民兵代之听调两淮盐银赍至徐邳召募道里颇远宜借用太仆寺马价银三万两随催盐银补还若徐邳壮卒不及三千之数当量募山东兵补之一议军饷乞敕户部选一司官精敏者给银五万两随臣向往以便支给如有不敷听于所在积贮便宜取用一议任使举本部郎中郭仁员外郎王遴随军赞昼闲住总兵官徐珏革任守备何凤督战立功俱从之
　　○癸亥夏至祭地于  方泽先期请  太祖配及是日行礼俱命成国公朱希忠代
　　○南京工部右侍郎孙世佑卒赐祭葬如例
　　○升浦口守御指挥使孙世勋为署都指挥佥事提督南京金川等门官军以南京兵部称倭寇密迩各门守卫单弱故也
　　○甲子  孝宗敬皇帝忌辰  奉先殿行祭礼命恭顺侯吴继爵祭  泰陵
　　○命太子太保工部尚书赵文华兼都察院右副都御史提督浙直军务初文华言残倭无几旋当清荡已而海警屡至因  上屡诘惧诛乃攻李默诽谤为脱罪地  上果大悦升文华尚书加宫保嵩因荐文华有文学宜供玄撰  上不允及是倭患日甚浙之东西江之南北攻城杀将羽书日夕数至于是部议遣大臣督兵往援业已命兵部侍郎沈良才矣  上复谕大学士严嵩以南地人事物情再问文华令备细以实对嵩知  上觉其欺词穷且见谴乃令文华自以其意请复视师嵩从中为言良才不胜任江南人引领徯文华至宜仍遣督察则诸臣不敢欺蔽寇灭可期  上乃止良才勿行令文华即往提督军务赐敕遣之文华因奏荐文武官知兵可用者副留守朱仁守备朱荫户部郎中陈惟举工部郎中陈茂礼新补雷州知府卢孝达原任漳州通判黄元恭请悉发自随与良才所举何凤郭仁一体效用诏可
　　○丙寅以地震免山西蒲解临晋安邑夏芮城猗氏平陆荣河九州县去年秋粮而于平阳潞安及汾绛二州无灾之处加徵补之
　　○丁卯  太祖高皇帝忌辰  奉先殿行祭礼
　　○周府汾西王勤火□隽薨赐祭葬如例谥康僖
　　○戊辰以江南北被倭令各处督抚官发银籴米并发存留预备仓储充军饷兼以漕粮米过淮者两淮运司工本余盐银未解者量留助之仍悬示劝借赏格凡军民输银百两或米百石以上者敕旌其门一百两一百石以下与五十两五十石以下者有司量加奖谕以示激劝从户部请也
　　○发年例银二万六百两有奇于各边额外银五万两于宣府镇备兵饷
　　○己巳  仁宗昭皇帝忌辰遣清平伯吴家彦祭  献陵
　　○  上谕礼部曰古礼因事而索于鬼神非不经者兹南北奏犯当祭告  南郊诸坛命成国公朱希忠诣  南郊英国公张溶定国公徐延德镇远侯顾寰驸马谢诏安平伯方承裕遂安伯陈鏸诣  北郊及  太庙  社稷等神各行礼乐歌五成用特
　　○禠宣府北路参将张缙职同原任大同北路参将张勋俱下御史问以总督江东劾其贪肆故也
　　○庚午宁夏地震有声
　　○升南京户部署郎中胡廷兰为福建按察司佥事提调学校
　　○兵部上宣府修边蓟镇赏军会计之数当用银五万余两请下户部给之户部覆故事各边岁饷取办内帑其修边赏军诸费原不领于司农且国计方虚势亦不暇他及若必不得已请量发银佐之赏军诏可
　　○巡按直隶御史周如斗以倭寇犯江洋请治操江都御史史褒善参将樊景阳把总张成已姜旦巡抚都御史张景贤失事之罪而录阵亡百户戚继爵后诏停褒善俸褫景阳成己职俱戴罪杀贼景贤姑免究旦下御史问继爵赠官升袭如例
　　○甲戌冀州高邑新河柏乡隆平及广平等处地一日三震声如雷
　　○升南京光禄寺卿杨大章为南京工部右侍郎  以倭乱命再调永顺保靖土兵六千听总督胡宗宪调度守浙直募南赣兵千人两广水兵五百听南京兵部尚书张鏊调度守南京从二臣请也
　　○命原任山西总兵署都督佥事李贤以原官镇守宣府五军营参将署都指挥佥事郝承恩山西参将署都指挥佥事王怀邦各充副总兵官承恩协守宣府怀邦协守宁夏五军营参将署都指挥佥事左灏充参将领直隶民兵原任保定总兵署都指挥佥事徐珏充游击将军领徐邳等处募兵
