<!-- { "loadSidebar": true } -->
　　○甲申掌詹事府事太子宾客礼部尚书兼翰林院学士张潮卒潮四川内江人正德辛未进士改庶吉士历编修侍读充经筵讲官  武宗实录成迁司经局洗马寻以侍讲学士掌院事少詹事兼学士掌府事充日讲官升吏部右侍郎加太子宾客礼部尚书仍掌詹事府教庶吉士是岁主会试入院疾作遂卒赐祭葬如例
　　○升顺天府府丞端廷赦为都察院右佥都御史巡抚山东
　　○兵部覆巡抚大同都御史赵锦条奏备虏事宜一给马匹以备战阵本镇新募军多马匹缺少请给太仆寺马二千五百匹及发常盈库马价三万七千五百两为鬻马之需一聚兵力以资战守暂将地方舍余诸人借用两月使守城堡而尤清掣役占节省杂差悉力分布团练一议设险以御虏患东自镇边堡至阳和抢风崖止西自镇河六墩至金家山墩止又自右卫金家山墩由威远平虏井坪朔州二边直至山西丫角界止各倚地召军修筑墩堡乞户部出太仓银五万济之＜锍-釒＞入报可
　　○丙戌先是刑科给事中胡叔廉奏掌大理寺事右都御史戴金故出入人罪其川贵采木虚报得木之数以希功赏滥保二省府卫官率多欺罔乞赐究治  上命金对状金具＜锍-釒＞自明诏供职如故
　　○戊子  恭仁康定景皇帝忌辰遣驸马都尉谢诏祭  陵寝
　　○诏罢耕耤礼命户部尚书王杲祭先农之神
　　○升狭西左布政使翁万达为都察院右副都御史巡抚狭西
　　○兵部覆巡抚宣府都御史王仪言宣镇五路若北路则龙门城许家冲中路则大白阳西路则膳房新开新河冼马林等堡尤为要地请得选民兵趫健敢死者必以三千聚居镇城西一千聚居万全右卫北路一千聚居独石城增给月粮仍给戎器马匹而起原任参将李彬游击董旸守备江瀚张忠复其原秩令部署之以时训练专听杀虏能大克捷者将领赉银五百两升三级军则八十两而遇害者即以此优恤其家仍录其后选愞观望者许镇巡官以军法从事诏如议行
　　○命大同副总兵戴廉充总兵官镇守蓟州永平山海等处
　　○己丑春分祭大明于朝日坛命成国公朱希忠行礼
　　○升户科左给事中王梦弼为都给事中礼科右给事中尹相吏科右给事中章允贤刑科右给事中安宅户科右给事中陈邦修俱为左给事中兵科给事中杨上林为右给事中梦弼邦修俱刑科宅上林俱兵科相吏科允贤礼科
　　○升平虏城守备宁夏右屯卫指挥同知孙贤为署都指挥佥事协同分守宁夏西路广武营地方
　　○壬辰  上谕礼部曰朕惟经曰民为邦本本固邦宁然民之本又以食为先朕为民食大祈于高玄殿以来日为始禁屠停刑七日仍命大臣张溶等祭告朝天等六宫庙
　　○发太仓银五万两于大同修筑未完城堡
　　○整饬蓟州边备都御史许论条上边事一议处重地防守以图久安谓黄花镇最称要害宜于密云镇武等营选精兵三百人驻劄渤海以遏虏冲河间等上班备御者令兵备官督查以绝弊源单弱不敷者令副总兵佥补召募以复原额其振武营黄花镇渤海所少原额马六百匹请令太仆寺给发其黄花镇守备听密云副总兵节制一请给常例以裕抚赏谓喜峰口入贡夷人抚赏之费始则派边军殷实者认办后题准取之草场租银继以灾伤渐称不足则尽括修边灰价等银至东西沿边夷人叩关求索益无所需请发帑银五千两备用一兴复内地武备以固根本谓永平遵化蓟州地逼边关当选补操备军士抽取壮勇余丁八百人分半骑半步编立行伍属守备官操练以备缓急既设有专兵则三处屯操舍余可尽行除免使服徭役以苏困惫兵部覆其言皆可采独抚赏请银一事宜付户部酌处从之
　　○命潞安分守署都指挥佥事种继充副总兵官协守大同地方
　　○癸巳升狭西右布政使菅怀理为湖广左布政使湖广右布政使龚亨为狭西左布政使
　　○巡按狭西御史伊敏生等论原任总兵官杨信选愞猥庸赇私狼籍番夷侵犯黑河而纳贿幸免当寘于理上即命按其罪以闻
　　○乙未祭历代帝王命英国公张溶行祭礼
　　○丙申以工部尚书潘鉴为兵部尚书兼都察院右副都御史提督两广军务
　　○会试取中式举人瞿景淳等三百二十名
　　明世宗肃皇帝实录卷之二百八十三


明世宗肃皇帝实录卷之二百八十四
　　嘉靖二十三年三月己亥朔
　　孝肃皇后忌辰遣玉田伯蒋荣祭  裕陵
　　○户部议应天江浦县坍江田地五百余顷照海门县改折轻则事例徵纳以苏民困诏可
　　○少保兼太子太保吏部尚书许赞以年踰七十乞休不允
　　○升礼部左侍郎兼翰林院学士掌院事费采为礼部尚书掌詹事府事
　　○选授大理寺右寺正李登云为通政使司右参议
　　○甲辰施乐于朝天等宫敕礼部侍郎孙承恩锦衣卫指挥使陆炳提督
　　○清明节遣西宁侯宋良臣驸马都尉谢诏安仁伯王桓分祭  七陵安平伯方锐祭  恭仁康定景皇帝陵寝  哀冲太子坟长宁伯周大经祭  孝洁皇后陵寝
　　○四川播州宣慰使司舍人杨烈施州卫大旺安抚等司东流小平等长官司各遣人贡马给赏如例
　　○诏岁加三关例银三万两给新募军马支用
　　○兵部议覆御史伊敏生所陈边务一募军士以守要冲谓凉州庄浪古浪三卫所及镇羌红城子二堡单弱之甚宜募马军三千分布戍守复于红城子军数内另拨三百人属一把总专戍潜麻湾计募军买马所费不过五万而可联守要害且足以张诸路声援一防番夷以守内地谓河西境外诸番如亦狼骨等族密迩边境罕东赤斤寄住内地迩年侵逼凉州永昌且蔓及镇羌岔口累肆杀掠贻患非细当敕守臣多方抚逐如其执迷生拗设法剿捕一明恤录以寓激劝谓各边夜不收诸人出境侦谍遇害者宜即核实优给其家当升级者即请升授毋得稽延以负朝廷恩典诏如议行
　　○革隆平候张玮爵闲住玮取失节妇丘氏为妾复奸占家人朱浩妻浩被丘辱饮恨自残丘乘机并杀其妻法司上其状论丘氏罪斩罢玮不叙
　　○乙巳升左春坊左庶子兼翰林院修撰江汝璧为詹事府少詹事兼翰林院学士掌院事
　　○丙午发太仆寺马二千匹给宣府军
　　○戊申升山东按察司副使金清为河南布政使司左参政
　　○升户科都给事中任瀛为顺天府府丞
　　○补荫赠光禄寺卿戴德孺孙希亮为国子生德孺任江西临江知府时以宸濠之变邀击有功升云南布政使未任溺水卒随荫幼男戴济亦故至是以希亮补荫
　　○己酉  上谕礼部朕昨切念邦本大祈民天兹复虑边圉生灵恐有氛扰虽文武重臣处置安靖但  上天下佑神将助护朕心深仰彼小邪谤谩无足较者兹为申叩重玄自十六日始凡十有二日法司停刑命官十员务各起敬戒以祈玄贶诸司非急务暂止封奏军机即时上闻
　　○升户部署郎中杨濂刑部署郎中贾枢户部署员外陈捷南京刑部署员外皇甫涍俱为按察司佥事涍浙江枢狭西濂山西捷广东
　　○庚戌以少傅兼太子太傅礼部尚书谨身殿大学士翟銮少保兼太子太保礼部尚书武英殿大学士严嵩少保兼太子太保吏部尚书许赞太子太保兵部尚书毛伯温户部尚书王杲掌詹事府事礼部尚书兼翰林院学士费采刑部尚书闻渊太子少保工部尚书甘为霖兵部尚书兼都察院右都御史掌院事熊浃通政使司掌司事工部尚书郑绅大理寺掌寺事都察院右都御史戴金詹事府少詹事兼翰林院学士掌院事江汝璧为殿试读卷官銮以子汝俭汝孝预廷试辞免读卷不允
　　○辛亥命定西侯蒋傅怀柔伯施焘各佥书都督府事傅后府焘左府
　　○壬子  武宗毅皇帝忌辰  永孝殿行祭礼遣定国公徐延德祭  康陵
　　○升南京吏部考功司郎中余胤绪为南京通政使司右参议
　　○虏酋白通事千余骑于正月二十七日寇黄崖口关我军败之至二月初九日复寇大水谷为我军射死数人虏遁兵部言巡抚都御史许论亲率所部督战而副使喻智协谋防御守备张鸣谦把总刘道等皆有临敌设奇之功诏升论右副都御史智俸一级各赏银币有差余有功者付巡按核奏
　　○癸丑策试天下贡士制曰朕惟文武二道并用而不可缺与偏者也传曰张皇六师又曰其克诘尔戎兵此非好于用兵耶朕  皇祖高皇帝以武功定天下即位之始思欲偃武修文以德化天下至于  列圣相承懋修文德海宇乂安国家无事朕以支末上承  天命入缵宝位兹越二旬载矣夫何连岁以来北虏寇疆入我中国若蹈无人之境残我天民前所未有本之以朕罔德基之立于中是以教化莫克行于外者也然朕又闻之曰帝王之政守在四夷今朕欲求长治久安之术无出于守之一端欲得其守之道当何施用以尽其长且久焉尔多士抱经世之略亦有日矣宜各著于篇朕将采而行之毋忌毋隐
　　○复除右春坊右赞善兼翰林院检讨郭希颜原职
　　○宣府徵军修筑墩堡值虏五百余骑入寇龙门所总兵郤永率副总兵崔天爵由滴水崖取路会参将刘环等前后夹攻至盘道墩擒斩虏十五级追及庆阳口擒斩二十七级虏复驰二百余骑西入碓舂沟为千户乔永等擒斩九级虏遁兵部上郤永总督翟鹏巡抚王仪副总兵崔天爵及诸司道将领等功  上深嘉悦命升鹏兵部尚书兼都察院右副都御史永都督同知仪右副都御史俱如旧督抚赐敕奖励天爵等五人升一级并诸臣各赏银币有差
　　○夺怀仁王府辅国将军聪滓聪滠聪江□风镇国中尉俊木□度俊木□杯禄米各三月以朋谋伪印冒支禄粮也
　　○甲寅命发太仆寺马三千匹给山西鴈门关
　　○丁巳赐进士秦鸣雷等三百十七人及第出身有差
　　○夜火星入斗宿
　　○戊午都察院左副都御史周煦卒赐祭葬如例
　　○壬戌巡抚南赣汀漳都御史虞守愚陈言地方事宜一筑黄乡城以弭盗区谓安远县黄乡地方广袤足当一县其间大帽山环绕三百余里欲修筑城堡迁土民叶金等入居其中仍调安远官兵戍其地设巡检一员相兼防守以厄诸贼咽喉一复长沙营以遏盗冲谓赣州旧立长沙营其地介会昌安远之间旧无城堡廨舍官军无所栖止今既修筑可以屯守其屯兵千人日费行粮欲将千人分为三班无事则更番戍守有警则三班斋发岁可省粮三千六百石仍移营东巡检司于堡中籍其弓兵与军相防兼守庶为两便一迁羊角堡以固盗防谓该堡接壤闽广为防盗要路中无居民堡外各民自愿筑城缮室改迁其中以避盗患此则不烦一夫不费斗粮而可增固一方之保障兵部覆其言皆可行诏如议因名所设巡检司为黄乡巡检司
　　○甲子先是顺天府举人张汝濂钱德充陶大壮沈谱丁子载陆可承翟钟玉俱以冒籍中式为生员任璋等所讦事连豹韬卫指挥同知杨缙宗礼李玙等大兴县知县曹英等俱以具结保送下法司逮问拟大壮等五人革回原籍入学汝濂德充发原籍为民杨缙李玙致仕宗礼与英等输赎复职诏如拟已给事中吕时中等复劾昨秋乡试考官赞善浦应麒通贿中马銮翟钟玉陆可承三人应麒＜锍-釒＞辩  上责应麒肆意行私革任闲住銮等俱为民
