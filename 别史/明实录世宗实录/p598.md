<!-- { "loadSidebar": true } -->
　　○户部覆南京户部右侍郎王诰言三事一正差拨以省妄费南京江淮济川二卫原设水夫驾马快船以备水战故给以月粮优以雇直今船既改别用而仍兼领粮银所费不赀请行南京户兵二部议减一查额办以止冒滥南京各卫原拨减存办料军六百六十余名费粮三万余石今官既代办则冗军坐食无用宜拨补缺军卫所舍余革回原卫别差一兼支本折以便牧餋南京各营骑操马少而见在草束颇多恐至陈腐请自今年始许减半召买本折兼支官军两便从之
　　○丁亥  孝洁皇后忌辰  奉先殿行祭礼遣广宁伯刘允中祭  陵寝
　　○戊子太医院御医李果以玄岳鲜芝四十九本进诏留御前赐果彩币一表里
　　○虏十余万骑住牧大同边外分掠红门隘及老营等堡总兵孙朝参将张琮等引兵击却之总督侍郎江东巡抚都御史闵煦以捷闻  诏赏煦银三十两纻丝二表里孙朝二十两张琮及守备刘光祚中军毕文副使路可由葛缙黎尧勋佥事杨守愚各十两
　　○己丑巡按浙江御史赵孔昭奏浙西倭寇虽宁而浙东丘家洋余贼四百余人奔遁山奥与舟山贼合党宜敕守臣严为之备兵部覆奏从之
　　○庚寅两淮巡盐御史崔栋言工本盐银顷岁发边已尽各□困于守支乞暂留余盐额外银扣补仍令边臣今后毋复请给户部覆议请于秋冬二季角□羊部余盐银内动支万两及送还军饷银三万两召买三十三年秋冬二季工本盐给该年□人以后仍将割没银两收买贮仓依次榜泒支掣其徐邳募兵银及一切修河赈济等用俱行所司自行议处不得仰给运司致坏盐法从之
　　○辛卯巡按直隶御史吴伯朋类奏倭寇犯扬州前后诸臣死事状请追录故同知朱裒参将张恒千户罗大爵张希岳百户曾沂王元镇抚杨住等而治指挥张明化等十二人把总韩德祯等十人失事之罪兵部覆奏得  旨裒赠布政司左参议荫其子学伊为国子生余各以例优恤张明化等下御史问德祯等降二级
　　○壬辰以大报期近免是岁决囚
　　○以正月中虏犯庄浪等处命巡按御史逮治失事副总兵等官朱勇等十七人阵亡官军哈真汝元亨袭升其子各一级
　　○癸巳荫南京兵部右侍郎张臬子伯谦为国子生以三年满也
　　○改授丁忧浙江布政使司经历吴成器为绍兴府通判仍令夺情视事成器由吏员初任会稽县典史以倭功升布政司经历及是闻父丧当去总督胡宗宪称其敢死善战抚士卒有恩请量改郡职使之仍旧练兵从之
　　○赠慈溪县故省祭官杜槐为光禄寺丞仍荫一子为国子生并赠其父文明为府经历俱命有司立祠祀之初倭入慈溪槐父子率兵追败之于王家团及横塘等处海道副使刘起宗因以便宜委之防守余姚慈溪定海三县未几与贼遇于白沙一日战十三合杀贼三十余人斩其一酋槐亦数被创堕马死时文明别将兵击贼于鸣鹤场斩白眉倭帅一级从七级生擒望斗帅陈福二贼贼惊遁呼为杜将军已而复追贼至奉化枫树岭以兵少无后继陷没至是巡按浙江御史赵孔昭闻其事于朝因有是命
　　○镇守湖广总兵官平蛮将军东宁伯少保焦栋以病乞归许之
　　○乙未命西宁侯宋天驯安乡伯张铎各管理红盔将军
　　○以虏犯永平台论诸将失事罪下革任参将张四教于御史问余降级谪戍有差
　　○丁酉命江西道御史周如斗提调南直隶学校
　　○以辽东宁夏广宁等九卫虫旱水灾减免屯粮有差
　　○以浙江桐乡平湖慈溪仙居嘉兴秀水嘉善海盐崇德海宁诸县被倭减免税粮有差
　　○论川贵湖广讨平播州苗贼卢阿项等功升总督军务侍郎冯岳为右都御史兼兵部右侍郎总兵官石邦宪署都督同知总督镇守如故湖广参政林＜棥心＞和四川副使雷逵各一级贵州副使刘望之等参将李英等各俸一级参将徐效节宣慰安万铨而下各赏银币有差土舍蒙继武等三人免赴京金凤免纳银俱令就彼冠带
　　○己亥升湖广布政使司左参议刘起宗为本省按察司副使提调学校
　　○以水灾免宛大二县并永清等卫秋粮屯粮有差
　　○命南京协同守备安远侯柳震充总兵官镇守湖广
　　○庚子准直隶苏松兵备参政兼副使任环回籍守制以倭寇平从其请也
　　○壬寅赐故黔国公沐融沐巩祭葬融巩皆朝辅子相继夭殇礼部以既袭公爵请如例给恤典从之
　　○癸卯  诚孝昭皇后忌辰
　　奉先殿行祭礼遣清平伯吴家彦祭  献陵
　　○金星昼见凡四日
　　○升刑部云南司郎中王世贞山西布政使司右参议马佩俱为山东按察司副使
○乙巳以旱灾免山丹卫屯粮有差
　　○以虏犯花马池等墩堡降分守灵州左参将都指挥佥事王栋灵夏卫指挥使李臣各二级
　　○丁未补荫故太仆寺卿邵锐孙守俭为国子生
　　○巡抚保定佥都御史吴岳等以所采浮图峪新洞孤山洞三考山邢家洼等处金银土石砂进
　　○己酉命南京掌左军都督府事豊润伯曹松协同守备仍管府事
　　○辛亥以水灾免福建汀州福州延平府属税粮有差
　　○锦衣卫衣前所正千户仝天爵复进玉旺峪矿银二千两因奏天寒工力不及请暂免催办得旨俟来春二十五日取煎不许欺怠
　　○乙卯原任兵部尚书王邦瑞子户科都给事中王正国以考满循例乞恩复父原职  上不允令邦瑞冠带闲住
　　世宗肃皇帝实录卷之四百四十



大明世宗肃皇帝实录卷之四百四十一
　　嘉靖三十五年十一月丙辰朔荫故大学士顾鼎臣曾孙咸和为国子生以鼎臣撰玄效劳也
　　○丁巳陕西山丹卫地一日三震声如雷关城多坏
　　○戊午北虏打来孙等率众十余万骑深入辽东广宁等处总兵官殷尚质率游击阎懋官等御之虏众不敌尚质等死之亡其卒千余人总督蓟辽右都御史王忬以闻且自劾调度无策并论巡抚苏志皋轻率寡谋之罪兵部覆奏  诏赠尚质少保左都督荫一子指挥同知世袭懋官都督同知荫一子正千户世袭仍各立祠祭葬赐尚质谥忠勇志皋降俸二级令策励供职忬夺俸三月
　　○己未  诏免大学士严嵩廷贺仍赐肩舆入直时嵩年七十余  上念其老故特优之
　　○庚申建景圆一阳二典于万法殿止常封十四日
　　○  圜丘视牲  命成国公朱希忠代伯方承裕尚书吴山都督陆炳轮视
　　○升分守密云副总兵署都指挥佥事罗文豸为署都督佥事充总兵官镇守辽东
　　○发太仆寺马价银四千二百两于宣府修边
　　○壬戌升尚宝司司丞黄廷用为本司少卿
　　○癸亥以苑田收获  赐督理农事侍郎高燿彩币羊酒
　　○甲子  命礼部侍郎茅瓒祭三皇于景惠殿
　　○乙丑冬至大祀  天于  圜丘先期请  皇祖配及是日行礼俱  命成国公朱希忠代
　　○遣恭顺侯吴继爵玉田伯蒋荣彭城伯张熊清平伯吴家彦分祭  八陵都督佥事沉至祭  恭仁康定景皇帝都督佥事王朝用祭  孝洁皇后及  哀冲太子  庄敬太子各陵坟
　　○丙寅文武百官朝服诣奉天门行五拜三叩头礼奉表称贺
　　○免百官宴赐节钱钞
　　○庚午初五月中倭船四艘自浙直败还飘泊至朝鲜境朝鲜国王李峘遣兵逆击于海中尽歼之得中国被虏并助逆者三十余人至是因遣陪臣沈通源等入贺以闻并归我俘  上嘉其忠顺赉银币仍赐玺书褒奖通源及获功人李润庆等皆厚赐而遣之
　　○以海寇徐海平加提督尚书赵文华少保余官如故仍荫一子锦衣卫正千户升总督侍郎胡宗宪为右都御史兼兵部右侍郎巡抚右佥都御史阮鹗为右副都御史各赏银五十两纻丝四表里总兵徐珏三十两二表里升游击尹秉衡参将唐玉留守王伦朱仁各二级兵部郎中郭仁为少禄寺少卿工部郎中陈茂礼副使户部郎中陈惟举参政汪柏任环副使徐洛刘焘参政孙宏轼参议王询佥事李如桂中书舍人罗龙文把总汪浩田有年守备朱荫夏守参将左灏娄宇指挥王文澄镇抚刘经各一级知府卢孝达宋治同知张大显通判韩崇福黄元恭知县张烈文主簿曹廷慧大使贾涌各俸一级参将丁仅游击曹克新指挥朱文乐埙各准赎原任副总兵卢镗参将李经指挥李泾陈光祖张麦都指挥戴冲霄王国贤各准复原职赏宣抚田九霄银五十两仍复祖职升总兵俞大猷署都督佥事照旧管事赏知府温景葵等三十二员各银十两原任总兵罗希韩卢钺并小旗谢德行等十人总督军门分别犒赏升巡按御史周如斗赵孔昭各俸一级仍赏银二十两纻丝二表里赏巡抚都御史张景贤等巡按御史吴百朋等各银十两纻丝一表里升致仕尚宝卿史际为太仆寺少卿原任通政吕希周为通政使通判任中立为府同知各致仕阵亡土官汪相向銮部兵刘进赠官给银如例通使朱尚礼等五人准宥罪给冠带赏大学士严嵩徐阶李本各银四十两纻丝三表里成国公朱希忠等各三十两二表里侍郎郭朴等各十五两一表里本兵尚书许纶二十两侍郎王崇沈良才十两各一表里职方司郎中方祥五两
　　○癸酉  孝烈皇后忌辰  奉先殿行祭礼遣广宁伯刘允中祭  永陵
　　○  孝惠皇后忌辰遣成安伯郭应乾祭  茂陵
　　○乙亥  命南京后军都督府佥书诚意伯刘世延掌南京右军都督府事
　　○丙子给赏入卫官军延绥宁固官各银一两五钱军各一两宣大辽东官一两军半之辽东步兵每名量赏八钱
　　○丁丑命分守蓟州古北口参将署都指挥佥事杨照充副总兵官分守密云等处
　　○录宣府龙门张家口等处获功阵亡官军庞伦等三百十二人升赏有差
　　○户部主事沈应乾锦衣卫千户李铉进河南嵩县等洞矿银二千两并矿石矿砂各二罐
　　○广东官军讨峒贼陈以明等平之督抚侍郎谈恺以捷闻因追论佥事林璧等失事之罪  诏荫恺一子为国子生加总兵官靖远伯王瑾太子太保参政王国祯而下文武官各升赏有差璧革职闲住初广东新宁新会新兴恩平之间皆高山丛箐径道险歹奸民亡命者輙窜入诸徭中吏不得问久之众至万余人推以明为王号承天霸王流劫高要高明阳江德庆等处官军讨之数败是年春恺等乃檄诸路土目兵进剿破之斩其骑将伪飞虎将军伍廷章等乘胜入贼巢斩以明及伪指挥白德元等官军遂分道攻各巢俱平之生擒伪北峰侯李元良等共前后擒斩五百五十有奇余党听抚者二千五百余人
　　○戊寅广东布政司进龙涎香一十七两
　　○己卯原任吏部左侍郎兼翰林院侍讲学士谢丕卒丕浙江余姚县人大学士迁之子弘治乙丑进士及第授翰林院编修历升至前职以母丧守制回籍卒赐祭葬如例赠礼部尚书
　　○庚辰湖广德安府造亲王府第成  诏内官监太监曹臻加恩一等升工部署员外郎楼镇俸一级赏光禄寺署正李仁等银三两
　　○辛巳朵颜等卫都督影克等遣头目阿黑麻等入贺献马宴赉如例
　　○虏酋打来孙拥众十万屯青城分遣精骑犯一片石三道关等处总兵欧阳安率兵拒却之次日虏夜袭喜峰口杀哨卒四十人知我兵有备乃遁总督侍郎王忬以闻  诏赏忬及巡抚都御史张祉各银四十两纻丝二表里升安官一级参将王允中等游击张勋等各升俸一级指挥王思忠等各赏银十五两
　　○癸未补荫原任兵部右侍郎谢兰孙溱为国子生
