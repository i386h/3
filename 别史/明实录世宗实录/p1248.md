<!-- { "loadSidebar": true } -->
　　○丙申清明节遣恭顺侯吴继爵武定侯郭守乾长宁伯周大经玉田伯蒋荣分祭  八陵都督佥事沉至祭  恭仁康定景皇帝都督佥事王朝用祭  孝洁皇后及  哀冲  庄敬二太子中官祭  恭让章皇后各陵坟
　　○丁酉赠故户部尚书督理西苑农事张润太子少保谥恭肃赐祭葬如例润山西临汾县人弘治十五年进士授河南宜阳知县选授给事中升顺天府丞都察院佥都御史巡抚顺天宁夏仍回院管事九年秩满升副都坐大狱罢归十年余以言者荐召复原职升兵部侍郎工部尚书丁忧服阕召起为户部不赴以疾乞致仕许之未几卒年八十余润端雅有度居官一志奉公所至有声绩而刚正自持屡踬不变其德宇恂恂恭让好礼乡人至今称之
　　○巡按直隶御史孙慎劾奏新升南京工部尚书应天巡抚彭黯身居重任不能出死力以捍地方乃纵贼盘据南沙杜门高卧臣屡趣之进兵黯不得已一至太仓散千金以募勇士日给廪饩所糜又以千计曾一矢未发俄已退还南京矣未几而工部尚书命下黯不候交代遂封其印绶寄之应天府一切军务俱置不理乐于脱一己之患害而忍于视百姓之鱼肉遂使诸贼侦知调度无人东驰西突杀掠不可胜计乞重治以警人臣偷安避事者＜锍-釒＞入  上怒命锦衣卫械系至京鞫问之寻黜为民
　　○戊戌海西弗思等卫女直都指挥艾因卜曾等来朝贡马宴赉如例
　　○安乡伯张坤卒赐祭葬如例子铎嗣
　　○己亥陕西甘州地震
　　明世宗肃皇帝实录卷之四百七


明世宗肃皇帝实录卷之四百八
　　嘉靖三十三年三月辛丑朔  孝肃皇后忌辰遣长宁伯周大经祭  裕陵
　　○升工部左侍郎陶尚德为南京刑部尚书巡抚辽东右副都御史江东为兵部右侍郎兼都察院右佥都御史总督陕西三边军务
　　○诏发太仓银四千三百两赈上林苑蕃育等署饥民
　　○命石塘岭参将署都指挥佥事叚堂充副总兵分守通州
　　○革代府饶阳王充■爵送高墙禁住初充■数以事侵代王廷埼恐得罪乃诈以陈言边事为名先暴扬镇巡官之恶  上为之逮击巡抚何思总兵徐仁等充■益骄遂与代王互相奏讦代王奏充■暴悍险贼挟私凌长及毁销金册占恡罪囚殴辱公差等事充■亦持王阴事累＜锍-釒＞自讼利口捷给前后勘官至者畏充■口及其党镇国将军俊桻等终莫能决及巡抚侯钺奏夺其禄充■怒不肯承出不逊语  上乃遣司礼监少监王臻即讯臻至与山西抚按三司官会皆不直充■臻使人验问其故祖妃金册果失所在而问官前后为充■所抑辱者亡命恶少匿充■府中者至是皆发其代府阴事独侍卫左右与民榷估争利及霸占山场王不能禁他事皆诬臻等还白状因言大同极边之地宗室繁衍俗习刁悍所赖廷埼一人约束之而充■自负其才办党与足以鼓煽是非摇感观听屡与争抗烦渎  宸严大狱屡兴连年不解使复得行其计各府效尤日渐多事将来贻祸不残＜锍-釒＞入下三法司会议如其言  上乃诏暴充■罪废锢之夺俊桻禄一年仍敕谕代王廷埼令改过守法
　　○癸卯山东官军捕得济南盗李自名等四十余人巡按御史刘锡以闻因言曹濮兵备副使董德明沂州兵备佥事任希祖等功可赎罪东平知州方弘静千户陈公正当贼伏境内时见知故纵罪当追论兵部覆奏诏德明等免究弘静公正下御史问
　　○以浙江兵荒暂停今年照刷文卷
　　○甲辰改南京兵部右侍郎屠大山为兵部右侍郎兼都察院右佥都御史总理粮储提督军务兼巡抚应天初吏部请以江西右布政方任代应天巡抚彭黯未任以忧去复以江西左布政陈洙代之会黯被劾得罪  上命再推忠谨堪任者以闻大学士严嵩言洙已升任  上曰卿谓代黯有人不知其人才猷能胜黯否且今地方危急一日不容纵贼又恐其人远不能猝至柰何卿可同尚书默详议默因言苏松巡抚所辖一十二府州地远不便兼辖况当军兴之际调兵转饷难责一人请添设提督军务大臣一员责之剿贼而令巡抚洙专督粮饷  上曰总督与巡抚并设未知当否其再会同兵部详议以闻于是默等退复与兵部诸臣计之皆言兵粮两分行事未便不若依近年浙江添设提督军务都御史例令提督巡抚合为一人庶责任专而绩效可勉其都御史洙暂令回籍候补  上以为然因改大山于应天应天巡抚兼提督自大山始
　　○以南直隶太仓州上海华亭二县被兵准改徵兑运米折色有差
　　○乙巳升江西左参政岑万为广西按察使刑部山东司郎中卢梦阳为福建按察司提学副使
　　○丙午造  大祀十二章衮服弁服
　　○命工部右侍郎陆杰兼都察院右佥都御史督修  显陵时太和山工将报完因复有事  裬恩殿使杰督之
　　○丁未陕西宁夏卫地震有声
　　○兵部覆总督蓟辽等处都御史杨博奏易州井陉大名三道皆重备边而所属地方烦简夷险各异卒遇有警恐顾此失彼请自今专以紫荆关属易州道倒马龙故三关属井陉道顺德府所辖关隘属大名道并将畿内及山西府州县卫所分隶之每岁秋防仍令井陉道暂驻曲阳大名道暂驻顺德以备不虞诏可
　　○戊申先是民间行用滥恶钱率以三四十文当银一分后益杂以铅铜荡劣无复形制至以六七十文当银一分狡伪者或剪楮夹其中卒不可辨是岁因给事中李用敬言乃诏分私用钱唯以国朝及前代制钱相兼行使凡嘉靖通宝钱以七文作银一分洪武等年号钱与前代杂钱上品者俱如嘉靖钱例七文用其余视钱高下或十文或十四文或二十一文准银一分其一切私造不堪滥钱悉行禁止犯者置之法是时小钱行用久骤革之小民颇称不便俄又出内库钱给文武官俸不论新旧年号及钱羙恶悉以七文折算由是诸以俸钱市易者亦悉以七文抑勒予民民益骚然属连岁大侵四方流民就食京师死者相枕藉议者咸谓钱法不通所致于是御史何廷钰条陈时政＜锍-釒＞内及之请许民用小钱以六十文当银一分其库贮旧钱给百官俸者宜如前诏分高下品等差不宜俱比嘉靖钱为准＜锍-釒＞下户部覆称滥钱非制法所当禁若官为令用之是开私铸之门以王者利柄假盗贼也且方下厉禁未期月更之法令不信民无所措其手足其内库所贮钱由门摊税课而入原以七文折收故不宜增数给俸第责令司税凡收钱务择取高等者耳钰所陈八事多迂漫猥琐难施行者初下户部久不覆时户部山西司郎中刘尔牧精悍强记谙习钱谷故事尚书方钝深所委信钰乃诣尔牧趣覆其＜锍-釒＞尔牧性矜忽酬接不以礼廷钰已衔之矣及覆＜锍-釒＞见格而钱法一款尤为抵迕廷钰不胜愤乃＜锍-釒＞讦尔牧专己自用不念百姓之急前  陛下戒谕该部撙节尔牧谓朝廷自不惜财视如泥沙不节之赏无名之费不可殚举今兹帑藏迫且窘矣既以之贷光禄复以之输内府而顾责户部樽节何也其词涉谤毁无人臣礼请亟斥之以惩不敬因请并治钝  上大怒曰朕取太仓银未百万牧尔谓朝廷视财如泥沙其曰不节无名盖谤朕玄修耳光禄日用饮食亦岂过用小臣讪上无礼如此其廷杖之百黜为民钝姑贷之钱法且从民便以朕纪元者七文易银一分洪武等号十文前代三十文行之十年再议然诸滥恶小钱以初禁之严虽奉旨开行竟不复用而民间乃竞私铸嘉靖通宝钱与制钱通行以至于今
　　○己酉升总督仓场督理西苑农事户部左侍郎杨行中为南京工部尚书国子监祭酒茅瓒为南京吏部右侍郎山西右布政使苏志皋为都察院右佥都御史巡抚辽东
　　○初兵部议定犯罪军官子孙革袭之例己奉旨行矣至是腾骧左卫舍人乔应龙以高祖千户乔顺在洪武中论死例当革袭乃自言臣祖当国家开创之初以从征被刑与洪熙后承平犯法抵罪者不同故子孙数辈辈得承袭今一旦革罢恐非朝廷所以恤录军功之意＜锍-釒＞入部臣深直其言因请以应龙为例凡军职犯罪典刑或监故充军者系洪武永乐间已经承袭俱仍旧洪熙以后犯者始查革诏可
　　○庚戌升光禄寺丞孙植为本寺少卿
　　○免苏松二府三十三年应派料价充海防军饷
　　○辛亥  上谕吏兵二部朕惟连年自庚戌逆贼入犯之后凶荒四岁百姓饥窘已甚良用恻焉今捄灾惟恤民养军为要二者得人虽患亦不害吏部行各被灾地方有司加意赈恤其能惠餋有方劳绩彰著者奏闻擢用贪残殃民者处以重典兵部行各边镇巡将官抚爱军士整饬兵政严谨堤备各务责实遵行如或误事必罚无赦吏部因上言救荒四事一停逋欠谓今被灾地方虽屡奉赈贷之诏而有司追徵积逋不为停止此无异以勺水救燎原得不补失今虽不能尽蠲诸京边粮饷之供其系存留及远年逋负者宜暂行停徵候秖穰日更议一清狱囚谓饥窘之年百姓糊口不瞻矣而复淹禁囚徒责其赎锾是既踣而益以重负速毙之术也今宜令各处讼系贫民凡原审有力监追日久者俱改从发配的决或从稍有力例轻减毋致瘐死狴犴以伤和气一惩贪墨谓尺丝斗粟皆民脂膏贪吏往往驾言公用渔猎不赀以充私橐及事一败露反得以科罚例送部降用是诲之也今宜严为之禁凡有科罚不论公用与否皆以墨论其有巧避科罚名称而贻累里甲者一体治罪一戢暴横谓灾荒之乡多有恶少乘机劫夺甚使商贾闭途闾阎杜迹为平民患害非细而况不逞群谋渐不可长宜令各处抚按严督兵备等官以法收捕毋令滋蔓得旨俱如议行
　　○壬子工部右侍郎兼都察院右佥都御史陆杰卒以督修  显陵及太和山工诏赠工部尚书赐祭葬如例
　　○癸丑诏镇守云南总兵官沐朝弼袭封黔国公初朝弼父绍勋娶夫人李氏无子妾贺氏生子朝辅朝弼绍勋卒朝辅袭爵生子二人融巩夫人陈氏出也朝辅卒融巩尚幼诏许融承袭优给授朝弼都督佥事代镇其事未几融巩俱天母夫人李氏奏请袭爵事下抚按官勘实许之
　　○巡抚浙江兼管福兴泉漳都御史王忬以三十二年九月后倭寇二次犯兴化府南日旧寨及十一月后泉州府兵出洋剿杀石圳澳深泥湾等处贼船事闻因叙上诸文武将吏功罪谓兴化知府董士弘泉州知府童汉臣保障有功当旌奖把总指挥张栋先败后功宜准赎千户叶巨卿百户张餋正死事宜恤录得旨栋赦勿问士弘汉臣俱赉以银币巨卿餋正下抚臣优恤
　　○论南沙纵贼罪革浙江提督海防副总兵汤克宽备倭都指挥梁凤职俱带罪立功以通泰参将解明道代克宽福建备倭都指挥卢镗代凤初贼自南沙出海转掠嘉定上海间克宽等莫敢前但伺贼入海则督陆兵登岸则督水兵故与贼相左以观望塞责于是巡按御史孙慎奏请逮治  上以用人之际姑薄罚之
　　○甲寅  武宗毅皇帝忌辰  奉先殿行祭礼遣玉田伯蒋荣祭  康陵
　　○升户部右侍郎卢绅为本部左侍郎总督仓场督理西苑农事翰林院侍讲学士康太和为南京礼部右侍郎巡抚江西右副都御史蔡云程为南京兵部右侍郎
　　○乙卯以唐王宇温年七十有行谊赐敕奖谕
　　○以四方灾异兵荒建为民祈佑醮典七日命文武大臣英国公张溶等祭告各  宫  庙各处巡抚都御史祭告  山川等神
　　○陕西巩昌府地震
