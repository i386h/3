<!-- { "loadSidebar": true } -->
　　○礼部会廷臣集议庙建同堂异室之制咸谓  圣神之见高出千古诚至当而不可易者请遵制卜期兴建  上曰今  庙已不得正却咸谓美当昨同五臣计銮既引宗庙序昭穆为词后闻诸论复谓同堂异室已久昭穆之列难行一人之言何先后苦是再会官详议以闻于是礼部尚书张璧等再集议奏曰天子七庙昉于夏商而备于周室迨我  皇上尊  祖孝  亲仿周定制特出  宸断庙建聿新惟是创兴之初当事诸臣失于精考昭穆之序稍有未顺遂有同堂异室之说诚宜  圣心有所未安臣等窃惟尽善尽美垂范罔极无如七庙之制者至于昭穆之序宜仍奉  成祖为世室盖功德兼隆又称祖已久不当奉居昭列其次奉  仁宗为一穆  宣宗为一昭  英宗为二穆  宪宗为二昭  孝宗  睿宗为三穆  武宗为三昭古者宗庙之中惟以左右为昭穆而不以昭穆为尊卑也今  孝宗  睿宗各为一庙并立于三穆之位他日以次递迁则惟奉迁  孝宗之主而  睿宗常尊安其庙矣＜锍-釒＞入  上命待旨行议久未定左庶子江汝璧言臣闻刘歆曰三昭三穆其正法也有常数也宗变也苟有功德则宗之无常数也今  成祖首正世室而奉  皇考入庙则见存旧庙宜迁于穆庙之首以当将来世室与  成祖庙貌东西对峙  太祖岿乎其中  祧庙奠乎其后  三昭三穆列乎其前  成庙  睿庙翼乎其左右而于朱熹庙议之图正相合矣右赞善郭希颜言周在文王祀后稷及四亲是五庙也自武王至昭王亦祀五庙至穆王始祀六庙是时文王为穆世室首四亲而昭之首则虚也是天子七庙者有其人则七无则五焉六焉可也  太祖创造之初用周制建四亲庙今日当从之制无过于此今诚立  太庙居中立  世室居左而虚右立  四亲庙以次左右立  祧庙居后  太庙则祀  高皇帝所以贵受命之始也在世室则祀  文皇帝所以报有功示不迁也四亲庙则祀  皇高祖  皇曾祖  皇祖考  皇考何也四亲相承不敢忘所由生也所以明未有无父之国也欲舍考而庙其不为考者非人情也  二宗不在四亲则侄不祀伯弟不祀兄固也但  孝宗于  皇上为伯考德泽在人宜庙于  成祖之右  武宗于  皇上兄也临御日久宜别庙于昔所祀  皇考之宫或祀或祧以待他日则于情为各当于费为不繁于  列圣为曲全于人心为允协  皇上无豊祢之嫌  献皇帝无子先父食之议矣＜锍-釒＞下礼部议礼部言汝璧之议间有异同然其说本于朱熹希颜之议本于韦玄成此不待智者而知其不可也夫奉  孝宗  睿宗同为一庙以位于穆三而  武宗以帝王统序不失在三昭之位四亲之恩既全世室之义有待  武庙之祀不更名正言顺足以垂宪万世其视损七庙而为五庙孰为当耶若希颜之见以逆为顺非礼之礼其曰于费为不繁尤为悖戾之甚惟  皇上亟赐成断下所司遵行则请狂悖不经者自将默阻不然则妄议典礼观望以济其私者不独一希颜而已＜锍-釒＞入报闻是日希颜复上＜锍-釒＞持前议益坚御史刘存德等劾奏希颜妄议  上曰希颜所陈亦人臣之心未便纳用存德等辄行奏扰责令置对已乃夺存德俸半年余三月翌日工部尚书甘为霖奏  太庙规制未定恐楠杉大木裁断一定难于更改  上曰  庙复同堂末世之制既已矣朕下旨会议不过观验人心耳果皆非人何谓非人人而无父母是人欤料造已会计明白只并力早成工完之后别有重务于是庙建之议始定如今制云
　　○甲午太仆寺丞吴宠复请更定庙制  上恶之曰典礼在朝廷自有裁处有轻议奏扰者罪之自是无复言庙制者
　　○丙申升山西布政使司右参政张子立为本省按察使
　　○诏在京文武官四五月俸粮每米二石折绢一疋每绢一疋折银七钱南京四月折绢八月折布如例
　　○命分守马兰谷右参将郝承恩充副总兵官分守辽阳地方起原任东官厅听征总兵官赵卿代之
　　明世宗肃皇帝实录卷之二百八十五


明世宗肃皇帝实录卷之二百八十六
　　嘉靖二十三年五月戊戌朔升刑部右侍郎屠侨为本部左侍郎南京大理寺卿喻茂坚为刑部右侍郎
　　○升山东按察司副使徐守义为山西布政使司右参政
　　○壬寅免百官端阳节宴
　　○命南京提督操江伏羌伯毛汉挂印充总兵官提督漕运镇守淮安地方
　　○刑部都察院覆刑科给事中罗崇奎奏每岁五六月间笞罪应释放徒杖应减等发落者宜如钦恤枷号例亦暂蠲免至六月终止南京法司并如之报可
　　○癸卯升提督南京粮储都察院右佥都御史魏有本为南京大理寺卿
　　○甲辰孝宗敬皇帝忌辰  永孝殿行祭礼遣英国公张溶祭  泰陵
　　○南京礼科给事中游震得奏请  东宫出阁讲学因条陈五事一大明集礼  皇太子加元服参用周文王成王冠礼之年近则十二远则十五若出阁讲学皆年八岁则犹未及元服也今  东宫出阁未及冠期宜加便服以从安适俟年十二以上始行冠礼则讲学不至过时一出阁讲学之后宜习宫庭朝参之礼及临见群臣参决机务等事一  皇太子始出就学礼文宜从简便令讲读儒臣更番陪侍随事纳忠不必尽拘讲筵之礼庶可使之好学不倦一国初所定  皇太子答拜礼非人臣所敢当宜延聘有德望大臣致仕年七十以上者使为宾客不烦以职事优之拜礼乃为得宜一  仁宗  宣宗在东宫皆监国视事故备诸官属及  宪宗  孝宗皆八九龄故司直以下皆不备官今  皇太子犹冲年讲读之外似不必备设宜渐简正士储之翰林察其德业修举者以次推补事下礼部部言请俟出阁之日备查  累朝旧典参酌诸事宜以闻  上然之
　　○荫故南京都察院右都御史何瑭孙咨为国子生瑭历三品二品俱未考满特以经筵纂修叙劳予之
　　○乙巳升四川布政使司左参政吕颛为湖广按察使
　　○丙午初建州虏李撒赤哈等寇边往年为总兵九聚所挫遂率八百余骑从鸦鹘关石觜儿等处进入掩伏诱敌提调都指挥康云乘醉出堡与战伏起云败死千总都指挥赵奇佟勋及把总王镇往救皆死之我军死者八十人被创者一百六十余人孙禬言康云使酒轻敌即死有余辜而赵奇等奋勇赴援忠义可录时副总兵九聚已称病角□羊去而禬以原任副总兵李景良代之巡按贾大亨劾禬调度失宜且妄用李景良以代九聚而总兵赵国忠选愞无谋厥罪惟均  上命夺国忠都督同知职降禬俸二级皆戴罪勉立后功如再偾事即重罪之奇勋镇死事可悯各增秩二级袭升二级其余功罪并阵亡者付巡按核上已而给事中叶镗查秉彝各言李撒赤哈怀讐观衅已非一日禬不能预防以及败衄李景良弃堡而逃禬不之罪而反驾罪康云以自解罔上不忠宜并罪之乃诏禬回籍听勘
　　○丁未  太祖高皇帝忌辰命成国公朱希忠祭  景神殿
　　○四川等处马湖府沐川蛮夷等长官司及向武等州土官遣人入贡给赏如例
　　○安南都统使司都统使莫福海遣宣抚同知叚师直等赍表笺方物入谢诏赐钞币等物有差
　　○戊申升湖广按察司副使李义壮为四川布政使司左参政
　　○己酉  仁宗昭皇帝忌辰  永孝殿行祭礼遣安平侯方锐祭  献陵
　　○兵部覆给事中杨上林等言戚畹诸臣内有世袭未及革而冒袭数世者若汪瀛等十七人非世袭而冒袭数世者若吴永昌等六人诏俱裁革若皇亲等官在洪武永乐年间比照军职事例及原有祖遗军功或近有功升职级者照旧存留其旧无军功系戚畹近亲并奉有世袭未经袭替与无世袭而尚在本身者俱俟身终别议
　　○兵部覆兵科给事中杨上林等查革冗员事宜一厂卫缉捕官旗当限以名数定以地方俾不得诡名影附果系机密重情即行奏送法司详审无冤方许成狱类奏之日湏合兵刑二曹查议请旨升赏一节年工完升授人员吴伦等百余人多系冒滥宜行查革其有祖功及缉事升级者另议一御用监匠官韩晟等十一人被旨得留本部行卫覆查回造手本多开韩俊蔡伟唐成等三人宜按问以惩欺罔一忠义卫都指挥佥事郑昂等五人既经革回原卫相应止存原职不得轻冒流官一历科武举通行查出每遇考选年分但有掌印佥事管屯管操等缺与同该卫所官酌量选用一各边赞画参随多冒功升赏滥叨世袭上下欺罔莫此为甚必编入队伍经历战阵实有擒斩功次方许报功一武官六十以上不堪差操若锦衣卫都指挥张岳等一千五百六十人当先夺其俸职以候子孙承袭若例不该替及无子孙者暂容以本职终其身一不由军功例应减革若锦衣卫指挥柏杰等二百七十六人未及并枪例应减革若锦衣卫总旗张旺等三百八十七人功次不明相应查黄改正若锦衣卫都指挥张天民等一千一百六十六人俱宜查照事例施行一锦衣卫校尉中有逃故年久在选无丁者多用贿查缺冒名首补相应禁革其有为事脱逃半年以上者亦不准收补一泾府校尉冒滥最多当用旧府仪卫官清查隐匿者同坐议入  上曰泾府人役如旧存留吴伦等但繇工所升授者尽革之若祖职军功及缉捕升级者候身终袭替余悉如议
　　○庚戌改抚治郧阳都察院右佥都御史王守提督南京粮储
　　○成国公朱希忠奏东西官厅马一万九千八百五十八匹十二营量留马三千六百匹俱系听征之数请暂免下场牧放仍关支草料饲秣以备调用其余十二营马一千八百余匹听下场牧放户部言暂免牧放马匹旧例草折银二钱五分料折银三钱五分共银六钱按月关支前年该提督团营刘天和以岁凶价贵议于夏秋刍豆内各增银五分今帑藏匮乏且岁丰价平诚宜退减照旧关支诏如议行
　　○辛亥赐故锦衣卫带俸指挥佥事陈瓒祭及坟价银四百五十两瓒雍妃陈氏父也
　　○建州等卫女直都指挥同知陈纳哈等法藏等寺番僧章巴宁卜等长宁安抚司头目番僧波纳等韩胡碉恰列寺头目番僧纳穵等各来朝贡方物宴赉如例
　　○建州卫夷李哈哈尚频年朝贡不绝且侦报虏情号为忠顺副总兵李景良谓其入境市易潜畜异谋擒之下狱巡按御史贾大亨言顺夷不宜无故禁系兹将治之虑激他变释之恐贻后忧兵部议其事难遥度当下所司议处  上命抚按总兵官从长审计径自施行事毕具奏
