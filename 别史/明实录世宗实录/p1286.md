<!-- { "loadSidebar": true } -->
　　○丁酉  选授行人杨乾亨何煃推官苏景和陈麟郭嵩刘枯华秉中归大道知县董遂李希洛许从龙徐浦张学颜郭斗金燕俱给事中遂景和希洛从龙户科麟乾亨礼科煃嵩祐兵科秉中刑科浦学颜工科大道南京吏科斗南京户科燕南京礼科行人高应芳方攸绩金应奎祝尧焕黄希宪李瑚南国子监博士刘熠推官李廷龙董尧封刘以节王汝正王宗舜徐大壮知县凌儒姜儆顾曾唯蔡结栾尚约庞尚鹏甄敬陶应龙史官唐继禄王大任王渐罗廷唯莫抑王乔年俱试监察御史儒廷龙河南道儆曾唯浙江道结尚约江西道尚鹏敬福建道应芳应龙湖广道官继禄广东道攸绩广西道尧封应奎山东道大任渐山西道廷唯陕西道以节汝正抑四川道乔年云南道尧焕南京河南道宗舜南京湖广道希宪南京山东道大壮南京山西道瑚南京四川道熠南京云南道
　　○己亥  秋分祭夜明于夕月坛遣公张溶行礼尚书吴山分献
　　○庚子  未封妃王氏薨赐号曰怀丧礼如顺妃李氏例
　　○辛丑  总督宣大山西兵部右侍郎杨顺劾奏怀隆兵备副使吴宾分守冀北道参议任希祖久不赴任玩愒秋防诏锦衣卫官校逮问寻降杂职用  罢工部尚书赵文华回籍以刑部尚书欧阳必进代之是时  上欲先建正朝门楼责成甚急文华虽慓狡然实无应卒理剧才不能以时奉旨  上滋不怿且稍闻其连岁视师江南赎货殃民要功偾事之详欲黜免之重违大学士严嵩意乃先谕问嵩门楼办料何迟该部不专管所致文华志似不若昔者嵩为回护言该部正官事繁即今门楼木石物料俱集湏钦命侍郎及该监官各一员专管文华因昨岁冒暑南征致疾似非旬月可愈若二侍郎俱有差部事缺人管理须添设侍郎一员协理之盖嵩犹未知  上意也于是工部疏请如嵩指诏以侍郎雷礼太监袁亨管理营造仍添注工部侍郎一员命吏部推择以闻吏部乃以掌通政司事工部左侍郎卢勋及嵩子世蕃名上世蕃时以工部左侍郎掌尚宝司事也  上点用勋文华随上＜锍-釒＞请暂命侍郎署印赐假静摄旬月稍可即出趋事  上曰今大工方兴司空乃其本职赵文华既有疾其令回籍餋病即推勤能堪司空任者以名闻吏部以必进应诏  上疑其年老以问嵩嵩曰必进虽年六十精力尚健前建重城时必进任工正区处诸事著有勤能绩  上乃用之已遣给事中郑国宾御史宋仪望监视工程
　　○壬寅  宪宗纯皇帝忌辰  奉先殿行祭礼遣兴安伯徐梦旸祭  茂陵  裕王长女殇礼部议葬祭请如顺义郡主例  上以未请封无例而且下殇也用全礼非是诏减常仪之半
　　○癸卯  采木工部右侍郎刘伯跃条陈大工事宜一酌处木价将户工二部开纳事例令就本省输纳以资价值一分任责成将分派木数责令该管守巡严督所属掌印官刻期报运及将各巡抚布政使司久任协力采办以便责成一申明旧例放先年都御史潘鉴因庙建题请土官献木恩典以购大木一客广献纳王夷罪可矜疑者量其轻重定拟纳赎合式木植及应免罪复职袭替之人并将前项献赎恩例通行两广四川云贵凡有土官之处工部复议从之  给事中刘贽言大工将兴请差官催解逋负查取各抚按赃罚并广开纳事例内外文武大小官员及各王府一体献助工部议覆得报允行  工部覆工科都给事中陈典条陈大工经费事宜一议财用取河东余盐并河夫废寺缺官等银协济一清宿弊革工所影射人夫冒顶匠作吏书留难需索商人上纳滥恶货物并人窃取细料带造私物等弊一处夫役查取军夫应役畿甸之民频年困惫乞暂免以息骚扰诏如议行  礼科给事中龚情言大工费广议者除湖广四川贵州采木地方外余十省二直隶每岁共派银壹百万两酌繁简丰歉取之但顺天等府为畿辅近地所宜培餋江南如苏松财赋之区倭夷侵扰财竭民疲不宜复增乞查各项银两通计工用不至缺乏暂且停派又查各处无事地方通融议处内安畿辅外餋财源＜锍-釒＞入工部覆议行各司府将原派银两免徵以两淮存积引盐召商上纳代之  上曰修建工费浩大未免出自民力苏松地方连年多事依拟暂行停徵工内合用钱粮宜悉心会计斟酌调停毋得加派病民引盐令户部查数来奏
　　○甲辰  山东福山县地震先是浙直总督胡宗宪为巡抚时奏差生员陈可愿蒋洲往谕日本至五岛遇王直毛海峰先送可愿还洲留谕各岛至丰后阻留转令使僧前往山口等岛宣谕禁戢于是山口都督源义长且咨送回被掳人口咨乃用国王印豊后太守源义镇遣僧德阳等具方物奉表谢罪请颁勘合修贡护送洲还及前总督扬直所遣郑舜功出海哨探夷情者亦行至豊后豊后岛遣僧清授附舟前来谢罪言前后侵犯皆中国奸商潜引小岛夷众义镇等初不知也于是宗宪＜锍-釒＞陈其事言洲奉使宣谕日本已历二年乃所宣谕止及豊后山口豊后虽有进贡使物而实无印信勘合山口虽有金印回文而又非国王名称是洲不请国体无所逭但义长等既以进贡为名又送还被掳人口真有畏罪乞恩之意宜量犒其使以礼遣回令其传谕义镇义长转谕日本国王将倡乱各倭立法钤制勾引内寇一并缚献始见忠款方许请贡＜锍-釒＞下礼部言来使宜优赉遣回如宗宪议其宣谕一节事关国体未可轻易诏仍详议具奏部臣乃请令浙江布政司以有司之意移咨风示义镇等转谕其主一如宗宪议报可
　　○乙巳  祭历代帝王遣定国公徐延德行礼候顾寰驸马谢诏侍郎茅王□赞袁炜分献
　　○丁未  重建午门兴工  改南京户部尚书贾应春为刑部尚书
　　○己酉  上谕内阁昨计殿建亦不宜远须今冬破土治本仍如门建叩于  上玄至将落成之日方行  郊奏  祖告之礼传示山必进知
　　大明世宗肃皇帝实录卷四百五十
　　
大明世宗钦天履道英毅圣神宣文广武洪仁大孝肃皇帝实录卷四百五十一
　　嘉靖三十六年九月辛亥朔革原任工部尚书赵文华职为民谪其子锦衣卫千户怿思戍边  上既稔知文华罪恶虽斥去意犹未平而言官无攻发之者  上怒无所洩会其子怿思请假送亲回籍是时以  圣旦祈典停封事期八月终止怿思遂以晦日具＜锍-釒＞计御览在朔日吉期外矣  上因以是为文华罪曰文华吉修限内引疾欺亵已甚况杀无辜生命朕大宥之以劝后任事者而其子＜锍-釒＞扰乃明书二十九日是为故冒吉期不敬君上至矣文华黜为民怿思发边卫充军因诘礼科失纠令对状都给事中谢江右给事中郑国宾给事中周启大操守经陈麟杨乾亨俱引罪  上责其党护同欺而犹饰辞以对命锦衣卫执诸端门杖之俱黜为民  上乃以文华江南诸不法罪状示大学士严嵩且谕以勿以弟子而挂念焉嵩惶恐对文华平日任情作事不令臣知昨岁南征获功臣为之喜不意近日人言其过失多端诚如  圣谕然彼时实未有与臣言者  皇上不加诛殛曲从宽贷以来后人任事诚天地坐全之德臣系师生不能救正又不能早知以告  皇上臣罪无可辞所以日来惴惴怀惧非挂念于彼也荷  皇上俯鉴臣衷猥加谕慰臣无任感幸初文华凭藉嵩资要结  上宠既以睚眦杀张经陷李默及再出江南人畏如纣虎所至望风媚奉稍后即获罪赃赂填溢其后则择取黄金纳之江南金价顿增数倍及攘将士之功旋而奏凯骄盈滋甚与嵩子世蕃比周作恶根盘固互朝野以目忧为祸未已赖  圣明烛照其奸一旦毅然去之若发蒙振落中外鼓舞称快焉  加太仆寺带俸卿徐果俸一级以九年秩满也  先是户部议陕西茶法易马正额茶外类有嬴余节年陈腐可惜所以先年广为开纳以助军饷赈济之用如巡抚陈寿等开中四百万斤布政林元甫开中五百万斤系弘治年为内郡赈荒而增者御史刘良卿开中一百万斤系近年为边方军饷而增者后御史刘希龙始议每岁止开中八十万斤并课茶私茶通计仅九十余万是虽约开中以便招易然茶多报少徒滋商贩私易之弊今全陕灾震边饷告急国用诎乏至极宜下巡茶御史详议果产茶广盛且于茶法马政无碍即照先年纳粮备赈事例酌量多寡名商报纳候岁丰停止至是巡茶御史杨美益言陕西岁祲且十年茶户无资课额逋损迩年即九十万斤所司新旧辏补尚不能敷安有赢羡兹者奉谕督行该司招纳并无一人告报夫人情异于往时法行在于通变今第宜守每年九十万斤招番易马之规凡通内郡以息私贩增问中以备赈荒等项悉从停罢毋使与马分利庶便遵守＜锍-釒＞下户部竟以帑藏匮竭请如弘治六年例除正额茶九十万斤易马外仍开一百万斤召纳边镇以备军饷俟边储稍给遵照旧额专备易马诏从部议  裁革陕西故县仓攒增设褒城县递运所
　　○壬子  授服阕翰林院庶吉士姚弘谟为编修  长宁安抚司并韩胡碉恰列等各差都纲头目麻儿列等入贡宴赉如例  巡按福建御史吉澄言去年十月间浙江丘家洋残倭数百人由海州海洋突入福宁州闾峡三沙等处守土诸臣不能防遏以致蔓延地方多所残害因列上文武诸臣失事罪状及诸死事当恤者兵部议覆得旨海道副使陶大年降一级都指挥等官来熙等革任指挥刘继良等下御史问布政司赵维垣而下夺俸有差阵亡百户黄宏袭升其子一级生员陈坡量增官职伊男准与冠带俱立祠岁祀
　　○癸丑  礼部类进五岳及方内名山所获鲜芝凡千本有奇  升兵科左给事中郭敬贤为都给事中刑科给事中袁汝是为右给事中俱礼科  发太仓银贰万两于昌平备客兵之用  录去年十一月内大同围城于林御虏阵亡功赠参将张桓都指挥使仍袭升其子三级录三十四年十二月延绥大柏氵□臼堡等处获功阵亡被伤官旗军舍赵岩等一百二十一人各升赏有差
　　○甲寅  孝恭章皇后忌辰  奉先殿行祭礼遣玉田伯蒋荣祭  景陵  祀故大学士顾鼎臣于其乡鼎臣苏州昆山人昆初无城鼎臣始议建之比岁倭奴入寇东南诸郡邑无城者悉遭屠戮而昆山独以保城多所全济乡人追思之请＜监-皿立＞祠邑里以示崇报守臣以闻报可  御史万民英论劾新升巡抚顺天大理寺右寺丞张祉才识庸劣不堪重镇诏调外任用荫工部右侍郎陆杰子光畿兵部左侍郎兼右佥都御史王梦弼子岸为国子生杰以督修玄岳梦弼以总镇三边功也  改南京工部尚书马坤为南京户部尚书  追论三十二年大同弘赐等堡失事谪镇守都督同知吴瑛中路参将企江指挥佥事马镇等十人戍边夺北路参将麻禄北东路参将郭震乃指挥王良臣等六员各俸半年余降罚有差
　　○乙卯  礼部左侍郎兼翰林院学士茅王□赞三年秩满荫其子藉吉为国子生  总督浙直侍郎胡宗宪以本年五月内倭犯淮扬高邮仪真天长盱眙清河宝应安东地方失事状闻请优录参将刘显力战破贼之功及褒恤死事都指挥沃田冠带把总岳君宠等而治诸将之选愞不职及有司之治境被残掠者诏升显三级赏银肆拾两夺凤阳巡抚都御史王诰总兵官黄印俸半年降宝应知县马仲芳清河知县吴希旦边方杂职下天长知县黄泰然等十人御史问赠田都督佥事袭升其子二级君宠千户给其子冠带仍复其家  录三十四年延绥孤山堡等获功阵亡官军尤月等三百人升赏有差
