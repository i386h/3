<!-- { "loadSidebar": true } -->
　　○戊申巡按狭西御史董鲲类勘北虏入边诸臣功罪状三十九年由怀远三角坪等处入延绥官军有功为副总兵张琮游击孙镇指挥李潮有罪为事指挥李三极等当以功赎总兵李辅等当逮问四十年由兴武安定入固原大掠总督程軏巡抚谢淮总兵曹世忠等游击杨津等指挥何忠等俱属失事而世忠等当首论軏等去任当免究阵亡千总李玠等当追恤  上从部拟诏宥軏淮罪赏张土□宗等银十两李三极等杨津等准赎何忠等各罚俸一月李辅等曹世忠等俱下御史逮问
　　○己酉改伸威营副总兵俞大猷为镇守福建总兵官令其仍驻本营兼辖全省而以镇守福建副总兵改为分守听总兵节制初伸威镇城之建专辖漳州一府至是巡抚游震得荐大猷才勇可任大将乃即其地改设总兵以大猷为之
　　○福建倭攻兴化府城陷之倭自十月初犯福建其自浙之温州来者则合福宁连江登岸海贼攻陷寿宁政和宁德等县自广之南澳来者则合福清长乐登岸海贼攻陷玄钟所蔓延及于龙岩松溪大田古田之境无非贼者初浙江参将戚继光与总兵刘显等既连破贼于林墩港等处闽之宿寇尽平继光引兵还浙遇倭自福清东营澳登岸麾兵击之斩首一百八十有奇遂行而闽倭至者日众始攻兴化城不克乃合兵薄城下围之且匝月至是城守卒劳罢贼瞷其懈弛夜以布梯傅城入之开门放火城中方知贼至百姓恇优参将毕高参政翁时器悉缒城宵遁同知奚世亮为贼所杀贼遂入据府至来岁二月始败是时刘显在会城闻兴化危急提兵往援至则城已为贼所破显大兵留江西剿广寇所提入闽卒不及七百人且疲于屡战倭新至势众且锐显知不敌乃逼为营以伺贼隙显有威名兴化人初闻显至以为旦夕破贼既而相待日久疑其养寇深以为恨
　　○庚戌巡抚福建都御史游震得以病乞休  上以福建余寇未靖命震得悉心经略不允
　　○以狭西西延平临巩汉六府所属州县卫所宁夏等卫所各城堡旱灾免秋粮有差
　　明世宗肃皇帝实录卷之五百十五


明世宗肃皇帝实录卷之五百十六
　　嘉靖四十一年十二月辛亥朔
　　○壬子改南京刑部右侍郎王廷为户部右侍郎兼都察右佥都御史总督漕运兼提督军务巡抚凤阳
　　○斥南京户部主事黄鹗为民坐管库出纳不明为尚书黄光昇所劾也先是南京库银监收官例有加耗及鹗败光昇请出榜禁革并岁差科道官清查诏可
　　○甲寅命分守浙江台金严参将戚继光充副总兵官分守福建
　　○以水灾免淮扬所属泰徐等州七州县马价有差
　　○乙卯韩府宁远王融焕薨赐祭葬如例谥恭懿
　　○丙辰以冬深少雪  上亲祈于宫中命定国公徐延德等分告各宫庙
　　○戊午免百官腊宴
　　○辛酉  显陵守备太监张方及奉祀都督佥事蒋华等奏言十一月冬至日甘露降于  显陵之松树先是  上尝思慕  献皇帝  献皇后乃以冬至日奉安  二圣神几于象一宫以便瞻奉而甘露即以是日降于  陵树及是守臣采取以献  上大悦以示礼部部臣因言在昔惟黄帝唐尧本朝惟  太祖  成祖常致斯瑞今  显陵为  二圣发祥之地长至当一阳来复之期且象一方安  圣亲之位而宝露即以是日降祥斯地斯时奇逢妙合宜遣告  圜丘荐献  太庙建典谢玄令百官称贺以昭  圣孝感通之徵  上曰  皇天垂大祐  圣亲享奉迁此  恩示昭昭信不尝得且古圣  二祖以  圣德致瑞今乃  天眷  亲喜之明徵非朕致也其如所请乃命以是日遣成国公朱希忠告于  南郊驸马都尉谢诏献  太庙门贺候启典后行
　　○壬戌南京兵部右侍郎丁以忠以病乞致仕许之
　　○诏南京户部每遇大造黄册毕日将新旧户口田粮之数汇成一帙进览
　　○总督蓟辽侍郎杨选言各边将帅必威令素行于士卒而后可责其御虏近日奸夫滑戍各阴求严将之短浮言籍籍眩惑视听甚则远方入卫之兵往往自负客兵镇抚而下即有藐视抗衡者请自今严造谤之诛重阃外之权仍将主客兵一体训练有梗令者并以军法治之至于边兵防御惟务依墙列守不知各区墙外类多扼塞之地宜于此相机设伏而潘家喜峰口外有滦河之险若□□鲁缮堡墙五百余丈复置临河敌台一座以据形胜斯亦拒虏之长策也又言顺天抚臣职理兵马粮饷而蓟镇之饷抚臣咸不得闻自今宜以主兵粮饷责之管粮郎中收放客兵粮饷责之兵备道召买稽之郎中其每月出入之数悉令该库官揭报巡抚年终主兵会计郎中巡抚同＜锍-釒＞客兵会计巡抚总督同＜锍-釒＞遇有赢缩协心计处查盘之际彼此磨勘仍于巡抚敕书添载催徵屯粮事宜令与屯田御史会同督理著为令＜锍-釒＞下所司覆议从之
　　○户部覆御史徐爌条陈盐政事宜一行盐地方河南南阳一府原属淮北后改河东滁州来安全椒原属淮南今改淮北殊非旧制但南阳改属已久原议淮盐兼卖以致两地构讼历年不已乞行两巡盐御史会查当何所属或相兼货卖务在归一其滁州三州县仍属淮南便一掣盐之时巡盐御史选委府佐县官各依颁降铜铊以平为则不许过刻招怨违者以酷论一南京掣盐过期阻坏盐法乞行管石灰关御史每年务四季称掣勿过仲月永为定规一各处有司销缴退引岁不及十之三四乞通行各司府每半年一缴查无滞积方许升迁给由御史复命之日以十分为率不及三分者参究一淮扬之间私贩盛行乞行巡盐御史严督所司缉捕定限议罚其池河驿官盐不许私税开封一府硝盐不许出城货卖陈州汝宁等处不许刮土煎烧违者治该管官罪一仪真批验所掣过引盐令商人经纪照淮北事例分定甲乙先后以次发卖如有越次争先者许诸人首告坐以重法仍没入盐货一各处所获私盐官发盐行变卖夤缘兴贩影射不止乞行各府州县于便□处所建立仓廒收贮遇有淹消盐引给□掣卖银两转角□羊运司类输本部济边一两淮旧有灶丁六万余人今流冗颇众宜谕令复业免其二年之课三年半办四年全办仍量给草荡尽蠲公私宿逋如有豪家占匿者听三月之内自首免罪一灶丁正粮之外加派杂差殊非优恤之意宜为区分民灶原田以二十年黄册为准如灶卖灶田者止令办粮如旧例如已有灶田又买民田者灶田仍得免差民田三百亩内止编银差三百亩外另议如绝无灶田而新置民田者亦令如灶田例如既有灶田及本县民田又买隔县民田者许隔县编为力差其免丁各以户头为据止免户长一名生员之家亦照见行事例于民田议加优免报可
　　○癸亥韩府宗室以索借禄粮不遂欧伤平凉知府邵大爵抚按官以闻诏降为首奉国将军旭柱融炕为庶人夺奉国将军旭枕镇国中尉旭枚□旉旭枫旭木□夜旭楧融火□立融火□离谟＜土戋＞禄米各二月发庶人融＜火业＞融火□允闲宅禁住仍令巡按御史逮问该府辅导官及拨置为奸者大爵调用
　　○甲子升广东程乡县知县徐甫宰添注广东按察司佥事以御史叚顾言荐其督捕巨盗林朝曦有功也
　　○乙丑  贞惠安和景皇后忌辰遣指挥佥事文承武祭  陵寝
　　○夜望月食云隐不见
　　○丁卯雪百官上表贺
　　○乙亥户部覆御史颜鲸言漕运六事一议改折太仓见贮本色米不供二岁之用请将明年二月分官军月粮每石给银五钱工作班军每月米四斗给银二钱一议职掌每年正二月间令漕运都御史专驻淮安与总兵官一体经理运事俟春汛至日方赴扬州其漕运参将权轻不便弹压宜量假锦衣卫职衔一议羡余各该运官但有漂流粮米所在官司速为具奏务在交粮之前到部以便收受仍劄付通仓坐粮郎中凡运官呈角□羊轻赍银两候粮运毕日即将羡余二分给军以示优恤但有漂流挂欠不得一概混给一议监兑各监兑主事与巡按御史严查有司过限无粮大户私囤插和军船过期不到官旗故意刁难等毙径自逮问每年俱于四月内类奏一议升迁凡把总指挥等官必待粮运已完查无挂欠曾经保荐者方准送兵部推升其余不得朦胧咨送一参迟误浙直应留轻赍银岁终未至乞行巡按御史按治如律报可
　　○以倭寇犯福清县罢副总兵杨缙回卫闲住下参将黎鹏举巡按御史问
　　○丙子诏浙江巡抚都御史严查水陆兵饷之数及累年督抚委用将吏有无克减状以闻
　　○命故彰武伯杨儒男炳袭爵
　　○巡抚延绥都御史孙慎类奏十月中诸将出边先后斩虏共一百八十三级请录总兵赵岢副总兵张琮徐仁参将许忠刘定游击李希靖周池牛秉忠指挥史臣等功＜锍-釒＞下部覆得旨岢升都督同知慎荫一子为国子生各赏银三十两纻丝二表里仁等各升二级琮等各赏银二十两一表里希靖定时方革职戴罪自劾俱复原职仍各赏银二十两
　　○宣大督抚官江东等劾中路参将吴嵩有勇而狂与北西路参将周邦游击刘元勋等十三人各不职宜罢得旨将官以战为职吴嵩虽性气粗豪既称勇敢其令总督官戒谕省改周邦等下御史闻奏
　　○丁丑锦衣卫逮胡宗宪至请旨处分  上曰宗宪非嵩党自御史皆朕升用任事已八九年三呈  上玄锡瑞近上玄秘皆致一手字数载无言伊过近自邹应龙初亦未专为国群邪朋害大臣罢斥者不少既知诸人欺君何俱不早言今日乃言之不已宗宪不白慎致招奏扰但王直原本兵议示获者五等封官今却加罪后来复谁与我任事其释令闲住
　　○礼部类奏四方灾异诏修省如例
　　○初淮王厚焘以白鴈进有白金文绮之赐岁余始遣人谢恩又表文失格礼科劾奏王违慢无藩臣礼诏降敕切责王而令巡按御史治其辅导官罪
　　○夺原任漕运把总梅三锡指挥韩哲等八人职时三锡哲已升任三锡漕运都御史章焕尝荐之哲巡仓御史张胆尝荐之至是皆以贪污巡按御史颜鲸所劾吏部因查其前后举劾互异乞并戒荐者有诏自今抚按奏举文武官务在公当不得狥情滥举
　　○戊寅
　　○以大祫告  太庙  祧庙遣驸马都尉李和安平伯方承裕行礼
　　○巡抚湖广都御史方廉私馈兵科给事中丘橓银五两橓白奏之因并论南京兵部尚书李遂两广总兵官陈王谟锦衣卫南司管事指挥魏大经先后进用俱以重贿得之乞并罢斥  上曰朕禁私馈方廉乃敢故违其冠带闲住后有再犯者罪之遂等吏兵二部参看以闻已而部覆遂功多其过可略王谟等果不职当罢得旨遂令尽心营务居职如故王谟革任大经下法司逮讯之
　　○法司类奏天下矜疑重因之数刑部十五人南京刑部二人北直隶九十八人南直隶七十七人浙江二十二人江西四十六人福建十八人湖广五十二人河南七十二人广东二十七人狭西五十人山东十九人四川一百人山西九十六人广西十六人云南十七人
　　○己卯
　　○行大祫礼于  太庙命驸马都尉谢诏代
　　○岁暮祭告  内殿命驸马都尉许从诚代
　　○以正旦节遣清平伯吴家彦成安伯郭应乾彭城伯张熊玉田伯蒋荣分祭  八陵都指挥同知王极祭  恭仁康定景皇帝都督佥事沉至祭  孝洁皇后及  哀冲  庄敬二太子各陵坟
