<!-- { "loadSidebar": true } -->
　　○革山东按察司佥事王烨职闲住烨以给由离任十月余始至京因自陈道病违限状都察院议当罚赎  上曰烨领敕宪臣山东抵京十日程耳今违限至十月以上而无途中患病公文其更与吏部详议之于是部院覆请重治诏革烨职仍令自后各处领敕官员抚按不许輙令离任违者听科臣纠奏
　　○以水灾令湖广荆州汉阳二府南粮暂改折色
　　○甲午荫故东阁大学士张璧嗣于天＜义鸟＞为中书舍人
　　○礼科给事中程时思奏劾新升南京刑部右侍郎魏有本庸劣贪鄙尝为给事中胡宾主事李时春所指摘不宜复推用吏部覆言时思所论无实证但掇拾胡宾之言为之报复耳宾河南人以乡官而论其巡抚人已不服时春又以同乡之故从而和之若有本坐此废黜是使乡官得以威制有司甚非法纪诏有本留用以后凡乡官论劾本处有司者不许行著为令
　　○以冰雹免山西大同府蔚州广昌县直隶河间府属县并沈阳等卫所屯粮各有差
　　○崇王载境奏原任狭西布政司右参政李经家居贪横不法乞逮治诏遣刑部郎中李孔阳往讯之还言经以听勘回籍与王争田成怨无他故刑部覆经初为西宁兵备有贪声兹居乡又不饬当论第其被讦其多枉不足以服其心宜罢经而戒谕王得旨经革职为民余不问
　　○乙未以灾伤免狭西西安等八府及平凉巩昌各卫所屯粮有差
　　○丙申巡按河南监察御史张坪＜锍-釒＞举地方人才前为民御史张光祖在举中吏部覆光祖贪污著名不宜得荐坪狥私市恩当治得旨调坪外任用自今凡为民闲住素行不检者抚按官不许滥举违者部院并科臣一体参奏
　　○南京工部尚书杨麒卒赐祭葬如例
　　○京师地震有声
　　○丁酉荫制敕房办事光禄寺卿谈相子文明为国子生故事在京三品以上官系杂流出身者即考满不得议荫相再三陈乞特许之
　　○以三年考满荫礼部尚书顾可学  起筑为国子生
　　○授衍圣公孔贞干弟贞宁翰林院五经博士专主子思庙祀
　　○己亥升江西左布政使喻智为都察院右副都御史巡抚南赣
　　○复以服阕都察院右佥都御史梁尚德协管院事
　　○先是六月二十七日海贼啸聚福宁州流江等澳拒伤官军七月二十八日仍流劫黄崎等澳署印副使张谦率兵击败之至是都御史朱纨以闻因追论兵备佥事翁学渊把总指挥孙敖失事得旨学渊调用敖逮问谦赉以银币
　　○工部尚书文明奉诏陈言四事一囚徒输作各厂老弱贫病者止令出工价银一钱雇役毋得倍加需索以残民命一病故大臣有德望素著方遣官营葬余惟委之有司一请严私铸私贩之令革铅锡低钱一各边奏求军器毋得滥差军职角□羊送骚扰驿递诏允行
　　○庚子以水灾免顺天永平所属州县税粮有差
　　○夜晓刻月犯金星并角宿南星
　　○命岢岚参将署都指挥佥事李涞充副总兵分守辽阳扬威营坐营署都指挥佥事曹永分守岢岚
　　○礼科给事中姜良翰奏今天下之患在于吏治之不清豪强之玩法农夫之失业而其原皆自风俗侈纵始请申明礼制以章示下民凡饮食燕会服舍舆马器用之类悉差为等第令不得踰赴然后塞兼并之源严贪墨之戒驱游惰之民复生餋之业使法令一而习俗同礼节崇而民志定庶太平之基可望也然京师者诸夏之本贵戚者士民之望作法惧凉澄源力易兹欲使礼教大行风教四讫当自京师始＜锍-釒＞下礼部议是诏都察院出榜禁约仍通行在外一体遵守
　　○辛丑赏巡视海道都御史朱纨银币初海贼久据双屿岛招引番寇剽掠二月中纨密檄福建都司都指挥卢镗等以轻舟直趋温州海门卫伺贼至与浙兵夹击败之贼遁入岛捷闻兵部谓纨功宜先录其余功罪令御史再勘以闻从之
　　明世宗肃皇帝实录卷之三百四十

大明世宗肃皇帝实录卷之三百四十一
　　嘉靖二十七年十月壬寅朔时享  太庙命英国公张溶代
　　○钦天监奏进明年大统历颁赐百官  上不御殿百官具公服于奉天门行五拜三叩头礼
　　○癸卯  孝洁皇后忌辰  内殿行祭礼遣定国公徐延德祭  陵寝
　　○杀原任大学士夏言言江西贵溪人与大学士严嵩同乡同在政府以权势相轧言初罢归嵩尽斥去言亲党在朝者言闻之怒及复用位乃居嵩上亦斥去嵩党以相报复然嵩柔佞深险虽心衔言而貌敬之益甚言益以气凌之及言因复河套事失  上意嵩遂振暴言短谓曾铣开边衅皆言主之  上怒捕系铣诏狱然无意杀言也会有蜚语流禁中者谓言去时怨望有讪谤语于是  上益怒遂坐铣交结近侍例并言斩之或曰蜚语亦嵩所播或曰嵩以灾异密＜锍-釒＞引汉诛翟方进故事  上意遂决然其事秘世莫知也言豪迈有俊才纵横辩博初在谏垣以言事受  上知比赞更  郊礼遂荷特眷  上性聪察不喜臣下雷同言知其旨方张孚敬用事时人无敢抵牾者言故每事与之嚣竞  上以为不党因厚遇之竟至大用然其人才有余而识不足凭宠傲肆威福自由无所忌惮  上寖不能堪稍稍以微旨裁之言不为惧久之  上益厌屡加叱啐麾斥来去无复待辅臣礼言亦不以为耻本年再入政府一意修恩怨人皆侧目而视及为嵩所诬构遂致身首异处天下虽以此恶嵩而亦以言为不学不知道足以自杀其躯而已
　　○巡按湖广御史贾大亨奏湖广十年之内两举征苗师疲于久役财匮于供亿而卒未奏荡平之绩者则由土官土军不用命故也且各土官先非大勋劳于国也特以颇习夷情力能制御故世之爵土藉为外藩乃今享富贵而忘其所自居官守而旷其职业不唯不能治苗且纵苗为恶挟苗为重剿苗则不克抚苗则即听舞智罔利非一日矣臣巡行地方见闻颇真盖土官之力寔能制苗死命今欲使苗驯服不叛唯宜于土官责之臣谨与各该守臣计议拟以筸子坪各寨苗夷分属保靖宣慰彭荩臣约束镇溪各寨苗夷分属永顺宣慰彭明辅督同土指挥田应朝约束以后各苗或有不靖即勘系何寨分将该管土官坐以故纵之罪而易置黜削之则苗患当自此鲜矣且今荩臣应朝亦复起倩苗夷擅兵讐杀更乞  天语严谕切责仍敕巡抚衙门体勘如其畏威息兵防夷著效请薄罚而姑宥之以观其后若仍习乱干纪扰苗起衅即当治以重典用儆其余部覆大亨言是诏荩臣等悉遵所分苗寨用心管摄其应朝等讐杀事情下抚臣勘处具奏
　　○甲辰降吏科右给事中马锡一级调外任以托病乞归无同僚同乡官勘结故也
　　○乙巳朝鲜国王李峘差陪臣吏曹参判任说等来贺  皇太子千秋令节宴赉如例
　　○诏许河南山东人得如陕西例入银补官运赴陕西充饷
　　○丙午以水灾免辽东都司定边等卫所屯粮有差
　　○丁未  皇太子千秋令节免百官贺礼部以宴请  上曰毋之几筵未彻子生辰礼宜从杀其罢之
　　○以江洋多盗夺江淮总兵李俊俸半年戴罪防守下指挥孙金等巡按御史问
　　○己酉建报豊醮典于雷霆洪应殿七日
　　○命清平伯吴家彦管理红盔将军上直侍卫
　　○庚戌诏以山东运司残盐二十三万一千四百六十余引减价易银助边从御史刘时进奏也
　　○调山西太原左参将杜承勋为分守山西西路右参将潞安右参将曹棠为分守大同中路左参将
　　○壬子以苑田收获嘉禾呈瑞赐督理侍郎李士翱彩币羊酒
　　○丙辰隆庆八达岭报虏入寇距  天寿山仅七十余里巡按御史王应钟闻警夜驰赴昌平时守臣俱不设备应钟怒执守陵诸军校鞭之因奏守备石美中及巡捕官李懋等怠事之罪并劾提督太监王敏敏亦劾应钟乘夜突至未谒  陵而先鞭挞戍卒不敬得旨应钟免究美中革任回卫敏降三级闲住李懋等下御史问
　　○追录各边斩虏及阵亡被创官军升赏万全右卫新河口宋缙等三十人兴水大静等堡何宗禹等一百六十九人榆林城大芹河许忠等三十四人
　　○罢凉州副总兵叶滋回卫以久疾被论故也
　　○戊午赐辽王宪＜火节＞道号清微忠教真人给与金印及道藏经典从其请也
　　○以水灾免湖广承天长沙宝庆三府所属州县田粮有差
　　○追论二十年八月中虏犯陕西神木堡二十二年六月中虏犯乾涝池墩各失事将官罪延绥东路右参将袁清以退缩杀降论系狱永昌守备史经以纵虏入境谪戍指挥赵云凤等降级调卫有差
　　○湖广抚臣以川贵新设督府请留二十六七年该运南京仓米二十万石为兵饷诏以十五万给之不为例
　　○以岁用不充预开二十八年各边存积盐一百三十四万一千九百二十四引有奇
　　○己未朵颜卫夷人影克差舍人董沙等贡马请承袭影克革兰台子也旧规三卫夷人应袭者咸以入贡时袭于阙下至革兰台始遣人代贡请袭及是革兰台死影克复援其父例以请诏仍许之给敕宴赉如例
　　○吏科给事中郑廷鹄应诏陈言黄花镇古北口潮河川皆京师后门而潮河川乃元人避暑故道平沙旷衍可容万马尤虏贼所垂涎者近虽设有石匣营兵然城孤力薄不足为御请修复先任抚臣洪钟所筑关城遗址增总兵官一员守之又言湖广川贵总督既设则贵州巡抚可省请行三省巡按御史协议倘总督张岳经略就绪苗贼荡平或即令坐镇贵州或令回京别用或就加巡抚以总督之权俾控制三省又言西城北新明智台基等场安仁坊御马等仓虽有主事监督而更代不常吏缘为奸南直隶苏松四府粮储虽有巡抚督理而赋繁民巧积逋巨万请自今主事非满一岁者不得代而于苏松四府专设山东参政一员督粮＜锍-釒＞入下所司议俱报可于是增设镇守潮河川总兵官整饬苏松常镇粮储山东右参政各一员
　　○庚申诏河南守臣建祠祀故燕山卫指挥使马义都督佥事马俊都指挥佥事马振义正统中从  驾北征死于土木之难子俊镇广西以征剿古田战殁俊子振任河南都司击剧贼刘六等亦死于阵至是振子昂援都督张世忠故事求立祠许之
　　○升刑科都给事中鲍道明为江西布政使司右参政
　　○辛酉命山西北楼口游击将军梁玺充左参将分守宁夏西路广武营等处
　　○乙丑升山东布政使司左参政徐樾为云南按察使云南道监察御史曹邦辅为湖广按察司副使
　　○戊辰  上以风霾占异且入冬未雪躬祷于内坛是夜雪辅臣严嵩等以灵雪应祈率百官表贺  上悦各优诏答之
　　○升兵部右侍郎范鏓为本部左侍郎命巡抚大同兵部右侍郎詹荣回部视事升大理寺卿朱廷立为工部右侍郎
　　○庚午命署都指挥佥事倒马关参将卢钺大同西路参将戚铭俱充副总兵官钺分守蜜云古北口等处铭分守凉州等处
　　○辛未升工部署郎中陈鎏为四川按察司佥事提调学政
　　世宗肃皇帝实录卷之三百四十一


明世宗肃皇帝实录卷之三百四十二
　　嘉靖二十七年十一月壬申朔升右给事中吕时中程时思为左给事中给事中叶镗徐霈俞鸾张侃为右给事中时中兵科时思刑科镗吏科霈户科鸾兵科侃工科
　　○山东巡抚彭黯为巡按御史刘时进奏乞养病  上以御史称病者多疑其非真命时进自回道具奏凡抚臣代请者俱不许
　　○升贵州道御史周亮为南京大理寺右寺丞
