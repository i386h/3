<!-- { "loadSidebar": true } -->
　　○丙辰  升山西按察司副使马佩为都察院右佥都御史巡抚顺天  以三十四年五月甎井等堡失事谪绥德卫署指挥佥事李世贤许世功等七人戍边狭西都司都指挥同知施霖坐科歛军财当调卫巡按御史刘应态言霖有秋防斩获功应赎请发军门戴罪立功从之
　　○戊午  升光禄寺少卿吕光洵为太仆寺少卿
　　○己未  沈府荣和王铨金□亶薨赐祭葬如例
　　○辛酉行  大享礼于  玄极宝殿先期视牲遣英国公张溶代请  皇考配  帝及是日行礼俱命成国公朱希忠代
　　○癸亥  杀原任锦衣卫经历沈炼于宣府市先是庚戌虏犯都门腾书求贡  上命文武群臣杂议而炼语稍侵执政大臣明日又上＜锍-釒＞请以数万骑当一面必大胜虏不报已复抗＜锍-釒＞言严嵩父子入将帅贿数寝抑边事误国大计请僇之以谢天下诏以炼诬诋大臣自为名廷榜之发口外为民编籍宣府之新保安炼自负狂直悻悻不得志乃开书院招四方游士与相讲论公议朝政得失凡遇缙绅往来必斥毁严氏父子或时驰马至居庸关下南望戟手唾骂继以恸哭人咸以为颠又传檄京师欲起义以清君侧之恶是时赵文华既得罪嵩父子疑惧思以自保会有人以炼状来告者嵩父子益惧欲杀炼以灭口乃授指宣大总督杨顺图之顺故憸狡以赂严氏进用且边事日坏方倚嵩父子为庇覆间指即勃马以杀炼为己任以语巡按御史路楷啖以事成嵩且酬以京擢楷亦许诺时捕获蔚州卫妖人闰浩杨胤夔等皆以白莲教术蛊惑远近出入虏地与丘富乔源等为奸者辞所及及株蔓甚众缉捕偏于山狭畿南诸处顺因与楷谋即以此陷炼诬浩等师事炼浩等煽妖作奸勾虏谋逆咸炼教诏之因并构炼子襄诸不法事具狱辞奏之请诛炼浩等而赏诸有功者＜锍-釒＞下兵部时举朝知其诬枉无不骇叹尚书许论依违自顾竟悉如顺楷议覆之得旨令巡按御史即时斩决炼等逮炼子襄戍极边荫顺一子为国子生升巡抚张锅三品服俸楷俟京堂缺升用参将王诰守备罗铠分守参议朱天俸分巡佥事许用中经历金绍鲁及家丁胡汝清等十五人皆以捕获及讯拟功升赉有差
　　○甲子  升总理河道右都御史王学益为南京工部尚书以灾伤免山西蒲绛各州县税粮有差  录三十五年六月延绥威武堡等处获功阵亡官军赵贤等四十二人蒋镇抚沟等处获功阵亡官军周四四十等四十四人各升赏有差  以倭患诏通泰高邮三州宝应如皋泰兴安东山阳江都清河盱眙八县是年本折马匹尽行蠲免其海州邳州仪真兴化盐城宿迁桃源沐阳赣榆睢宁诸州县本色马匹尽徵其值并原折马价减银二两从抚臣王诰请也  裁南京锦衣卫左佥书一员
　　○戊辰  彗星见于天市垣内列肆星旁芒长尺余东北指至十月二十三日始灭
　　○庚午  霜降节遣玉田伯蒋荣清平伯吴家彦都督佥事王朝用兴安伯徐梦旸分祭  诸陵都指挥同知王极祭  恭仁康定景皇帝内官祭  恭让章皇后都督佥事沉至祭  孝洁皇后及  哀冲  庄敬二太子各陵坟梦旸复命＜锍-釒＞中称前诣  上让其不虔夺禄米半年
　　○丙子  升陕西左布政使王廷为都察院右副都御史总理河道山东按察使朱用为山西布政使  以漂流漕米至万捌千肆百余石夺参将王延鹤俸三月  以水灾免直隶徐萧定远三州县税粮以倭患免宝应清河天长盱眙安东五县税粮各如例仍命赈恤伤重之家  哈密卫都督米儿马黑木乞贡许之米儿马黑木为土鲁畨所侵乞内附既处之甘肃至是援沙洲都督日羔剌例陈乞时  其请  改山西总兵官署都督佥事孙朝镇守甘肃
　　○丁丑  以盗越南京城劫上元县狱罢抚宁侯朱岳守备太监郭土□放任回京闲住夺兵部尚书张鏊俸三月下知县刘以贞等南京法司问  以三十四年威胡等堡失事谪山西行都司都指挥佥事王钰及指挥千户等官沈继武等戍边余罚治有差  刑科都给事中彭范等言律开官吏受赃枉法满贯者及故禁故勘平人致死者皆罪死其为禁甚严迩因法纪纵弛有司恬不知畏节据各该抚按参奏若遵化知县刘鸣阳新淦知县黄仁惠昆山知县曾梅芜湖知县潘铨皆贪酷异常大为民害若但如近日事例止以停罢不叙为罚是适遂彼贪淫之私富厚之计不足为戒宜敕所司据律严断务尽本法以为贪酷之戒仍通行抚按参劾纠举不得狥情废法违者事发连坐以罪＜锍-釒＞下刑部都察院会覆得旨近年有司任意贪酷抚按多不从实纠举以致人心玩恣民受殃害刘鸣阳等令各巡按御史严鞫以闻今后贪酷有司巡按官即时参问吏部不许概拟闲住
　　○己卯  升狭西右参政窦一桂为山东按察使
大明世宗肃皇帝实录卷四百五十一



大明世宗肃皇帝实录卷四百五十二
　　嘉靖三十六年十月庚辰朔钦天监进明年大统历颁赐群臣  时享  太庙遣驸马都尉李和代  建秋成报典于太高玄殿五日止封停刑禁屠如例
　　○辛巳  孝洁皇后忌辰  奉先殿行祭礼遣玉田伯蒋荣祭  陵寝
　　○丙戌  诏礼部采四方诸名山芝
　　○丁亥  命原任南京都察院右佥都御史李遂提督军务兼巡抚凤阳  以修筑宁夏赤木口边墙工完升原任总督贾应春及巡抚王梦弼总兵官姜应熊俸各一级赏副总兵等官孙朝等银拾两  录本年三月河流口获功官军章寿等五十三人升赏有差  大理寺卿胡叔廉以病乞回籍调治许之  升分守建昌营副总兵署都指挥佥事张承勋为署都督佥事充总兵官镇守山西  卢沟桥工成诏太监李遵升一级工部左侍郎雷礼升右都御史郎中汪一中员外郎刘堤主事朱裳各升一级御史张九功陈道基赏银各拾两主事徐用光李键臧继芳姚绍祖各五两总理戎政镇远侯顾寰协理戎右都御史郑晓各贰拾两巡抚都御史郑炯顺天府府尹黄懋官各拾两余犒赏有差
　　○戊子  发太仓银贰万贰千柒百余两于大同给新墩哨军行粮及补屯粮灾免之数  以三十三年张家口堡失事发万全都司都指挥同知李国珍署都指挥佥事杨振龙门卫纳级指挥佥事金鸾俱充边卫军
　　○己丑  皇妃嬇御王公主知宫事六尚女官宫女内监局司库等内侍共助大工银伍万玖千玖百余两诏工部收用  未封妃马氏薨诏追封为常妃丧仪如常嫔黄氏例
　　○癸巳  改南京大理寺卿钱邦彦为大理寺卿  命豊润伯曹松守备南京掌中军都督府事总督宣大标下参将左都督马芳充副总兵分守建昌营等处
　　○甲午  上谕礼部  皇天下眷朕躬作新明堂而治本月二十八日申时百工建始朕躬叩大高玄殿举典日百官服吉视事法司停刑
　　○乙未  命镇守广西副总兵署都督佥事周于德佥事南京左军都督府事  上谕大学士严嵩昨徐杲言门楼不敢以杉代林深恐不坚欲俟材至又虑延久昨工部所覆门楼之料已有所少者殿材耳今其言又如此此辈第弄纸笔支调安有力任君事者夫楠材坚矣昨至大之质未二日毁之与烧柴不异久近非物可定惟  天神垂祐苇亦可久兹因明冬万方入觐目前悉端门行礼颇不雅观故欲速成之耳朕言乃坐屋不知事之者卿与在直诸臣及必进一语如何嵩乃传示工部尚书欧阳必进必进惧得罪则诡曰今石工将完请即择吉立柱嵩以其言覆旦言门工兴建人心殊为踊跃实  天意佑助中兴大业非偶然者宜乘今岁利即督成之已工部上＜锍-釒＞请立柱  上门管工太监袁亨享言门材百尔未备未可匆遽  上以必进为欺以问嵩嵩言凡工料不俟皆备稍有次第即乘吉预先立柱其所未备则立柱后所用徐致之耳  上意竟不释乃以部＜锍-釒＞留中再逾月始批行之
　　○丁酉  山东邹县地震  诚孝昭皇后忌辰遣清平伯吴家彦祭  献陵  以水灾免顺天永平保定河间真定诸州县卫所秋粮马草宫庄子粒如例  兵部覆总督浙直都御史胡宗宪奏两浙频年用兵民力罢甚今地方甫宁亟当樽节请汰水陆兵及调募兵岁省银肆拾万玖千余两其留用者叁万肆千人岁乃银肆拾柒万余两宜随粮带徵通融出办即今军政废弛俟臣清理勾补期三五年后军伍充实前项兵食悉皆议除报可  辽王献大木七根银二千两襄王献大木十二根银三千两各赐敕奖谕
　　○戊戌  狭西巡茶御史梁汝魁＜锍-釒＞陈茶马积弊一四川夔保一带茶法宜增入敕内听其带管巡禁止许陕西官□收买其建昌松潘碉门黎雅等处行四川抚按官严加防捕不得通番私贩一茶法项下并苑寺赎锾宜趋时籴买谷粟以备赈济不得别项支销一徽州之北设火钻批验所盘掣不便宜改于白水江总会之区仍隶徽州就近管辖户部议覆从之
　　○己亥  南京礼部右侍郎康太和三年考满荫其子一韩为国子生
　　○庚子  裁革顺德府管山通判及知事各一员真定府豊盈仓副使长芦官仓副使定州清风店南宫县董家庙献县单桥关巡检各一员河间府沧州管河判官河间县管马主簿宁津县管粮县丞各一员保定府安州管马判官传野蟊县管马县丞新安县县丞各一员永平府带衘居庸关管粮通判一员文安固安大城县丞各一员东安漷县宝坻主簿各一员漷县昌平州训导各一员霸州苑家口固安河宁巡检各一员隆庆卫经历训导各一员营州右屯营州后屯武清通州左通州右神武定边涿鹿左兴州中屯知事各一员  山西获虏谍白得云吴通等巡抚都御史闵煦以闻诏升煦俸一级领军都指挥毕文官舍卢铭官各一级得云等斩首枭示
　　○辛丑  升巡抚延绥都察院右佥都御史石永为南京大理寺卿
　　○甲辰  总督湖广川贵采木工部右侍郎刘伯跃劾奏襄阳府知府李一经工部郎中戴愬劾奏仪真县知县师儒各抗违敕旨迟误大工  上怒俱命锦衣卫遣官校捕系入京逮问各黜为民  赐故应天府府丞朱隆禧祭葬隆禧先以方术幸诏加礼部左侍郎致仕至是卒请恤典礼臣执弗与  上曰隆禧于朕有护之功其所进药方及香衲诸物至今在御宜特予之不为例
　　○丙午  四川播州宣慰使杨烈差长官杨宠等贡马补贺  万寿圣节给赏如例  先是三月间虏拥数万骑入大同右卫抵应朔怀马一带攻毁七十余堡杀卤甚众巡按御史路楷言总兵官龚业巡抚御史朱笈副总兵官吴鼎俱宜究治而总督侍郎杨顺闻警赴援斩酋□或馘为多功罪宜准诏革业都督职衔降笈俸二级各戴罪供职鼎革任下巡按御史逮治并核顺功罪从实奏闻
　　○丁未  以重建大朝门兴工  上亲告太高玄殿遣成国公朱希忠告  玄极宝殿安平伯方承裕大学士李本祭司土司工之神  录三十五年安定红山等堡获功阵亡官军冯友亮等三十五人升赏有差  八月间虏拥众入犯义州太平等堡镇抚鲁承勋不能御千户郑堂百户崔孝忠原任指挥姚良任等俱战死巡按御史以事闻诏袭升堂等子各二级承勋等九人下按臣讯治
　　大明世宗肃皇帝实录卷四百五十二


大明世宗钦天履道英毅圣神宣文广武洪仁大孝肃皇帝实录卷四百五十三
