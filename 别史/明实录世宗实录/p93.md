<!-- { "loadSidebar": true } -->
　　○降光禄寺少卿乐頀华湘为知州頀直隶宿州湘江西蒲州以擅传禁书被访下狱司法勘明故得谪云  赐故太子太保刑部尚书左都御史洪钟祭葬谥襄惠钟浙江钱塘人中成化乙未进士授刑部主事员外郎郎中历江西按察司副使四川按察司江西福建左右布政使擢右副都御史巡抚顺天时三卫属夷为患钟建议增筑边墙自山海关抵黄花镇延袤千余里又议城沿边寻以覆牧地民田为权贵所中改云南巡抚调贵州升右都御史督理漕运晋掌南京都察院历南京刑部尚书改刑部尚书兼左都御史加太子少保总督川狭湖河四府军务平沔阳洞庭陇蜀诸盗赐敕奖谕进太子太保钟遂引年乞休诏加荣禄大夫致仕仍荫一孙入监嘉靖改元加特进光禄大夫柱国诏赐存问至是卒年八十一
　　○庚子
　　○初大同叛卒聚众围代王府迫王具奏请赦声言若不获赦当尽灭王王恐因弃宫眷携宝符及大顺王充燿河内王充爔夜忘走宣府以避之  上命镇巡官礼遇之因赐书慰王至是宣府总兵官传铎为王奏言王以窘迫辄弃封国欲诣阙陈罪得旨王不必来事宁送回本府○辛丑
　　○升浙江布政使司右参议祝銮南直隶提学御史陈伯谅为按察司副使銮福建伯谅四川
　　○升光禄寺寺丞陈庠为太常寺少卿致仕给传以归仍荫其子入监读书以潜邸讲读功也
　　○壬寅
　　○先是  上传谕兵部团营选调军马操练听征于是兵部拟堪任总兵等官名上  上命内官监太监崔文不妨原务左都督时源充总兵官俱提督军官厅原选听调军马如法操练有警启行并行取署都指挥佥事刘晖及坐营都挥刘淮各充参将
　　○升锦衣卫管卫事署都指挥使王佐千百户王辅等各一级录其巡捕功也
　　○总理河道侍郎李瓒言前年河决安平故开北河以杀水势中间建闸四浅铺二十设闸官四员闸夫二百二十名浅铺夫二百名今河归故漕前项官夫并宜裁省工部覆议从之○癸卯
　　○升太仆寺卿吴祺为都察院右副都御史巡抚云南
　　○秦府灾秦王为焯弁冕等复及妃崔氏秦昭王妃卢氐冠服并仪仗器皿俱被毁至是陈乞  上命给之
　　○乙巳
　　○朝鲜国王李怿遣陪臣许淳进方物庆贺赐金币彩叚绢布鞋有差
　　○赐永年王府辅国将军勋沤子彻栻等辅国将军成镯子聪氾等书经集传孝顺事实为善阴隙各一部勋沤书院赐名餋德成镯书楼赐名博观仍敕其造作当于府中不得侵占民地
　　○总督宣大侍郎胡瓒承敕捕诛首恶移文总兵桂勇密令千户苗登等计擒郭鉴等十一名揭示敕旨斩首枭示随抚定五堡军士人心称快越二日堡军郭巴子复起距城杀桂勇家口十余人毁其居众掖勇出赖朱振营求得脱又攻苗登等毁其家于是瓒言乱军乍顺乍叛反覆不常必天兵临境督本城将领设法擒薙乃可底定兵部覆议上请  上曰大同军士叛逆已屡有敕旨擒斩首恶赦其胁从乃复肆凶悖自取诛灭实由镇巡等官晓谕不明所致武忠蔡天祐及副将靳英叶宗李鉴等临事苟安纵恶酿乱令各戴罪擒贼自赎胡瓒鲁纲暂驻宣府俟首恶尽绝人心已安即日班师于是巡按御史王官言桂勇委身立功被贼惨祸宜加超擢优恤诏升勇都督同知取回别用遇害者原恤之胡瓒亦言桂勇被祸赖朱振营捄有保全主将功而苗金王伸等奋勇讨贼祸及身家并宜恤录  上即命升振署都督佥事充总兵官镇守大同登绅俟勘赏恤瓒又言前者擒贼惟一桂勇余皆守鼠观望今以朱振代勇独力寡授万一复遭勇祸则该镇之事可为寒心臣部下都指挥李凤鸣徐溥谋勇足任乞价凤鸣参将溥充中军各令统领所调蓟州及天城阳和官军助振擒贼兵部覆奏得旨凤鸣溥如议委用瓒与鲁纲驻军宣府相机进止有应奏事机亟请定夺
　　○丙午
　　○湖广公安县强贼熊振昂等二百余人流劫石首等县兵备副使杨守礼捕得诛之
　　○夜四更月犯鬼宿东南星
　　○丁未
　　○起用吏部尚书廖纪复称病不能赴召得旨以卿老成才望故特寄之铨衡如有疾当善调摄疾愈亟来毋故辞
　　○羽林前卫指挥使刘永昌奏岁饥京城内外人当隆冬时冻饿死者相望乞赐议处得旨令巡城御史都兵马司尽收入餋济院及旛竿腊烛二事给与食米有不极视及侵牟官钱者
　　○兵部尚书金献民等言九月十九日总兵姜奭勒所部左副总兵赵镇等与回贼战于甘州镇城西南张钦堡败之贼从山丹遁十一月十八日西海达贼八千骑犯凉州奭复卒游击将军周伦等袭贼苦水墩大败之都指挥张锦战死所斩获回达贼一百四十六人夺获头畜二千九十有余救回被贼虏者一千二百一十五人  上命降敕奖献民及都督杭雄升其报功人一级赏钞币其余事宜兵部看详具奏
　　○戊申
　　○升四川按察使许瓒为浙江右布政户部郎中周輗为广西右参议
　　○裁革东昌府高唐州平原驿
　　○南京户部收粮主事洪锵侵盗余银为千户袁铭所讦锵亦自辩其诬  上命以铭等俱下南京刑部审鞫戒勿偏枉
　　○己酉
　　○以正旦莭遣建昌侯张延龄安仁伯王桓玉田伯蒋轮驸马都尉邬景和分祭  七陵  景皇帝陵○兵部奏厂卫官校侦事缉奸乃其职分苟欲偿其劳勚自有升赏旧格凡获妖言者赏而不升获强盗首三名者升一级为从者赏今太监芮景贤锦衣卫置都指挥使骆安王佐条上所部官校陶淳谢裕戴昊王辅等三年捕获功次一概辄与升级非惟有戾  祖制而于初诏亦甚相悖  上曰已有旨裁定矣
　　○山东流贼王堂等劫陈州至柘城县官军迎敌大败颖川卫指挥刘俊取被掠逃归人斩首报功河南兵备佥事郭震不能督军擒剿亦听俊妄报规免失事之罪巡按上其状  上即命御史逮治之
　　○四川江口强贼一百余人劫婺州等县守臣以闻  上命提问守备都指挥李宗祐夺思南府知府周举俸三月
○以祫祭遣武定侯郭勋驸马都尉京元侯崔元祭告  懿祖  熙祖  仁祖皇帝
○先是广昌安僖王美坚绝嗣云丘简靖王美堣中子钟金□御以再从侄奉祀再传其澢三传表桧复绝至是晋王知烊言表棷为美坚亲曾侄孙当继下山西守臣以议表棷与表桧同行当以表桧之侄知模继之庶伦序不失  上从部议以知糢继表桧祀
　　○辛亥
　　○兵部左侍郎童瑞引年乞休不允
　　○壬子
　　○升工科右给事中周郎为户科左给事中户科给事中张＜羽廷＞礼科给事中张侨谢蕡兵科给事中刘祺俱为右给事中＜羽廷＞吏科侨户科蕡礼科祺刑科
　　○赠故南京礼部左侍郎王瓒为礼部尚书
　　○巡抚狭西都御史王珝奏元年以虏警议将所贮京运银收籴粮草以佐军兴因发环庆兵备副使孙经银三万两经时以考察黜即擅支二万余两给还正德年间旧□其乘机窃取之迹不无可议今经去任已久臣亦谬转留都乞敕下新任都御史查勘  上命抚按官勘实以闻因著令今后兵备有钱粮相关者非巡抚文移不得轻动官银其有升黜者交代数明方许离任
　　○兵部以甘肃回贼退遁边境已宁录上太监张忠尚书金献民总兵杭雄之功因请旋师  上命待其还日论功升赏如格仍令献民等审度地方事宜具奏
　　○癸丑
　　○改总督漕运工部右侍郎姚镆为兵部右侍郎时尚书金献民西征未还左侍郎李昆以疾在告惟右侍郎郑岳署部事阁臣费宏等以边报孔棘乃特荐镆用之
　　○升翰林院编脩许成名为侍读检讨边惠为脩撰俱九年考满也
○都御史蔡天佑言郭鉴等已擒众军甫定乞撤兵宽宥以安人心兵部覆言逆卒叛服不常法当诛灭今天祐不能尽法反为祈哀奏免前既阻设总制慈又恳请班师宜加遣责  上曰大同军士累叛朝廷兴师问罪蔡天祐畏懦偷安辄有此奏今姑弗问令戴罪与太监武忠及新任总兵朱振宣布朝廷威德务尽首恶以正国法
　　○甲寅
　　○回贼遁时遣番书言为肃州寄住夷人畏兀儿哈剌灰所勾引且云将住甘州后二万人至矣守臣以闻  上命镇巡官勒所部严加提备毋因贼退怠忽失事
　　○乙卯
　　○四方多事免明年庆成宴仍照例宴四夷使臣
　　○巡按甘肃都御史陈九畴言罕东左卫管辖番达头目革卜苦等正德间曾结回罪犯边已而就抚住金塔寺地顷因回贼入寇乘机往南山肆劫南山旧住哈喇秃等亦相助为恶今不剿除将来南山各种属番为患不细臣请擒革卜苦等而宣谕哈喇秃许以自新得旨属番事情集镇守等官再议如交通四夷乘时犯境则剿除首恶余党悉从安插
　　○丙辰
　　○镇守宁夏都督种勋都御史张璇并劾奏庆王淫秽黩伦枷仪宾械职官擅杀无辜招致降虏操练兵马潜结凶恶包锦杨钦等十辈谋不轨乞按验之  上以所奏事情重大命左副都御史王时中锦衣卫指挥佥事刘宗武往勘之时中言臣巡抚宁夏时故与庆王有却宜以嫌引避  上曰勘事自有公法何嫌之避时中已遣不准辞
　　○丁巳
　　○巡抚山东都御史王尧封等奏临清德州仓粮专为每年漕船支运及官军行月粮之需旧输本色迩时法玩毙滋逐使频年粮饷乾没于豪强粮长侵费于承览猾徒以致仓庾罄竭乞敕诸司亟为催角□羊二州仓粮价值命管仓主事分委籴米以实之其夙逋及侵入已者务严追补足其事从之
　　○赵府辅国将军祐掠复赴阙讦奏知府张惠  上以祐掠不遵  祖训累越关奏扰俟巡抚勘到通行究治该府辅导等官令巡按御史提问
　　○协守宁夏副总兵刘玉坐贼入灵州御敌无功总兵官种勋逼遛不进为巡抚都御史张璇所劾  上命夺玉俸三月勋以地方事变方殷姑戴罪听勘
　　○御史戴金追论兵部左侍郎李昆前奉命勘处大同事不能宣朝廷恩威柔懦首免为叛卒所笑今署本兵当边事孔棘又莫展一筹徒托病家居开门纳赂亟宜罪斥因言逆卒之恶必不可原约始终姑息则国威重损远近效尤晚唐藩镇之祸将自今始愿大奋  乾断假胡瓒等重权许以一切便宜行事肆行天讨明正国法以消奸究于未萌纠人心以向顺保大定功之计寔此一举也＜锍-釒＞下所司
　　○潞城王博野王以大同军变各携宫眷走避应州  上闻之命所在官司厚加礼遇
　　○戊午
　　○升山东布政使司右参政吕经为四按察司按察使
