<!-- { "loadSidebar": true } -->
　　○乙未升河南右参政杨载鸣为通政使司右通政提督誊黄
　　○丙申升户科左给事中徐鼎为都给事中吏科右给事中林命为左给事中户科给事中孙枝邢守庭礼科给事中王楷吏科给事中魏时亮俱右给事中鼎命时亮俱工科枝本科守庭兵科楷刑科
　　○丁酉升太常寺卿管南京国子监祭酒事裴宇为南京礼部右侍郎改南京兵部右侍郎喻时为兵部右侍郎协理京营戎政
　　○庚子夏至大祭  地于  方泽先期视牲请配及是日行礼俱命成国公朱希忠代
　　○癸卯以兵荒停免福建兴化府所属起存钱粮三年
　　○甲辰升南京都察院右都御史赵大佑为南京刑部尚书山东右参政刘焘为都察院右佥都御史巡抚大同南京吏部考功司郎中丘有嵓为南京光禄寺少卿
　　○总督陕西都御史喻时等请于甘州适中之所建立茶马司以便招□中茶招番易马如河东洮河例部覆从之
　　○命京城巡捕右参将都指挥同知冯登充副总兵分守辽阳
　　○广东程乡县贼平初上杭县下水贼首葛鼎尧等为官军所擒其党遁入程乡贼温鉴梁道辉巢中鉴等益强乃聚众出巢窥江西平远知县王化遮击之于檀岭贼败趋瑞金遇岭北道副使李佑兵三战皆败鉴等窘迫乃间道归程乡故巢广东佥事徐甫宰乘其营垒未定急攻之擒道辉于大坑口擒鉴于沙罗塘余党悉平
　　○乙巳礼部覆给事中王楷奏请申饬朝仪大小官不得多带从人入朝直宿官军不得坐卧御道商贩人等不得擅入长安门其习仪之日常朝官不得无故不至违者俱论如法报可
　　明世宗肃皇帝实录卷之五百二十一终



明世宗肃皇帝实录卷之五百二十二
　　嘉靖四十二年六月丁未朔
　　○己酉周王在铤言奉国将军安河有孝行其子睦＜木挈＞欲自建祠庙乞赐额名令有司岁时崇祀上允之令睦＜木挈＞主祠事
　　○庚戌改封庆成王知火□廉嫡子故封长孙新土□提为长子其孙奉国将军慎钟为长孙从王请也
　　○命锦衣卫指挥使张大用指挥佥事李永俱佥书本卫事
　　○巡按御史李邦珍勘上福建剿平旧倭状先是贼两破宁德城屯据横屿屿去县十余里四面皆水路险隘不便深入故官军与贼相守逾年莫敢决一战者四十一年七月内总督尚书胡宗宪檄浙江参将戚继光部浙兵七千余人援之令军中人持草一束填河而进遂大破贼巢平之生擒九十余人斩首二千六百余级焚溺死者无算夺被虏三千七百余人印二颗乘胜剿福清牛田寇又破之追至兴化同副使汪道昆等用火夹攻贼营焚斩几尽捷闻下邦珍勘实兵部覆诸臣赏宜从重宗宪虽去任仍当优录  上命赏宗宪银二十两彩币二袭升继光署都督佥事升都指挥戴冲霄二级道昆及浙江监军副使王春泽把总等官吴惟忠等一十九人各一级仍与福建副使等官金立敬等四人各赏银有差是日浙江巡抚赵炳然亦报福建余贼于四月中流入浙江界官军迎战于连屿陡桥石坪等处败之斩首百余级既而新倭百余人亦犯石坪我军乘胜追剿无一生还者＜锍-釒＞下兵部议覆得旨炳然督剿倭寇一月两捷赏银四十两彩币二袭宜益用心饬备以副委任
　　○甲寅改巡抚南赣汀漳兵部右侍郎兼右佥都御史陆稳为南京兵部右侍郎升户部左侍郎张舜臣为南京都察院右都御史南京鸿胪寺卿万恭为大理寺少卿南京大理寺右寺丞李秋为大理寺左寺丞
　　○巡抚山西右佥都御史杨宗气以该镇防秋兵饷不足请将太原平阳潞安三府泽辽沁汾四州所属扣除民壮银二万五千五百七十余两为用仍乞给发帑银足之户部覆言在外抚院一切羡余尽属官物近来各处边臣取充私橐是以年例日增内帑日匮今宗气欲以扣除民壮银作客兵支用诚有忠于为国同心共济之义可即许之仍咨各督抚凡有无碍银即籍数报上以凭覆请作正饷军诏允之更给以帑银七万三千九十余两
　　○命山西行都司掌印署都指挥佥事丁世隆充神枢营佐击将军升五军营号头指挥金璋为署都指挥佥事充神机营佐击将军
　　○乙卯山东巡抚张鉴言沂峄郯滕费泗六处荒地近以召民开垦官发耕牛给之价直三千两请就近取之本省香税银其所垦荒田原系起科之数今宜止令贴办税粮余悉除豁部覆得旨香税准动支新开荒田姑免征三年并尽蠲其已往逋负之数仍期以三年有成毋輙延诿致亏正赋
　　○丁巳蓟辽总督杨选奏言近革山东民兵而以通州营兵抵补随操听调其食粮月止八斗军心未附宜照边军粮例增给即以山东角□羊到民兵银内岁支三千两每军岁给一两抵增给之数以后永为定额毋复增减庶军士乐从营伍充实部覆允行
　　○戊午建州女直夷人都督等官木力哈等入贡宴赉如例
　　○升分守紫荆关参将署都指挥佥事严宣为署都督佥事充神枢营副将命平虏城参将署都指挥佥事何其昌充副总兵协守延绥
　　○出原任通政司右参议胡朝臣于狱发原籍为民初朝臣为工部主事时督造皮甲为工匠冒破皮铁失于觉察后事发诏逮镇抚司考讯坐以侵克工银五百四十两论充永远军非其罪也至是系狱追赃且十余年朝臣屡上书自直法司乃为白其枉状而贷之
　　○辛酉以剿平广西徭獞功加向武州土官知州黄仲金四品服色东兰州土官知州韦应龙田州土官知州男岑大禄各与实授本职应龙仍加四品服色龙英州土官知州男赵彦麟那地州土官知州男罗忠辅思明府土官知府男黄承祖江州土官知州男黄恩各暂署本职从提督两广军务右都御史张臬请也
　　○升户部右侍郎马森为本部左侍郎改南京户部右侍郎黄养蒙为户部右侍郎
　　○命抚治郧阳右佥都御史吴百朋以原职巡抚南赣汀漳
　　○升尚宝司少卿史朝宾为南京大理寺右寺丞
　　○吏部覆议礼科给事中王楷言四事一选德行以振士风人才之成就其责系督学之官宜访学行兼优者以往其所校士亦必以德行为主而不专尚文辞乃足以树风声而端趋向一处贡途以备实用岁贡一途迩来率多衰年就教者殊非国家作养之意自今凡遇考贡须拔其经通而年壮者充之其衰疲不堪策励量给冠带以示优处一谨奏辩以存大体言官论列者止据官箴大节毋得钩索隐微而被论之臣如果事情有枉亦宜虗心以待公论之定毋得哓哓辩讦一明事权以饬吏治两直隶各差都御史及御史事权襍出举劾互施令有司救过不给甚非治体今后请以其权一切归之抚按其各差举劾自职掌专署之外不得概及庶职守归一而吏治可清＜锍-釒＞入下所司议覆俱允行之
　　○壬戌望夜月食
　　○癸亥  睿宗献皇帝忌辰  奉先殿行祭礼
　　○户部进猫睛祖母碌等石四百五十块用银四万七千八十余两
　　○甲子设醮于大高玄坛自是日至八月终止停常封
　　○户部奏发太仓银七万两于宣府八万两于大同三万两于蓟州三万两于密云二万两于昌平为来岁主客兵饷  上曰近年各处司道官怠肆成习所发银可令巡按巡关御史严督趁时籴买具奏敢有迟误者户部指名参治
　　○丙寅崇信伯费坤持节封岷王道病而卒  上以坤卒于王事诏有司营葬如例加赐祭一坛
　　○庚午方士赵添寿进献符法三十六本  上曰兹所进法秘皆出真传特授添寿为道录司右演法仍给冠带敕遣还乡已添寿复以法秘进乞留寓静虗观为  上祈祝  上纳其所献令遵前旨趣归
　　○壬申  孝庄睿皇后忌辰  奉先殿行祭礼遣彭城伯张熊祭  裕陵
　　○甲戌  孝穆皇后忌辰遣成安伯郭应乾祭  茂陵
　　明世宗肃皇帝实录卷之五百二十二




大明世宗肃皇帝实录卷之五百二十三
　　嘉靖四十二年七月丁丑朔时享
　　太庙遣驸马都尉许从诚代
　　○庚辰  仁孝文皇后忌辰  奉先殿行祭礼遣清平伯吴家彦祭  长陵
　　○癸未兵部覆巡按辽东御史杨柏条上边事一辽东零贼侵扰岁无虗日宜令诸将各率所部士马分畨设伏以待之一将官失事发戍有因众寡不敌情在可原者第编充本处不必拟发他镇一将官发戍本镇者许其率家丁随军杀贼自赎一辽东所设路台每五里一座猝遇贼至趋避无及宜于其中各增设一座务堪保障不嫌详密一辽东兵备守巡四道太仆苑马二寺及副参守备备御等官宜令久任诏从之
　　○甲申  上谕大学士徐阶等曰今人臣中欺谤者不无而外官贪肆为尤甚国□民苦悉此辈所为  祖宗法度视为眇耳此本在冡宰力行阶等以示吏部尚书严讷讷奏今为国守土而于民为最亲者莫切于守令若守令忠廉则国与民两受其福贪肆则两受其害诚不可不辨也大抵人臣忠则诚心报国而守法恒谨故克励于廉肆则放心为利而视法恒轻故敢行其贪贪廉之间可验忠肆忠肆之判寔系理忽近者藩臬有司率不能体
　　皇上为国为民之心或赃罚纸赎之隐匿或拆乾长例之滥收或羡余火耗之侵渔或里甲夫马之克落或科派劝借之横加或寿仪节礼之概受或广市土产以结欢于要势或极腆供亿以善事乎上官淫刑以残伤逞诈以笼络潜贿以枉法假公以济私有臣如此国安得不亏民安得不苦  皇上洞见弊源欲申明  祖宗法度而命臣等以力行臣等敢不奉诏请行各抚按官不待复命即将所属贪肆有迹者以名闻听本部分别处治臣等又惟人不易知知人不易万一有力者行其苞苴有挟者凭于城社有智者巧设机械善于弥缝如此大奸反得漏网而惟悃愊孤寒之辈乃輙及之明有国典幽有天道不可欺也仍乞  皇上亲降德音责以虗心秉公博访细察必使可去者无不去所去者果可去上以为国下以为民而一无所私为焉如臣等及抚按但有所私听两京科道官从实紏之＜锍-釒＞入得旨藩臬有司贪肆者如议行抚按官从公劾奏如有不当尔部中及都察院科道官即行参治其抚按官仍令督率守巡遍历郡邑稽查奸弊修举职务如敢玩逸一体参劾尔等推升选用务秉至公以体朕保国为民至意
　　○己丑西苑玉龟生五卵守者以为  寿徵  上喜遣成国公朱希忠告
　　太庙廷臣表贺
　　○辛卯中元节遣清平伯吴家彦广宁伯刘允中兴安伯徐梦旸玉田伯蒋营分祭
　　八陵都指挥同知陈书祭
　　恭仁康定景皇帝中官祭  恭让章皇后都指挥同知王极祭  孝洁皇后及  哀冲太子  庄敬太子各陵坟
　　○壬辰云南布政司进青红黄宝石六千七百六十九颗
