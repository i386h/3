<!-- { "loadSidebar": true } -->
　　○贵州道御史周冕奏请  东宫出阁讲学言往岁春伏睹  陛下涣发纶音欲令  皇太子  裕王  景王行冠读礼甚盛心也中外臣民方切庆忭以礼曹大臣不能仰承德意妄有所奏中止臣窃恨之臣闻贾谊保传篇有曰天下之本系于天子天子之善在蚤教谕与选左右教得而左右正则太子正太子正而天下定矣诚哉是言万世有天下者所共鉴也  陛下以天纵之圣养潜藩邸人伦物理罔不周知尤加意于二帝三王之学逊志时敏未遑暇豫今  皇太子生长春宫不时行问安视膳之礼则事亲之孝畴其谕之不得接士大夫于左右则临下之体畴其启之不得睹稼穑之艰难安知有无逸之训不得见闾阎之疾苦安知有爱养之仁故蒙以养正在今日所不容缓者臣遇伏望  圣明蚤定  皇太子出阁之仪举  二王冠读之礼其左右前后侍御仆从又必精选端人正士使之日与居处庶辅导得人大本豫正为  宗社无疆之休＜锍-釒＞入  上怒以典礼自上出非外事可得建白责冕轻妄奏渎令降杂职极边用有再言者加罪之乃谪冕为云南通海县典史  升太常寺少卿彭黯为京光禄寺卿  吏科都给事中杨上林给事中何光裕齐誉等连＜锍-釒＞请  上录用遗逸  上命吏部择才果堪用者详具履历以闻于是吏部＜锍-釒＞奏原任工部尚书草拯兵部侍郎刘源清等三十人  上以拯等俱先年黜当其罪而无罪者又年老非才报罢  兵部议覆总督陕西三边右都御史张珩等奏土鲁番父子世济凶恶往年戕杀哈密国王侵害赤斤等卫故西域诸夷惟土鲁番为黠自速坛满速儿病故长子沙速坛袭主本国次子马黑麻速坛乃复阴据哈密近年兄弟争忿讐杀今马黑麻速坛结婚瓦剌以为援潜种沙州田以为资意在西抗彼兄东侵我土幸而神发其奸马黑麻失等逃来告变乃率众叩关纳款求贡复递番文求讨地方据其迹似有归顺之情原其心实皆展转之计且彼占据哈密盖亦有年复欲求讨住坐地方正欲为窥伺耳凉之谋决无容彼耕牧之理今虽听抚还国与兄同住祗恐逼胁叩关再求避难或照牙木兰似例安插此徙戎内地终遗养虎之患宜设官军整理粮饷以备复至或阴怀异谋鞫凶犯顺则杀伐之威断乎难免宜行督抚等官再加译审果出输诚纳款给帖省谕使知华夷自有界限不得侵越毋再妄求地方毋再盗种沙田毋残害哈密毋苛取贡夷如或仍前执迷阳顺阴逆则调兵征讨闭关绝贡得旨甘肃自经土鲁番戕害哈密以来藩篱寝废边臣历年经略西事迄无成功赤斤等地方日益削弱回夷占住甘肃生息日蕃胎患甚深马黑麻速坛踵袭父兄旧恶包藏祸心今又结婚瓦剌阴据哈密占种沙州土田意在内侵止因谋洩遂尔投降原非本意姑且俯顺其情照旧规容其入贡其求讨地方住坐欲照牙木兰事例安插俱不准行
　　大明世宗皇帝实录卷三百七


大明世宗肃皇帝实录卷三百八
　　嘉靖二十五年二月戊子朔
　　○朝鲜国权署国事李峘差陪臣礼曹参判南洗徤等贡方物马匹进贺  太庙礼成及谢发还漂流人口宴赉如例
　　○初琉璃河桥工兴工部尚书甘为霖条画经费言应天府库贮后湖赎金约十余万请发三万两输工所至是南京给事中游震得奏贮库仅五万七千余金计今次造册修库等项工费兼以织造借用犹且不敷为霖乃妄增其数虚文诿责宜治以罔  上之罪得旨后湖银令存留供用为霖急于济工心本无他自后稽查钱粮务宜详核  补荫故南京太常寺卿穆孔晖子符为国子生  治宣府柳沟梁失事罪副总兵刘江万全卫指挥使齐鲁俱论死千户张俊等发遣有差以陕西花马池旧草场火夺宁夏副总兵王振及分巡宁夏佥事王朝相俸各三月仍计所毁草数责振等偿之  给锦衣卫指挥佥事齐良银一千三百七十余两为仁和大长公主建祠奉祀良公主子也  光禄寺卿孙禬奏供应器皿已充乞暂免一年烧造以宽民力报可
　　○己丑
　　○建春祈大典于朝天宫三日夜遣广宁伯刘泰行礼  巡抚山西都御史曾铣言北楼口新设游兵粮料缺乏户部议给太仓银二万六千余两许之  总督宣大山西侍郎翁万达奏大同东路自阳和口暗门起至宣府李信屯堡红山台边界止延长一百三十余里中有鉄里门鹁鸽峪瓦窰口等处悉通贼要路未有墙堑拟于山南二三里许添筑边墙一道浚濠建堡增设墩哨使宣大声势联络且可以南护紫荆包为外堑通计经费约用二十九万余金请下户部趣发帑缗期以三月初土脉融动及时兴作其督视之任当一付之总兵官周尚文俾如中西二路一体悉心料理＜锍-釒＞下兵部议覆近二岁间虏犯浮□峪蔚州等处凡三由此出入厄要设险诚宜以时营治不得惜费本部发马价银六万两请令户部辏如原拟银数给之得旨马价银动支九万两户部即凑发太仓银二十万两运赴该镇周尚文廉勤谋勇既守边著有劳绩修筑之役悉以付之
　　○壬辰
　　○益阳王睦楮薨赐祭葬如例  改南京太常寺少卿卢勋为太常寺少卿提督四夷馆
　　○癸巳
　　○升陕西行太仆寺卿王崇庆为四川右布政使  命发年例银十一万七千一百六两于辽东四万八千五十两于山西北楼口九万九百二十四两于太原石隰等四营三万两于广武沾五万八千八百二十两于固原镇三万两于蓟州镇  都察院右副都御史娄志德卒赐祭给半葬
　　○甲午  上谕礼部朕为兆人躬行大祈于  大高玄殿至七日至十二日庆成停刑止屠如例分遣大臣英国公张溶等各诣朝天等宫祠行礼
　　○裁革杨州朝宗二闸从总督漕运都御史王暐奏也
　　○乙未
　　○户部覆大同镇巡等官奏新设助马堡召募军士一千五百名月粮布花岁支银九千九百六十四两乞行太仓输给报可
　　○丙申
　　○总督宣大侍郎翁万达奏吉囊子住牧河西俺答阿不孩引兵渡河乞如例调发客兵其河南山东民兵无益于用独可调山东长枪手三千兵部言前年战黄土沟虏既南下而北走去年阳和川虏亦入深而宵遁多客兵之力若山东长枪手河南毛葫芦本非民间常徭为其长于用枪善于走山所司雇募以资保障第每省至六千名不无充以老弱而议者遂谓无益耳今宜量减务取精壮者每省各三千人以一都司领之取便住劄候警赴援仍调延缓游兵二枝宁夏固原辽东游兵各一枝务满三千人以五月初旬各赴宣大军门听候调用若诸处所增士卒酌量贼情已缓宜悉归农有司不得占役  上是之曰各镇兵马依拟调遣不得延误河南山东原募民兵每省留三千人委都司官训练听用各处有司增添起倩兵夫数多有妨农业俱止之
　　○丁酉  孝贞纯皇后忌辰  奉先殿行祭礼遣惠安伯张镧祭  茂陵
　　○祭至圣先师孔子命大学士夏言行礼
　　○戊戌
○祭  太社稷命成国公朱希忠代
　　○衍圣公孔闻韶卒赐祭葬如例诏闻韶子贞干袭爵
　　○己亥
　　○祭  帝社稷命国公朱希忠代公张溶侯崔元伯陈鏸卫錞大学士夏言严嵩尚书唐龙甘为霖费采侍郎孙承恩张治徐偕各陪祀  祭大明于朝日坛遣公朱希忠行礼
　　○庚子  命掌锦衣卫事都同知陆炳掌詹事府事侍郎孙承恩于朝天宫施乐
　　○辛丑
　　○锦衣卫指挥同知文明卒赐祭开圹合葬仍给百金治丧明敬妃父也
　　○壬寅
　　○荫故兵部尚书潘鉴孙尚谦为国子生  总督宣大侍郎翁万达等言大同迤北二边西自大同左卫马头山起东至阳和柳沟门止创镇羌助马拒墙拒门四堡乞设官兵防御兵部议覆得旨镇羌助马二堡设守备官二员拒墙拒门二堡设操守官二员赐大学士严嵩祖严骥葬祭先是嵩＜锍-釒＞称祖茔被水冲啮乞容男世蕃给假迁葬  上许之仍命礼部官议恤典至是议请得旨严嵩辅政有年勤劳素著伊祖严骥令工部差官营葬赐祭二坛不为例  朝鲜国署国事李垣遣使臣南洗徤朴菁等角□羊送下海通番人犯颜容等六百一十三人至边  上嘉其忠顺赐白金五十两文绮四袭洗徤朴菁并赉以银币容等悉漳泉人诏福建巡按御史治之
　　○癸卯  诏举春祈典于雷霆洪应殿自是日至二十二日止仍遣文武大臣成国公朱希忠等诣各宫祠行礼  从代王充燿奏封其庶长子廷埼为世子  改中军留守司署正留守张祐为署都指挥佥事充西官厅听征参将命大喜峰口守备署都指挥佥事罗希韩充右参将分守马兰谷  蓟州巡抚郭宗皋奏所辖墙子岭地蟃蜒请于遥桥谷增巡墩及管夜不休官各一员官多军少若桃儿冲寨可并入甎垛子关窨子谷寨可并入师坡谷寨孤悬难守若井儿谷寨可并入大安口关小平安寨可并入黄崖口关遗下守寨官员回卫别用报可宗皋又言大水谷地平卫宜用骑而旧遣建昌营游兵五百人戍之势分力单若渤海所山势险峻不可骑而有骑士三百乞遣振武营步卒三百常屯渤海而以渤海骑士移驻大水谷其建昌营按伏游兵五百人掣回该营操练遇警调发庶三处调停适宜事体称便  上从其议第言常川按伏未有止期其熟计以闻宗皋言大水谷渤海所委俱虏冲自有按伏以来俱鲜失事惟石塘岭亦然宜照常防御候夷情宁帖连石塘岭屯戍一并掣放从之
　　○甲辰
　　○赐韩王融燧  皇明祖训  皇明典礼洪武礼制各一部从其请也  改迁湖广屈溪水驿于白沙铺为白沙马驿
　　○丙午  恭仁康定景皇帝忌辰遣定国公徐延德祭  陵寝
　　○丁未  诏免耕藉遣户部尚书王杲祭农之神
　　○庚戌
　　○祭历代帝王遣公朱希忠行礼伯陈鏸卫錞尚书唐龙费采分献
　　○壬子
　　○南京兵科给事中万虞恺效奏南京原任礼部尚书改户部尚书闵楷原任贵州巡抚今总督南京粮储都御史刘渠贪鄙不职状言楷在礼曹时科罚之害及于僧道渠先抚云南时厚结黔国公沐朝辅要致宝玩而阴托诗章以谢之兹二臣者俱不宜处钱谷之地沐朝辅恃刘渠易与遂狎弄威横妄行请乞欲以节制二司迹涉骄慢并宜戒饬以惩其渐＜锍-釒＞上诏罢楷渠谕朝辅安静行事
　　○发太仆寺寄养马一千五百匹马价银二万二千五百两于大同镇  巡抚保定都御史苏祐等奏修筑紫荆等处关墙工完延衺六百余里隘口百有余处诏赏祐及巡按御史胡植裴绅袁凤鸣副使王崇乔瑞陈俎朱鸿渐银币有差听调都御史郑重准遇缺录用通判张倌升俸一级  广西守臣奏封川县獞贼首恶苏公乐张公蘃等平斩首二千五百七十级俘获七百人  上嘉其功诏加镇守总兵官陈圭太子太保提督军务副都御史张岳升兵部右侍郎兼都察院左佥都御史各赏银五十两彩叚四表里副总兵程鉴升一级赏银四十两彩叚三表里余有功者给赏赎罪有差
○癸丑
　　○改户部尚书陈经为礼部尚书掌通政使司事  升巡抚江西右副都御史虞守愚为大理寺卿  广西巡按御史陈宗夔奏左参政陈茂义副使刘采才俱有为但性稍偏执宜薄示罚治得旨茂义等行巡按御史戒饬今后举劾务定列臧否该部定拟黜陟俱不得以两可奏闻
　　○甲寅
