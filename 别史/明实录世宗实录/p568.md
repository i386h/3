<!-- { "loadSidebar": true } -->
　　○停分理苏松等处海防浙江按察司佥事董邦政俸令其戴罪杀贼坐擅离信地致贼猖獗为巡按御史孙慎所纠也
　　○诏福建巡按御史逮备倭都指挥张辉至京问停分守嘉杭参将张淙俸戴罪杀贼俱坐升任回籍为巡抚王忬所劾也
　　○丙辰升江西布政使司右参政张永明为河南按察使
　　○发太仆马价银一万六千两于陕西鬻马兑给固原入卫官军
　　○丁巳议开胶莱新河遣云南道御史何廷钰赍敕视之
　　○戊午未封妃彭氏薨追封安妃丧葬如例
　　○己未海西并建州双城等卫女直都督阿台等来贡马宴赉如例
　○庚申改原任应天巡抚右副都御史陈洙巡抚江西
　　○升巡抚陕西右副都御史谢九仪为户部右侍郎左春坊左谕德兼翰林院侍读李玑为国子监祭酒
　　○发太仆寺马价并缺官柴薪银三万五千两于河南一万五千两于山东市马备各镇用
　　○诏留谪戍副总兵梁臣于蓟镇立功赎罪以总督杨博荐其知兵故也
　　○辛酉初尚书彭黯自巡抚升任以内地抚臣例不候代为辞故闻报輙解印坐＜矢见＞避得谴御史徐栻因言近日寇盗纷纷所在旁午即腹里与边方不异若犹执泥前规径许解任则前之者既踊跃于息肩而后之者或趦趄于就道是使地方空存虚衔而仓卒他虞无所倚赖非所以弘济艰难为生民保障长计也今宜令各处总督巡抚不拘边腹远近凡遇升迁丁忧宜去任者俱一体候代不得擅离其或降调革职者许巡按御史以便宜行事不在此例＜锍-釒＞下吏部覆可从之
　　○桂阳猺贼赵天通等坐与居民舒廷昌争田系蓝山县狱久之得释文通遂聚众紏连山贼千余人作乱拒伤官军巡按御史朱瑞登以闻因请治蓝山知县古时俊失出重囚及守备郴桂指挥俞钟瑞等不能捍御之罪诏时俊等各停俸戴罪视事仍令抚臣亟图抚剿毋缓
　　○南直隶续至寇二千余人自南沙登岸分掠苏松诸处参将汤克＜宀十见＞帅兵击败之于采淘港斩首百八十级
　　○癸亥礼部尚书兼翰林院学士欧阳德卒德江西泰和人嘉靖癸未进士初知六安州迁南京刑部员外郎会  上择诸臣有文行者列侍从改翰林院编修充经筵官稍迁南京国子监司业历南京尚宝司卿太仆寺少卿鸿胪太常寺卿寻以太常卿掌国子监事数月擢礼部左侍郎改吏部左侍郎兼翰林院学士掌詹事府事充会典副总裁教庶吉士以母丧归从服中起今官召直无殿德宇度宏粹孳孳讲学务以真知实践为主接引后进如恐不及其才具敏赡施于有政率当事理协人情措画所及即可传之永久在礼部尝议建储二王婚礼及裕王母康妃丧仪虽时与  上意忤然  上察其持正卒优容之海内士大夫方想望其风采会病卒士论甚惜之诏赠太子少保谥文庄赐祭葬如例
　　○甲子太子少保都察院左都御史屠侨九年考满诏加太子太保
　　○乙丑升江西道御史李一瀚为江按察司佥事
　　○苏松倭寇掠民舟入海趋江北岸薄通泰等城焚掠各盐场余众有漂入青徐界者山东辽东俱震
　　○丁卯升吏部左侍郎王用宾为礼部尚书
　　○庚午升工部右侍郎郭鋆为本部左侍郎改南京刑部右侍郎卢勋为工部右侍郎陕西左布政使唐时英为都察院右副都御史巡抚陕西
　　○参将俞大猷督兵剿普陀山倭寇我军半登贼突出乘之杀武举火斌等三百余人
　　明世宗肃皇帝实录卷之四百八


明世宗肃皇帝实录卷之四百九
　　嘉靖三十三年四月辛未朔时享  太庙命成国公朱希忠代
　　○壬申升翰林院编修潘晟为本院侍读以九年秩满也
　　○癸酉湖广抚按官以辰州新建督府＜锍-釒＞请兵费户部议将该省邻近派剩秋粮应天五千五百二十三石徽州二千三百石宁国八百石太平一百六十三石广德二千二百四石池州七千八百石江西二万六千二百一十石俱改安庆庐州二府以抵湖广原运之数从之
　　○荫南京户部尚书孙应奎子梧为国子生以三年满也
　　○甲戌遣应城伯孙永爵等为正使翰林院编修张春等为副使持节册封淮王厚焘庶第四子载域为华容王徽恭王厚爝庶第九子载埙为延津王庆府弘农恭定王台泙庶长子镇国将军鼒□木夃子□为弘农王夫人王氏为弘农王妃真宁安惠王鼒木□毕嫡长子倪火□安为真宁王夫人王氏为真宁王妃寿阳端懿王鼒＜木昂＞嫡长子倪爋为寿阳王韩府通渭端顺王融烍嫡长子谟土□尚为通渭王辽府沅陵荣简王宠涞庶第二子镇国将军致枇为沅陵王夫人周氏为沅陵王妃广元康僖王致椹嫡长子宪爀为广元王夫人周氏为广元王妃益府金溪庄惠王厚煌庶第一子镇国将军载＜土学＞为金溪王夫人梅氏为金溪王妃弋阳端惠王拱樻庶长子多焜为弋阳王夫人胡氏为弋阳王妃兵马指挥傅鹤女为衡府汉阳王妃兵马指挥潘豹女为宁阳王妃兵马指挥王举女为昌乐王妃成都左护卫指挥同知林杰女为蜀府内江王妃兵马指挥陆应麟女为代府枣强王妃
　　○  上谕礼部曰今春雨泽固降雷未发声且四方异灾旱涝不同勿专谓尔君所致人臣之义可尽废乎旧曰天工人代君一身能遍诸务耶臣原有分理之责况忠贞者又以臣劳自责未可专一欺谤各要实尽厥劳于是遣英国公张溶等祭告各宫庙停常封九日
　　○陕西平林家山等族番人咱爱亦竹秀等柏林七占等族番人阿剌等各来朝贡马及方物宴赉如例
　　○诏发京通二仓米赈顺天府属饥民其流民就赈者命有司设粥食之
　　○乙亥都城内外大疫  上闻之谕礼部曰时疫太甚死亡塞道朕为之恻然其令大医院发药户部同锦衣卫官以米五千石煮粥疗济用副朕好生之意死者官给蓆藁令所在居民收瘗之诏下贫民全活甚众远方闻者争来就食户部尚书方钝以人多食少请益发廪以赈之报可
　　○是日雷始发声
　升广东按察使黄光昇为四川右布政使
　　○湖广衡永等处盗起杀戮官民巡按御史朱瑞登以闻因请治失事官罪诏下指挥范烨通判李初等吏指挥胡用中等戴罪剿贼
　　○录陕西靖边营双山等堡获功阵亡被伤官军何钦等一百三名升赏有差
　　○初御史赵宸以闽浙倭乱奏请专设一巡抚于福建诏下吏□二部会议至是覆言闽兵习战乃浙江外援惟一抚臣兼制乃便策应比因都御史王忬巡历福建而浙江偶有沥海之失议者遂谓遥制之难殊不知福建虽患倭未如浙之甚苐令海道诸臣得人任此有余若复设巡抚则漳泉兵力独有所属浙不得调用久之又将议设总督闽益多事矣诏从部议
　　○浙江倭寇自海盐趋嘉兴参将卢镗等帅兵御之稍却次日复战于孟宗堰官军败绩亡卒千人都司周应桢指挥李元律千户薛絅宋应澜等俱死之贼乘胜入据石墩山分兵四掠
　　○戊寅陕西镇城及山丹卫永昌卫等处同日地震
　　○倭寇攻嘉兴县陷之尽焚沿河运船
　　○辛巳以礼部左侍郎兼翰林院学士闵如霖掌翰林院事
　　○倭寇攻嘉兴府城副使陈宗夔帅兵御却之焚其舟贼遁入乍浦与长沙湾寇合犯海宁诸县
　　○壬午陕西秦州等处地震
　　○升吏部右侍郎葛守礼为本部左侍郎改礼部右侍郎郭朴为吏部右侍郎升南京大理寺卿张鏊为南京工部右侍郎
　　○扬州卫千户洪岱文昌龄泰州所千户王烈督兵援通州至西门外一里桥遇贼战俱死之
　　○癸未  荣淑康妃杜氏发引
　　○  上谕辅臣严嵩等曰大慈恩废地锦衣卫奏请作射所金声鼓击未宜也苐宜幽静改建玄宫而别以大兴隆地为射所何如嵩等以  上谕示工部及都督陆炳炳覆言大兴隆地逼近禁城恐金鼓之声日彻御前不便即今安定门外有已废东西官厅等隙地宜将宣武门外民兵教场移徙于此而以本卫射所移于民兵教场其大兴隆故地俟臣等渐次平治以先年射所原立神祠移建于中崇奉香火及为演辇演象点视拨差之所得旨允行
　　○甲申土鲁番天方国撒马儿罕鲁迷四地面番王速坛沙母沙法儿等各遣人来朝贡方物宴赉如例
　　○升礼部祠祭司署郎中刘斯洁为浙江布政使司左参议
　　○乙酉葬  荣淑康妃杜氏于金山
　　○浙江倭寇袭破崇明县知县唐一岑死之
　　○丙戌陕西秦州礼县地震
　　○戊子浙江慈溪县民家地涌血高尺余
　　○己丑发太仆寺马价银一万五千两于保定募军并修葺紫荆倒马二关边墙墩台
　　○庚寅荫户部左侍郎马坤子棨为国子生以三年满也
　　○御史黄国用上言盐政六事一专掣放以免壅滞令南京管理抽分御史并理掣盐事务凡一单商人齐至即为掣放务与仪真相等而添设运司副使一员于仪真掣盐一定分拨以绝奸利各商赍到报中勘合取具坐商原系某商朋合资本非中途增价转买供给即拨生商买补支掣豪民不得诬讼一均丁力以省偏累请于清丁之年严核两淮运司富安等三十场制为画一之法务在总无遗户户无遗丁以足原额其徭役惟以丁为则一酌优恤以杜纷扰两淮运司淮扬二府官移文南京户科令发后湖淮扬二府总册查自嘉靖元年以前至黄册无可查之年止即以此年灶田灶粮总数籍记户科参对付运司二府为祖遗灶粮永与优免仍行各州县将灶户嘉靖二十一年新册田粮亦为籍记总计新旧粮各若干应免应派数若干属祖遗者及灶田者止输国税其买民田者无论年岁久近亩数多寡赋役悉与民同一停开垦以裕煎烧灶丁富者争开草荡为田谷多草少不足供煮海之费宜亟禁止一严稽察以防侵越将江西南安赣州三府尽复淮盐如湖广挂号之例每引收税二分户部覆其言可行而以严稽察停开垦均丁力三事复下所司议
　　○壬辰建州并海西左等卫女直都督方巾等海西因河等卫女直都督歹答儿等各来朝贡马宴赉如例
　　○癸巳  上谕辅臣严嵩等曰朕虽废一早朝此心胜于一坐常念边方之事用人为重闻总督苏祐年向衰矣卿等盍择所以代之嵩等传示兵部覆言祐素号知兵顷又以功蒙赏故未敢輙议弃置比闻其精力不逮壮时诚如  圣谕诏遂罢祐回籍而以兵部右侍郎贾应春升左侍郎兼都察院右佥都御史代之
　　○虏寇宣府嵩峪等堡
　　○甲午增设盐城县洋麻港口海州东西二所把总官各一员从凤阳巡抚郑晓请也
　　○乙未山西太原大同二府地震
　　○周府河清王睦棱薨赐祭葬如例谥荣僖
　　○御史李逢时以江北寇警闻  上从部议令凤阳巡抚郑晓严督将领戮力荡平仍听其以便宜调徐州兵用事宁列功罪上之
　　○丙申代王廷埼＜锍-釒＞言大同边郡苦寒频遭虏患且岁比告歉边储匮乏请将祖遗大同府蔚州等处牧马草场膏腴田归之官籍其岁入输边给饷户部言山西岁逋代府禄米二万有奇请即以此田所入摘补  上从其议仍嘉王有让赐敕褒谕
