<!-- { "loadSidebar": true } -->
　　○刑科给事中顾济上＜锍-釒＞请慎听览以定国是重纶音以隆治体其略曰  陛下临御以来励精图治首翦群凶天下翕然称明然奸党尚存阴谋变幻或乘机会以伤善类或借鹰犬以快私讎或执邪说以拒正论或假言事以动朝廷未败者思固宠既败者幸复全此诚治乱安危之机不可不畏臣请以所上章奏一切下吏部考核其尤闇昧弗当者属言官参劾以彰国法则大舜问察用中之道不是过矣且章奏批答或下部议或取  上裁  祖宗时有故事今内臣张雄张锐张忠于经佛宝张信孙和陈敬等诖误先帝擅作威福  陛下已逮治之及其奏辩又获宽旨岂左右亲信巧为营救而  陛下过听之耶臣愿断以大义勿顾小恩凡奏报悉如旧典其事体未安者使言官得以封驳诸司得以执奏如此则小人无所售其奸而法纪可振矣  上曰＜锍-釒＞中切朕躬者朕自裁决其余所司议以闻
　　○荫兵部右侍郎杨廷仪子慥入监读书给经略东西边关都察院左副都御史李瓒诰命皆以满考也
　　○初开原与虏为市虏时时杀掠市人开原苦之会虏酋速长加等入市卤掠参将孙棠率兵掩杀二百余人都御史张禴上其功已而巡按御史葛禬劾棠贪惰不法状因请遣大臣有才望者经略战守而令禴暂留戴罪措置于是  上黜棠而以开原事宜下兵部议及是兵部言辽东军饷不给将领非人故士卒逋亡墩堡圯废顷者总兵参将等俱已更易而巡抚都御史李承勋练习边事宜即委之以经略令户部核辽东岁逋之数徵角□羊至边听承勋调处以苏困苦招流移仍给以籍没银二十万以时缮墩堡辟土田其速长加事宜下御史核实乃可议功罪明国法  上皆允行之
　　○辛亥经略东西边关都察院左副都御史李瓒以御史熊相劾其不职上＜锍-釒＞求去不许
　　○户部请如诏旨以籍没官物补给文武官折俸钞二十七万七千五百贯有奇  上可其奏
　　○法司会议言宸濠逆党如宜春王拱樤等情罪深重者先已伏诛其镇辅国将军觐钟觐鉎宸渠宸潽宸浣觐链觐铉觐铈宸渶拱樛拱槄宸氵□与宸江□风原不与谋临期听其使令巡城守门事出迫胁情非得已应从末减夺爵或迁处以示惩其在城诸将军虽曾受贼赏而未尝为之用事其情尤轻宜量减其禄降诏切责许以自新宸洪既脱身自首例应宥免  上是其议乃革觐钟等爵降为庶人押发凤阳高墙禁住在城将军各革去禄米三之一宸洪宥免因以书谕诸王曰  皇帝致书  曾叔祖鲁王先因宸濠大逆不道皇兄武宗皇帝告于  天地  宗庙革其封爵削其属籍江西守臣寻即擒获并其同谋助逆宜春王拱樤瑞昌王拱栟及镇辅国等将军觐铤等十四名各拏角□羊京该三法司锦衣卫同皇亲驸马府部科道等衙门多官交章劾奏谓宸濠名在宗藩世受封爵乃敢包藏祸心谋危  社稷招集群盗私造战船杀害守臣追夺印信传布伪檄上诬  皇考孝宗皇帝议改年号谋据南京伪授官职兴兵作反拱樤等相率从乱或招兵守城或杀人拒敌俱情罪深重宜明正典刑下皇亲多官会议皆谓其得罪于  天地  祖宗法不可赦  皇兄重惟帝王以俊德睦族春秋以大义灭亲二者不可偏废况  先朝所行亦有故事宸濠罪恶比之高煦寘鐇尤重与众弃之诚非得已念其虽除属籍原系宗支并拱樤等十四名俱从轻典免赴市曹赐以自尽其余将军宸潜等十六名及多灿等二十一名亦各从宽押送凤阳高墙居住事未及竟  皇兄宾天予既嗣统狱词来上凡官吏军民人等无辜被逮者悉皆开释其镇辅国等将军觐钟等十三名临难苟免听其使令或与巡视城钥或与看守宫殿仍该法司多官议处本当重治亦姑从宽革去封爵降为庶人送去凤阳高墙居住其余在城将军既情有不同各革减禄米三之一宸洪被胁从行在逃投首比照黄榜事例宥免庶几情法两尽仍遍告宗室咸悉此意专书以达惟  曾叔祖亮之诸王文并同
　　○初宸濠之变江西左参政王纶佥事潘鹏师夔广西参政季敩俱被执寻皆降濠为之用事纶伪授参赞军务戎服祭江鹏为濠诱降安庆夔安抚九江敩赍檄广东等处镇守太监王宏按察使杨璋甫至任不及备俱被执九江兵备副使曹雷拥兵坐视九江知府汪颍弃城走法司会议当纶大逆宜磔于市鹏等论斩宏等情可原免死戍极边  上从之
　　○工部言  大行皇帝丧礼合造器物请以籍没库银办之勿重烦民报可
　　○壬子遣行人赍敕存问大学士谢迁户部尚书韩文于家其敕迁曰朕惟人臣立朝得行其志建功立业者固难而退处其乡寿考康宁完名全节足以系天下之望尤为不易卿性资端方器识宏远粤自早年潜心正学遂以文章大魁天下蜚声翰苑誉望弥隆逮我  孝宗皇帝简注有素爰自宫端擢居内阁朝夕献替不激不随当时政化清羙实惟卿二三大臣佐理之功暨闻  未命付托谆切益感知遇誓竭诚悃故当  武宗皇帝改元之初随事纳忠协心匡弼厘革宿弊斥逐群小直道难容告老而归高风大节播在天下乃今年踰七袠体履安康子姓蕃茂全德盛名求之前代亦不多见焉朕嗣承  天序图新治理顾兹尊贤优老之典诚不可缓惟卿  累朝耆旧寔轸朕怀兹特遣行人赍敕存问仍赐羊酒命有司月馈官廪八石岁给舆隶十名用表异数卿其体朕至意颐养天和茂膺寿祉行将起卿于家庶几得闻猷告以辅朕之不逮惟国家有无穷之休而卿亦有无穷之闻矣钦哉敕文曰卿以宏远之才清慎之操扬历中外多阅岁年晚贰铨衡晋司邦计劳绩茂著为时名臣越在  先朝首倡谠论劾除群奸遭谗去官退居田里凛然风概天下想闻乃能懋修靡懈德望愈隆寿考康宁年踰八十完名盛福求诸今日盖仅见焉朕初嗣位念卿一时耆硕人望攸归已有旨起用兹特先遣行人赍敕存问并赐羊酒仍令有司月给食米四石岁拨人夫六名以示优眷行且起卿于家来觐阙廷以为班行之光卿其颐养天和益邵乃德康乃身用副朕寤寐老成至意抑书有之曰尔身在外乃心罔不在王室卿有嘉猷嘉谋未展尽于平素者尚无所隐以禆朕之不逮卿其敬念之哉
　　○诏复原任户部侍郎王俨故都察院副都御史范镛官命有司存问俨赐镛祭一坛赠故监察御史胡节张璞张经王相员外郎宿进为光禄寺少卿赐祭如镛例起御史宋琏成文副使杨玮戴书知府邢昭于家先是给事中邢寰御史范永銮言王俨等并以忠直忤逆瑾或窜或死禠职者未复含冤者未伸宜加恩恤以风励天下吏部覆奏故有是命
　　○总督仓场户部尚书侯观乞致仕许之命有司月给米三石岁给舆隶四人
　　○进士张璁上言孝子之至莫大乎尊亲尊亲之至莫大乎以天下养  陛下嗣登大宝即议追尊  圣考以正其号奉迎  圣母以致其养诚大孝也今廷议乃执汉定陶宋濮王故事谓为人后者为之子不得复顾私亲夫天下岂有无父母之国哉记曰礼非从天降非从地出也人情而已夫汉哀帝宋英宗固定陶濮王子然成帝仁宗皆预立为嗣养之宫中其为人后之义甚明故师丹司马光之论行于彼一时则可今武宗皇帝嗣  孝庙十有七年未有储建比于崩殂而执政大臣方遵  祖训定大议以  陛下聪明仁孝伦序当立迎继大统岂非以天下者  祖宗之天下天下之天下也故遗诏直曰兴献王长子而未尝著为人后之义则  陛下之兴实所以承祖宗之统而顺天下之心比之预立为嗣养之宫中者亲疏异同较然矣议礼者皆谓  孝庙德泽在人不可无后假令  圣考尚存嗣位今日恐弟亦无后兄之义且今迎养  圣母以母之亲也称皇叔母则当以君臣礼见恐子无臣母之义礼长子不得为人后况  圣考所生惟  陛下一人利天下而为人后恐子无自绝其父母之义宋儒程颐有曰礼长子不得为人后若无兄弟又继祖之宗绝亦当继祖此正  陛下今日之谓也故在  陛下谓入继祖后而得不废其尊亲则可谓为人后以自绝其亲则不可夫统与嗣不同非必父死子立也汉文承惠帝后则以弟继宣帝承昭帝后则以兄孙继若必夺此父子之亲建彼父子之号然后谓之继统则右有称高伯祖皇伯考者皆不得谓之统矣或以魏诏谓由诸侯入继大统则当明为人后之义此为外藩援立者防非经常之典也故曰礼时为大顺次之臣窃谓今日之礼宜别立  圣考庙于京师使得隆尊亲之孝且使母以子贵尊与父同则  圣考不失其为父  圣母不失其为母矣今议者不稽古礼之天经而泥末世之故事不考圣贤之成法而率曹魏之旧章此臣之所未角□羊也乞以臣言下礼官详定初  上即位即命礼官会议  兴献王称号言者纷纷皆谓为人后者为之子不得复顾私亲宜如汉定陶宋濮王故事  上心殊不悦然夺于众论未有以折之及得璁奏喜曰此论一出吾父子必终可完也亟下所司议闻
　　○河间涿州天津霸州等处盗起  上命夺守备巡捕官俸克期剿获复遣指挥樊靖将兵掎截以防奔溃从部臣请也
　　○癸丑  仁孝文皇后忌辰  奉先殿行祭礼遣建昌侯张延龄祭  长陵
　　○吏部覆给事中邢寰奏惩夺情以重人伦事言丁忧之例载诸职掌夺情之禁申于  累朝所以示教而惩不孝也今海宗道以序班夤缘夺情传升寺丞故太医院使李宗周从而效尤且获荫子皆不孝之大者宗道宜逮问宗周官及荫皆宜削夺  上是其言命自今有亲丧者皆不得夺情著为令
　　○南京工科给事中王纪等言宸濠之变都御史王守仁剿除之功中外共知陛下且录之矣至于先事能虑而功隐于不知者佥都御史胡世宁是也夫宸濠久蓄逆谋第积威所劫人莫敢发耳世宁为江西副使独先指实具陈冀以逆折奸萌潜消祸本而钱宁居中助逆倾害世宁逮谪之以快宸濠之怒结言者之口令肆然无复忌惮至杀重臣行叛逆岂一朝一夕之故哉向使世宁之说得行则先事有曲突徙薪之戒而祸乱不作亦可无焦头烂额之赏矣是守仁之功著世宁之功隐今录守仁而遗世宁群情不无觖望愿  陛下察其忠直录其先见待以超格之擢则世宁获徐生之赏而  陛下有汉宣之明臣下莫不劝为忠直矣章下所司知之
　　○辽东辽阳城黄风黑雾大雨龙见河水泛涨坏城垣民舍压死者甚众
　　○甲寅刑科给事中刘夔请慎选守令重惩贪墨以新吏治吏部议如夔奏因言方面官又有司之表宜一体禁约得旨在外诸司有科克害民事迹显著者抚按官参劾重治禁饬方面官俱如所拟
　　○升顺天府府尹童瑞为工部右侍郎浙江右布政使方良永为都察院右副都御史提督军务抚治郧阳等处地方
　　○升南京户部右侍郎蒋昪为本部尚书大理寺卿赵鉴为南京刑部尚书巡抚云南都察院右副都御史何孟春为南京兵部右侍郎
　　○吏部尚书石珤上＜锍-釒＞乞致仕  上以珤旧臣清谨为士论所服且考察公明特慰留之
　　○太子太保刑部尚书张子麟以父母皆年九十乞归终养  上不许曰卿累朝旧臣朕所简任顷＜锍-釒＞乞休已令鸿胪寺宣谕朕意宜亟出供职毋稽大狱以称朕钦恤至意
　　○南京工部尚书丛兰应诏自陈求去  上不许
