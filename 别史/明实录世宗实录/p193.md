<!-- { "loadSidebar": true } -->
　　○改巡抚山东右副都御史王尧封巡视浙江福建沿海地方兵部尚书李承勋等言浙江宁绍台温诸府枕山濒海通连福建盗贼啸发下海劫掠出没不常事干两省势难控制如盘石卫逃军倡乱本因月粮不足法度废弛官吏抚驭失宜所致今既特命大臣巡视必假以重权使之得以展布三司府卫等官俱听参奏海陆盗起严督官兵扑灭盘石卫乱军推究根因罪其首恶勿泛及胁从一切事宜悉听便宜而行庶足以慰军民之望＜锍-釒＞入  上是之诏尧封总理两省海陆盗贼事情三司以下官悉听节制
　　○丁亥起致仕兵部尚书胡世宁为南京兵部尚书参赞机务仍加太子太保
　　○戊子六科给事中刘世扬等言自璁萼二臣相继柄用负恩行私中外缙绅趋附日众廉耻扫地风靡已甚幸赖  圣明乾断收二臣之权究党与之罪谕告天下昭布大公众志以定士习再变固致治之一机也间有遗类未尽去者固宜因时刬除消灭邪枉第方今人材寥落大僚屡缺庶政坠废厘革方兴深求则国体有伤不举则公论不明今尚书李承勋侍郎严嵩累奉明旨留用无论已如总制三边兵部尚书王琼纳贿权臣夤缘起用右谕德彭泽左中允孙承恩大理寺丞叶忠御史储良材皆考察黜调乞哀权门首坏国家之典此五臣者所宜急黜者也顺天府尹黎奭右中允廖道南编修金璐阿媚小人清议不齿都察院佥都御史李如圭大理寺少卿曾直南京太常寺卿方鹏脂韦附合升迁太骤此六人者所宜分别黜调者也工部郎中丁洪员外郎金述刑部郎中刘汝輗謟附无耻骤迁京职而汝輗尤号贪酷礼部员外郎张敔吏部郎中胡森主事王激御史敖钺乡里亲识滥居清要而张敔尤为钻剌南京国子监司业江汝璧以姻亲攀附躐致通显翰林院待诏叶幼学以门馆教读冒膺清秩刑部员外张寰甘心役使太仆寺寺丞姚奎倚恃纵恣翰林院编修张衮给事中魏良弼出入权门御史陆梦麟奔竞改用户部员外郎郭宪赃败脱罪夤缘升官此十五臣者所宜参酌去留者也  上令已奉旨弗问余吏部酌议去留具奏定夺
　　○大学士杨一清上＜锍-釒＞乞罢谓霍韬以璁萼之去皆由于臣诘臣之罪至不容口果如所言臣诚无所逃死臣与璁萼初甚相欢比同事久虽间有异同旋即如故二载之间盖未尝少失和气韬乃谓二臣每攻诘臣臣度二臣必不为此又谓二臣为臣所离间此则  圣鉴自晰不俟辩也至谓臣嗾内臣嗾言官夫  皇上英断御下岂左右之人敢进谗说言官为朝廷耳目乃听大臣指使不唯失职亦不可为人矣矧孙应奎之奏臣在劾中岂亦臣指使耶初璁萼命下臣与臣銮相顾错愕莫知其端因相语萼之过或有可指璁之忠岂宜遽弃其日  皇上亲草敕谕宣示群臣臣等所以不敢上请留之章者以敕旨方严恐遽难挽且聆还家省改以图复用之词知  圣意有在不敢喋喋尔比璁与臣别呜咽无任盖终始未尝失欢而韬为此言何也至于讦臣奸赃臣不敢置辩如得其实甘伏显戮臣见韬高文直气素加推重但以言多过激时或议之盖欲引诸和平期其远大岂其怀忿遂至此极窥人以所无之心加人以所无之事肆意诋毁杳无所根臣耄矣疾病侵寻就木有日愿赐骸骨归  上曰卿  累朝旧臣才望素著比者维持议礼况自召还匡朕良多朕深倚任宜如旧用心辅赞化理不允所辞
　　○以灾伤令顺天诸府及山东河南二省秋粮菉豆及各马房仓黑豆俱减原额之二
　　○温州海贼数百余人焚劫地方巡按御史张问行以闻诏巡视都御史会同巡按御史查勘有无隐匿情弊回奏并逮问巡视海道副使傅钥署都指挥佥事刘翱高懋指挥同知崔鼎等
　　○己丑太子太保吏部尚书方献夫言近者大学士张璁尚书桂萼去位而科道等官论劾其素所与者咸指以为党屡下吏部覆奏臣按陆粲奏内二十人岳伦奏内八人王化奏内二十一人六科会奏二十八人十三道会奏三十三人臣窃详奏内所指奸恶不容清议者固有而善类受诬者亦多一概目以为党绳之太过岂不至空人之国乎且昔年攻璁萼者既以为党而去之今之附璁萼者又以为党而去之缙绅之祸何时而已是宜出自  圣断敕下吏部博稽公论甄别善恶不问党与不党惟考其为人平日何如果奸险有徵足以害事者去之其余迹涉疑似无有显过者悉令如旧供职以安人心则事无枉滥而国体少全但臣与璁萼二臣同为议礼之人理宜引避请特命吏部左侍郎董＜王巳＞等会同九卿堂上官从公核实奏请  上曰卿言良是所劾官多诬且泛一概指以为党岂不重伤国体卿职掌铨衡忠诚直谅朕所倚任不必引嫌求避宜秉公任事备考诸人素行务合公论以为去留
　　○庚寅户部以查盘国子监粮米缺蚀及红腐数多请逮问典守者并前祭酒赵永严嵩陆深魏校司业吴惠及今司业林时等上以永等既致仕升调去任而时亦非主守之人皆贷之典守者无论在任与否第曾收管者俱逮问
　　○赐樊山王祐构谥庄和钜野王当涵谥庄宪
　　○工部言后军都督府供应惜薪司柴炭年例价银二万五千余两出诸都司卫所故职掌用该府管理之历百余年相安相信今桂勇止缘经历蒋履长侵欺之弊乃托以事务烦冗委诸本部兼管变会典之规制紊军民之职掌不可从况本部每岁供应惜薪司柴炭价银动十五余万方自顾不暇岂复能并兼该府之数哉宜令该府如旧管理若恐有弊依本部近例凡有收放请巡城御史监视  上从部议令如旧行
　　○壬辰吏部右侍郎徐缙礼部左侍郎严嵩太常寺卿陈道瀛大理寺左少卿曾直顺天府府尹黎奭右春坊右中允廖道南以被论各上＜锍-釒＞乞罢俱不许
　　大明世宗肃皇帝实录卷之一百四
明世宗肃皇帝实录卷之一百五
　　嘉靖八年九月癸巳朔
　　上敕吏部辅臣张璁近有旨着回家今缺官办事急难得人朕方即位之初首得璁赞议朕孝厥后乃获正天伦之序完父子之亲皆璁之力助赞成者也可令复任办事差行人赍敕守催前来以慰朕眷注之意是时璁始行至天津行人周襗奉敕谕之曰卿以通博之才贞一之学首建正议赞朕冲人以成大礼擢卿辅弼之任禆益良多近因人言乃令还籍实朕保全之意今辅导缺人赞理机务卿宜疾速返途勿得推延辞避匪止误事且负朕意卿其钦承璁＜锍-釒＞辞得旨卿忠诚素著辅朕爱国效绩良多近令卿归以避言耳其即复任办事毋得迁延违负君命璁复上言  皇上召臣之还盖将责以辅治也使臣披靡以从众未免欺君误事虽进无益或蹇谔以违众且至构怨灭身恐将来欲退无及矣臣之进退实为狼狈惟  圣明察之  上答曰卿云于众以从违为难但当一于持正秉公而已慎勿过虑
　　○甲午大学士杨一清再＜锍-釒＞乞归言臣历事  四朝久叨荣宠分量已过虽滥冒过情之誉亦时被不根之毁即今两日昏瞢视物如雾两足软弱行立艰难过尔淹延非惟不能复睹  天日亦恐不得生还乡里伏望  皇仁遍覆大造曲成哀此残朽无庸于世之人放归田野幽闲苟活之地臣虽即填沟壑无余憾矣  上曰卿  累朝耆旧辅导首臣朕深切倚毗不必自生疑阻坚欲求去鸿胪寺其以朕意往谕趣令即出办事
　　○兵部尚书李承勋以人言再＜锍-釒＞求退因言国家自前朝权奸用事以来纲纪紊乱已极承此图治为力甚难而议者忽庚甲先后之戒欲以急迫致之庙堂论事甲可乙否朝行夕改政令不信于天下此指彼为流俗彼目此为纷更党议一兴人怀疑畏事势至此诚恐有不测之祸发于旦暮愿  皇上因此存难慎之心图苞桑之计求弘毅之佐立宏远之规毋徒事琐细末务以伤元气则可以消变于未萌矣  上嘉其深谋远虑温旨慰留之
　　○乙未工科给事中刘希简言迩者张璁桂萼去位虽因言官论劾实出自  皇上神武英断詹事霍韬乃肆为欺谩之辞谓大学士杨一清鼓嗾言官攻击璁萼夫辅臣去留系国家大事岂有言官为人所使可以击去之耶且人之使犬谓之嗾言官为朝廷耳目韬乃比之以犬其轻侮言官甚矣孔子谓少正卯行辟而坚言伪而辨顺非而泽今  上有曲全辅臣之恩韬乃启之以衰薄  上有虗心求谏之诚韬乃启之以猜疑此正少正卯之流也愿戒谕韬以人臣之礼惟忠惟顺毋得鼓煽私说以眩惑聪明斯不负  上知遇而言官亦无所嫌沮矣＜锍-釒＞入上怒命锦衣卫逮送镇抚司问
　　○丙申  孝恭章皇后忌辰  奉先殿行祭礼遣建昌侯张延龄祭  景陵
　　○吏部尚书方献夫等奉旨详核科道官所论劾党附张璁桂萼诸臣除已有旨留用外如南京刑部尚书何诏南京礼部侍郎黄绾顺天巡抚汪玉云南巡抚欧阳重延绥巡抚萧淮太仆寺少卿戴时宗南京太仆寺少卿夏尚朴尚宝司少卿姜清南京国子监司业江汝璧右中允孙承恩翰林院编修欧阳德都给事中蔡经给事中李鹤鸣魏良弼御史郑洛书陆梦麟吏部郎中胡森员外潘潢主事杨麒王激工部郎中丁洪刑部员外张寰工部员外金述按察使张祐副使丁汝夔佥事萧璆俱素行无玷工部左侍郎刘思贤年齿近迈翰林院编修金璐都给事中杨秉义御史刘模敖钺太仆寺寺丞姚奎兵部郎中刘景寅户部员外郭宪礼部员外张敔南京刑部郎中刘汝輗俱有干清议御史储良材待诏叶幼学俱奔竞有迹佥事樊准已经调任都给事中夏言御史戴金言事偶失似无大过至于桂萼选过大小官员文籍浩繁无从稽核请令科道官廉访果有私厚擅用者指名参奏庶事无枉滥而人心不摇有旨诏改南京工部尚书绾等俱供职如故思贤等及景寅等致仕良材幼学冠带闲住准既调任已之言屡效忠谠金亦无罪俱勿论他如拟
　　○总制三边尚书王琼既奉旨致仕至是因吏部上考议各官＜锍-釒＞复降旨琼自起用以来尽心边务筹画有功恐代者遽难得人其令照旧用心办事毋以人言辞避致误重委该部即差人驰示朕意
　　○直隶巡按御史魏有本言各钞关税课钱钞兼收但民间钞法不行而钱价低昂所在各异以致收纳之际官民咸称不便乞自今俱许折银户部覆议从之
