<!-- { "loadSidebar": true } -->
　　○给事中沉汉言户部郎中牟泰以属吏徐宝侵盗官银逮系诏狱因责外任按宝为奸利事在泰未任之前今事败而泰发之是泰固无罪也使下法司问理必得其情因言  祖宗设法司以理庶狱即镇抚司所鞫亦必赴法司议拟乞复泰原职自后刑法宜悉遵  祖制章下所司  癸卯吏部尚书廖纪＜锍-釒＞乞致仕不允  岷府庶人彦泥并妻子李氏以罪发高墙乞以其子女誉永等随住下礼官议以彦泥子女在未革爵前所举者乃无罪之人今使陷于有罪之地将来难以请封得旨誉栐等仍留本府责所亲属抚餋之褒城王府辅国将军旭棎出城游畋缚教授赵润子凤来入府与其父偕氵□颖兄旭榖等拷掠备至韩王旭櫏以闻偕氵□颖亦讦赵润诸不法事都察院覆请得旨夺旭棎禄三月命韩王切责之并核偕氵□颖等罪状以闻赵润下巡按御史逮治  甲辰召用大学士杨一清复＜锍-釒＞言臣遭际清朝夕尘仕籍顷当近幸干纪之时获遂山林优老之愿而  陛下嗣服起臣三边臣扶疾就任期称任使未有尺寸遽蒙召还内阁业已具奏乞休但自惟衰残既不能仰承  圣眷若终无一言以去则上负恩私下干物议其罪莫可逭矣谨以五事为  陛下陈之其一曰  圣学  陛下临御首开讲筵学匪不勤矣但势分尊严臣言不得自尽或随时作辍不免一暴十寒而中有讳忌不敢进讲即随文训诂恐亦无当于  圣心惟日临便殿时廑召问和颜色以受之而其所讲经史务鬯晓大义援古证今诸可为法可为戒者必求体认而行焉其二曰  圣政今天下政治领于六卿而内阁重臣则与  陛下参预密勿接见日疏清问勿及则壅阏之患易生  先朝事可鉴也臣愿时召阁臣□确机务而院部建明台谏论列亦每赐宣见亲加质问听其尽言其三曰听言诸进谏之臣少触  圣怒  陛下即诘责之或下诏狱或械系入京非所以明从谏弗咈之义即御史侯秩以论臣蒙谴臣之昏眊诚如秩所言乞召秩还而嗣有言者虽或未中乞赐优容以作敢言之气其四曰宥过属者议礼诸臣若丰熙等各狥己见挟持初说乃率众伏阙  陛下怒而寘之罪宜矣其抱罪既久悔悟以深有罪而谴责之已悛而复收之正  上天生杀相济之德也幸敕部臣按其谪戍者令其生还落职者以次叙用而死于棰楚者亦为优恤其家其五曰和衷  陛下召还旧臣崇奖台谏中外忻忻谓衷之治再见天日自大礼议兴而大小臣工各欲求胜自是忠厚之道微凌犯之风起务矫伉喜攻讦猜疑日积而谤讟烦生殊非太平有道之象愿  陛下虚怀纳听绝壅闭之萌而因谕在位以恭逊相师毋蹈季叔猜忌之习＜锍-釒＞入  上曰览卿＜锍-釒＞具见忠爱朕且俱见之施行卿宜尽心以匡朕不逮已一清赴召至＜锍-釒＞辞少师  上优诏褒答不允
○养病翰林院学士方献夫＜锍-釒＞辞少詹事之命  上不允趣令赴京供职
○兵部餋病主事霍韬＜锍-釒＞辞少詹事兼侍读之命且言迩年流毙官翰林者不迁外任官吏部者不改别曹升京堂者不由吏部人輙以二官为清要以至翰林不畏  陛下而畏内阁中外臣工不畏  陛下而畏吏部百官以吏部为趋向吏部以内阁为腹心必五品以上循至三品即迁外省参政及各部侍郎凡六部尚书侍郎或留兼师傅等官改除参政布政翰林六品以下俱调外任练达正体仍转翰林六部郎中员外给事御史俱补郡首佥事参议监司守令政绩卓议即擢卿丞有文学者擢翰林而举人岁贡亦得以擢翰林升部院不宜泥其资格  上不允韬辞且趣之来其所奏内外官迁转资格令廷臣集议以闻
○直隶保定府满城县雨雹大如鸡卵伤禾稼
　　○丁未礼部尚书席书言大学士杨一清既晋少师则宫衔殿名皆当递转不宜仍兼太子太傅武英殿大学士因指费宏靳恡欺罔之罪乞敕吏部改正  上曰内阁加官皆朕自裁定宜遵前旨行
　　○吉王见浚奏求湘乡醴陵及安化攸县税课以资国用户部覆言安化攸县旧无税课司而湘乡醴陵□税坐备官吏旗军折俸似难拨给  上悉命与王
　　○戊申改太仆寺少卿汪玄锡为太常寺少卿提督四夷馆
　　○庚戌升都察院左都御史颜颐寿为刑部尚书
○辛亥礼部言弋阳王拱樻得祭其祖宁献惠二王夫二王亲王也宜祭以亲王之礼但今以郡王奉祀似难全与凡乐舞斋廊之类当半给之报可
　　○工部覆奏缮治大真人张彦頨府第工料不赀与其加派于民不若取给于官乞敕守臣同所遣内臣程工庀材即于本布政司库银支给不足则该府赎金引钱佐之作速办完毋致迁延虚耗财力仍严禁州县不得指此科派小民  上皆从之
　　大明世宗肃皇帝实录卷之六十四终
明世宗肃皇帝实录卷之六十五
　　嘉靖五年六月壬子朔礼部尚书席书有目疾请假调治  上许之遣中使临问赐之酒馔寻又特降手敕亲制诗一章赐慰之
　　○巡按直隶御史刘隅言南京沿江洲田多为豪强占种概输芦课于南京工部宜令核实果新生洲滩仍输芦课若地可艺五谷者户部计亩起科以广国储得旨令户工二部各差官往视果堪布种方为起科毋虚增以病民
　　○癸丑大学士杨一清言自古天子择宰相宰相择庶僚故我朝内阁迁除皆从中特降手敕至于师保之加殿学之兼悉出渊里内阁不敢专吏部不得与今礼部尚书席书乃以臣之兼官轻有拟议欲敕吏部改正臣窃其典章之未明而发言之太易也况人君之御下在听其言不在加其秩人臣之遇主在行其志不在荣其身若使言听志行官虽不加而其荣已多倘或事与心违官秩愈崇而责辱愈甚如臣不肖位已踰涯  陛下更加以少师仍兼宫傅恳避未谐方切愧惧书安得为此言且费宏供事内阁已久臣以阃外被召方来纵使官秩尽同亦当序出其下书言及此盖不知臣也书之学识才猷臣素称许但其性气直率任情自遂凡有所见辄形奏牍不尽其说不止终失大臣浑厚之体乞戒谕之毋出位轻言以伤治体  上曰此事已有旨矣卿第安心辅政不必引嫌深辩
　　○甲寅选授行人程辂陈守愚知县邹架俱为给事中辂兵科守愚刑科架南京工科知县端廷赦张禄蒋旸吴仲行人杨琰任淳石瓘吴彦王琇俱试监察御史廷赦湖广道禄福建道旸江西道仲广东道琰山西道淳广西道瓘南京云南道彦南京江西道琇南京湖广道
○山西蔚州及广灵县雨雹杀禾稼
○乙卯狭西岷州大崇教寺剌麻班丹夫参等来朝贡马给赐如例
　　○山东沂州水
　　○丙辰初大学士杨一清提督狭西三边疏荐管粮郎中林可沛可任狭西方面专理粮饷事下户部至是狭西奏进粮册惟文沛所经画居多时文沛已升江西抚州知府户部尚书秦金言文沛催徵有法积贮至数百余万允济边储今虽去任亦宜追录  上嘉其功令以今职加俸一级俟狭西二司有缺即擢用之
　　○直隶河间府州县水
　　○丁巳以南京刑部尚书聂贤为都察院左都御史
　　○升顺天府府尹闻渊为太常寺卿
　　○升光禄寺少卿萧淮为太仆寺少卿初吏部拟都给事中黄重郑自璧名上有旨另推乃以命淮
　　○山西大同县雨冰雹大如鸡子伤禾稼
　　○庚申赐故太仆寺卿高嵩祭葬仍荫一子为国子生嵩故兴府伴读也
　　○辛酉刑科给事中沉汉言善图治者法有未敝守之可也更之适足以召乱而已我  太祖立国之初法制未备故凡有才者兼收并用不问其类此创业之道也自是以来则人才出矣官制定矣选法立矣取人于科第所以塞杂进之路用人以资格所以抑奔竞之风百余年来治成政理用此道也迩者霍韬乃一旦欲变之上自内阁卿佐翰林下而部属科道皆必出而补外外自监司守令及教官举人岁贡出身者皆必擢而补内天下有是法乎且谓吏部为权要似矣夫其有权而不敢肆者以有资格在也如韬之言欲尽废之使吏部而得人焉则可苟非其人则高下任情假夤缘而有显陟问之则曰此学问优长者也政绩卓异者也非常格可拘也人孰得而议之此乱之道也臣闻守成之要在守法而弗失愿  陛下无惑于霍韬之言则天下幸甚  上以此事方会官议处未决汉辄轻率奏扰切责而宥之
　　○壬戌顺天府府尹万镗服阕复除原职
　　○升礼部仪制司郎中余才为光禄寺少卿
　　○吏部尚书廖纪等覆奏霍韬内外官升迁资格之议言韬以翰林吏部不迁外任臣谓翰林设官之意本与常调不同在史局则国典攸存在经筵则君德所系或以备顾问或以代王言故  累朝优异之典视他官为重所以崇奖儒臣而责效亦自别也况九年考满方升二级间遇编纂乃一转官今欲与常调比而同之非  祖宗建制之初意矣其谓编修讲读六品以下俱调外任练达政体然后迁转翰林臣观讲读诸臣俱及第人员或考选庶吉士凡储养数年方进斯秩六品外任则如府通判州同知之属今二甲进士例得为主事知州翰苑储材乃欲无罪而废使居州郡下僚反不得如常调是岂人情也哉吏部铨衡之任亦非他曹可比凡官之贤否黜陟俱欲廉访其实故必公正而练达者方称任使若资望既深量处京职亦不为过然亦间多外补岂谓官吏部者不改别曹升京堂者必由吏部耶若内阁之地尤政本所关故近日所用皆  先朝辅导旧臣韬欲以翰林入阁五品以上循至三品即迁外省参政及各部侍郎是岂  累朝优礼老臣隆重师保之意也又谓六部尚书侍郎或留兼师傅等官是矣又谓或改除参政布政是为有罪者言欤有功者言欤臣所未知也盖国初法制未定人材未出故  圣祖鼓舞作兴使人乐于效用故不以常格拘之今  列圣相承因时损益随材器使为官择人勒为成规至精大备信万世所宜遵承矣如韬欲以国初未定之制为法别议资格以为定守则  太宗以后宸谋睿算永可垂宪者其将若何愿  陛下详察焉  上曰朕以人君深居宫禁不知外事必赖左右大臣协力赞佐若为大臣而不能实察民情何益治道翰林官有才堪布政参政及提学副使者量加升擢正欲其实历民事以资闻见以备他日重用吏部及诸曹年深者亦宜察其才识内外兼用之岂可循资轻授耶我  太祖初年法制草创者固难比拟以后定制及  列圣成宪不可不遵但用人图治亦当因时制宜岂能一一拘定常格况予夺皆出朝廷自今内外官出入迁转所司随时斟酌以闻
　　○提督边务尚书王宪巡抚狭西都御史王荩巡按御史吉棠郭登庸王鼎工科都给事中张嵩左给事中卫道给事中王科御史王朝用等各上疏请停织造绒服之差工部尚书赵璜覆奏言诸臣之言不约而同盖以狭西比岁荒歉各边声息未宁军民困苦恐所司奉行失当科歛浩繁军民愈困变且不测故恳切言之惟  陛下垂听以弭患于未形俱报有旨
