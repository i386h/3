<!-- { "loadSidebar": true } -->
　　○癸丑吏部尚书桂萼言古之圣王井地授民而取之有制后世井田不行但能因时力法以均取民之制而已臣谨条其一二以献惟  圣明择焉一曰分豁灾伤田租夫天下田租国用所从出也而凶荒不常于是乎有通融之术臣闻  祖宗漕运之法必预储百万米于淮安乃令督运之官会计江南诸省岁入之数有灾伤不足者诸省自为通融补之又不足则继以淮安余未此诚良法也而今废之久矣臣请以各关钞钱及南方诸省缺官银两尽发淮安乘豊积米以备四方灾伤则民困苏而国用足一举而两得也一曰分豁里甲官钱夫户部正赋随丁田所出也礼工诸部所派杂色物料岂容独异臣闻之江南诸省止论里甲科派其有占役优免则所以代役者率小民也困以困惫逃亡臣请今之天下郡县皆区画官中无碍余银起角□羊而免其科派如不得已则如侍郎周忱立为定法不分有无役占一切随田徵科庶可免里甲代充之累自此之外则又有分豁南北粮土之说不可以不讲焉  祖宗时以北方民寡徙山狭无田之民分屯其地当时本民占地顷亩广屯民后至顷亩狭故北方之土有小亩广亩之异至于则壤成赋虽历朝因革不同而轻者居若我朝则江南多抄没之产当时所收籍册即以民间所入客租为粮谓之官粮故南方之粮有轻则重则之殊此不均之怨所难免也今北方官豪之家欲独享广亩之利不肯为屯民分粮南方官豪之家欲独出轻则之粮不肯为里甲均苦间有巡抚守令欲为均则量地者即上下夤缘多方阻抑故臣愿有以均平之  上曰览卿之奏皆恤民图治之意分豁灾伤里甲二事户部其斟酌可否以闻务图经久利便之规无为苟且目前之计若南北粮土版籍既定姑已之
　　○甲寅升狭西道御史洗光为南京通政使司又参议左春坊左赞善费采为南京尚宝司卿狭西布政使司右参政徐钰为南京太仆寺少卿左春坊左中允边宪为山东布政使司左参政右春坊右中允杨惟聪为山西按察司副使
　　○天津城南旷地六百余顷  宪庙时给赐皇亲锦衣千户郭勇正德时入为皇庄  上即位诏革寻赐永福长公主为业至是勇孙郭钦奏请不已驸马都尉邬景和亦具奏事不决命户部差官往勘之尚书邹文盛因言此地在  先朝既赐郭氏今日又赐景和请令两家分有之  上曰查勘既明其如议分给毋容争扰自今贵戚之家第宜安分循理如妄为奏讨或恃势兼并军民田地者所司奏闻处治
　　○丙辰改总理粮储巡抚应天右佥都御史欧阳重巡抚云南
　　○丁巳升山西按察使唐龙为太仆卿
　　○吏部尚书桂萼绘禹迹九州图以进言古人之学左图右书未尝偏废后世书籍浸繁而图书不传顷者  陛下命礼部侍郎刘龙徐缙撰成禹贡直角□羊以供  圣览用意勤矣臣谓禹贡大指分叙九州以经之总叙山川以纬之每州之下奠山川潴薮泽而后继之物土宜定田制经赋法通朝贡其总叙于后则列山川叙源委总成功定封建别限制同教化是大禹先后经理之本末也  皇上盖将因禹贡以考地里之远近见贡赋之难易为施教之次第而求所以祗台德先者非若经生学士徒为考索记问而已臣輙与龙缙取前代方舆形制合今日一统地图重为四幅其一别禹九州之限而禹贡导山导水之略书焉其一列山川源委而禹贡田制贡赋之略书焉其一载禹贡九州之域其一列禹贡五服之制经理分明本末具备  皇上试于清闲之燕一展玩之则不烦训诂而所以法象禹贡之意者举在目前矣  上曰览所绘图具知忠爱以是开发朕学深有禆益因命左右揭之御史屏以便省览
　　○戊午礼部类奏四方灾异  上曰  上天垂示灾异频仍朕览之中心恐惧况迩来地震京师冬季将终雪犹未推思名□卜本实在朕躬尚赖卿等中外大小群工协司匡佐勉修乃职思弭灾致和之方为朕言之务期上回  天意以消变异副朕至望勿或怠忽其被灾地方官亦可传示令其改误修省务期实效毋事虗文
　　○己未  上谕大学士杨一清等曰团营重务国家第一事幸今四方无大警然安不忘危圣贤至训卿等其图之一清等对曰国初京城立五军神机三千三大营于谦因正统己巳之变选其精锐分立十营团操是为团营成化间又增营为十二分布益严今久不搜选戎政大坏  陛下之念及此社稷之福也谨陈六事于后一曰慎简提督文臣言兵部尚书职重事繁不应兼掌营务乞专设都御史为提督令大臣举素负才望谙晓兵政试有成绩者充之二曰择将领言将非其人兵虽众不足恃今所任多膏梁纨裤不闲军旅宜推举各边空闲将官曾经战阵者或令坐府或令坐营无缺则令充协赞付以搜选教练之任庶克有济三曰慎选战锋官军孙子曰兵无选锋曰北盖兵出御敌必使锋锐者当任其冲突坚立不动俟其少却奋以乘之今每营所辖万人少者不下七八千人宜大简阅分为等第选其勇健者三千人为第一等就中又选其胆力过人武艺精熟者一千人以为战锋专备征调稍次者为第二等以备防守其羸若者退更之四曰严训练以求实用言军士操练相袭旧规虽有可观然其所为号令不过把总等官知之而已其军士逐群聚散全不能知徒应故事操演何益营中官军务令熟知号令目熟旌旗之色耳熟金鼓之节足熟进退之度手熟击剌之法与之讲角□羊通晓号令既熟则节奏不差又宜简其熟于刀箭枪牌及铳者各一二人为师听其教习责以成效吴起所为一人学战教成十人十人学战教成百人学战益广教成三军者也五曰禁科克以作士今营军强壮殷实者多出钱包办或营求走干又闻各官多占而私役之在营操练多系贫乏者及有征发包办走役者不与焉贫军安得不生愤怨况朝廷餋军月给米一石岁秒又赐衣布非不优厚有管队等官科歛多端所存无几军士安得不贫乞明降  德音将已往者俱从宽贷自后各官占役者悉退出营操诸首领不许假借科索违者以军法痛惩之六曰查处京营马匹今马政之弊极矣民间餋马非壮大者太仆寺不以给军军士亦不之领然给过数月旋即羸弱死者后先相继取之民者甚难而给之军者不恤以故军民俱困宜立法稽其倒失之数核其桩朋之银纵不能追其既往犹可责之将来然营马多瘠固系失养亦由军士贫难人食不足而暇顾其马乎访得各军一年全支草料者凡三月余月拆银所折不足以供立以侍毙宜谕户部量增其数以恤贫军而重惩其失养者则被罚者无辞矣＜锍-釒＞入  上曰卿等所奏深合事宜令兵部如议速行仍选科道能任事者查点有不奉行者即劾奏重治并行南京各巡抚军中科克等弊悉厘革之毋忽
○都都察院左都御史胡世宁上言自古帝王未有不以亲览章奏为政励精之实得然而览之无要则亦徒弊精神而听断不能无遗矣书曰政贵有恒辞尚体要律曰陈言事理并要直言简易不许虗饰烦文弘治以前臣僚章奏皆删烦就简故君上得以亲览无遗及  武宗之时不亲政事臣下遂因循自逸不事删削惟听吏胥全具文移或一事而重言或一本而数纸虽臣等竟日有不能周读一过者乃以上劳  君父为治之体岂当如是臣愿申敕内外诸司凡事当奏题者务照弘治以前旧规删去繁文务从简要不许全录往来文移而部院议覆亦必撮其要语使无赘词又无失事庶几少便省览  上曰览卿所奏具见忠爱诸司章奏俱朕亲览自今不许烦词第宜明白开陈要旨庶易省阅都察院晓示内外咸使知之
○辛酉升致仕南京刑部右侍郎周季凤为都察院右都御史总理粮储巡抚应天
　　○总督河道都御史盛应期荐苏州府知府陈文沛才堪治河顷曹濮河道副使王言以病去文沛可代之  上曰可速令往治事
　　○壬戌录故都察院右副都御史吴棋子晋为国子生
　　○提督狭西三边军务兵部尚书王宪＜锍-釒＞乞归老  上优答之不允
　　○癸亥先是土鲁番酋速坛满速儿数遣其属牙木兰款关求贡愿献哈密地及所掳掠抚臣李珏以等番文奏闻兵部议番酋乞和者数前以下提督尚书王宪因其贡使省谕之所请似不妄第其词出牙木兰非真乞贡之文其诈以款我亦未可知若果悔过输诚当归我哈密城池及原掳甘肃人畜仍械送首恶叛臣稽首关门然后可信  上从部议命提督镇巡官王宪等省谕回酋必其番文无伪悔过有据方为奏请处分仍严督各该将领益修内治缮兵扼险以待不得轻信传言误堕贼计吏部尚书萼桂言夷狄苟以诚归朝廷亦当以诚待今不乘其来而怀之则哈密之地何时可归而边鄙之患何时可息臣谓当留质牙木兰遣译者单骑谕速坛满速儿主贵以访哈密之后归其金印城池之旧改过自新方许通贡  上深纳其言第以夷情甚重令与礼兵二部议之萼乃会礼部尚书方献夫兵部尚书王时中等议言臣等查看夷情自正德时我边臣失计已正法典嘉靖二年以来虏复寇甘州至今未息烽而番酋乃遣人上书者四辈委罪前吏希求通贡虽其言多抵餙亦由事发有因也宜内令严兵堤备而遣通事及译官各一人宣谕彼番以通其意且遣官查看前后边臣有无激变事情以服其心  上曰番酋累犯不悛吾欲问罪恐滥及无辜故闭关绝贡今虽累奏求通而未见悔过输诚之实其令甘肃守臣暂覊夷使马方物责验安插礼部遣通事译官各一人赍敕与其人俱往如献还哈密城池及所掠汉人缚首谋犯边者付吏乃听入贡如违命不悛即与师往问其罪其访哈密子孙宜袭者以闻事发有因诚如卿等言即令原遣给事中锦衣卫官核上先年功罪之实前三年虏犯边诸臣言速坛满速儿牙木兰已死乃今皆存妄奏冒功罪不可宥甘肃不止回夷可虑西海残冠北山零贼皆伏藏为患其令王宪亲诣河西经理户部差官往开盐引足粮饷务令随处充足不乏军兴先是甘肃巡抚陈九畴太监董文督兵御虏部兵为首虏速坛满速儿牙木兰俱毙于枪炮之下九畴等即以奏捷兵部尚书金献民太监张忠都督杭雄奉命征讨未至而闻捷亦以获首虏闻俱得升赏至是土鲁番屡进番文求通贡使署名皆速坛满速儿牙木兰  上已疑之会锦衣卫百户王邦奇劾奏九畴等妄开边衅冒功不忠  上因怒九畴职任巡抚番虏入寇不能督兵剿杀以致攻破寨堡杀掠军民乃妄称酋首已毙冒功升赏欺罔不忠令锦衣卫逮问金献民受命专征未至地方而扶同奏捷令巡按御史械送来京邦奇所奏情状令差去给事中速为查勘务得功罪之实兵部尚书王时中请并命所遣官劾其酋首果否存亡  上以回酋屡来求贡部中亦数与覆奏俱不言其存亡及命劾诸臣功罪乃欲请救究酋首存亡之实掩护推延之弊显然可见责令对状时中自劾请罪  上乃宥之归罪司官各夺俸两月大学士杨一清言犬羊之性终不可测比年入贡之使尚在国门侵掠之兵已至嘉峪是岂信义之所能结文告之所能致也哉通事译字官在王朝官职虽微然以使于外境则国体甚重往还万里出入于沙漠之地事变所不能无恐非所以全中国之体也  上曰卿言良是天子之使远涉番境此失尊大之体在京通事译字官可勿遣第以敕书属之甘肃镇巡官令其遣抚夷官往谕为当耳使番酋果能悔过输诚朕当曲赦其罪否则闭关绝贡别作处分
