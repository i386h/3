<!-- { "loadSidebar": true } -->
　　○以寇警免广东惠潮南廉等府江西南昌抚州南安赣州广信吉安临江袁州等府并所属州县正官朝觐  裁革山东济南衮州二府管理料价通判各一员安东灵山鳌山威海成山靖海大嵩等也卫儒学训导各一员
　　○建仁和宫
　　○丁亥吏科等科都给事中梁梦龙等上＜锍-釒＞言自古帝王之君必有丞弼之臣  圣祖  神宗因时立政渐隆馆阁  皇上总揽乾纲辅弼之臣益加慎重迺者辅臣久缺纶□大一日□未布岂非思为天下得贤辅佐故极其慎重与臣等窃惟相臣贤否关治道污隆一经简命则体貌自隆虽欲去之其势甚难故古人或求之梦卜或决之人情我朝亦有讲读史职得典机务者盖惟在于得人耳伏愿  皇上俯念政本特敕吏部会同九卿科道等官共举诸臣中学术纯正操履端方名德宿望足以镇华夷服中外者＜锍-釒＞荐五六人取自  宸断而品秩之崇卑不计焉则抡选不轻而  圣治益光矣  上览奏不悦曰所奏言非讲读史职者今为谁其指实奏闻梦龙等因惶恐陈谢言其一时敷陈据所见言之非敢妄有指拟  上曰此所奏与初谓自违原非为国第欲窥测沮间耳梦龙姑夺俸半年各科都给事中二月各一月
　　○诏刑部尚书冯天驭回籍闲住以给事中侯廷柱劾其贪鄙故也
　　○升兵科左给事中张益为都给事中礼科右给事中沈淳刑科右给事中龚情为左给事中兵科给事中丘橓为右给事中益情本科淳橓俱户科
　　○升巡抚大同都察院右佥都御史杨选为都察院右副都御史总督蓟辽保定等处军务仍促令赴任管事不必候代
　　○戊子升提督大石窝工部右侍郎黄光昇为南京户部尚书云南左布政使周复俊为南京太仆寺卿
　　○以虏警免陕西延安庆阳平凉等府及所属州县正官入觐
　　大明世宗肃皇帝实录卷之四百九十八


大明世宗肃皇帝实录卷之四百九十九
　　嘉靖四十年七月己丑朔时享太庙遣驸马都尉谢诏代
　　○是日日食一分五秒例免救护礼部尚书袁炜言臣闻唐一行曰日君道也无朏魄之变古之太平日有不食或月变行而避之或五星潜在其下御侮而救之或涉交数浅或在阳历阳盛阴微则不食或德之休明而有小眚焉则天为之隐虽交而不食此四者皆德教之所由生也  皇上以父事天以兄事日群阴退伏万象辉华是以日位旺荣阴氛销铄食止一分与不食同臣等不任欢忭  上以为然
　　○遣道士二十三人赍祝文香帛诣  先圣历代帝王陵寝令所在官司行礼
　　○以灾伤免南直隶苏松常镇等府所属州县各正官入觐
　　○总理盐法都御史鄢懋卿言两浙盐课额泒四十四万引有奇今正课壅滞私贩公行由引目不通守候岁久滋弊耳夫一正一余乃两淮长芦山东通行例也浙中旧行小盐引三百斤近行大盐引四百斤包大价增商不乐赴今宜分正余二包各以二百八十斤为率用收余盐之利每引定价杭州所三钱五分嘉兴所三钱八分绍兴所三钱二分温州所一钱六分称掣之法不得过五斤以上至于行盐地方如浙江之安吉富阳直隶之太仓长洲等三州七十六县水陆通便者令行引盐临海新昌等九县山路阻险者令行票盐仁和崇明等二十一县本地出产者令市捕盐更湏严法逻缉勿使影射赈卖为奸庶公私便而国课可增户部覆奏允行
　　○壬辰  仁孝文皇后忌辰  奉先殿行祭礼遣成安伯郭应乾祭  长陵
　　○以旱灾免三宫庄田子粒有差
　　○癸巳以灾伤免浙江杭嘉湖宁绍温台等府所属州县各正官入觐
　　○改南京刑部尚书蔡云程为刑部尚书升巡抚山东右副都御史朱衡为工部右侍郎山西按察使陈其学为都察院右佥都御史巡抚大同
　　○巡抚应天都御史方廉言今日江南之患在于官多势分兵多食冗请裁革直隶青村南汇二所把总以拓林把总兼辖青村川沙洼把总兼辖南汇又言兵将相识易于责成请改京口圌山把总郭成为吴淞陆路把总统领原部苗兵仍充浙直副总兵中军官诏俱从之
　　○以倭贼侵陷广东潮州府大城所诏夺惠潮参将张四维俸三月分守参议冯自□本谟海道副使郑维诚分巡佥事齐遇俸各二月下本卫卫掌印捕盗等官董越等九人于按臣论罪知府何镗等准赎先是潮州败倭自福建还入诏安大城海夫刘伍等及上底东界客兵因挟之为乱去年十二月乘除夜城中无备伍等先袭入城群倭继之守城诸将各弃印遁走至是年二月知府何镗等督兵追捕伍等始就擒斩首三百余级事闻因有是命
　　○江西巡抚都御史张元冲＜锍-釒＞报去年十二月至今年闰五月闽广流贼由光泽宁化等处突入江西境窥新城广昌转掠万安泰和请敕南赣军门协剿福建巡按御史李廷龙亦报山贼吕尚肆李占春等与福兴漳泉残倭四出剽掠自建宁以北福宁以南无处不为盗薮乞申饬福建都御史刘焘南赣杨伊志两广张臬刻期平定＜锍-釒＞并下兵部议覆  上以群寇猖獗祸连三省切责诸臣既怠不行设策剿灭姑令各戴罪杀贼期以九年报平如再误事御史指名参奏重治
　　○甲午命右春坊右谕德兼翰林院侍读吴情翰林院侍读胡杰主应天府乡试
　　○乙未兵部覆山东巡抚都御史朱衡＜锍-釒＞言驿传事宜一议摄理欲令济兖东青登莱六府清军同知兼理驿传以便稽察一议裁省请并沙河鲁桥二驿为一并沙河递运所俱移置谷亭镇并五道岭安宁村二驿为一移置肥城县而以肥城县大石巡检司移置五道岭庶道里适均一议扣留言山东驿递钱粮近例减扣输户部为边储有司奉行不视冲僻而概除之邮传告艰请以未角□羊及逋欠之数并以后年分应角□羊钱粮许会同酌议裒多益寡不失扣留原数一议徵角□羊谓南直隶江浙诸处原编协济本省马价水夫银两积逋万余乞行克期催纳一议冒滥各色人役假名怙势冒窃非分者多宜禁勿予内勘合非赍捧敕书不给外勘合令抚按诸臣自为限制  上从之衡又言山东饥疲而边镇直隶守巡兵备等官带衘支俸者岁计柴俸夫马银可一千四百四十九两请于各所辖州县徵之兵部议密云永平昌平霸州辽东开原等处俱边地顷且告灾不能给惟天津徐州兵备柴薪等项改于所辖州县议处余如故报可
　　○丁酉南京户科给事中马出图劾新升南京户部侍郎黄餋蒙由考功郎不三年而升南光禄寺卿又历俸不一年而升户部卿贰乃自来巧宦者所未见新调南京光禄寺少卿白启常方以尚宝卿为科道会紏顾得调南光禄是迁也殊非铨衡大公之体请令餋蒙以原任降级调用而罢启常吏部覆言餋蒙升南光禄后守制并家居凡历六年之久且本部司属继餋蒙为郎者已有官卿贰者矣固不得独议餋蒙骤也启常原奉旨对品调往者以南光禄少卿改尚宝卿者例曰升今由尚宝卿而南光禄少焉又安得不谓之调也得旨俱仍旧用
　　○戊戌诏四川道御史周斯盛提调南直隶学校
　　○以旱灾及虏警免山西大同府所属州县及宣府各州县正官入觐
　　○诏以昌平游兵分泒各  陵卫顶补缺额食粮其安家营房银两以后免给从兵部请也
　　○己亥发太仓银二万两于辽东赈济
　　○以江南水患饥荒诏留苏松常镇四府两年开纳事例银并浒墅北新关船料银备赈
　　○巡按江西福建御史叚顾言李廷龙各以江西鹳朝败书闻因言赣州一府为江西全省门户自龙南安远相继激变而抚臣谩不省闻以致今日寇石城明日寇瑞金又明日寇南安寇建昌而吉抚诸郡纷纷多事矣先是南康之战典史王元相死之赣县攸镇之战百户程宠死之今泰和之战副使指挥诸臣又死之此皆由门户失防故寇得深入罪当坐南赣而江西玩愒无备闽广观望失援之责亦不能辞乞将南赣巡抚杨伊志江西巡抚张元冲分守南赣参将谷赐守备李宁及福建巡抚刘焘分别议处副使汪一中指挥王应鹏等血战死事当恤录佥事王应时重伤被执亦当优叙因请假江西抚臣提督军务职衔给以旗牌使得号令其下仍责三省抚臣戮力平贼  上谓诸臣失事重大伊志令革任回籍听勘元冲住俸同焘俱戴罪平贼江西都司官及赣吉抚建惠潮汀漳建邵十府凡寇所经处文武各官俱住俸令吏兵二部＜锍-釒＞上其名俟贼平处分旸宁令巡按御史解京讯治知府张元谕知县杨应东杨冲及千户刘良翰丁鉴等下抚臣论罪命浙直总督尚书胡宗宪兼节制江西发兵应援江西巡抚暂加兼理军务汪一中赠光禄寺卿荫一子锦衣卫百户赐祭葬立祠王应鹏及百户唐鼎陈策各赠官升袭如例王应时升浙江布政使司左参政仍分守九江道
　　○壬寅江西贼攻入玉山县纵火大掠城为之空随攻永豊县破之
　　○癸卯中元节遣清平伯吴家彦彭城伯张熊成安伯郭应乾都督佥事沉至分祭  八陵指挥佥事文承武祭  恭仁康定景皇帝都督佥事王朝用祭  孝洁皇后及  哀冲  庄敬二太子中官祭  恭让章皇后各陵坟
　　○故黔国公沐朝辅夫人陈氏献银三千两助大工赐银四十两彩叚三表里诏云南抚按官以礼奖谕
　　○升南京都察院右都御史卢勋为南京刑部尚书山东左布政谢东山为都察院右副都御史巡抚山东江西左布政陆稳为都察院右副都御史提督南赣汀漳军务
　　○以湖广镇筸参将署指挥佥事俞大猷充参将分守江西南赣等处
　　○甲辰升浙江右布政使胡松为江西左布政使山东右布政使唐宽为本司左布政使
　　○乙巳万春宫成
　　○丙午  成祖文皇帝忌辰  奉先殿行祭礼遣彭城伯张熊祭  长陵
　　○己酉建迎恩大典于大高玄殿禁常封三十四日
　　○巡按直隶御史董学＜锍-釒＞报六月内大同总兵官刘汉出边捣巢轻率寡谋所将士马俱被虏骑蹙入黑河中乞亟论汉失事之罪而巡抚杨选总督李文进身膺重任不能节制其下亦当议罚时选及文进方以捷闻与学＜锍-釒＞并下兵部言汉等谋失万全不能无罪今秋防在迩宜稍宽假之俟事宁通论功罪  上然之命姑夺汉俸令戴罪杀贼而责选及文进策励供职
　　○庚戌虏犯宣府分数道入副总兵马芳等督兵御之擒其酋五合器等十四人俘斩十八人获达马二百四十余匹虏遁
　　○辛亥升河南按察使徐南金于浙江山东按察使曾于拱于山东俱右布政使
　　○巡抚应天都御史方廉奏苏松常镇四郡水利甲于天下宜备查应修之处分别工程难易以次兴工河夫银两编徵追补如故苏松二府额设水利通判各一员后因兵兴事繁二府各置海防同知苏州又有练兵同知及防御福山通判而旧所设水利者裁减矣今海氛稍靖其练兵防御诸员可省湏复水利旧额以任＜锍-釒＞浚松江则以海防同知兼摄其事仍敕兵备宪臣往来督课之吏部议覆允行
　　○壬子升刑部左侍郎赵大佑为南京都察院右都御史江西左布政胡松为都察院右副都御史巡抚江西
　　○癸丑  上谕大学士严嵩等今日御田官上天降祥禾四十九本五月恩滋应祈八月玄育生瑞当知恩也汝等一视礼部因请率百官门贺  上令择吉献  庙门贺免行
　　大明世宗肃皇帝实录卷之四百九十九终
明世宗肃皇帝实录卷之五百
　　嘉靖四十年八月戊午朔
