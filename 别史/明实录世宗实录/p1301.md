<!-- { "loadSidebar": true } -->
　　○壬戌  上问户部苏镇虚兵食粮之数尚书贾应春等以不知对请行科道官核实具报  上责曰是兵数已查明经五万九千三十二名尔部中自有各年奏报文册历历可据何谓不知于是应春等檄蓟密昌平管粮官将三十年以后见在食粮军数一一清查尽得诡名冒支诸奸弊状  诏俱下巡按御史问
　　○授  裕王继妃父陈景行为中兵马指挥司指挥景行自言由岁贡监生待选已久援锦衣卫百户李铭例以请  上命改授锦衣卫副千户带俸
　　○癸亥
　　○以倭寇犯温台命革把总奎盘指挥梅魁任同把总松海指挥任锦付御史逮问  命提督京城内外巡捕都督云冒提督军务统领入卫军马思右参将署都指挥佥事刘彩充副总兵分守松潘等处
　　○甲子
　　○升协守大同副总兵都督佥事尚表为都督同知致仕表初用守城功起废廉而恤下然年已七十余固求休退总督杨博为请加秩致仕许之
　　○丙寅
　　○改定仪真守备言池以新港至瓜仪六合隶之江防以天长南及江都高邮隶之陆防仍听狼山副总兵节制先是嘉靖十九年分江南北备倭信地江南专属金山都司江北尽属仪真守备既而以地方多故复于东海大河口周家桥设把总掘港改守备盐城增参将各有信地矣而仪真守备犹遥制之体统不便于是巡抚都御史李遂以为言乃有是命
　　○丁卯
　　○以兵荒蠲辽东各卫所屯粮有差
　　○戊辰
　　○淮阳巡抚都御史李遂生凤阳府五河县有大杉一株围一丈五尺长六丈六尺涌出泗水沙中臣等窃惟中都  祖陵所在大木忽现谓由河洛而下原非所出之区谓从江淮而入又无逆流之理是盖  祖宗启佑淮泗效灵与大工会不偶然也昔  成祖重修三殿有巨木出于芦沟因以神木名厂二百年来羙谈再续再谨拜手以献＜锍-釒＞入  上令亟辇送至京以助鼎建
　　○东虏大举寇辽阳清河等堡总兵杨照副总兵刘岳帅诸将守备申有爵等分道出击之斩首八百级时西虏以拥众潘阳边外闻我兵既东乘间深入二百里照等闻变即驰赴之虏见大军至引去
　　○庚午  命保定总兵署都督佥事李广提督京城内外巡捕大同参将署都指挥佥事赵奇充任副总兵协守大同
　　○辛未  圜丘视牲遣公朱希忠代伯方承裕都督陆烟尚书吴山轮视
　　○朝鲜国王李峘遣陪臣刑曹参判方好智等来朝进马及方物贺冬至赏宴如例
　　○壬申
　　○北虏土蛮十万骑薄界岭口建昌副总兵马方御之虏不得进乃分骑潜犯黑峪墩因掠边山等处游击崔桐不能御把总冯时雍死之其明日有二百余骑还奔界岭口芳及总兵欧阳安游击时銮等力战败之擒三人斩首三十八级总督王忬以闻  上命赏忬安银三十两纻丝二表里芳荫一子原卫所总旗銮等升一级桐降二级时雍等升袭二级及其余赏赎逮问有差
　　○癸酉
　　○以大祀  圜丘请  皇祖配命成国公朱希忠代
　　大明世宗钦天履道英毅圣神宣文广武洪仁大孝肃皇帝实录卷四百六十五
　　


大明世宗钦天履道英毅圣神宣文广武洪仁大孝肃皇帝实录卷四百六十六
　　嘉靖三十七年十一月甲戌朔礼部覆工科给事中徐浦奏朝参官员不许例外多带从人入朝舆马不得逼近东西二栅门及正阳门前得旨屡有明禁各官玩肆不行遵守后有犯者令厂卫捕治
　　○丙子
　　○冬至大祀  天于  圜丘命成国公朱希忠代  上以是夜阴寒悯执事官劳赐希忠以下银币各有差
　　○遣驸马李和代祭告  内殿长宁伯周大经玉田伯蒋荣清平伯吴家彦成安伯郭应乾分祭  八陵都督沉至祭  恭仁康定景皇帝守官祭  恭让章皇后都指挥同知陈书祭  孝洁皇后各陵寝
　　○未封杨氏薨治丧葬如常□歹□兵□黄氏例
　　○丁丑
　　○百官朝服诣大朝门行五拜三叩头礼上表贺冬至节
　　○免宴赐百官胙及莭钱钞
　　○戊寅  恭让章皇后忌辰遣中官祭  陵寝
　　○己卯
　　○以苑田收获赐督理农事尚书高燿彩币羊酒
　　○壬午
　　○诏锦衣卫差官校械系应天巡抚都御史赵忻松江府同知刘敏政吴江县知县曹一麟至京讯鞫先是忻行部至松江会金山军乱鼓噪露刃直抵松江城下久之方角□羊时崇明戍军亦以索饷不获缚海防同知周鲁署印判官薛仕囚之教场数日给事中苏景和闻知乃上＜锍-釒＞劾忻淫酗贪墨＜忄厷＞赏激变状因言敏政一麟皆其所厚吏三人相与济恶殃民不可一日居位＜锍-釒＞入  上怒乃命逮忻等问之已逮至下法司问言忻等皆催徵过刻行事乖方致招物议未有贪纵实迹乃命降忻敏政各二级忻调外任一麟罢为民
　　○复湖广巴东县运天石柱二巡检司从守臣请也
　　○虏入辽阳东州等堡诏夺总兵杨照巡抚路可由俸一月下百户赵世勋等于御史问
　　○癸未  命故隆平侯张玮侄桐袭爵
　　○升江西右布政使陈锭为都察院右副都御史总理粮储提督军务兼巡抚应天
　　○甲申
　　○狭西边外畨夷犯苴西等处百户常栋等与战死之守臣以闻因请治防守沙塘川指挥汪镛等失事罪得旨下御史逮问
　　○乙酉
○升山东按察使郝良臣为江西右布政使工部都水司郎中汪一中为江西按察司副使
　　○以雹灾诏蠲山西平阳
　　○丙戌无雪  上亲祷于洪应雷宫命英国公张溶等告各宫庙
　　○浙江柯梅倭驾舟出海总兵俞大献等自沈家门引舟师横击之沉其末艘稍有斩获各贼舟趁洋南去由是福兴湖广间纷纷以倭警闻矣  命五军营副将都督佥事孙勇统总兵镇守保定等处
　　○丁亥
　　○改隶陕西徽州西和里于西和县狄道县南川渭诸二里于渭源县从巡抚都御史殷学奏也  命南京锦衣卫佥书署都指挥佥事周乾掌本卫事  上敕谕三法司曰朕承  天命为天下生民主惟欲固本祈天为民造福因念人命至重矜恤庶狱惓惓于怀夫刑以弼治当则气协庥祥自至否则上干和气灾沴攸生是以古昔帝王及我  祖宗罔不慎重于斯柰何近年以来司民牧者未尽得人或道理不明律法不通任情作威深文鍜狱甚或贪贿听嘱颠倒是非不顾冤抑是何心与近日湖广安陆县幼男吴一魁二命枉刑毋又被捉情无所告远至朝扉以一推之岂止数百一夫不获时予之辜尔三法司治刑为职兹特  敕谕尔等宜体朕心多思矜恤都察院通行天下抚按申饬司府州县各恶省改前愆惟公惟慎尽心听谳民以不冤  天地神明照鉴在上自亦能保禄位福子孙如不恭命明有国法幽有神谴必不能逭尔等其钦哉故谕
　　○己丑
　　○升河南布政司右参政朱衡为山东按察使
　　○庚寅
　　○升左春坊谕德秦鸣雷为侍读学士侍读高拱为侍讲学士陈升瞿景淳为左春坊左谕德吴情为右春坊右谕德俱兼侍读修撰裴宇陈以勤为司经局洗马兼侍讲
　　○兵部覆总督蓟辽保定都御史王忬条陈一议添募游兵言河南入卫民兵岁徵工食银十万余两止防一秋而糜费甚多不如徵其费听本镇募兵一万五千便一议近地垛勾言边军不足欲将土著流愚之民免其征徭量为抽垛一议原籍清勾请给专  敕令御史严稽之一议调取边官无论罪废得量才委任一议安恤军情请建造营房及给山场荒地开垦之费一议军器犒赏之费一议预备战马乞太仆给五千匹一议更选壮丁欲汰黜见卒之老弱查丁壮补之一议抚夷之费请如郎中唐顺之议岁给银三万以充一议宪臣责成请留密云昌平蓟州兵备副使杨胤贤张子顺伊介夫一年协心共济一议将领责成言旧制将领抚循不时致军士逃亡者降职俸有差宜申此例若总兵致镇兵逃五百人者降俸一石千人降俸二石至二千五百人降职一级副参以下至小旗致所部逃者皆降俸职有差有能抚恤军士一年无致逃亡者升职一级一议未完墙工如石门燕河太平马兰墙子五区皆当修筑而夫价尚无定议宜咨顺天巡抚议请  诏俱从之
　　○增设江西建昌抚州二府守备二员都察院左都御史周延六年考满  诏加太子少保
　　○辛卯  孝惠皇后忌辰遣彭城伯张熊祭  茂陵  孝烈皇后忌辰  奉先殿行祭礼遣清平伯吴家彦祭  永陵
　　○丙申
　　○以水灾蠲湖广承天岳州荆州衡州常德五府直隶庐凤淮杨四府各属州县税粮有差
　　○发靖江王府革爵庶人邦□□公经撤高墙禁锢以越奏犯禁不悛也
　　○丁酉
　　○雪群臣上表贺
　　○己亥
　　○升顺天府尹刘养直为户部右侍郎
　　○辛丑
　　○升宣府副总兵署都指挥同知郝承恩署都督佥事充五军营副将
　　○壬寅
　　○发乐平王府奉国将军旭□□＜得-彳＞于高墙禁锢旭得辅湝潮长子以三月终背父出游莫知所之既而闻有  诏追冶乃遣使献助工银二百两诈言身自诣阙会病作暂留中途待命  上初不知其诈受之及是旭得归府礼部奏发其背父诳君之罪给事中蓝璧等亦言宗藩越关法例至严不当受其诈献以亏国体  上然之命送发高墙还其所献
　　大明世宗钦天履道英毅圣神宣文广武洪仁大孝肃皇帝实录卷四百六十六
　　



大明世宗钦天履道英毅圣神宣文广武洪仁大孝肃皇帝实录卷四百六十七
　　嘉靖三十七年十二月癸卯朔
　　○丙午  慈孝献皇后忌辰  奉先殿行祭礼
　　○升南京大理寺右寺丞赵孔昭为南京都察院右佥都御史提督操江初操江都御史缺推广东左布政使魏良贵未几良贵为御史徐仲揖劾罢乃改用孔昭
　　○升太仆寺卿刘大实为顺天府尹
　　○丁未
