<!-- { "loadSidebar": true } -->
　　○丙子  宣府辽东各报虏警命东西官厅厉兵二枝俟再有警报一趋永平一趋古北口防御仍命提督官拣团营兵四枝以备缓急已而提督官以缺马言兵部请发寄餋马五千匹各营下场牧放马千七百五十六匹兑什之报如前旨有警方给
　　○丁丑  中宫千秋令旦免命妇朝贺
　　大明世宗肃皇帝实录卷三百二十五


大明世宗肃皇帝实录卷三百二十六
　　嘉靖二十六年八月己卯朔
　　○庚辰  发太仓银二万两于宣府镇  致仕少保兼太子太保工部尚书甘为霖卒赐祭葬如例为霖四川富顺人嘉靖二年进士授知州历任工部郎中督郊  庙雩坛等宫升太仆少卿累升工部侍郎督理各宫殿及修餙  诸陵预造  寿宫工完升尚书坐与武定侯郭勋许奏罢归越二年起前职加宫保言官论劾诏令自陈去至是卒为霖敏给能集事性倾狡卑侫初由郎署六七年至乡贰遂跻宫保难以上役恩然亦谄事权幸所致其欲利无厌不复顾廉耻嘉靖中年  上深居不视朝百司政多狥贿为霖与兵部尚书张王□赞礼部尚书严嵩吏部许赞皆赃赂狼籍为清议所斥云
　　○丙戌  孝康敬皇后忌辰  奉先殿行祭礼边都督佥事沉至祭  泰陵  以灾伤免狭西凤翔巩昌西安庆阳各府属州县并卫所税粮有差
　　○丁亥  祭至圣先师孔子命礼部尚书费采行礼  以明日  万寿圣节遣西宁侯宋臣驸马都尉谢诏长宁伯周大经分祭  七陵惠安伯张镧祭  恭仁康定景皇帝及  哀冲太子玉田伯蒋荣祭  孝洁皇后中官祭  恭让章皇后各陵坟
　　○戊子  万寿圣节  上不御殿命成国公朱希忠代告  天子  玄极宝殿百官朝服请奉天门行五拜三叩头礼上表称贺免宴赐节钱钞  秋祭  太社  太稷遣英国公张溶代  孝慈高皇后忌辰  奉先殿行祭礼  致仕大学士贾咏许赞各具＜锍-釒＞驰贺  万寿圣节  上温旨报闻
　　○己丑  祭帝社  帝稷命成国公朱希忠代侯崔元伯陈鏸卫錞辅臣夏言严嵩尚书闻渊费采侍郎孙承恩张治徐阶许成名崔桐陪祀
　　○丙申  巡按御史黄如桂言宣大钱粮以主兵属郎中以客兵属守巡那移影射奸毙难稽宜将各项钱粮无分主客皆以郎中领之至于召买等项则守巡督率通判等官经理庶内外分职得交防互制之法也五路管粮通判无关防印信文移改换吏缘为奸请给之关防便户部议覆报可  巡抚顺天都御史孙应奎言近谍虏将犯四海冶黄花镇而本镇官兵近为守备太监纪阳所奏不属总兵官管辖倘有急不便调遣乞命遇警仍听总兵官节制从之
　　○丁酉  裁革广东琼州府澄迈临高定安会同乐会陵水昌化感恩八县儒学训导各一员  以虏寇滴水崖等处罢分守宣府北路左参将祁勋命本镇游击将军欧阳安代之从总督官翁万达奏也
　　○己亥  秉一真人少师少傅兼少保礼部尚书陶仲文六年考满加授特进光禄大夫柱国兼支大学士俸仍荫其幼子世恩为尚宝司丞  锦衣卫掌卫事都督同知陆柄以京师流寓人多乞行禁戢得  旨京城内外潜藏奸究作遇多端都察院出榜禁约有犯者厂卫并巡城御史从实访治
　　○庚子  宪宗纯皇帝忌辰  奉先殿行祭礼遣定国公徐延德祭  茂陵
　　○壬寅  勒礼部左侍郎许成名右侍郎崔桐詹事府少詹事王用宾黄佐致仕初吏部左侍郎缺例用翰林资深者推补吏部尚书闻渊推国子监祭酒王道补之至是卒乃拟桐及佐名上给事中吕时中言该部初拟成名矣缘桐忿争乃并舍之而用道今复用桐是赏争也何以柳躁兢崇耻让给事中徐霈御史艾朴又言桐成名互相诟诚成隙用宾佐复仿傚觊觎惟恐先之宜俱释勿用而别选雅望者  上是其言俱令致仕而以尚书渊狥私受嘱推举不公夺俸半年该司官吏令逮赴镇抚司考讯以闻已镇抚司谳上郎中张舜臣吏张明狱辞下利部各赎杖还职役
　　○癸卯  巡盐御史王应钟言长芦运司每岁坐派内府及  神乐观各衙门青白盐共五十三万六千斤有奇光禄寺卤水二千四百斤俱委场官解京交纳此定例也夫煎办既难解运尤苦今以之土纳内府则以为不足非再陪其数不能完而东厂官校则又指为夹带余盐百计恐吓拷讯几死为部运者不亦难乎乞敕下巡视御史严禁诸诈财害人者仍谕内府衙门速为收受有刁难需求者许臣等纠劾  上然其言命监收科道巡盐巡城御史严禁之如缉事衙门违犯者许户科访实效奏
　　○甲辰  南京给事中张思诚御史宋治各论效太子少保兵部尚书陈经庸鄙不职太子少保南京兵部尚书胡训衰老多病俱宜罢免经训因自陈求退得  旨俱令致仕经给驿归  广宁伯刘泰卒赐祭葬如例
　　○丁未  秋分祭夜明于夕月坛遣英国公张溶行礼尚书费采分献
　　○戊申  致仕少保兼太子太保礼部尚书武英殿大学士贾咏卒咏河南临頴人弘治丙辰进士改庶吉士授编修正德初刘瑾乱改调兵部主事改礼部员外郎瑾诛复原职升左春坊左中允国子监祭酒  上登极升礼部左侍郎寻改吏部掌詹事府事进礼部尚书入内阁辅政累主考乡会试久侍讲筵修  武庙  睿庙实录明伦大典充总裁尝召对平台  上亲漉宸翰以赐以大狱事注误乃引疾乞休居乡二十余年以醇厚闻寿踰八十诏有司存问卒赠太保谥文靖赐祭葬如例
　　大明世宗肃皇帝实录卷三百二十六


大明世宗肃皇帝实录卷三百二十七
　　嘉靖二十六年九月己酉朔礼部进明年大报等祀日册  祭  历代帝王遣成国公朱希忠行礼遂安伯陈鏸宣城伯卫錞尚书闻渊费采公献
　　○壬子  孝恭章皇后忌辰  奉先殿行祭礼遣英国公张溶祭  景陵  升翰林院编修敖铣本院侍读以牛羊满也
　　○丙辰  升都察院左都御史王以旂为兵部尚书仍不妨部事提督团营军务巡抚河南右佥都御史丁汝夔为吏部右侍郎  巡视京营给事中查秉彝＜锍-釒＞言两官厅听征军士已奉旨候警调发但师行纪律贵严宜先申示而将领贤否尤当甄别其贤者如总兵官抚宁侯朱岳署都督佥事沉俊参将李俊赵国忠乞加奖劳其不职者如参将白钦王松乞速调处  上曰京营无奖励例矧未出师岂宜先赏白钦王松今调用
　　○丁巳  湖贵苗连岁作乱流劫沅州麻阳诸处虏清浪参将杨钦杀沅州卫百户陈恩等巡抚湖广都御史姜仪上章自劾并效诸将领且言方与贵州守臣会兵期以九月进剿兵部言苗寇播恶屡命二省协剿而抚镇官王学益白泫姜仪李熙或愆期缓师或纵寇剽卤坐违庙算宴难辞责参将苗恩守备李英王官田兴邦等失事俱宜罪  上曰兹苗久叛已有成命促两省守臣协心剿平何乃玩愒至今反致虏将戕官猖獗愈甚王学益故违明命怠误军机假以建议假以建议支吾坐视苗患姜仪李熙既提兵莅境顾漫无筹策恣寇纵横又不明举贵州失期之罪并宜重治但念地方事宜姑从宽学益法仪熙各停俸任事其失事参将苗恩等土官田兴邦等亦俱停俸戴罪杀贼两省官仍遵前命即合兵进剿务克期荡定若以前偾事各巡按官以实参奏俱执赴京重治
　　○己未  工部右侍郎韩士英三年秩满荫其子伯为国子生  以灾伤免徐沛萧宿五河虹各州县秋粮有差其凤阳庐州各卫所屯田子粒准依减定分数徵银  命锦衣卫百户马澜子应□□众准袭一辈应寰宜兴大长公主孙也
　　○壬戌  代府乐昌王聪涓薨赐祭葬如例
　　○癸亥  行大享礼于  玄极宝殿先期视牲请  睿宗献皇帝配  帝及是日行礼俱命成国公朱希忠代  正一嗣教大真人张彦頨请携子来朝许之  以灾伤免湖广永天襄阳荆州各府属州县及各卫所并保靖宣慰司税粮有差
　　○丁卯  以水灾命改山东曹县城武金乡备用马折色三年鱼台单县二年
　　○戊辰  荫故少保兼太子太保吏部尚书谨身殿大学士毛纪孙延照为尚宝司司丞  以灾伤免江西抚州吉安瑞州袁州临江各府属州县税粮有差  河南抚按官奏本省岁缺王府禄粮银六十万两有奇乞将见派明年秋粮准扣银十万七千两并今开纳事例银暂留一年再发太仓库银数万两及候嘉靖二十七年会派秋粮将派剩米九万四千石有奇俱存留本省补给禄米永为定规＜锍-釒＞下户部议覆帑银补给禄粮系朝廷希阔之恩不可为例宜以嘉靖二十六年原派起运保定易州唐县涿州良乡河间真定等处各仓粟米黑豆以五钱解纳余银扣除共得银三万八千六百两有奇及开纳事例银晋嘉靖二十六年一年专备王府禄粮不得别有支费诏可  先是礼科给事中马锡效户部尚书王杲巡仓御史艾朴私受两淮运司解官黄正大赃贿勒管库员外郎余善继称纳低银  上怒下杲朴等镇抚司究问杲辩正大解银至部臣惟咨总督尚书并劄管库委官称兑各有司存非臣得干预委官刘鉴先收银十三万退出成色不足者八万余两善继续收八万六千退出一万一千两有奇先后所退低银并未呈部祗缘善继漏收银千两正大畏惧检举臣遂同总督巡仓官参送善继法司问罪及倍库主事方大乐罚俸乃种祸实在于此而该科所奏通贿事不显明指陈徒泛言以丧臣名节乞容臣与该科面质以明心迹  上责杲失职非古廉清正直者比令加刑再问寻户科给事中厉汝进查秉彝徐餋正刘起宗刘禄复言两淮当起解前银之初适副使张禄署印禄与正大同谋插和令乡亲大使赵兰随解至京广通关节自杲外如太常寺卿严世蕃顺天府丞胡奎总督尚书王暐皆有请托踪迹宜尽治穷治＜锍-釒＞入大学士严嵩即上＜锍-釒＞自理谓汝进者欲以赃罪污蔑臣故借臣子世蕃名肆其巧诋  上益怒遂手批汝进等＜锍-釒＞诘其谓禄不早意欲与杲解释命锦衣卫俱执至阙下汝进杖八十余杖六十俱降边方杂职张禄不必逮问黜为民不叙杲朴等令该司并提暐问奏发落再有烦扰者加罪已而该司具狱上诏杲朴发边卫正大等发极边卫俱充戍暐为民善继并大乐仍送法司拟罪乃降善继一级与大乐俱调外任其低银令镇抚司同刑部煎销辨验计亏折一千三百十七两有奇因廉得张禄通该吏武材并银匠唐真等作毙侵银状以闻诏行该省巡按御史逮禄等追补已乃谪汝进云南亦佐县秉彝定边县餋正通县起宗广西荔浦县禄荔波县俱典吏后杲竟死于戍所公论以为枉  己巳改南京户部尚书夏邦谟为户部尚书刑部尚书屠侨为都察院左都御史  升河南左布政使张纲为都察院右副都御史巡抚河南
　　○壬申  升吏科左给事中何云鴈为都给事中礼科右给事中刘学易兵科右给事中杨宗气俱为左给事中户科给事中臧珊礼科给事中杨思忠俱为右给事云鴈学易思忠俱户科宗气工科珊吏科
　　○乙亥  武举开科兵科奏请名数诏取七十人
　　○丙子  升南京都察院右都御史韩邦奇为南京兵部尚书参赞机务  升太常寺卿掌国子监事欧阳德为礼部左侍郎
