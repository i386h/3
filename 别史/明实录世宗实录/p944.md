<!-- { "loadSidebar": true } -->
　　○己丑升户部左侍郎王軏为南京都察院右都御史掌院事都察院右佥都御史史道为大理寺卿光禄寺少卿孙禬为太仆寺少卿
　　○甲午岁暮行祫祭礼于  太庙命大臣郭勋徐延德崔元顾鼎臣席春捧主
　　○升浙江布政使司左参政党以平为广西按察使
　　○丁酉以狭西赈荒事庆赉总制尚书唐龙巡抚都御史刘天和巡按御史朱观陈世辅张景先左布政使江珊以下各彩币有差户部郎中李克中升俸一级
　　○戊戌先是起闲住都察院右佥都御史毛伯温以原官巡抚山西会巡抚顺天都御史员缺吏部推大理寺右少卿陈达得旨改伯温蓟镇令达代伯温刑科给事中王□□正言蓟镇抚臣不宜久缺伯温原籍江西距京师数千里而远即闻命兼程以北亦不能旦夕至乞就近选用至是都察院右佥都御史缺吏部言总理河道都御史戴时宗宜补  上敕时宗抚蓟镇令星夜疾赴改伯温以原官协管院事
　　○朝鲜国送还被虏人口十人  上嘉其忠义降敕奖之
　　○升龙门守备署指挥使欧纲署都指挥佥事掌狭西都司事
　　○己亥巡抚贵州都御史徐问引疾乞休不允
　　○赐安远侯柳文祭葬如例
　　○诏建湖广承天府钟祥县学校其学式生员名数并准顺天应天二府例
　　○以旱灾命停徵山西蒲角□羊二州秋粮仍以河东盐银一万两及诸库贮事○庚子旌表山东济南府等处节妇张氏等一十二人烈妇赵氏一人从御史施山请也
　　○时虏数犯密云等处御史张澍闻人诠以闻言蓟州新任总兵卜云远在甘肃卒未可至而巡抚且去故黠虏窥隙肆侵乞权以他将摄任  上命兵部选京营将一人往摄部言听征总兵官张輗原拟责任有警待报启行且輗曾镇蓟州地利夷情咸所素练乞令輗量率所部官军以往但地方灾伤所在告匮乞下户部亟行议处粮饷  上是之乃诏輗率官军千五百人出镇蓟州暂摄总兵事即日启行仍命户部遣才干司官一人量带银两整理粮饷出征官军人赏银二两至蓟给散仍谕兵部以后推用将官宜酌地理远近无致误事
　　○辛丑致仕少傅兼太子太师吏部尚书华盖殿大学士张孚敬＜锍-釒＞问起居  上优诏答之
　　○壬寅以正旦节遣昌国公张鹤龄定国公徐延德建昌侯张延龄分祭  七陵京山侯崔元祭  景皇帝陵寝
　　○是岁天下户口田赋之数户九百四十四万三千二百二十九口六千一百七十一万二千九百九十三田地四百二十八万八千二百八十四顷九十五亩有奇米一千八百二十二万四千六百七十石有奇麦四百六十二万五千七百七十三石有奇草二千五百九十万九千六百八十九束有奇丝绵七万三千一百七十斤有奇绢三十二万四百五十九疋有奇绵花绒二十四万六千五百五十九斤有奇布一十三万三千二百六疋有奇土苎六十五斤有奇户口钞一千七百五十五万六千五十锭有奇杂课钞六百五十八万七千七百五十八锭有奇盐课盐一百六十七万一十七万一百二十二引有奇盐课银八十万一十三万一十六两有奇茶课五十六万八千九百七十九斤有奇屯田子粒三百七十四万二千五百五十石有奇屯地银一十四万八千一百四十五两有奇年例金一千两水银二百二十九斤朱砂四十六斤八两漕运米四百万石内改折二百一十万石实运米一百九十万石
　　大明世宗肃皇帝实录卷一百四十五
大明世宗钦天履道英毅圣神宣文广武洪仁大孝肃皇帝实录卷一百四十六
　　嘉靖十二年正月甲辰朔  上御奉天殿受朝贺赐文武群臣及朝觐官宴其四夷贡使宴于阙门之左  昭圣康惠慈寿皇太后  章圣慈仁皇太后俱免命妇朝贺
　　○升浙江按察司姚文清为山东右布政使
　　○抚治郧阳都御史胡东皋劾奏管太和山左少监王敏贪婪当黜  上命敏回京所劾事情令巡按御史核实以闻
　　○都察院右副都御史王应鹏等进关精微＜锍-釒＞中矢书职名先是光禄寺以＜锍-釒＞遗职方被谴禠职应鹏等复犯  上怒令锦衣卫执应鹏等送镇抚司拷讯礼科都给事中魏良弼言应鹏等章奏疏遗不为无罪第或出于失误况当履端之始不宜以微过幽系大臣请许其自新示以薄罚  上谓君臣之际严为先必自大臣始应鹏职居风宪首蹈不敬良弼安得輙为论捄欺罔朝廷令锦衣卫并逮治之应鹏竟坐是落职闻住良弼夺俸半年已御史陈邦敷复为申救謪贵州新添驿丞
　　○乙巳立春顺天府官进春  上御殿受之文武百官称贺
　　○丙午  宣宗章皇帝忌辰  奉先殿行祭礼遣昌国公张鹤龄祭  景陵
　　○河南巡抚都御史吴山获白鹿于灵宝县以献礼部尚书夏文请告献  太庙  世庙百官表贺  上谕令择日告献并呈于  两宫皇太后不必表贺言固请乃许之
　　○己酉太子太保吏部尚书武英殿大学士方献夫秩满荫其侄芷为国子生
　　○以虏聚众近塞诏发太仓银一十四万于大同给客兵刍饷
　　○庚戌
○时享  太庙  世庙命武定矦郭勋代
○甲寅巡抚宁夏都御史杨志学引疾乞休不允
　　○万全都司怀来等卫地震有声如雷
　　○丙辰遣鸿胪寺左少卿陈璋召致仕大学士张孚敬复任赐之敕曰朕惟君臣相得自古为难惟卿自中第奋志于忠不以身为顾继是历居数任持一不回匡主爱君未或少懈前者小人构为陷阱朕即时令卿回已昨又自不审慎几微又命卿回已适来星异众疑之曰信哉君不明也使之去而复来致变甚速朕亦应之曰孚敬适到此异又见试且令自陈吁朕意卿却不会又云云数语朕亦未放过三命回已夫朕所以用卿去卿其意不待自述自有公论但卿何其自误哉今自卿归星芒未见速退应欤否欤他不必费笔扎矣今朕三召卿复任卿若能识朕意则作速前来期使功名不自昧用全君臣之道若能此者则暂来作贺朕得嗣之喜亦或慰朕思卿之至怀惟卿思之图之
　　○丁巳升南京太医院判薛已为太医院使  诏内外武职应袭并入学肄业所司以时督责之
　　○兵部尚书王宪以大同虏众压境因条上十事一请暂设总制总兵官蕳文武大臣各一员节制宣大偏关保定请镇事宁裁革一歛并边居民于城郭或归并堡寨暂避贼锋一募集本土骁徤以备战守一严防东西二路关隘一军失事勇怯不同宜定为差等毋纵毋刻一增置山西三关军马一虏薄内地不独山西忻代等处当备即直隶保定等处亦宜整＜木朔＞士马以戒不虞一收歛路积粮草一查给缺乏器械一请户部查处要害粮草＜锍-釒＞入  上嘉其体国中猷悉命各边加意举行总制文武大臣令会推二三人已间已又采科臣叶洪等议命九卿科道及提督营务大臣各举文武官可属大事者以备蕳用
　　○戊午原任太医院御医李梦鹤奏进方书言服之延年宜子诏却之梦鹤前已罪黜假方书希进  上察其情故不然受亦不罪也
　　○己未礼部言二月四日祀先师孔子先一日当传旨同同日  上亲行祈谷礼恐二礼不能并举得旨祈谷礼重既专齐戒传旨暂免
　　○改工部左侍郎黎奭为兵部左侍郎管右侍郎事升工部右侍郎林廷＜木昂＞为本部左侍郎太仆寺卿甘为霖为右部右侍郎
　　○升浙江左布政使朱裳为都察院右副都御史总理河道
　　○复设大名府管马通判一员
　　○庚申  英宗睿皇帝忌辰  奉先殿行祭礼遣会昌矦孙杲祭  裕陵
○吏部尚书汪鋐奉旨＜锍-釒＞举文武大臣武定矦郭勋都督郤永马永侍郎蔡天祐张瓒钱如京都御史陈九畴等因言大虏窥视内地御虏之法无如臣昨所言置墩堡造车铳者而所司未见查给乞申饬行之即遇缓急臣愿躬率官军以住必有微劳  上以鋐自请行边加其忠爱所举文武大臣令该部酌量推用各边墩堡车铳兵部即行抚按官查奏补给
　　○辛酉山东青州府地震声如风吼  命原任广西柳庆右参将署都指挥同知沈希仪仍以原官分守柳庆
　　○壬戌升河南按察使陈克宅为湖广右布政使狭西按察司副使丁汝夔为本布政使司右参政
　　○改南京兵部右侍郎黄芳为户部右侍郎总督仓场
　　○提督两广军务兵部左侍郎陶谐巡抚湖广都御史汪珊巡抚甘肃都御史赵载巡抚四川都御史宋沧俱自陈乞罢不允
　　○甲子先是福建左布政使查约右参议杨瑀都指挥王翱以贼囚林汝羙等反狱遇害都御史王应鹏御史苏信称其忠义宜加褒录给事中薛宗铠言约等非为国死事特以变起仓卒不遑趋避与蹈水火何异难比孙燧诸臣事例  上是其言礼部议覆谓诸臣向蒙赐葬足酬其死不得更意加恤因言有司议狱不当狱成而有可矜者不敢即置之辟后官拘于成案莫肯平反以致经年禁系按察司官多移因府县狱垣库卒少防御甚难往往致有他变嗣后重囚俱系按察司不得移之府县罪当者即如律论死有仍前致失事者罪之请著为令  上从之
　　○山西蒲州生员秦＜王堂＞伏关上书言  孝宗之统托于  武宗则  献皇帝于  孝宗实为兄终弟及  陛下承  献皇帝之统当奉之于  太庙而大学士张孚敬议礼及别创  世庙以祀之永不得预昭穆之次是幽之也又谓分祀  天地日月于西郊失大小尊卑之别去先师孔子王号撒其塑像损其礼乐增启圣祠配享皆非  圣祖之意请复其初语多狂悖  上谓＜王堂＞毁上谤君大肆不道命锦衣卫执下镇抚司严行拷讯令其一一对状根究主使之人以闻＜王堂＞服自姿议希恩实无主之者竟比拟造妖言者律坐死系狱
　　○丙寅封故砀山王充火□川配张氏砀山王妃沈惠王配阎氏为沈惠王妃
　　○丁卯土鲁番夷使马黑麻虒力奶翁等贡马及方物赏赉如例
　　○改东官厅右参将署都指挥佥事魏祥分守密云古北口等处
　　○兵部覆巡按山东御史杨行中奏边境冒功者多令自大小将领凡遇贼入境及有斩获即申报镇巡巡按验实方许奏闻有诱杀扑杀和买等毙事发如例参问报可
　　○戊辰升河南布政使司右参政张翰为河南按察使山东右布政使陈察为浙江左布政使
