<!-- { "loadSidebar": true } -->
○初诏书查革正德中冒滥军职凡三千余人先后奏办往往夤缘得复于是辩者不已  上命科道等官更加查勘给事中程辂御史刘讱兵部主事周易者等议厘为六条其一慎锡予言正德中逆瑾宁彬用事称内平剧盗外控强藩及应州香炉山之捷功荫皆以诈冒得之其他传乞升受至数千人诸所裁革不当复议存留其二杜奸欺言正德中有自备鞍马者曰报效斩首不及数者曰并功甚有不亲战阵而所在献捷南北辽远而同日奏功者及镇守官奏带参随多系额外家丁及侍直营操人员皆不得议留惟流贼之乱内外总兵奏带从征者与镇守无事奏带不同宜加斟酌其三核军功言正德中京卫人员在应州宁夏等处多诈称破敌挂名得功如寻访金册赉执令牌之类滥武爵者至四千人夫斩首升级故有定额今宁夏所＜扌会＞贼申居敬等不及八十人而以军功官者至二百余涿州擒贼申窑头等皆束手就缚而官旗军舍六十余人皆升一级皆此皆诏书所谓不及数者今有去有留人心不能无憾请加裁择其四累年劳言缉捕衙门三岁以上得类奏有功然然升者十一赏者十九弘治中已有定制正德间所升授者名为擿伏发奸一岁而类奏四五一人而叠升数级多不及三年之期又有类奏升授不开缉捕年月及年月合例而部中未尝行者皆俟  圣断其五限因革言诏书裁革冒滥断自正德元年然如大同功以当先破敌及无文到哨郭镇等千五百人厂卫累功不逮三年升授官旗人等及各边奏带报功刘顺等四人事在弘治十八年五月后实  武宗皇帝即位未改元日也此则诏书所不及明者请详议所处其六清诡冒言冒籍武官餙词巧辨已属故犯至其冒籍冒功乘时射利如许琳者其不得议留审矣又六条之外有冒功当裁而祖职宜令承袭者有冒升当革而武举应有常格者有父以昭革而子不应袭有功则于实授上加升不论冠带虚衔者并宜诏书从事至于旗役诏书所不及请下兵部更议因以应存留及疑似者七十八人疏名以进  上曰名器冒滥在国法固所当革然朝廷悬爵赏以待有功若不审核其虚实而一概混革将来地方有事难以责人效力乃以辂等疏下兵部酌处于是兵部尚书王时中覆拟裁革存留及子孙革袭者共四百余人请再行委官核实处分其冒滥旗校一体裁革  上从部议仍令科道部属等官反覆磨勘逐项定拟应留若干应革若干为籍上之其革袭军官原革三级以上者存留二级者存留一级者与署一级以后子孙袭替之日悉如选法从事旗校人等亦照例清查以前清查太刻矫枉过正者俱令从公改定
○己酉南京内使徐美发觉陈兰匿佛保遗资以数万计讼之刑部属主事萧晚捕兰等验问有状事闻  上以美捏词陷人诬兰非晚不行参奏擅拘内使追人财产责令对状晚具疏自劾诏南京都察院逮治之
　　○庚戌以会讯张寅李福达事不称旨下刑部尚书颜颐寿等于诏狱
　　○上命礼部右侍郎桂萼于刑部兵部左侍郎张璁于都察院少詹事方献夫于大理寺各署掌印信暂管事仍不妨本衙门事
　　○套虏数万踏冰过河声言大入提督尚书王宪督总兵郑卿杭雄赵瑛等分据要害屯兵以御之令都指挥卜云伏兵先断其归路无何虏从石旧墎入卿等与战败之虏退走至青阳岭云等伏发又大败之凡斩首三百余级获胡马器械无算捷闻  上嘉宪等功赐敕奖励加宪太子太保荫一子锦衣卫百户世袭郑卿杭雄俱升都督同知赵瑛升署都督佥事巡抚寇天叙升俸一级卜云已升仍同有功将士刘文等各赏银币有差死伤者如例优恤又以诸边勘功多至数年不报令人心懈弛命遣兵部官一员会同巡按御史亟核功实以闻
　　○辛亥僧有善按摩法者锦衣千户聂能迁以闻礼部请验其术败用之以活病者  上恶其假术惑众命逐之
　　○壬子光禄寺卿许赞以被劾自陈乞罢不允
　　○升礼科左给事中杨秉义刑科左给事中庞浩为都给事中吏科右给事中沉汉工科右给事中赵廷瑞为左给事中刑科给事中王汝梅葛鴊为右给事中秉义良弼皆吏科汉汝梅皆户科浩廷瑞鴊皆兵科
　　○命丰城侯李旻掌南京右军都督府事协同守备
　　○以都指挥佥事王继善充右参将分守广西柳州等处
　　○癸丑礼部右侍郎兼学士桂萼上言昔甘肃之变虏以杀降为词实欲诉冤初非剽掠而陈九畴张大其词事以震惊朝廷当时大臣议大发兵驱之遂致涂炭一方盖杨廷和欲成王琼之罪故科道官禁无一言比遣勘问又相推诿臣故请起王琼以明此事臣何私于琼哉而科道官遂攻臣以为不能安静昔朱熹有言居以出头干事为本领今欲臣安静是以缄默为本领也且宸濠之变琼独倡言征讨言官乃以为受贿不已冤乎  上曰尔所奏朕自有处置
　　○甲寅初以狭西之捷推功大学士杨一清命大学士贾咏等拟敕加恩一清即疏辞  上遣内臣谕曰昨因狭西提督诸臣奏报克捷以卿先任提督选将练兵分布要害故能收今日之功朝廷论功加恩岂为过典卿何乃预为辞让宜即承命以称朕报功之典抑且示劝将来乃加特进左柱国兼华盖殿大学士余官如故兼支二俸荫一子锦衣卫百户世袭一清复上疏固辞以为狭西之捷实  陛下神威圣德诸将协力成功虽王宪不得专美岂臣身在朝著可得攘为己功且殿学非赏功之官武荫非无功可受  上察其诚恳听辞免录荫余如前旨一清复上疏辞兼支大学士俸  上曰叙功加恩乃朝廷爵报之典况卿密勿旧臣耆俊硕德望隆中外才镇华夷及辅朕躬竭诚赞佐朕所不逮匡弼实多宜承眷命勿得固辞
　　○乙卯  万寿圣节  上御奉天殿受朝贺赐文武百官钱钞
　　○戊午朝鲜国王李怿遣陪臣李芑入贺  万寿圣节赐宴赉如例
○都督同知桂勇辞免提督巡捕不许
　　○庚申巡抚保定都御史何诏言真定大名顺德等府及河南布政司应解布疋纰薄不堪徒费脚价请令布一疋折银三钱花绒一斤折银七分既省脚价官军又得实惠户部亦以为便  上以旧制不许
　　○初上命学士张璁桂萼等纂修大礼全书至是以初稿六册呈览  上曰朕览稿具见编摩至意尚书席书前所著论犹似阙略纪载欠详宜通查详定其先儒所论并汉魏宋事果于礼合褒进之使后人有所守缪而否者贬斥之亦使后人无所惑且斯礼也不但创行于今日实欲垂法于万世以明人伦正纪纲大礼全书四字未尽其义宜更名曰明伦大典璁等乃入席书注论四条  上复命增录古人欧阳修诸儒之论于父子君臣大伦有所发明者于是璁等先撰稿进呈  上曰览所撰具见尔等尽心典礼纲常所系但诸臣所奏或自疏或连名或会官或奉旨议或渎乱破礼宜皆一一直书以明是非邪正之辨尔等仍会总裁官详议用心纂修璁等疏请该科奏缴内本凡阙系大礼者逐一查出发付采录庶便考据  上命查送史馆
　　○癸亥少保兼太子太保礼部尚书武英殿大学士贾咏称疾乞致仕  上许之命给驿以归时咏以通书马录上疏引咎  上虽不罪咏内不自安故求去
　　○吏部左侍郎孟春以马录书词连及辞不敢问  上怒春不引咎求退命法司并收讯之
　　○甲子光禄寺少卿黄馆讼王守仁等平宸濠功言守仁中途闻变倡义统众设奇运谋遂擒宸濠于樵舍虽获拜爵而铁券未给禄米未颁其领兵知府惟伍文定得升都御史荫子千户而刑珣徐琏仅升布政即报罢戴德孺升布政遽死副使陈槐因劝宰臣进贤黜为民御史伍希鸾谢源以考察落职赏罚不当何以劝忠臣请召守仁与大学士杨一清等共图至治仍给以应得铁券禄米将陈槐徐琏等起用伍希鸾谢源等议录戴德孺量予荫袭以为宣忠效力之劝疏下兵部议从其请  上命给守仁券禄俟广西事宁别有委任江西有功诸臣下御史核实其致仕罢黜有才识可用者清议无干者吏部议请举用以德孺未任死荫一子为国子监
　　○乙丑改南京刑部尚书李承勋为吏部尚书
　　○初广州西田州贼党王受卢苏刑相等为乱受入思恩执知府吴期英千户魏琼等封其库藏以贼兵守之而自攻逼武缘守巡官邹輗等方调兵议招抚思恩于是千长韦贵徐伍等遣壮士由间道入城为内应夜引兵夺门杀守者二十余人收获府印及库物护送期英等于宾州因招抚城中未下者时受攻武缘甚急参将张经等坚壁拒守镇守头目许用与战斩其渠帅一人众皆披靡贼见援兵大集乃遁去都御史姚镆以捷闻  上以田州思恩贼锋虽挫首恶未擒仍命王守仁会同守臣亟督兵剿抚以靖地方韦贵徐伍许用及土官土民有功者皆先给赏仍戒云南镇巡等官勿逸贼以贻后患黔国公沐绍勋言云南地方多事所属土官或病故坐事未结及祖贻累久未承袭者查不系叛逆子孙请行布政司令戴罪暂给冠带而督趣有司保勘袭职或请敕谕听臣区画事下兵部言土官袭替载在令典自弘治以来皆抚按及三司核实奏请总兵官不得与其事绍勋所请未可轻许其土官不得承袭及勘官展转避嫌者宜下抚按亟为议处  上曰云南不宁皆因土官不得承袭令夷人无统遂至生事及酿成大患未免用兵征剿抚按官行三司会勘奏保往往避嫌推调展转驳勘动至十数年或缘为奸利岂朝廷绥怀远人之意镇守总兵即不得专至岂尽不得预事今自承袭事宜皆令镇守抚按会行三司如例催勘有蹈前毙者罪之后绍勋复奏兵部覆言土官子孙有能抚戢土民者听其自诉不待保勘之至抚按三司暂为奏请承袭报可
　　○丙寅户部尚书邹文盛引疾乞致仕不允
　　○戊辰礼部尚书吴一鹏等言近选子弟谢诏虽家世清白资性明敏然一旦骤致富贵恐昧骄盈之戒请于尚主礼成后责其讲明居处伦义写习仿书讲解小学记诵故事仍令十日一赴部稽考其左右使令皆择民间谨厚者充之不惟为永淳长公主图万世之安尤足为勋戚之劝  上善其言寻谕阁臣曰前日礼部言驸马要十日一赴部稽考其所读书写字欲解讲以开心志深为有益但大臣戚里十日一赴部考恐未为可朕闻我  太祖时凡幼小功臣之子并驸马每与官师各一人令其授书教礼当以此为法令公主乃我  皇考亲女为朕亲妹驸马都尉谢诏作国家亲臣焉可使之不读书知礼乎朕欲选一儒臣与诏为师待其成婚后二十日令其师教习经书每三日授大学一篇凡三十日温习一次三日写仿一张盖写字乃正心之功就令解讲明白还写敕一道令谢诏体朕是心恭诚指问务使其知忠孝仁义礼仪事物之类未知为可与否与卿等计较来行于是大学士杨一清等传旨谕礼部奉行乃升国子监助教金克存为礼部仪制司主事授诏经书仍听部提调稽考论积叙迁
　　○御史杨彝奏请令天下有罪应充军者皆斟酌律例从宜编发远不过三千里程不过一二月无使军人徒死解户贻累部覆从之
　　○庚午都察院左都御史胡世宁辞疾不能赴召诏如前旨趣之
