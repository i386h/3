<!-- { "loadSidebar": true } -->
　　○城堡者令守臣相度以闻一召募不行缺伍不补则边无兵矣宜令镇臣亟计一往者御史余鍧言紫荆之戍不近取诸茂山而远徵于真神保定令茂山之戍轮操
　　○营勤戍远劳非计者不若改戍紫荆而以真神保定之卒捕京操之缺鞫言诚当所司久未报惟亟令议上得旨如议行
　　○丁巳升天城守备指挥使李彬固原守备指挥佥事吴瑛俱署都指挥佥事充游击将军彬大同瑛延缓
　　○戊午授庶吉士秦鸣夏闵如霖浦应麒为翰林院编修阎朴李本郭希颜为翰林院检讨
　　○授成国公朱凤次子希孝为勋卫  命安远侯柳珣挂邱充摠兵官镇守两广地方
　　○兵部覆给事中杨僎条陈边防事宜壹诸边缺伍多有土人借名而代之役以利其饷有警輙亡不若令其明注顶补庶禆实用一诸边领哨官常以一人兼数十墩台军多地广驱率不及宜限每官一员管墩十座令镇臣议之一整饬密云兵备宜即驻密云而乃移居蓟州蓟州有巡抚在何益宜令议复一沿关居民往往与虏市因洩我事于虏宜申明禁例犯者治以重典淂旨如议行
　　○己未赐南京后府佥书都督佥事陈王□审祭一坛
　　○赐安昌伯钱维圻夫人崔氏祭一坛
　　○庚申隰川王辅府国将军成钡讦奏泽州知州钟英等赃罪且请自今州县等官有奸贪不法者许其查举以闻章下都察院都御史王廷相言国家优礼宗藩宠以禄秩而不假以事权诚有深虑且诸宗室奏事例当令长史启王参阅视乃可使赍奏今成钡违例妄渎既乖政体而又挟持有司短长且欲许之紏察州县是明窃国柄而阴夺人心大夫  祖宗防微杜渐之意夫英一小臣诚不足惜苐此风一长则天下宗藩皆为效尤其所系非细故也请寝其奏而令长史改王切责之并逮赍奏人员及本府辅导官接治其罪其所奏钟英赃罪俟大计核实而明黜之以一政体  上从其言钟英贪污事状仍同吏部从公考察
　　○辛酉以元旦节遣恭顺侯吴世兴附马都尉谢诏安仁伯王桓分祭  七陵泰和伯陈万言祭  景皇帝陵
　　○哀冲太子墓彭城伯张钦祭  悼灵皇后陵自恭让章皇后以下皆遣内官分祭如常  宪庙恭妃杨氏薨吏部拟上庶吉士授科道部属等官淂旨二甲授科道三甲授部属乃授吕怀钱亮边侁俱给事中怀兵科亮刑科侁工科王珩游居敬俱监察御史珩河南道居敬山东道赵汝濂刘思唐胡守中赵维垣何城王梅李大魁俱主事汝濂吏部思唐户部守中维垣城梅俱刑部大魁工部黄应中以服阕未至经作餋照二甲选法授户部主事
　　○升灵丘守备指挥使冯＜穴臣＞署都指挥佥事充大同中路右参将
　　○壬戌  上谕辅臣明辰元旦例郡臣贺节但朕自春受病至令怕苦劳适值  宪祖妃庶祖母杨氏薨逝正系闻丧非宜受贺以尽尊  祖考之情朕于三更拜  天清晨拜参  祖考谒  皇师于文华殿悉如仪文武百司等官暂辍贺节自是日至六日皆暂免朝本日仍享  太庙  世庙暂命勋代祀后另行卿等即刻面会言举行明示内外诸臣知悉勿违朕意其辍朝之日当七日至于九日就行不得以节滞之迟耳
　　大明世宗肃皇帝实录卷一百七十
　　
大明世宗钦天履道英毅圣神宣文广武洪仁大孝肃皇帝实录卷一百七十一
　　嘉靖十四年正月壬戌朔元旦以  宪庙恭妃初丧免文武百官庆贺暂辍视朝六日  两宫皇太后  庄肃皇后皆免命妇朝贺  是日召辅臣张孚敬李时武定侯郭勋尚书汪鋐夏言至文华殿示以  御制元旦诗一章命赓之
　　○癸亥先是工部郎中汪登升寻甸军民府知府以母老乞降改京职便养寻改顺天府治中已鸿胪寺主簿陈文升湖广道州判官复援例陈请  上谓此例实出姑息下吏部参看部言登属自便文复效尤俱宜查革得旨登文俱令闲住自后牵比妄请者重罪之  御史乔英言近时考察每忽功能而听采访略事而信传闻以致贤否未辩黜陟不明宜惩往毙务秉至公吏部都察院议覆  上曰朝觐考察系国家黜陟大典被黜者既不容奏辩又终其身不许叙用朝廷委任部院不为不尊近者徒事询访以致人得行私报复亏枉甚失朝廷公平正大之体今考察伊迩卿等务秉至公唯以抚按等官考语及科道等官论劾为据其一切暧昧影响事情毋輙听信若抚按等官狥私贤否开具失真者卿等参奏处治
　　○甲子  宣宗章皇帝忌辰  奉先殿行祭礼遣彭城伯张钦祭  景陵  上以天降瑞雪谕阁臣概礼官曰今日欲与卿等一见但  天赐时玉耳礼部尚书夏言因言以时玉语雪实前所未道足为文训因作天赐时玉赋以献  上以其赋留览谕之曰卿赋以重君言具见恭敬
　　○乙丑大学士张孚敬有疾  上遣医诊视遣中宫赐牢樽等物
　　○丙寅  命兵部左侍郎张瓒兼都察院左佥都御史总督两广军务兼理巡抚
　　○丁卯时享  太庙  世庙遣成国公朱凤大学士张孚敬李时尚书汪鋐夏言梁材侍郎顾鼎臣捧  主
　　○己巳礼部因  上以恭妃丧不受节贺请于视朝之日令文武百官并天下朝觐官公服行五拜三叩头礼一伸臣子之情诏可以十二日行
　　○壬申提督京通仓场内官监少监王奉李慎互以奸赃讦奏诏下法司逮问户科都给事中管怀理因言仓场钱谷实皆户部职掌顷者参用内臣惟肆贪饕于国计无禆请将二臣裁革其余督理内外各仓场内臣如吕宣等七员一并取回部覆从之  命锦义参将署都指挥佥事祝雄充鴈门等三关游击将军
　　○癸酉  上御奉天殿文武百官并天下朝觐官行五拜三叩头礼  吏部都察院考察天下方面官不谨布政使祝寿等五十人罢软布政使王遵等十五人年老副使华金等二人有疾参议萧廷杰贪酷布政使汤淳等十一人才力不及布政使王俊民等九人诏黜降调用如例余有司一千九百八十二员杂职一千四百九十二员降黜有差
　　○丁丑周王睦播奏王亲繇役乞一户全免部覆宜遵会典例免二丁诏从部议
　　○戊寅  英宗毅皇帝忌辰  遣定国公徐延德祭  裕陵
　　○庚辰赐辅臣张孚敬李时尚书汪鋐夏言长春酒并诸品物遣中使谕曰昨朕手敕以今日共卿等面议大礼适天雨内侍不以卿等趋命在候闻未刻朕问犹未知春雨且寒兹时品给卿等共饮食之期二十一日午刻来议
　　○壬午遂召孚敬时言至文华殿西室面谕曰今拟建  文祖庙为世室  世庙字当避孚敬曰  世庙等号原奉钦定矧已着之明伦大典颁诏四方似不可改  文世室须别为名耳  上曰然则称  文庙时曰古人最重宗字既有  太祖庙  文皇庙宜称曰  太宗庙亦百世不迁矣言曰古者祖有功宗有德世室称  太宗庙最当其余群庙不用宗字  上曰群庙何称孚敬言皆以为当用  本庙号他日递迁更牌额可也时曰不若只用昭穆字若曰昭一庙昭二庙三庙穆亦如之免迁易牌额  上以为然欲加一字为昭第一庙复问孚敬言何如二臣谓仍用本庙号为重  上从之仍谕三臣曰  皇考世庙以迫近河水久议移改今当同  七庙之吉兴工但今  七庙以统于  太庙又限以地势规制颇杀今拟  世庙重建于  太庙左方实与  太庙切近亦须少杀旧规于  列祖之庙不至相踰庶免豊祢之嫌可于二月四日礼部会官相度来闻  诏锦衣卫千户张安子袭父职安故兴府群牧所百户以从龙升职诏许袭一辈  以先年番夷入犯甘州追论诸臣失事不原任左副总兵等官卜云等四十人巡按御史逮问
　　○癸未科道以拾遗例论劾按察使张鲲参政洪珠张大轮郭日休副使屠应坤王凤灵参议何栋叶亹佥事王世骠知府丁洪李浑各不职下吏部覆言何栋以巡抚降级久不赴任方行勘覆至日另行鲲珠日休宜留用亹浑致仕大轮应坤凤灵世骠洪降用从之  南京兵部尚书刘龙言南京锦衣卫各处芦洲洪武初给充庭燎今供费既寡而新生洲亩益广每岁所入皆为主者侵没乞遣官查勘清理轮柤本部凑买马匹给骑掺兵部覆如龙言诏可
　　○甲申初吏科给事中戚贤以考察拾遗但纠劾所留之非人未闻论捄辨明所去之未当也近日大计傥有以贤见黜者臣等请与论救伸其枉抑  上曰贤所奏亦是爱惜人材之意必须果有亏枉者方许已兵科左给事中薛宗铠具言参议王臣韦商臣运同冷宗元县丞叶洪枉状乞召还原职下吏部覆言王臣等不职匪直抚按官言之即南京科道业已具劾而宗铠系言官輙相抵牾私乱政恐幸门一开趋者澜倒不宜听得旨考察系国家大典原无论捄事例今后不许援引宗铠以有前旨姑宥之
　　○乙酉广东肇庆府阳江县地震有声如雷  吏部都察院言旧例朝觐官有能贤卓异者特赐宴赏但人才自古称难而盛名其实鲜副长于为者或短于守优于德者或病于才谨饬于始而或媮怠于终奋勉于一时而或放肆于后日今观前蒙宴赏之人后多名节堕落渐不克终况人之意见不同而其爱憎亦异此以为是而彼或以为非此以为贤而彼或以为不肖甚至日老成为迟钝以正直为轻浮者苟所举之人而众不知与物议顿起多口是憎则将并其所长而弃之矣今各官并无卓异显着实迹及查考语亦多浮泛之询诚恐一时采访未当荐举不真舆论未平反孤盛典  上是其言报罢
