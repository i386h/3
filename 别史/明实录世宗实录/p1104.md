<!-- { "loadSidebar": true } -->
　　○乙丑朝鲜国王李怿以  孝康敬皇后崩遣陪臣刑曹参判安坛等进香奉表陈慰宴赉如例
　　○丙寅命太子宾客吏部左侍郎兼翰林院学士张潮掌翰林院事
　　○望月食
　　○丁卯大学士夏言以疾少间诣鸿胪寺报名谢恩  上特追中使谕止之曰卿疾小愈恐趋谢作劳特用赐免卿其专精神省思虑近医药以自特言遵旨遂止廷谢仍具谢＜锍-釒＞报闻
　　○升广西布政使司右参政翁万达为四川按察使
　　○己巳河南巡抚都御史魏有本巡按御史赵继本言国朝宗室禄米旧有本折中半之例弘治十一年周府封丘王府教授沈宝等呈乞本色禄米上半年本色三分折色七分下半年本色二分折色八分而折色俱支银三钱五分嘉靖十五年周府将军同钶等具启愿尽折银三钱五分今赵伊周徽四府概称本色麦米每石折银三钱五分不敷食用户部题覆加银一钱而不知三钱五分之例弘治十年以前盖已行之至十一年始因教授沈宝等之请定为三七二八则例耳至嘉靖十五年又因同钶等之奏定为尽交折银耳而各府俱以十五年奏改折银为辞其所谓食用不敷正指旧支三分本色而言户部议加明旨俞允亦不出此缘各府具奏止据郡王以下启称而未明言弘治以前旧规傥其他宗室欲将弘治以来折色支银七分八分陈乞加增何以应之宜以上半年三分下半年二分原支本色者遵照新例加银一钱其七分八分折色者仍支三钱五分便户部议以河南王府禄米先因各抚按及赵伊周徽四府具奏俱以每石折银三钱五分为言无上半年三分七分下半年二分八分本折间支之说今有本等因岁计不足为此不得已之计自今各府本色禄米依新题事例每石俱四钱五分或如有本等言分为二项支给奏入得旨照近年题准定例行
　　○诏停大同修边之议先是兵部员外郎傅颐建议大同修遣已得请督抚樊继祖龙大有量地经费自天城以西至朔川界计用米六十六万八千八百余石银一百九万三千八百九十两有定画矣已复下廷臣集议大同连岁不登重遭虏寇物力既黜又时近秋高恐工未及竣虏已立至罢之便其所议钱粮令户部预贮侯秋防无警即运集大同以待举事从之户部因请开中两淮等处盐引派取各省纸米香税赃罚余银并于六七月漕米将至时每卫查照所运米多寡即令运官督领运军运至宣府镇城以足原议银米之数  上曰修筑边墙须虏骑远遁储峙充足乃可举事淮浙引盐依拟开中京储不得数议输边漕运官军亦不宜重烦转运浙江各省钱粮多移别用不必派徵其暂止修筑俟边事既宁守臣具奏以闻
　　○庚午  恭仁康定景皇帝忌辰遣英国公张溶祭  陵寝
　　○兵部都察院覆议山西三关失事诸臣功罪言去岁虏再深入山西大掠岢岚石州忻平寿阳榆次阳曲太原等州县宗室被卤者四人仪宾一人军民被杀卤者五万一千七百余人诸所焚掠无筭而我兵先后斩获仅三百九十三级是时总兵王升白爵俱退缩不战罪当首论副兵云冒调援无功擅杀掩罪与升爵等副总兵戴廉参将邵邦李蓁李懋张昱游击曹棠守备张鹏曹纲坐视丁璋周宇之死不救守备张文坐视王缙张达岚县之围不赴守备宋晨临敌托疾指挥贾玉千户孙璋丘山市级冒功罪宜并论总兵王缙游击张达守备周文身经数战罪固可赎参将李蓁保全广武游击刘维禠挫虏石州功尤当录总督樊继祖巡抚都御史史道陈讲楚书龙大有累被参劾副使王镐等修边怠事及纪功给事中张翼翔御史张光祖罪俱难逭得旨升爵冒罪当逮治以大虏未遁姑令革职冠带冒降职一级俱戴罪杀贼廉等降职二级晨等下御史按问缙达文准赎蓁维禠升职一级仍各赏银币继祖身受重寄乃坐视虏寇荼毒生灵大负委任且革职回籍候勘道纵放奸细其罪尤甚第巡抚任久亦有微功讲修边不完致虏深入各罢为民书大有党同妄奏各夺俸半年镐降职一级翼翔光祖奉命纪功稽缓偏听既令自陈又迟回数月不即认罪俱罢为民
　　○辛未  上敕吏兵二部曰朕恭奉  皇妣慈孝献皇后几筵痛忆  遗音周毕三年之期如礼解撤已侍几如生赞成朕孝后妃列御恪慎日勤宜加恩遇用示异典皇亲安平伯方锐进封侯爵不为例锦衣卫指挥等官沉至王朝用俱升都督佥事张刚杜友张凤俱都指挥使卢惠江洋俱都指挥佥事王俊王稠俱指挥佥事马龙升指挥同知并赠其父景官同各带俸已乂传谕执事女官效劳事事亦宜有恩劝可升其父兄文明陈福等十七人为锦衣卫所正副千户百户镇抚等官郝相等三人升俸一级韩镇等二十四人俱赐冠带荣身  兵科给事中胡宾言通仓粮米积至六百余万众谓不宜太多今畿辅灾伤宜行八府自备人夫车辆关支运回发粜户部尚书李如圭覆谓宾言可采  上曰京仓先因都城米贵乃出粟平粜以予民急原非脤饥正发亦无发粜外之郡例该部非时具题又谓通仓米过多已不谙事今各守臣未有奏请而无故发米数万散粜则必强令铺行关领贫民不得受赐况出办人夫车辆往返之费大略相当岂救荒之长策其再议处以闻胡宾既知民饥但宜请赈而干预所司处分何也姑宥之已而如圭具状引罪得旨自今建白章奏不援据理法执论可否但依违具覆者承行郎中俱治罪不贷
　　○癸酉工部尚书兼都察院右副都御史顾璘以  显陵工竣还京乞便道展墓许之
　　○甲戌左春坊左庶子兼翰林院侍讲童承叙乞假省亲诏给驿还以讲筵效劳故也
　　○乙亥升巡抚应天右副都御史夏邦谟为南京户部右侍郎
　　○以  庙工未完诏止周府修理圹工仍禁各王府奏请
　　○丙子诏暂罢藉田遣官祭先农之神
　　○改南京吏部右侍郎张治于吏部
　　○丁丑改南京刑部尚书周金于南京户部
　　○戊寅春分节祭大明于朝日坛遣成国公朱希忠行礼
　　○起原任大同总兵署都督佥事祝雄镇守蓟州永平山海等处升大同东路及庄浪左参将署都指挥佥事李蓁张达俱署都督佥事充总兵官蓁镇守大同达镇守山西
　　○灵丘王聪滆奏绛州城池卑浅虏报时警乞徙避平阳府  上诏王不得擅离本土摇惑人心城池命有司勘议增展
　　○巡抚山东都御史曾铣奏请筑临清外城  上曰筑城事宜仍行抚按官详议果民愿财足即乘春和兴筑务使河流不侵运道无阻足堪为保障
　　○己卯册封淑妃贞妃命成国公朱希忠代告  景神殿京山侯崔元遂安伯陈鏸为正使持节大学士翟銮礼部尚书严嵩为副使捧册淑妃册文曰王化肇基实始闺仪之淑坤元协赞允资妇顺之良眷惟窈窕之姿久著精禋之绩爰遵彝典庸示渥恩咨尔张氏温惠成性柔静有常供事内庭克持敬慎流徽音于彤史著成绩于玄仪是用锡恩式加涣号兹特遣持节封尔为淑妃锡之册命于戏褕衣入侍进参九御之班椒掖升名显示六宫之宠益修尔德永迓于休钦哉贞妃册文曰五典克从治始基于沩汭二南成化道实昉于关睢教分阴阳体严宫府内治永赖国典用章咨尔马氏静以持身忠能事主持一敬以交神明有严有翼备四德而范闺阃可象可仪惟淑质之柔从斯繁祉之介赉是以稽古懋赏择吉易名特遣使持节封尔为贞妃尔宜益存恭慎愈笃虔诚礼玄事神敬无忘于锡类奉公逮下德必假于有家丕绍芳猷永保终吉钦哉
　　○提督团营成国公朱希忠言官军脱班数多乞行巡按御史究治  上曰官军脱班数多岂独该卫买间作弊坐营大小官员纳贿鬻放皆袭以为常即御史查究亦文具耳其下部详议既而兵部斟酌旧例奏请将今次少军卫所官员查照分数以十分为率二分以上行抚按逮问住俸五分以上逮掌印官至京究治八分以上降级调发边卫领班都司缺少五百名以上即行逮问千名以上逮问住俸以十分为率八分不完参奏降用罚班补操仍照旧例其不到官军即限追补若复违误虽兵备守巡等官亦令御史参奏治罪并行提督内外大臣严令坐营等官凡军士赴营务加体恤仍前私役鬻放者亦听臣等参治其班军月粮宜行各省抚按预为处给诏如议从实举行无徒虗应故事  庚辰祭历代帝王命成国公朱希忠行礼京山侯崔元遂安伯陈鏸尚书严嵩张瓒分献
　　○户部覆巡抚宁夏都御史范鏓言国家设立边镇将领各有常禄初无给田养廉之制边镇军余屯田各有课额亦无赢余可以给将领者自武定侯郭勋奏以田园地土令各将领给种委任奸军以为庄头索取种子牛具派拨耘锄人工为害不可胜言今本镇庄田五项有奇拨与总副参游官者宜复归军民耕种  上以田地既属军余开垦依拟给还如边将能遏虏不敢近边住牧于边外自辟地者任其开种不在此例其通行各镇知之
　　大明世宗肃皇帝实录卷之二百五十八终


明世宗肃皇帝实录卷之二百五十九
　　嘉靖二十一年三月辛巳朔  孝肃皇后忌辰遣驸马都尉谢诏祭  裕陵
　　○阿木等族番人安巴等寨平等族番人咂捱等各来贡方物宴赉如例
　　○壬午升整饬北直隶山西河南军饷右佥都御史翟鹏为兵部右侍郎兼都察院左佥都御史总督宣大军务兼理粮饷时宣大总督员缺  上命会推才略著闻者二三人以闻仍戒其不得阿私滥举吏兵二部荐掌都察都院事兵部尚书毛伯温右副都御史张景华及鹏  上用鹏云
　　○户科都给事中郭鋆等条陈六事一今军储缺乏各运司存积盐银悉令角□羊用一福建一省每粮一石纳米五斗银二钱五分米则存留银则扣角□羊计每岁余银三万有奇又变卖废寺田价租银亦不下数万宜查催角□羊用他省仿此一漕粮三百万余石计入通仓者一百二十余万宜尽运入京一山西岁饥又遭虏患宜下蠲租之诏一总督宣大尚书樊继祖请乞内帑马价银两已满百万宜核实以杜侵渔一供边钱粮坐派各有地方今以帑银补给非经久之术宜定为程限无损国课部覆俱从之
　　○命东官厅听征总兵官周尚文佥书后军都督府事老营堡参将叚堂充协守大同副总兵延绥游击将军刘维禠充分守山西中路左参将
　　○癸未以原任山西副总兵傅铎分守庄浪开原参将马士廉分守马兰谷改甘肃游击将军成梁于山西八角堡等处
　　○甲申诏定兴都旧邸官守凡宫殿门禁关防出入内臣俱照两京例行改沔阳卫德安所属兴都留守司从督工尚书顾璘议也
○升东官厅右参将署都指挥佥事郭琮为署都督佥事充总兵官提督西官厅军务
　　○升怀来及偏头关守备指挥佥事董晹张绅俱署都指挥佥事晹充宣府游击将军绅充延绥游击将军
　　○丁亥承天督工尚书顾璘言钟祥县为  二圣妥灵之地今大工渐兴王府祭献官司辞谒为费不赀除本县力差及乡饮祭祀等项山办如故其他徭赋宜改派各州县户部覆请  上从之
　　○命西官厅听征总兵官郭琮佥书后军都督府事宣府西路参将寗乾充东官厅听征右参将
　　○赦安南莫登庸乞降头目裴行俭等六人归还本土
　　○戊子以原任大同延绥参将张世忠周文俱充右参将世忠分守山西老营堡文分守延绥东路
　　○以原任马兰谷参将张文懿充大同游击将军四川叙泸参将李爵充松潘东路游击将军
