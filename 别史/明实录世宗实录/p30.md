<!-- { "loadSidebar": true } -->
　　○四川道监察御史郑本公奏京师穷民冻饥垂死状请出钱赈济下户部议言朝廷旧设养济院穷民各有记籍无籍者收养蜡烛幡竿二寺衣布薪米厨料之类约岁费万金所存活甚众今院籍混淆或以丁壮窜名或以空名支费二寺复设内官校尉多乾没罔利民无所依弊端坐此今若量口给钱恐望风仰食者多势不能赡请专委部属一员同五城御史查记籍革虚冒及收养未尽者具以状闻其二寺添设内官校尉尽行罢减惟遣光禄寺及宛大二县官以时更理其事合用柴斤俱令于台基厂关支本色勿令工部折价勿令军余采办五城兵马日拊视道路穷民使就食二寺其令职无状一切侵耗抑勒者御史劾罪之  上曰在京穷民收入养济院食粮及蜡烛幡竿二寺给粥系  累朝恩典所司往往任意克减穷民不沾实惠宜令仰体朝廷德意务使人人周给厨役人数薪刍本色悉如议行御史等官俱勿遣诸作奸玩法者事发重治之
　　○原任吏部尚书王琼奏老病不堪远戍庄浪得旨改戍绥德卫给事中许复礼等御史程启充执事以为不可下所司知之
　　○河南道御史王以旂条上御灾要务一明  圣学请每日退朝之后召见大臣宣问讲官勿为左右所间一信诏令请大书即位明诏揭于便殿以时验问有司奉行效否遇有陈乞内降与诏旨相戾者许科道指实具奏一防矫伪请遵  祖制各衙门章奏悉发该科抄行听其封驳如近日处分张汉赃银司礼监从中署免该科不得与闻各衙门无凭照出恐开诈伪之端一公爵赏请慎重名器爱惜人才锦衣卫所及卿寺衙门宜择人任事不得滥用旧人时兵科给事中邓继曾亦言去年五月朔日精门灾今年正月二日长安榜廊灾今月郊日内宫小房灾夫五行之德火则主礼五事惟火曰言言生于名礼兴于言名不正则言不顺言不顺则礼不兴今未期而灾者三臣虽至愚知其为废礼失言之效也＜锍-釒＞入皆报闻
　　○是日日色惨白变青无光午时黄雾四塞未申时大风扬尘
　　○赐朝鲜国大统历日
○海西女直夷人阿者等卫都指挥同知歹速等来朝贡马赐金织衣钞叚有差
　　○录吏部右侍郎邹文盛长子邹廷泽送监读书以三年考满也
　　○巡抚大同右佥都御史杨志学称病求免不允
　　○江西万安县滩头巡检尹万嵩义男尹旺昇自言江西之役随父转战王家渡手擒逆濠未经授职行赏下兵部议旺昇擒获元凶会其已败与临阵俘斩者不同请量授百户注就近卫所带俸  上曰旺昇擒贼自其义父尹万嵩倡义得功其另议以闻部臣覆奏万嵩得升百户旺昇所镇抚赏银二十两
　　○论宣府失事之罪参将江桓守备太监业森而下罚治有差
　　○己巳初江西之捷大赉文武群臣内阁制敕房办事吏部验封司主事屠俓得升郎中赐银币俓自以本无军功＜锍-釒＞辞升秩  上许之仍升俸一级
○兵部职方司主事霍韬进三劄其一言古之帝王以道问学修政事为先务居处恭者道问学之要也信任大臣修政事之要也  陛下试内自省察深宫屋漏及对临百官之时能念念由礼无时豫怠否乎孔子曰非礼勿视非礼勿听非礼勿言非礼勿动今日所当讲也内阁大臣职参机务今止属之拟票至于斟酌填注权归近习辅臣失参赞之职近习起干政之渐将来蔽塞  圣聪率由于此自今章奏请召大臣条拟发行科道讲读官班侍左右得众议而公驳之庶宰相得取善之名近习免招权之谤此又今日所当讲也其二言昔汉文即位首问每岁决狱几何钱榖出入几何初政精明可为百世之法今  陛下推广此问自  祖宗以来赋额之登耗官簿之增减尺伍之虚实宗藩内官之多寡监局工匠之盈缩经奏处决之重轻以次咨谋六卿朝夕省记则所以恐惧撙节之思自不能已矣其三言天下诸司吏胥弊蠹赋役课税储饷冗官凡困民害政诸事宜一一严核而整饬之又言宸濠之乱人心汹汹谢原伍希儒以别省公差能越职赴难忠勤尤著显赏未加不宜用微文坐黜南都守臣各省抚按事变之初退缩观望贼平之后不宜概以防守冒赏兴府军士止可厚给金帛俾永守  陵寝不当尽取北来概升职级又言去冗官清仕路正士风略虚文明教化久职任皆治安天下之急务而其本则在于上下之交昔  太祖高皇帝谆谆贻谋惟曰君臣同游  宣宗召尚书夏原吉同游西苑饮酒甚欢  英宗日召学士李贤面决政事  孝宗日召尚书刘大夏咨询密谋  陛下不必远法三代第近观  祖宗亦可以得师矣＜锍-釒＞入报闻
　　○狭西甘州等五卫军大乱杀巡抚都御史许铭焚其尸总兵李隆镇守太监董文忠以闻兵部覆议言铭之死一则因其执法太过失士卒心一则总镇官员忌铭威严乘机嫁祸然铭死虽酷不失为正而隆与文忠不能协心计处预折凶谋一旦有急乃扬言劝谕不听使铭受其怨而已得脱免即不与谋亦宜受偷生避事之罚及副总兵李义狭西行都司各卫掌印佥书等官皆首鼠畏缩疾视长上之死而不救法当并论得旨西事未宁隆文忠姑降敕切责义等仍容戴罪领职其倡乱诸恶巡按御史会官验实定拟情罪以闻余胁从勿问许铭官为收殓赠右都御史给祭葬荫一子入监读书其家属使使卫送还乡寻升狭西按察使陈九畴为都察右佥都御史往代铭任然铭之死实李隆以私恨嗾部卒杀之铭死而隆等揭报兵部则称铭酷克激变军士朝廷尚未谂铭死故故部覆如此
　　○镇守蓟州永平山海等处总兵官署都督同知马永称病乞休不许永素称忠勇先因江彬构害称贷赂彬事露内不自安固求避位抚按官连＜锍-釒＞留之得旨永照旧供职勉图后效以盖前愆
　　○庚午谕礼部  慈寿皇太后加上尊号为  昭圣慈寿皇太后  皇嫂皇后加上尊号为  庄肃皇后  本生母兴献后加上尊号为  兴国太后  宪庙贵妃邵氏皇太后加上尊号为  寿安皇太后所司择日具仪以闻
　　○以火灾风霾谕礼部行钦天监择日遣官祭告  天地  宗庙  社稷仍戒饬文武百官同加修省以回  天意
　　○四川道御史刘源清言臣先任进贤知县值逆濠之变孤城危急人无固志所以得全完民社皆原任四川提学副使乡官杨二和戮力保助之功宜加叙录吏部覆拟二和升从三品散官服色致仕从之
　　○辛未命添设辽东海宁道参议一员带衔山东管分守事从抚按之请也
　　○录辽东抚安等堡有功将士都指挥孙文而下升赏有差
　　○原充南海子海户净身男子龚应哲等万余人诣阙自陈先年在官食粮今奉诏裁革贫无所归乞恩收召供役  上恶其渎扰发为首四人戍岭南其余尽逐还原籍仍令大索京师漏匿者
　　○都御史臧凤上＜锍-釒＞自劾求免初凤劾奏御史东郊郊坐外谪至是巡按御史马录奏受代江南访郊被劾事皆无实凤素贪鄙自知公论不容恐郊奏之故先诬郊今郊坐谪凤不宜处位故凤引咎求去  上以凤素有才望特留之
　　○夜晓刻月犯箕宿
　　○壬申海西建州女直夷人都指挥佥事锁奴儿等入贡礼部奏各夷原降敕书与年貌不同疑有奸伪乞行彼处镇巡自后严核以闻诏可
　　○赐蜀府故德阳王申銈祭葬如例仍辍朝一日
　　○南京太常寺卿王承裕乞恩祭葬生母张氏诏与祭一坛
　　○户部言  祖宗朝设尚书侍郎总领天下财赋督察委之台官放收属之郎署当时不闻内官与事法至善也宣德间京通二仓暂设总督监督二员其后复增至二三十员创设中瑞馆处之冗滥积弊实为国家大蠹今诏书裁革二仓内使至二十七员矣乞遂罢中瑞馆尽取其余人代还内府供役及临清徐淮监督之使宜一切罢勿遣旨前已厘革自今第勿更加
○命会昌侯孙永五军营右掖坐营管操
　　○南京右副都御史任鉴坐先任浙江右布政时赃迹暴露为给事中于桂等所劾下巡抚都御史勘鞫得枉法罪刑部覆言鉴罪在赦前当免发配其侵收官物宜如数追还报可
　　○癸酉大学士杨廷和等请早御便殿讲读有旨诘朝日讲二月初二日经筵
　　○赐故韩府高平王旭樽谥昭简
　　○户部覆漕运都御史陶琰参江西运船妄报失火不实请治把总指挥佘大纶等罪  上曰迩者漕＜矢见＞废弛运官往往延缓稽迟妄称水火以遂侵欺折兑奸计及委官勘报亦多扶同欺罔大纶照前旨法司提问具奏
　　○云南道御史马纪请如国初之制设起居注官使随时记载以备纂修下所司知之
　　○巡抚宁夏都御史王时中条上备边二事其一谓宁夏河东沿边一带近年添筑横城红山儿毛卜剌柳杨安定五堡惟横城安定有常戍之兵其余递出递入虚弱不支请如延绥城堡例择官添戍增筑营房以备三边游兵出哨驻劄其一谓灵州盐课司大小二池原额新旧盐课共五万九千三百三十七引先年延宁二镇更番召□中马计直掣盐公私两便顷乃困仰□人使俱诣狭西布政司纳银候引民既重劳官复展转借用不佐边方之急自今乞令甘肃延绥宁夏三镇得自领盐课率三载一更盐□开中或马或银径于本镇收贮类行该司给引掣放兵部覆议时中言大率可行但盐课三年轮管事体未便当令环灵兵备督同原管盐场官从公召□中马以次分派三镇先甘肃次延绥又次宁夏仍以西宁洮河茶场所易马匹相兼允用自后有那移借用及开纳价银者罪之得旨如议行
○甲戌命自今章＜锍-釒＞勿避权字以宁献王讳权孙宸濠谋反国除故也
