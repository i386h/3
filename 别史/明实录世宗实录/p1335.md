<!-- { "loadSidebar": true } -->
　　○以张家湾城工完荫太监桂琦弟侄一人为锦衣卫所镇抚赏太监黄锦银二十两镇远侯顾寰兵部尚书杨博工部尚书雷礼各银十五两余各升赏有差
　　○乙卯
　　○中元节遣清平伯吴家彦广宁伯刘允中彭城伯张熊玉田伯蒋荣分祭  八陵都指挥同知王极祭  恭仁康定景皇帝中官祭  恭让章皇后都指挥同知陈书祭  孝洁皇后及  哀冲  庄敬二太子各陵坟
　　○丙辰
　　○吏科给事中胡应嘉奏言国家选用台谏唯采虚声罔稽实行郡推县尹得列荐剡者輙诩诩以台谏自负比至部议以章奏漫无品骘甚者文未终篇而拟授之＜锍-釒＞已上矣若近时知县熊秉元之卑鄙潘良贵之疏放刘介龄之贪浊皆得与选氵□□以众论啧啧乃更置部寺部寺岂处不肖之地耶此皆不慎其始之过也宜其未选时侦访端正清修之士务得其真其所试章奏亦必从公校阅毋滥及匪人以玷贤路臣又尝论当今之俗贪风虽息虗文尚繁不惟行取之选止凭举荐即言官论事奉旨下之诸司有该部知道者有该部看了来说者益恐其言未尽当欲部臣详酌其可否也顾往往漫无异同概为题覆不曰诚如言官所论则曰与本部查访相同安望其秉至公而济国事乎今宜大革旧习以禆实用部覆得旨秉元等以原职改调余如议
　　○云南进宝石六百五十余两诏更采径寸者以献
　　○丁巳
　　○升礼部主客司郎中姜子羔为狭西按察司副使
　　○戊午  成祖文皇帝忌辰  奉先殿行祭礼遣成安伯郭应乾祭  长陵
　　○己未
　　○故南京太仆寺卿王鹤为太仆寺卿
　　○以右春坊右谕德兼翰林院侍读张居正充
　　○裕府讲官  选授推官张缙杨枢知县周诗倪光荐何起鸣曹栋为给事中诗吏科光荐户科起鸣礼科楝兵科缙刑科枢工科行人马文学推官张振之苏朝宗王廷瞻李叔和周弘祖高甲知县顾廷对张槚郭天禄贺贲田应弼为试监察御史振之浙江道朝宗江西道廷对福建道槚湖广道廷瞻河南道文学山东道叔和狭西道弘祖广东道天禄广西道甲南京浙江道贲南京江西道应弼南京广东道
　　○巡视京营给事中辛自修等言京营重务兹者兵连十万寨布云屯军实亦诚众矣旌旗熠燿轮辕壁列军容亦诚壮矣然具卒十万大半市人战阵未经骄怯成癖若非深沟高垒坚壁重防未免见虏仓皇樱锋不易则夫都城四面预相地形熟观向道以为进兵策应之机者不可以草率定也诸将提兵人怀幸念使非声势相依休戚一体虽十倍前兵竟为单弱则夫申明节制随坐应援以严同舟共济之义者不容以姑息处也马匹盔甲弓矢火器缺一不可而火器尤为吃紧当事臣工不为预处万一警报倐忽器具不利患既切肤徒悔噬脐是岂人臣忠于所事之义哉至于拥兵十万株守都门而虏势缓急咫尺莫辨至等往年巡视城门盖亲见其然矣即欲发一兵扼一路以振先声何可措其手足则夫选军出探接报传呼以预知敌情而为制胜之策者又可不多方以从事乎目今秋事方来警报叵测总协大臣正宜昼夜思维朝夕兢惕备其所未备急其所当急不宜泄泄然循行数墨侵执常套臣切见总督戎政镇远侯顾寰不能以家视国开诚布公恐恐唯唯动多顾忌协理佥都御史李燧外僚越迁望实未副心疑气沮展布终难乞饬寰洗心涤愚仰报殊恩仍敕吏部将李燧议别用柬举素知兵事者代之庶安攘有赖耳  上曰京营固本制外所系匪细寰燧令吏兵二部慎评以闻一应戎政兵部即会同该营悉心计处从实奏刘于是二部覆寰燧去留宜如自修议  上然之谕寰竭忠务实振举营政以仰报朝廷再留之恩罢燧归听用升巡抚浙江都御史兼兵部右侍郎赵炳然为兵部尚书代之
　　○顺天府尹刘畿言辅国家根本近以吏不得人差徭日繁生理困瘁臣阅本府所属州县其夏秋常赋原额折银不过十万九千六百两有奇其额外加编银反至十一万三千六百两有奇况且密迩辇谷之下采办加派之不常添设借用之日至是以宛大二县有全里逃亡无一丁者有余二三户者今当审编均徭之期宜令各州县官先将境内丁田核其原额而紏正其欺隐次将境内差役究其应革而裁减其冗滥上籍本府容臣等覆查明实然后按丁粮之等第为赋役之重轻务使差役平壹以纾民力其有苟具文书不恤民隐或复额外滥编者臣等得参奏之  上以其章示户部令即移文各州县查理明白方许审编
　　○致仕吏部尚书夏邦谟卒赐祭葬如例邦谟四川涪州人正德三年进士授户部主事调吏部升员外郎以事谪运司判官历知州按察司佥事至布政使擢都察院右副都御史南京户部侍郎晋尚书巡抚应天总督粮储剿平海寇秦璠黄良之乱加俸一等均江南赋额丹阳民尤德之为立生祠召入掌户部改吏部尚书致仕卒于家
　　○庚申
　　○加河南左布政使赵希夔俸一级时希夔三年考满吏部以希夔王亲例不得内转请加俸一级  上许之且命著为令凡布政系王亲者一再考俱递加俸一级三年荫一子一考致仕者准正二品初授散官再考致仕者准正二品升授散官三考准正二品加授散官非王亲者不在此例
　　○先是  上谕户部边事料理似各有绪如粮草第一管郎燿当严稽巡按官亦湏验勘之至是巡按顺天御史董尧封核上密云昌平蓟州粮草赢缩之数及诸拖欠侵欺边储告匮之由因列上厘革毙源六事一蓟州燕石二区军粮照旧上半年实支下半年于支仍于永平添设郎中一员俾之就近督理粮储兼管屯种一各镇管粮通判悉听郎中节制抚按官不得他委一将籍报兵马之数多不以实宜严行督抚清查一官军支粮先行兵备道按籍开数然后送管粮郎中给发一各仓收放钱粮斗斛衡石之类先期悬式以示不欺一各边发银籴谷务择富商佥领不得纵容奸顽营求罔利户部覆议行之
　　○辛酉
　　○以翰林院侍读姜金和充分校大典官
　　○壬戌
　　○升户科左给事中季科为都给事中刑科右给事中欧阳一敬吏科右给事中张宪臣俱为左给事中[户科给事中]郭斗吏科给事中胡应嘉俱为右给事中科应嘉工科一敬户科宪臣刑科斗礼科
　　○甲子
　　○未封宫嫔田氏薨赐号静嫔丧葬如例
　　○丙寅
　　○原任大学士严嵩遣人奉表贺  万寿圣节报闻
　　○丁卯
　　○肃王绅堵吉安王厚燔薨  上辍朝遣官治丧葬如例谥肃王曰怀吉安王曰肃简
　　○戊辰
　　○升顺天府府尹刘畿为都察院右副都御史提督军务巡抚浙江
　　大明世宗肃皇帝实录卷五百三十六


大明世宗肃皇帝实录卷五百三十七
　　嘉靖四十三年八月庚午朔升贵州布政使司右参政沈桥浙江布政使司左参政郑茂俱为按察使桥湖广茂河南
　　○以山西备虏免太原大同府属州县正官及行太仆寺卿入觐
　　○兵部奉旨集议京营实政其略言  祖宗设营兵于京师以壮边兵之根本居重驭轻意甚深远去冬变生仓卒请调纷纷以致戎政二臣莫知所措从之则虑及剥肤不从则横生口语臣等以为宜及令防秋之时先定规模使营臣之计审而后边臣之望塞因条十事一核操练之实言练兵之法有合有分今王将入营仅举合操未暇分练也宜令每月以初一初八十五二十三日总阅之余日诸将自练一核战守之实言边兵主战京兵主守今京师南有重城事势稍缓宜于东北二方用车营八枝西方用二枝去城一二里为营其战兵六枝遣副将四人屯城四隅惟参佐二枝许听近京急调然亦不得轻发一核将领之实言诸将不和往往心口异状是非蜂起宜重绳以法一核军士之实言兵在善练亦在善选固有选时强壮而练时衰病者今去选半年矣宜随练随易勿待类选一核论议之实言近日营政或军分三等朝改夕更或将列各营束移西调举棋不定何以胜偶宜黜异议以考成绩一核火器之实一核兵车之实一核城守之实一核弹压之实一核哨探之实皆言不时修理战具分部卒伍以为城守策应侦报之用诏务实举行
　　○辛未
　　○好地平寨等族畨人黑木少等来朝贡马宴赉如例
　　○以贵州征苗免都匀镇远等府安顺等州县正官入觐
　　○发太仆马七百余匹给居庸关一百余匹给通判
　　○壬申
　　○升河南按察司副使陈应和为布政使司右参政浙江按察司副使秦梁为布政使司左参政山西布政使司右参议胡麟为按察司副使山西蒲州知州张佳＜彳胤-丿＞福建建宁府同知毕竟立为按察司佥事应和贵州梁浙江麟山西佳＜彳胤-丿＞河南竟立广东
　　○以水灾免苏松府属正官入觐
　　○甲戌
　　○未封妃高氏薨赐号安妃治丧葬如例
　　○乙亥
　　○升大理寺左少卿张玭为顺天府府尹
　　○调原任户部左侍郎傅颐为南京太仆寺卿
　　○太医院御医王俭进献万寿香山三座聚之三百六十本为之赐白金十两是岁天下臣民进法秘仙桃瑞芝及为  上建醮祝厘者甚众各赏赉有差
　　○丙子以  万寿圣节加恩直赞诸臣辅臣徐阶进兼建极殿大学士仍升其子琨为尚宝司少卿袁炜加少傅兼太子太傅建极殿大学士尚书严纳李春芳各加太子太保公朱希忠子时泰升都督佥事仍管司事都督希孝赐乘肩舆侍郎董份升工部尚书仍管吏部左侍郎事中书官王槐等七员各进一级
　　○祭夜明于夕月坛遣公张溶行礼  命司经局洗马兼翰林院侍讲林火□廉右春坊右赞善兼翰林院检讨殷士儋主顺天乡试
　　○丁丑
　　○祭先师孔子遣大学士袁炜行礼  孝康敬皇后忌辰  奉先殿行祭礼遣成安伯郭应乾祭  康陵
　　○以  万寿节届期建醮于朝天宫遣安平伯方承裕行礼
　　○戊寅祭  太社稷遣定国公徐延德行礼
　　○以明日  孝慈高皇后忌辰  奉先殿行祭礼  万寿圣节命成国公朱希忠代拜  天于  玄极宝殿  上不御殿文武百官朝服诣皇极门行五拜三叩头礼仍上表称贺  上览之甚悦报辅臣曰朕仰荷  皇天恩眷运开元甲庆值生辰倍切祇感所奏已知
　　○遣玉田伯蒋荣彭城伯张熊清平伯吴家彦广宁伯刘允中分祭  八陵指挥佥事文承武祭  恭仁康定景皇帝中官祭  孝洁皇后各陵寝
　　○免宴赐节钱钞
　　○祭  帝社稷命公朱希忠代
　　○朝鲜国王李峘遣陪臣工曹参判陈寔等来贺  万寿圣节宴赏如例
　　○辛卯  宪宗纯皇帝忌辰  奉先殿行祭礼遣成安伯郭应乾祭  茂陵
　　○乙未
　　○遣遂安伯陈鏸祭云雨风雷岳镇海渎山川等神
　　○丙申
　　○以洪应坛等殿工完荫内官监太监王锡弟侄一人管工尚书徐果一子俱为锦衣卫百户管工太监张崇贾＜彳胤-丿＞弟侄一人为镇抚工部尚书雷礼一子入监读锦衣卫都督朱希孝岁加禄米三十石工部左侍郎李登云等各升俸二级成国公朱希忠大学士徐阶等各赏银五十两纻丝二表里镇远侯顾寰等各赏银三十两纻丝二表里礼部左侍郎秦鸣雷等各赏银十五两纻丝一表里余各赏赉有差
　　大明世宗肃皇帝实录卷五百三十七


大明世宗肃皇帝实录卷五百三十八
　　嘉靖四十三年九月庚子朔礼部进大报等祀日册
