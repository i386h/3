<!-- { "loadSidebar": true } -->
　　○丁亥  以岁暮祭告  景神殿命京山侯崔元代是日立春特享  皇祖  列圣庙命翊国公郭勋代成国公朱希忠英国公张溶京山侯崔元遂安伯陈鏸大学士夏言翟銮尚书许瓒严嵩各捧  主  顺天府官进春例应次日行礼以元旦朝贺难以并举故先期行  免百官宴  以元夕节遣西宁侯宋良臣安仁伯王桓长宁伯周大经分祭  七陵安平伯方锐  恭仁康定景皇帝陵寝及  哀冲太子坟所玉田伯蒋荣祭  孝洁皇后陵寝内官祭  恭让章皇帝陵寝  宪庙废后吴氏及各坟所
　　大明世宗肃皇帝实录卷二百四十四
　　


大明世宗钦天履道英毅圣神宣文广武洪仁大孝肃皇帝实录卷之二百四十五
　　嘉靖二十年正月戊子朔  上以疾不御殿命翊国公郭勋摄行拜  天礼于  玄极宝殿百官公服于奉天门外朝觐官夷使于午门外行五拜三叩头礼文武大臣侍从等官各表贺  昭圣恭安康惠慈寿皇太后  皇后俱免命妇朝贺罢百官宴赐节钱钞  是日雪群臣以灵雪应祈具表贺大学士夏言尚书严嵩温仁和侍郎张邦奇张潮孙承恩学士陆深各进颂并优诏答之
　　○庚寅  宣宗章皇帝忌辰  永孝殿行祭礼遣定国公徐延德祭  景陵
　　○癸巳皇第四女生母雍妃陈氏命成国公朱希忠代告  景神殿命名曰瑞女□荣并名  皇第三女曰禄媜传示宗人府登之玉牒
　　○乙未南京户部右侍郎汪珊卒赐祭葬如例  先虏三万骑由平虏边入井坪攻莲花峪等处徒退驻灰沟巡抚山西右副都御史陈讲言黄河冰坚可渡宜防之兵部尚书张瓒言虏虽出境尚在沿边驻牧乞命宣大偏关诸处严为之备  上然其言敕各巡抚总兵等官加意防御毋怠  先是真人陶典请建雷坛于黄州府团风镇遣左演法臧宗仁董其役委该府同知郭显文督理至是宗仁以料物不办闻  上曰工程所费几何乃蔑视欺抗抚绥官别选能干官督完谪郭显文为广东吴州县典史因遣工部郎中何城往督
　　○丙申  上拜  天于玄极宝殿出御奉天殿文武百官具公服行八拜礼  先是  上谕礼部  玄极之拜可移于九日耶阳九之数则犹躬奉愈于摄行于是尚书严嵩言新正免贺臣子之心未安是日  玄极殿拜毕请具翼善冠黄袍出御殿行礼  上曰卿等言是新岁上下岂可不一接见乎  命山西都司署都指挥佥事翟钦充右参将分守大同北路
　　○丁酉兵部副都御史江浚阅过大同五堡功状  上曰五堡工成有禆边方大计都御史史道荫一子送监读书郎中詹文光佥事郭时叙各升俸一级并巡抚都御史路迎陈讲御史王汝楫等俱赐银币有差大学士翟銮有经始功况筹略诸边近多克捷荫一子锦衣卫副千户世袭
　　○戊戌吏部会都察院考察天下诸司官老疾布政使祝续等十人罢软参政王纳言等八人不谨布政司冯时雍等五十七人才力不及布政使刘可等三十五人并贪酷在逃等官府同知以下二千五百三十四员诸襍职一千七百五十四员俱如例致仕闲住为民调用有差内拟调用王慎中潘高令闲住拟闲住邓文宪张集令为民  巡抚湖广都御史陆杰言承天  显陵二卫旧例湖广行都司属抚治郧阳都御史今改隶兴都留守司未定所辖不便考选兵部言改属湖广巡抚便  上允之
　　○己亥巡抚凤阳府处都御史周金等庐凤淮扬四府徐滁和三州及各卫所地方数苦水旱请以兑运米一十五万五千石每石准徵银七钱随运起角□羊其改兑米一十六万四千四百五十石暂改于临德二仓支运下户部议改折兑军米许以五万石改运二仓米许以三万石其支运过米数仍俟次年豊熟抵还前旨依拟不为例  开派两淮长芦运司盐十万五百五十引于山西镇以供神池堡等处新增兵士刍饷布花之费
　　○庚子兵部覆巡按山西御史连矿奏勘过嘉靖十九年八月内神池堡等处失事罪诏革副总兵魏庆任回卫闲住仍行勘功给事中张良贵及接差御史王达覆核以闻
　　○壬寅以灾伤免直隶庐凤淮扬四府属州县及徐滁和三州凤阳等处卫所税粮有差  升河南都司署都指挥佥事杨钦为中都留守司正留守  命广西都司都指挥佥事白泫掌本司都司事
　　○甲辰  英宗睿皇帝忌辰  永孝殿行祭礼遣英国公张溶祭  裕陵
　　○乙巳以灾伤免苏州松江府属各州县秋粮有差仍准苏州兑军儹运米一十三万一千石改兑米八千四百石松江兑军儹运米四万六百石改兑米五千九百九十石俱折色
　　○丙午甘肃巡抚都御史陈卿言西海虏酋卜儿孩遣人献金牌马匹叩塞纳款事下兵部尚书张瓒等言卜儿孩据西海二十余年寔为甘肃腹心之害若果输城则庄浪西宁诸处得耕收休养屯田堡寨得乘间脩举河西孤危之势可转为安矣但虏情叵测今正献金牌马匹未有如往岁求遣子入侍酋长入觐之事镇巡官亦未明言何以待之请命总制尚书杨守礼同本镇官侦察情实并陈制御之策奏请裁决或甘言谀词缓我边备亦速奏处仍令巡茶御史核金牌所自以闻  上从部议
　　○丁未  诏发两淮运司余盐银一万五千两赈济本处被灾灶丁  命分守万全右卫左参将丁璋充副总兵官镇守山西地方兼提督代州三关
　　○戊申先是长城西乡官军李锦等二十二人阑出与虏交易游击戴昇谍知以报巡抚史道道令壮夫郭宪章等十五人密往察之比至塾锦等恐事泄潜召虏数十骑杀以减口惟宪章等三人脱走诉其状巡按御史江浚以闻并劾参将纪振等罪  上命革振任回卫闲住事下巡按御史勘奏仍遍谕九边抚按官悬榜严禁
　　○己酉福建道御史桂荣劾奏吏部文选司郎中林春至事许谷各于嘉靖十六年驾籍福建索取坊牌银两乞行惩究事下都察院言是时春谷各在籍养病守制谷尚未改吏部荣所言似痴风闻宜令照旧供职诏可  吏科给事中李文进言诸臣觐毕遍事请谒輙以书币问遗朝贵非所以风四方崇廉节也矧明禁在耳岂以先后异致及今不止恐转效成风而不肖者或阴为结附以希迁擢将来入觐者皆谓明禁为虚文而借名科索必至不可胜计矣乞下都察院亟行五城缉捕  上可其奏
　　○庚戌户部尚书周世昭以出使复命后期下法司问输赎还职
　　○辛亥礼部以  玄极宝殿祈谷请令朝觐官陪祀诏俟  郊殿成后听朝觐官陪祈谷着为令  六科给事中刑如默等十三道御史陶钦夔等考察拾遗言布政使刘勋查应兆参政曹世盛王献副使陈玑陈仲禄辛东山毛衢参议庄一儶王傅佥事林希元知府马剔康河张国纪姜恩麦孟阳各贪污不职乞行罢黜章下部院看议部院差次其等得旨言官举拾各官过恶论法不正罢黜部院考察如何輙遗刘勋林希元陈玑毛衢曹世盛王献王傅庄一＜亻隽＞陈仲禄辛东山俱罢职马扬张国纪康河麦孟阳俱为民查应兆姜恩依拟调用又以勋贪酷异常推府尹未任又推边方巡抚令吏部陈状于是尚书许赞等具＜锍-釒＞引咎  上复切责而宥之仍停俸一月已而吏科都给事中邢如默等因奏刘勋之升因先任文选司郎中王嘉宾急于迁转次第誊缺以为己地故于刘勋之贤不肖地方之宜与不暇计也况其在部之日幸门大开去后物议愈哗宜加点罚以为人臣期速化滥美职之戒  上责如默等不先事陈说调嘉宾外任为汉中府推官  命宣府游击将军杜煇充左参将分守宣府西路  福建道监察御史黎循典以十库所入布绢等物多稽迟滥恶乞命工部转行所司依时如式选官查解军器仍书匠作姓名年分以便清查工部议覆报可
　　○壬子  孝静毅皇后忌辰  景神殿行祭礼遣西宁侯宋良臣祭  康陵  致仕刑部尚书杨志学卒志学湖广长沙县人弘治癸丑进士除户部主事累升副都御史巡抚大同及宁夏入为刑部左右侍郎工部尚书改刑部累＜锍-釒＞致仕至是卒于家子狭西副使守谦以闻诏给祭葬如例赠太子太保谥康惠志学历事  三朝官四十七年在宁夏有柳门却虏功又增筑花马池边虏不能近致仕刑部左侍郎陈璋卒璋浙江乐清县人弘治乙丑进士待选以忤逆谨放回瑾诛除刑部主事历员外郎郎中谏南巡罚跪五日廷杖夺棒后升云南副使历山西太仆大理寺卿乞罢复起为刑部左侍郎致仕卒于家赐祭葬如例  录宁夏冰沟口石庙山等处斩获首功升赏官军左英等四十八人有差
　　○癸丑兵部尚书张瓒等条上边备六事一命巡按御史谭学稽阅宣府二次脩过边垣墪台二议大同东长峪建城设兵并复旧弃长胜堡募民居守三宁武关温岭至了角塾辶□刍墙乞敕都御史陈讲刻期修缮以图保障四延绥娘娘滩青山隘口为套虏往来必渡之路宜脩边置兵五议筑贺兰山打铠口枣儿沟诸隘及改设守备于銕柱泉堡增卒戍守二事乞并命总督杨守礼稽实具奏六甘肃海寇闻欲款塞瓦刺达虏亦求住牧近边当敕守臣即议制御长策其嘉峪关限隔华夷前行边使翟峦奏允修筑宜令专官督理务期坚固以图经久  上是其议命诸镇抚按官尽心经画以闻其预防事宜并早图毋缓
　　○甲寅升光禄寺少卿彭黯为南京太常寺少卿
　　○丙辰升布政使司右布政使俞夔车纯刘彭年徐嵩柴经俱为本司左布政使夔江西纯福建彭年湖广嵩山西经四川  命原任分守蜜云古北口右参将李蓁充左参将守大同东路升大同中军坐营指挥同知白钦为署都指挥佥事充宣府游击将军
　　○丁巳刑科给事中聂静论劾巡抚大同兵部右侍郎史道掊克自丰备御无策复妄意内陟冀脱祸机乞赐罢黜＜锍-釒＞下道历叙年劳并乞以奏内事情核勘且曰人臣任事有劳逸譬者担负者二人共一人之负则逸一人尽一人之负则劳一人并二人之负则困而莫胜一人兼十人之负则困而必至于毙若夫袖手空言者马知负者之苦今外臣之难惟巡抚最巡抚之难惟诸边最诸边巡抚之难惟大同最臣以浅昧承乏重寄真犹掺万斛之舟于洪涛巨浪中其所仗藉者  陛下之威灵尔使坐享安闲者不悯其恃危济险之难与夫努力支撑之苦又从而下石以挫败其气臣之四体何以展布计臣惟有去而已  上念其年劳优诏留之  户科右给事中朱宪章山西道监察御史金灿奏臣等阅视  陵工点验军匠乃诸官军多不赴役径支粮赏臣等移文户兵二部司属诘以官军违旨司官苟从之故并令转白提督大臣俾饬示之不意反激郭勋之怒语侵臣等欲肆中伤祸且不测乞赐救正以重国体  上以拨军关粮事宜已有明命监工官不行协议遵奉輙攻击勋臣切责而宥之
　　大明世宗肃皇帝实录卷之二百四十五


大明世宗肃皇帝实录卷之二百四十六
　　嘉靖二十年二月戊午朔启蛰行祈谷礼于  玄极宝殿命翊国公郭勋代  建春祈大斋于朝天宫三日夜  升光禄寺寺丞胡奎为本寺少卿  升四川按察司副使柯相湖广按察司副使汪坚山东按察司副使孙禬云南按察司石简俱为布政司参政礼部员外郎寇阳为按察司佥事相广东坚禬河南简云南阳浙江
