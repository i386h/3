<!-- { "loadSidebar": true } -->
　　○延绥巡抚张珩言该镇岁入仅足主兵费一遇征调无所抑给乞如辽东宣大例发帑银十万两遣部属一员督理之部覆延绥岁入甚豊其东西二路佥事皆以管粮设更遣部官不宜苐征调方急请量支太仓银六万八百两与之抵嘉靖十七年额盐银课其河南狭西岁派及积欠民粮下各抚臣亟为角□羊补报可
　　○御史姜润身言永平等处各营将士于蓟州关领月粮往返数百里得不偿费宜以三屯营迤东粮科坐派永平等处迤西粮料坐派蓟州等处各就近支纳军民两便永平督粮郎中李易勘议其事言东路原设仓场十处中路八处西路十处其御史所议与抚按会派相同者无容论已如东路之抚宁卫屯粮及界领口民粮中路之擦山□匡子等六关营西路之罗文谷等五关营则或便于军领而不便于民运或宜于军民而不宜于边防或系原派折免俱难更改至于熊儿谷官军宜更下密云分司通融酌处户部覆议从之
　　○癸亥  上御奉天殿以初定  庙制上  两宫徽号颁诏天下曰朕惟王者之政莫不以祀兴为先故谓国之大事在祀与戎而祀尤重焉夫郊所以事天庙所以事先其道一而已矣未有不相关者也朕以冲愚宗末仰叨  上帝下简俾嗣  天位君临四方思典礼之重大者祀为首焉每念于兹切兴长慨柰何经传亦多杂乱圣贤不获接绪圣经残破莫修是以  郊祀袭合祭于屋下之文  庙祭沿异室同堂之制亵渎之甚谓比同牢功德不别  太祖莫尊朕乃不暇他顾祗闻于  皇天默卜于  皇祖亲蕳忠贤与之同力首建  圜丘  方泽以事  天地明阴阳之位而不可混亵续创  昭移群庙以祀  祖宗彰  太祖为当专尊之主复作  太宗庙于  群庙之外表  祖功  宗德之不迁以飨百世之祀更  皇考庙曰  献皇帝庙别择吉区以避渠道大工悉成遂定五岁大举禘祭之礼于  太庙以祀  皇初祖而奉  太祖配焉每特享  祖宗以立春于本庙夏秋冬皆合飨于  太庙循时祫之典季冬仍修大祫礼于  太庙  皇考正修四时之祀以避豊祢之嫌奉安既成捋覃恤典由是先致孝于  慈闱庶仲诚于  土□旋阙黎上  两宫徽号曰  昭圣恭安康惠慈寿皇太后  章圣慈仁康静贞寿皇太后庆礼既备推爱宜颁主者遵承条布于后一自嘉靖十五年闰十二月十一日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀家长杀一家非死罪三人采生折割人谋杀故杀蛊毒魇魅毒药杀人强盗妖言奸党失机并事子边方夷情及人命十恶一应真犯死罪不赦外其余已发觉未发觉已结证未结证罪无大小减赦除之敢有以赦前事相告言者以其罪罪之一宗室子女有年二十以上未成婚配者各该抚按官即便督令该府辅导官限三月以里保送前来以凭礼部覆奏一庆府台沈先年因事迁居省城日久着令回府冠带间住岷民彦汰先年因事革爵已络冠带着复原爵一各处帝皇陵寝前代名贤及本朝公侯驸马伯文武大臣敕葬坟墓有被人毁发荒秽不治者所在官司即与修理照例编佥附近民人一丁看护免其杂泛差役其茔域所占地亩税粮一并除豁一京官三品以上致仕大臣年八十以上者有司备礼问劳仍量给人夫月未一两京文武官自本年十一月初六日开读后试职署职并总小旗诏前未经实授者俱与实授仍与应得诰敕一公侯驸马伯并文武大小官员折俸年又未曾关支者户部通查尽数关支以后五年一次关给着为令一两京文官自本年十一月初六日开读后有升除到任者俱与应得诰敕一两京文官有愿肔封其亲者悉照旧例一军职总小旗自嘉靖十五年十一月初六日以后为事立功降级调卫者除失机重情不宥外其余俱以原职役回还原卫带俸差操一两京各衙门历事监生并知印自本年十一月初六日开读后各免历办三个月一各处起角□羊粮草等项中途遇有水火盗贼曾经所在官司勘明到部者悉免追赔一各处仓场先年失火延烧粮草等项经该官攒斗库人等问发追赔者悉皆宥免一云贵广西湖广四川等处土官告袭者诏书到日各该三司官员作速体勘明白定明具奏暂免赴部行令就彼袭职后不为例一累年充军人犯除人命免死窃盗三犯及吓诈财物指称打点者不赦外其余原问衙门查奏定夺其有先年正犯监故招内无名家属及充军者悉与宥免一在京法司监死罪重囚累经审录未决者刑部具题请敕大臣会同三法司官重加研审果有冤枉者具由奏请定夺一大同军士先年因被官兵畏死走入虏中逃移四外者诏书到日该地方总督巡抚官即便出榜晓谕许令回还出首复业各与免罪仍量加存恤于戏  郊社正而  庙制正庶慊朕事  天事  祖之心  慈寿尊与  慈仁尊允合夫人情之至爰推恩恤肆及宗亲尚期臣工之协恭俾尔弼君于至治弘播诏示悉使闻知  命谨身殿大学士李时进华盖殿大学士礼部尚书夏言兼武英殿大学士同时内阁办事各散官尚书如故言＜锍-釒＞辞  上曰卿才宜此任久在朕心苐以部值多事皆倚办卿故朕以此任托卿为遟卿何辞为可殚忠诚赞治毋负朕怀
　　○丙寅立春特享  皇祖及  列圣庙时享  献皇帝庙
　　○升浙江按察使李崧祥为江西右布政使
　　○丁卯顺天府进春  上御奉天殿受之赐百官食春饼
　　○以加上  圣母章圣皇太后徽号告祭  皇考遣太常寺寺丞赍祝册诣  显陵行礼  命万全右卫左参将署都指挥佥事郝镗充大同左副总兵
　　○戊辰遣礼部侍郎张璧等诣金山视废后张氏坟地
　　○庚午传制遣武安侯郑纲等充正使大理寺右寺正郭晟等副使持莭册封韩昭王旭櫏世子融燧为韩王妃谭氏进韩王妃东城兵马副指挥张让女张氏为宁远王妃蜀府庆符端顺王申镦庶苐一子镇国将军实沾为庆符王夫人汪氏进庆符王妃徽王厚爝庶苐一子载墩为五城王庶二子载埨为辅城王鲁府乐陵宣懿王阳馆嫡苐一孙辅国将军徤概为乐陵王郑府系昌恭定王见寖庶苐四子镇国将军祐木□芳为系昌王吉王厚焨庶第一字载均为光化王德府泰安恭简王祐楒庶第五子厚燌为泰安王东城兵马副指挥成允弼女成氏为崇世子妃东城兵马副指挥杨遵女杨氏为晋义宁王妃南城兵马副指挥贾梁女贾氏为赵府获嘉王妃
　　○礼部左侍郎黄宗明卒赐祭葬如例宗明浙江鄞县人正德九年进士授南京兵部主事升员外以疾归起家为南京刑部郎中会议大礼宗明与张桂意合遂连名署＜锍-釒＞上升吉安知府转福建运使丁亥召修明伦大典以母忧不至复除升光禄卿兵部右侍郎时编修杨名以言事忤旨诏穷治主者宗明＜锍-釒＞陈非宜乃并得罪谪福建参政俄召还为礼部右侍郎转左是年十一月卒于官初张桂以义礼得幸诸同议者咸驱驾气势更相牵引乃宗明无比周迹故张桂既去人亦无訾之者盖钤名自好士也
○是秋虏入延绥黑河墩蒺藜川等处官兵四战皆败之斩首百余级及入宁夏打硙等口又贩之斩首六十余级虏狼狈遁去揵闻  上大悦命兵部议赏格乃升总督侍郎刘天和左都御史兼官如故赏银伍十两彩叚四表里宁夏总兵王效延绥副总兵白爵各升一级赏银四十两二表里皆降敕奖励延绥参将吴瑛升一级宁夏都御史张文魁升俸一级各赏银三十两二表里余有功人员游击冯大纶而下赏金帛有差是役也虏初大集兵寨外天和策虏目□阙我西有备必东犯阴檄爵将奇游二部兵宵行与瑛合即吾侦王□侯卒勿使觉虏果以四百骑东入黑河墩适与爵伏卒遇大被创而去既又入蒺藜用前与官军接爵覆尾其后急击之虏弃旗鼓奔争绝水渡多死所获器械甚众人入冠家涧爵败之入张家塔瑛败之边人禾稼被野得免于蹂躏虏既不得志乃复以轻骑六千西犯宁夏效侦知之伏军打硙口俟其半入轻车强弩火器四起横绝其中击之断虏为二我兵亦集虏尽气奔渡河我防河卒复以战舰邀击之溺死无算战舰文魁所创制也故诸臣俱从优典云
○敕太师武英侯郭勋辅臣李时夏言审谳法司重囚  上以法官多不谙律比任情出入有冤滥及经会审应办问者又拘泥成案不与开择徒为文具故恩诏有遣大臣审恤之条至是乃命三臣会法司面审在狱重囚谕以殚心竭虑务得真情以称轻恤至意
　　○庆成王府庶人奇氵□临有罪迁发高墙禁住编仪宾李儒郭经口外为民初奇氵□临坐与从兄奇浣奏革爵为庶人憾浣不置儒经各其亲党俱阴贼小人交构不已氵□临乃挟刃笺浣中其股自度不免复诬奏浣子表檬等宫闱隐事及诸人命奸盗重情朝廷为遣中官及刑部侍郎潘且锦衣卫指挥赵俊等往勘具得其实故有是命
　　○辛未吏部尚书许赞至京  上命即日赴任视事赞＜锍-釒＞谢曰臣当格守成＜矢见＞仰遵明诏＜锍-釒＞铨选以决壅阻之毙公荐举以复久任之法停中外无故改调之途抑近年奔竞滥升之习斟酌年资均平劳逸以期报塞万一  上览＜锍-釒＞嘉其忠悃谕以尽心展布力行所言以副简注
　　○致仕太子太保吏部尚书兼兵部尚书汪鋐卒赐祭葬如例谥荣和鋐徽州府婺源县人弘治十五年进士授南京户部主事历佥事至布政司升副都御史提督南赣军务召还院升刑部侍郎进右都御史兼兵部尚书掌院事提督团营加太子太保改吏部尚书兼兵部尚书十四年九月致仕是年七月卒鋐初以才略见称折莭取声誉善窥时好为取舍自佥事至布政使悉任广东因故方霍以纳交张桂自  上登极罢四方献祥瑞鋐在南赣首进甘露诸臣修明伦大典因标之卷未以为  上孝感应无何遂擢内台掌铨衡大被宠任鋐有干局内行修洁执宪秉铨多所建论数汰去不称任者朝廷为肃然然性倾狡好以智阴阳人主外示强真而内以软媚取悦当其蒙幸恩遇台谏诸臣起而攻之者亡虑数十人咸见谴谪有杖死者而鋐每遭论列輙强辩自白指其人为报复及后  上亦颇厌之语辅臣曰汪鋐邪佞诡随其去留不足为有无也鋐不得已乃自陈致仕归未几而卒迹其行事殆汉廷张汤之流欤
　　○癸酉封周府昨城王睦桅庶长男勤燇为长子时王妃薨无嫡嗣从王请也
　　○甲戌加授致一真人邵元莭为礼部尚书给文官一品服俸以
　　○皇嗣诞生录其铸祀功也
　　○己亥命史馆经理礼部尚书兼翰林院学士严嵩管理部事嵩＜锍-釒＞辞不允
　　○武定候郭勋言臣荷国恩始由太子太傅进太师今累典至光禄大夫左柱国太师兼太子太师所有应得诰命请貤封始祖及曾祖父令得并沾殊渥  上以勋元功世胄多效忠勤所请诰命自先世及本身都准锡予不为例
　　○大学士李时以长子光禄少卿坦卒于家上＜锍-釒＞请告  上曰览奏知卿抱痛卿宜仰情自广毋过于伤二三日即可赴阁以副眷怀又命其子尚宝少卿圻驰驿理丧事赐银二十两为赙
　　○旌表孝子石守清等四人莭妇穆氏等二十六人烈妇史氏贞女刘氏从巡按直隶御史苏祐奏也
