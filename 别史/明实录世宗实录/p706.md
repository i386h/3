<!-- { "loadSidebar": true } -->
　　○赐故南京工部尚书陈清祭葬清山东益都人天顺甲申进士初任户部主事历升南京工部尚书以忤逆瑾矫诏致仕至是卒子钦以闻礼部奏清鲠直廉介不阿权贵宜加优恤故有是命
　　○罢广西香贡仍遍谕各处镇巡守备官凡额外之征皆罢之初中官镇广西者岁以零陵香进费至二千金  上即位诏却诸献而广西徵香贡如故至是布政使王启等请并罢诏从之
　　○兵部议辽东修筑墙堡恐诸夷乘虚扰犯请命给事中一人诏谕诸夷酋布示恩信且让其寇边之罪仍与镇巡等官议修边防寇事宜小者自决大者驿闻从之
○京城内外多盗或白昼肆劫御史张钦上备盗六事设栅门为阻绝联什伍为追逐分官军为巡逻立望楼为防护习武艺为预备立赏格为劝惩兵部议以为便从之
　　○宥前协守甘州副总兵郑廉罪准以功赎初廉以番夷入犯论死至是自诉尝有斩获功且一时同罪如总兵史镛参将蒋存礼等皆从末减法司为瓛奏遂释之
　　○丙子升广东布政使司右参政张拯为本司右布政使浙江温州府知府陆鳌为本布政使司右参政行人司正王玺为狭西按察司佥事
　　○蠲山西大同所辖十一州县大同前等十七卫所今年租有差以风霾旱雹为灾也
　　○罢右军都督府掌府事崇信伯费柱给事中刘穆劾其久禁戍边军犯拷索至死故也
　　○广东布政使司左参政左唐前右布政使邵蕡盗侵公藏觉命逮问如律
○逆番写亦虎仙伏诛其子米儿马黑麻婿火者马黑木侄婿米儿马黑麻皆论死没其家弘治间以狭巴为忠顺王王哈密以虎仙为都督辅之虎仙凌狭巴欲夺之王尝潜导土鲁番再入哈密驱狭巴以去皆赖朝廷抚处得归狭已死子速坛拜牙即立虎仙以朝贡为名时往来甘肃间因家焉其后奉命使土鲁番说其酋曰甘肃易下也又教之诱执速坛拜牙即据其地朝廷又遣官谕赐番酋令归速坛拜牙即酋遣虎仙火者马黑木率诸番名纳款实欲引兵逼肃州而虎仙等从中应之事觉虎仙等被收土鲁番遂引去寻逮治虎仙竟获释遂缘钱宁荐与二婿皆入侍  毅皇帝赐国姓传升锦衣指挥从南征至是始追论其罪云
○丁丑礼科都给事中朱鸣阳等上疏曰切见宸濠之乱宗室与始谋者据王守仁等奏只栱樤等一二人而已其余俱出举逆之后为所胁从今身伏重典已无可为而缘坐妻孥尽罹幽闭中间冤抑或可哀怜其未曾与逆者甚多皆以濠故削禄待罪已及三年琐尾颠连殆滨九死若不亟为处分非所以安  太祖在天之灵副  皇上隆重亲亲之意也会瑞昌荣安王妃袁氏等亦各为其子孙宸潽等讼冤  上怜之诏促镇巡官速勘以闻
　　○工部右侍郎兼都察院左佥都御史陈雍自采木归命添注本部管事
　　○升山东左布政使陈凤梧为都察院右副都御史巡抚山东
○升兵科都给事中汪玄锡为南京太仆寺少卿
○升工部都水司署员外郎韩邦靖为山西布政使司左参议广东按察司佥事陈纲为广西布政使司右参议行人司正赵渊为四川按察司佥事
　　○四川道监察御史郑本公以  上入居新宫上＜锍-釒＞曰乾清之为宫也八年营构一旦落成  陛下践祚之初适与期会固居安之日亦当思危之时也臣以为不在远思惟即此宫而致其思耳盖其事之可思者有六夫此宫之初灾何也良由  先朝群小逢迎宴游无度俾夜作昼遂致焚烧然则远群小而节宴游以防一朝之患者  陛下可不思乎  先朝营建此宫盖已有年惟不以后事为念故一日之安未享万岁之后无托而顾以属之  陛下然则重妃匹而广继嗣以为子孙千万世之计者  陛下可不思乎新宫之成陛下未敢遽进必祭告  郊庙  社稷而后入者所以敬其始而祈其祐也然既致敬于未入之前则不可怠忽于既入之后  陛下得不思慎终如始兢兢业业常如  天地  祖宗临之于上而不敢以幽独肆乎  陛下昔居文华密迩外廷朝奏夕下今一入深宫臣恐天凡辽绝壅蔽易生由近侍以传言将因鬼而见帝  陛下得不思求言益切访政益勤以防壅蔽之患乎  陛下昔居文华侍从简朴供御俭素今一入深宫臣恐百种列珍奇之玩六宫备妖冶之仪耳目或乱其聪明心志将为之蛊惑  陛下得不思坚持  圣心疏远货色以防宴安鸩毒之患乎斯宫始作劳费实多殚天下之财力而不顾失天下之人心而不恤  陛下仰视轮奂之羙独不思竭民之膏脂几何疲民之筋骨几何而重兴作惜财力永以  先朝为鉴乎  上嘉纳之
○贵州道试御史朱豹言  皇上退朝之后燕间之顷凡有大政大疑请召内阁老臣与之从客商确求适厥里次及九卿以至亚贰亦令得以披其忠赤中有德望素著议论明侃允惬  陛下之心者则又多赐召对而见采用若恐诸臣不能矢心以称盛举则许给事中御史各一人随侍于后因得面紏其失是亦唐太宗令谏官随宰相入阁议事之意也至于翰林之设所以备顾问而充侍从也亦乞择其有学行者日侍文革以承宣议游息翰墨每与之俱如此则搂遇既熟志意渐孚集众广忠胥由于此且将与帝王吁俞一堂之风  祖宗君臣同游之美并垂青简千世侈谈之矣  上善其言优答之
○戊寅致仕少师兼太子太师吏部尚书华盖殿大学士刘健＜锍-釒＞谢存问赐赉  上温旨褒答
　　○升云南按察司副使林魁为广东布政司右参政
　　○命大宁中卫带俸都指挥同知王鼎三千营坐营管操
　　○兵部尚书彭泽等上言  陛下首颁明诏裁革冗滥薄海内外罔不欢忻鼓舞以为太平之治可以立见继因旧邸诸人曾效勤劳乃各升职级概置禁近中间多许世袭臣愿  圣明念明诏裁革之条不可以反汗惟国家名器之重不可以假人勿以藩府之私劳致妨天下之大计通将前后随驾来京官旗所升职级照  祖宗非军功不袭例止许各终其身著为令甲  上曰业已许之第不为例
　　明世宗肃皇帝实录卷之八终
明世宗肃皇帝实录卷之九
　　正德十六年十二月己卯朔总督漕运都御史陶琰等奏江西运舡值兵变冻沮到淮愆期恐误来年粮运乞将见到正粮十五万余石即于淮仓收贮候次年查有被灾州县止徵折色存下军舡改拨运纳事下户部议谓迩来漕规废弛领运官旗希图计囤故意稽延诚难准拟请行儹运郎中勘处漕运衙门查江西回空舡只先完过淮者责令速回领兑其冻阻未回者尽该年折银粮数免其领兑督令回卫修舡办料  上是其议乃命漕运总督申明禁例严加督率振举漕规
　　○庚辰礼部奏明年正旦节行庆贺礼例先期习仪今  山陵甫毕请暂免从之
○升云南按察使陈洪谟为山东布政使司左布政
○起用户部尚书孙交至京复引疾乞休不允
　　○户部议覆漕运总督陶琰等条奏漕政事宜请核总卫管运官如有科歛军士财物至五十两以上者问发边卫充军不及数者照例降级侵盗官粮至百石银至百两以上者问拟斩罪若犯罪行提三次不到官者行令该卫追赃完日申巡按御史炤例拟罪发落以后有犯永为遵守及行各该监兑巡按官及京通二仓坐粮巡仓并蓟州管粮官将各该运官迁延违限有司徵收过期者指实参奏提问查炤住俸降级事例著实举行从之
　　○调大同中路参将王佐还原任协同漕运
　　○录大同八里庄等处斩获有功官军千户赵源等升赏有差
　　○惜薪司奏节年拖欠内使木柴乞炤例补给抄没银两工部议谓前项木柴内有新增火者近奉诏减革难以全支但徵催欠数自足支用且弘治以前额派柴一千八百余万斤正德以来加一千一百余万斤今该司所开又加十分之四宜遵明诏如旧额派徵又该厂每柴万斤计正帮脚价银四十七两内使将柴卖银止淂一钱二分视买纳之数殆减三倍请于原额内除上供仍运本色其余俱折价运纳该司每月人给银二钱五分其所剩余又可作正支给为便淂旨令拖欠数于太仓银库支给其余仍命处置该部复议旧例俱徵本色正德以来新添者折价给散其近年奏添及额外加耗之数俱乞停止从之
　　○辛巳左副都御史李瓒以差回候缺奏乞住支俸粮淂旨支俸候补
○发太仓银六万两于宣府内四万两准作嘉靖元年年例余补给旧欠数令该镇抚按官粮官并先贮库银两定价召□籴买米石于紧要城堡收贮备用以该镇岁侵乏储从镇巡等官请也
○赐故典膳副赵洪等三十余员各祭一坛以藩府旧劳也
　　○壬午升礼部郎中姜龙为云南按察使司副使刑部主事李中为广东佥事龙中在正德中皆以言事谪外任奉诏复职寻有是命
　　○命镇远侯顾仕隆提三千营操练
　　○兵部奉诏请革并功升传升乞升官员南京锦衣卫都指挥佥事等官廖锐等三十七员从之仍命革尽职级者与冠带闲住
　　○癸未命晋府临泉王府辅国将军知烓以原职管理府事初临泉荣穆王卒庶长孙知炪袭爵未封亦卒至是庶苐二弟知烓请袭礼部议无弟继兄爵例请以本等官职奉祀从之
　　○巡按直隶御史王完奏宣城县岁贡雪黎四十斤角□羊南京礼部供荐  太庙会典原无岁进北京之文今每岁以四千五百斤角□羊礼部转进内府分赐各衙门食用道远易溃虗费扰民乞行蠲除  上是其言命南京供荐者照旧办角□羊进贡入京准免
　　○甲申命四川署都指挥佥事何卿充左参将协守松潘东路地方
　　○户部以太仓银库钱钞缺乏奏请嘉靖元年分户口食盐照正德十六年例徵纳本色钱钞送该库应用从之
　　○铨注京卫指挥使等官乐七十五等三十六员于直隶九江卫以该卫遭宸濠之变各官俱失守革职故也
　　○西番骆驼巷等族族头多只等各备腰刀进贡赐宴并彩叚绢钞有差
　　○乙酉命山西都指挥佥事刘宠充右参将分守大同中路地方河南都指挥同知颜龄充左参将分守大同东路地方
　　○丙戌命协守松潘东路左参将王伟充副总兵分守松潘地方
　　○重铸直隶九江卫中左千户所百户印文添之字以宸濠之乱失印未获也
　　○御史何栋下诏狱寻谪为常熟县丞以迟误侍班为东厂访奏也给事中陈洸及十三道御史涂敬等连＜锍-釒＞乞还栋官不报
　　○丁亥礼部尚书毛澄等奏请考选精通夷语熟谙夷情者二员为大通事隶本部并兵部其译审夷人属之提督主事并本等通事访保通事属之镇巡官并鸿胪寺掌印官遇奉旨宣谕夷人该部各差属官公同宣谕事毕即回以防贿漏淂旨大通事俱停补余如拟行于是礼部复议其职事令鸿胪寺官同本等通事掌管从之
　　○复差御史十四员清理天下军伍先是兵部尚书王琼以地方灾伤奏准停差令各巡按御史带管至是以御史王完言复之
　　○诛云南十八寨夷贼阿寺等八十三名仍于本处枭示
　　○戊子遣行人存问原任大学士王鏊杨一清赐之敕
　　○赠保安卫已故千户周麒指挥佥事赐其母妻米十石仍给优养俸先是逆彬侍  武庙禁中奕棋不逊麒叱彬无礼彬衔之竟陷麒榜掠至死至是御史杨百之奏乞赠恤故有是命
　　○命两京武学如旧例六年会举送各边镇赞画方略有功一体升赏五年无功各还原营卫所供职袭替先是正德中尝停革会举之例至是兵部以故事请从之
