<!-- { "loadSidebar": true } -->
　　○户部尚书刘玑卒赐祭葬如例玑狭西咸宁人成化年丑进士授山西曲沃知县升户部主事员外郎时诏大臣举堪治郡者户部左侍郎许进荐玑升江西瑞州知府郡有盗玑单骑入寨召渠魁谕以祸福众罗拜泣留其营中信宿饮食寝处示以不疑盗遂悔过角□羊散正德初刘瑾用事多引用卿人恐众谕不服以玑人望欲引以为重从知府擢太仆寺少卿不三岁至户部尚书玑累＜锍-釒＞辞不允自以为瑾所引居常郁郁不自得乃日饮酒自废瑾欲与之言輙醉不对瑾诛上章自劾去既归里环堵萧然不蔽风雨緼袍脱粟以耕读自乐每出入乘羸驹一仆自随乡人慕之多图绘其像云
　　○壬辰升河南按察司副使传钥为山西按察使广西平乐知府龙大有为广西按察司副使
　　○工部都水司管河署郎中刘守良参奏临清兵备副使王舜渔故执窑户王匠絷狱欲误郊砖烧造又不时捕逮本署人役肆行挫辱且讦其残贼民命科罚民财狥私纳贿诸不法事法司议覆下抚按官从公勘奏令守良舜渔各还籍听勘
　　○癸巳吏部覆考都给事中魏良弼御史叚汝砺陈亶唐愈贤俱素行不谨都给事中李仁给事中郭应奎秦鳌刘望之叶供御史王重贤余鍧邵幽吴麟王朝用刘濂俱浮躁浅露给事中李鹤鸣傅学礼御史施山张澍许廷桂周宠徐淮王桥万夔詹宽蒋瑜俱才力不及诏敕调如例时给事中饶秀为台臣所紏乃劾御史王重贤叚汝砺施山郑落书周宠徐淮许廷桂万夔张澍各贪污阘茸且言诸臣积毙贿赂公行又劾通政司右参议兼给事中李凤来都给事中魏良弼奸贪员国均宜罢斥又言给事中李凤来招引考功司郎中余＜彳胤-丿＞绪每夜会饮谈省署得失随令御史浦鋐叚汝砺亦拉＜彳胤-丿＞绪于御史张禄家以为私会非人臣无同之义都给事中戴儒亦为台臣紏举因讦御史周宠吴麟朱孔阳不法事且自陈劳绩各奏入命吏部从公拟闻部言考察既明见有异同难擅定具浦鋐等私会止因考察询访非有他故  上罪吏部畏避命再拟于是凤来鋐录俱罢职闲住  命左军都督府佥书伏羌伯毛江佩平蛮将军印充总兵官镇守湖广地方诚意伯刘瑜佥事中军都督府事
　　○甲午提督抚治郧阳右佥都御史胡东皋自陈乞罢不允
　　○发太仓银十万两淮浙长芦山东等盐十七万引分给宣大二镇
　　○乙未  上谕辅臣曰朕自昨月斋居感热内作烦燥今不服药祗欲静以颐之耳日久不接卿等恐思我故特示以悉宜播之百官使之数日免朝之故且令卿言知之于是百官各具＜锍-釒＞起居
　　○丙申增设广西南宁府隆安县
　　○丁酉吏部奏请南北直隶十三省布政司清军刷卷二御史宜并行巡按御史兼理不必专差  上从之仍令吏部访巡按尽心兼理卓有声绪者不次擢用不则严加考察黜著为令
　　○戊戌提督鴈门等关兼巡抚山西右佥都御史陈达自陈乞罢不允
　　○庚子  上遣中宫传谕礼部曰朕唯时雨未降麦稿矣已敕顺天府官率属祈请久未感通自二十九日为始致斋三日其遣尚书言祭北极祐圣之神侍郎若水祭东岳泰山之神侍郎春祭城隍之神卿道瀛祭汉寿亭侯之神务秉洁诚以迓神贶以来月三日行事
　　大明世宗肃皇帝实录卷一百四十九
大明世宗肃皇帝实录卷一百五十
　　嘉靖十二年五月癸卯朔
　　○丙午南京吏部尚书刘龙户部尚书许诰礼部尚书严嵩兵部尚书王廷相刑部尚书周伦工部尚书何诏都察院右都御史王轨吏部右侍郎潘旦户部右侍郎顾王□自礼部右侍郎黄绾兵部右侍郎潘珍工部右侍郎张羽都察院右副都御史张衍庆陈轼高公韶通政使司右通政王激大理寺卿洗光各自陈乞罢得旨伦公韶致仕余俱不允
　　○时西夷入贡土鲁番天方国等称王号者百余人礼臣言其非宜请敕内阁议所答大学士张孚敬等言西域诸国公号疑出本国封受或伊部落自相称谓且先土夷使至者称王亦有三四十人当时并缘所称答之今遽裁革恐夷情不协乞更敕礼兵二部详议于是礼部尚书夏言兵部尚书王宪等议覆中国之于裔夷固不拒其来而亦限以制其或名号僣差语言侮嫚则必正以大义责其无礼乃国家大体所在不可忽略今土鲁番天方使夷多冒王称谓其本国封受则旧文无之谓其部落相呼则不当间之阙下若遂据来文并从优答臣恐渐启戎心西国自此多事将致贡使日增供费赉予日烦竭府库以厌溪壑非计之得也臣等请查照成化弘治间例回赐敕书止本国王一人余止照各地面名直书给敕一道且于本国王敕内申重  天语少加诘责令知国无二王大义仍定以贡期限以人数不许其来朝无时庶几正名定分谨始妨微不失中国制御外夷之义  上从部议
　　○海西野而定河等卫女直都督羊卜鲁额真哥等朝贡援建州等卫女直都督锁鲁塔等例愿折银赏赉礼部覆请从之
　　○管司苑局太监麦福奏御苑墙垣水口为积雨所坏请急修理以固围收寻得旨会官勘度工部议言频年工作浩繁财力俱诎令即勘估办料雇匠以约银三万有奇而具夫役及各廪饩犹未悉计旧例惟属海户看守葺治顷缘有司重困以民差故不能专事本役宜仍复其家令起倩丁夫本部助以囚徒并措处木石等料先理其稍急者其余俱俟年丰财裕举行诏从部议
　　○丁未升山西按察司佥事周允中为布政使司右参议礼部署外郎朱子和刑部署员外郎诸偁毛衢刑科右给事中雒昂礼科左给事中王崇湖广德安府同知康天爵等俱按察司佥事子浙和江偁福建衢昂俱四川崇广东天爵山东
　　○升浙江处州府知府吴仲为湖广布政使司左参政吏部追叙其开通惠河功也
　　○升江西布政使司左参议谷高为山东按察司副使贵州思南府知府葛鴊为本省按察司副使
　　○时廷臣集于东阙推官太子太保兵部尚书王宪户部尚书许瓒刑部尚书聂贤右侍郎刘节都察院右副都御史毛伯温通政使陈经太理寺卿史道等皆后主为吏部尚书汪鋐所劾得旨令各对状于是诸臣各上＜锍-釒＞待罪  上责其不恪失大臣事君之义宪赞贤姑不究夺节伯温经各俸一月道＜锍-釒＞少服罪语未复不书名令吏部参看降为山西布政司右参议寻令闲住
　　○太原府祈县天鼓鸣大流坠地为石
　　○己酉  孝宗敬皇帝忌辰  奉先殿行祭礼遣建昌侯张龄祭泰陵
　　○南京吏部都察院考察庶官贪员外郎陈珖等素行不谨给事中蒋胃等罢软主事方云鹤才力不及主事刘宪等浮躁浅露郎中杨言等年老员外黄春等
　　○有疾司务陈梅等老疾赞礼郎沈端裕等共九十二人诏黜降如例
　　○庚戌行取服阕詹事府詹事兼翰林院学士霍韬复任视事
　　○辛亥复除服阕翰林院学士张璧于原职经筵日讲如故
　　○壬子  太祖高皇帝忌辰  奉先殿行祭礼
　　○癸丑升餋病左春坊左谕德王道为南京国子监祭酒催儧粮储户部主事方鹏奏漕舟抵南旺阻浅由管泉工部主事徐存义迁延不脩闸坝顾私放客船致误官运且于公费多所侵克宜别遣官更代仍正其慢事之罪部覆鹏与存义共事言或过激宜下所司验状诏总理河道都御史从公核实以闻鹏存义俱回籍听勘  命五军营坐营镇远侯顾寰佥书左军都督府事
　　○甲寅  仁宗昭皇帝忌辰  奉先殿行祭礼遣定国公徐延德祭  献陵
　　○兵部覆三边总制尚书唐龙奏西宁守备官自令俱用都指挥推任令得与兵备会同行事不必更以庄浪参将辖之径属甘肃镇巡官节制诏可
　　○丙辰礼部尚书夏言等言按古者大雩之祀命乐正习盛乐舞皇舞盖假声容之和以宣畅阴阳之气雨必阴阳和而始降者也然上世之礼无考而后代之制不同臣等参酌古今为之会通一切奠献乐歌具如常仪唯盛乐皇舞之说宜稍依古礼定为圣制三献礼成之后九奏乐止之时燎扬将举赞者宜赞乐奏云门之舞学举乃赞礼毕仍命儒臣檃括云汉诗辞别制云门一曲使文武舞士并舞而合歌之云门者乃帝尧之乐周官大司乐以祀天神之舞取其云出天气两出地气也仍于神乐观增设鼓吹数番选教舞童百人青衣执羽绕坛周旋歌云门之曲而舞曲凡九成其舞节乐数宜下太常会本部议奏因上其仪一大雩乃祀  天祷雨之祭如遇一岁天气亢暵财于季春之末礼部具奏请行一前期五日太常寺奏请钦命文武大臣每日视牲一次日太常寺奏祭祀如常仪一前期三日告请  太祖配神于  太庙行一献礼前期二日太常卿同光禄卿面奏省牲如常仪一正祭前期太常寺陈设如仪是日早免朝锦衣卫备法驾设板与于奉天门正中  上常服乘舆至  南郊由西天门历昭亨门降舆过门升舆至崇雩坛之门西降舆礼部太常官导  上由东左门入正南灵星左门入坛由中升左升至坛恭视  神位毕出至神库笾豆神厨视牲毕导驾官导上至幕次具祭服出导驾官导  上由左门入内壝灵星门入坛典仪唱乐舞生就位执事官各司其事内赞奏就位  上就御拜位典仪唱迎神奏乐乐止内赞奏四拜  上四拜平身传赞百官同典仪唱奠玉帛奏乐内赞奏升坛  上升至  上帝前奏跪搢圭  上跪搢圭司香官捧香跪进于  上左奏上香  上三上香讫捧玉帛官以玉帛跪进于  上右  上受玉帛奠讫奏出圭导至  太祖前仪同进香并帛俱右奏复位乐止典仪唱进俎奏乐斋郎舁馔至内赞奏升坛  上升至  上帝前奏搢圭进俎出圭导至  太祖前仪同奏复位乐止典仪唱行初献礼奏乐内赞奏升坛  上升至  上帝前奏搢圭捧爵官以爵跪进于  上右  上受爵奏献爵  上献讫奏出圭奏诣读祝位奏跪  上至读祝位跪传赞百官皆跪乐暂止内赞赞读祝读祝官跪读讫乐复作内赞奏俯伏兴平身传赞百官同导至  太祖前仪同前奏复位乐止典仪唱行亚献礼奏乐仪同初献惟不读祝乐止典仪唱行终献礼奏乐仪同亚献乐止太常卿进立于坛前东向立唱赐福胙内赞奏诣饮福立  上升至饮福位奏跪奏搢圭光禄卿捧福酒跪于  上左内赞奏饮福酒  上饮讫光禄官捧福胙跪于  上左内赞奏受胙  上受讫奏出圭俯伏兴平身奏复位  上复位内赞奏四拜  上四拜平身传赞百官同典仪唱＜彳胤-丿＞馔奏乐执事官＜彻-攵乚＞馔讫乐止典仪唱送  神奏乐内赞奏四拜  上四拜平身传赞百官同乐止典仪唱读祝官捧祝进帛官捧帛掌祭官捧馔各诣燎位  上退拜位之东立典仪唱望燎奏乐乐奏云门之曲内赞奏礼毕导驾官导  上至幕次易祭服毕遣宫坛上由奏乐舞九成乃止＜锍-釒＞上得旨行礼用仲夏之吉钦天监先期择日以请余俱如拟
　　○升刑部员外郎潘恩为广东按察司佥事提调学校
　　○户部奏宣大偏关等镇自去年十月以来请发银盐计六十八万七千五百余两召买钱粮及支放数目未经造报请行督抚核实以
　　○以便调度盈缩  上然之趣令总制巡抚并郎中等官作速查明奏报
　　○四川黑虎五寨番贼反攻围长安堡急巡按御史朱廷立以闻  上命松潘副总兵何卿统兵驻威茂讨之令廷立督三司官协剿时巡抚宋沧以病予告命部吏亟推抚臣往代之
