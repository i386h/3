<!-- { "loadSidebar": true } -->
　　○先是九江府同知姜辂以严酷榜杀平民事觉逃亡为巡按御史陈褒所奏事下都察院左都御史王廷相奏当辂罪迁发口外为民  上曰辂所犯在赦前迁发何也以责问廷相等廷相对状言去年诏书迁发为民不言赦宥又故有户部奏准事例诏所不原皆如律迁发臣等以此拟辂  上曰既有户部所奏何不查明该道呈行官罚俸两月以辂经逮问仍令法司议拟以闻于是法司言每诏书首条明开重罪不赦其余已未发觉已未结证不论罪名大小咸准赦除此条盖为诸犯之隶于理官者设也故有犯该迁发而未迁者则尚属于理官在已未发觉结证数内即准首条免科今辂未经逮问则事尚属理官当如诏书首条宥免迁发  上是其议命以辂下按臣逮问发回原籍为民以都察院违诏擅拟迁发法司不行参奏俱切责而宥之
　　○甲子南京吏部右侍郎林文俊卒赐祭葬如例赠南京吏部尚书谥文修仍荫其子宗翰为国子生福建兴化人由正德十六年进士授翰院编修以  武庙实录成进右赞善已充经筵讲官历两京国子监祭酒升南京礼部右侍郎改吏部卒于官  上以文俊有编摩讲读之劳故恤典特厚云
　　○吏部覆司经局洗马管国子监司业事童承叙条陈学政言博士助教等官职专教士其学识醇政训迪勤恳者先年率多假以翰林检讨职衔仍管教事比来迁转不一训迪不专自今各官给繇到部果系才堪正务者即与序迁才堪风宪者行取可选才堪别用者间升部属及府佐等官若有志甘恬淡学称师模者仍令再历九年满日照例加以清阶责其成效庶教有专功而才无枉用从之
　　○少傅兼太子太师礼部尚书武英殿大学士夏言以病在告  上赐以香圆遣太医院官视疾中使存问赍赐酒米食品谕令疾已即入阁供事
　　○乙丑诏起巡抚江西右副都御史泰钺佐理院事
　　○命工部尚书甘霖为管理部事仍提督工程为霖＜锍-釒＞辞部事请专董山陵工役  上悦优诏许之
　　○改大同府州县卫所儒学隶冀北道分巡官代理从巡抚都御史史道奏也赐翰林院侍读学士张衮母太宜人胡氏祭葬以衮讲读有劳也
　　○丁卯贵州土苗王聦复以凯口囤贩诏贵州緫兵官李璋等统湖广保靖宣慰司土兵一万及酉阳清浪等处土汉官军五万讨之  戊辰遣安南使者郑惟憭归国
　　○己巳立秋裕享  太庙时享  献皇帝庙
　　○壬申户部尚书梁材奏十五年恩诏天下税粮俱免十分之三不开军卫屯粮请如先年故例与民粮一体蠲免以苏民困诏可
　　○癸酉  孝庄睿皇后忌辰遣长伯周大经祭  裕陵
　　○赐故致仕都察院副都御史钱宏祭葬
　　○虏入掠宣府张家口指挥赵镗死之镇巡官以闻诏革参将夏杲职待勘緫兵张镇刘江各夺俸三月
　　○甲戌升江西布政使胡岳为都察院右副都御史巡抚江西
　　○升吏部左侍郎兼翰林院学士温仁和为工部尚书仁和＜锍-釒＞辞不允仍令兼官如故
　　○南京修理  孝陵工完
　　○乙亥  孝穆皇后忌辰遣定国公徐延德祭  茂陵
　　○升都察院右佥都御史王杲为左佥都御史通政使司左通政杜楠为右佥都御史
　　○命桂林右卫指挥佥事刘经守备古田初古田徭彳□童倡乱镇巡遣经守之颇能保保已而擢思恩守备镇巡等官奏留之故有是命
　　○浙江道御史何维柏上言朝廷举措大臣出处天下观望所系不可不慎也顷  皇上以安南之役起毛伯温于衰经之中而伯温亦感激被命不敢再辞者盖不忍负  陛下知遇之隆也今幸赖  圣明感格安南悔过征讨罢役六省生灵既各遂安居之愿独伯温一人未遂孝思之情臣愿  升下保温之节广锡类之孝责令陈情乞终礼制使天下知得  陛下善以礼导其臣大臣  以礼其身无为后世机诮昔富弼有母亲韩琦言起复非盛世事富公卒不可夺仁宗竟从其请天下后世至今侈为羙谈如使伯温今日果于自夺而不亟请大臣不以为非小臣不以为言使异日国史书之曰大臣起复自  升下始岂不深可惜哉＜锍-釒＞入  上曰毛伯温朝廷因征讨起复已有旨令莅任治事维柏何輙来奏扰且不究
　　○丙子新作养心殿成
　　○丁丑免广西广东云南三布政使司及广西南宁太平二府云南曲靖楚雄临安大理永昌等府正官朝觐以有事安南从督抚官奏也
　　○吏科都给事中高擢等条陈考察三事一公询访考察之典惟公与明然非博访无以资公非精察无以致明必稽之众而审之独以期公道昭而有禆  圣治不宜偏执己见信任匪人一核名实夫名与实相符然狥名者不可以不责也今之抚按所论荐者类多良吏然亦有巧宦弥缝者厕其间所论列者类多不职然亦有任性矫直者与其数据是不察而即以去取天下人才未可也自今务令综核精详而臧否得实以求无负我皇上爱才图治之意一惩贪污夫贪不加惩何以劝廉今贪吏之罚止于角□羊官不足惩也自今考察官以贪污去者悉照会典内开载不必拘以取受之赃悉行追夺诰敕未受封赠者追夺俸钱以示耻辱吏部覆如擢等言
　　上以诰敕朝廷恩命既颁给不必追夺他俱如议
大明世宗肃皇帝实录卷之二百一


明世宗肃皇帝实录卷之二百二
　　嘉靖十六年七月戊寅朔
　　○庚辰兵部言大同自五月来虏不时出没小王子久住河东吉囊俺答盘据河套又闻小王子谋与兀良罕合宜早为备行延绥偏头宣府诸镇遣兵于木以东按伏酌事势缓急应援狭西宁夏甘肃辽东蓟州诸边亦宜申饬  上从之
　　○辛巳升江西右布政使李崧为本司左布政使
　　○以中元节遣英国公张溶西宁侯宋良臣驸马谢诏分祭  七陵京山侯崔元祭  恭仁康定景皇帝陵寝  哀冲太子坟玉田伯蒋荣祭  孝洁皇后陵寝中官祭  恭让章皇后陵及  宪庙废后吴氏坟
　　○壬午赠故南京礼部右侍郎刘瑞为南京礼部尚书荫其孙涵为国子生瑞正德中在翰林以忤逆瑾得罪禠职瑾诛召用荐至前官至是其家陈乞  上念瑞曾守正被黜故有是命
　　○都察院右都御史毛伯温引疾乞终制  上令在京调理痊可即出供职勿以终制固辞
　　○升南京通政使司右参议杨麒为应天府府丞
　　○升间住监察御史张禄为河南布政司右参议仍诏自今起用官必复原职无即推升
　　○癸未升曲靖卫指挥佥事胡绍为署都指挥佥事佥书云南都司事
　　○甲申命左春坊左谕德江汝璧司经司洗马欧阳衢主应天府乡试
　　○户科给事中高时言今各省大水皆藩臬守令不能奉宣德意使民愁怨阴气积胜所致也朝廷屡下蠲租之诏而纷纷杂派如木料斑竹油漆磁器砖瓦叚疋金箔银朱之类不可胜数其实百倍于正额宜讲求实政务为节省以苏民困以答  天心奏入有旨灾伤赈济所司自有区处诸物料皆供用不可缺者时掇拾渎奏姑不究
　　○乙酉泾王祐橓薨遣武清伯赵世爵致祭王无子继妃魏氏奏乞还葬西山  上从其请并诏继妃及宫眷来京居住敕司礼监官往取
　　○鸿胪寺随堂鸣赞李时亨升直隶兴济知县自言不习吏事愿以原官供职诏从其请仍命选系随堂官毋得别用
　　○狭西布政司右参政侯秩托疾久不赴任抚按官奏之诏令致仕
　　○丙戌以水灾免湖广德安府随州及沔阳汉阳二州县税粮有差仍命抚臣赈恤
　　○丁亥升狭西按察使刘雍为江西右布政使
　　○戊子南京礼部尚书霍韬以公见仪节避路避坐之礼与给事中尹相曹迈等面相忿争于是相等劾奏韬迁官南部怨望恣肆与其乡友群饮郊坛擅取海子鱼饮啖松下户部侍郎袁宗儒有期丧不当进表韬逼之使行韬上＜锍-釒＞自辩因言南京捧表轮差乃相沿故事私服当避律例不著其文  上以其＜锍-釒＞下吏部及南京吏部都察院勘报于是吏部尚书许赞等覆言典礼无期功回避之文南京部院亦言宗儒以次轮该进表虽有期丧例不回避非韬强迫其讦韬悖谩之言终涉风闻若丁祭演乐饮酒乃太常举循旧例郊坛所用非大祀卓所向非大祀殿但于海子取鱼啖鲜复酌松下未免亵观此则韬之过也尹相等听信传说輙上封弹未免过当诏以韬为礼官不宜失礼夺俸四月相等言词过当各夺俸二月
　　○礼部以  万寿圣节有旨免贺上＜锍-釒＞固请  上手诏曰朕所以不受贺者  上天示戒谨身殿未补葺一也  内殿未建  祖考神位未回二也  圣母暂居宫城之外且疾痛未愈朕心不宁三也三者有一且不可况集于此时朕安便受贺乎生辰岁一值之今年暂罢卿等宜承朕意与贺同也部臣复＜锍-釒＞言礼宜从简不宜輙免乃从之
　　○壬辰命暂停沙河行宫工以待豊年从御史景溱言也
　　○赐故南京守备太子太保抚宁侯朱麒祭葬如例赠太傅谥武庄
　　○甲午升通政使司右通政蔡子举为左通政
　　○吏科给事中沈瀚言文华殿修饬将完秋气渐爽请  上时御经筵日令儒臣进讲□确治道  上以瀚有所欲言何待经筵责令对状瀚具＜锍-釒＞伏罪诏降调外任谪浙江布政使司照磨
　　○乙未  太宗文皇帝忌辰  景神殿行祭礼遣会昌侯孙杲祭  长陵
　　○戊戌南京太仆寺少卿郑本公以疾乞休许之
　　○以水灾免淮安凤阳各府属州县大河邳州等卫所税粮有差
　　○以延绥西路左参将署都指挥佥事杨信为副总兵官协守延绥地方
　　○以甘肃永昌红山嘴功升游击将军魏庆守备官郑纪各一级总督都御史刘天和巡抚都御史牛天麟巡按御史胡守中各赐银币总兵官姜奭准赎罪量复署职余皆如例升赏
　　○庚子升江西按察司副使严时泰为布政司右参政江西布政司右参议丘茂中四川保宁府知府纪纯俱为按察司副使时泰广东茂中云南纯狭西
　　○以伸威营坐营官都指挥佥事周文为分守延绥西路左参将大宁都司佥书署都指挥佥事范锦掌本都司事
　　○辛丑升通政使司左参议郑坤为右通政
　　○升湖广布政司右参政吴允禄为本省按察使诏各按察使自今用历官刑名者为之
　　○以水灾免湖广承天武昌黄州衡州荆州岳州各府属州县及蕲州沔阳等卫税粮有差
　　○壬寅  上召大学士夏言等面谕前在  陵上曾谕卿独  长陵有功德碑而  六陵未有无以彰显功德今宜增立示所司行
　　○癸卯以灾伤免宁国太平安庆各府属州县卫所税粮有差
　　○命迁河南开封府归德州夏邑县城以避水患
　　○乙巳  中宫千秋令旦免命妇朝贺
　　○以五军营右掖坐营官戚勋为团营伸威营坐营官升管领中都留守司春班金吾卫指挥佥事王玉为署都指挥佥事佥书都司事
