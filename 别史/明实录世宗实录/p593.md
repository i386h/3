<!-- { "loadSidebar": true } -->
　　○以廷试命少师兼太子太师吏部尚书华盖殿大学士严嵩少保兼太子太傅礼部尚书兼武英殿大学士徐阶太子太保礼部尚书兼文渊阁大学士李本太子太保兵部尚书许论吏部尚书吴鹏户部尚书方钝刑部尚书何鳌都察院左都御史周延詹事府掌府事吏部左侍郎兼翰林院学士闵如霖工部右侍郎雷礼工部右侍郎掌通政使司事赵文华大理寺卿张舜臣少詹事兼翰林院侍讲学士掌院事尹台翰林院侍讲学士袁炜充读卷官
　　○甲戌廷试天下贡士制曰朕惟天命立君以宰于率土必有分理协助之臣所谓邻哉也吁尧舜之克圣不有高贤大良之助岂二圣独劳耶夫以古之元首股肱真是一体上下相资不若兹时之大不同者朕以心腹置人心腹中何乃视我仇讎焉安望为国恤民也朕固无知人之哲能官之智我欲闻是知能之方尔多士目睹既真当有益我知能之道悉著以对勿讳勿欺
　　○乙亥升兵部左侍郎翁溥为南京刑部尚书
　　○改巡抚顺天兵部右侍郎兼都察院右佥都御史吴嘉会为户部右侍郎升浙江左布政使潘恩为都察院右副都御史巡抚河南广东左布政使王钫为都察院右副都御史巡抚南赣汀漳山西左布政使石永为都察院右佥都御史巡抚延绥江西布政使司左参政胡汝霖为太仆寺少卿
　　○命武定侯郭守乾掌左军都督府事伏羌伯毛桓掌南京后军都督府事
　　○丙子兵部奉旨覆议九卿科道条陈御倭事宜一选武将海上将官惟卢镗俞大猷可用宜贳罪还职责其后功浙直总兵刘远未谙水战宜罢为南京左府带俸一任文职教授韩崇福通判罗拱辰佥事董邦政皆知兵不宜以诖误废弃典史吴成器屡立奇功当不次用之一精选练乡兵招募虽多可用者少且浙直沿海一带原有各卫所军平时既以民餋兵临事复以民卫民殊失  祖宗设军之意请汰去乡兵之老弱者而修举各卫所军政益募民开垦屯田以充月粮其浙直通泰之间最利水战往时多用沙船破贼土夷骄悍难使毛葫芦诸兵道远不能猝至不如用嵩卢矿夫及附近军民兵之易集者一处军饷兵兴以来赋额日增而最不便者为提编银请量留应天浙直岁运之数及查取两淮川广盐课各山香银关钞以舒民力其民兵工食各府州县比原额量加一倍于丁田内取之沙兵工食于浙直不被兵之处泒之主客兵粮及犒赏军器于军门所奏留银给之一守要害防御之法守海岛为上宜以太仓崇明嘉定上海沙兵及福苍东莞等船守杨山马迹宁绍温台及下八山采捕福苍东莞等船守普陀大衢其陈钱山为浙直分路之始狼福二山约束海尾交接江洋亦属要害宜令通泰兵备参将督水兵固守万一登岸则副总兵以陆兵遮击之一明职掌浙江参将俱随时创设职守未明请以杭嘉湖为一道温处为一道宁诏为一道各给敕符旗牌其临观昌国金盘等处把总一如直隶事例听抚按会举温处守备及旧设浙江总督备倭都司系冗员宜裁革一明赏罚以军中功次分为五等一论首级凡军民临阵擒斩有名贼一人者升授三级不愿升赏银一百五十两获真倭从贼一人及阵亡者升授一级不愿升赏银五十两获汉人胁从贼一人升授署一级不愿升赏银二十两一论奇功如在海遇贼能遏其近港即近港能遏其登岸又如登岸有冲锋破阵追之出境者有所部兵少而斩获多者均谓奇功听总督纪功御史勘报破格升赏一分信地凡守备把总及海防府州县佐各有信地贼至不能拒守固有常律若能奋勇擒斩许以赎之即罪少功多仍以功论如贼从他路出境有邀截擒获者所得即以与之仍照例升赏一计职任武将自守备以下文官自海防同知以下所将卒五百擒斩真贼五人升一级十人加一级所将卒一千每五人升署一级十人实授一级各以例递升至三级而止如先获功后失事革职者准赎其余功罪参将照所属分论兵备随之总副合所属通论巡抚随之一行抚谕近侍郎赵文华获降倭知入寇海贼俱系日本所属野岛小夷为中国逋逃所引其王未必知也乞遣官敕朝鲜令其传谕日本国王禁戢诸岛＜锍-釒＞入诏俱如议行镗大猷姑准以为事官推用事宁并叙诏谕一事礼部再考  祖宗时故事以闻于是以大猷充镇守总兵镗充协守副总兵董邦政复原职添注海防韩崇福等录用有差
　　○丁丑赐贡士诸大绶等三百三人进士及第出身有差
　　○戊寅命成国公朱希忠主进士恩荣宴故事主席勋臣及大学士尚书都御史上坐锦衣卫坐右一班  上以掌锦衣卫事都督陆炳直撰特命坐于文臣二品之末
　　○庚辰加大学士李本少保兼武英殿大学士以考察九卿堂官及科道事竣故也
　　○升河南右布政使陈仕贤山西右布政使闵煦山东右布政使魏良贵俱为左布政使仕贤浙江煦本司良贵广东
　　○升翰林院编修亢思谦为河南按察司副使提调学校
　　○辛巳礼部奉旨覆查  祖宗时宣谕日本故事宣德七年曾遣内臣柴山赍敕至琉球令传谕日本来朝嘉靖二年为宗设等犯顺而琉球贡使适至复令谕之此皆以夷驭夷事之已效者也今朝鲜慕义在琉球之上又尝有遮杀宗设功为诸夷所惮请俟其使至给敕宣谕如兵部言诏可既而会浙直奏凯事寝不行
　　○壬午升吏部左侍郎郑晓为南京吏部尚书山西按察使马九德为都察院右佥都御史整饬蓟州边备兼巡抚顺天
　　○命太仆寺发马价银一万二千两送真定军门买壮马一千匹分给保定奇正营定州河间游兵营以蓟辽总督借兑种马恐秋防不足故也
　　○命南宁伯毛邦器佥书中军都督府事升辽东宁前参将署都指挥佥事李广为署都督佥事充神机营副将
　　○癸未吏部以工部尚书缺会推侍郎赵文华  上悦曰文华赍诚祭海受命督察宜有恩奖此推甚为得人其升工部尚书仍加太子太保以赏讦发不臣之功
　　○甲申建州左等卫女直都督古鲁哥等并海西吉等女直都督佥事歹□□奔等各来朝贡宴赉如例
　　○升云南左布政使陈锭贵州左布政使高翀俱为都察院右副都御史兼赞理军务锭巡抚云南翀巡抚贵州
　　○乙酉荫兵部右侍郎兼都察院右佥都御史冯岳子熙采为国子生以三年满也
　　○丙戌升翰林院编修吴清为本院侍读以九年满也
　　○升兵部左给事中殷正茂河南道御史胡志夔兵部署郎中宋国华俱为按察司副使志夔河南国华四川正茂广西提调学校
　　○倭船四十余艘至乍浦登岸流劫松江嘉兴等处
　　○丁亥罢镇守狭西总兵官署都督佥事孙膑以贪残被论故也
　　○戊子升南京尚宝司卿欧阳衢为南京鸿胪寺卿
　　○授一甲进士诸大绶为翰林院修撰陶大临金达为翰林院编修
　　大明世宗肃皇帝实录卷之四百三十三终


大明世宗肃皇帝实录卷之四百三十四
　　嘉靖三十五年四月己丑朔时享
　　太庙遣成国公朱希忠代
　　○改南京吏部尚书郑晓为都察院右都御史兼兵部右侍郎协理戎政礼部尚书王用宾为南京吏部尚书礼部左侍郎吴山为吏部左侍郎各兼官如故起服阕吏部左侍郎孙升为礼部左侍郎升协理京营戎政兵部右侍郎谢九仪工部右侍郎雷礼俱为本部左侍郎抚治郧阳都察院右副都御史刘伯跃为工部右侍郎
　　○听调户部右侍郎艾希淳乞以原官致仕许之
　　○巡按浙江御史赵孔昭奏两浙苏松福建连岁被倭赴任官往往以道远限宽得耽延规避请革水程使之无所藉口部覆江南水路艰险难以概革今宜计其所受地在二千里内可以刻期至者革之在外者仍与水程如故报可  辛卯升工科给事中王正国为都给事中户科右给事中谢江兵科右给事中彭范工科右给事中丘岳俱为左给事中礼科给事中徐应工科给事中郭立彦俱为右给事中正国户科江本科范应礼科岳立彦刑科
　　○裁革山东济南府新泰县县丞主簿各一员训导二员
　　○逮户部浙江司郎中金九龄下法司讯治黜为民坐廷试时私入禁门为卫士所执故也
　　○壬辰甘肃地震有声
　　○诏覆狭西潼关卫城以地震城坏故也
　　○甲午升吏部左侍郎吴山为礼部尚书兼翰林院学士以吏部右侍郎郭朴为本部左侍郎礼部左侍郎孙升为吏部右侍郎礼部右侍郎茅王□赞为本部左侍郎升翰林院侍讲学士袁炜为礼部右侍郎各兼原官
　　○改裁革巡视福建都御史右佥都御史章焕抚治郧阳
　　○升河南按察使李宪卿为都察院右佥都御史巡抚湖广地方兼赞理军务
　　○昨岁浙江巡抚胡宗宪遣使移谕日本国王禁戢岛夷并招还通商畨犯许立功免罪既奉俞旨遂以宁波生员陈可愿蒋洲往及是可愿还言初自定海开洋为＜风贝＞风飘至日本国五岛遇王直毛海峰等言十本国乱王与其相俱死诸岛夷不相统摄须遍晓谕之乃不杜其入犯有蕯摩洲贼中未奉谕先已过洋入寇矣我辈昔坐通畨禁严以穷自绝实非本心诚令中国贳其前罪得通贡互市愿杀贼自效遂留蒋洲传谕各岛而以兵船护可愿先还宗宪以其事闻且言洲等奉命出疆法当径抵日本宣谕其王为正今偶遇海峰等于五岛地方即为所说阻而旋就中隐情未可逆睹以臣忆度大约有二或惧传谕国王于若辈不便设难邀阻或由怀恋故土拟乘此机会立功自归乞令本兵议其制驭所宜俾臣等奉以从事＜锍-釒＞下部覆东南自有倭患以来有言悉帆海奸□王直毛海峰等以近年海禁大严谋利不遂故勾引岛夷为寇者有言彼国荒米贵各岛小夷迫于饥窘乃紏众掠食国王不知者用兵数岁捕获亦多招报参差茫无可据故昨岁礼部从抚臣之请遣使侦之今使者未及见王乃为王直等所说而返其云禁谕各夷不来入犯似乎难保且直等本我遍民既称效顺立功自当释兵归正乃绝不言及而第求开市通贡隐若夷酋然此其奸未易量也宜令宗宪等振扬威武严加堤备仍移文晓谕直等俾剿除舟山等处贼巢以自明诚信果海堧清荡朝廷自有非常恩赉其互市通贡姑俟蒋洲回日夷情保无他变然后议之＜锍-釒＞入报可
　　○丙申改大理寺左少卿胡叔廉为南京通政使司右通政升光禄寺少卿孙值为南京太仆寺少卿刑部都给事中李敏为顺天府府丞  以狭西地震诏发太仓银万两于延绥一万两于宁夏一万五千两于甘肃一万两于固原协济民屯兵饷仍令所司亟核被灾重者停免夏税并将先发内帑银及该省备赈赃罚事例茶马折榖银赈救贫民
　　○丁酉
　　上谕礼部曰春夏交而雨泽少四方多灾皆系气数未有人能叩上玄者勿谓不经理宜敬奉其自十一始停刑六日止屠三日仍告六宫庙未几雨降
　　上悦辅臣严嵩等帅百官上表贺
　　○兵部以宣大抚臣称战马不足议每镇兑马千匹仍发买马银宣府一万二千两大同三万六千两给之已而复请饲马费于于部户部言二镇马匹本年额给刍豆以二万匹为率尽有余用且新马未完不当预给姑将四月分料豆每马量加本色豆五升俟马匹补足于二万匹之外渐有新增另行处补报可
　　○命四川巡按御史逮原任游击曹克新送法司问初川兵既败总督杨宜令克新收合散亡而全军皆逃无一留者克新已有督押责虑各兵沿途生事辞行于宜宣固留之不听遂劾其违令丧师不治无以肃兵律故有是命
