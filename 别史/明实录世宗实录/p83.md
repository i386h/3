<!-- { "loadSidebar": true } -->
　　○以恭上  圣母尊号遣武定侯郭勋驸马都尉蔡震镇远侯顾仕隆祭告  天地  宗庙  社稷是日  上率文武群臣恭奉册宝上  圣母章圣皇太后尊号礼成其册文曰子皇帝  谨稽首百拜上言臣闻圣人之教以孝亲为先以尊亲为大特举殊常之典用伸爱日之诚恭惟  圣母章圣皇太后陛下承乾以顺履  而宁克相我  考内治允修贤声已播于藩邦懿范夙闻于天下赫赫姜嫄衍苍姬之昌祚皇皇简狄膺玄鸟之贞符天地垂长发之祥日月兆重光之象肆育冲人早膺慈训渺予小子猥荷仁恩岂但朝抱而夕携实则守抚而面诲当  皇兄龙驭之升以序论入绍大统实为庆泽之所钟深赖鞠劳之至德住为帝母似无加名稽弘德尚有未尽匪但微忱之未称其为孝治之犹惭况夫圣善安贞允矣同周任姒徽柔淑哲诚几迈宋宣仁岂言辞所能揄扬庶孝诚或亦少罄爰采公言用稽群议兹卜令辰谨率文武臣工敬奉册宝上尊号曰  章圣慈仁皇太后伏愿仁恩广覆慈寿无疆名禄兼齐与天地并久福禄永绥与日月同长臣  诚欢诚忭稽首顿首谨言
