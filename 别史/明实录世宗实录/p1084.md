<!-- { "loadSidebar": true } -->
　　○丙辰先是崇明盗秦璠黄艮等出没海沙劫掠为害副使王仪大举舟师与战败绩副都御史王学夔遂称疾还南京盗夜榜文于南京城中自称靖江王语多不逊南京科道官连章劾奏仪等  上曰海寇历年称乱官军不能擒輙行招抚以滋其祸王仪轻率寡谋自取败侮夏邦谟王学夔周伦皆巡抚重臣玩寇殃民仪学夔皆住俸与邦谟俱戴罪会同总兵官汤庆协心调度劾期剿平失事官俱令锦衣卫逮系付狱逆言无忌揭播都门留守不闻驰奏守备太监潘真萧通魏国公徐鹏举永康侯徐源兵部尚书熊浃责令对状既而巡按御史赵继本又劾备倭署都指挥佥事童扬诏罢扬永不叙用于是江淮总兵汤庆条陈防剿事宜六事一募精兵谓官军怯战难以应敌今徐邳之间久罹旱荒相结为盗募以为兵诚一举两得也一截海路谓贼据崇明南沙若捣其巢穴势必奔海宜敕浙江海道首尾应援一重将权谓有司轻视武臣兵粮不继许容参治庶馈运以时也一专责任谓有司巡捕多以首领委用而铨注佐贰乃畏劳巧避请行禁饬一选民兵谓民壮之设专为防守而近多役占请得调集以资截杀一设守御谓瓜洲滨江请调扬州卫一千户所永屯其地以便防缉  上皆从之逾月庆因督率官军出海口与贼战贼拥二十八艘来迎敌輙败去追斩璠等二百余人夺获二十艘余党远遁  上嘉之升庆署都督同知操江都御史王学夔巡抚都御史夏邦谟各俸一级余赉银币有差大学士夏言建议设官具见远虑近日赞襄筹画切中事几降敕奖励兼支大学士俸与翟銮各赏银五十两彩币四表里
　　○丙辰
　　慈庆宫本恩殿二号殿三号殿俱成
　　明世宗肃皇帝实录卷之二百四十三


明世宗肃皇帝实录卷之二百四十四
　　嘉靖十九年十二月戊午朔大祫享
　　宗庙命翊国公郭勋代成国公朱希忠英国公张溶京山侯崔元宣城伯卫錞遂安伯陈鏸驸马邬景和大学士翟銮尚书严嵩张瓒温仁和张润甘为霖各捧  主
　　○庚申周府汝阳王镇国中尉睦椸至登闻鼓下怀刃欲自刎诏夺禄米三之一治本府辅导等官罪
　　○辛酉  慈孝献皇后大祥  上率后妃诣  景神殿行祭礼遣镇守湖广总兵官新宁伯谭纶祭  显陵自是镇守勋臣行祭礼奉敕为岁例云
　　○升顺天府府尹刘勋为都察院右副都御史巡抚宁夏地方
　　○诏复设青州府捕盗通判住劄益都县颜神镇从巡抚都御史李中奏也
　　○壬戌四川韩胡碉恰列寺番僧头目纳穵等长宁安抚司差番僧头目波纳等各进贡方物赐宴给赏如例
　　○命平江伯陈圭坐振威营
　　○癸亥升贵州黎平府知府孙继鲁为湖广按察司副使提调学政
　　○戊辰以冬深无雪命有司祈祷
　　○己巳四川峨眉县宋皇睹山鸣震裂泉水涌出八日乃止
　　○庚午升南京通政使司右通政刘臬为顺天府府尹
　　○辛未南京右军都督府经历李而进请给诰命吏部覆上  上以而进到任在诏书五月之后未历俸一日部即与题请事属狥私令自陈状尚书许赞等引罪得旨吏部首曹百司表式往往怠弃典章唯事私狥堂官姑免罪该司掌印官夺俸三月
　　○修理南京  奉先殿成
　　○壬申  贞惠安和景皇后忌辰遣英国公张溶祭  陵寝
　　○癸酉升广东备倭桂林卫指挥佥事刘经为署都指挥佥事充左参将分守广东雷廉高肇地方
　　○甲戌掌詹事府事礼部尚书兼翰林院学士温仁和以疾乞休不允
　　○初虏数入山西  上令兵部会官议处边防事宜兵部奏三边兵寡虏每从宁武入请于宁武增置士马六千人分为止游设参将游击各一人领之其老营堡士马改设一参将领之又于平虏老营堡接境之处建立城濠增置士马亦设一参将领之令其彼此联络庶可善后＜锍-釒＞入下本镇议提督鴈门等关右副都御史陈讲议曰西北有九镇而三关不与盖  成祖穷征北漠远城东胜其时三关在内地故也自东胜一撤则偏关二边之外即虏窟穴而士马之额犹仍国初无怪胡之窥伺臣等参伍部议采辑群谋小有异同以计久远盖大同者山西之藩篱也三关门户也岢岚一道庭除也藩省诸郡堂室也老营堡之界东长峪者去大同最远故常忽之而虏每从之入平虏参兵远莫能至两镇受祸厥有由矣今宜遣六千人戍之以山西之兵守大同之障粮饷不增而两镇皆利如此而后藩篱可壮也三关地利以宁武为中路莫要于神池以偏关为西路莫要于老营堡以鴈门为东路莫要于北楼诸口由神池迤西则利民堡亦通贼之径计偏关之界则八角所实适中之区宜将中路参将设于神池西路参将设于老营堡东路北楼诸口增设把总指挥其神池守备移置利民堡改曰利民守备老营堡游击移置八角堡罢其守备改曰八角游击如此而后门户可固也藩篱北门户固则庭除之兵可省而三岔守备又当议罢所以节浮费也设中路参将于神池宜增其军至三千人与利民堡守备一千五百人宁武守备二千二百余人共为中路一大营则自阳方口至野猪沟一百二十余里可画地守矣老营堡宜增军至三千人与偏头守备五千人共为西路一大营则自野猪沟至黄河七堡三百余里可画地守矣鴈门守备三千一百人而北楼口稀阔之所宜增五百人设一把总领之则东路十八隘口四百里可守矣镇西卫有卒千人警至则守天沟冰合则守黄河而庭除庶亦有备矣八角堡游击增军至三千人则东西往来旦夕可至而应援亦有人矣计增募军五千人费银二万五千两马亦五千匹请太仆寺给二千不足捐五台及代州□税充之其岁费宜比宣大例召中淮盐及田老营堡水泉营诸处流下兵部覆如其言  上悉许之且令户部亟议钱粮以闻遂命原任大同协守署都指挥佥事李懋充左参将分守山西中路神池堡升井坪守备指挥使张昱署都指挥佥事充右参将分守山西西路老营堡
　　○乙亥沙河行宫城工成赐太监高忠翊国公郭勋大学士夏言翟銮尚书严嵩各银五十两纻丝衣四袭忠仍荫弟侄一人为锦衣卫百户侍郎樊继祖升兵部尚书添注管事仍荫一子入监读书右佥都御史刘隅升右副都御史余内外效劳官员人等俱升赏有差仍蠲免顺天八府明年税粮三之一
　　○丙子旌表陕西节妇孙氏等十七人并烈妇梁氏
　　○命惠安伯张镧神机营坐营管操
　　○戊寅升吏部文选司郎中王嘉宾为南京通政使司右通政  上以吏部司官推升京堂多不厌公论令自今以往文选司郎中务久任之
　　○己卯大学士夏言奏制敕房办事官顷遇册立  皇太子册封  裕王景王及进封  皇遣妃等妃嫔预写诏书册宝效有勤劳乞加恩命诏升太常寺卿周令俸一级少卿张文宪为太仆寺卿司丞张电为太仆寺少卿寺正杨武为礼部郎中右寺副王应芳为礼部员外郎左评事章鸣凤为大理寺正中书舍人吴昂为寺副鸿胪寺署丞曹梁通政使司知事徐大纶俱评事序班吴应凤季芮王化林凤俱中书舍人
　　○壬午传制遣隆平侯张玮等为正使兵科给事中黄光昇等为副使持节册封益端王祐槟世子厚烨为益王妃王氏为益王妃吉定王厚＜火冒＞庶长子光化王载均为吉王德懿王祐榕世孙载墱为德王沈王＜彳胤-丿＞栘嫡子恬烄为沈世子宜山康僖山诠鏋子勋渥为宜山王衡恭王祐楎庶六子厚煃为邵陵王徽府建德康和王祐槿长子厚＜火定＞为建德王周康王勤熄庶二子朝埴为顺庆王庶三子朝堵为保宁王崇善端宪王睦梿孙朝墉为崇善王永宁端顺王勤烛庶二子朝堛为永宁王鲁府革爵归善王当冱未革爵前所生子健木□田为归善王代府富川悼定王充煜庶长子廷垶为富川王吴氏为永宁王妃周世孙夫人徐氏为周王妃孙氏为义宁王妃周氏为頴川王妃周氏为临胊王妃乔氏为饶阳王妃常氏为蜀世子妃
　　○春坊赞善罗洪先司谏唐顺之司经局校书赵时春各＜锍-釒＞请来岁元日朝贺礼成请  皇太子出御文华殿受文武百官及朝觐官朝贺礼部覆洪光等所言谬妄不达大体  上曰朕入继天位将二十年不敢一日不敬因南方生长禀受素弱自十三年春遘病  圣母忧朕成疾不治朕因病求生宫中静理犹亲诸事自前冬隆寒执哀未可尽言近忽得疾不能动履至今体气未复岂可不自爱以违生育元旦未克御殿尔内外百司各宜尽心分理天工竭诚秉公爱民佐国勿曰君上放逸我其下效朕果放逸乃进速退锐之材朕岂遽尔东宫目上视未愈安得行步且朕方疾后未全平复遂欲储贰临朝是必君父不能起者罗洪先等狂悖浮躁不道始从宽俱黜为民
　　○兵部议上防虏事宜一宁夏花马池虏骑冲突之所最要害也近议每秋总督亲往调度此诚扼吭先制之计第恐固原一道反致虚空若今秋之警镇巡輙以兵马悬隔为词宜加申饬每秋总督仍驻花马池调集延宁两镇兵马相机行事而陕西抚镇同驻固原寇至则总兵仍备下马房关庶总督得一意于外而抚镇当戮力于内矣一曩者虏即大举独卤掠耳今秋乃攻堡塞其具如牛皮洞者牢不可破宜博采拒之之策迩者赏罚之令严明斩将擒王如张奴儿輙授指挥佥事野五斤授副千户不用命如牛斗郭钦斩首以狥宜镌榜各边以风死士一各边脱班军请申敕严治各边将材曩敕刘天和采奏久不闻报宜促取之  上皆如议令有不遵奉者以名闻
　　○命阳武侯薛翰管红盔将军侍卫
　　○癸未守备凤阳太监张信奏庐淮扬三府徐滁和三州为凤阳股肱之地乞令统摄如前任太监黄准例兵科参凤阳守备责在奉侍  皇陵兼管皇城锁钥巡禁山场而而已军机重务赈恤饥荒自有职守者不当令其兼管兵部亦言弘治以前旧无此例自正德间黄准始则逆瑾纳贿纷更之罪也  陛下登极已悉厘正不宜复踵其弊  上曰  皇陵  祖宗根本重地既设守备宜有统摄其如黄准例行但不许干预民事
　　○巡按直隶御史童汉臣言副使张意知县汪旦按臣皆论其赃方下有司验问而二臣乃乘时考察诡言讦奏流传谤书鼓惑人听宜禁治诏意等从公考察今后敢有辩诬腾谤成书布市者锦衣卫捕系之
　　○甲申升翰林院编修兼左春坊左司谏黄佐为侍读掌南京翰林院事
　　○吏科给事中周釆奏  先朝考察择有司之贤者赐宴及服一时吏治称盛今典礼久虚人鲜激宜申敕吏部都察院从公访举果有政迹显著者＜锍-釒＞名上请宴赉一如令申则贤者竞劝不肖者知所愧省矣报可于是刑科给事中陈邦脩荐应朝官员可备旌赏者五人若福建参议徐樾广东参政张岳广西参政翁万达四川副使高贲亨贵州副使蒋信  上以考察朝廷重典部院大臣自有公论邦修敢先事妄举显是阿私切责而宥之
　　○乙酉  吏部尚书许瓒进婴童百问医书命礼部校刊
