<!-- { "loadSidebar": true } -->
　　○先是户部从御史李佶议以迩来余盐多于正额两倍宜添刷引目令□人在边报中正盐一千引者许报中余盐二千引定其价值赴运司上纳令既行而两淮盐商告称不便于是巡盐御史朱廷立言近奉钦依添刷引目盖欲使市无高价而民食免无盐之苦盐皆有引而□人无夹带之私法诚善矣乃□人莫肯应者盖其故有二焉□人往时余盐待其掣过然后纳价今新例先纳而后领引既输于边又输运司此必人皆巨□而后可非所以责之中□小□者也其不便一也旧例□人支盐除正盐二百八十五斤外余盐二百六十五斤淮南纳银一两六分淮北七钱五分比时官盐＜锍-釒＞通尚无利息今添中二引共与盐七百五十斤则除正盐外余盐二引才四百六十五斤而淮南纳银一两九钱淮北一两五钱比之旧价淮南增银四分淮北增银一钱五厘夫□人求利者也有利则趋无利则止若使之负资本涉边圉而为无益有损之举孰肯从哉其不便二也今宜以添设之引先行给□待其掣后纳价以宽先期征并之急其添中余盐价银淮南减四分淮北减一钱五厘以恤亏折之苦庶□人无苦而新法可行下户部覆议从之
　　○初  上疑冕弁之制未合典制谕大学士张璁以制有革带之文今何不见于用璁对曰按陈祥道礼书古革带之文大带皆谓之鞶革带以系佩韨然后加以大带而笏搢于二带之间夫革带前系韨后系绶左右系佩自古冕弁盖未尝不用之今惟不用革带以至前后佩服皆无所系遂附属裳要之间失古礼制矣  上曰冕弁用以祀  天地享  祖亲若阙革带则礼服不备非斋明盛服以承祭祀之意及观会典载蔽膝用罗上织火山龙三章并大带缘用锦皆与今所服不合卿可并革带系蔽膝佩绶之式仍详明绘图进览且衣裳分上下服而今衣通掩其裳裳制如帷幔而今两幅朕意衣但当与裳要下齐而露裳之六章何如已又谕璁以变更  祖制为疑璁对曰臣考礼制衣不掩裳与  圣意允合夫衣六章裳六章义各有取上下适均衣自不容掩裳考之大明集礼及会典寔与古制不异今乃衣八章裳四章故衣常掩裳然与国朝典籍皆无所见内阁所藏图注盖因官司织造循习前代讹谬而然今订正之乃是遵复  祖制无有更变  上意乃决因复谕璁曰兹事既必行须求至当朕仍一一与卿订定一衣六章古曰绘者画也今当织之朕命织染局查国初冕服日月各径五寸今当从之日月在两肩星山在后华虫在两袖仍玄色一裳六章古曰绣今当从之古色用黄玄黄取象天地今裳用纁于义无取当从古其六章作四行以火宗彝蜼虎藻为二行米黼黻为二行一革带即束带后当用玉以佩缓系之于下一蔽膝随裳色其绣物上龙一下火三不用山可也卿其详加思议以告璁以  圣裁至当为对  上乃谕令内阁诸臣同考订之于是大学士杨一清桂萼翟銮奏臣等钦奉敕谕将张璁所具衮冕图注会同礼部翰林院詹事府礼科详议窃惟衮冕之服  天子所以祀  天享  祖承上下神祗与他服不同诚至重焉者也自黄帝虞舜以来玄衣黄裳制为十二章之式日月星辰山龙华虫其序自上而下为衣之六章宗彝藻火粉米黼黻其序自下而上为裳之六章自周以后寖变其制或八章或九章已戾于古汉唐宋历代以来则愈失其义无足言者矣至我  太祖皇帝复定为十二章之制司造之官乃狥习近讹费谙古义遂至失真诚非  太祖制作之初意恭惟  皇上博稽古典洞见精微远会吾  圣祖之心据今之讹一举而正之使皆循于古象不失乎乾坤之义而凡  圣祖之所以远合乎黄虞者臣璁图注之文发扬殆尽臣等不容一毫异议伏乞  圣断不疑将内阁所藏图画一一更正勿使因仍旧谬则圣制昭明而万代永有遵守矣  上曰卿等既详拟允当即令择吉更正制造各王府并内外文武官一体更正
　　○辛丑南京太仆寺卿顾珀以灾异自陈乞休不许寻改为南京太常卿
　　○癸卯詹事府詹事兼翰林院学士顾鼎臣未及秩满比例请给诰命  上以其日讲效劳特许之
　　○以旱蝗免北直隶兴营保河等各卫所屯粮有差
　　○甲辰改南京刑部尚书周伦为刑部尚书起致仕都察院右副都御史林茂达为南京大理寺卿
　　○南京左军都督府掌府事怀柔伯施瓒乞回京餋病许之
　　○乙巳升福建布政使司左参政徐问为广西右布政使
　　○以纂修大明会典赐总裁等官宴于礼部
　　○丙午  仁宗昭皇帝忌辰  奉先殿行祭礼遣京山崔元祭  献陵
○南京通政司左参议杨谷乞回籍终餋许之
　　○巡按辽东监察御史王重贤奏辽东镇守太监白怀已故镇守总兵麻循监枪少监张泰辽阳副总兵张铭分守监丞卢安参将萧滓李鉴游击将军傅瀚各占种军民田土多者二百五十余顷少者十余顷宜追夺罚治  上以因袭年久怀泰安取回京铭等夺俸半年
　　○总制狭西三边军务兵部尚书王琼奏镇守狭西都督同知鲁经有疾乞解兵柄  上曰经屡陈有疾朝廷以边境戒严不即允告今总制官又代为具奏特准驰驿还庄浪调理痊日抚按官具奏起用今大虏在套防御为急兵部即推举堪任者以闻
　　○戊申升太常寺少卿欧阳铎为南京光禄寺卿
　　○改户科给事中何祉于南京兵科祉以母老乞改南便餋故也
○己酉升南京光禄寺少卿柴奇为应天府府丞
　　○吏部遵奉敕谕条奏五事一精选任乞令两京文职四品上翰林院五品在外三品以上官各举堪任知府者一人两京文职并在外五品以上翰林科道官各举任知州知县者一人所举不拘进士举监吏员出身日后举能其官或举非其人及不举者一体旌赏连坐一重迁转今后府州县正官其贪刻不职者半年以上听抚按劾罢及虽无异政而宜于民者仍俟秩满叙迁其果有治行卓异者三年以上加俸六年以上知府升按察使佥都御史知州升佥事知府郎中知县行取科道升员外郎寺正九年以上知府升布政使侍郎副都御史知州升参政副使参议少卿府丞知县升佥事知府郎中其自外入内者仍许通理外俸叙迁一严旌举京外官荐举所知后以贪淫败举主降调犯在举后者罚俸罚俸三次者禠其官其有政迹卓异者举主赐玺书褒谕或增秩赐金以赏之一隆礼貌抚按二司接待守令如京堂待所属礼非参提不得凌辱禁越境参谒及差占百里之外者一明职务乞申谕天下守令及抚按二司官以朝廷设官分职凡以为民之意＜锍-釒＞入  上曰卿等所言无非欲慎重守令前敕旨已开载明悉宜以实奉行以副朕知人安民至意
　　○命试御史虞守愚方远宜李士翱王衮俱实授监察御史
　　○命分守花马池右参将云冒提调洮岷河参将王机互相更调从督抚官请也
　　○南京户部尚书王承裕请遣科道官会同南京户部官清查御马监见在马数扣减多余草料分派各仓场上纳以备官军支用报可○庚戌升山东按察司副使吴昂江西按察司副使赵渊俱布政使司左参政广西按察司副使李中布政使司右参政宁国府同知罗玉按察司佥事昂福建渊四川中浙江玉山东
　　○辛亥户部覆奏安昌伯钱承宗侵夺镇远侯地土三百四十余顷宜如例入官以息争端或半给镇远侯家并请治阮鋐等拨置投献之罪得旨清查地土如议入官安昌伯已故家人阮鋐免究
　　○壬子改南京太仆寺少卿王学夔为太仆寺少卿
　　○发太仓银四万两于宁夏镇预备军饷以大虏在套花马池等处调集兵马数多从巡抚都御史翟鹏奏也
　　○癸丑纂修大明会典副总裁詹事霍韬等辞修书酒饭以节冗费  上褒谕从之
○甲寅升礼部右侍郎何瑭为南京都察院右都御史掌院事初瑭以病乞休既得请回籍比因御史毛凤韶言瑭学行可用令在京调理时瑭已出都门固以疾辞报允而吏部会推在奉旨之前故复有是命然  上终不悦瑭久之谕吏部别推掌南院者令瑭致仕
　　○改贵州按察司佥事陈琛于江西江西佥事黄佐于广西各提调学校
　　○发太仓库银五万两于大同镇接济边饷
　　○以分守凉州右副总兵刘文为总兵官镇守狭西大同游击将军瞿江为左副总兵协守大同
　　○乙卯改南京户部右侍郎杨果为户部右侍郎
○总制三边尚书王琼以被劾自陈求去  上曰朕方以狭右付卿矧套虏警严西事最重宜展布才猷以副委任不允辞
○六科十三道奉旨会荐养病听用间住通政马理副都御史林庭＜木昂＞江潮陈洪谟张润佥都御史毛伯温张璇大理少卿顾佖左都御史姚镆内潮润伯温佖皆以大狱得罪情有可原  上命吏部酌议以闻后潮等竟以罪由大狱报罢
　　○以旱蝗免直隶顺天河间真定顺德广平各府属州县税粮有差
　　○丁巳升福建右布政使马卿为南京太仆寺卿
　　○南京工部尚书章拯巡抚顺天都御史汪玉以灾异自陈巡抚贵州都御史叶相以衰病乞休俱不允
　　○蜀王让栩奏妃何氏病故礼娶杜氏继生三子已奉旨准令管理家事请封为妃许之
○己未兵科纠劾南京守备太监卜春王堂各奸利不法事  上纳其言诏春堂革任闲住以太监赖义吕宪李瓒往代之
　　○庚申巡抚山东都御史王尧封引疾乞休  上优诏留之
　　○命永康侯徐源南京左军都督府掌印管事
　　○查革御马监勇士三千四百三十八名
　　○辛酉操江都御史孙修以灾异自陈吏部言其用刑颇刻诏令致仕
　　○赐楚府仪宾沈宝一品服色仍加授散官职事先是嘉靖元年宝撰大礼议启楚王代奏后大礼集议纂要略诸书皆载之而列于三年至是楚王为辩其误并乞恩泽故有是命仍以玺书慰劳楚王
　　○以蝗蝻免山东沂州费县嘉靖七年分未徵折色马一百九十八匹并宥太仆寺丞朱昭追徵不如数之罪
○壬戌升广西按察使钱宏为福建右布政使
　　○总制狭西军务尚书王琼及镇巡官会奏威虏城与北虏为邻白城山与南山番夷接境安插帖木哥等五千余众在彼住牧不时那移帐房趁逐水草采猎为生难以开耕地土修筑城堡且帖木哥等暂时收抚未为经久宜照原议待土鲁番宁息仍遣归本土事下兵部议覆从之
　　○癸亥初兵部以土鲁番变诈多端督抚官奏论先后抵牾请令王琼审处且练兵积粮稍为征剿之计至是琼上言制御西夷与北虏不同舜命禹班师诞敷文德七旬有苗来格禹平水土西戎即叙厥贡球琳琅玕织皮古之西戎燉煌即今土鲁番哈密沙州之地自汉以来悉通中国我朝自洪武永乐通贡不绝臣愿  皇上远法舜禹敷德格苗近守  祖宗怀柔远人成法以罢兵息民便若兵部所言夷情变诈多端及先后论奏抵牾皆未明悉此中事宜且起送夷人每起不过正副使二名保无他虞即有变擒杀之无难臣今不敢别有计议＜锍-釒＞入诏如琼议行
　　明世宗肃皇帝实录卷之一百一
明世宗肃皇帝实录卷之一百二
　　嘉靖八年六月甲子朔
　　○乙丑改南京吏部右侍郎湛若水为礼部右侍郎
　　○御史傅鹗言顷者简用太仆寺卿旨但云有点者用恐非所以扬休命杜欺罔也乞仍揭姓名职衔以示慎重上曰御史言亦是但推用官员皆朕亲点与揭名无异若文武大臣必特揭名
　　○命东宁伯焦栋佥书中军都督府事仍不妨营务
