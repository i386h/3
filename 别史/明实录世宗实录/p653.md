<!-- { "loadSidebar": true } -->
　　○两淮巡盐御史朱炳如条陈盐政四事一江西通省旧行淮盐以梅岭为界盖因地制宜绝私贩之路法甚善也既而南赣改行广盐袁吉继之于是片帆浮江可以直抵临江湖口九江等处私贩盛行淮盐日滞矣然当事者犹区区株守引额徒加勤掣于此而未能＜锍-釒＞通于彼国亏商困职此之由今纵未能复铜板额派之旧宜令袁吉二府仍食淮盐其各商至府挂号之日一仿南赣纳税事例给文销引庶两淮之积引可＜锍-釒＞而赣中军饷亦不乏绝一应天府额派淮安盐课四万八百余引内溧阳一县乃与浙江盐场相近私盐易通近有惑于奸商私说建议兼行浙盐者宜勿听许一淮北行盐之地在河南惟南阳汝宁二府陈州一州原不系河东巡盐所辖近乃越关举劾欲抑夺淮课以致南阳为角□羊盐占卖而陈州又为煎硝滓盐混行此渐不可长端本清源当先明巡盐职掌不得一概举劾一衡宝二府界连广东湘潭而上水湍悍难行淮商不便故广盐得而乘之今宜悉免淮盐抽税待其卖尽方行广盐仍令照例纳银以补两淮优免之数庶彼此轻重适均人情称便从之已而河东巡盐御史胡钥执奏南阳陈州原非淮北分地炳如误听奸商纷乱成法复下所司详议以闻
　　○海西女直都指挥等官孛罗等来朝贡马宴赉如例
　　○癸酉
　　○从御史王用桢奏诏于张家湾新城置仓以备地方有警暂寄漕粮
　　○御史陈瑞勘上三十八年夏崇明县三沙御倭诸将功罪诏升指挥伍惟统等二级守备高湜等一级其余赎罪恤赏提问有差
　　○改江南总兵署都督佥事刘显镇守浙江
　　○鲁迷西畨遣人贡狮子
　　○兵部覆延绥巡抚胡志夔条陈防守事宜一清补延庆二府逃亡土兵一发靖边管粮道所贮银筑本镇墩台一镇靖堡乃延安门户请移延安游击驻之改为中路参将而设一把总以守堡其镇靖守备一宜改驻宁塞营兼防把都河一请修理沿边居民窑塞一榆林西北旧有古梁易马二城俱通贼要路请增设城堡聚兵守之一镇城哽地梁一带小边柳河梁诸处皆通商农之路墙堡亦宜修筑一增募本镇标下兵满三千人以备缓急一河南南阳等卫畨戍之辛孱弱不堪请如大同例得便宜发银募军从之
　　○丙子  命巡抚山西右副都御史杨宗气以原职总理南京粮储
　　○戊寅
　　○升翰林院编修金达为南京国子监司业
　　○添设广东海防佥事一员广东旧设海道副使驻劄省城兼理市舶会倭乱海道遂专备惠潮以市舶委之府县于是提督两广都御史吴桂芳请自东莞以西直抵琼州属副使摄之仍制畨夷而更设海防佥事巡历东莞以东海丰惠潮等处专御倭寇有诏如议蹔设俟事宁已之
　　○己卯
　　○升太仆寺少卿刘朝佐为南京通政司右通政
　　○赏开原兵备佥事黄九成参将杨四畏银各十两纻丝一表里以擒获叛逆王朝用功也朝用初充庆云堡通事与广宁通事李名先后叛入虏地既习知内地虗实每虏輙为乡导辽人苦之至是朝用挟虏酋猛磕孛罗等入关索赏守庆云堡百户黄承恩麾通事张友等掩捕之守臣以闻诏赏九成四畏银币升承恩友各二级  命苏松参将署都指挥佥事郭成充副总兵镇守江南  命户部取太仓库银二十万两进用兼督催云南年例矿金务足原数不许稽缓
　　○丁亥  睿宗献皇帝忌辰  奉先殿行祭礼
　　○庚寅
　　○中军都督府带俸崇信伯费坤卒赐祭葬如例
　　○辛卯
　　○广东官军大破倭寇于惠州海豊县倭初自福建流入广东会两广南赣各军门徵调汉土兵大集乘其初至急击之贼惧悉奔崎沙甲子等澳夺渔舟入海遇暴风舟皆覆溺得脱者仅二千余人留屯海豊金锡都总兵俞大猷帅官军四面围之相守且二月贼食尽欲走报效副总兵汤克宽伏兵大捕察窖口以待之贼至伏发贼乃大惊扰克宽斩其枭帅三人参将王诏等兵继进贼遂大溃擒斩千二百余人各哨军前后所得零贼又一千余人于是余倭无几不复能军散遁入山薮各兵乃分道摉之
　　○丙申  孝庄睿皇后忌辰遣彭城伯张熊祭  裕陵
　　○丁酉京师重城成
　　○戊戌  孝穆皇后忌辰遣广宁伯刘允中祭  茂陵
　　○己亥
　　○建州女直都督等官木刀哈等好平等族畨人郝卜等各来朝贡马宴赉如例
　　○庚子
　　○以九年秩满升尚宝司卿梁敕为太常寺少卿仍掌司事
　　○升翰林院编修王希烈吕旻为本院侍读检讨马自强陆泰为修撰俱以九年满也
　　○以军功荫原任总督湖广川贵军务都御史张岳子□穴隹冏□为国子生
　　○以福建倭乱免福兴泉三府及福宁州福清莆田南安漳浦等县正官入觐
　　○以贵州铜仁思石印江等处兵饷不充复开吏承纳银事例都布按三司均为一等知印纳银五十两布政司加十两承差四十五两都司减五两吏典三十二两都司减二两其三司首领府州卫及宣慰司吏典俱作二等府纳银二十两余皆十六两府司县所库局驿递长官司及仓场等衙门俱作三等各纳银十两俱照等第查拨挨参各衙门吏典一考役满免历二考三考者纳银四十二两两考役满免历三考者纳银二十一两若三考役满从七品纳银十两正八品九两从八品八两从九品与杂职七两初考已历一年以下者纳银六十两二年以下者五十二两三年以下者四十五两二考一年以下者纳银三十八两二年以下者三十二两三年以下者二十五两三考一年以下者纳银十八两二年以下者十四两三年以下者十两内通吏外递加银二十两各起送赴部免其考试就与冠带办事各照资格出身其三司知印已历一年以下者纳银五十两二年以下者四十五两三年以下者四十两承差一年以下者纳银四十五两二年以下者四十两三年以下者三十五两候缺三年以上者知印纳银七十两承差六十两六年以上知印纳银六十两承差五十两俱起送赴部照旧办事如愿外加纳银三十两者免其办事各照资格挨次选用吏典有愿纳初考历二考纳二考历三考者俱照前一考二考三考免历银数上纳若愿外加银七两者免其考试俱照等第仍于本衙门听候挨参
　　大明世宗肃皇帝实录卷五百三十五


大明世宗肃皇帝实录卷五百三十六
　　嘉靖四十三年七月辛丑朔时享  太庙遣驸马都尉谢诏代
　　○景王上＜锍-釒＞辞免苏常禄米因请无夺扈从军校月粮本色从之
　　○加给防秋官军口粮以新选精兵月给米六斗者一万八千人以兵车随征月给米三斗者三万一千六百人以守卫皇城各门月给米一斗者四万二千一百人
　　○壬寅
　　○升宁夏巡抚右佥都御史毛鹏为右副都御史提督鴈门等关兼巡抚山西  赐岷王定燿书院额名乐善从其请也
　　○癸卯
　　○御史黄襄勘上三十九年春四十二年冬辽东广宁义州两次被虏状诏降副总兵冯登千户陈卫国各二级下前参将刘印等百户刘国忠于御史问
　　○甲辰  仁孝文皇帝忌辰  奉先殿行祭礼遣成安伯郭应乾祭  长陵
　　○乙巳
　　○升湖广布政使司左参政袁洪愈为太仆寺少卿
　　○御史董尧封等奉旨阅视蓟保等处主兵毕因类奏各营见卒之数大约上中等居十之一下等居十之四未练者十之五请约其多寡议该管官罪  上从部拟夺总兵尹秉衡等副总兵傅津等俸一月游击张懋勋等二月降提调王允文等一级未补未练军士令总督镇巡同心协力率厉兵备副参游击等官及时整理
　　○丙申
　　○南赣官军讨程乡等处群盗蓝松山余大春范继祖擒之松山大春皆广东大捕人初松山起兵屯三河溪口大春屯古野各有众数百既而大春与松山人众合流劫漳延兴泉诸郡官军追击急奔永春与香寮盗苏阿普范继祖连兵犯德化为都司耿宗元等所败还趋漳平龙岩声言听抚绥我师因潜归程乡北溪旧寨南赣巡抚吴百朋知其诈乃檄各道罢兵纳降而诱贼党为内应因率官军四面击之贼遂大溃松山为程乡知县颜若愚所擒大春逃匿银溪山为饶平知县张孔修县丞章良辰所擒继祖势穷率其党十余人家身归漳平县请降亦被执惟蓟阿普逸去事闻诏赏百朋银币若愚等各升俸一级松山等斩首枭示仍令严捕蓟阿普等以靖地方
　　○戊申
　　○升河南右布政使王崇古为都察院右佥都御史巡抚宁夏  诏自氵□□三卫海西诸夷入贡令蓟辽督抚官分定起数每起无过百人各都司选委官舍押送其所经由驿递各先期委通判一员催办车马廪粮验批应付回日仍依到馆起数先后挨发辞朝革伴送通事序班以兵部听差指挥千户百户一员代之先年夷人入贡原无遣官伴送之例嘉靖三十八年以驿递殴伤贡夷始议遣通事序班一员伴送其后伴送序班往往导诱诸夷百端需索因而乾没其间恣为奸利是岁序班陶贵伴送海西夷四百余人回还至三河其侵暴益甚驿丞杨枌以状闻因言夷使至率数百人多且千人不惟一时供应卒办为难且挟众横暴不可御请量分其众先氵□□续发并请禁饬序班之伴送者礼兵二部议奏得旨从之
　　○河东王知炯薨赐祭葬如例谥荣懿
　　○己酉
　　○贵州宣慰使宋一清安国享各遣人贡马贺  万寿圣节给赏如例  命左春坊左谕德兼翰林院侍读汪镗右春坊右中允兼翰林院编修孙世芳主应天府乡试
　　○大同巡抚张邦彦条陈边事一简锋锐以厉战功大同自筑垣乘塞之举成而画地分守之议定然不一二载輙复废罢近年则每至秋时按伏营兵以俟贼之向往盖中国之守愈蹙而虏益无忌矣为今之计欲大创虏必先议战欲战则不必与之较众寡惟当悉简各营精锐优养熟练以备大征兵志曰先人有夺人之心又曰兵无选锋则北此御虏第一义也一核法典以作勇气自古称万全之兵盖总计其成功言之非谓交缓之际一无所损者也今失军禁例甚严勇略之士虽欲一出当虏而功未必成罪罚已议其后此诸边所以无战将虏骑所以得长驱也今常除去奇令原恤从军死事之家诸将中果有能捣巢邀击效胜战场者照例升赏其所亡失不以为罪兵部覆议从之
　　○辛亥
　　○以广东倭乱免惠潮韶肇等府州县正官入觐
　　○以漏报赃罚革平山县知县袁勿安安平县知县都温大名府通判顾履祥职命户部通行各省将所留赃罚尽数籴谷备赈不许别项动支
　　○直隶昆山县学生员管梦周进献家藏  睿宗献皇帝所赐湖广左布政使管其三省薇垣扁额琪梦周曾祖也诏以  皇考御笔留藏天府赐梦周银二十两纻丝一袭
　　○壬子
　　○光禄寺厨役董祐以内使周清侵虐自缢死巡视给事中杨霆御史顾应贤探得其怀中诉冤状会＜锍-釒＞将奏以禁封未果明日霆私易其藁尽削去祐原词所陈清贪暴状并署应贤名上之＜锍-釒＞下应贤大惊乃具言其实因劾霆专恣欺蔽狥私废法霆＜锍-釒＞辨易藁有之第以禁谕后回避数字于事情无增损诏吏部都察院参看不直霆乃夺霆俸二月应贤亦夺俸一月
　　○兵部奉旨拟上福建横屿立功把总吴惟忠等十七人各升秩加俸如例惟生员胡天定以病死监生叶大正以听选不录  上曰天定虽死岂可遂没其功其更与大正一并议录以闻
　　○癸丑
