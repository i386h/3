<!-- { "loadSidebar": true } -->
　　○戊戌监察御史徐汝圭言北虏之众凡有三窟一屯河套近延绥一屯威宁海子之北近大同一屯北口青山近宣府连岁窥伺延绥之寇虽其一枝然族类相同其势易合而中国所以御之莫先兵食思患预防此三镇者皆不可缓也以食言之延绥则宜漕石州保德之粟自黄河而上楚粟由郧阳汴粟由汉中以达于狭宣大则宜二麦将登多方籴置及转籴于山西山东河南三边则西运易州南运军城北运居庸以为紫荆倒马白羊等口之备皆当招□赁车给食于官以兵言之西路万全右卫怀安卫与天城阳和相近宣府游兵宜驻此以为大同之援南路顺圣西城与阳和相近宜选补于此以为临期之援东路永宁等处则护卫宣府以为调遣之援北直隶八府责令召募勇敢设法练习以为边关远近之援榆林山狭游兵各于本处分投遥制如此则粮有余备兵有余力一旦有警从容调发不至如曩日之恇扰矣＜锍-釒＞下户兵二部议覆请下边臣计宜举行报可
　　○升指挥使孙昂指挥佥事佘大纶俱署都指佥事昂湖广行都司佥书大纶贵州都司佥书命江西都司署都指挥佥事陈伟佥书福建行都司事
　　○庚子巡抚宁夏都御史杨志学以虏寇河西闻  上以主将等官不能设备致虏潜入为害下巡按御史核诸失事状参奏
　　○辛丑巡抚四川都御史宋沧以真播等处剧贼平条陈善后事宜一设墩堡谓地方旷远大盗屡发宜于诸要害之地建堡编夫使闾伍有等守望相助一移巡司谓綦江县东溪巡检司地非总隘宜移置赶水镇便一明统属谓播州酉阳平茶等司宜仍旧制属四川重庆府抚民官管辖不当令贵州思石兵备等官兼制兵部悉覆如拟惟明统属一事下二省抚按官酌议报可
　　○壬寅革镇守蓟州总兵官杨镇职以御史孙锦等刻其贪污不法也
　　○癸卯  孝庄睿皇后忌辰遣会昌侯孙杲祭  裕陵
　　○代王充燿奏父代懿王先以大同兵变洁身远害被奖有忠义可嘉之语燿今于墓前树立石坊请揭以敕赐忠义四字仍乞赐碑文表扬以垂永久  上许其建坊名额碑文报罢
　　○以擒狭西妖贼张文等功赏总制尚书王琼巡抚都御史刘天和抚治郧阳都御史潘旦巡按御史朱观方远宜参政刘一正各银币有差
　　○先是广东海贼许折桂等聚众流劫有旨责令地方官戴罪剿贼已贼势益炽佯求抚以缓我师大肆卤掠指挥刘瀚督戴罪指挥焦钰柯荣入海抚谕贼执钰荣以袭虎头门遂薄省城所残伤不可胜数巡按御史吴麟以闻  上以镇巡等官玩寇令兵部覆状奏乃罢巡抚林富与原任分守参议王洙俱为民海道副使江良材分巡佥事龚大稔都指挥欧儒王兰俱禠职闲住总兵官仇鸾及两广巡抚陶谐俱戴罪刻期杀贼自效其余文武官有地方责者皆停俸以吴麟不从实参奏令自陈状麟上＜锍-釒＞引罪命夺俸半年
　　○乙巳  孝穆皇太后忌辰遣会昌侯孙杲祭  茂陵
　　○丙午升狭西苑马寺卿张文魁为山西右布政使
　　○移贵州永宁州治于关索所镇宁州治于安庄卫先是二州设在打罕火烘夷域其地毒瘴官吏皆僦居普定卫城去治境且二百里寄空衔而已至是巡按御史郭弘化请移治于二城以便统摄诏可
　　○改设福宁州水澳巡检司于本州之葫芦门名曰芦门巡检司莆田县小屿巡检司于仙游县之白隔岭名曰白岭巡检司
　　明世宗肃皇帝实录卷之一百三十九
明世宗肃皇帝实录卷之一百四十
　　嘉靖十一年七月丁未朔时享  太庙  世庙
　　○狭西巡按御史郭圻奏狭西临洮巩昌等处与四川接壤奸民往往阑出边关私易茶马宜于川狭孔道置兵防守仍专设四川兵备一员兼摄私茶之禁季终籍所捕获多寡以定殿最户部覆请从之
　　○庚戌  仁孝文皇后忌辰  奉先殿行祭礼遣定国公徐延德祭  长陵
　　○锦衣卫千户邢福海为其母故封太宜人武氏乞恤典  上以其女庄奉夫人旧有保卫劳特赐新钞五千贯祭一坛造坟安葬
　　○巡抚山西都御史黄钟引疾乞休不允
　　○辛亥发太仓银三万两河东盐银二万两接济大同边饷仍令山西抚按官督徵累岁逋赋毋得怠缓
　　○巡关御史闻人诠条陈边事一清军伍以实关营谓故事关营军缺必取之卫所卫所补军又呈之总兵至于马兰谷东三镇总兵之比较密云一镇参将之查点俱属烦扰宜令关营军士专责提调选补卫所军士悉行守备查替月中类报参将岁终类报总兵使上下相绳庶几无弊至于密云中后二所宜属三河守备梁城一所宜属蓟州守备稽查军伍一禁抚赏以杜窥伺谓景忠山香钱及草场榛山革去内官田园岁所入以千计宜悉查明贮库专备本关抚赏之费不得复取舍余认办月钱其沿边诸关道路勿令虏得往来窥觇虚实一正马额以绝科害谓买补马匹止听本镇参将验过寄餋候巡抚巡关至日公同印烙登记册籍以凭查考其领买越十五年以上者许告官变卖补给桩朋银买补病死者不责其偿不及年限瘦损倒死者追收桩银并给朋银买补其诸科索逼领等弊一切痛革之一广仁恩以＜锍-釒＞滞狱谓山海诸关军职除犯罪深重者照例奏请其余笞杖等罪第令巡抚罚治又边官犯罪转行巡按御史查勘往往稽缓自今行巡关御史勘问为便兵部覆议正马额广仁恩二事宜即申明行之余下督抚议奏
　　○壬子兵部覆南京兵部尚书王廷相条陈江防事宜一复兵备太仓旧有兵备副使一员督捕海滨盗贼地方赖之今宜复设一禁沙船濒海居民多造沙船兴贩私盐往往肆其剽劫宜为厉禁一复巡船故事于港口要害之地设置巡船日久渐废宜亟行修复一责督捕操江大臣宜以时巡历江道不得驾言护卫京城以弛职掌其新江口宜设官军如京城巡捕例听操江官调遣捕贼得旨苏松常镇盗贼恣行皆坐操江巡江官不行亲历所致自今须常驻要地加意督捕仍令巡按御史劾其不恪者兵备官不必设余如拟行
　　○贵州都匀府岩埋寨苗首征咬阿毛阿买等恃险为乱都匀诸苗寨傚之所在为梗至是咬等拘执官舍官司抚谕不服兵备副使张庠督兵袭剿之斩咬毛等首三十余级生擒买等因胁谕诸苗寨悉震惧奉约束贵州抚臣以状上  上嘉庠功先以银币劳之诏守臣戮买等于市其卤获贼属应给功臣家为奴者以道远令鬻价入官
　　○癸丑裁革贵州程番府麻向长官司吏目一员
　　○朵颜卫故右都督失林孛罗男把班等遣头目赤劳温等援革兰台例以奏乞升袭诣京礼部奏故事三卫夷人朝贡岁二行额三百员其有奏乞惟许于朝贡时附闻禁例甚严自正德间朵夷尝一犯顺后渐骄悍边臣复迁就苟从乃于嘉靖十年起送革兰台等夷袭职赴京所司亦漫依朝贡例题赏寔启戎心故今未半年而赤劳温等又至若不亟行裁制未免废法损威今宜将见到夷人量为给赏酬其贡值敕兵部申明旧制严谕边吏以后夷人自岁二朝贡外有违例乞赴京者禁勿遣如违重治诏如议行已赤劳温等请代领把班等袭授敕书兵言其非例  上以远人抵关候久特许之诏后不得越例以请
　　○甲寅太子太保吏部尚书王琼有疾遣御医胗视中官赐羊酒蔬米
　　○升刑科都给事中陈守愚为四川布政使司左参政
　　○丙辰恭妃文氏薨  上以妃因罪退闲止辍朝一日免文武百官送祭诸丧葬仪俱从杀礼
　　○江西按察司副使范时儆以母病乞休不待报輙行巡按御史劾其擅离职守诏下御史待问革职
　　○掌都察院事兵部尚书汪鋐言属者广东高州之寇攻城劫库杀掳焚掠至无忌也皆以抚按守巡等官偷惰废弛不以时按行所部遂致群寇猖獗其高州府署印通判徐文昇赃私狼籍寔为寇媒今倭夷窥伺浙江而守臣恬不为意先任广东右参政朱鸣阳既以失事落职今复升辖浙藩恐上下因循终于不振请禠文昇职按其罪申饬当事诸臣毋离信地以固封守  上谓海滨失事皆守巡兵备海道等官不职所致其令诸臣各驻所辖要害加意巡守违者按臣劾治其罪革文昇职系狱听勘朱鸣阳勒令致仕仍行沿海地方一体申严防守
　　○云南抚按官奏官军擒获昆阳州贼首李贤余党悉平前后斩捕千六百余人俘获贼属亦千六百余人抚降夷贼男妇三千六百余人诏戮贤等于市贼属应给配者官鬻之
　　○丁巳命五军营坐营署都指挥佥事李凤鸣充副总兵分守保定地方
　　○戊午升原任山西副总兵署都指挥佥事李瑾为署都督佥事充总兵官镇守蓟州永平山海等处
　　○己未锦衣卫带俸指挥佥事文荣恭妃父也以恭妃薨奏乞令妻郭氏以首七日入哭灵次不许
　　○户部覆南京刑部奏南京两法司入谷赎罪今马豆不给请令以豆易粟每石二斗当粟一石俟有三年之储仍复故便从之
　　○南京都御史万镗奏南京各卫屯田因无专官巡察政多废弛乞如在京巡屯御史例亡论在京在外各卫俱隶南京巡屯御史管理户部覆奏从之
　　○命丰城侯李熙团营耀武营坐营隆平侯张玮五军营左哨坐营羽林前卫署都指挥同知刘永昌佥书浙江都司事
　　○庚申以赈饥有功赏  抚顺天都御史王大用巡按御史孙锦户部郎中翁万达彩币羊酒有差
　　○先是甘肃管粮郎中陆载上封事并以其副进览  上命通政司查议旧例以闻通政司因言国家设立通政即古纳言之职今有以私事而奏左顺门者又有直临御而叫冤午门者殊失设官之旧请自今凡题奏等项例赴本司者俱由本司封进著为令从之
　　○辛酉中元节遣恭顺侯吴世兴昌化伯邵杰玉田伯蒋荣分祭  七陵仪宾周钺祭  恭仁康定景皇帝陵寝驸马谢诏祭  悼灵皇后陵寝中官祭  恭仁康定景皇帝陵寝驸马谢诏祭  悼灵皇后陵寝中官祭  恭让章皇后陵寝
