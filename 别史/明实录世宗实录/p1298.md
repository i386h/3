<!-- { "loadSidebar": true } -->
　　○兵科给事中郑茂复上边务八事一曰审要机今日大同当先正纪纲以收人心宣府当先振懦弱以作士气盖大同自甲申卒之变创艾不深往往攘臂群呼以傲主帅为主帅者亦日煦煦马鼓誉市恩幸其不为虞得转徙以去宜及今  天威振慑之时彰轨饬法以消其逆萌又待厥糗粮悯厥疾苦使之畏威怀惠此治大同之要机也宣有自昔敢战虏号为白城今不振矣夫大同以利肤之灾人皆思惧而宣府当厝薪之际众尚为安不以时作其情气防其后忧一旦有急其可救乎故鼓舞奋饬者治宣府之要机也二曰慎选用夫四郊多事正主忧臣劳之时苞苴贿赂岂所宜闻今遣将多营赂以冒宠荣请托以脱罪戾故不得不巧肆侵渔以偿既失之资而充未满之欲夫营请之途不禁则掊克未已也又臣至大同三月而两镇已几易将询其行能大略相等将以地方之才姑尔循资则旧者亦不能轻黜若以旧者无良势当必黜则前此何不慎选此臣之所未角□羊也急宜洗此颓风非大罪恶不轻更易非积战功不遽升擢彼知责萃于已不可处脱不得不勤其官矣三曰廑巡历今之镇巡往往深居简出慆淫即安即如大同左右二卫自三十七年以前曾一至其地乎又如独石马营等处巡历之迹累岁不闻军士之削弱刍粮之缺乏将帅之贪懦谁则知之夫充国未至金城不敢遥度方略马援欲入陇右先已聚米为山今智略不及二子而乃欲坐画虚语也四曰明战守总副参游其责在战操守守备其责在守守者官卑力分失职之罪犹可原也至于总副参游各拥重兵每有调遣纡回远避迨寇既去始掇其奇零以为己功比及对簿往往以守备不设之罪罪守操而统兵将领得以功赎夫虏之俘戮动至千万而我兵斩获多不过百十今不以失大为罪而反以斩获为功是以一虏首当中国数百人之命倒置不已甚乎自今虏入在守操惟责以固守城堡毋过苛求总副参游则当责以追逐驱剿不许巧文规避虽有斩获必计当与失亡略当乃许自赎五曰改火器顷  陛下发佛朗机神枪等器于边而所司不得其用之之人至有不识无敌手独火飞炮为何物者宜遴选卒伍专其教导视夫短兵利两制胜数步之内者巧相百也六曰清耗蠹今边储之不莭在客兵莫甚于按伏主兵莫甚于影射所谓按伏者因贼之来预遣精锐为潜袭邀击之计也今不度其缓急审其真赝遨翔数日则曰浃甸几望统领无纪则曰逾百满千征骑之行料已给而月料尚未扣除勘合之填注自由而季终尚未缴报此客兵耗蠹之由也夫兵有定籍则粮有定额即有隐冒尚可稽查今两镇之兵以一卫而分数处以一名而更数人在正奇者参游不得而知也在参游者守守操卫所不得而知也按月支粮徒以各卫所名籍存耳而其逃亡者户部亦不得而知也随营给散惟寄于卫所营司而其侵冒者司道管粮不得而知也故按籍则存辨貌则亡之数不减于前兵之用日损于旧此主兵耗蠹之由也今欲厘客兵之弊请戒镇巡勿轻遣发仍与户部各置立格眼册用印钤盖在镇巡则亲自收执纪其督发往边之期在户部则分遣仓场纪其关支多寡之数月终一会季终一考虚调者罚冒支者追庶几按伏之弊可革乎至于主兵则当稽其营伍就近改拨永为定额如镇巡官查有营司新收顶补之军即上籍户部候其角□羊送粮册按数稽查仍责令守巡司道及各路通判等官亲自验名给散毋徒委寄营司庶几影射之弊可革乎七曰申禁例臣惟人情犹水愈趋愈溃法犹防也不峻不止今边政坏而妄报首功者不止大抵多于堡塞攻毁之后虏骑方退之时取吾创残以为首功甚有旷莽崖谷之中诱人而扑之者臣惟妄杀平人律有正条矣至拾妄割死首者未有定律事觉率附以残毁之例徒三年而已于法未尽请下法司以故杀论或立为极边烟瘴充军之例管队以上俱痛法治八曰恤凋残自飞挽不行各边中人之产俱充富□捐资赔纳而管粮等官又渔猎之军民犯罪率不以本条科断法外加罚多者米至石数百银两百计名为助公实归私蠹迩者  陛下蠲应朔五州租庸异恩也然五州徭重近犹编泒如旧而虏中来归者亦未见破还定之宜以其淫暂派无灾州县赈其困穷食□方将吏精白之莭优郡邑治最之举重贪墨无良之罚定律例断赎之禁此急务也若乃澄源固本又在  陛下秉刚独断大臣和衷体国阃外阃内合为一体而复边政举虏患宁矣章下所司覆行
　　大明世宗钦天履道英毅圣神宣文广武洪仁大孝肃皇帝实录卷四百六十三
　　



大明世宗钦天履道英毅圣神宣文广武洪仁大孝肃皇帝实录卷四百六十四
　　嘉靖三十七年九月甲戌朔行  大享礼于  玄极宝殿命成国公朱希忠代
　　○乙亥
　　○霜降遣恭顺侯吴继爵长宁伯周大经成安伯郭应乾玉田伯蒋荣分祭  八陵都督佥事沉至祭  恭仁康定景皇帝中官祭  恭让章皇后都督同知王极祭  孝洁皇后各陵寝  选监生陈景行女陈氏为裕王继妃  命钦天监择吉以嘉靖三十七年九月初九日尚冠纳徵发册十八日安床开面十九日亲迎礼部因上仪注一定亲纳徵发册催妆先期一日遣官告于  奉先殿如常仪内官监礼部鸿胪寺设定亲纳徵发册催妆各合用冠服首饰金银叚疋等礼物于左顺门设玉帛案册案莭案于大朝门上至日早内官监设彩舆教坊司设大乐于午门外内官设王妃凤轿仪仗于彩舆之南是日早百官具朝服侍班序班引正副使先于册陛下正中行四拜礼执事官举莭案玉帛案至册墀置于中道宣制官称有制赞跪正副使跪宣制曰今聘某官某人女为裕王继妃命卿等行纳徵发册等礼正副使俯伏兴四拜毕执事官举莭案玉帛案册案冠服等物引礼官引至午门以莭册并玉帛置于彩舆冠服等物以次陈列大乐前道从二门出东长安门正副使易吉服乘马随行至妃家行礼一妃家受聘礼前期一日妃家设香案莭案于正堂中玉帛案册案左右相向至日礼物至妃家主婚者具服出迎引莭引礼正使持莭副使捧册执事官捧玉帛至正堂各置于案正副使立于案左右冠服等物以次陈列礼官一员立于左主婚者立于右礼官曰奉制命正使某官某副使某官某为  裕王行纳徵发册等礼引礼引主婚者诣香案先受玉圭次受玄纁各受执事者再行四拜礼礼毕内官先以冠服入中堂进于妃其服讫内官诣册案跪取册捧入中堂置于案引礼女官引妃至册案前行四拜礼跪女官宣册讫妃受册以授女执事设妃座引礼女官请妃升座妃家应贺者行四拜礼正副使候内官出告行礼毕持莭出主婚者送至门外正副使回朝复命妃回家奉礼物从午门入内监奏闻一妃受醮戒亲迎日妃家先于祠堂陈设祭物妃服燕居寇服妃父同妃诣其祖先前行礼奠酒读祝礼毕执事具酒馔于内进妃饮饮食讫父母坐前各四拜父母随意致戒词妃听受讫次辞诸尊长礼毕改服翟衣以候亲迎一亲迎前期一日妃家令人铺房亲迎日司设监锦衣衣卫鸿胪寺先设王幕次及仪仗象辂并所奠鴈则以帛代教坊司设大乐俱于府门外妃家先设王幕次于中门之外设香案奠鴈案于中堂之中是日王皮服弁服引礼引王由府中门出引礼跪请升辂主陛执鴈者随后仪从前乐张至妃家门外引礼跪请王降辂导引至幕次礼官先入至正厅立于东西向主婚者具服出见立于西东向礼官曰  裕王奉制行亲迎礼引礼二人具服引主婚者迎王于幕次之外内官一员具服引王出幕次主婚者请王入中堂王先行内官具服捧鴈随入主婚者后行王至中堂主婚者进立于堂中之左妃母立于堂中之右东西相向女执事二人妃出房立于妃母之下内官引王至案前内官捧鴈跪进王王以鴈置于案内官引王稍退近东西向立赞礼礼引主婚者诣案前行八拜礼退复位执事者撤乐引礼内官导内具妃仪仗于中门之门执事引妃出内官跪启王诣轿所启请揭帘杞陛轿内官启请王升辂前行妃具仪从后行王至府降辂前行王至府降辂候妃至内官跪启请王揭帘妃降轿入幕次王先行至内殿门东立西向候行合卺礼一合卺其日内官先于王内殿门之外设妃幕次设王座于殿东西向设妃座于殿西东向各设拜位于座之南设酒案于正中稍南置两卺于案上妃入幕次整饬讫女官导妃至内殿门西立东向赞引一人导王前升殿女官二人导妃升赞请就拜位王与妃各就拜王再拜妃侠拜讫赞请升座王与妃各就拜位赞两拜王再拜妃侠拜讫赞请升座王与妃皆座女执事二人举馔案进于王及妃之前女官司尊者取金爵盏酌酒以进王与妃各受爵饮讫女官进馔王与妃皆举馔讫女官再以卺盏酌酒合和以进王与妃皆饮讫又进馔王与妃皆举馔凡三举酒馔毕执事者撤案赞王与妃兴就拜位相向赞两拜如前仪礼毕王从者馂妃之馔妃从者馂王之馔一朝见苐二日清晨王冕服妃翟衣赞引各启请出宫王乘舆先行至东华门降入至乾清宫门外以俟妃乘轿至乾清宫门外降轿  上帝服升座赞引引王及妃自东门入王先入妃从诣  上前王立于东妃立于西宫人以枣栗盘立于妃之右赞王与妃皆四拜执事者二人举案至  上前宫人以枣栗盘授妃妃捧至于案执事者举案妃随案至  上前妃复位赞王与妃皆四拜兴执事者彻案于东礼毕赞引引王与妃出是日  上赐王与妃宴一盥馈苐三日清晨妃服翟衣赞引引妃至乾清宫门外降轿由东门入俟膳至赞引引妃诣  上前赞四拜尚仓以膳授妃妃捧膳置于案复位又赞四拜礼赞引引妃退立于西南俟膳毕引妃出一朝见苐四月内官于  奉先殿陈设牲醴祝帛每庙猪一羊一帛共二一筵是以清晨王具冕服妃翟衣礼服由东华门入赞引二人引王二人引妃至  奉先殿诣  太祖高皇帝皇后神御前王在左妃在右赞王与妃皆两拜赞跪王跪妃亦跪赞搢圭王搢圭赞进帛执事者跪进与王右赞受帛王以授执事者赞奠帛执事者以帛奠于  神御前赞进爵执事者以爵跪进于王右赞受爵王受爵以授执事者献爵执事者以爵奠于  神御前赞再进爵如前仪讫赞俯伏兴王俯伏兴妃亦兴赞复位王与妃皆两拜平身次诣各  帝后神御前礼亦如之赞诣读祝位王与妃皆诣读祝位赞跪王跪妃亦跪读祝讫赞俯伏兴平身王俯伏兴平身妃亦兴赞复位赞王与妃皆两拜平身赞执事者捧祝帛各诣燎所赞诣燎位王与妃皆诣燎位赞礼毕引礼引王与妃还府得旨如仪乃命驸马谢诏告  奉先殿公张溶尚书吴山充正副使行纳徵发册礼
　　○丁丑  孝恭章皇后忌辰  奉先殿行祭礼遣清平伯吴家彦祭  景陵
　　○更定各边军妄割被害汉人诈冒首功律与强夺他人首级者管队以上官代人冒报降调从给事中郑茂奏也
　　○戊寅
　　○升尚宝司司丞靳弘为本司卿以九年秩满也
　　○以翰林院检讨升泰充景府讲书官制敕房辨事通政使司知事李中充侍书官
