<!-- { "loadSidebar": true } -->
　　○遣福建道御史温景葵兵部主事张四知往山东募兵御倭
　　○乙丑兵科都给事中王国祯等言比本兵议上御倭方略欲以重赏招降贼首王直等臣窃疑之臣闻胜国末海滨多警东南巨寇有秩至漕运万户及行省参政者且叛服不常迄终无救何者其心不服而爵禄不足以歆之也故至今议者以招抚最为误国殷鉴具存奈何复欲效之今四方群盗所在蠭起皆年朝廷不诛无所创艾就使部议淂行降一王直未必不生一王直将来贻患更有不可言者且古帝王所谓招抚不过曰胁从罔治耳渠魁未尝宥之也使渠魁来归既宥之复赏以爵是赏以劝恶人谁不为夫使吾民皆趣为恶之利非国家之福也＜锍-釒＞下兵部覆言海屿贼与山贼异山贼有定巢可以遣将出师攻而取之海屿贼乘风飘忽瞬息千里急之则遁去乘间则复来有非兵力所能取必者臣闻王直本徽人故与浙人徐惟学李大用辈通番入海既而悔之嘉靖二十九年八月中尝为官军捕斩海寇陈屿主等及余党二三百人欲以自赎而是时有司不急收之遂贻今日大害故臣等欲仿岳飞官杨么党黄佐故事悬以重赏使之归为我用以贼攻贼非敢轻授王爵以示之弱也  上以国祯等言为是令总督张经一意剿贼胁从愿降者待以不死贼首不赦
　　○丙寅选授中书舍人陈耀文朱文汉行人高敏学纪公巡推官操守经袁世荣知县孙浚汤日新为给事中太常博士杨惟平中书舍人严杰文希儒行人侯东莱推官符允中黄正色杨储知县曾承芳王用康李正彝沈阳屠仲律为试监察御史浚吏科守经户科日新礼科世荣敏学兵科公巡耀文刑科文汉南京户科承芳河南道用康浙江道允中江西道正彝福建道惟平广西道正色山东道杰陕西道阳四川道储贵州道东莱南京浙江道仲律南京湖广道希儒南京广东道
　　○山东益都县地震
　　○丁卯升兵科都给事中王国祯为广东布政使司右参政
　　○己巳命太仆寺调发永平府所属州县种马一千匹兑给曹家寨官军
　　明世宗肃皇帝实录卷之四百十


明世宗肃皇帝实录卷之四百十一
　　嘉靖三十三年六月庚午朔命署都指挥同知詹祥署都指挥佥事李爵茂镇各充京营参将祥神机爵五军镇緫督京城内外捕盗
　　○辛未夜彗星渐西北行犯文昌
　　○壬申升大理寺卿沈良才为兵部右侍郎顺天府府尹雷礼为工部右侍郎
　　○诏复设管河郎中一员于江南既而罢之初漕运侍郎郑晓奏粮舡过淮愆期皆坐镇江以南内河淤阻之故乞特遣一部臣督帅有司＜锍-釒＞通河道章下工部议以为便从之吏部因言江南旧有水利郎中一员兼管镇江运道后因权轻不便钤辖乃以其事专责之巡抚今复设部官他日又将以为不便矣  上曰管河郎中既有前旨裁革罢勿遣其经理运道事宜仍责成巡抚故
　　○诏籍京师召募民兵充巡捕军统领民兵革职参将左灏复原职回卫听用初庚戌变后召募民兵四千为一营于西教场操练专为京城防御设参将一员管领用灏为之至是且四年而民兵逃者千余人灏奏请勾捕兵部因言此辈俱系乌合应募之人非有尺籍伍符无从清勾且见在亦多老弱宜行减汰所余精壮不敷一营今京营巡捕兵缺宜以此益之俾附籍应役以资实用灏先以称病夺职兹已年余足以示惩宜令复职回卫候补从之
　　○癸酉大同总兵岳懋率所部兵巡边驻灭虏堡会虏万余骑犯五堡左卫威宁等处懋迎击之深入至青圪塔陷虏伏中我军大溃懋力战而死巡按御史毛鹏以其事闻因劾奏巡抚侯钺及副总兵冯登参将朱云汉郭震守备任寿刘宾等各失事罪状＜锍-釒＞入下兵部议请恤录懋而案治诸有司罪者因言宣大为畿辅重镇近者兵疲调遣民苦辅输加之饥馑频仍刍粮不给一旦驱饿卒疲马以抗黠虏取败固宜夫本折相兼间月关支  祖宗成法也此法不复恐宣大终无安枕之期乞并下督臣议处得旨懋赠少师左都督赐谥壮愍荫一子世袭指挥使仍为立祠致祭钺等姑各令戴罪视事其二镇军需缺乏多系管粮官侵益已费者令巡按御史清查不足者令緫督许论议处
　　○乙亥荫兵部尚书聂豹侄栋为国子生
　　○丙子命改折浙江嘉善县兑米三万五千余石以贼焚运舡故也
　　○丁丑改应天府府尹扈永通为顺天府府尹
　　○荫授故大学士彭时曾孙德顺为中书舍人初时孙秉锐承荫未仕而卒以德顺补之
　　○荫故礼部尚书欧阳德弟昱为国子生故事身后录荫惟阁臣有之至是以德子绍庆请录其父侍直劳特准加荫不为例
　　○命太仆寺发顺天府寄餋马一千匹保定府种马二千五百匹给保定奇兵营官军
　　○革灵丘王府奉国将军俊檞为庶人坐收责杀人故也
　　○戊寅带俸顺天府府丞徐杲九年考满诏升太仆寺卿仍带俸供事杲匠役也
　　○己卯升户科左给事中李用敬为都给事中户科右给事中李右滋礼科右给事中蓝璧兵科右给事中黄元白为左给事中户科给事中甄成德工科给事中曹禾为右给事中用敬璧俱兵科幼滋礼科元白刑科成德吏科禾工科
　　○云南楚雄府安宁州地震有声
　　○庚辰荫刑部右侍郎陈儒子一龙为国子生以三年满也
　　○漕运侍郎郑晓奏倭寇类多中国人其间有勇力智谋可用者每苦资身无策遂甘心从贼为之向导此非包荒含垢早图区处必为腹心忧今议者一曰复市舶便一曰严诛剿便夫诸路军威未振群贼惩创未深即复市舶恐非国家御夷之体倭奴所残既皆我良善官兵所杀又皆我逋逃必严诛剿恐伤朝廷好生之德臣愚欲乞  圣明广收武勇申命各抚按等官于军民白衣人中每岁查举素有膂力胆略智谋者十数人以义勇名色月给食米一石令其无事率人捕盗有事领兵杀贼立有功劳量议官职奏请升授若从文阶则授试巡检武阶则授试所镇抚伹许捕盗杀贼不得经收钱粮接理词讼仍照文武官员事例考察考选有犯者依律问罪如此则片善寸长皆沾斗食暴夫悍卒渐受绦笼不惟中国之人不为贼用异日且有将材出于其间其在今从贼者特揭榜喻许令归降遣还故土有擒斩贼徒者如例给赏才力可用愿报效者委用别地立功赎罪俟有劳绩亦与叙迁不然恐数年后或有如卢循孙恩黄巢王仙芝者益至滋蔓难扑灭矣臣又闻洪武中倭奴数寇东南傍海州县是时浙江一省既遣佶国公汤和筑城又遣魏国公徐辉祖江阴侯吴高练兵又遣都督商暠杨文刘德出战又遣都督于显出海巡倭此皆上公元侯谋臣宿将犹且迟之数年未得宁息复遣南雄侯赵雄招抚沿海渔丁岛人盐徒蛋户籍为水军至数万人又遣莱州府同知赵秩礼部员外郎吕渊宣谕倭奴迨至洪武二十五年之后海夷始靖则凡自今可以解散贼徒者固宜敕下兵部亟为议处不得泄泄然付之无何而已＜锍-釒＞下覆部议请以其奏下总督张经酌宜行之报可
　　○录擒剿四川苗夷碑曾等功赏兵备副使陆稳参议郑光溥银币
　　○福建官兵捕得漳州通倭贼苏老等三十余人诛之
　　○壬午升应天府府丞李珊为本府府尹
　　○发太仆寺寄餋马一千匹及调取真定河间地方种马四千匹兑给定州河间二营游击兵发马价二万两于大同买马补各防秋官军
　　○癸未裁革湖广荆门州州判一员靖州绥宁县县丞一员郴靖二州及远安安化枝江兴山巴东石门安乡临德华容常宁衡山酃县永兴兴宁柱阳宜章会同卢溪一十八县儒学训导各一员武昌县乌翎湖孝感县注泉湖河泊所大使各一员沔阳州汉津驿驿丞一员宁乡县税课局大使一员卢溪县河溪巡检司巡检一员
　　○赐故锦衣卫指挥佥事赵汝诚祭葬汝诚淑妃父也
　　○兵部以宣大蓟镇谍报虏众将入寇预请敕总督戎政平江伯陈圭等部署营兵分屯各关厢待虏虏果溃口入薄关厢则緫兵时陈追剿于外圭拒守于内中外夹攻务求万全圭因言营兵素未见虏乞如故事檄调边兵四枝用为先锋  上是之令兵部议行部覆往岁调取边兵者以京师重城未完南关居民繁富闻警恐易动摇而圭是时緫戎方数月将不识兵亦难责战故也今屹然重城即足自固而营兵操练日久又非不教之兵以此待虏虏必不敢复萌深入之计圭亦不必复借边兵以自卫且陛下更新戍政者四年矣正期营兵日强可以渐省边兵入卫之费今大将方议出战乃无一将一兵可冲锋者是京营数十万众将乌用之况不守边关而守京师又弃近郊不守而守京城撤门户之捍蔽而屯兵堂奥以为卫此逆鸾误国之左计可复踵而行乎奏入得旨尔昨言贼果溃口入薄关厢圭当拒守于内今又言虏决不敢有深入之萌词涉反覆其意何主岁调边兵原为入卫京师今既称当守门户其今时陈分布要害力遏虏众使不得溃口而入陈圭止今防守京师
　　○甲申录四川地架腊尔等处斩贼功升赏指挥石承弼等官军三百四人各有差
　　○倭寇由吴江转掠嘉兴署都指挥佥事夏光督兵御之背王江泾而阵贼众鼓噪而前我兵大溃光流矢死
　　○乙酉升国子监祭酒李玑为南京吏部右侍郎巡抚山东右副都御史沈应龙为南京刑部右侍郎改南京大理寺卿郑大同为大理寺卿
　　○升宣府副緫兵署都指挥佥事焦泽为署都督佥事充緫兵官镇守大同
　　○丙戌  睿宗献皇帝忌辰  奉先殿行祭礼
　　○命山西开纳武职例指挥佥事减三十金署正千户以下减四十金署百户以下减五十金以补转输之费
　　○虏酋把緫儿台吉射书宣府城中乞开市守臣以闻兵部言虏反覆多诈昨緫兵岳懋被其诱杀兹复袭逆鸾勾引余谋故设疑事以挑我宜谨备之  上以为然趣令诸镇严兵为守战计有观望疎虞者罪之
　　○命宣府东路参将署都指挥佥事田世威充副总兵协守宣府
　　○旌表天下孝子一人云南蒙化府举人范运吉节妇七人江西南昌县民李钥妻龚氏中都长准卫军杭儒妻严氏广东番禺县民冯久杰妻陈氏四川成都县民张万银妻黄氏江西新建县民金曰荣妻孙氏直隶太仓州民陈奎妻时氏湖广孝感县监生张楚英妻王氏烈妇一人云南赵州生员赵璘妻王氏
　　○戊子虏百余骑犯宣府克虏台官兵击走之
　　○南京太仆寺卿吕怀乞致仕许之
　　○升户科都给事中凌汝志为应天府府丞
　　○户部覆云南巡按御史黄中奏请禁土官越境置田以杜侵紊之端复文官额给马丁以均体恤之惠俱从之
　　○己丑命锦衣卫械系原任宣大緫督尚书苏祐大同巡抚都御史侯钺至京问以总督许论暂兼巡抚以刑部右侍郎陈儒兼都察院右佥都御史往大同赈恤军士时岳懋新败虏日屯聚左右等卫乘我军饥乏声官大举论上＜锍-釒＞告急兵部言宣大刍粮数月不给士马物故者枕籍于道乃先任督抚漫不省忧致贻今日之患罪不容辞  上怒遂逮问祐等命户部发太仓银十万两推大臣实心能任事者赈之仍区画召买以济不给吏部推儒忠实可用遂命儒往儒因奏举户部郎中郭学书兵部员外郎纪璇自随仍请加发银五万两从之
　　○以虏寇柴沟堡夺守备杜椿等俸二月参将丁淳等各戴罪管事
　　○夜彗星行入近浊始没
