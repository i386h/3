<!-- { "loadSidebar": true } -->
　　○兵科给事中杨上林言沙河守备栾檠素无善状本兵拟授署都督佥事实以贿致且檠甫莅任即奏请关防符验旗牌兼欲节制各  陵寝卫所官员谬妄尤甚诏革檠任回卫闲住而以豊润伯曹松守备沙河城
　　○壬辰吏部覆吏科都给事中沈良才奏近年考察才力不及者例回籍候调不得赴部以故一涉瑕衅随即沦没名虽调用实类罢闲非所以爱惜人才请今后凡抚按奏劾及经考察宜改调者俱令赴部需选庶于使过之义明而人才无壅也从之
　　○癸丑升太子宾客吏部左侍郎张潮为礼部尚书掌詹事府事仍教习庶吉士
　　○乙未追封肃王弼桄继母安和世子继妃晏氏为王妃生母杨氏为次妃
　　○丙申诏修太医院三皇庙仍厘正祀典正位以伏羲神农黄帝配位以勾芒祝融风后力牧其从祀僦贷季天师岐伯伯高鬼叟区俞跗少俞少师桐君太乙雷公马师皇十人外复增伊尹秦越人淳于意张机华佗王叔和皇甫谧葛洪巢元方孙思邈韦慈藏王冰钱乙朱肱刘完素张元素李杲朱彦修十八人从祀两庑牲用太牢器用笾豆簠簋以仲春仲冬上甲日遣大臣行礼著为令
　　○丁酉改兵部左侍郎费采为礼部左侍郎兼翰林院学士掌翰林院事起原任户部尚书王尧封为南京兵部尚书参赞机务原任兵部右侍郎徐问为南京礼部右侍郎起原任都察院副都御史张珩巡抚宁夏升河南按察使李宗枢为都察院右佥都御史巡抚河南
　　○南京吏科给事中王烨等言虏患绎骚边储空乏欲为久远之图宜宽屯田之徵凡沿边地有能佃种者无论军民籍贯顷亩悉与为业永不起科贫者官司量给种具仍令游骑巡察以防侵掠将官垦土既广得多蓄以餋死士有司定其疆界治其争盗抚巡官时加劳问南京湖广道御史吴琼等亦以为言且请行各边□人中盐者皆令输粟毋得概准折银诏俱从之已礼科都给事中管见＜锍-釒＞曰臣闻  祖宗以来军士月粮取给山陕诸路而客兵与赏赐费皆藉屯盐之利其后夷虏日肆屯田渐荒而将帅有力者尚号集家丁与盐□巨贾连结堡寨居常则屯种自营虏至则阖众备御岁久守臣恶其专利遂为厉禁于是家丁散流富贾亏损膏腴之地弃为虏牧屯盐二利俱废而边陲荒落兵力不振矣今欲实边必兴盐法欲兴盐法必复屯田臣请严敕沿边总督抚按官令将帅军民凡有力者听其招集流亡开垦土田力不赡者官给牛具俾有成业即为己产永不起科比及三年盐法不兴边境不实臣未闻也或谓虏骑蹂躏虽欲屯种不可得诚令大司农广备积贮时发内帑将沿边主客官兵多方赈济更选将帅招徕义勇虏至俾一大挫去自是虏必不敢复入而屯种可兴矣臣又闻金城方略无从中制故得成功请自今一切筹边事宜悉任督抚便宜从事而二三辅臣协济于内  皇上乾刚独断锐然行之如是而兵不强食不足臣亦未闻也＜锍-釒＞入  上曰屯田盐法实足边至计近因各官建白阻挠不行今屯田未可顿复便敕督抚巡按榜谕地方将帅军民人等将各边堪种地土开恳成业永不起科其余下该部再议以闻
　　○戊戌立春时享  太庙命成国公朱希忠代英国公张溶京山侯崔元安平侯方锐大学士翟銮严嵩尚书许赞毛伯温张潮捧  主行礼
　　○免群臣宴
　　○己亥顺天府官进春命司礼监捧进百官具朝服侍班行庆贺礼
　　○庚子遣武进伯朱海等为正使翰林院编修郭朴等为副使持节册封韩府通渭安定王旭杨庶长子镇国将军融烍为通渭王郑府庐江懿简王见湳长子祐＜木昂＞为庐江王代府怀仁恭和王成钯嫡长孙辅国将军俊榭为怀仁王德懿王祐榕庶第八子厚火□萧为高唐王德怀王厚燉庶第三子载塐为临清王庶第四子载＜土予＞为宁海王淮庄王祐楑庶第四子厚燔为吉安王庶第五子厚火□棋为广信王楚府通山端穆王显楀庶第一子镇国将军英炊为通山王夫人王氏为通山王妃鲁府滋阳荣庄王当渍长孙观炜为滋阳王夫人靳氏为滋阳王妃周恭王睦＜木审＞庶第十五子勤焞为彰德王富阳端僖王睦桴嫡第二子勤煋为富阳王黄氏为莱阳王妃岷府唐年恭裕王膺录长子彦淍为唐年王夫人林氏为唐年王妃赵府南乐宣清王祐槚嫡第二子镇国将军厚火□留为南乐王夫人郭氏为南乐王妃龙氏为吉王妃李氏为遂安王妃黄氏为长寿王妃马氏为成皋王妃赵氏为临漳王妃
　　○升南京礼科给事中曾钧为云南按察司副使刑部署郎中蒲泽为山西按察司佥事
　　○命怀柔伯施焘抚宁侯朱岳都指挥佥事陈松俱团营管操焘练武营岳扬威营松显武营
　　○以燕河营参将李俊充东官厅听征左哨参将四川都司掌印署都指挥佥事邓斌充协守松潘东路左参将原任松潘游击将军芮恩掌福建行都司事
　　○辛丑升山东布政使司左参政雒昂为河南按察使改工部主事刘凤池升济南府推官刘焘俱为兵部职方司主事于宣大军门赞画从总督翟鹏请也
　　○发太仓银十五万两于大同以补山西蠲免该镇钱粮
　　○癸卯礼科给事中陈棐上言朝廷庆贺大礼有三今年元旦  圣寿二节  陛下俱御殿受贺臣工快睹昨冬至偶以风寒特旨暂免今春令已还和气畅达  陛下必且端拱紫宸慰万方之仰望矣但恐诸臣怠缓乞命该部晓谕紏仪官察奏以闻＜锍-釒＞入  上览之曰人臣事君自宜严肃陈棐既知何不先行紏举乃于奏内含糊借言以欺朝廷欲加之罪则小人必以朕恶闻受贺为口实姑宥之
　　○扬州府泰州均摊田地共增粮五千五百六十余石抚臣上其事言宜置籍以示久远从之
　　○甲辰发太仓银三十三万付总督宣大军饷侍郎赵廷瑞以备刍粟先是  上以虏患重大令户部出常格条议士马馈饷盐法屯田并总计岁用以闻至是户部以边镇岁入之数上且言屯盐之法旧例已善但行之鲜有实效因请再发帑银于宣大以济一时之急  上纳其议又以边患未宁令群臣条陈理财裕国长策申饬各将领仰体  朝廷爱餋士卒务奋智勇以纾边患其或老师费财失事如故者罪无赦
　　○巡视京营给事中苏应旻等奏前者尚书刘天和议补团营军士原额臣等已奉  旨查核视原额一十二万尚缺二万余名今欲尽召平民充补则宛大二县实在  辇毂之下民差无人供应乞行再议兵部覆言今日之事不在足兵而在选兵不在生财而在节财若所募非人不特无益营伍抑且虚费钱粮臣以为募兵之议暂宜停罢第令见在军士时加操练汰其老弱冒替者使在营皆可用之兵无坐食之患可耳  上是之
　　○乙巳以岁暮祭告  景神殿遣成国公朱希忠代
　　○以明日元旦节遣定国公徐延德英国公张溶西宁侯宋良臣分祭  七陵
　　○遣驸马都尉谢诏祭  恭仁康定景皇帝陵寝
　　○遣安平侯方锐祭  孝洁皇后陵寝
　　○是岁天下户口田赋之数户九百五十九万九千二百五十八口六千三百四十万一千二百五十二田地四百二十八万九千二百八十四顷九十五亩有奇米一千八百二十二万四千七百七十七石有奇麦四百六十二万五千八百二十二石有奇草二千五百九十万九千八百二十八束有奇丝绵七万三千一百七十二斤有奇绢三十二万四百五十九疋有奇绵花绒二十四万六千五百五十九斤有奇布一十三万三千二百六疋有奇土苎六十五斤有奇户口钞一千九百三万三百六十四锭有奇杂课钞六百六十六万二千五百九十四锭有奇盐课盐一百六十七万一百二十二引有奇盐课银一百一十万六千七百九十二两有奇茶课五十六万八千九百七十九斤有奇屯田子粒三百七十四万二千五百五十石有奇屯地银一十四万八千一百四十五两有奇年例金二千两水银二百二十九斤有奇朱砂四十六斤八两漕运米四百万石内改折一百三十八万五千八百八十四石有奇实运米二百六十一万四千一百一十五石有奇
　　世宗肃皇帝实录卷之二百六十九终
　　


大明世宗钦天履道英毅圣神宣文广武洪仁大孝肃皇帝实录卷二百七十
　　嘉靖二十二年正月丙午朔日有食之  上御奉天殿受群臣朝免命妇朝  中宫及百官庆贺
　　○东宫礼免文武群臣宴赐节钱钞
　　○初兵部议拟腹里各卫所京班官军有失期不赴操者分别多寡治各掌印官以法大约以十分为率二分以上夺俸行抚按官提究五分以上则逮京究之八分以上降级调边卫令虽其久未有行者是岁京操军益愆期不至总督京营官以为言  上乃命兵部查照原议下各该抚按行之
　　○戊申  宣宗章皇帝忌辰  永孝殿行祭礼
　　○遣安仁伯王桓祭  景陵
　　○己酉都察院右副都御史万潮卒潮江西进贤县人正德辛未进士授宁国府推官擢礼部仪制主事
　　○己卯
　　○以谏  武庙南巡廷杖跪阙下五日黜为民  上即位录前谏者忠起家复故职历狭西左布政使擢都察院右副都御史巡抚延绥会北边数有虏警言者谓潮文学政事素优而边阃非其所宜诏改职候调行至宣君卒
　　○辛亥改户部左侍郎张汉为兵部左侍郎总理河道工部右侍郎郭持平为南京刑部右侍郎
　　○大学士翟銮以病请告  上遣医诊视疾中使赍赐猪羊酒米诸物
　　○改给山西三关东西二路参将  敕书东路驻代州东起平刑关东界西尽代州境西＜锍-釒＞驻偏头关东起宁武东界西尽黄河七堡境改广武站备御于北楼口隶东路增置守备于神池堡隶西路发太仆寺银三万三千两令抚臣市马给其军从总督翟鹏巡抚李珏等请也
　　○壬子朝鲜国王李怿以送还流民差陪臣刑曹参判名圭等入谢贡马方物赐宴及币钞有差
　　○癸丑发太仆寺马二千匹常盈库马价银五万两命山西抚臣市马分给新设太原石隰平阳潞安四营军其营制如各边事例募军以三千人为额其领兵官听总督及镇巡选委从总督侍郎翟鹏请也
　　○甲寅  诏各抚按等官通将所属大小官员课第殿最汇造揭帖封送吏部以备朝觐考察斥陟永为定例
　　○升锦衣卫都指挥佥事孙堪为署都督佥事佥书前军都督府事
　　○丁巳起致仕南京刑部尚书周用为工部尚书总理河道升户部右侍郎王暐为本部左侍郎巡抚江西右副都御史汪玄锡为户部右侍郎
　　○兵部尚书毛伯温上言马政五事一营马多以贫军领餋往往减克草料雇赁骑驮以致倒损数多今宜申明旧例务选殷实壮军领养遇有倒损其责罚轻重等第照依近方驿马事例以领餋年分久近为差一旧例提督少卿每半年阅实队官部下瘦损倒死马数递为住捧条格甚严人知畏惮至嘉靖十七年武定侯郭勋奏改前例限数稍宽以致后来倒损太多每月不下三百余匹今宜申饬如旧一寄餋马匹一遇调兑减退居多中有瘸肓嬴废不堪骑乘徒费喂餋者皆缘餋马人户暴殄所致请选差御史一员查照本部先年题准事例逐一拣汰前项不堪马匹责偿原价或以领养年深者量减仍著为令御史每三岁一差一中外马匹草料不瞻以致损数多今后遇给边方马匹许督抚官奏讨草料其京营马匹草料宜全给本色以杜侵渔一旧例凡犯□□等项应罚马者多以驽老塞责宜改令纳价银十两贮寺听用得  旨允行
　　○戊午是夜月犯鬼宿积尸气
