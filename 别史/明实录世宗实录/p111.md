<!-- { "loadSidebar": true } -->
　　○戊申狭西道御史张衮言今者礼定庙成孝隆治洽若往时议礼诸臣株守师说不识忌讳轻犯逆鳞虽自取罪戮而其心诚有可原者惟  皇上大赐再造之恩以顺春生之序命吏部推择大臣以诬去者其他谪降及行勘者即复其职或以次擢用死者重恤其家充军者放还乡里为民者量复一官则宥罚咸中恩威不悖＜锍-釒＞入下吏部看详以闻于是福建道御史喻茂坚言  陛下幸哀得罪诸臣下衮奏吏部即尧舜不是过臣伏请往时同议诸臣无虑数百并蒙恩贷独豊熙等见号首事服重辜令窜身行伍混迹编氓赦过宥罪宜在所急惟  陛下一视同仁召熙等供职如故时詹事桂萼张璁亦请曲宥放斥诸臣御史朱寔昌以  武庙实录成请录豊熙等纂修之劳复其原职章并下吏部尚书廖纪等乃请如御史张衮等奏起用大臣以诬去如杨旦汪伟者及诸降调行勘编戍为民者皆召复职仍优恤既死之家因列诸臣名上之降调则郎中刘天民修撰吕楠编修邹守益给事中邓继曾御史季本陈相陈逅叚续王懋主事侯庭训林应骢评事韦□臣行勘则员外郎薛蕙为民则都给事中张汉卿安磐御史王时柯郭楠马明衡朱浙充军则学士豊熙修撰杨慎检讨王元正都给事中张翀刘济御史余翱郎中俞宽黄待显陶滋相世芳评事母德纯已死则编修王相王思给事中毛玉裴绍宗张原御史胡琼张曰韬郎中胡琏杨淮员外郎申良主事余祯臧应奎许瑜张灿殷承叙安玺司务李可登凡四十七人及给事中刘最以被缉事坐窜鸿胪少卿胡侍坐他事系狱不预焉＜锍-釒＞上报罢
　　○是日朝罢  上敕谕天下朝觐官曰朕祗承  天命嗣守  祖宗鸿业为天下生民之主敷求贤才与图治道夙夜竞兢不遑宁息惟欲吏称其职民安其业老老幼幼各得其所以无负代  天理物之责耳夫何比岁灾异迭见水旱频仍饥馑流离盗贼窃发闾阎愁叹教化不行是岂无自而然哉尔等畿甸藩服小大之臣各有民社之寄亦安得不分其责兹当来朝之期已令吏部都察院详加访察汰其尤不职者以示惩戒又念才不易得贵于自新俾尔等各还旧任勉图来效夫民惟邦本本不固则邦何以宁君民一体民不足则君孰与足其尚各体朕怀修举职业务竭心力以绥元元以节用爱人为先以孝弟力田为本躬行礼让劝课农桑一钱不可擅科一夫不可轻役兴作必省无假公以济私刑罚必慎无戕人以自快爱民诚如爱子则抚摩鞠育当必有方处公能如处家则思患预防夫岂无备无违道以干誉无诡遇以求获务俾境内人民各安生业饱食暖衣共享大平之福以称朕任贤图治之意顾不羙欤尔等其钦承之无替朕命○命给辽府广元王致椹禄米二千石米钞中半兼支王自正德中受封定禄米千石及以是例再请礼部不可  上特命与之
　　○己酉南京山西道御史乔祺等言  孝陵司香内使谷大用名在  先朝八党中  陛下幸不诛斥之南京今召还  康陵此必左右近习阴誉力援借口迎扈之劳以动  天听者万一夤缘入侍必以误  先朝者误  陛下宜亟赐远窜以为希进之戒章下所司
　　○庚戌安昌伯钱承宗卒  上辍朝一日赐祭九坛及斋粮五十石麻布五十匹遣官治葬仍赐谥荣僖承宗  英庙孝庄睿皇后从孙也
　　○赐南渭王彦滨大学衍义四书大全各一部从其请也
　　○命湖广永州府卫官吏以朔望朝南渭王如例例郡王独居一城者城中官吏皆朝朔望王既袭爵官吏多不朝王以旧例请从之
○辛亥吏部尚书廖纪以老疾乞休  上优诏褒留不允
　　○六科给事中及十三道御史以拾遗劾江西参政王大用副使范辂浙江参政朱鸣阳河南副使翟瓒山东副使牛鸾熊相佥事顾＜璁-心木＞湖广副使刘士元广东佥事祝品黄廷宣广西布政彭夔福建佥事储洵常德府知府汪登琼州府知府曾大庆寻甸府知府何钺宜以不谨例罢黜河南提学副使萧鸣凤广东提学副使魏校宜以不及例调用河南按察使张淮湖广按察使徐赞山东副使屠垚河南府知府蒋山卿山西佥事李濂虽考察当调未服人心宜并罢黜章下吏部以萧鸣凤魏校皆学行优长以严召谤鸣凤当改调校当俟服阕选除汪登以母老久不赴官宜降级示罚许以终养张淮翟瓒熊相赃迹狼籍宜下抚按勘报王大用及徐赞蒋山卿仍以不及调用彭夔屠垚李濂何钺曾大庆宜以不谨闲住余皆仍留供职责以后功有旨降汪登二级改京职以便禄养彭夔调用屠垚李濂何钺曾大庆皆致仕余如部议
　　○壬子时以新城定兴易州养马地土有水冲沙压人户逃亡者所在御史核实以闻兵部言顺天保定河间三府州县因地养马因马免粮原有定额即地有水涝人有逃亡止应暂蠲逋负之数不以一时之灾遂可开除原额今通计免粮地土额该养马五万一千六百余匹而见在寄养马数不过二万五千迩来奏讨又复过半度每岁人户领养不过万匹以前地土计之盖六七年而后一周而见养者又不出三年交兑可尽但恐派领无法因缘为奸故令贫弱小民偏累耳臣请通查各州县原额养马地土以五十亩一马为率各计亩数定为十分置立簿籍人户各以领马先后为次第分＜锍-釒＞籍中本部及太仆寺及州县各置一籍遇有奏讨本部行太仆寺坐取悉如领马次第不得隔越遗漏即时有冲压许抚按以时勘奏量免一次领养以被灾明记籍中不得除损原额有转移冒报者罪如律凡人户兑给官军有瘦损倒死者听易价另买给军其倒死者已养二年以上追银十五两三年以上十两皆贮太仆寺支销今新城等县被灾地土宜即量免如法如此则派领常止于二万有余人户养马之日少闲旷之日多詨有冲压复得蠲免至六七年而后及民力岂有偏累哉  上悉从部议第以新城县沙压地土仍下巡抚覆勘以闻
　　○癸丑玉田伯蒋轮卒  上辍朝一日赐祭葬及斋粮麻布赠太保轮  章圣皇太后之弟也仍以其庶长子荣袭封○巡抚湖广右副都御史黄衷言王府禄米每石折银七钱六分三厘已定为则例顷州县角□羊纳者长史以下多所科索甚有加至二两者民不能办而官以侵欺坐之至破家抵罪积弊已久请令王府禄米折银量为加耗俱角□羊各府州县贮库令长史司按季支给便事下户部请从其议  上命禄米旧解纳王府者各如故第令务遵则例不得多收以病小民违者听抚按官劾治
　　○巡按狭西御史郑气阅视延绥榆林等处边城垣颓圯军士逃亡马匹瘦死军器损坏之数劾奏镇守总兵彭楧巡抚都御史周金及副总兵赵瑛兵备孙乐等请以轻重分别究治得旨各逮问夺俸有差
　　大明世宗肃皇帝实录卷之六十
明世宗肃皇帝实录卷之六十一
　　嘉靖五年二月甲寅朔御史雷应龙言光禄寺岁供鹰犬肉万六千五百余斤虫鸟食菉豆薥秫五千二百余石此禽兽费民财恐累  圣德请悉罢之户部覆议以为可省  上曰朕即位以来凡百玩好不经耳目惟欲慎德图治以安民生是鹰犬虫蚁一无所益每岁畜养乃耗费以万千计该管官查数以闻
　　○以龙虎山上清宫道士邵元节为真人赐银印吴尚礼为左至灵俱于显灵宫供事
　　○乙卯裁革湖广汉阳府新设同知一员
　　○海西建州等卫女直夷人入贡赐赉如例
　　○提督两广都御史姚镆劾奏广东参政李锐当徭贼之乱诈称有病离任遽归避难旷职无人臣礼布政使梁材知而故纵并宜究治得旨锐材俱下巡按御史按问
　　○丁巳遣大学士石珤祭先师孔子
　　○兵部言有司清军官员不务清解册内应勾军丁而数以绝户及见伍里甲邻佑等赴部查理补伍者少带回者多往返劳苦无禆军政自今惟册内逃故及册外自首者如例清解其余听本部发册然后施行从之
　　○戊午祭  社稷遣武定侯郭勋行礼  巡抚山西都御史江潮言老营堡旧设游击一员领游兵三千戍守今以偏关之兵例无行礼掣回千人寄操如卒然有警则徵调不集临期误事请仍还堡戍守便兵部覆议从之
　　○盗起淮安之洪泽转掠泗州境中官军逐捕不获事闻兵部覆请得旨令巡抚高友玑会同镇巡官严督所司剿捕
　　○南海户净身男子九百七十余人复乞收入  上怒命锦衣卫逐还原籍为首者杖之
　　○工部尚书赵璜等言江西兵荒之后民困未苏大真人修造府第请先下抚按及二司勘核估计然后兴工所遣内臣乞暂停罢诏如前旨
　　○己未调狭西佥事刘淮于山西吏部以其名上  上谓淮方被王府讦奏行勘未结不宜輙拟除调自今各官事迹湏＜锍-釒＞明以请
　　○定新宁伯谭纶岁支禄米千石本色七折色三
　　○以旱灾免西宁卫屯粮
　　○礼部会试天下举人命大学士贾咏詹事董＜王巳＞为考试官
　　○庚申升云南按察使葛浩为广东右布政使狭西副使陈鼎为浙江按察使云南副使盛仪为湖广按察使江西副使谢迪为河南按察使
　　○初御史刘偶请添设巡抚于江北使专御盗贼安军民下漕运都御史等议至是以地方宁静议罢从之
　　○先是土鲁番数遣人持番文求贡词先后不一巡抚右佥都御史寇天叙等以为谲诈反覆不足深信第恐求贡不得明春复来防御不可不严于是兵部议以为土鲁番恃其诈力且贡且叛往岁甘州之役大肆侵掠故议闭关绝之今以计穷乞贡而番文皆戾夸张不实其所遣又非彼中夷人诈谖叵测请下提督镇守巡官晓谕夷使如果悔过效顺方许通贡如有诈则仍旧闭绝严兵境上以备之  上从其议
　　○先巡抚应天都御史吴廷举请以南京马快船十分之四改为操江巡哨船可省派南直隶数十万南京兵部尚书李充嗣议以为南京江淮济川二卫及锦衣卫见船不过九百余只每岁差用常六百余往来守候动经时岁而又有年例钱及赔偿修理之费每佥船甲民甚苦之然必船只有余乃可稍宽八力若去十之四则存留应役之人何以堪命且旧制潞河听守船只无事以通使客有事以备征进若减旧额则停泊难久失  祖宗防微至意非臣等所敢知也得旨存留马快船及修造操江船皆如故
　　○辛酉太常寺卿赵铭吴大田皆以从龙恩得超用南京科道官论其冒滥铭等因上＜锍-釒＞乞休不允
　　○壬戌应天府尹王爌朝觐回任以母年九十乞便道归省许之
