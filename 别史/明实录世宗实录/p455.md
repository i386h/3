<!-- { "loadSidebar": true } -->
　　○升浙江按察使李清为四川右布政使山西道御史舒汀为云南按察司副使湖广荆州府知府李复初为山东按察司副使户部署郎中陈位为四川按察司佥事
　　○录宣府许家冲及西阳河等处斩虏死事功升赏官军朱大经等二十八人邹锦等五十九人
　　○初宁夏副总兵陶希皋坐守备不设当戍边远巡按御史卞伟勘议希皋承委统兵往镇城适中虏防御与专守地方者不同宜从末减诏降二级用
　　○丁未御史冯彬请更定各边总督巡抚兵备及副参游守等官或宜留用或宜量移或不堪任酌量去取以昭劝惩兵部言绝境论人涉于影响不若当事地方亲见行事者之为详其巡抚兵备则付铨曹查处副参游守诸臣责令各总督具核臧否期以两月报部容臣等奏请去留得旨如议
　　○命修国子监庙宇堂斋
　　○己酉升福建布政使司左参政马坤为浙江按察使刑部郎中敖璠为山东按察司副使
　　○壬子升广西按察司副使刘寅为福建布政使司左参政
　　○授服阕庶吉士王显忠为户科给事中
　　○户部左侍郎钟芳卒赐祭葬如例
　　○录大同大小二边罗村等墩及会宁湾等处斩虏死事功升赏官军杨德等一百七十八人
　　○癸丑  孝惠皇后忌辰遣英国公张溶祭  茂陵
　　○以灾伤免大同所属秋粮有差
　　○乙卯发银三十万两于宣大山西三镇备来年兵饷
　　○给事中徐餋正何光裕上言今之团营即古天子之六军也今戎务废弛久矣于粮料之支给宜禁止侵渔以革夙弊于马匹之领餋则拣选壮军以便饲＜飠末＞给发弓矢器械以熟操练分别军士强弱以作勇敢而其要入在于特设提督大臣以统领之使事权得专＜锍-釒＞上诏提督大臣原有旨不必添设余如议行
　　○总督宣大兵部尚书翟鹏巡抚蓟州右佥都御史朱方逮至下诏狱拷讯法司具狱以请  上以鹏负恩不忠法当处死姑从宽发烟瘴地面永远充军方情罪深重不必拟审命锦衣卫逮至午门前杖八十发极边卫分充军鹏至河西务借宿民家皆莫肯留窘告之钞关主事因杖其居民居民诉之厂卫以闻复逮至京寻卒于狱方亦毙于杖下
　　○丙辰升户部右侍郎闵楷为本部左侍郎改南京户部右侍郎夏邦谟为户部右侍郎提督操江南京都察院右佥都御史杨行中为都察院右佥都御史
　　○改南京国子监祭酒王用宾为国子监祭酒
　　○命建昌营游击将军张世武充右参将分守蓟州马兰谷
　　○庚申改东州马根单二堡隶辽阳副总兵其凤凰城泗马吉新安汤站镇束镇夷草河清河咸场等十堡分隶叆阳守备兼管以二堡近辽阳而守备专制十堡便于统驭从巡按御史贾大亨议也
　　○命广东都司署都指挥佥事李统充右参将分守琼州地方升守备永平定边卫指挥佥事吴涞为署都指挥佥事充建昌营游击将军
　　○辛酉直隶监察御史李秀春劾保定巡抚郑重退缩观望吏部言总兵周彻既以却敌受赏郑重似无可罪得旨令策励供职
　　○命原任协守辽阳副总兵九聚仍充副总兵官分守密云古北口黄花镇等处
　　○癸亥冬至大祀  天于圜丘先期视牲及  景神殿请  太祖配飨并是日行礼俱命成国公朱希忠代京山侯崔元安平侯方锐大学士严嵩张璧分献
　　○遣西宁侯宋良臣驸马都尉谢诏长宁伯周大经分祭  七陵定国公徐延德祭  恭仁康定景皇帝陵寝及  哀冲太子坟玉田伯蒋荣祭  孝洁皇后陵寝
　　○免百官庆成宴
　　○甲子文武百官诣奉天门行五拜三叩头礼
　　○  中宫免命妇朝贺
　　○朝鲜国王李怿遣陪臣郑士隆等入贺宴赉如例
　　明世宗肃皇帝实录卷之二百九十二

大明世宗肃皇帝实录卷之二百九十三
　　嘉靖二十三年十二月乙丑朔
　　○丙寅南京兵科给事中万虞恺等奉诏查覆南京冗官戚畹冒袭官王楠等十一人当革越升越袭及武举加升官董茂等一百十人当减革官旗任铎等一百二十四人当听其替职校尉李细佛等四名当发随住其锦衣带俸指挥徐天赐系特旨升级与诸传升者不同或令得原级终其身报可
　　○兵科都给事中戴梦桂请遣给事中一人往勘膳房堡等处失事及获虏功罪  上是之曰膳房堡诸路被贼甚惨匿不以闻及少有俘获则浮词张大依奏遣给事中同巡按御史详核前后失事情罪轻重及哨探失误者分别公当亟为奏请已乃敕工科给事中何云鴈往
　　○巡按江西御史魏谦吉以角□羊运磁器违限参布政使陈嘉言参政张镗佥事黄文炳知府李易诏降嘉言二级镗文炳易各停俸二月
　　○丁卯命广西都司署都指挥佥事江山充左参将分守浔梧等处
　　○命延绥游击将军袁清充右参将分守延绥东路广东都司署都指挥佥事王宠掌本都司事
　　○戊辰  慈孝献皇后忌辰  永孝殿行祭礼
　　○赐朝鲜国王明年大统历一百册
　　○礼部尚书兼东阁大学士张璧引年乞休优诏不允
　　○己巳改巡抚延绥兵部右侍郎兼右佥都御史张＜羽惠＞为南京户部右侍郎升大理寺左少卿傅炯为南京都察院右佥都御史提督操江兼管巡江
　　○少保兼大子太傅吏部尚书谨身殿大学士严嵩以从一品再考诏加少傅余官照旧仍兼支大学士俸荫一子为中书舍人给与应得诰命嵩＜锍-釒＞辞不允
　　○命锦衣卫指挥使陆炳阅视  太庙工程兼提督官军
　　○辛未总督陕西三边侍郎张珩条上边事一谓迩者套虏收捕海寇时驻松林扒沙等地分遣轻骑闯我边鄙乃庄浪凉州东西受敌前裁革游击一员仍宜添设令平时驻凉州防秋则分布庄浪北御套虏西防海寇并请募足官军二千及发太仆寺马价一万三千两买马给军一甘肃一镇孤悬河外番虏盘旋三面受敌墩墙壕堑须及时葺理其十五卫所军存者止三万三千一百五十余人较之故籍已失其半宜设法徵补其山陕民流寓有家者肃州关厢夷人安置者皆可抽选召募或蠲其徭赋或给之产业仍请发太仆寺银以济募军之费一备边长策莫大于操练士马修葺器械饲秣马匹三者事宜一切责之将领司卫等官务以实举行不得视为文具诏如议行
　　○壬申免百官腊日宴
　　○起用南京刑部尚书唐龙＜锍-釒＞乞仍终餋不许
　　○巡抚湖广都御史车纯等言苗贼龙求儿龙母叟已就缚而龙子贤复肆叛逆虽万镗严督冉玄等计处终不可获但其事在贵州其权在四川必使三省事权合一或抚或剿然后成功兵部覆言三省皆为朝廷封疆不当自分彼此而总兵诸臣俱有防御之责何待督责惟即严敕湖贵守臣车纯刘渠会集将领整搠土汉官兵相机剿捕仍檄四川守臣王大用督酉阳平茶土兵遏截后冲以防奔突总兵李熙蹔驻辰州府王良辅蹔驻铜仁府先声弹压事必克济其土官彭宗舜冉玄等能戮力奏功即以土地分给充赏抗违者重罪之得旨如议行
　　○甲戌行大祫礼于  景神殿命成国公朱希忠代
　　○先是礼科都给事中周采等言国家优恤臣下祭葬赠谥载诸令甲今陈乞援附章奏纷纭请下礼部通查会典条格及前后事例著为画一之法＜锍-釒＞下礼部议言祭葬之赐本以优宠臣工然计品论资以为隆杀则辨贵之义存而贱者劝程功课实以为予夺则辨劳之义存而怠者奋祭葬有兼得有半得则辨贤之义存而不肖者惩杂途不得以干恩父母不得以追附则辨能辨位之义存而觊觎者息规制甚备但岁久因循为子孙者徒以徼惠君上为孝而不知分限之不可越为有司者徒以推广德意为务而不知恩礼之不可滥臣等参稽会典议拟条格如言侍臣者必尝日侍讲读言军功者必尝躬履行阵给半葬者必原其年劳之异同请特恩者必论其途径之邪正与例不可拘法当报罢者条列上请惟  圣明裁定一二品官妻授封病故者止登一坛不得与夫之父母比一三品四品父母止授五品以下封者不赐祭其称特恩非日侍讲读亲履行阵及春宫官亲奉出阁开陈有劳者不得概与一切杂途皆报罢一尚书左右都御史已加三少而奉旨革去者止与本等祭二坛加升日浅政绩未著者临时奏请定夺被劾闲住者不许一四品以上父母曾授本等封者各许并祭无封赠者不许一二品文官妻未封夫人者不赐祭一被劾致仕者听本部论其平生功过酌议可否请自  上裁未考满者不分在任致仕俱祭一坛葬减半听调别用及闲住并闲住诏复者俱不详一四品官已考满者父母虽不得重封亦与祭一坛未考满者不许＜锍-釒＞上得旨被劾致仕者仍如弘治中例准给祭葬以称朝廷优礼大臣之意余皆如议
　　○丙子户部以江西各府旱灾议正兑米十八万石听十三万石每石折银七钱改兑米十一万有奇听九万石每石折银六钱南京仓粮三十三万石每石折银五钱及以九江钞关税银处补禄粮不足则以赣州盐税银拨四万益之不为例报可
　　○丁丑御史刘存德奏明年考察京官在迩乞特严赃吏之黜慎不谨之科断自才能不足以集事者为不及气质不可以近人者为浮躁以次调黜间有行己偶失而踪迹未明理法稍乖而原情可恕历履未练而进修有待处事多过而志节足称者乞特加策励  上曰考察京官朝廷重事部院会同务从公询访去留允当不许狥私偏纵
　　○己卯  贞惠安和景皇后忌辰遣西宁侯宋良臣祭  陵寝
　　○赐故锦衣卫左所正千户刘英祭葬英淑嫔刘氏父也
　　○庚辰升兵科都给事中戴梦桂为陕西布政使司右参政
○命延绥添设游击将军萧汉充右参将分守大同北路
