<!-- { "loadSidebar": true } -->
　　嘉靖十一年八月丙子朔先是正月间  上体违和数不视朝鸿胪寺因请诸领敕缴敕及辞见人员暂受事左顺门盖本一时权宜后因循遂为定制礼部以为非  祖宗制执奏不可得旨免朝领缴敕书诸事非系重大其照该寺题准例行于是尚书夏言言朝廷差官降敕未有不系重大事情者且颁敕必于御前所以重帝命可以防诈传旁出之奸缴敕必于御前所以达下情可以防迟留隐之弊至于礼该面辞面见人员即遇免朝岂不能少待而遽废上下之礼殆非臣子之心所安以此为非重大则御前奏进之事无复重大者矣臣愚以此必出一时阁臣拟票之词宜更加省察  上深然之诏敕书领缴见辞官员并遵旧制行如遇雨雪风寒暂三五日不视朝并令候待若免朝日久方准照该寺题准例行著为令
　　○丁丑礼部以新作历代帝王庙成请  上亲祀许之仍诏以祀之前一日预告  皇祖即  太庙后寝行礼
　　○命大学士张孚敬祭先师孔子
　　○命福建都司佥书署都指挥佥事田茂掌贵州都司事
　　○祭  太社  太禝
　　○升广西柳州府知府邓鋐为广东按察司副使
　　○革前任浙江巡按御史李佶职闲住佶已升江西南康府知府都察院核其行事乖方克核琐细失宪体故也
　　○己卯祭  帝社  帝稷
　　○是夜彗星见于东井芒长尺余后东北行历天津星宿芒渐长至丈余扫太微垣诸星及角宿天门至十二月甲戌凡一百十有五日而灭
　　○庚辰荫秩满工部右侍郎林庭＜木昂＞子焬为国子生
　　○辛巳  上谕阁臣曰朕闻彗星又见于井宿之间犬斯变也未及三岁凡三见焉乃朕所召卿等即刻传朕意于礼卿言生辰庆贺俱令免行不必吉服只常服视事以承  天意于是礼部尚书夏言奏  万寿大庆凡内外臣工荒远夷使无不欲恭致无疆之祝一伸臣子之情尽废不举则下情郁而未宣况  天变实由臣等若使礼成之后痛加修省似与  天意人心方为允协  上报曰然应天必以实兹不过变其服色暂辍礼仪耳庆贺礼姑听卿请礼毕之后务实加修省以弭变异
　　○总理河道都御史戴时宗言黄河水溢鱼台议者皆欲寻复故道臣切以为未然欲治鱼台之患必先治所以致患之本欲治致患之本必委鱼台为受水之地河之东北岸与运道为邻惟西南流一由孙家渡出寿州一由涡河出怀远一由赵皮寨出桃源一由梁靖口出徐州小浮桥往年四道俱塞而以全河南奔故豊沛曹单鱼台以次受害今不治其本而欲急除鱼台之患恐鱼台之患不在豊沛必在曹单间矣今豊沛之民才得息肩而鱼台之地已经残破不若弃鱼台为受水之渠因而道之使入昭阳湖过新开河出留城金沟境山等处乃易为力且前四处河口除涡河一支中经凤阳  祖陵未敢轻举其三支河欲乘此鱼台之壅塞令开封等府河夫卷埽填堤逼使河水分流以杀其上源则鱼台水势渐减俟秋深水落工可告完并前三河共为四路以分洩之河流庶可无患＜锍-釒＞入诏工部会廷臣议之
　　○癸未命原任宣府游击将军署都指挥佥事李懋充右参将分守宣府北路独石马营等处
　　○甲申改镇守蓟州总兵官署都督佥事李瑾于大同以甘州左副总兵都督佥事卜云代瑾
　　○乙酉  万寿圣节文武群臣行庆贺礼遣会昌侯孙杲安仁伯王桓彭城伯张钦分祭  七陵遣仪宾周钺祭  恭仁康定景皇帝陵寝遣驸马谢诏祭  悼灵皇后陵寝
　　○免百官宴赐节钞钱  孝慈高皇后忌辰  奉先殿行祭礼
　　○朝鲜国王李怿差陪臣刑曹参判方轮等朝贺贡马及方物宴赉如例
　　○丙戌  献皇帝淑妃王氏薨  上辍朝三日诏丧葬仪一视  宪庙端顺贤妃柏氏故事
　　○戊子秋分祭夜明于夕月坛遣武定侯郭勋代是岁制应亲祀  上以东郊未作仍令勋摄
　　○礼部以彗星屡见请敕百官自十四日始如故事各素服角带朝参办事三日仍通行九卿六科十三道各条列时政得失以闻  上曰彗星三见妖必有由  上天垂爱朕敢不祗承夙夜思省未自逸宁卿等文武群工皆有辅赞之责可不痛思省改匡朕不逮十四日本因事辍朝不得更言修省其自二十一日始浅衣办事三日九卿衙门官还各令自陈以听裁处务要思忠论实毋挟持乏引假公报私
　　○礼部上亲祭历代帝王仪注一太常寺预设各坛持醴香帛乐舞等项如仪锦衣卫设随朝驾设  上拜位于殿中设御幄于景德门外之左是日早免朝  上常服御奉天门太常寺卿跪奏请  皇上诣帝王庙祭历代帝王  上乘舆由午门端门承天门长安右门出至门由中门入至幄次降舆具祭服出导驾官导  上由中门中道至拜位典仪唱乐舞生就位执事官各司其事内赞奏就位  上就拜位典仪唱迎神乐作乐止内赞奏搢圭上香  上三上香讫奏出圭奏复位内赞奏两拜  上两拜平身传赞陪祀官同典仪唱奠帛行初献礼乐作内赞奏诣神位前执事官各捧帛爵跪进于神位前乐暂止内赞赞读祝奏跪读祝官取祝跪读讫乐复作内赞奏俯伏兴平身传赞陪祀官同乐止典仪唱行亚献礼执事官代乐作乐止典仪唱行终献礼执事官代乐作乐止太常寺卿进立于坛傍东立西向唱答福胙内赞奏诣饮福位奏跪奏搢圭光禄寺卿以福酒跪进于  上右内赞奏饮福酒  上饮讫光禄寺卿以福胙跪进于  上右内赞奏受非  上受讫奏出圭奏俯伏兴平身奏复位内赞奏两拜  上两拜平身传赞陪祀官同典仪唱彻馔乐作执事官各于神位前彻馔讫乐止典仪唱送神乐作内赞奏两拜  上两拜平身传赞陪祀官同乐止典仪唱读祝官捧祝进帛官捧帛掌祭官捧馔各诣燎位乐作内赞奏礼毕乐止导驾官导  上入御幄易祭服升辇还宫仪卫导从如来仪大乐鼓吹振作  上览之曰正五坛中案朕亲奠献左右四案命郭勋李时代之成国公朱凤尚书王宪夏言汪鋐分献两庑余俱如拟
　　○以奉命赈济称旨诏赏巡抚保定都御史林有孚户部郎中徐元祉彩弊羊酒有差
　　○辛卯辅臣张孚敬以星变自陈乞罢得旨  上天示戒彗出凡三考诸占证各有其由卿朕所腹心是托宜竭忠诚同寅协恭举贤容众匡辅朕躬上承仁爱庶全君臣始终之义卿其痛加思省毋负朕意不允辞已辅臣李时方献夫翟銮各＜锍-釒＞乞罢  上俱优诏褒答不允
○礼部尚书兼翰林院学士夏言以修省自劾乞罢得旨卿学识优纯谙达典礼昔多献纳禆益不小顷进礼卿益纾忠荩方兹修省之期宜益殚心率职以匡朕躬上回  天意不允辞
录延绥双山堡等处功升赏官军王效等二百七十九人有差
　　○壬辰福建右布政使吴昂引疾乞休许之
　　○甲午  上躬祭历代帝王
　　○乙未祭风云雷雨并岳镇海渎于神祇坛遣成国公朱凤代
　　○翰林院侍讲学士廖道南以  上祭历代帝王礼成上景德崇圣颂且陈二议一曰复史职谓左史记事右史记言古制皆然惟我  太祖之设起居注  仁宗之开弘文馆亦并师此意自宣德后相权重史职轻而起居注寖废矣  皇上法古帝王言动为世则虽常命官编纂御札而职非专设事未责成今宜复  圣祖旧制选翰林官中学行才识优卓者俾其职兼起居日记言动以至拜有大政民有大眚皆令书之以徵时政则史职不为虚设矣二曰储史官昔  太祖开文华堂选诸进士读书中秘以学士教之当时如角□羊缙辈并为名臣有裨治体  太宗谕曾棨等以立志须远大之语而是科得人最盛近来多因考选未公以致得人遂寡迩乃废而不讲遂使翰院空虚匪人备员其失职尤甚矣今宜申令九卿科道官各举所知凡有蕴学闳博负英俊之才敦行孝友具渊懿之资者如古召试馆职例务加精核勿滥勿狥如此则史官不至缺人矣  上嘉其意忠颂留览余下所司知之
　　○诏荫户部尚书许赞子＜亻与＞南京户部右侍郎顾珀子原淑为国子生俱以三年秩满也
　　○丁酉  宪宗纯皇帝忌辰  奉先殿行祭礼遣建昌侯张延龄祭  茂陵
　　○为都给事中吏科右给事中王崇为左给事中户科给事中曹汴祝咏为右给事中崇汴礼科咏兵科瑄刑科儒工科
　　○戊戌升福建布政使司右参政王学夔为本司右布政使
　　○辛丑令少傅兼太子太师吏部尚书华盖殿大学士张孚敬致仕先是孚敬以星变自陈  上既温旨慰留礼科都给事中魏良弼引占书言彗晨见东君臣争明彗孛出井奸臣在侧孚敬窃弄威福骄恣专横妖星示异惟其所召乞亟罢免＜锍-釒＞入报闻孚敬奏辩谓顷者良弼滥举京营武职臣见其保语过当请下兵部核实部覆良弼荐＜锍-釒＞揄扬过情臣复请  上夺其俸两月仍敕部推用武职毋轻信保语臣之心实欲黜陟之权自  天子出不得下移台谏部司也今良弼挟私报复坐臣专擅夫臣为  皇上守法顾来专权之毁而今之曲法媚人者乃获得众之誉臣恐自是效忠无地矣  上亦报闻于是兵科给事中秦鳌劾孚敬强辩饰奸媢嫉愈甚顷  上谕以举贤容众同寅协恭今言官论列輙文致其罪而内阁诸臣亦欲以危机中之曰曲法曰媚人藉令其术得行  圣心稍惑诸臣尚能一日安其位乎且谓  天子之权不可下移是矣然票拟  圣旨岂容不密今引以自归明示中外若  天子之权在其掌握有臣如此所以上干  天和下拂人情臣愚以为不去孚敬  天意终不可得而回也  上览奏曰秦鳌之言实出忠谠张孚敬屡＜锍-釒＞词意朝廷岂不识所谓直是国家待辅臣之体当如此耳孚敬令自陈状遂准致仕去大学士李时为孚敬请夫役月饩敕书诸恩典皆不许复＜锍-釒＞令得驰传归从之
　　○赐故南京刑部右侍郎周广祭葬如例
　　○初山东巡抚都御史邵锡奉诏查革德府庄田为德王所奏讦锡亦＜锍-釒＞参其诸拨置官校罪比庄田事竣而相讦参词犹未结德府仪卫司军校额一千七百余人中有逃绝相袭以余丁私补锡谓其非制行长史司核状久不报锡乃檄济南府知府杨抚俟军校支领月粮按籍名给之其非正役补充者靳勿与军校乃大噪不支粮而散一日仪卫副薛宁率官校军旗等千余人以巨石毁济南府署门欧辱其管粮通判刘知之提曳入王府良久释去抚按官乃列上薛宁等凶横状并劾其辅导官罪王亦讦锡及抚知之等诬以悖慢因自请罪诏遣给事中郭应奎会按臣勘之至是尽得其实具以状闻  上以长史梁榖杨孟法辅导无状下巡按御史逮问薛宁调边卫其军校陶荣等发边远卫分充军锡以处事乖方调外任抚夺俸三月仍谕王令谨守侯度勿狥群小致滋多事
　　明世宗肃皇帝实录卷之一百四十一
大明世宗肃皇帝实录卷之一百四十二
　　嘉靖十一年九月丙午朔泰宁等卫夷人伯牙乃等三百余人各贡马匹赏赉如例
　　○丁未诏设云南永平保山二县儒学
　　○初命户部简员外郎一人管理太仓银库
　　○录大同应州等处功升赏官军郑钺等二百三十九人有差
