<!-- { "loadSidebar": true } -->
　　○御史丘养浩陈蓟辽边务十事其一谓本镇军士逃故寖多今欲清勾族丁徒尔繁扰无益备御莫若募住壮士以营关营原额其二谓燕河一路墩台久隳又皆孤悬绝顶兹欲修筑即寸土块石必竭人力始致而各关营军士自分戍外所余无几宜用永平府卫军人佐之其三谓本镇太平寨旧设参将一员统三屯建昌二营兵千人戍其地边烽少息已而革去虏复时时侵略今宜复设千总指挥一员仍屯太平为援应其四谓近边之民村舍稀散畜牧被山谷以此致寇宜以各庄＜山童＞并入关营其去关营远者即将小庄并入大庄筑墉设堠守之虏至急入收保使野无所掠其五谓小河口等关极当虏冲正德时徙置内地是自弃其险也宜议复旧关脩筑完固即于各关东西因山立寨台护之谕军民复归其中而令该关提督把总严加按兵设备其六谓沿边村落居民或流寓或土著中多桀鸷之夫第因卫县交错无所羁管往往肆为御夺宜略仿古保甲法籍其民于官而推众所信服者长之团结训练有司月再临试量加激劝有不服团结去马奇衺者四邻不告与连罪是一举而训武销奸两得之也其七谓本镇夜不收投荒涉险冲沙冒雪猝遇伏贼身膏大漠艰苦可悯宜加给行粮三斗如宣大诸边例其八谓中国长技惟火器可以及远今各关营铳炮甚少而火药率三岁一给缓急无济宜出巡按巡关两御史罚锾益多铸火器分给三路关堡其火药除岁给外仍以山海关税钱委官督办其九谓本镇原额马二万一千八百匹今仅存者半宜将顺天所属州县各及各边仓储匮乏宜及兹秋成募商籴粟以实塞下事下所司覆议如奏采行之
　　○辛巳改南京刑部右侍郎王軏为户部右侍郎
　　○命巡抚四川右副都御史郑毅协理南京都察院事
　　○山西巡按御史杜民表勘覆往岁虏掠井坪朔州马邑诸边事及诸守将罪状其言总兵官朱振游击叶宗拥兵自防无格虏意而振又素嗜利失士心请以二臣与诸将并治之兵部谓振以革闲宜宥宗虽褫冠服然犹甚事宜夺其官诸失事守将宜逮问如御史言  上以虏方窥边用人为急令免叶宗官参将赵廉等各夺俸二月军民被害者令镇巡官量恤之仍复三年
　　○裁革福建兴化漳州二府杂造局泉州府织染局副使各一员
　　○翰林院编修廖道南疏陈洪范九事言洪范一曰五行五行者天地之真精而土著者万物之母伯易文曰阳伏而不能出阴迫而不能蒸于是乎有地震乃今连岁震于畿甸于郡国于边鄙者数数焉是土失其性也臣愿以顺五行以法天运二曰敬用五事五事者人君之大德而思又者又圣功之本刘向传曰思之罔睿厥咎雾厥罚恒风近来雺雾交作大风扬霾是思之可徵矣臣愿慎五事以修君德三曰农用八政八政者皆经国之大要而食与师尤今日之急务也比年以来水旱频仍饥馑相继常平之支不给而太仓之粟无余又且军伍耗缺赏罚混淆夷狄猖獗于边关盗贼充斥于郡县今日食与师皆有可忧者臣愿八政以行王道四曰五纪五纪者乃天地之恒运而日为君象又众阳之宗也精丽于天则为心为荧惑象著于易则为离为晋迩者荧惑畹度内库被灾大火时行辽东告眚乃今五月朔日有食之阴长阳微不可不慎臣愿协五纪以若人时五曰建用皇极谓之皇极者帝王大中至正之道也其曰凡厥庶民无有淫朋言民不可立党也比年以来朝廷无和衷之美甿庶有胥戕之风朋言讹兴诪张为幻闻人之善从而媢嫉之闻人之过从而媒孽之闻人之谈道则指之为伪学闻人之论文则訾之为谬谈士气日诿人心日漓皇极之道毙也久矣臣愿建皇极以端治本六曰又用三德释者谓刚柔为民性之偏而刚克柔克者乃人君威福之权故曰惟辟作福惟辟作威言权不可下移也曰臣无有作福作威言臣不可上僭也不移于下则天下之政出于一不僭于上则天下之势定于一臣愿明三德以肃邦纪七曰明用稽疑雨霁蒙驲克五者卜之兆贞悔二者卦之占也然谋之鬼神则机隐而难测谋之于卿士庶人则理显而易知故谋之心曰是若卿士庶人群然非之宁违其是以从天下之非谋之心曰非若卿士庶人群然是之宁违其非以从天下之是此谓是非之大同虽卜筮有不能越者矣故是非之公议在朝廷则天下蒙其福是非之清议在草野则天下受其敝此识其体者之所忧也臣愿决稽疑以定国是八曰庶徵雨旸燠寒风者造化之迹而时与不时则系乎人君之感召何如耳其时也谓之休徵其不时也谓之咎徵刘向五行传又推广之曰恒雨时则有青祥恒旸时则有白祥恒燠时则有赤祥恒寒时则有黑祥恒风时则有黄祥比年以来民讹物孽又草木之妖岁时叠出要皆天心仁爱以警人君灾者可转为祥咎者可转感为休天人之际捷如景响臣愿审庶徵以感休祥九曰五福曰六极五福者天之所畀而六极者人之所招也尝考诗书所载殷高宗之事曰命于下国封建厥福即洪范所谓福与富也曰寿考且宁以保我后生即洪范所谓寿与康宁也高宗何以得此于天哉亦曰攸好德焉耳曰台恐德弗类无以正四方则图治勤矣曰若岁大旱用汝作霖雨则任相专矣曰乃不良于言予罔闻于行则求言切矣曰台小子旧学于甘盘暨厥终罔显则讲学逊矣曰天命降监下民有严则敬天爱民诚矣曰不僭不滥不敢怠遑则行政慎矣然其要则在于法祖故曰监于先王成宪其永无愆臣愿定福极以立世则使嘉靖之治永垂万世即高宗不足侔也疏入  上嘉纳之
　　○壬午升山东道御史张英为南京太仆寺少卿
　　○升河南按察副使张瀚为本司按察司兵部武运司员外郎何瑗为山东布政使司右参议
　　○荣王祐枢奏沅江湖课虽久蒙赐给而渔户多不归输乞赐敕谕仍乞罢原设河泊所官部议河泊官不宜罢  上以湖课业已与王悉从其请
　　○以原任镇守贵州总兵官署都督佥事陈珣仍充总兵官镇守延绥
　　○癸未  孝宗敬皇帝忌辰遣京山侯崔元祭  泰陵○时久旱顺天府官祷雨未应礼部请命群臣并斋修  天地  社稷山川之祀于是大学士杨一清等言斋祭皆宜如礼部议但  皇上既以竭诚露祷于  上帝后祗矣则  天地之祀似不必再渎惟遣官祭告于  社稷山川而顺天府官仍率属祷都城隍如故  上曰然致灾之由固在朕躬但君臣交修本为一体朕既痛自循省惟赖尔文武群臣同寅竭诚匡朕不逮以回天意
　　○甲申诏改起用礼部尚书罗钦顺为吏部尚书遣官即其家促就道
　　○初马录坐罪久系御史萧一中谓时方灾署宜恤庶狱请以录蚤付有司问遣  上怒以为党护逮系诏狱
　　○乙酉  上谕内阁令讲官及翰林官日轮一员将经书通鉴撮其有关君德政事与修省之道者直录其义以赞所未晓庶心得其旨而理自通大学士杨一清等言皇上孜孜勤学兹当炎暑之时暂辍日讲犹欲采录经史之要言日命儒臣轮讲且博取人善讲官之外兼及翰林是皆  睿旨之传宣非出臣下之建白臣等以为经书渊微通鉴浩繁有难一一研究窃见  先朝令讲官自经筵之外日以大学衍义进讲甚为有益宜将此书令日讲官并经筵官日轮一员讲折其大义参以时事明敷陈则经书之格言通鉴之要旨尽在此书而治国平天下之道举而措之不难矣  上曰大学衍义可令直解参以时事以开朕学若日逐进览恐不得精宜五日一进不以寒暑废庶得探索精研不徒劳精神虚延日月一清等复请于经筵讲官内与日讲官各分为两班每逢三八日各轮一人进讲  陛下温言降接虚怀听受有所疑必形诸顾问有所得必见诸躬行仍以别册置之便殿以备清闲之观沉潜玩索久而贯通则道术自明人才自辨治体自审民情自知逸欲去而敬畏崇言行谨而威仪正家齐国治而天下平矣臣等仍日轮一员侍班至于春秋月日和照凉爽之时经筵日讲照旧规惟三八日专讲大学衍义  上曰讲学为治之首君道当先朕虚怀以受卿等及讲官尽心讲说开诚启沃以资朕学卿一清免侍班贾咏等日轮一员如有召论不在此例至于春秋之时不必以三八日可于该朝  两宫之日既免日讲只于午后进讲衍义庶并行而无废一清等复言进讲大学衍义以五月十三日为始一如日讲于御案上背讲切近  天颜恐汗气薰渎合无于地屏下设一小案照经筵例令讲官看讲  上从之已乃命侍郎温仁和桂萼张璁詹事董玘侍读学士徐缙祭酒严嵩庶子穆孔晖谕德顾鼎臣张璧许成名洗马张瀚赞善谢丕更直进讲
　　○丁亥庆府巩昌王寘銂辞代理府事之命  上嘉其谦让赐敕奖谕令遵旨代理不准辞
　　○以广西岑猛余党卢苏王受等复炽诏起原任南兵部尚书新建伯王守仁兼左都御史总制两广及江西湖广邻近地方军务督同巡抚都御史姚镆等讨之仍令巡按御史石金纪功
　　○戊子  仁宗昭皇帝忌辰遣瑞安侯王桥祭  献陵
　　○以祈雨遣武定侯郭勋祀  社稷坛镇远侯顾仕隆祀山川坛
　　○升原任山东右布政使王廷相为都察院右副都御史巡抚四川升国子监司业吴惠为南京翰林院侍讲学士
　　○升河南布政使司右参政陈祥为福建右布政使浙江按察司副使潘旦为江西按察使山东按察司副使冯时雍为狭西苑马寺卿户部山东司署郎中范时儆为云南按察司佥事
　　○太子少保南京兵部尚书李充嗣再疏乞休  上复诏留之
　　○己丑诏宗室有阑出百里外者许所在有司遮留即遣官护还本藩仍奏闻发凤阳高墙安置并严治辅导官之罪
　　○庚寅升南京应天府尹王爌为南京刑部右侍郎
　　○辛卯工部尚书秦童瑞以被论再疏求罢不允
　　○沙洲住牧属番仓尔加之族数剽掠为患抚臣寇天叙请征之兵部难其事谓宜檄镇巡等官遣谍者往谕番酋以朝廷恩威使之格非向化不听则量调士马歼首恶以儆余族  上从部议令提督尚书王宪审图之
　　○  上问辅臣曰昨闻讲大学衍义中论汉明帝三雍解曰一曰明堂二曰灵台三曰辟雍朕观历代皆有明堂未审我  祖宗朝即明堂否也大学士杨一清曰臣按明堂之制始于黄帝祀上帝于明堂唐虞之五府夏之世室殷之重屋多主祀上帝而言周人则谓之明堂乃王者所居以出政治之所其规法井田随四时方向坐以朝诸侯施政令东曰青阳南曰明堂西曰总章北曰玄堂两堂旁二室谓之左个右个总谓之明堂虚其中为太庙太室然曰宗祀文王于明堂以配上帝则大祀以祖宗配焉亦在其中矣故谓之太庙西汉明堂之论甚多而皆主享祀东汉光武初营明堂辟雍灵台至明帝祀五帝于明堂以光武配乃颁时令敕群后遂登灵台望元气群僚藩辅宗室子孙众郡奉计九夷八蛮皆有陪位乃颁养老之令于辟雍命诸生讲说经书古今侈为美谈魏晋以下至于唐宋皆有祀明堂登灵台望云物之文纷纷不一宋仁宗以明堂为王者布政之宫诏以常朝大朝为明堂合祀天地于此其后因之臣窃谓明堂即今之奉天殿也灵台即今之司天台也辟雍即今之国学也我朝享祀施政望气养士皆有成法卓冠古今规模宏远也
