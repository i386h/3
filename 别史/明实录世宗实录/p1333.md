<!-- { "loadSidebar": true } -->
　　○戊寅  诏巡抚山东右副都御史张鉴回籍听用升太仆寺卿鲍象贤为户部右侍郎兼都察院右佥都御史代之鉴勇于任事在山东行均田保甲之法又募民间垦荒田民多不便者于是吏科都给事中赵灼等交章言其举动烦苛更张无渐群情惶骇恐生乱阶乞亟罢鉴而别选老成持重者往代故有是命
　　○巡抚贵州都御史吴维岳招土酋杨珂降之先是都匀府平州长官杨进雄贪残凶忍土民苦之进雄初无子以其兄杨继禄子珂为嗣后生子治安而疏珂珂怨望进雄欲杀之不果乃尽夺财产并其父子逐之珂用事久得土民心一旦见逐遂与群苗为乱据唐宿囤再攻进雄进雄败走屠其家而有之于是进雄珂各上＜锍-釒＞讦奏诏下抚按官勘处都御史赵钺以进雄不法失众逮之狱檄独山土酋蒙继武禁谕珂令归命而许司民更土为流以安之治安计不便乃阴许以司辖六洞地赂继武借兵自护继武乃发兵攻珂斩首二百级复平州珂走广西泗城继武遂耕垦六洞地六洞民不服复助珂与继武相攻久之继武兵疲转饷亦不继于是珂复据平州然创残之后不复能军矣及是维岳遣都匀府推官胡校招之许以不死先降其父继禄及苗长四人珂乃自缚诣军降六洞遂安至是维岳上功且请改土官为流以绝后患兵部请就升胡校为本府同知而赏维岳及总兵石邦宪等且令宣谕珂与六洞之民及议善后事宜以闻报可维岳等各赏银币有差
　　○己卯
　　○革镇守湖广总兵安远侯柳震任以御史唐继禄劾其贪肆故也
　　○庚辰雨群臣上表贺  上悦赐祭告各宫庙大臣金币
　　○辛巳
　　○以重建玄熙承华宝月三殿亭工完荫太监黄锦王锡各弟侄一人为锦衣卫百户张崇贾＜彳胤-丿＞各弟侄一人为锦衣卫所镇抚张实等各加恩一等荫管工尚书徐果一子为国子监生赏工部尚书雷礼等银币有差
　　○壬午
　　○初建湖广施州卫龙潭安抚司学从抚按官徐南金等奏也
　　○覆论四十一年冬至四十二年春福建御倭功罪诏赏前巡抚江西侍郎胡松总兵戚继光按察使汪道昆等银币有功指挥乐埙等有罪指挥阚继宗及知县李开等升赏逮治有差初兴化寇平已升赏巡抚谭纶等至是御史李邦珍追勘闽贼破亡由胡松先调浙江把总乐埙等败贼于狭阳逐北瓯宁继光等因以兵继之前后共擒斩三百余人＜锍-釒＞请并叙故有是命
　　○乙酉
　　○升礼部右侍郎秦鸣雷为本部左侍郎太常寺卿管国子监祭酒事高仪为礼部右侍郎
　　○升礼部仪制司署员外郎朱纁为尚宝司司丞主客司署员外郎路王道为光禄寺寺丞  命漕运总兵署都督佥事黄印充总兵官镇守湖广
　　○戊子
　　○福建巡抚都御史谭纶以寇平请终丧许之  命前府佥书署都督佥事方恩充总兵官提督漕运镇守淮安
　　○兵部覆御史黄襄勘治四十年海州西宁州被虏失事诸臣罪指挥陈凤论斩徐坤谪戍夺兵备黄九成二月俸
　　○禠原任福建巡抚都御史游震得职为民初震得坐倭破兴化府回籍听勘至是勘上兵部覆当罢斥从之
　　○庚寅
　　○升翰林院侍读学士陈以勤为太常寺卿管国子监祭酒事
　　○雨雹
　　○辛卯
　　○以宗室越关者多诏礼部榜示各驿递今后凡遇宗室往来不得擅给口粮夫马仍查本身之外如有私带奸徒听所在官便宜收捕其各宗室应发闲宅禁住者如未请名仍行该府严查真伪议处故事宗室赴京者得县次续食送宅者亦日给口粮既而贫宗阴利其资越关日众奸民无赖者率诈充未名王子甘投闲宅希冒口粮至是怀仁王府充鲋及其所携伪宗三奇子事发故有是命
　　○壬辰
　　○升福建按察使汪道昆为都察院右佥都御史提督军务兼巡抚福建
　　○甲午
　　○遣官施药于朝天宫等处
　　○募民有愿筑室重城者官与之地永不起租仍禁各门税课额外重征诸毙以通商货
　　○丁酉
　　○升福建左布政使曾于供为太仆寺卿广东右布政使林懋举为广西左布政使
　　○戊戌
　　○革辽东鹻场孤山二堡提调官以守臣言其地有清河守备官多军少故也
　　○己亥
　　○海西竹里河等卫女直都指挥同知把歹等各来朝贡马宴赉如例
　　○庚子方泽视牲遣公朱希忠代侯顾寰尚书李春芳都督朱希孝侍郎董份轮视
　　○夜木火土金四星聚于柳
　　○辛丑
　　○改封蜀王宣圻生母次妃林氏为蜀王继妃从王请也  命延绥副总兵署都督佥事徐仁镇守狭西
　　○兵科给事中赵格条陈七事一请禁都城内外妄称弥勒佛白莲社者一闾阎不逞之徒如山东陈良谟王勋司守敬近皆招安授之以职使奸民悍卒攘臂相胁非所以销奸萌窒乱源也宜悉肆诸市朝以正国法一战胜之功不宜及督抚若有积劳加以特恩则体统正而边事可问一各镇添募标兵虚文塞责宜大加汰阅一驿传借关[分]关之毙禁之不止莫若仿行会典所载事例凡官员赴任远者明给脚力使官民不得为奸＜锍-釒＞入兵部覆格议多可采惟陈良谟者尝自聚淄川少年赴虏意在立功故守臣议给冠带使之戍边与招安盗贼殊科司守敬等事已在前驿传虽敝亦不当轻议变法自后惟令所司严查诸冒滥者  上从部议
　　○墙子岭官军以筑墙采木为属夷所扑御史陈省等以闻命降参将戴恩一级下指挥张永祚等御史问仍令总督刘焘等议抚赏事宜以闻  诏各王府教授历俸三年无过者听抚按官保举量升俸级仍候六年通考如亲王长史例分别去留从都御史胡尧臣议也
　　大明世宗肃皇帝实录卷五百三十三


大明世宗肃皇帝实录卷五百三十四
　　嘉靖四十三年五月壬寅朔日食
　　○广东进珠二千两  上发视少之命户部别选大珠兼督催香木以献
　　○癸卯
　　○更定边方督抚官考绩之例佥都三年满升副都副都升侍郎俱如旧其升荫在常数之外者如佥都荫子副都给二品服俸诰命止许行之极边仍候临期奏处其山西保定狭西近边之地不得概给或虽系极边而任内功少亦不得给以上考满应得恩典虽曾以别项军功蒙恩相等亦准重加若三年之内带有别俸通理者必边俸居三分之二方得照例题请将巡抚山西右佥都御史杨宗气考满吏部拟升右副都御史仍旧巡抚而不及荫子因请稍更旧法使边臣不得援特恩以为例从之
　　○乙巳夏至大祭  地于  方泽先期请  太祖配及是日行礼俱命成国公朱希忠代
　　○丙午罢端午宴
　　○丁未
　　○巡抚保定右副都御史魏尚纯以疾乞归许之
　　○户工二部覆给事中赵格言荆州芜湖九江两浙浒墅扬州淮安临清河西等处关厂各主事及委官乾没之毙色严禁得旨权务累经申饬给有稽考文簿所司玩视成风往往入多报少委用府佐徒相比为奸致亏国课自今各差主事有仍前纵肆者尔部中及在外巡按御史得通劾之毋事姑息
　　○戊申  孝宗敬皇帝忌辰  奉先殿行祭礼遣广宁伯刘允中祭  泰陵
　　○己酉
　　○升河南布政使司右参政张师载为都察院右佥都御史巡抚保定兼提督紫荆等关
　　○升江西右布政使王遵为福建左布政使江西按察使陈暹为广东右布政使
　　○庚戌
　　○海西女直都指挥等官孛罗等来朝贡马宴赉如例
　　○升京城巡捕右参将都指挥佥事任
　　○署都督佥事提督京城内外巡捕以神枢营佐击将军宗孟贤代俊为右参将
　　○辛亥  太祖高皇帝忌辰  奉先殿行祭礼
　　○西畨王速坛沙母咱法儿等回回遣人入贡方物求赏其使者马黑麻沙的等亦奏称离家数年自求加贡刀锉以希赏赐下礼部议远夷求索在朝廷固无所靳然亦当于招徕之中稍示裁制庶后来者不得渎请诏纳其献所求各量予之
　　○壬子
　　○令总督河道右佥都御史王士翘致仕士翘＜锍-釒＞举方面官至四十五人而考察闲住副使雷梦麟亦以贤能升任荐给事中赵灼劾其违例市恩士翘坐罢
　　○癸丑  仁宗昭皇帝忌辰遣都指挥同知陈书祭  献陵
　　○分遣锦衣卫官往鹤鸣等山建醮神乐观道士往各处岳镇海渎庙进香预祀  圣寿
　　○升山东按察使万士和为江西右布政使山东布政司右参政栗永禄为江西按察使兵部武库司署员外郎主事傅思明为四川按察司佥事
　　○录宁夏固原延绥三镇获功阵亡官军袁凤等二千一百四十七人狭西缨子湾吴江等四十人延绥紫家寨赵实等九十人镇畨蔡经等十一人七里口张林昌等十四人宁夏李＜彳胤-丿＞等十八人升赏有差
　　○甲寅金星昼见
　　○升南京国子监司业林树声为左春坊左谕德掌翰林院事
　　○甘州北阙寄住哈密卫故都督同知米儿马黑木男米儿阿黑麻以袭职来朝贡马给赏如例
　　○乙卯  上夜坐廷中御幄后忽获一桃左右或见桃从空中堕  上喜曰天赐也修迎恩典五日明日复有一桃降其夜白兔生二子  上益喜谕礼部谢玄告  庙未几寿鹿亦生二子于是群臣上表贺  上以奇祥三锡  天眷非常各手诏答之
　　○升浙江按察司副使陈庆为山东按察使以军功也
　　○革浙江总兵杨尚英职回原卫以给事中邢守庭劾其贪纵故也
　　○丁巳
　　○金星复昼见
　　○庚申
　　○韩府长乐王融焞薨赐祭葬如例谥康懿
　　○己巳建洪坛太素殿
　　大明世宗肃皇帝实录卷五百三十四


大明世宗肃皇帝实录卷五百三十五
　　嘉靖四十三年六月辛未朔南京吏科给事中杨铨等条奏考课四事一核考注言有一人之身而举剌互异当视其所举剌之人举者贤必非比周剌者贤必非诖误因是以折衷众论参验是非则臧否可弗眩也一严面诘言大计时过堂例得面质贤否但咨诹不详则虗词易售宜旁举一二事以问令不瞰经思以对则欺伪无所容而情实立见矣一察卑官言府佐以下考语含糊率乏甄别概以俸深者为年老新任者为称职非辨论官材之道也宜加意综核分别良庸才者毋以久任而弃捐不肖者毋以初任而姑息一减黜额言考察之典期于黜退奸贪而已不在数多寡也比者兢为劾核所黜汰务倍往晋非爱惜人财之意宜稍从宽期于当毋期于多惟其人不惟其数时南京广西道御史俞咨益等亦请辨人品以定去取酌也方以叙殿最黜墨吏以警贪残申禁例以杜科扰吏部并覆诏悉从之
　　○裁革修理京仓员外郎盔甲厂郎中各一员
　　○裁革狭西行都司副断事并山丹肃州凉州永昌镇畨五卫儒学训导西宁茶马司副使及仓副使庄浪仓副使各一员
　　○壬申
　　○以平贼功荫提督两广右都御史张泉子仲谦为国子生
