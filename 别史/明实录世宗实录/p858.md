<!-- { "loadSidebar": true } -->
　　○礼部右侍郎严嵩以  显陵工成因言  天眷  陛下灵异非一恭上册宝其辰燠云酿两及改题之际灵风飒然若神灵仿佛而来下奏安神床前夕愁霖彻霄及行礼之际祥□目□豕□散彩群臣欢庆而动色至于白石产枣阳有群鹳集绕之祥碑物入汉江有河流骤涨之异此两事尤为殊特昔  太宗文皇帝建碑  孝陵得美石于阳山学士胡广有记营建北京得大木于蜀有巨石当道夜闻吼声如雷石划自开木由中出敕胡广撰神木山之碑今奇产灵贶事适相类不有纪载后世何述臣请敕辅臣撰文行令工所立石以纪  天眷  圣孝昭示万世与兹山无极而营建岁月工费诸臣执事微劳皆附著之俾后有考焉礼部尚书方献夫请从嵩奏  上曰修建  显陵本以伸朕追孝之情今嵩所奏灵异寔我  皇考功德隆至格于  上天致此祥应于朕何预第嵩言出自忠赤诚不可泯依拟撰文为记立石垂后  赐朝鲜国明年大统历一百本
　　○以明年正旦节遣京山侯崔元彭城伯张钦昌化伯邵杰分祭  七陵仪宾周钺祭  景皇帝陵驸马都尉邬景和祭  悼灵皇后陵
　　大明世宗肃皇帝实录卷九十六
大明世宗肃皇帝实录卷九十七
　　嘉靖八年正月戊戌朔  上御奉天殿百官行庆贺礼是日风霾昼晦
　　○己亥
　　○兵部以狭西三边军饷不充奏开武职援纳之例  上以鬻爵非善法第边事方急姑暂一行岁终即止
　　○以山西旱灾诏发太仓银七万两给赈
　　○庚子  宣宗章皇帝忌辰  上诣  奉先殿行祭礼遣彭城伯张钦祭  景陵
　　○壬寅
　　○南京提督机房太监李政乞两淮盐银为织造费  上责政妄乞不允
　　○癸卯
　　○时享  太庙  世庙
　　○甲辰
　　○增设襄阳县吕堰递运所安陆州豊乐河驿从礼部侍郎严嵩奏也嵩又以卫辉府亢村以南诸驿额马骡数少议请增之诏抚按官议处以闻
　　○朝鲜国王李怿差陪臣崔洗节进方物马匹朝贺赐宴给赏如例
　　○乙巳
　　○升巡抚郧阳都察院右副都御史林富为兵部右侍郎兼右佥都御史代王守仁巡抚两广地方提督军务时守仁以病笃乞骸骨因举富自代不候命即归  上怒其专擅且疑有诈谕吏部曰守仁受国重托故设漫辞求去不候进止非大臣事君之道卿等不言恐人皆效尤有误国事其亟具状以闻无何而守仁卒于南安
　　○巡抚云南都御史欧阳重奏云南盐课僻在万里与内地不同欲积以待支则折阅无筭俟地方有事奏请开中则缓不及事请自今为始将岁办盐课六万一千五百七十八引每年召□中纳酌估价值输之官库以备不时支用年终造册类缴户部核奏诏从之
○丙午
○兵部尚书胡世宁自言抱疾且死愿效愚忠因劝  上推亲亲之心以保民凡用人行政一切断自  宸衷无惑于浮言谓天下事有一人可任者而使众人牵滞讫无成功有一言可决者而使众言疑惑讫无定论即有一二任事之臣众忌且谤祸不旋踵而循墨守位者坐躐津要不佐国家之急  陛下即欲正之请自臣始今天变人穷盗贼滋起咎在吏户兵三部所用非贤而吏部则择人以督兵户部则储粟以赡兵兵所系尤重尤当急求其人以充之  上报曰卿所奏朕已具知今边方多警宜扶疾出领部事免卿朝参世宁又上备边三事其一请于辽东大同宣府山西蓟州各增设兵将居闲则止壁近京操备有变则件调一隅战守其二请用故都御史马昊陈九畴副使施儒杨必进其三请广屯种兴盐法预收籴以足边储  上曰览奏具见忠爱但边兵无事难以掣调今团营已选有听征官军惟在将得其人不必议增马昊准起用陈九畴罢足边储三事户部议行
　　○丁未
　　○以大祀  天地  上御奉天殿誓戒文武群臣致斋三日
　　○上谕大学士杨一清曰兹提督官张永故朕求堪代彼者不得一人夫武备今已废甚恐未副我  祖宗列圣建立之意但思永乃卿与璁所荐今欲求代之者卿可与璁勿自负前忠即举二三来用亦勿以已行者为阻一清因荐太监黄锦王伫二人可用且言近日营政被武定侯郭勋沮挠乞加戒饬  上曰昨卿奏以朕所问乏人事宜其永尽肯修举此政柰郭勋所阻朕亦知之但勋之心亦素存忠其性未进于本末者善也故恣暴成性不肯省图改之所谓欲胜理不过一常才耳如肯改过则为一超群之才而无及者今握兵已久当以更用但时乏人耳可徐图之又锦伫二人非朕自择者乃司礼监循常拘次之用彼二人素嫉张永难保不废前人修举事功且与勋熟就如璁乃刚毅之资所交皆未甚善人故朕问卿或有知者当说来实为朕事耳但闻  皇兄朝有名张忠者素称为
　　在南京况所司皆恶彼他每每只狥私前日命推举堪代者而佐等以谷大用孙和王润武忠为堪任朕曰大用与润皆非才者难以进用和闻有疾惟忠可用但彼镇守大同亦是紧要处他每以为别无可者而意实在于锦与伫耳但恐不克于事卿可勿惮副朕倚托再议来闻一清言诚如  圣谕但张忠先年过失颇多宜且取回听用其团营重任未必遽堪  上亦以为然报曰所论用人一事急难于得且待大祀毕更议之又近岁星变人皆欲用人以待征讨为必然之势朕谓此非星变实妖星也固朕无德所致恐不专务用兵大为民害只可内修德政外抚边境存恤百姓以消祸变而专务用兵以备讨征实逼乱之机武备固不可不整亦恐临期无益要当常加修饬可也卿勿惑听人言当加之思
　　○翰林院侍讲学士许诰陈四事一谓河图洛书万世文字之祖宜同五经四书进讲以明斯道之本原一谓孔门授受专在治情后儒倡为静坐餋性之说言愈多而义愈晦自今讲筵顾问请无及此一谓各经注＜锍-釒＞互有得失宜令儒臣直陈所见以求千古之是不当牵于师说反略圣经一谓进讲经书务明大旨凡诸家小道一切屏绝然后有益于治  上嘉纳之
　　○己酉泰宁等卫都督孛来罕等建州等卫夷人撒鲁都等各来朝贡马给赏如例
　　○庚戌大祀  天地于南郊  驾还御奉天殿文武群臣行庆成礼
　　○辛亥  上御奉天殿大宴文武群臣及四夷朝使
　　○癸丑裁革狭西延安府绥德州同知一员
　　○甲寅  英宗睿皇帝忌辰  上诣  奉先殿行祭礼遣英国公张仑祭  裕陵
　　○考察天下朝觐官布政使孙祯等四千七十六人黜调有差
　　○诏靖江王邦宁禄米本折中半兼支
　　○乙卯兵部尚书胡世宁称病笃乞休  上曰卿引疾再三已有旨慰留宜善自调摄稍可即出视事以副眷倚勿复有言
○丙辰时灾异数见立春日长星出白气亘天元旦大风昼晦  上以问辅臣杨一清等令条画弭灾急务一清等对曰臣等备员辅导词□无状又不能先事论列致廑下询若复有所隐而不尽其言则罪滋甚臣等伏见  皇上嗣极以来凡四方奏上灾异必惕然警励引咎自归或宫中露告或遣官祀祷且敕群臣同加修省一念诚敬宜可上格  皇天然而灾异在在有之汉臣董仲舒所谓天心仁爱人君而欲止其乱者也臣等窃详灾变之来大抵皆阴盛阳衰民穷盗起夷狄猾夏之兆消弭之道存乎人耳  圣谕云只可务实不可循事虗文臣等伏读思之今日应天之实无如戒饬百官和衷并济勿持异说以扬己勿尚苛切以病人而  皇上尤宜以任贤纳谏率先于上严忠良邪正之辨操威福予夺之权上下同心专以爱养民力护持元气为主如此而  天意不回和气不致未之有也谨奉诏条上四事一郡民穷往各处灾伤  皇上为发太仓官银开运司盐课蠲免存留起运钱粮敷覃岁恩大出常格但恐有司之奉行非人上司之督察未至令出于上而格于下恩施于近而遗于远黄放白催诚有如昔人所言者宜令户部备行有灾之地将应免粮数榜示通衢使小民尽知德意勿为奸人所欺若有先输纳者准作来年之数其赈济饥民尤必以廉实吏主之或验口给粮或随宜设粥奉行不谨罪坐州县督视不严罪坐守巡庶民心悦而  天意顺矣一修武备正德间刘瑾窃柄尽革各处巡抚兵备不复讲求木几大贼群起都辇戒严至掣诸边兵将仅而胜之今西北之虏寇方殷川广之蛮夷未靖岁凶民困恐寇盗因而主心近虽修举团营未有实效宜申饬内外文武总督官每营各选精锐官军严加校阅以材勇将官领之遇有缓急令充参将游击分部战守庶兵将相习可望百全仍乞临问公卿科道官武臣中孰有折冲御侮之略文臣中孰有济险应变之才从公推举以候简用如此则朝廷势尊而仓卒有备不逞之徒悚惧而不敢窃发所谓上兵伐谋先人有夺人之心者此也一惜人才顷者  皇上以考察戒谕部院惓惓于舍短取长此天地好生之仁帝王纳污之量也但命下稍缓考察之去留已定其中或有以不能催科逢迎而得下课以睚眦萋菲而诖风闻者一遭黜革终身不齿含冤抱愤亦足致灾且如先年考察罢官如徐盈彭占祺施儒杨必进等大臣节奏以为屈抑拘于禁例不得叙用夫与其论奏于数年之后曷若伸理于被黜之初乎乞令大臣科道官于考察落职中再加详访如有冤抑从公论辩吏部覆议以闻一饬言官夫言路之官犹人身之有血气窃见  先朝每有灾变科道官必相率进言或论劾大臣或指陈阙失虽不能尽行而国体故存元气攸赖今变异若此杳无建白  圣明虽道之使言卒无应者纵或有言亦非急务如是则安用科道为哉宜宣示  圣心使勿以狂戆得罪为戒凡政事之臧否军民之利病知无不言  皇上虗己以听择其善者从之其不善者容之则伏奸廋慝无地可容隐忧积滞渐以疏释譬之血气流通而百骸强固亦弭灾消变之大端也＜锍-釒＞入  上曰卿等所言具悉忠爱恤民穷修武备户兵二部其亟为议处务臻实效惜人才前已有旨科道官以言为职其各以所闻见条奏朕自采择不得隐默畏惮及挟私诬枉负朕求言之意已一清等复密上溥恩泽宽谪戍二事阴为议礼言事诸臣乞恩宽宥  上曰卿等以救灾急务事备陈所以阅之终篇其一曰溥恩泽者引我  祖宗列圣曾因灾所行固为可法但恐终无以益民益国也夫赦者幸奸此决不可易之训非国有大喜庆而不当行今之计或可于十三省及南北两直隶分差官前去清审见问狱囚轻者即便发落疏放事系重者星驰奏闻区处亦足以释狱滞而召和气耳与赦无异夫纵使为赦而大辟以上焉可赦乎亦或为官吏之弊未免颠倒生怨唯所司能副我意可也一曰宽谪戍者亦非救时之急恰似为彼以灾胁之耳此辈所为人所共恶甚是悖逆不道与十恶之条无异亦是小人之幸也卿等其再为详审勿使求和而召不和则不如安民之策足为上耳欲民安必别官守旌贤才黜不肖刑赃吏庶几有可前日有旨命查减冗员吏部迟延不行此则推之他事不言而自知矣果欲下赦亦是此为
