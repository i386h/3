<!-- { "loadSidebar": true } -->
　　○庚寅
　　○升吏部考功司郎中章焕为南京太仆寺少卿
　　○甲午  孝宗敬皇帝忌辰  奉先殿行祭礼遣都督佥事沉至祭  泰陵
　　○唐王宇温衡王厚燆各献战马助边赐敕奖谕
　　○丙申
　　○咸宁侯仇鸾言臣等奉命选调边兵四万专为卫护京师而设顷兵部议将迤东地方听总督何栋调遣存者未半何以御敌请以保定参将刘环曹镇等所部官军六千隶栋其辽东等处边兵不得擅分惟臣分布调遣兵所驻处乞敕户部厚储粮饷以备支给诏悉从之  诏以广东高州琼州雷州广西桂林南宁梧州等府所属及两广云贵王司首领并辽东都司各属卫经历俱改入正选地方不许告远人员注选
　　○丁酉
　　○大祀  地于方泽先期视牲  命成国公朱希忠代告请  太祖配  神及是日行礼俱  命英国公张溶代
　　○改掌通政司事兵部左侍郎孙禬为户部左侍郎总督仓场督理西苑农事升巡抚江西右副都御史吴鹏为工部右侍郎右佥都御史王学益为左副都御史协管院事
　　○己亥  仁宗昭皇帝忌辰遣长宁伯周大经祭  献陵
　　○咸宁侯仇鸾以疾在告遣太医院官诊视仍赐牢樽诸物
　　○赠故宣府参将都指挥使李彬为都督同知仍升其子国珍为都指挥同知彬以二十三年膳房堡阵亡至是勘明录之
　　○咸宁侯仇鸾言臣受命为大将夙夜兢惕惟安边灭虏是计而嫉臣者无所不至马市之开而谓臣畏避出征商大节之得罪而谓臣设计中伤甚有为臣子不忍闻之言恐一旦加臣以奇祸  陛下虽欲臣而不可得臣不知死所矣乞角□羊兵柄以谢人言  上温旨慰留之
　　○鸾又奏在告不得请祭神旗  上曰大将或时不与即令副将代之著为令
　　○壬寅
　　○添设户部浙江江西河南四川云南等司主事各一员
　　○裁革广东琼州府乌石长岐宾宰三驿移牛岭巡检司于乌石驿旧址从提督两广都御史周延奏也
　　○癸卯  命怀远侯常文济临淮侯李庭竹各掌南京都督府事文济后府庭竹前府
　　○甲辰
　　○提督两广兵部右侍郎延三年秩满荫其子守为国子生
　　○巡按直隶御史赵锦言直隶淮安至山东兖州数百里间民多流移荒田弥望乞蠲其逋赋宽其重役其闸洪泉坝等夫役请于漕运四百万石内每石如银二分顾募仍简命才望之臣督有司抚绥开垦之户部覆官可无遣诸逋负请自二十七年以前尽蠲之漕粮增派夫银宜行漕运河路二臣议得旨地荒民逃屡诏抚辑垦辟有司全不奉行仍选有心计才干官一员量与宪职专往经理挨有续方许别用
　　○降封楚府故崇阳王显休子英□□火为镇国将军始显休以殴杀功兄显桍赐死至是英□□火援革前例请封  上谓显休以逆死难准常例因降封一等
　　○乙巳  诏改提督两广兵部右侍郎周延为刑部左侍郎巡抚湖广右副都御史翁溥巡抚江西
　　○侍郎史道大同马市  完并进虏谢恩马九匹番长一通道谓虏自四月二十五日入市至二十八日虏马尚多以我叚希既竭而止俺酋约束部落终始无敢有一人諠哗者南向黄帏香案叩头极恭迹颇驯顺其番奏所云皆为悔罪自惩之言今秋或可无虞第狼子野心未可必信在我先事之防万全之计有不可一时或缓一事或疎者其请再市及宣府开市日期望亟赐裁定施行＜锍-釒＞下兵部咸宁侯仇鸾言帝皇柔远之道在于厚往来薄俺答进马夷俗以九数为敬之至似宜量破常格遣官赍敕宣谕仍从厚赏赉以嘉向化之心其宣府开市宜  命兵部速檄该镇诸臣如大同例举行臣惟马之开本为覊縻之术则我战守不可一日有忘况夷情既已不常而部落又非一种岂能保其久而不变窃恐边臣因开马市遂忘戒心万一虏情匪茹不无有误军机乞敕各边镇自今以后务多方哨探加意堤防常如贼在目前以□战守之效至于户部之供应钱粮工部之修缮器械兵部之选练兵将俱乞  天语宣示不可因而怠缓其各镇征调入援兵马务令依期疾赴分布信地驻劄团操臣当督各该将领一体严备及将京营人马用心操练＜锍-釒＞下礼兵二部会覆鸾议停当苐开市献马赏赐原无事例查女直都督先年尝因求讨赐以大红狮衣金带金帽大帽今鸾奏乞从厚赏赉宜依前例俺答赐大红纻丝膝襕花样衣一表里全顶大帽一金带一脱脱大红纻丝一表里夷使了头智及虏质虎剌记等四人各青绿纻丝一表里总降敕一道  命史道遣官赉捧颁赐其宣府延宁原题与大同一体开市苐恐各镇未谙虏情宜令史道次第遍诣二镇会同各抚镇官逐一经理事毕回京其一应战守事宜宜如鸾议申饬  上命仍加赐俺答彩币四表里余如拟
　　○丙午
　　○以兵部右侍郎张时彻二年满荫其子邦伊为国子生
　　○发太仓银六万一千两于保定充募兵用
　　○巡阙御史李承华奉诏查勘蓟镇修筑墙堑土程参奏该镇各官旷时怠事通计工程尚不及十一诏停总督河东总兵成勋巡抚吴嘉会参将韩承庆叚堂副使刘焘王伦俸责令克日修完奏报
　　○己酉
　　○朝鲜国夷人管令金等八人以航海值飓风漂至淮安守臣译送京师诏恤而遣之
　　○庚戌
　　○宣府设马市于新开口堡虏酋把都儿辛爱伯腰卜郎台吉委兀儿慎台吉凡五部入市共易马二千余匹
　　○辛亥劾  上用诸臣议查举将才兵部＜锍-釒＞名上请浙江绍兴卫指挥白浚临山卫指挥马奎等八人与焉已巡按浙江御史王应钟言浚奎等方以失事下狱安得称才勇  上命兵部陈状尚书赵锦言浚等系都指挥王国贤所荐侍郎史道因而类题臣莅任之始虞人言不足信方行各巡按御史查核而移文未至宜应钟有是言也  上宥锦不问令巡按御逮浚等及国贤从重问拟以闻
　　○壬子
　　○兵科都给事中何光裕参论南京锦衣卫佥书吕元以庸才而躐要职锦衣卫纳级总旗王松昌酋功而滥袭千户器之亵莫此为甚乞行严究  上命兵部从实以闻部覆都指挥佥书锦衣卫事于例有之元领运六年五被荐书似非躐等松先总旗以其父子俱有斩虏功故并袭今职光裕言非是得  旨锦衣系侍人员员岂容滥升袭姑夺堂官俸一月月该司官四月元革回原卫松下都察院逮治
　　○癸丑  诏停应天府及浙江等省加派粮银
　　○乙卯
　　○兵部覆给事中徐公遴＜锍-釒＞陈防守事宜一经略边务请遣大臣巡行各边经画一切备御之具一查革冗军大木黑窑二厂及牛房故有官军应役今二厂之营建渐少而牛房地亩且归之尚膳监宜各量留原数之半供事余悉转发操备一安戢兵民山东兵民率骄悍不可制宜其余中立数人为总队分辖诸兵更相训戒不驯者治以兵法一修举巡捕京城巡捕官军原额一万二千今仅满五千而老弱者牛之宜严加抡选期足原数仍委主事一员同参将麻宗管理操练得  旨经略大臣不必增说余如拟行巡捕人马缺少速为抽选迩年司属官及参将往往以人马私与各官供役其令科臣访奏治罪
　　○丙辰
　　○兵部覆给事中朱伯辰奏兵戎要务谓蓟州犹门户京师犹堂室今以大将统兵数万株守京师待其既入而后截杀是舍门户而守堂室非计之得也宜将宁夏因原边兵各一枝调发蓟州与先调京兵三枝保定兵二枝辽东兵二枝共九枝俱听总督何栋随宜分布遇警调遣得旨各边兵马业已选调入护兹所议各镇援兵第令近者闻报启行狭西道远不必调发余如议行
　　大明世宗肃皇帝实录卷三百七十三


大明世宗肃皇帝实录卷三百七十四
　　嘉靖三十年六月戊午朔
　　○己未
　　○升吏科都给事中张秉壶为南京尚宝司卿
　　○庚申
　　○增设神机营坐营官一员专理火器以原任总兵官署都督佥事黄振为之
　　○壬戌命彭城伯张勋弟熊袭祖爵
　　○革大理寺卿李卿李香职闲住以赴任违限故也
　　○初大同马市甫毕随有虏骑犯左卫者侍郎史道遣使诰虏则为中国妖逆萧芹乔源等实诱致之芹源皆持白莲教邪术出入虏地为奸其党无虑百十人散处诸营帐恐虏与中国通为己不利乃贿俺答左右言芹等有术咒人人死喝城城颓俺答为所恐动于是道密踪迹白莲教诸妖张攀隆等五千余人执之并执芹源等妻子索芹源于虏虏请试芹源使喝城不效则执以与我脱脱告通事曰某日将自右卫以千骑随芹等入试喝城毋敢掠也会有旨命道遍历延宁经理市事道以其事闻因言俺酋前赴市甚恭中怵于邪党臣计料此虏虽未可要其所终而调停曲处得宜尚可挽之以就我笼络且虏酋惟俺答为雄其分住宣府境外把都庆爱等五部皆其亲枝子弟一有扇动即为门庭燃眉之灾视吉囊三子散处河西僻隔者不可同语故今之制驭诸夷要在此一酋而已臣多方操纵已得要领虏虽惑于畏死未即执送芹等然妖术罔验端可计日而俟臣今奉命西行窃虑此中事机未定乞敕当事诸臣毋泥常法亦不得执以目前虏情小小出入锱铢相较因而坐失大机务忧深计远圆融通变覊致俺酋恭顺之心后亦犹昨然后马市不为无益耳其前项妖逆务百方购取无使留滞虏中以养后患咸宁侯仇鸾复言虏素多诈每入寇常蓄谋不发突出不意岂肯吐露真情使我知备恐声东犯西别有狡谋战守之备所当加慎且原议开市以宣大切近京师不得已用为覊縻之术延宁遥远虏情逆顺不足为轻重宜仍留史道于宣大令一意取置边情用终前绩萧芹等虏恡不肯发宜重为赏格缚芹源献者予百金余三十金彼其术既不验而虏又为利是□亦可以刬除妖氛永绝祸本会虏果犯右卫总督侍郎苏祐以闻诏俱下兵部议覆虏入当以战守责诸将史道宜留宣大计处虏情其妖人萧芹等宜用鸾所拟赏格悬购诏悉允行
　　○癸亥
　　○未封妃何氏薨诏遣封为睦妃赐祭葬如怀荣贤妃例杀一等
　　○山东兖州府地震有声
　　○甲子命户部右侍郎葛守礼兼都察院右佥都御史督理宣大山西等处粮饷
　　○工部覆给事中刘体乾朱伯良各奏财用绌乏乞清查内府各监局人匠止留应用人役悉革其增添冒替老弱者至于升除官匠宜严查冒滥以为降革毋得冗食致耗国计得  旨允行
　　○乙丑
　　○巡抚宁夏都御史张镐言本镇开垦荒田七百三十余顷宜设官专理原任兴武营都指挥赵廉熟知地利承委勤劳宜量加署职一切水利屯田及招抚流移提调各补官员俱令廉得专理为便从之
　　○丙寅
　　○升福建布政使司左参政王玑为都察院右佥都御史充淮徐兖州等处招抚营田使
　　○升顺天府府尹马坤为大理寺卿
　　○致仕应天府尹孙懋卒赠都察院右副都御史赐祭葬如例懋浙江慈溪人正德辛未进士授知县历南京给事中数上书  乘舆巡幸又论劾都督朱宁升广东按察司副使以擅笞锦衣卫差校事逮系诏狱谪滕县典史后历升至今官致仕卒懋行谊端洁居官有惠政清操和易甚为乡人所称
　　○丁卯
　　○发太仓银万九千二百两有奇于延绥充新军饷
　　○壬申
　　○升山东左布政使卢绅为顺天府府尹
　　○癸酉
　　○吏部拟原任副使王汝楫补山西潞安兵备  上以山西被遣汝楫既以不堪井陉调岂堪是任今更推有才望者以闻
