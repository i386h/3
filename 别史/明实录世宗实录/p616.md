<!-- { "loadSidebar": true } -->
　　○御制承天府元佑宫纪成碑文成命工勒右具词曰朕惟湖广承天府为我  皇考睿宗献皇帝畴昔分封之处  皇考圣德配  天勤政恤民化行江汉  皇妣慈孝献皇后坤德承乾媲美任姒  二圣积功累仁光四表而格上下长发其祥诞育眇躬祗奉  上天明命继承  大统君主亿兆于兹有年朕念斯地庆源所自特启建  元佑宫以崇真妥  圣保国福民乃命巡抚诸臣相度会计集材饬具经始于  嘉靖己酉迄戊午而告成中为  元祐宝殿后为降祥殿最后为三洞阁其配殿左为宣法右为衍真其前为元佑门又前为储祉门钟鼓二楼拱侍环列丹艧之施金碧之饰绚丽煇煌抚臣具奏请以文记昭示永久惟书有之灵承行旅克堪用德惟兴神天则祀天享神自成周而上已莫不然我  太祖  成祖定鼎两京并建朝天宫以崇奉  玄元祈  天永命神明协佑盖愈久而益彰焉眷惟承天朕实肇基于此所以凝  天命而临大宝克承  皇考丰芑之贻者惟  玄元之佑是依是赖临御以来崇报之典罔敢少置于朕怀谨效法  皇祖式建新宫又设官以领焚修降敕以谕群下给田以赡官道礼无不周事无不备矣仰惟  帝真鉴享克诚尚其眷顾有加宠绥弥□□马翊眇躬而康泰振我道以兴隆海宇昇平四夷归化永安  二圣在天之灵丕延  宗社亿万年之祚则  玄功昭揭于无强而朕承庥袭庆感宁有既耶谨记已建碑亭二座左勒  御制纪成文右勒护宫敕谕仍赐左右二坊额曰保祚延禧
　　○发原任总督宣大兵部右侍郎杨顺充军降巡按御史路楷边方杂职初顺楷逮至刑部论顺死楷为民及称科劾楷受顺金七千同为欺蔽果其事有徵即罪不止削籍此湏勘明乃可重坐  上命系顺楷狱遣兵科给事中郑茂往案之茂还奏去岁虏入应州等处凡攻毁墩堡一百二十余座杀掳男妇七千七百余人失事重大顺乃妄报首级诈以捷闻岁用钱粮五十余万册籍虽且弥文储偫绝无实效至于桃松之寨之脱逃离阳和仅二十里防护既＜锍-釒＞追捕更缓其为故纵情弊甚明楷以监察为职乃朋比为奸骩法罔上至于受金一莭虽无左验即其偏护太甚不无踪迹可疑此二臣者皆当议从重比以儆将来其总兵龚业巡抚朱笈虽已革任仍当追论奏入法司覆顺当原死充戊楷如初拟为民业笈下御史提问得旨顺业级如拟楷降杂职用初法司论顺楷罪已定遣茂往勘者楷受金一事耳是时大学士严嵩与其子世蕃沈以顺楷之杀沈炼为德兼餍其赃赂当顺楷初逮时右卫势正危急  上怒方盛欲宽假之不敢故缓其狱遣茂出勘似若以所坐为轻而欲重之者及茂勘诸事悉为辩豁唯参语重劾之法司乃更予轻比顺免死楷由通藉由是士论大哗咸知出嵩父子意当其事者为刑部尚书郑晓云
　　○甲申
　　○升河南右布政使林懋和为广东左布政使
　　○丁亥
　　○礼部以  万寿圣莭请令  二王入宫朝贺不许
　　○未封妃张氏薨治丧葬如例赐谥曰安
　　○癸巳
　　○总督浙直福建右都御史胡宗宪再获白鹿于齐云山献之  上谓一岁中天降二瑞恩眷非常命公朱希忠告谢于  玄极宝殿伯方承裕告  太庙以宗宪忠敬升俸一级百官上表称贺
　　○乙未  诏选  裕王继妃
　　○丁酉
　　○汝王祐椁薨无嗣国除  命保定侯梁继璠往迎王柩归葬及其宫眷还京师
　　○升山东按察司窦一桂为河南右布政使刑部山东司署员外郎沈淮为广东按察司佥事
　　○以雹灾免陕西西安凤翔汉中三府以采木免贵州思州思南石阡铜仁黎平镇远六府各州县正官入觐
　　○暹罗国王勃略坤息利尤池牙遣使赍金叶表文及方物来朝宴赉如例
　　○巡抚福建佥都御史王询言福建自被兵以来设参将二人一哨于海一防于陆然水陆之任分而利害异南北之势悬而首尾分各无信地互相观望臣按闽中之势福宁北路之要害也寇自台温来者必犯之诏安南路之要害也寇自广湖来者必犯之诚得专将分守兼辖水陆贼虽狡悍岂能越境请以福兴为一路领以参将黎鹏举驻福宁水防自流江烽火门俞山小埕以至南日山樟泉为一路领以参将王麟驻诏安水防自南日山至浯屿铜山玄钟走马溪安遣馆凡水陆兵及诸卫所官军有司团练民兵皆听莭制又福建省城介在南北之中而去海不五十里宜有重兵请更设参将一人以署都指挥佥事曾清充之部领哨船选募精锐五百人往来闽安镇东福清并海之间与主客兵互相应援其本省原调广西向武州土兵日久思归宜从其便而于湖广桑植麻寮二土司各调兵二千人代之兵部覆奏报可
　　○发太仆马一千匹给延固入卫边兵
　　○己亥
　　○齐东王厚炳薨赐祭葬如例谥温惠
　　○山西抚按官类奏本镇官军自去冬及春三与虏战皆捷前后所获奸细二十三人诏赏总兵张承勋巡抚魏谦吉银币都指挥林爵等升赏有差
　　○庚子
　　○升云南巡抚都御史王昺为南京工部右侍郎
　　○礼部以大朝等门成请受朝贺  上报曰兹所题人臣大礼具见朕以宗人仰荷  上天简命入承  祖位非他所为初则夺亲欺天欺我之邪至今尚怀无道者非一近乃二藩作逆无君去年火燃朝堂不臣者皆相庆自得谤我事  上玄废早朝信方士近佞人朕何受贺诸事俱照常行
　　○辛丑
　　○以大朝等门安吻悬额命工部尚书欧阳必进行祭告礼公朱希忠告  南郊伯方承裕告  太庙辅臣徐楷李本祭后土司工之神
　　○以广东倭患免潮州府海阳饶平潮阳揭阳四县及海北盐课司正入觐
　　○癸卯
　　○以寿明殿成及  圣旦届期建祝迓典于内殿停常封至八月终建大斋于朝天宫三日夜命安平伯方承裕行礼
　　○更定漕粮挂欠违限之罚把总官每欠粮一万石银二千两运官欠粮一千石银五百两各递降一级待其后运补完方准复职若三年之外不完者罢其领运子孙亦止于降级上承袭其违限三月五月者行各该卫所住俸违二月提问从户部尚书贾应春等议也时漕政废弛  嘉靖三十六年共欠粮十四万九千九百余石银二万七千九百余两于是都督黄印坐论降一级把总吴匡而下六百九十人以失期妄报罚治有差
　　大明世宗钦天履道英毅圣神宣文广武洪仁大孝肃皇帝实录卷四百六十二
　　


大明世宗钦天履道英毅圣神宣文广武洪仁大孝肃皇帝实录卷四百六十三
　　嘉靖三十七年八月乙巳朔祭夜明于夕月坛遣成国公朱希忠行礼
　　○丁未祭先师孔子命大学士徐阶行礼
　　○戊申祭  太社稷命英国公张溶代
　　○以大朝等门成群臣具朝服诣门行五拜三叩头礼奉表称贺
　　○庚戌祭  帝社稷遣公朱希忠代泰宁等卫右都督只儿挨等差头目升合儿等进马贺  万寿圣莭宴赉如例
　　○辛亥命太常寺少卿兼翰林院学士董份翰林侍读高拱主顺天府乡试
　　○壬子  孝康敬皇后忌辰  奉先殿行祭礼遣宁伯周大经祭  泰陵
　　○癸丑以  万寿圣莭祭告  奉先殿命驸马谢诏行礼
　　○以明日  孝慈高皇后忌辰  奉先殿行祭礼  万寿圣莭命成国公朱希忠代拜  天于  玄极宝殿  上不御殿文武百官朝服诣大朝门行五拜三叩头礼仍上表称贺
　　○遣彭城伯张熊成安伯郭应乾清平伯吴家彦玉田伯蒋荣分祭  八陵都督佥事沉至祭  恭仁康定景皇帝中官祭  恭让章皇后都督同知王极祭  孝洁皇后各陵寝
　　○免宴赐莭钱钞
　　○朝鲜国王李峘遣陪臣吏曹参判李戡等上进表进方物贺  万寿圣莭宴赉如例
　　○己未
　　○虏三万骑犯永昌凉州等处围甘州十四日始遁
　　○庚申
　　○夜月食
　　○壬戌
　　○大学士严嵩等言近闻大同颇熟银一两可得米九斗臣等伏念此特发银该镇令趁时籴买备半年军饷用一倍可得三倍之利昨也月间边臣来讨户部未肯发银若延至来春二三月时米价腾贵银二两才可得米一石耳今年右卫事可鉴也  上以为然乃谕户部曰朕闻大同今岁有秋粟豆价平其即发银十五万两都察院遣御史一员督运至彼会同管粮郎中及时籴买米豆分贮宣大各要地仓场备用其银即准三十八年应发饷额不许浪费
　　○甲子  发中库银二十万两暂准各边年例军饷仍以两淮余银补之
　　○丙寅  宪宗纯皇帝忌辰  奉先殿行祭礼遣兴安伯徐梦旸祭  茂陵
　　○升山东左布政使游居敬为都察院右副都御史巡抚云南山西按察使季文进为都察院右佥都御史巡抚大同
　　○己巳  大享视牲命公朱希忠代侯顾寰驸马李和伯方承裕尚书吴鹏轮视
　　○虏犯宣府赤城等处千总补儿害坐营官徐麟游击董一奎帅兵御之斩首十二级夺马百匹把总冯尚才战死
　　○癸酉
　　○掌南京后军都督府事伏羌伯毛桓卒赐祭葬如例
