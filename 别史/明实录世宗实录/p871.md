<!-- { "loadSidebar": true } -->
　　○乙巳刑部左侍郎许赞右侍郎闻渊大理寺左少卿曾直以会鞫张柱狱为给事中陆粲所劾乞罢不许
　　○丙午时狭西镇臣以主客兵马粮饷不继请如节年事例发内帑开引盐及摧江南拖欠京库折银会计拨派务足岁支外仍存赢余以待灾歉户部言狭西主兵岁用则总八郡诸卫之租入尽以给之又有京运年例银两往年以灾部议处补存留起运又十万余两若客兵支用则今年所发官银先后凡二十五万矣乃镇臣尚有是请盖以不完徵税粮不力追逋欠无以资主兵而以客兵之食食之不知彼奉何明文而擅废客兵之资也今既告匮请发五万付都御史刘天和于要害城堡籴买本色专备动调人马仍责问前银令之处补有旨责让镇臣擅动客饷令督饷都御史刘天和核实以闻以大虏在套姑准发帑银十万两给之
　　○丁未改南京刑部尚书何诏为工部尚书诏疏辞许之
　　○南京户部右侍郎杨杲以母年九十乞终餋许之
　　○大学士桂萼再上疏乞休曰臣感  陛下恩赤心图报故凡举劾大臣承袭封爵罢兵息民去泰去甚一切大政莫不详论极辨意见之偏难保必无至于狥私黩货背公树党则皇天后土实所共鉴但所入告者一于休餋生息不合同列之议者多矣臣又思  陛下尧舜之主赫然大有为百官有司争欲自效今有百余年宿弊一旦悉请厘革之者此廷臣建白该部议拟  陛下裁断臣何所与而弗便者乃恻目切齿阴嗾于众曰某事某建明也某人某摈斥也徭动群情交构飞语文致以近似之迹傅会以暧昧之言臣拙于谋身不知形迹之可避疏于接物不知背面之不同祸机藏伏待时而发犹且抗直任愚曾不觉悟今言者果以辅臣专恣独归臣身以此为罪臣复何辞至谓臣能使天下敢怒而不敢言则臣实恐惧循省莫知其何所指也臣何足惜独上累知人之明伤国大体死有余辜乞许臣去生免显戮死得令终幸甚  上曰卿读书见理但所行事亦须共协□议勉询公论合于事情庶前日之忠不为自负不必深辩病痊即出供职以副朕任用之意
　　○戊申中元节遣驸马都尉邬景和长宁伯周大经昌化伯邵杰分祭  七陵仪宾周钺祭  景皇帝陵寝驸马谢诏祭  悼灵皇后陵
　　○提督海子太监孙端疏乞优免海户杂差户部言海户多殷实故  先朝斟酌每户优免三丁载在会典近者畿辅之地灾伤频仍差徭浩繁奸民往往投充陵坟匠校选收将军勇士影射偷闲避重就轻偏累良民根本之地深为可虑海户优免止宜如故且当论诸投充影射者罪以警将来报可
　　○大真人张彦頨遣其属下余称采取遗经供器进  上乘传诣四川云南诸省复以玉带蟒衣遗镇守官巡抚云南都御史欧阳重言其扰害夷方惑众罔利请治之  上命江西巡按查访具奏而以重疏差写尊号字样诘令对状
○庚戌南京户部尚书王承裕以公事赴京至天津有疾回籍为吏科都给事中刘世扬所劾  上以承裕不谙礼体令致仕
　　○土鲁番速坛满速儿王等遣使贡玉石方物赐彩币金织衣绢疋有差
　　○辛亥  太宗文皇帝忌辰  奉先殿行祭礼遣安仁伯王桓祭  长陵
　　○壬子升狭西左布政使成文为太常寺卿提督四夷馆
　　○癸丑礼科给事中王准劾大学士张璁所举通州参将陈璠桂萼所举御医李梦鹤皆私人宜罢黜宜乞戒璁萼勿私偏比以息人言  上命所司查奏初萼乞休未允至是璁复称疾  上曰卿素忠谨简在朕心准所言已令查奏卿不必辩不得因是推避负朕所托已而礼兵二部言梦鹤以考选璠以荐用俱非有所援  上置之仍命所取医士恐未精太医院更考以闻毋有所避

○乙卯大学士张璁以旬日间两遭论劾再疏乞休曰三让而进一辞而退大臣之道也今为大臣者能书百忍甘受万辱假恩僚属以结其心纳交科道以灭其口卒之大道不行公议不立有少自树者则群谤丛至始臣议礼时言者无虑数百章所以甘犯众怒而不忍去者为典礼之未成也今  圣孝已遂臣宜去矣人虽无言犹将愧之况有言乎  上曰卿学博才优忠诚素著朕所简任非止以议礼一端且父子天性方朕冲年寡昧为人所欺  皇天垂鉴俾卿开朕心志赞成大礼即以此用卿亦朝廷报功之公典未为害也卿其勉尽辅导之职匡朕不逮不允辞
　　○丙辰升狭西按察司副使汪珊为浙江按察使山东按察司副使田登为河南布政使司右参政
　　○赐光禄寺卿吴大田母林氏祭葬大田以藩邸讲读有劳故从其请
○增设云南都司守备指挥二员一守备安普临元二道一守备金沧洱海二道
　　○丁巳巡按直隶御史魏有本言顷有诏停止苏杭织造待丰年举行已又命织造官不必取回臣揣  圣意盖以工役宜停特官不可罢耳乃太监耿隆犹督徵粮价催儧工程是已停复徵方罢即举前后背驰上违德意下矢百姓心今苏松诸府灾伤荐至乞仍前诏停止为便诏如前旨
　　○戊午吏部覆南京科道所荐旧臣如尚书罗钦顺秦金赵璜皆耆德宿望久孚士论宜及时起发其次则副都御史王荩张云亦可叙用其次则尚书颜颐寿副都御史刘文庄侍郎孟春刘玉王启大理寺卿汤沐太仆寺卿汪玄锡俱以大狱褫职而侍郎郑岳则尝招物论宜用与否皆请  上裁  上曰奏内各官皆非可用之人惟张云谨厚准候缺推用余悉罢之
○时浙江温州有海贼之警有逃军之变直隶有侯仲金之乱兵科都给事中夏言上疏曰今三乱并起渐不可长诚宜上廑庙谟不当泛言下督责之旨移查勘之文而已也且浙直财赋之区镇江常州江淮之咽喉留都之甸服仪真瓜州又漕运之门户朝贡之通衢也贼炽则东南不得安枕矣请添设巡视浙江等处都御史一员假以督军重权兼制邻境以遏狂乱专设镇守江淮总兵官一员驻濒江要会之所凡沿江守备备倭等官俱听节制以弭意外之虞  上深纳其言即命吏兵二部会推才望谋勇文武大臣二三人以请
　　○录故南京礼部尚书邵宝子煦为国子生宝屡乞休未考三载绩例不得荫以其文学闻望特予之
　　○以大学士张璁疾遣医就视赐米酒蔬肉
○时有发  孝陵旁古墓者南京科道官以闻  上谕刑部曰  陵寝禁山何乃不谨巡护纵人樵采以致掘发古冢其命南京法司逮问守护指挥并巡山巡捕守把内外官校若宜缉捕及掩埋者南京礼部会官看议以闻于是刑部参劾南京守备魏国公徐鹏举南和伯方寿祥南京兵部尚书王宪  上责鹏举寿祥对状以宪任事未久贳之
　　○庚申致仕少保兼太子太保都察院左都御史陈金卒赐祭葬如例金湖广应城县人成化八年进士授直隶婺源知县选南京山西道御史历升都察院右副都御史巡抚云南南京户部右侍郎都察院右都御史总督两广军务转左都御史升南京户部尚书改左都御史以母忧去任寻以江西盗起夺情起复总制江西等七省军务盗平加太子少保乞终丧又加太子太保仍总督两广军务以军功加少保兼
太子太保左都御史掌院事正德十六年病乞休给驿归至是卒金有干局扬历中外四十余年及卒家无余赀士论许之
　　○兵部言顷言官及南京礼部尚书刘龙皆荐闲住右都督马永谋勇可用请略其狂妄叙之报可
　　○辛酉太师兼太子太师定国公徐光祚卒赐祭葬如例谥荣僖光祚永宁之子弘治十七年袭父爵正德五年提督营务掌前军都督府印录宁夏平逆功加太傅正德十五年调中府掌印奉敕知经筵监修国史加兼太子太傅  武庙实录成加兼太子太师  恭穆献皇帝实录成加太师兼太子太师至是卒礼部叙其久效劳绩行已无过宜赐谥许之
　　○兵部言故提督两广军务都御史韩雍勋庸茂著传播人口先已立祠致祭顷以言官之请录其后量授在京文职臣观雍与都督赵辅同功一体而运谋设策功实过之知县陶鲁所获军功皆雍指授其劳勚实与先尚书王翱埒今赵辅子孙世承伯爵鲁翱之后皆袭锦衣而雍之子孙曾无延赏请从言官之所建白及其孙勋之所陈请得比翱例庶答其功不允
　　○癸亥兵部言顷者伏奉诏书以前诏查革冒滥军职恐奉行太过一概混革无以劝勇士心令臣等覆议谨据宣府抚按万全都司宣府等卫官旗应减革降级行查者四百二十八人列名以请  上从所拟
　　明世宗肃皇帝实录卷之一百三
大明世宗肃皇帝实录卷之一百四
　　嘉靖八年八月甲子朔升山西按察使周叙为狭西右布政使南京太仆寺丞韩邦奇为山东按察司副使山东布政使司右参议陆杰为狭西按察司副使
　　○朝鲜国王李怿遣陪臣刑曹参判李菡进方物及马庆贺  中宫千秋节赐宴赏如例
　　○以虏贼近边调扬威营都督同知杨镇于效勇营令拣练兵马有警听用
　　○以斩获套虏功赐敕奖励总制尚书王琼仍赉以银币游击梁震把总孙仁副总兵赵镇皆赐赉有差余获功并阵亡官军令巡按御史核实以闻
○乙丑以南京兵部尚书王宪为都察院左都御史太子太保如故初左都御史员缺会推者再  上皆不允至是乃推宪及南京都察院右都御史万镗总理河道工部右侍郎潘希曾  上特命宪仍诏吏部遣官趣赴任
○提督两广侍郎林富上言迩者诏下广东采珠臣闻  祖宗时率数十年而一采未有隔两年一采如今日者也盖珠之为物也一采之后数年始生又数年始长又数年始老故禁私采数采所以生餋之也自天顺年间采后至弘治十二年方采珠已成老故得之颇多至正德九年又采珠亦半老故得之稍多至嘉靖五年又采珠尚嫩小故得之甚少今去前采仅二年珠尚未生恐少亦不可得矣五年之役病死溺死者五十余人而得珠仅八千八十余两说者谓以人命易珠今兹之役恐虽易以人命珠亦不可得矣今岭之东西所在饥民告急申诉纷纷盗贼乘间窃发乃复以采珠坐派府县恐民愈穷歛愈急将至无所措其手足而意外之变生矣臣闻内库尚有扁小余珠犹可备用未至甚乏如少俟数年池蚌渐老民困少苏徐取而用之其于爱民之仁用物之节似为两得＜锍-釒＞入报如前旨采办进用无得迟误
　　○诏发太仆寺寄养马一千匹给大同无马官军从都御史蔡天祜请也
　　○丙寅升湖广按察司提学副使许宗鲁为太仆寺少卿
　　○丁卯遣大学士桂萼祭先师孔子
　　○升四川按察司副使胡东皋为山西按察使兵部车驾司郎中查应兆为山东布政使司右参议
　　○先是南京户部右侍郎杨果等言奉旨一应钱粮俱差委科道官监收查理通行岁报查得南京锦衣等卫三十六仓中和桥等三草场并  孝陵神宫监御马监内官监酒醋面局光禄寺神乐观牺牲所收放钱粮除原有巡视御史并本部委官仍添差给事中一员五府六部都察院大理寺国子监通政司诸衙门收受俸粮亦另差科道官各一员监视其外承运库并甲字等九库旧有科道巡察若内承运库供用库等监局无官监督宜并行巡视九库科道一体监督岁终造册奏缴户部覆上得旨如议行内承运库免查盘
