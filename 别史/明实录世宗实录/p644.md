<!-- { "loadSidebar": true } -->
　　○御史潘季驯巡按广东倡行均平里甲之议其法先计州县之冲僻以为用之繁简令民各随丁力输银于官每遇供应过客及一切公费官为发银使吏胥老人承买其里长止于在官勾摄公务甲首悉放归农广人便之季驯自以报代在迩恐后至者不能守乃上＜锍-釒＞言岭表去京师绝远比来牧民者视为利薮屠剥万状而小民仰九重在霄汉之上愁苦之声无路自达故相聚为盗臣为是痛心疾首已将里甲弊政更张一新顾天下之事立法不难守法为难守之于畿辅之地固难而守之于岭海之外为尤难昔苏洵有言远方之民虽使盗跖为之郡守梼杌为之县令郡县之民群嘲而聚骂者虽百千万辈朝廷不知也故其民常多怨而易动今广东之民既怨而动矣若非仰仗明旨丁宁虽有周公之法谁与守之＜锍-釒＞入户部请以其言行通省如法遵守年终籍记用银数目以闻报可
　　明世宗肃皇帝实录卷之四百九十二


明世宗肃皇帝实录卷之四百九十三
　　嘉靖四十年二月辛卯朔日食是日微阴钦天监官言日食不见即同不食  上悦以为  天眷已而礼部尚书吴山以救护礼毕报忤旨山引罪  上曰尔等守礼不必引罪该科官如何不参令以状对礼科都给事中李东华等惶恐言  圣德当阳祥云护日当食不食此诚至敬格  天之所致也山等不知题请恭谢玄恩乃如常救护罪不可逭臣等一时失于参正罪亦难辞  上曰  天眷人君若君之于臣有不知感国典不容况圣人事天敢不钦戴章内不曰称贺曰谢玄奸巧孰甚马山前执白鹿殊祥  殿庙强告原  父天眷玄嗣所致昨阴云中监观候甚明非测言比乃如常救护谓宁尽已诚不可失正是则是矣然不敬  天意卖直沽名亦不可也科首住俸余各夺半年已大学士严嵩言日食云阴即同不食不当救护人所共知而是日行礼如故乃部臣之罪不当专责言官  上曰卿此言敬天慎礼正法之谓本在尊官东华改罚俸两月余宥之部臣姑记罪
　　○裁革山东邹平泗水二县县丞各一员金乡鱼台费曹单钜野文上阳榖郯城等县治农主簿各一员泗水郯城费县嘉祥各儒学训导一员广东四会县县丞一员儒学训导一员狭西米脂县县丞一员
　　○发临德二仓粟三万石徐州仓麦二万石给山东济南等六府赈济
　　○命管理兵车营参将署都指挥佥事郭震充副总兵官提督狼山等处
　　○江西南赣流贼冯天爵等平天爵等皆两广民兵应募至浙直御倭已而遂寇劫闽清县库复寇沙县尤溪建宁泰宁及江西建昌新城南丰等县拒敌官军杀守备王址支角□羊之后自泰和谋间道趋湖广为南赣兵所邀擒天爵并其党梁宽冯胜等六十五人余各窜逸捷闻诏按臣核实功罪具奏
　　○湖广致仕宣慰使彭明辅宣慰使升云南右参政彭翼南各献大木三十株云南丽江军民府土官知府木高献木值银二千八百两诏加明辅翼南二品武职服色高三品文职服仍于知府原职上进散官一级授亚中大夫各给诰命
　　○壬辰建春祈大典于  大高玄殿三日
　　○礼部奏上景王辞朝仪注前一日恭诣  御前面辞先期内官预设幕次于  上御宫门外至日  王具冕服妃翟衣由东华门入至  上御宫门外入幕次司礼监官奏引至  御前  王与妃并立  王左妃右内赞赞行五拜三叩头礼  王与妃俱跪听  上训命讫  上以果盒酒赐  王  王跪饮讫叩头毕出幕次与妃同诣  母妃前行四拜礼毕出妃先回府  景王至  裕王府内行四拜礼  裕王仍至  景王府内行两拜礼俱答拜各回府文武百官各具吉服诣  景王府行四拜礼次日文武百官各具朝服侍班  景王具冕服由东华门入至大朝门  御座前行五拜三叩头礼赞引引  王由东阶出承天门至幕次易服  王自祭承天门之神礼毕  王乘舆出长安左门至府同妃启行由朝阳门出百官易吉服至桥东左右序立候  王辂过而回奏入得旨面朝二辞俱免百官只吉服路送余如拟
　　○发太仓银七万两给大同镇收籴以右卫兵荒从督抚官奏请也
　　○故赵王妃张氏子成皋王载垸以王自缢状闻归罪于彰德知府傅汝砺通判田时雨诏械汝砺等至京拷问论汝砺戍极边时雨罪死仍械遂河南斩之长史李愚等戍罚有差遣官治王丧辍朝三日谥之曰康初三十九年六月洛川王翊鏴奴与民争时雨挞其奴翊鏴诉于赵王时雨不为屈竟论奴充军十月二十八日汤阴王府奉国将军厚＜火贵＞厚火□役向汝砺求索禄粮汝砺不与而囚其奴厚＜火贵＞等复以告赵王王令厚火□童诣府求释汝砺辞不见见时雨时雨复以语侵之是夜王暴薨于思训楼中翌月长史以王病薨牒报府臣哭临如礼时外议汹汹或言祸起宫闱迹且及成皋主王惧乃更与长史李愚等以自缢讣闻因称时雨汝砺威逼王致死法司论坐如律其实翊鏴厚火□童事至微浅时雨等未常侵王王亦无恚于时雨等弟素性仁柔鲜断薨之前数日侍儿有见王咄咄自语如有所恨者殆为妃与成皂王然其事秘外间莫知也王本以渐恚自缢乃委罪于时雨等时论冤之
　　○丁酉祭先师孔子命大学士徐阶行礼
　　○以日食不见建谢典于大光明殿三日群臣上表贺
　　○戊戌祭  太社  太稷命英国公张溶代
　　○甘肃山丹卫等处地震有声坏城堡庐舍
　　○己亥祭  太社  太稷命成国公朱希忠代
　　○庚子  孝贞纯皇后忌辰  奉先殿行祭礼遣玉田伯蒋荣祭  茂陵
　　○辛丑太子少保都察院左都御史周延卒赐祭葬如例赠太子太保谥简肃延江西吉水人嘉靖癸未进士授知县召拜兵科给事中以言事忤旨谪判宿州稍迁南京考功郎中历升广东左布政使居广最久交南之役及平定黎贼俱有赞画功擢副都御史巡抚应天进兵部右侍郎提督两广军务入为刑部左侍郎历南京右都御史吏兵二部尚书改今官卒延为人峭直清介寡言笑居官执法然不为矫矫声迹清节自持终始不变士论重之
　　○癸卯启蛰祈榖于  玄极宝殿命成国公朱希忠代
　　○丁未  景王发京师
　　○戊申上谕礼部近因春冷人多生疾令太医院依方修药随病治疗差官同锦衣卫官于九门分布给散立夏日止
　　○己酉  恭仁康定景皇帝忌辰遣都指挥同知陈书祭  陵寝
　　○大风扬尘昼晦  上谕阁臣曰今日之风占谓兵火似不可以常视其传谕博示诸臣内戢凶贼外严边备阁臣以示兵部尚书杨博博等覆奏曰  陛下偶以风异轸念内外申饬臣等以安攘之事臣惟今日内地虽称岁侵然数奉宽恤之诏远迩晏然保无他虑惟是外边自正月以来在蓟镇则有虏酋把都儿辛爱纠合东虏土蛮欲犯古北臣已檄许论调度拒守在大同则有虏酋俺答自西海东还住牧丰州声言欲犯左右卫臣已檄李文进设策防御今复用明诏申督之内外诸臣奉行惟谨当不至仰烦  圣忧报闻
　　○庚戌遣户部尚书高燿祭先农之神
　　○令太子宾客吏部左侍郎兼翰林院学士茅王□赞回籍养疾改太子宾客礼部左侍郎兼翰林院学士袁炜为吏部左侍郎兼官仍旧时王□赞以足疾久不视事  上谕大学士严嵩曰汝知王□赞足疾否或令养疾此佐似不可无官且右侍自有本业也王□赞闻之惧因＜锍-釒＞言臣所患乃肢体末疾今且愈矣乞暂予告数日  上曰铨曹非养疾地其令回籍调理乃用炜代之
　　○南京兵部尚书江东等言南京振武营兵之选将以备倭今倭患未可逆睹而遽议罢非计请下南京府部九卿及科道等官酌量时势详察利害应散应留务求归一兵部议覆从之
　　○总督宣大山西都御史李文进＜锍-釒＞陈边务一欲乘春夏之间虏马羸弱扬兵捣巢使虏慑而远遁一请敕三镇抚臣协心共济遇虏大举入寇内则合力救援外则同谋共击使腹背受敌彼此牵制一大同车战屡有成效各路宜仿制而督教之一徵善驰射之士递相教练而移大同演武场于镇城之北以便肄习一南山联墩不足恃请修宣府北垣以为外蔽缮南山墩戍以为内防兵部覆言捣巢之议恐计虑不周轻举妄动无益反害宜相机进止南山  陵寝所在及改迁教场二事俱当慎重宜再行勘处余皆可行诏从部议
　　○辛亥改通州新游兵及曹家寨所革通州游兵隶入京营以游击将军吴子英为神枢营佐击将军领之
　　○壬子狭西杂谷安抚司护印土舍格兜恩巴差都纲头目来朝贡方物宴赏如例
　　○改少保兼太子太保工部尚书欧阳必进为都察院左都御史
　　○升河南巡抚右副都御史张永明为南京刑部右侍郎
　　○癸丑代府奉国将军聪浸等以禄粮积欠数年诣阙自陈且言臣等身系封城动作有禁无产可鬻无人可依数日之中曾不一食老幼嗷嗷艰难万状有年踰三十而不能婚配有暴露十年而不得殡埋有行乞市井有佣作民间有流移他乡有饿死道路名虽宗室苦甚穷民俯地仰天无门控诉请下所司将积逋禄米共二十二季清查催补使父母妻子得沾一饱冒罪而死亦所甘心  上览其＜锍-釒＞悯之下山西抚按官核报
　　○荫总督右副都御史李文进子孟铎为国子生以边功加恩也
　　○总督仓场督理西苑农事户部右侍郎马森以病乞归许之
　　○发天津仓米一万五千石通州仓米六千石于顺天永平二府太仓银一万五千两于保定河间等六府赈济
　　○山西巡按御史栾尚约以正月间虏犯五花营败书闻因劾西路参将潘缙程云凤戴元亮游击李应禄署总兵霍岱当分别治罪河曲守备王世臣千总李虎死事当恤录诏下缙等于按臣逮问余候勘明具奏
　　○甲寅重建祈年大典于洪应雷宫七日
　　○吏部言礼部左侍郎缺请推补得旨不必会推严讷升本部左侍郎李春芳填注部任董份代春芳掌院事
　　○升南京礼部右侍郎康太和为南京工部尚书
　　○丁巳  上谕阁臣曰今日又大风止及旬日不可不为虑昨兵部对言各边皆有备无足为念恐未宜自恃于是部臣杨博言向承制已移文督臣许论自山海关抵居庸所在为备不使堕虏计其宣大督臣李文进所条事宜亦已议行矣臣再奉明旨当宣示诸臣令更慎为备报闻
　　○戊午春分祭大明于朝日坛遣成国公朱希忠行礼
　　○己未祭历代帝王命定国公徐延德行礼
　　明世宗肃皇帝实录卷之四百九十三终


明世宗肃皇帝实录卷之四百九十四
　　嘉靖四十年三月辛酉朔  孝肃皇后忌辰遣清平伯吴家彦祭  陵寝
　　○壬戌命户部发米一万二千石赈济京师饥民
　　○癸亥命提督工程工部尚书雷礼回部管事仍兼提督
　　○改南京工部右侍郎林庭机为南京礼部右侍郎升江西左布政使蔡汝楠为都察院右副都御史巡抚河南
　　○升山东按察司副使吴维岳为湖广布政使司右参政
