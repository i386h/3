<!-- { "loadSidebar": true } -->
　　○甲子礼部尚书席书等会廷臣条议修省事宜一速给长单言各处解到内府钱粮户部给付单文上纳必获取长单方给批回今纳完听单大户有延至五六月者缘监局官多勒索常例计其所费将倍所纳怨声嗷嗷上干和气今后钱粮完日宜即给与长单一裁省民运言山东河南北直隶户部岁派宣府粮草折银俱系大户解部倒批前去彼处上纳但自京师到彼经由居庸接连边口或有疏虞累其赔贝□皮今宜令户部将各处解到前项折银陆续称收寄库出给批关回照候每年解送年例银两委官带运一定册封凡册封各王府钦定每年八月行礼止因撰造不齐遂尔延缓今系五月以前者刻期撰造定在八月内行封其在五月以后方许次年著为令一禁越奏言各王府将军人等往往潜自越关赴京奏扰朝廷笃念亲亲给与应付以此得计仿傚成风以致有司掣肘百姓烦费宜令各该王府严加钤束不许仍前擅行奏扰果有冤抑事情亲王转奏一处造办言各王府亲郡王妃郡主仪仗并将军中尉郡县主君仪宾冠服例该内府成造给领工部造办木匮扛擡兵部起关有司应付其间劳费不可胜言宜通算前项成造所费照先年折价事例令其自行造办一久责成言各边地邻夷虏警变不常巡抚兵备官员必须久任得人庶几上下交手可考成功近年以来迁转颇速人无固志乞敕吏部查照先年事例务存留久任中间年劳颇深量加职衔仍留地方行事一严查勘近日各边奏报功次动经岁年以致死者含冤生者怨愤诚宜行各该巡按御史将一应行勘未报功次两月以内务要逐一核实造报以凭奏请升赏一停冒滥言乞升官员除正德年间以前查革外近年多妄比事例夤缘乞升今后但有故违前例者听该科及本部参奏重治一垛军功言流官旧例不许袭替若所获升级之功因而不与垛于原职未免负其军功今后获功准扣算累于原职其流官职级仍照旧不准袭替一议弭盗言直隶仪真踰江西九江及湖广长沙上下二千余里率多有小船出没啸聚为盗我朝旧制沿江一带每东西相去三十里各设一巡司每司弓兵每百名六七十名哨船或十只五六只器械明备往来巡逻承平日久江防尽废今宜敕操江巡江及抚按查复旧规修理公廨置造哨船器械佥补弓兵一有失事地方就便查究追捕一处高墙言凤阳高墙先年庶人数多官军守获亦多今尚一二未曾归并而官军如故合行抚按查议将庶人量为归并官军革回原卫差操一慎诬枉言近日缉事巡捕人员往往诬执平民陷于贼盗此网一入解释甚难宜敕法司严加禁约在内不许妄执平人以图升赏在外不许妄报贼数以徼能声一处军饷言各边城堡及都司卫所官军月粮迩因各处地方灾伤徵纳不前每每缺乏乞敕该部备行各官速查各城堡卫所军士累年欠缺月粮将见在仓库收贮钱粮尽数补给若有不足彼中合行事宜可以助补者明白具奏定夺一禁奢侈言今天下承平既久人习僣侈宫室舆马壮丽奇巧所费不赀婚姻祭葬饮食筵宴尤为暴殄其妇女身衣锦绣首带金珠贵贱不辨踰礼犯分莫甚于兹民穷财匮职此之由乞敕礼部查照禁例通行禁约一体遵守一饬武备言国家以边陲为屏翰边陲以武备为盛衰所谓武备者城堡兵马是也近日武备废弛当事各官惟事苟安以故贼深寇则闾井就墟小入则人畜被掠宜行各边镇等官及军民人等一体知会地方利病许令各陈要见某处关隘倾圮系贼通要路所宜豫修某处城堡坍塌系贼入径行所宜坚筑马耗何以足充军逃何以选补某处屯地可以给军耕种少助边需某项钱粮可以通变借支不为常例军士之疲惫何为病根将领之诛求指何名目镇巡官仍宜亲历地方悉心咨访择其善者参以己见星驰具奏一惩严苛言近者在京在外司理诸臣多至淫刑以逞及妄意比附深文故入被及良善致干和气乞敕法司行令内外衙门各要力行公恕申严非刑之禁特重失入之愆  上曰近日四方灾变非常朕心惊惕惟恐政多乖谬民怨日深以致上干  天和咎本实在朕躬谕令卿等开具兴革事宜今既会议但所言多非弭灾之术其速给长单裁省民运等十六事俱采择施行今后科道官果尽谠直朕自能虚心听纳两京文武大小官员痛加修省勉尽职业以回  天意四品以上官令自陈在外军卫有司有贪淫酷虐坏法扰民不能抚宁百姓者亦足召灾行抚按官严加查访黜其太甚者以示警戒余报罢
　　○大学士杨一清复条陈修省事宜一祭告以竭修省之诚古人致斋欲使百工齐其念虑一其心志以交于神明庶获感通耳今新春在迩  郊祭期逼宜于  大祀之后择日斋戒遣官祭告  天地  社稷  宗庙山川引咎自责以彰遇灾而惧之诚至于名山大川及灾变所出地方就令彼处官司祭告此盖为民祈福非他淫祀之比也一宽恤以宣修省之泽今天下之民穷困极矣其原多由于刑罚冤滥赋歛繁急所致伏愿特降德音覃及天下先令各衙门斟酌事宜开具条件请旨采择行之使囹圄少清冤滞少雪以体天地发生之仁以广朝廷好生之德至于嘉靖三年以前拖欠内外仓库钱粮亦望大霈恩泽其在小民名下未徵者即与开豁若大户侵欺监追年久果无抵业者亦与蠲除其余宜量许折徵仍视其年分之远近以为折价之多寡一听言以尽修省之实六部科道等官奉诏条陈利弊兴革  陛下择其切当可行者依议施行惠及斯民多矣其间实有污汛不切窒碍难行者  圣心权度报罢固宜但其间亦有一二关系民情有益治道者伏愿采而行之若兵部所言复职任如浙江镇守市舶太监请改敕书兼管地方所宜改正吏部所言录放弃兵部所言悯遣发都察院所言释幽滞盖言近年放谪诸臣以言得罪及公务连累者除议礼奉有明旨姑未敢言其余充军者放回原籍为民者冠带闲住可用者仍旧录用则各官进言与朝廷求言之意皆无负矣一用人以资修省之益今庶官之贤否吏部不能尽知而寄耳目于抚按抚按又不能真知而课绩于催科之间程能于趋走之末故悃愊无华者或以为懦掘圆转便给者或以为贤能而奉法循理之吏能行其志者鲜矣况升迁之际又往往忽治行而论流品进士甫及三年即有超擢举人纵有异绩多不得推举而岁贡较之举人尤为难矣州县官以佐贰较之令长其进取之途又难矣诸如此类俱宜大破常格一清夙弊仍间行不次之赏以侍豪杰而后真才可致实政可举至于高蹈恬退之人被屈沉沦之士可以镇雅俗济时艰者尤宜从公搜访具奏起用武官故事非由抚按荐举亦不得推用第年来文武二途轩轾太甚二司与总兵抗礼郡县与守备平交不才将官专事卑謟以求免祸一或不至则文吏以法绳之或以寸牒不明而罗织骁勇之将或搜远年旧事而摧伤统驭之才本兵一不之察则老成惯战者置散投闲而新进未试者超登将领他日边事之坏未必不由此宜通行各处抚按将境内大小将官广询博访务得其真至于平居体穆当循旧规不可任情摧抑仍令在京三品以上大臣及科道等官在外巡抚巡按各从公推举堪任大将者几偏将者几人各举所知不厌其同一革弊以祛修省之害户部所言慎惜京储国家命脉仰系京储乞敕谕内府各衙门今后匠官匠作军人除已传升招添外不许再行奏乞其腾骧四卫勇士旗军仍令兵部查照嘉靖元年清查册籍果系存留有名人数准令替补已经裁革者仍旧裁革其逃故缺役止照常勾补免令选收工部所言处借支例银狭西织造羊绒袍服因本省赃罚银不敷欲借支本部开纳事例银五千两今照营建  仁寿宫事体尤为紧急工料尤为浩繁乞采纳工部所奏择其紧要者如法织造蠲其不急者暂为停止借支例银解部应用＜锍-釒＞入  上曰览卿奏皆切于修省之实足见忠诚体国关朕躬者自有处置但格  天感神只在常存敬畏祭告可不必行宽恤小民事宜令所司开具条件当春旨降敕颁行上法  天道布德施惠选拔振励庶官等事该部及抚按官俱宜着实举行浙江邓文敕书备查先年旧稿来看文武官被责降调等项所司开具奏请定夺不许朦胧支调一概混开人匠勇士除已收外今后朕自有处置绒服着梁玉速织完日回京○丙寅  上因灾敕谕文武群臣曰朕恭承  祖训光绍丕图夙夜孜孜罔敢逸豫敬  天爱民一念恒切于怀然而志勤道远绩化未孚阴阳愆违致生灾变比年以来坤舆弗靖乾象失常风雨冰雹之异南北相仍旱乾水溢之灾后先继报甚至物怪人妖层见叠出切惟天道人事相为流通和气致祥乖气致异  上天垂戒必有其因静言思之皆由朕心有未纯德有未一用舍失当举措违宜上无以格于  高穹下无以宁于兆庶省循咎本实在朕躬岂惟遇变而惧实欲思过而改尔文武群臣皆与朕共理天职其间竭忠奉法者固有狥利忘义者不无武臣无安攘之略而朘削以为家文臣无弼亮之诚而依违以玩日贤否混淆而官无惩戒赋歛繁急而民不聊生掌邦礼无以和于神人典邦政无以威乎夷狄刑狱冤滥而怨声载道工作无度而财力告竭至于风纪之司尤昧激扬之任爱憎或狥其意毁誉多失其真以致四方视效贪墨成风下民怨咨无所控诉愁苦之状所不忍闻夫君心万化之原朝廷四方之极事关朕躬者不敢自怠责在百官者当图自新特兹戒谕尔等各宜洗心澄虑去垢涤污素廉勤者益加砥砺习玩慢者即为修改官守尽职言责纳忠毋事因循毋怀顾忌两京官员有不职者待考察之时从公罢斥在外官员朝觐考察未久姑且策励戒饬若奸贪不法实迹显著抚按官亦要悉心访察去其太甚务期弊端革而人心悦庶几上下交修以成励精之治以答  上天仁爱之心傥或弗思弗庸徒以虚文应故事岂但瘝乃官旷乃职国法具在朕不尔私尔等其勉之慎之故谕
　　○以灾伤免湖广武昌府等处税粮有差
○丁卯升鸿胪寺左少卿郑绅为本寺卿
○兵部左侍郎张璁等力诋大学士费宏＜锍-釒＞凡四五上改之弗克乃具＜锍-釒＞乞休有曰臣等既不能积诚以感动  圣听又不能屈意以阿附权臣有此二罪难复居官  上命各修乃职共图治理以副简任无再渎奏
　　○戊辰暹罗国坤思悦喇者来的利等来朝贡方物赏织金衣钞锭有差
　　○己巳升云南布政使司左布政使傅习为都察院右副都御史巡抚云南
　　○泰宁等卫都督孛来等差头目塔卜歹女直都指挥佥事卜剌答等并寨平等族番人密竹等来朝贡马俱赏赉如例
　　○辛未兵部覆议左都督时源条陈边务三事一实边军以御外侮言各边军士率因管军官剥削往往逃窜乃以诡名幼小顶补食粮乞通行各镇巡清军管屯官取户口屯田文册逐一清查有人者照名顶补无人者从宜拣选或分拨屯田耕种量足原额之数不许诡名幼小冒支食粮抚按年终稽考一息马力以壮军威言各边俱有牧马草场近因权豪侵占以致马无牧放倒死数多今宜通行各巡抚一一清查仍旧牧放马匹经管官员不时点视如有卖富差贫或私自乘骑倒死者仍依降级罚马事例禁治一明赏罚以励士气言各边报功率多权要子侄冒功升赏而有功者反致隐没又各边查勘功次互有延缓有经数年不报以致获功人员往往奏扰宜通行各巡按御史务要分别首从造册奏缴不许豪强势要抢夺要买纪验的确即时奏报不许延迟得旨俱如议行
　　○以灾伤免凤阳府等处秋粮有差
