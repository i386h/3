<!-- { "loadSidebar": true } -->
　　○庚辰
　　○少保兼太子大保吏部尚书谨身殿大学士毛纪上疏乞休言臣因病杜门自分不能出矣蒙  皇上命医调治遣中官颁赐鸿胪寺官宣谕臣感激不能自安遂扶疾入谢又蒙召至平台俯赐清问欲更易尊号册文丁宁良九臣以事关  宗庙未敢祗承虽切愚恳而未回  天听臣以凡庸之才备员辅导诚意不足以感悟渊衷谋猷不足以惟持国是既无斡旋之策又安有匡弼之功夙夜忧劳病势日剧虽欲竭犬马之私以图报称而力则有不能矣乞赐骸骨归故里庶几少逭罪戾苟完名节  上优诏慰留不允  上以尊上  圣母册文尚书秦金等不赴行礼诘则对状时尚书金献民赵鉴赵璜侍郎何孟春朱希周都御史王时中大理少卿张缙徐文华俱不至于是金及献等合＜锍-釒＞伏罪  上复切责而宥之
　　○辛巳  太宗文皇帝忌辰遣建昌侯张延龄祭  长陵  上谕礼部汝辈职掌礼仪凡事须详慎今日为  太宗文皇帝忌辰何前所奏仪注乃请命妇朝贺其以状对于是礼部右侍郎朱希周上＜锍-釒＞伏罪乃宥之
　　○礼部右侍郎朱希周奏奉安  恭穆献皇帝神主及上册宝仪注一前期太常寺官具奏致斋三日遣官祭告至日行祭告礼用祝文香帛果酒脯醢如常仪一前期礼部通行各衙门知会一行翰林院撰合用祝文一嘉靖三年七月二十一日辰时安  神主是日早  上先以奉安  恭穆献皇帝神主告于  奉先殿  奉慈殿礼仪祭品俱如常仪一先于正阳门外正阳桥南设惺次候  神主至日锦衣卫备仪卫教坊司设鼓吹是日早晚朝文武百官各具帝服出城奉候  神主至入幄次百官序立于前行五拜三叩头礼毕候  神主进行百官后从自大明门入至午门外百官及仪卫鼓吹等皆退内导引官导  上具常服奉近于午门内  神主舆至  上步行引导由东脚门入后左门  章圣皇太后  皇太后以下宫眷等迎入门内以次后随先诣  观德殿序立于殿西稍北东向  神主舆至  奉先殿门外少驻内侍内先于  奉先殿丹陛上设褥位内导引官导  上诣  神主舆前跪内侍官跪于  上左奏请  恭穆献皇帝神主谒  奉先殿  上俯伏兴诣舆捧  神主由殿左门入跪置入褥位  上俯伏兴赞行五拜三叩头礼赞礼毕  上跪捧  神主兴仍由殿左门出奉安于舆内至  奉慈殿门外内侍官先设褥位于  奉慈殿下正中  上诣  神主舆前跪内侍官跪于  上左奏请  恭穆献皇帝神主谒  奉慈殿  上俯伏兴诣舆捧  神主由殿左门入跪置于褥位  上俯伏兴赞行五拜三叩头礼赞礼毕  上跪捧  神主兴仍由殿左门出奉安于舆内至  观德殿门外内侍官于  神座前跪奏请  恭穆献皇帝神主升座  上捧神主由  观德殿中门入奉安  神主讫行安神礼内执事官陈设牲醴如常仪内导引官导  上请拜位奏四拜兴奏行初献礼跪献帛献酒读祝奏亚献献酒奏终献献酒奏四拜焚币帛祝文礼毕章圣皇太后  皇后以下宫眷等入拜位行谒见四拜礼毕内官内使行五拜三叩头礼一是日巳时恭上册宝前期一日内侍官设  恭穆献皇帝册宝案二于  奉天殿册东宝西设册宝彩舆四于册墀内设香亭二于册宝舆前教坊司设中和韶乐及大乐是日早锦衣卫设卤簿大驾一前期一日内侍官设册宝案二于  观德殿神位前册东宝西设香案于册宝案前设  皇帝拜位于丹陛正中设内赞二人引礼二人内官陈设仪仗于丹陛丹墀东西钟鼓设司乐于丹陛东西北向一是日奉安  神主讫  上谕华盖殿易冕服鸿胪寺官奏请行礼至期鸣钟鼓文武百官易朝服随班行礼导驾官导引  上出至奉天殿捧册宝官捧册宝至于案内侍官举案由殿门中出导驾官导引  上行至丹陛下捧册宝官取册宝置于彩舆内侍官举舆  上升辂随舆后导驾官退百官于金水桥南皆北向序立候册宝彩舆至皆跪候过毕舆随后左门外  上至  观德殿门外降辂趋北向立  章圣皇太后  皇后以下宫眷等仍于  观德殿序立殿右稍北东向册宝彩舆由殿中门进乐作至丹陛置于  皇帝拜位前内引导官导  上由殿左门入至丹陛上左边北向立乐止内赞唱执事官各司其事内导引官导  上就拜位奏拜乐作四拜乐止传赞鸿胪寺赞百官皆四拜毕执事官于彩舆内取册宝捧由中门入室  神主前左边立  上由殿左门入至拜位奏跪传唱百官皆跪奏搢圭进册捧册官以册跪进于  上左  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册宣册官诣案取册跪于  上左宣讫置于册案奏出圭俯伏兴传赞同奏复位内导引官导  上由殿左门出至拜位奏拜乐作四拜乐止传唱百官同四拜毕内导引官导  上至  神主前奏拜初献礼跪传赞百官皆跪奏献帛奏献酒奏俯伏兴平身传赞同奏复位内导引官导  上由殿左门出至拜位奏拜乐作四拜乐止传赞百官同四拜奏礼毕  章圣皇太后  皇后以下宫眷等行谒见礼如常仪内官内使行五拜三叩头礼制曰可希周因言昨言事下狱诸臣狂率之罪固不可逭但今  献皇帝神主到今伊迩必诸臣齐出郊迎方见尊崇之礼乞即释之不从
　　○壬午
　　○以  恭穆献皇帝神主将至诏诸司各堂上官一人往迎
○大学士毛纪扶病入朝适逮繁言事诸臣候罪关下人情汹汹纪随入＜锍-釒＞乞少霁  上令司礼监传谕切责纪等蜜勿重臣凡国家政事朕与商确可否施行何乃信结朋奸妄背君事执与私邪兹姑不问自今宜勉修职业尽心所事
　　○癸未
　　○锦衣卫以在系官上请并待罪者凡二百二十余人  上责之曰何孟春辈擅入朝禁聚朋哭喊假以忠爱为由实为欺党私朕中年任意妄为乃令拷讯豊等入人充戍其余四品以上姑于午门前宣谕停俸五品以下各杖之是时诸臣被掠系死者编修王思王相给事中裴绍宗毛玉御史胡琼张曰韬郎中胡琏杨淮员外郎申良主事余祯藏应魁许瑜张灿殷承叙安玺司务李可登等十有六人
　　○甲申
○奉迎  恭穆献皇帝神主至京师奉安于  观德殿  上率文武群臣恭上册宝遣镇远候顾仕隆武定侯郭勋遂安伯陈鏸祭告  天地  宗庙  社稷
　　○乙酉
　　○镇抚司奏上御史陈相段续狱司得旨相等职居言路不察事情妄行奏扰轻率忤慢法当重治从宽各降二级调外任于是谪相钜鹿县丞续偃师县丞
　　○丙戌
　　○升鸿胪寺卿魏境为太常寺卿仍署鸿胪寺事
　　○先是南京工部派徵浙江江西湖广福建诸省银六万余两造海船运送山东青州诸府布花于辽东以给军士兼防海寇其后青州诸府以海运多险已将布花议折银输辽东而派徵造船银两如故至是南京工部右侍郎吴廷举言海船之造劳民伤财无益于用请革之便下工部议以为可  上从之诏自今海船罢造勿复徵派扰民
○丁亥
　　○以水灾诏免河南开封府等处夏税有差
　　○巡按直隶御史王官请命户部铸造鉄斛颁给宣大诸仓以为出纳之准  上从之因命户部并给诸边
　　○己丑
　　○少保兼太子太保吏部尚书谨身殿大学士毛纪复＜锍-釒＞乞休言昨  圣谕国家政事商确可否然后施行诚内阁本等职业顾臣才＜锍-釒＞望浅不能仰承  明命如近者大礼如仪平台召问司礼传谕不知其几似乎商确乎而皆断自  圣心臣等所陈愚见未蒙允纳何可否之有至于笞罚廷臣动至数百乃  祖宗以来所未有者亦朝廷之大事也皆出于中旨臣等不得与闻是知宣召徒动而捍格如故慰留虽切而诘责随加微臣虽有体国之心何能自尽欲求勉脩职业以仰副  圣谕臣诚自知其不能也宋司马光告神宗曰陛下所以用臣盖察其狂直庶有补于国家若徒以禄住荣之而不取其言是以天下私非其人也臣徒以禄位自荣而不能救生民之患盖盗窃名器以私其身也臣于  陛下敢亦以为告况所谓信结朋奸背君执私有一于此罪不止于罢黜而已正臣平日之所痛愤而深恶之者今  陛下以之疑臣臣忝为辅佐而可一日安乎其位而靦颜于朝著之间班行之上哉忧劳顿挫之余夙疢增剧乞赐矜察特允休致以全终始然臣犬马之心无以为报尤望  陛下法  祖典学任贤纳谏审是非辨忠邪以养和平之福  上曰卿内阁重臣职专辅导多事之际正宜忘身殉国竭尽忠诚何乃引疾求退有负重托且因辞奏谏咎归朕躬岂大臣忠厚爱君之意＜锍-釒＞既屡陈特允致仕其令有司月给米四石岁役夫五名以示优厚向已有旨论功录荫吏工二部其会议以闻
　　○庚寅
　　○南京吏科给事中彭汝寔等皆上言论救修撰吕楠编修邹守益请亟赐召还以备启沃章下所司  命金吾左卫署都指挥佥事何浩掌山东都司事
　　○忻城伯赵武奉命册封楚府还至南京以奸占乐妇事觉刑部尚书赵鉴请逮问之得旨武奉使辱国姑夺俸一年
　　○辛卯
　　○后军都督府经历俞敬＜锍-釒＞言迩者翰林学士豊熙及部寺科道诸臣皆以冒触尊严系狱拷讯臣窃以诸臣迹虽狂悖心实忠诚今闻给事中裴绍宗编修王相主事俞禛等俱已故矣豊熙等在狱者亦垂亡矣而呻吟衽席恐不能起者又不知几矣内外骤闻惊惶无措窃惟  恭穆献皇帝神主已捧迎入  庙正宜赦过宥罪体恤群臣润泽万民以张大孝于天下伏望霁雷霆之威施雨露之泽已故者优恤其后存亡者宥释其身使为臣者无复以言为讳则  宗社幸甚章下所司
　　○是时大礼狱已处分  上怒犹未已有言当戊寅朝罢群臣业已散去乃修撰杨慎检讨王元正给事中刘霁安磐张汉卿张原御史王时柯等七人寔纠之伏阙哭  上大怒诏锦衣卫曰杨慎辈倡率叫哭期慢召上震惊阙廷大肆逆其各杖于廷于是原状死慎元正济充戍磐汉卿时柯俱削籍为民
　　大明世宗肃皇帝实录卷四十一
大明世宗肃皇帝实录卷四十二
