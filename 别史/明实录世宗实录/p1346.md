<!-- { "loadSidebar": true } -->
　　○丙子  未封宫御宋氏薨追封丽殡治丧葬如例  贵州宣慰使司宣慰使土舍宋一清遣人入贺  圣节贡马给赏如例
　　○丁丑  改礼部左侍郎高仪为吏部左侍郎兼翰林院学士教习庶吉士  巡按江西御史成守节上籍没逆犯严世蕃江西家产数金三万二千九百六十两有奇银二百二万七千九十两有奇玉杯盘等项八百五十七件玉带二百余条金厢玳瑁等带一百二十余条金厢珠玉带条环等项三十三条件金厢壶盘杯著等项二千八十余件龙卯壶五把珍珠冠等项六十三顶件府第房屋六千六百余间又五十七所田地山塘二万七千三百余亩余若珍珠宝石并诸玩好异物不可胜计受寄之家及诸尝与严氏借贷者计银十八万八千余两＜锍-釒＞入诏户部会同都察院拟议上请已户部会议言严氏家财银两宜送太仓库遵照前  旨以一半济边一半另贮候  旨取进金宝等件进内库所占官基尽数还官其余器物房屋或宜留或宜变卖或解京俱听本处巡按酌量区处受寄之家如原任大理寺卿万采副使袁应抠通判章泽经历熊襄同知赵濂等朋比为奸俱宜革去冠带行巡按御史追赃借贷者尽数追解至于严氏父子憸邪济恶今世蕃虽正典刑而嵩尚为逆本惟  圣明裁断  上曰嵩已处置矣万采等依拟田地店房但有租利者俱留与巡抚及南赣军门为兵饷迩来有司变卖田产往往徇情作毙所得价值不及十之三其令具籍送户兵二部稽考余俱允行  命新宁伯谭功承管理又刀围子手官军  广东巨寇吴平等驾船四百余艘出入南澳浯屿间谋犯福建把总朱玑协总王豪引兵击之海中贼奄至围官军数里玑豪俱陷没事间诏闽广抚镇官严督兵将协心夹剿以靖地方不许推调误事其各官功罪俟勘议处
　　○辛巳  祭夜明于夕月坛  遣公张溶行礼  命神机营副将署都督佥事徐珏佥书后军都督府事
　　○壬午  上谕礼部曰顷二日朕所常御褥及案上有药丸各一盖天赐也其举谢典遣告诸神礼官请并告  太庙从之仍请百官＜锍-釒＞贺报罢已  上亲奏谢于太极殿遣公张溶驸马谢诏伯方承裕尚书高拱杨博分告朝天等六宫庙
　　○癸未  改南京刑部尚书朱衡为工部尚书兼都察院右副都御史总理河道及漕运事务
　　○乙酉  祭历代帝王遣镇远候顾寰行礼
　　○丙戌  宪宗纯皇帝忌辰  奉先殿行祭礼遣玉田伯蒋荣祭
　　○茂陵  是日祭云雨风雷兵镇海渎山川等神祗坛方祭有短衣小帽数人驰入神门监礼御史颜鲸参该寺高复春魏承诏不能肃戒检防之罪因言西郊夕月祭用酉时此钦制也昨英国公张溶乃以申刻行礼戴日而归亦为不敬宜通行罚治诏夺复春承诏俸各一月溶姑免究自后西郊酉分祗事不许违错  重建万法宝殿  升太常寺少卿杨豫孙为通政使司右通政提督誊黄
　　○己丑  上建谢瑞典于紫皇殿命大学士徐阶严纳李春芳尚书郭朴高拱伯方承裕为上香使督视官道仍分诣各宫庙行礼
　　○辛卯  建毓德宫
　　○壬辰  升掌太医院通政使司右通政徐伟为通政使仍掌院事  以徐邳淤命总理河道尚书朱衡祭告大河东岳等神
　　大明世宗肃皇帝实录卷五百四十九


大明世宗肃皇帝实录卷五百五十
　　嘉靖四十四年九月甲午朔
　　○乙未  升刑部侍郎钱邦  为南京刑部尚书礼部右侍郎陈以勤为本部左侍郎南京吏部右侍郎潘晟为礼部右侍郎南京光禄寺卿徐餋正为南京户部右侍郎翰林院侍读学士胡正蒙为太常寺卿管国子监祭酒事  诏给景恭王妃王氏餋赡禄米岁一千五百石并原赐实坻玉田丰润等县苑洪桥等处庄地一千五百二十余顷福顺吉庆二店条税银仍以给之  保定白莲妖贼马相等伏诛叙擒贼功赏巡抚都御史张师载银三十两纻丝二表里井陉兵备副使孙一正二十两一表里安平县典史陈万卷十五两寻升万卷为保定府通判
　　○丙申  罢浙江宁波府市舶议先是言者尝欲比广东事例开市舶以通海夷至是浙江巡抚都御史刘畿言宁波旧设市舶司听其贸易征其舶税行之未畿以近海奸民侵利启衅故议裁革今人情狃一时之安又欲议复不知浙江沿海港口多而兵船少最难关防此衅一开则岛夷啸聚其害有不可胜言者户部亦以为然事遂寝  授大兴县民刘文正为锦衣卫百户带俸仍给房价银一千二百而文正常嫔弟也
　　○丁酉  孝恭章皇后忌辰  奉先殿行祭礼遣兴安伯徐梦旸祭  景陵
　　○戊戌  应天府尹升大理寺卿刘望之引年乞休吏部言望之扬历有声虽未任宜以新衔致仕用示优奖许之  虏犯延缓镇靖堡中路参将鲁聪率指挥权世爵千户李朝鸾等引兵御之俱败死虏乃纵骑围总兵郭江于鱼山峛赵岢于黄家梁凡四日会副总兵李印参将谢朝恩等以各路兵至虏乃解去
　　○己亥  礼部覆议御史颜鲸奏请自今册封亲王及亲王妃拟勋戚中老成端谨者一人为正使以翰林院坊局六科尚宝及卿寺五品以王官副之世子郡王及各妃则以翰林坊局六科尚宝及卿寺五品以上官为正使以部寺属官中书行人等官副之其致祭亲王改差卿五品以上官或本部司官仍如旧例以四月初旬传制遣官册封正副使一体定限违者参究著为例奏可  乐成殿兴工
　　○庚子  吏部左侍郎兼翰林院学士高仪掌院事侍讲学士王大任协同总校大典  改原任兵部右侍郎喻时为南京兵部右侍郎升南京大理寺卿徐陟为南京工部侍郎  设澄海守御千户所拨潮州卫前所官军居之  宣大蓟镇守臣谍报东西二虏拥众侵边兵科都给事中邢守廷言今入秋未几虏报已日夕至洗马林之狼烟方息而小石门之烽燧复燃名虽四散揉田实则聚众攻堡甚则加增至二万骑盘据逾五七日乃不闻我兵奋勇一战以少挫其锋无惑乎彼之条来至再至三如此也臣愚以为必一大挫衄然后可徐议其守人言虏经地方伤残必重宜令按臣备查两镇失事轻重以治诸臣罪庶人心知警士气可振  上然其言下所司行之
　　○辛丑  升南京太常寺少卿江治为南京光禄寺卿吏部文选郎中陆光祖为太常寺少卿提督四夷馆  升山东道御史徐爌为江西按察司副使提调学校南京刑科给事中张承赉为湖广按察司佥事
　　○乙巳  正一嗣教大真人张永绪卒其妻徐氏以子自命方六岁奏言孤寡恐为族党所欺请赐封降敕如其先世元君董氏例董氏者前真人张留纲母也留纲死其子元吉始生敕封董氏为温顺柔静元君同孙元吉管理教事仍选本山道士四人充赞教掌书等官协助行事徐氏据以为请诏特许之仍赐永绪恤典如其父彦頨之半  未封宫御杜氏薨追封庄妃诏丧葬如例  增设马兵一百步兵四百于崔黄口改营州前屯卫香河县属霸州兵备道管辖先是漷县武清设在河西属霸州道香河县在河东属蜜云道每遇失事輙相推诿于是抚按官言其不便请将崔黄口添设戍兵给付守备统领而以香河县并营州屯卫改隶霸州道从之
　　○丁未  升尚宝司卿王时槐为太仆寺少卿  荫总督宣大山西尚书江东子至静为国子生以御虏功也
　　○戊申行  大享礼于  玄极宝殿命成国公朱希忠代  泰宁卫都督只儿挨遣头目升合儿等笼纳郎等族畨人剌卜失等各来朝贡贺  圣节宴赏如例  致仕南京刑部尚书顾应祥率应祥浙江长兴人弘治乙丑进士授饶州推官官迁锦衣卫经历广东佥事有平寇功擢江西副使狭西苑马寺卿历升都察院右副都御史巡抚云南以奔母丧不候代罢用荐起再抚云南迁南京兵部侍郎未至召为刑部尚书寻被论调南京以疾乞归应祥嗜书无所不窥其最自喜者九章勾股法谓能以人法穷天巧卒赠太子少保赐祭葬如例  升刑部右侍郎陈尧为本部左侍郎改巡抚河南户部右侍郎迟凤翔为刑部右侍郎升太常寺卿管南京国子监祭酒事瞿景淳为南京吏部右侍郎改巡抚狭西都察院右副都御史张潮为大理寺卿升南京太常寺卿王□火合□□为南京大理寺卿  尹科右给事中周舜岳奏今国计日诎咎在户部尚书高燿经昼无策专事营私所受解户商人金钱动以数牛计宜亟赐罢以清弊源兵科右给事中冯成能亦劾燿贪黩欺玩脂韦苟悦不胜重任且言周官司徒掌天下之钱谷即今户部尚书地要责繁岂宜以匪人居之御史张振之复＜锍-釒＞其大罪四俱下吏部议覆言燿性颇宽缓驭下稍疏三臣风闻之言未必无据若司徒掌建邦五典本非钱谷之官成能＜锍-釒＞中乃误引及之非也奏入  上手批其牍曰高燿无闻过差先亦无言止因奉旨觅香买石略加恩奖遂见忌嫉请臣所奏固言者常职然不无谤上曰未闻求贤忽于宝贷不知燿所收买本合用常用之物岂有王侯不得僣用者今之户部即周官之司农所学何业其令燿视事如故  论四月中直隶江北通州等处御倭功升总督侍郎王廷俸二级赏银三十两升把总李锡二级参政姜廷颐俸一级俱赏银二十两兵备副使刘祐佥事张住＜彳胤-丿＞凤阳知府刘瑧通州同知张问行纪功判官郑佶各十两下失事副总兵王应麟把总冯尧化于御史问
　　○己酉  上谕大学士徐阶曰昔我谕嵩暇一习武彼曰隹兵不祥言此何也果右北口欺死不小兹不次报北情博何不预防之以我意宁过于劳子先胜似成功于后何如阶对保边固围莫过于预防嵩昔妄引佳兵不祥之言以阻习武之谕其见谬矣今北虏强悍欲其绝不扰犯固难惟防之于预庶无大失博自知利害切身不敢不预防也且今兵部之任甚难措理边事在总督巡抚兵备而其用舍则由吏部论劾则由科道调遣人马必用钱粮而户部则每称鈌乏傍人则动议多费其所能自主张者惟数将官而已将官又无权近奉  明旨重将权而文官党结不奉诏然则兵部欲行其志及欲得将官用命不亦难乎此望  圣明为之一处也  上报曰将官执权恐甚难也不辱不挫公同为国足矣且今之将多无出类之才岂能胜人卿谓一处其何为处之之法焉阶对臣言将官无权非谓令将官执权也今各镇将官职务动有掣肘如把总等官兵部题奉钦依许各将自行推用而今则仍听于巡抚兵备既已择将凡选练便宜即宜付之而今则以书生之谈画成圈套强之必行兵马策应急如星火而关支钱粮不时常至饥馁且总兵于地方为行事之官而府州县官至与抗礼参游为领敕之官而巡抚至加鞭笞其他跪拜称呼咸卑屈太甚今之将材诚莫逃于  圣鉴无多出类然使不大辱挫以作其气当不至萎薾若此尚可责以用力也夫人心公则万殊自文武不肯协力之私意一生渐至于总督巡抚兵备亦内相矛盾边事如此其何能整理仰惟  圣谕不辱不挫公同为国八字固已尽处之之法乞天雨叮咛令各官一意遵行而惩其不率者则边疆之幸也
