<!-- { "loadSidebar": true } -->
　　○兵部尚书戴金条上备边十有二事一别武才以责成效谓各边将领当敕镇守诸臣分别地方险易为三等然后次第诸将领自副参以及守备才器优劣亦别为三等从公查报立籍备考以凭任使二稽分领以警勤惰各镇把总最为紧要不立法稽察则勤惰无闻当视漕运考选例属各该抚镇分别关堡险易第其才识优劣从公填注俾臣等得视此以为黜陟三实缺伍以备攻守宣大山西三关共少额军八万九千余属者给帑银募军及改拨各省军填实行伍类多虚弊莫若取军户余丁收充正军以补原额之阙四选练民兵以禆行阵各州县民壮有额设有新增又有义勇有马快手而往往不得实用则以经略未善故也宜属之兵备官令责成所司悉心简练五修战车以御勍敌用战之法有三曰步曰骑曰车车能陷坚阵要强敌遮北走动则可以冲突止则可以营卫自古皆用之请得檄诸镇讲求历代车制缮以备用六餋马匹以利骑战各镇战马死亡大半则以贫军艰于饲秣横卒忍于折伤湏改拨富厚者牧之而又仿古攒槽之法官自为餋七修关隘以固藩屏西自居庸历紫荆至倒马关东自永宁城白羊口历黄花镇大水峪至石塘岭白马镇潮河川古北口直至墙子岭自西徂东绵亘二千里中有溪涧可通者每关不下三四十处即宜荒度经营或斩削偏坡或填塞狭隘或挑浚濠堑或增筑台堡及时修举八重墩台以明烽火墩台不壮军不可守当悉力修筑规制高广水火内备可以固守仍戒戢提墩官不得需索墩军务令严明斥堠仍议赏格以作其勤九谨盘诘以杜奸细近议赏格太重而连坐之法过严所司艰于奉行当申明前例斟酌适中凡获至三人者始得升官一级而复追论奸所从来处及逮问其失察者十处降人以收亡叛华人被虏多为杀降以沮其念得归者亦能传报虏情宜量赏之仍复其身随带马匹衣物通行给领十一餋死士以探虏情各边夜不收远哨绝漠生死叵测必厚其衣食先结其心然后可驱以从事其诸军或自虏逃归能为我谍者皆悬以重赏使人人知奋十二选土兵以备调度霸州文安等县民多骁勇善骑射无论多寡抡入尺籍训练待用即诸路有武勇之士亦并录之  上览其＜锍-釒＞而嘉之令斟酌举行属各镇者责成抚镇官并令查议关隘当葺者以闻
　　○辛巳礼部言国家册封宗藩所以惇叙九族乃正使武臣多从人役需索驿传既又迟回不发以要厚馈王府苦之今宜敕戒诸使臣各奉法将命  上曰册封大礼命官各宜仰体朝廷亲亲至意遵守礼法约束从人所过不得骚扰驿传事毕还报不得迁延违者听巡按御史举奏
　　○壬午升都察院右副都御史翁万达为兵部右侍郎兼都察院右佥都御史总督宣大偏保地方军务兼理粮饷
　　○甲申先是给事中李文进以国用不足＜锍-釒＞请会议以广储蓄至是户部条为九事以请一整理盐法凡中引□人上纳粮革不许抑勒及卖窝宿弊严行禁治仍行各运司凡遇给领□人引目务填注年月日期贯址名姓用印钤盖如遇运到引盐即拘令报官卖毕追截原引按季类缴不许收藏旧引影射私贩各行盐地方悉照旧制发卖毋令搀卖私盐阻滞盐法福建四川云南广东各盐运课司岁办盐课各不下数万自十七年至今已未完角□羊通查造册奏缴其各运司所角□羊余盐银两户部仍另贮专备发边籴买粮草应用一招垦屯地凡各边堪种地土无人开垦者听其开垦成业永不起科旧曾起科积荒年久仍湏用力开垦者应纳子粒一体蠲免见在成熟地土纳粮管业者照旧徵收以足边饷其有相应修筑城堡拨军防护者从宜处置一根究各边匮乏之由粮饷士卒原自相当今边军日耗粮运未减而乃日见不足乞再行先差查盘科道及各边抚按各悉心根究以闻一议处拖欠钱粮各省积欠钱粮为奸吏豪右粮角□羊诸人乾没侵欺者多宜行抚按严加追并小民逋负则于每年尝赋带徵十分之六带徵不及数者即遇行取升迁给由守制亦不得离任  三宫子粒自二十年以后原借济边者急徵角□羊部一议减冗员吏兵工三部各将应裁革人员查议奏请一撙节内外支用各营骑操马匹例以四月至九月下场牧放自十五年郭勋题免放青遂以为例经今九年费银百四五十万乞仍复旧＜矢见＞其各边官军行粮料草湏远调百里之外方得关支今乃于境内更调亦给行粮料草糜费不赀宜从裁省一查勘赃罚顷岁户部题覆行各省并南直隶抚按官查取赎银各万两济边后多因循未解乞行各抚按等官一一清查未角□羊者照数起角□羊及行南京推选科道官将部院后湖操江巡仓清军印马各衙门清查积贮支用之数送部稽考一折借南京粮银南京各卫仓米约四百五十万石而每年官军俸粮仅约用七十五万余石见在仓米足备六年之用乞许会派秋粮将南京各卫仓米俱照先年题覆折银例全折一年暂借济边一穵运粮米宣大二镇客兵粮饷已奉钦依发银八十万两籴买积蓄今地方灾伤米价腾贵乞拨京通二仓粟米各十万石内发十万于宣府十万于大同似可速济议入从之
　　○时两淮灾诏以余盐银五万两半留运司以赈灶丁半角□羊巡抚衙门以给军民从御史齐宗道言也
　　○乙酉升山西布政使司左参政孙继鲁为本省按察使
　　○旌表山东节妇马氏等十人烈妇孙氏等四人
　　○漳州民李王乞等载货通番值飓风漂至朝鲜朝鲜国王李怿捕获三十九人械送辽东都司  上嘉怿忠顺赐银五十两彩币四表里
　　○己丑礼部言郡王之请封长子犹亲王之请封世子均之欲正名分以俟承袭也亲王与妃年五十未有嫡子得立庶长子为世子载在  祖训则在郡王自可例推若郡王长子不得改封非一视宗亲预为正名之意也且庶子已封将军者例有岁禄既改封长子则禄米住支是在宗藩非有规图利益之私也诚恐继袭之分未定而争夺之祸由起耳自今乞听郡王之请亦得改封诏如嘉靖元年例准改封著为令
　　○宁夏后卫火毁草二十余万束诏巡按御史诘经收该管员役从实具奏停户部郎中侯佩俸听勘
　　○庚寅命彰武伯杨儒等为正使户科左给事中扈永通等为副使持节册封沈王胤栘嫡第五子恬焯为镇康王稷山端简王勋氵□丘长子胤柯为稷山王韩王融燧嫡第二子谟垫为庆阳王周府鲁阳靖肃王安汞嫡长孙辅国将军勤灰为鲁阳王夫人王氏为鲁阳王妃蜀府石泉恭简王申镈长子宾清为石泉王夫人杨氏为石泉王妃唐府承休昭毅王弥鋠长子宇渊为承休王夫人张氏为承休王妃代府和川恭惠王俊龙□木长子充烰为和川王夫人赵氏为和川王妃荆府都昌王厚熙长子载塎为都昌王乐安靖庄王宸湔长子栱椤为乐安王夫人江氏为乐安王妃原任按察司副使刘天民女刘氏为德王妃常德卫指挥徐德女徐氏为荣王妃原任东昌府知府孙廷相女孙氏为褒城王妃南城兵马副指挥王敖女王氏为吉安王妃东城兵马副指挥张钦女张氏为富川王妃
　　○辛卯发余盐银于陕西以三万两修边以五万两召买粮米备客兵支用以七千三百五十两给新兵月粮
　　○壬辰改南京刑部尚书唐龙为南京吏部尚书
　　○升广东按察司提调学校副使程文德为南京国子监祭酒
　　○癸巳升河南左布政使柯相为都察院右副都御史巡抚陕西
　　○甲午以明日正旦节遣定国公徐延德英国公张溶驸马谢诏分祭  七陵长宁伯周大经祭  恭仁康定景皇帝陵寝及  哀冲太子坟玉田伯蒋荣祭  孝洁皇后陵寝
　　○礼部以正旦请  上御殿受贺  上曰尔等所言不过要名欲尽图报各竭赤诚于职务则天下自安矣仍如今年例行
　　世宗肃皇帝实录卷之二百九十三终


明世宗肃皇帝实录卷之二百九十四
　　嘉靖二十四年正月乙未朔  上不视朝免文武百官庆贺俱于奉天门行五拜三叩头礼
　　○丙申礼部上诸司贺正旦表目字有遗误  上让其不谨夺仪制郎中汪集俸三月宥尚书费采等姑不究
　　○丁酉  宣宗章皇帝忌辰  永孝殿行祭礼遣玉田伯蒋荣祭  景陵
　　○戊戌先是巡关御史李秀春劾灵寿县知县罗章调简已而灵寿县民伏阙留章吏部言部民保留正官未必尽公但秀春职在巡关与抚按官专察所属者不同客有风闻失实者得旨有司官贤否止据抚按举劾政体归一今后总督清军巡关等官止于专职所属论列不许一概混及
　　○壬寅升湖广右布政使张时彻浙江右布政使萧一中俱为左布政使时彻河南一中浙江
　　○太仆寺奏马匹缺乏请将本年分马例派二万五千匹内本寺所属七分微本色南京太仆寺所属三分暂改折色仍如期角□羊部以备缓急从之
　　○甲辰升河南按察司谢兰为浙江右布政使
　　○乙巳以恭录  皇祖  列圣御制文集并圣学心法四书五经大全及性理大全二十一史诸书成赏总视经理官少傅兼太子太傅吏部尚书谨身殿大学士严嵩少保兼太子太保吏部尚书文渊阁大学士许赞礼部尚书兼东阁大学士张璧各银四十两纻丝三表里升校录官右春坊右庶子兼侍讲杨维杰为左庶子兼侍读加从四品服俸右春坊右中允兼修撰闵如霖为右谕德加俸一级右赞善兼检讨郭希颜为左中允编修孙升右中允吴山左赞善司业周文烛右中允赐五品服色左司直郎兼检讨谢少南吕怀编修李玑俱升俸一级誊录官太常寺卿张电升通政使与张文宪俱加俸一级光禄寺少卿曹梁升四品服俸尚宝司少卿谈相升光禄寺少卿中书舍人王槐左评事各四品服色左参议林应禧升顺天府府丞郎中李宏杨武俱山东右参议员外郎王应芳升礼部郎中尚宝司司丞董子仪闻人德行主事高尚志各升俸一级右寺正孙墀与从五品服俸左寺副吴昴升左寺正评事刘璋徐大纶中书舍人刘铠都事任卿俱左寺副中书舍人沈文东升光禄寺署正吴应凤赵性鲁丛恕李苪叶彬俱右评事徐应豊孙学思何迁俱署右评事试中书舍人顾从礼准实授知事吕昇表琅俱通政司经历典籍张濂升俸一级序班吴自成等四员俱鸿胪寺主簿李中等六员俱司宾署署丞中书舍人任廷弼等二员俱光禄寺署正李衢等四员俱通政司经历主簿张辅等三员俱光禄寺署丞监生邢化傅和俱试中书舍人生员郭瑀等五名俱序班书办官张业等九员各外任正八品骆邦奇等十员送部选用旗校等二十六名各赏银布有差
　　○命大同游击将军署都指挥佥事张坚充左参将分守大同南路应州等处东官厅左哨参将署都指挥佥事刘振充右参将分守宣府南路顺圣蔚广等处
　　○丙午命山西岢岚参将署都指挥佥事林椿充左副緫兵协守大同山东路代州左参将署都指挥佥事李琦充副緫兵协守延绥四川松潘东路左参将署都指挥佥事高冈凤充副緫兵分守松潘
　　○丁未湖广黄冈县生员刘文煜奏进瑞兔赐彩叚一表里钞五百贯
　　○  上谕掌詹事府事吏部左侍郎孙承恩锦衣卫指挥使陆炳曰方此春时民多疾疫朕体  上天好生之令命尔等以是月十五日施药于朝天门外以溥济群生如往年例如谕奉行
　　○山西灵丘县地震
　　○己酉顺天府官进春命司礼监官捧入以奏闻不早夺府官俸一月
