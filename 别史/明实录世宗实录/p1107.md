<!-- { "loadSidebar": true } -->
　　○戊辰虏酋俺答阿不孩复遣夷使石天爵满受充满客汉自大同镇边堡款塞求贡去岁虏遣天爵与肯切至约以十日返报比朝议久不决虏索天爵等急都御史史道乃留肯切遣天爵先返并贻以布帛虏亦以马报之既而贡议不允虏乃大掠三关而去于时议者谓天爵为虏间咎道媚虏嫁祸道遂得罪今岁三月间虏送所掳中国人李山至请易肯切还部议以为诈不许至是虏复遣天爵及二夷同至满客汉肯切子也边人不敢纳以告巡抚都御史龙大有大有遂掩以为功令墩军诱三人者上墩縳天爵而杀受秃等以首虏报猥言以计擒之＜锍-釒＞下兵部议覆天爵本华民而甘心为虏驱使去岁守臣失计放还遂致涂炭山西震惊畿辅究其祸本寔天爵一人致之兹者凭藉故智敢复叩关而边臣能应机擒斩之真足以剪虏羽翼寒旃裘之胆厥功甚大请优录之以作诸镇之气诏从之乃升大有兵部右侍郎兼右副都御史诸文武将吏千户郭江佥事赵瀛而下升职加俸赏银币者无虑数十人而巡按御史侯度亦升俸一级遂磔天爵及肯切于市传首九边枭示天爵之来也其言虏情甚详谓虏酋小王子等九部咸住牧青山艳中国纱叚计所以得之者唯抢掠与贡市二端抢虽获有人畜而纱叚绝少且亦自有损失计不如贡布完因遣天爵等持令箭二枝牌一面为信誓请贡市一请不得则再请再请不得则三请二请不得则紏众三十万一循黄河东堧南下一自太原向东南大城无堡塞地方而以劲兵屯大同三关待战盖虏之真情也于时当事者即欲勿许亦宜有以待之乃不为长虑却顾遽杀其信使夸张功伐苟恍目前虏闻则大愤怨遂不待秋期即以六月悉众入寇大掠山西南及平阳东及路沁悉如天爵语每攻克村堡屠戮极惨輙以执杀天爵等为辞云
　　○宣大总督翟鹏言虏将入寇右春坊右清纪郎兼翰林院侍书周鈇上＜锍-釒＞曰臣闻思患预防者致治之要乘时修备者应变之良今督臣奏报已传入寇之期而本兵因循尚缓筹边之策岂以传言为未足深信故且镇静以安人心耶今内而真保多村落无人之墟外而边关少竣绝可守之险各镇千里势寡力单京师九门人稠屋比皆当先为区处预仁肃清至若近郊军民何以辑之远村人畜何以收之倒马鴈门等关宜何如以设备宣大蓟州各镇宜何如以预图何兵屯聚以彰我之先声何地按伏以击彼之不意当使可守可战有兵有粮乃为制胜之长策＜锍-釒＞入  上责其浮词讥议妄言乱政命降调外任寻谪直隶庐州府知事
　　○兵部覆山西巡抚都御史刘臬条议三关边备一修边次第东起凌云口西至王也梁三百余里工宜创举若宁武阳方口以西至老营堡丫角墩者惟宜增筑高厚并敌台数座而神池利民八角宜充拓城堡添盖营房其老牛湾至杨勉堡沿河边墙俱当以次修葺一移置将官偏头密迩虏巢前者总兵既移驻宁武矣当以老营参将移驻偏头而以八角堡游击仍还老营并伍寨新设守备亦宜改驻老营八角则复设守备一员伍寨则专委把总一员守之乃若代州广武站实虏入要冲又为诸隘适中之地宜将大同掣回领班指挥轮住广武防御而代州守备则专练兵以听调用一增补军士三关延袤千百余里官军仅二万八千八百余名请悉以大同掣回班军分布鴈门十八隘口防守神池新设参将原缺军一千二百名前改拨宁武之兵以充之今宜仍归宁武令神池自行募补而宁武近移总兵驻其地亦当再募军一千名乃可以备调度诏俱如拟行
　　○发太仆寺寄餋马二千匹赴三关备用开两淮浙江引盐四万八千九百两有奇于山西以备掣回大同班操官军行粮并宁武召募新军月粮料草之用俱从巡抚刘臬请也
　　○兵部覆总督右侍郎翟鹏条陈山西边事一预集兵马请以狭西蓟辽听调兵马十枝每枝先调精兵一千赴军门操备一招抚叛亡令各边将臣榜谕守墩出哨人役或遇中国被虏之人在边住牧者多方招徕立为赏罚条格以示劝惩傥缘此杀降邀功者抵罪一申明赏罚谓虏贼入境官军奋勇遏敌虽无斩馘地方藉以无虞者其功当录又如贼众我寡强弱不支或奋身鏖战虽有损折人马未尝残害地方者其罪当原以俘斩论功固也亦有临阵当先摧锋陷阵者不暇斩首而在后乘胜斩获者岂宜独计其功以损折论罪固也亦有数营并进逡巡观望者得以苟全而间或力战损军者岂宜独治其罪议入得旨狭西蓟辽人马仍遵前旨待警调发抚集叛亡诚安边善策且不须遽立赏罚条格即令鹏多方招犭□来余皆如议
　　○庚午鹏又奏顷据降虏言贼已会众三十万将入犯乞亟调狭西蓟辽各兵赴镇堤备并令户部多发盐银分委召籴以备军需盖鹏授任来三以是请兵部言各兵已奉旨临期徵发不敢轻议虏报有警即令鹏严督各镇守臣查照近议修边练兵诸务预为经理且闻鹏尚驻宣府宜令速赴朔州以便调度  上曰宣大三关紫荆关俱要害重镇朝廷原设总兵及都御史督令兵马钱粮各有专责若虏寇一隅本镇出兵敌御各镇协同策应势甚联络是以建勋则功著难掩失事则罪无所逃  祖宗建置甚善况四镇接壤与狭西三边不同自  先朝以来间设总督文臣军务属之专制往往徒拥虚名牵制误事刘源清周叙樊继祖可见已鹏昨受新命首索帑银专资客兵待寇举措已乖又不遵旨行事出京日久尚驻宣府抗命怠事深负委托姑革职闲住向者处分防虏事宜兵部即亟行各边抚镇总兵官仰体朕心戮力防御各官果能建立奇功朝廷不吝出格升赏如犯军法必寘重典总督官不必设
　　○升河南按察使孙存为本省右布政使
　　○郭勋党术士唐珠珊与其子举人唐辅捕得具狱  上曰唐珠珊久挟邪术潜住京师交结权奸妄言祸福又假修炼御女等术媚惑朝臣害政罔利怀奸蔑法本当处死姑从轻锦衣卫杖五十永戍极边烟瘴地财产没官唐辅发口外为民
　　○己卯巡按直隶御史焦琏以两淮驿传罢敝奏乞清理下巡抚都御史王杲及巡按巡盐御史高懋胡植会议将凤庐扬三府徐滁二州愿官当者仍旧徵银和州及淮安府愿民当者亦听其便仍宜查验关文以禁冒滥申明旧例以禁横索严徵钱粮以济支用清理夫船以便递送兵部覆奏诏悉从之
　　明世宗肃皇帝实录卷之二百六十二


明世宗肃皇帝实录卷之二百六十三
　　嘉靖二十一年六月庚辰朔
　　○辛巳
　　上手谕都察院曰近日人事愆违  天垂仁爱雨后方禾茂民康今雨下竟朝夫丞弼之臣宜忠敬清亮者居之故曰爕理调和之职也朕承  皇天宝命以神王二道裁理天下非求仙用夷荒昧之为止是一早朝终始不一耳然君逸臣劳务本抑末失小顾大先贤言之朕虽失此早一临门祀多命摄爱此身命是父母遗我者崇礼  帝神加志天下不曾色荒声迷于不省人事之地无一时不思天下付民上赖为人君之职所当惧者柰何世降人浮求一真材作夹辅不可得昨夏言测知东宫迁移无故力称改  慈庆为东宫府夫废  母后备制以纵奉子朕必不为言前称朕意为正驳郭勋之非今何一用勋言若今谓为忠正前亦忠正前谓为非则今亦非也盖嫉人贤己欲羙必皆己出亦无归羙君上之意是其恣肆已成性必不迁于忠谨敬畏之地夫何谓郭勋以不领敕下狱矣犹千罗百织如何自拟君旨谓不必用敕言官系朝廷耳目一犬不如专一听受主使逆君沽誉倾人取位以奉所悦或戕人一家以代报复吁是人为乎又凡工作例有内官监官昨撰  大享殿兴工何无高忠敕稿前岁忠代言进玉器祝寿朕已疑其与彼同计矣今果通泄朕言不具敕稿果无例耶果不通谋耶昨又闻乘轿苑中次日朕以香叶束发巾命用皮帛鞋以便跪起彼谓不可夫无赐而自乘是擅也有命而抗违非礼也且朕不早朝彼亦不入内阁军国重事径自私家而专裁之王言要密岂宜人臣视如戏具如此大事言官岂无一人知见不闻一言片＜锍-釒＞纠发徒知欺谤君上弄法舞文排挤忠直贪生媚灶今日神鬼皆怒雨甚伤禾卿等其布此谕俾中外知之
　　○壬午直隶巡按御史舒汀劾奏提督江淮总兵官汤庆贪肆宜罚治太仓卫指挥佥事张大纲等阿纵宜提问都察院覆奏  上以庆无入己赃姑宥之张大纲等下巡按御史逮问
　　○癸未膻哈答石等族番人圭哈等来朝贡马及方物宴赉如例
　　○乙酉湖广归州沙子岭大雷两崖石崩裂塞江流二里许
　　○丙戌致仕应天府尹柴奇卒赐祭葬如例
　　○己丑浙江定海官兵于普陀山哨获朝鲜夷人梁孝根等二十二人言是岁正月入贡遭风飘流守臣以闻诏给传护送归国
　　○辛卯大同巡抚龙大有以谍报虏酋俺答阿不孩等将入寇＜锍-釒＞请调兵协守三关兵部覆议丑虏聚边久矣前者石天爵诡词邀贡实欲弛我边备今天爵伏诛虏谋已泄其势必复逞守关之请诚为得策  上命亟调辽蓟游兵三枝防守辽东兵一驻紫荆一驻居庸蓟州兵驻白羊倒马龙泉故关以保定兵分遣备之并令宣大摘发游兵各一枝宣府兵驻居庸大同兵驻紫荆俾表里声援缓急有济本部即推总兵官一员往来各关节制主客官兵山西拟调固宁延绥游兵趣令赴镇与主兵戮力战守严示赏罚辽蓟兵饷及各镇赏赐费户部覆议处治沿途馈饷则属蓟辽管粮郎中预贮以待已乃升西官厅左参将都指挥佥事杨时为署都督佥事充总兵官节制紫荆等关主客官兵
　　○兵部奏顷者大同山西虏报沓至前议防守山西居庸事宜已奉旨行矣虏诈叵测倘自宣府独石边外突入潮河右北黄花密云地方则震惊京师宜令蓟州总兵祝雄分兵驻密云督同参将王继祖设伏古北口等处御之建昌燕河二营游击毛尚忠已调守白羊并令辽东锦义参将赵国忠驻宁远城以为蓟州声援而河南山东亦当预防请行二省抚臣一驻怀庆府一驻临清州集兵防守通州国储所积官军数少宜令东西厅整兵一枝俟警即发守通州至于京师尤宜戒备请下令巡视科道官查补两厅及巡捕官军缮治九城守御器具工部整理军器火药太仆寺稽查马匹并行紫荆副总兵周彻遣兵先戍保定倘虏深入关南即调至涿州拥护京师万一虏势内窥则本兵亲率营兵分置正阳崇文宣武门外振扬天威而令户部委官一员支给犒赏以振士气  上是之诏即如议行
　　○虏骑十余万从左卫旧古城双山墩入寇
　　○兵科都给事中钱亮等言龙大有撤大同兵以守鴈门是舍门户而御堂室宜留大同兵以遏虏冲增调狭西兵以备鴈门本兵议撤宣大兵而守居庸是支东而倾其西宜留宣大兵以守藩篱增调辽东兵以备居庸又谓井陉乃河北诸郡襟喉平阳为山西全省要害俱宜增戍请调山东河北民兵守井陉调河南徐邳军壮以守平阳诸凡粮饷兵器俱宜料理而博访将才尤为急务兵部覆议辽东之兵已赴援各边未可尽调宣大之兵臣等原议驻劄怀来广昌皆两镇比壤一有警报策应甚便初非调赴别镇者其井陉地方近闻抚臣刘隅设备已固惟平阳与狭西河南接境实宜增戍请行山西守臣调取河南嵩县等处矿徒用之给其粮赏徐邳距平阳尚远军壮恐难猝至且行山东守臣整搠以待博访将才乞敕下廷臣及南京科道各抚按官公举所知报可
