<!-- { "loadSidebar": true } -->
　　○刑部左侍郎杨大章以疾在告久  上疑之特谕掌锦衣卫事都督陆炳差千户偕太医院官胗验以真疾报  上曰兹所验非病实卿贰岂宜六旬家卧姑从宽令餋病去大章者大学士李本幼时业师也其人阘茸贪鄙行谊无取徒以本故得致通显及是老惫犹贪恋不去忽奉  圣断斥逐士论快之
　　○先是有旨问户部钦取银三十万两备否前已备钦取银二十五万两今再备五万以足前数余者陆续发边给□得旨发边银须酌缓急惟给□者不宜缓钦取之数宜先进十万两余仍候取
　　○初兵部郎中唐顺之奉诏协赞浙直兵务至是总督侍郎胡宗宪荐其有文武才苐权轻不足展布宜超格用之时顺之已擢太仆寺少卿矣以宗宪言乃复升通政使司右通政命仍与宗宪共事
　　○太仆寺奏缺马兑边命发马价银三万两于河南山东河间等处买马一千五百匹刻期解俵
　　○先是江北海道副使刘景韶以游击丘升等兵击原驻白蒲倭一战于丁堰再战于如皋东三战于海安皆捷共斩首百余级至是贼大聚其众谋西犯扬州景韶复督升等兵击败之斩首八十级焚死一百七十九人贼奔入潘家庄景韶督诸兵尽锐攻之复斩首一百二十八级初自南沙登岸犯通州之倭至是剿绝
　　○乐安王拱椤薨赐祭葬如例
　　○升刑部右侍郎赵大佑为本部左侍郎总督漕运都察院右副都御史傅颐为刑部右侍郎
　　○庚申庙湾倭合众来攻淮安巡抚李遂亲督参将曹克新等御之大战于姚家荡自寅至申贼大败斩首四百七十八级贼遁入姚庄我兵纵火焚庄贼死者二百七十余徒余贼奔陈庄我兵复追斩七十四级贼以残众退保庙湾
　　○壬戌总督狭西三边侍郎魏谦吉奏甘肃孤悬河外东起金城抵玉关地广兵稀额兵八万六百余人半多逃亡兼之老弱其堪征操者仅二万七千有奇今俺答之众号四十余万逼窥近边以战则众寡不敌以守则分布不敷矧镇畨守备改设参将兵亦当增请召募河东临巩平凉民兵以实营伍事下兵部言补军之法莫善于土著今欲召选临巩平凉内地之地以补甘肃镇畨之戍恐于人情未便宜且将见在各营官军查理整搠及抽选本卫所军余以备战守其增募民兵仍熟议乃行不宜强之必从  上从部议
　　○癸亥定远侯邓祖锡卒赐祭葬如例
　　○命五军营参将都督佥事徐珏佥书南京中府事福建都司署都指挥佥事王梦麒掌福建行都司事
　　○丙寅升巡抚河南都察院右佥都御史章焕为右副都御史总督漕运狭西左布政使郭乾为右副都御史巡抚狭西
　　○海道副使刘景韶督兵击倭于印庄斩首四十五级贼西走次日复战于新洲斩首七十八级贼奔新河口遁入民庄我兵以火攻之复斩首二百十六级贼悉焚死无一人得脱者是时江北流劫之倭悉殄唯庙湾大夥据险固守不出我水陆兵环其四面攻之
　　○丁卯巡抚凤阳都御史李遂言倭寇前结艐扬帆直入杨树港登岸焚劫次日径犯狼山泊芦潭港遂过通州海门至白蒲焚烧庐舍劫掠民财副总兵邓城募造兵船战具无不完备足堪防剿乃骄玩迟疑致贼猖獗乞正其罪得旨城怯懦纵寇法当逮治姑革去职级充为事官领兵杀贼事宁奏处李遂严督将士戮力剿平毋得怠视已巡按直隶御史江北李廷龙等复言邓城玩寇殃民及参将朱仁指挥丁为谷等俱属有罪  上命按臣械城并仁为谷俱至京鞫治
　　○诏留两淮运司库贮挑河银二万两盐课银二万两于凤阳军门支用从巡抚都御史李遂请也
　　○己巳总督浙直福建军务都御史胡宗宪奏留两浙盐银十万两以备军兴下户部议浙省盐课岁额不及十万两若复扣留则国课将来尽归军门矣且浙江加派兵粮银四十八万余两前议扣留折粮二万两不为不多今宗宪既称客饷窘急宜量于浙江布政司改折南京仓粮数内再留三万两及将运司见徵逋负一万三千余两扣用如再不足听于该省赃罚等项括用得旨准动支运司见在余盐银四万两急济军饷仍将改折南粮并盐课逋负者照数徵完补还余盐解□



明世宗肃皇帝实录卷之四百七十二
　　嘉靖三十八年五月壬申朔汝安王及嫡妃李氏次妃晋氏归葬西山赐祭如寿定王例仍给继妃李氏禄米一千石庄田八百二十顷有奇
　　○升吏部文选司郎中张守直为太仆寺少卿
　　○先是舟山倭遁至旧浯屿结剧贼洪泽珍等栖泊海山水陆分扰巡抚福建都御史王询率兵击败之以捷闻且言原任参将充为事官王麟黎鹏举把总指挥魏宗瀚等缘事署都指挥佥事王梦麒逐剿有功乞命麟宗翰等戴罪杀贼梦麒付兵部纪录推用从之
　　○总督浙直福建都御史胡宗宪及巡按御史周斯盛以倭犯宁绍台温驰报下兵部覆言自倭患以来廷议增设总督总兵等官具于选将练兵征调转饷诸凡经略之规盖详具尽矣而竟未收全效如往岁舟山之贼逐剿几尽将谓无遗孽矣而春汛一临群然四集今各路登岸及在洋先后至者无虑数万岂尽皆岛夷哉寔沿海顽民互相构结或盘据近地或潜泊海洋方其煽乱则谓之来及其少熄遂谓之去乘其少挫便谓之捷幸其他往因谓之安耳如此不已恐徵调日繁催科日扰将致生他变乞敕宗宪等仰思重寄矢画远猷严督水陆官兵刻期剿绝毋徒纾目前之急必潜消意外之虞可也  上然之
　　○江北兵攻倭于庙湾斩首四十余级我兵死伤亦多贼复歛众固守巡抚李遂以数战兵疲宜围困之贼日久无食且水陆断其行道可收全胜通政唐顺之以为玩寇乃自擐甲持矛麾兵以进屡挑战贼终不出遂督兵入险贼奋铳东西冲我军死伤甚众顺之自知失计以为贼未可卒破乃驾言经略三沙倭南去
　　○命大同游击将军许忠充右参将分守延绥东路
　　○癸酉总督宣大山西尚书杨博奏酋虏哱素率其党火力赤等十余骑窃窥大同边堡为军丁张天伏等所擒且言诸逆皆中国叛人节年导虏入寇者  上命巡按御史枭示逆犯于边博荫一子为国子生而录赉天伏等有差
　　○甲戌总督漕运都御史傅颐等言淮扬之间倭寇方炽盐场运道俱当防护高邮重地未设戍兵适总督胡宗宪所募山东兵二千五百人由淮赴浙乞暂留为备俟寇息遣之报可
　　○巡抚甘肃都御史陈棐上言御虏六事一劾功罪斩获虏级须究问同阵官军众目共见者方许报功如妄杀冒功治以重罪二纪重伤虏犯城堡毙于矢石及毒药药者率扶舆瘗之近地若了视发验得实者亦给半赏三办番汉虏虽掠汉地亦掠番夷自后我兵卤获辎重人畜验果中国者方论地方失事之罪若夺获夷物则非惟无罪而且有功矣宜以所俘获者予之四留空堡凡亭鄣坚固者收保自卫如庳薄不堪守则并归大堡仍佯深沟闭垒若有人状以分虏兵勘者不得以失守坐罪五施药毒六行间谍兵部议覆诏行其议
　　○丁丑升山东左布政使翁大立山西左布政使张永明俱为都察院右副都御史大立巡抚应天永明巡抚河南
　　○戊寅  孝宗敬皇帝忌辰  奉先殿行祭礼遣恭顺侯吴继爵祭  秦陵
　　○倭围福建福州府城且一月至是始角□羊悉将辎重登舟环泊橘园洲等处
　　○己卯夏至大祭  地于  方泽先期视牲请配及是日行礼俱命成国公朱希忠代公张溶徐延德大学士徐阶李本分献
　　○辛巳  太祖高皇帝忌辰  来先殿行祭礼
　　○巡按直隶御史方辂劾奏总督蓟辽保定都御史王忬调度无策贻害地方当虏屯会州拥众南下则潘家口最当要冲乃漫不设备致虏乘虚而入失策者一虏前犯湾东意在西入忬拥众东援比虏已西而我反东阻失策者二总督重臣止应居中调度以便策应忬一闻虏东即仓皇驰逐致喜峰以西全无寸备失策者三纵中军张伦擅调将官更易主令一可罪与虏对垒胁于将领遂束手坐视二可罪张伦怙势凌众忬宠任之致令偾事三可罪入卫官军假称虏众乘机卤掠忬不能制四可罪宜亟黜为民别选才望代之  上谓忬官久志怠调度失宜致贼深入畿辅生灵被惨命锦衣卫差官校并张伦逮赴京鞫治改总督山西兵部尚书杨博代之命秋防毕日回部
　　○巡抚凤阳部御史李遂以四月以来御倭功次来报谓诸将奋力首战于白蒲继截于姜堰贼已夺气臣策其必奔庙湾遂令诸将星驰淮上适山东兵至乃分布掎角屡致克捷先后斩获真从倭贼首级八百一十八颗生擒一十六名自倭患以来未有若此之大捷也  上闻而悦之曰李遂督兵临阵斩获数多劳绩可嘉先赐敕奖励有功人员行按臣核实议赏
　　○总督宣大尚书杨博遣家丁张海等出寨哨虏遇叛人周原之子了都记同虏人把伶等与战擒之事闻  上命巡按御史亟核海等功状具奏斩了都记把伶
　　○壬午福建倭攻永福县破之
　　○癸未  仁宗昭皇帝忌辰遣广宁伯刘允中祭  献陵
　　○升浙江按察使吴桂芳山东按察使谢东山山西按察使靳学颜狭西按察使赵希夔广西按察使翁世经各本省右布政使
　　○发太仆寺马价银六千两济大同边工
　　○福建浯屿倭始开洋去此前舟山寇随王直至岑港者也屯浯屿且经年至是乃遁其毛海峰者复移众南岙建屋而居
　　○甲申少傅兼太子太傅礼部尚书武英殿大学士徐阶一品九年秩满遣中使赍赐银五十两纻丝四表里钞五千贯并珍馔羊酒诏改兼吏部尚书赐敕奖励仍赐宴礼部阶＜锍-釒＞辞不允
　　○升巡抚保定右佥都御史张松为右副都御史总督宣大山西令速之任毋候代
　　○先是北新草场监收主事今升巩昌知府岳粹与官攒王玭许万宝等虗出草束四十七万余冒领帑银二万一千余至是主事冀国及礼科给事中李得春等言粹等听奸人吕朝通贿共为奸利事有左验得旨岳粹吕朝遣官校械问余各犯在京属法司在外属各巡按御史逮问
　　○论二月间虏入蓟镇潘家口失事诸臣罪镇守总兵官欧阳安太平等寨营参将高延龄徐枝及各官军李廷镇等九人论死系狱玉田等县知县等官秦邦本等五人赎杖还职把总指挥等官柴镫等七七人及宣府副总兵等官刘汉等二十九人下巡按御史逮问
　　○乙酉福建山贼突劫永安泰宁龙岩归化等县永定知县许文献汀洲府通判邹子进督兵剿平之抚按官王询樊献科上其功且言守巡官宗臣佥事颜嘉会王时槐堤备不预邵武府巡捕通判龙潢福建行都司都指挥谢恩守备张勋缓兵纵寇罪  上嘉文献等功令抚臣旌赏停臣等俸二月潢等付按臣逮问
　　○命防御仪真游击将军丘升充参将分守扬州
　　○丙戌革山西临县克湖寨五台县饭仙山并大谷口榆社县黄榆岭四巡检司四川石佛水驿及界首茶课司裁省山西岢岚保德定襄寿阳霍州角□羊州赵城浮山岳阳汾西宁乡大宁石楼荣河万泉河津十六州县儒学训导各一员岢岚州广盈仓偏头关保德仓老营堡广积仓灰沟营恒羡仓潞安府永豊仓沁州豊瞻仓汾州仓各副使一员河东运使中东西三仓副使各一员四川盐井宁畨越嶲三卫酉阳宣抚司播州宣慰司松潘卫九姓长官司各儒学训导一员龙州宣慰司儒学训导二员
　　○丁亥添设山西大同府同知二员于宣府大同二镇管理屯政
