<!-- { "loadSidebar": true } -->
　　○上阅会典内载冠礼之仪成化十四年有礼成谒谢  奉先  奉慈殿之文因问彼时未有  奉慈殿何差误若此辅臣杨一清等言会典一书乃弘治九年  孝庙命官纂修大学士李东阳等议定凡例以诸司职掌乃  圣祖旧制开具于前而以  累朝节年事例循序系于后书久不完传旨督责乃催儧成编故多差误正德间又尝略为校正而有未尽者此一代通典百司之所遵行后世以之为据诚为至要但纂修稍迟故老凋丧案卷磨灭如前项差错恐益多矣合令部院等衙门各委属官将续定事例再行检勘送史馆润色改正庶几失之于前犹可正之于后也  上曰会典我朝之制  祖宗建造如此之误可乎朕每观览不能无疑卿谓今不图之后愈无考也诚宜修复以成一代之制
　　○庚戌时侍郎温仁和得请归省东阁掌管诰敕员缺辅臣请以礼部尚书桂萼补  上曰  祖宗旧制无东阁官后来添设不知始自何年不如革之便大学士张璁奏按会典凡内阁所掌文官诰敕正统间以学士专管后久不设弘治七年复设如石瑶以吏部尚书兼学士管诰敕贾咏以吏部尚书兼学士管诰敕俱得挨次入阁所以求为此官者多近因吴一鹏不用入阁人心稍疑而温仁和又求为之仁和归省又有求为之者矣臣谓此官实内阁私门况诰敕彼无一字之劳徒建虚名以希幸进  圣谕欲革去此官诚为至当遂罢不设○辛亥起致仕江西按察司副使魏校于河南山西按察司副使韩邦奇于四川调广西副使祝品于广东各提调学校
　　○徽王奏以典宝典服等官缺人列名请补礼部覆勘以为实未尝缺王所奏额外添设非  祖训不可许  上乃切责徽府内外辅导官命审核以闻
　　○初哈密数为土鲁番所破余众走入塞散处若峪赤斤肃州诸城前后千余人并僦屋以居贷田以耕边臣因抚留之给以牛种间从官兵出逐虏有功輙加赏赉所得卤掠輙与之初给种米五百名后或百石请夷亦颇安之及是其酋癿吉孛剌合剌灰畏兀儿等以房屋地土不足居种奏请拨给兵备副使赵载以为诸夷失国内附暂留我边朝廷待之已厚今我军贫困仓廪空虚自救不瞻而彼輙求田土与之额内屯田则不可置之威虏远地则不欲宜使人告谕诸夷宣国厚恩责以兴复哈密大义即不能存当量给衣食不得妄有陈乞候复哈密别为议处都御史李珏以闻事下提督尚书王宪议言诸夷散处塞上皆甘肃守臣一时权宜今土鲁番献款求和哈密兴复可计日待而癿吉孛剌等忘其故国妄有请求此未可许也且夷性无餍若遂与之将来何所止极惟宜省谕诸夷如载所言则中国之体尊攘夷之机得兵部覆言宪等议是  上从之
　　○壬子升狭西副使刘天和为南京太仆寺少卿
　　○癸丑升少詹事徐缙礼部右侍郎经筵日讲仍旧
　　○升浙江左布政使汪鋐为都察院右副都御史提督南赣汀漳军务
　　○甲寅总理粮储巡抚应天都御史方良永以疾辞任不允
　　○两广总兵官缺兵部会推都指挥同知张祐署都督同知牛桓祐为方献夫所荐  上曰祐可大学士杨一清言两广总兵权重于他镇今田州思恩余孽未平正属抚剿之时宜得名位稍重威往素孚者往而祐方坐论劾勘问未报一旦授之上将使握重兵恐无以服人心且使边夷轻中国桓虽稍清谨非将材二人皆不足任宜别举可者以请  上从其言命兵部另推
　　○乙卯以灾伤免万全都司及宣府等卫所屯粮有差
　　○丙辰礼部言番僧及女直夷人例应一岁及三岁入贡者不下五千四百人赏赐彩币不下五千五百余匹诸番既以近例愿给币直而江西湖广河南三省不善织造若折角□羊价银数足相当诚令银币兼给则夷人各得所欲且可使三省之民无带徵起角□羊之费  上从之
　　○前御史虞守随罢官家居乃撰述  皇陵正议数千言以进  上以为陵寝重事守随前为言官不闻献议而以考察罢去乃妄议惑人有希进心下御史按问因谕大学士张璁曰守随奏进  皇陵正议盖此举非常前已下廷臣及内阁两议皆云不可彼意盖恐  帝后各处乃朕失孝是亦忠意而朕所未信者恐一有差误其为孝也不孝也夫古者君去国迁庙主而行主者阳也先人之精魂故谓之神主墓者藏先人之体魄乃阴也是为玄宫地道尚静体魄贵安岂有宜静举我  皇考葬已八年一旦妄动岂胜震恐若于万年之后奉护  慈宫以祔  陵室何不善也卿与萼密议何者为嘉择而行之璁言廷臣之议谓  太祖不迁  皇陵  太宗不迁  孝陵皆正论也舜葬于苍梧之野盖二妃未之从也李武子曰周公盖祔葬之礼自周公以来未之有改也  圣慈万岁之后奉祔  显陵在情礼为惧尽矣惟  圣明无贰焉  上嘉纳之
　　○丁巳升贵州左布政使葛浩为南京太仆寺卿
　　○戊午升左春坊左谕德顾鼎臣为翰林院学士左谕德张壁右谕德许成名俱侍读学士司经局洗马张潮侍讲学士先是  上谕内阁翰林院额设学士一员侍读侍讲学士各二员皆缺未补朕方日御讲筵侍从之臣献纳为职不宜久虚其推举翰林春坊学行资望堪任者五人下吏部铨授仍供事讲筵兼管撰文官诰敕日轮二员于诰敕房整理送内阁总裁进览原设专管诰敕官以虚名干进罢勿复置时左庶子穆孔晖已兼侍讲学士其四员尚缺大学士杨一清等以鼎臣等请  上并用之
　　○礼部尚书桂萼等言古者医师岁终皆有考核故术业久而益精今拘于世业按籍收人一入供事永无考较所谓粗工汹汹何以有济且独用此一途则天下虽有卢扁公无由自进而国家太医院永为此辈巢窟臣读择士可教者设程限使诵习其业一岁四试约有成材则会太院医考试列为三等上者入御药房已入者准与授职中者授冠带办事本院已冠带者与之俸给下者应役本院如故或良医大使有缺中下者得赴吏部铨补其不系世业精通医术者听其应试试高等得入籍而汱其世业不通者无令冗食至于见在各官考满及考察皆听臣等课其医业送吏部斟酌黜陟  上以为医道人命所关命医士考选去留及收在外人役皆如部议余仍旧规行于是萼等复言有考试而无教习则业无传授事竟因循见在各官冗滥尤甚宜并加考选奏请去留且考满考察之议无非欲其有所警惕以图后效  上悉从之
　　○巡仓御史吴仲言通州运河元时郭守敬创建已有明效先朝漕运名臣平江伯陈锐等亦累以为请今通流等八闸遗迹尚存原设官夫具在因而成之为力甚易而权势罔利之家从中挠之或倡风水之说或谓绝湾民之利皆不足信诚令闸运岁可脚价银二十余万又汉唐宋时漕皆从汴谓直达京师未有贮国储于五十里之外者今令京军支粮通州率称不便而密云诸处皆有间道可通设虏因乡导轻骑疾驰旋日可至烧毁仓瘦则国储一空京师坐困此非细故请以臣言下户工二部定议修浚僦舟夫各运百万试之与陆运兼行俟次第就渠径达京此兴无穷之利而杜不测之虞于计便  上曰＜锍-釒＞浚闸河诚转漕便计自永乐以来屡议修复因大小臣工不肯实心任事以致因循至今为奸人嗜利者所阻今转输日烦军民交敝苟有息肩之策何惮纷更户工二部其各委堂上官一员会同运官及御史吴仲等亲行相度地形计处工力以闻若大事可成则劳费不足计国计有补则浮言不足恤如有奸豪阻议之人听厂卫缉治如律因命户部侍郎王軓工部侍郎何诏及御史仲等董其事至是軓等言地形从大通桥至白河高可六丈若大兴工浚之深至七丈通引白河则漕船可直达京城诸闸可尽罢此永久之利然未易议也为今之计惟应修浚河闸然从通流闸经二水门南浦土桥广利三闸皆衢市阛阓中不便转般从温泥河滨旧小河废埧西不一里至堰水小埧诚修筑之令通普济闸则径易可省四闸两关转搬之难闸埧皆宜添设官吏人夫守视臣等窃计修闸浚渠筑埧之费当用银一万五闸置船各六十一船日运粮万石造舡之费可一万五百通漕粮二百三十万石岁省脚价可十万三千五百若粮多舡少听以车转水陆并进运军事易竣亦可早还宜令户工二部各举属官一人兵部推都指挥一人充参专司修理转运诸务会同巡仓御史各奉敕行事募军余万人作之务在坚久每闸埧各置公廨其费取之修仓余银巡仓赃罚及所省脚价其木石等取之各厂又言通州京辅重地军民丛集亦当积蓄以安人心不宜过虑自起惊疑河源自山西经流大内至大通桥或旱涝乾溢启闭通塞亦非外人所能与侯  上裁择时  上意已决命户工二部亟如所拟举行即以今冬具诸工料以来春兴工仍敕诸臣协心共事勿偏执异同致妨经国大计○初议兴  仁寿宫工未决钦天监请及是岁利以吉日经始下工部议工部请先以见材如期举事令军夫运瓦砾出之外俟大木踵至工次第幸可就  上虑旷日持久徒劳人力命待大木至择日兴工
　　○己未起致仕都察院左副都御史伍文定为兵部左侍郎升顺天府府尹万镗为南京都察院右副都御史
　　○命丰城侯李旻挂印充总兵官镇守两广
　　○庚申  上亲制  显陵碑文
○故兵部尚书赠少保谥节愍陈洽常州武进人成化中受命征交趾战死有诏赐赠谥具衣冠以葬至是邑人请特建祠宇岁时展奠以旌忠节巡抚都御史陈凤梧以闻礼部覆请许之
○命三法司堂上官各督所属退朝后即入衙门供事章奏应覆者务依钦限有违慢稽迟者具劾以闻从大学士张璁奏也
　　○辛酉初行人潘锐素病狂易时选科道锐不与意不无少望会病发谒礼部尚书桂萼问王安石何如人萼不答因及所试文字语多悖谬萼谓锐意不平语之曰子苟有志勉之不患朝廷不用锐曰今知县及翰林俸太薄宜加其俸乃可责其贪萼乃盛气答之曰岂有饿死知县耶锐艴然出愈益病明旦具＜锍-釒＞言萼论及政事欲多戮贪吏去内竖且许以臣为御史擅朝廷之柄欲奏之从班中跃出  上怒下锦衣卫验治萼自辨锐所奏皆妄因上锐试卷以明不欺  上曰锐小臣狂悖妄言业已下吏鞫问卿等勿得介意及讯锐果病中语下刑部当锐奏事诈不以实律革职闲住
○先是诏捕庆庶人台浤左右怂恿为虐者沈良等十余人尽走匿台浤府中不出巩昌王寘銂代理府事以  上命省谕终不听诡以逸去为解巩昌王使人侦伺捕得一人具知其情即引诣台浤所证之台浤语塞乃出七人就狱巡抚都御史毛伯温奏良罪宜烟瘴地面充军因言台浤怙恶不悛巩昌王防范周密请示惩劝兵部覆请  上嘉巩昌王恪遵祖宪赐敕奖谕仍令台浤尽出所匿人犯俟问明具奏定夺
　　○壬戌升提督漕运总兵官署都督佥事杨宏署都督同知协守漕运参将锦衣卫都指挥佥事张奎署职一级督协漕运如故以部运有功故也
