<!-- { "loadSidebar": true } -->
　　○广西巡按御史汪言奏修复洛容县洛容在正德时为古田贼所扰至是始复渊之力也
　　○戊寅
　　○冬至节先期遣会昌侯孙杲彭城伯张钦庆阳伯夏臣分祭  七陵仪宾周钺祭  景皇帝陵寝中官祭  恭让章皇后陵寝  宪庙废后吴氏坟
　　○是日以  孝惠皇太后忌辰从礼官请改次日行庆贺礼
　　○己卯  上旨  奉先殿  奉慈殿  昭圣皇太后  章圣皇太后宫行礼毕出御奉天殿文武群臣奉表称贺
　　○兵部奉旨集廷臣会议大同事言往者张文锦之事失于姑息未正国法以故悍卒愈骄屡行称乱今若又专为抚处则声威损于九边纪纲难以复振宜选才望之兵大臣为总制率都督鲁纲领营兵三千蓟镇精兵三千并发宣府锐卒进营大同近地仍先降敕大同镇巡官令晓谕镇人擒恶即奏请班师不者整兵进剿无赦号令再三当有起而应之者户部遣官赍银八万两银牌五百面叚绢千疋以备赏赉且悬赏格募之令镇巡官悉受总制官节度不用命者都指挥而下得以军法从事大同城内亲王宗室及镇巡三司官吏士民兵进恐不能保全固当顾虑然此寇不除则羽翌愈大餋乱愈深将遂不利于国家轻重之际又自较然况此寇顾恋妻子或冀亲王宗室如前疏救必不敢轻犯遂举户部左侍郎胡瓒总制  上是之诏胡瓒兼左佥都御史总制宣大军务鲁纲充总兵官调兵次大同近地相机抚剿遂定赏格凡擒首恶者赏银五百升三级擒助恶者银二百两升二级胁从无罪者事平亦各给银三两
　　○提督军务兵部尚书金献民报十月一日回贼已由匾都口出境然谍者言贼至春间且寇甘州所发狭西延宁兵宜视道里适中积有刍粮处暂驻听令诏兵部看详以闻
　　○辛巳
　　○总制宣大军务侍郎胡瓒言从征军士苦寒所发段绢无实用请另发布三万疋羊皮短袄千件分赉之并请刊刷榜文预发宣大地方随处悬挂晓谕军民言大军此行专补造谋首恶一二十人其余胁从悉从赦宥凡藏甲胄弓矢刀槊火器者俱诣镇巡官首纳良民勿禁往来匿凶恶不告者与同罪镇人擒献逆党者悉依赏格伍堡军士能擒献者亦如之镇军或戍东中西三路及为游击兵在城外者父母妻子居城中不无顾恋俱听入城防护其家随宜擒贼  上曰大同乱军虽凶愫实皆良民朝廷不得已用兵止除首恶及行刃重犯余皆不问刊榜晓谕俱如所拟瓒又举兵部郎中赵锦户部郎中马朝卿主事徐暠可掌书记督饷而驿丞胡应璧者瓒兄子有武力并乞自随  上悉从之
　　○壬午
　　○起用吏部尚书廖纪具＜锍-釒＞辞任言臣年七十矣精力不如乔宇聪明不如杨旦二臣且去臣何可当此重任诏曰卿才识练达精力未衰其亟出无辞
　　○兵部言大同叛卒果服罪甚善万一奔窜即紫荆倒马居庸关及宣大近地宜整兵预防保定等处请选达军三千山西选精兵二千团营亦选精兵五千择骁将统练候发其当发者请官给赏银三两军二两  上曰俱从之命以总制改提督军务
　　○甲申
　　○升南京监察御史张彦杲为山东按察司佥事整饬济宁等处兵备
○先是以给事中陈洸言命淮安府知府于桂金坛县县丞史道各复原职为给事中二臣＜锍-釒＞辞吏部覆请诏桂仍知府道俟起复授按察司佥事
　　○太保兼太子太傅武定侯郭勋以疾乞解兵柄不允
　　○英国公张仑奉使湖广其仆人于道射杀人巡按御史并劾仑诏特宥之
　　○乙酉
　　○提督军务侍郎胡瓒请发太仆寺寄养马三千疋马价三万两于宣府听用自京师距居庸关别置传马十疋驰报军情俱从之
　　○丙戌
　　○升巡抚湖广右副都御史张琮为南京工部右侍郎
　　○总督两广军务右副都御史张嵿具＜锍-釒＞乞归诏曰卿才望素著勤劳在两广尤多近以廷荐方擢掌南台总握风纪宜亟之任视事毋辞
　　○提督团营武定侯郭勋条上七事一新法令以壮国威言营军亡去旧例止发册清勾所辖官无得自补故亡者往往遨游都市人莫之禁也乞著令凡把总管队及原管官旗得补逃军送兵部究治且行巡视五城官督理人缉告逋逃匿不告者连坐一定军役以免逃避言卫所正军得罪亡者潜赂官吏以户丁或次丁暂补遂脱其罪比事宁或遇赦正军仍自复役又在外清勾者或以别姓冒补号为别军错辞行伍不可究诘事后正军亡者系其家务获乃已毋许暂补一查存留以补原额永平保定及南直隶河南山东十七卫所京操军往以彼中多事永平保定留万七千人南直隶诸府留七千三百人暂备守御今事宁宜行各卫所悉如旧制更番赴操一选官军舍余以充营伍言官有舍人军有余丁弘治间曾选入团营操练今行伍消耗宜按册籍阅舍余壮者发殚忠效义营及舍人营习武事月给米四斗有警调用终其身勿勾补一查宿毙以惩奸欺言外卫军赴操十二营者计十二万有奇频年玩愒有半至者有不至者移文促之竟成虚具乞差风力给事中分行查究令兵部设法摧解一严马政以革毙端言团营五军营三千营神机营马皆豁其耳以职之防盗易也顷见太仆孳生马亦多豁耳即混乱不便宜禁又诸军饲马止用糟粕京师多作烧酒其糟粕甚病马请禁民毋作烧酒一养将材以备任用请令应袭舍人年十五以上新袭武官指挥以下俱选送京卫武学受业武生习博士家业者亦许岁贡一二以示鼓舞之权＜锍-釒＞下兵部覆勋所陈具可独蓟州保定拱卫京师所留班军不必赴操各卫班军不至者以领班军官卒用指挥行都指挥事职卑无所严惮且抚按官禁约不许在外查点故军愈玩今请以佥书都指挥官领之许以参提追补令预期躬历各卫所督促查核抚按视贤者能者＜锍-釒＞荐科扰者参奏提问又南直隶河南山东旧有清军御史以灾伤暂罢今宜仍遣不必遣给事中得旨军士逃者严限挨捕清勾例外役占者促还原伍选舍余一事该部再议以闻烧酒毋禁余如议已而兵部覆其选舍余事请如成化时例按尺籍每三丁取一以充得旨命抽选二万四千名若各衙门旗校匠厨力勇见役及老弱者不许冒滥收补
　　○海西兀里奚山卫女直都指挥佥事哈的纳等九十一人贡马来朝
○戊子
　　○初寿宁候民张广犯暂罪以矜疑免死发充边卫永远军未遣死狱中例当遣其子金凤御史简霄言广以情轻减死今系死已足抵罪又勾补丁角□羊是非及子孙法反重请免张金凤发遣刑部覆请  上是其言诏张金凤免补解今后除反逆缘坐外凡减死充永远军未遣而死狱者俱免勾补著为令
　　○己丑
　　○升云南按察司副使朱衮为四川布政司右参政
　　○先是敕原任大同镇守太监王觐及革任总兵官江桓时陈等报叛军首恶姓名觐报五人桓陈报八人报兵部言报未得其详桓陈身在行间所见必真确请亟下侍郎胡瓒据名捕之不必槛送即磔于市枭其首  上是之敕胡瓒据名捕正国法胁从无罪者勿滥及
　　○庚寅
　　○复除叶忠为河南道监察御史
　　○司礼监传旨鸿胪寺右寺丞郝棠调光禄寺寺丞吏科执奏传升毙政明诏所惩棠叙迁宜由铨部得报有旨
　　○四川提学副使张邦奇以母老乞休许之
　　大明世宗肃皇帝实录卷之四十五
大明世宗钦天履道英毅圣神宣文广武洪仁大孝肃皇帝实录卷之四十六
　　嘉靖三年十二月辛卯朔大理寺右评事韦商臣言臣以亭平庶狱为职请得以狱之大者为  陛下评之群臣以议大礼忤旨调任者吏部左侍郎何孟春以为首谪戍者学士豊熙等八人杖死者编修王思等十七人以拂中使而逮讯者副使刘秉监布政马卿知府罗玉查仲道等如干人以失仪就系者御史叶奇主事蔡乾前后五人以京堂宪台官为所属小民诰奏下狱者少卿乐頀华湘御史任洛副使任忠凡四人此皆国家大狱关系匪轻臣妄议以为诸臣皆所当宥者也愿  陛下大奋明断复戍者之官录死者之后逮系者释之而正讦者之罪  上以商臣卖直沽名率意渎奏令降二级调外任
　　○巡按直隶御史王官言大同叛卒方嚣今都御史胡瓒等提兵压境将使反则得为戒备城中人心动摇乞留瓒等容臣择用宣府兵将与大同镇巡等官密计图之兵部覆议瓒等师已出关势难中止  上曰王官既欲定计捕逆何不早奏首恶未得国法具在必难姑息瓒等可军宣府督大同镇巡等官设策擒捕有变则拥兵前进相机抚剿王官协同赞决纪劾功罪毋得狐疑观望
　　○癸巳
　　○弋阳王拱樻请府中设引礼官舍人礼部覆群主旧无引礼舍人但王管理府事体貌稍异似亦可从得旨准设二员
　　○虏入辽东宁远等堡守备阎振与战败之斩首三十七级夺马匹兵器甚众巡抚都御史张琏以闻  上命赐敕奖励镇巡等官令巡按御史覆实以闻
　　○夜晓刻火星犯进贤星
　　○乙未
　　○御史王官奏大同叛卒于十一月十一日聚众格杀知县王文昌  上责王官巡按一方知县遇害越二十日始奏临事推延令其对状官自劾引罪诏特宥之
　　○丙申
　　○南京都察院右副都御史伍文定引疾乞休不允
　　○巡抚大同右佥都御史蔡天佑奏总兵官桂勇督游击将军叶宗等已捕得倡乱军士岳世美等五十四人乞停止胡瓒等军马  上以天祐阻挠王师所捕名数与王觐等所报不同下兵部议兵部覆言朝廷命将出师人心震慑天祐等虑变出不测故请寝兵以安其心因集叛卒责以首报罪人姓名乃叛卒诡以昔行劫扶死岳世美等具上而王觐所报郭鉴等则系见在首恶尚未檄谕该镇天祐固未知也  上命亟遣人侦实以闻
　　○丁酉
　　○起覆原任通政使司右通政任良弼添注管事
　　○改巡抚云南右副都御史黄衷巡抚湖广等处兼赞理军务
　　○巡抚大同右佥都御史蔡天祐奏宗室禄米已缺三季欲借河东运司余盐银或发内帑济乏户部覆帤藏值乏而运司盐课频年亏损即边储亦不能支今府州县所派粮税及掣回宣府民粮一十六万五千三百余石专为给代府禄米若有司能如期催纳自足济用宜即敕天祐严督所属查验原派粮数如数徵发或在不足听于布政司贮库银通融给补报可
　　○侍讲学士方献夫言大礼之仪仰赖  圣明独断大伦已明但礼意尚微国是靡定彼心悦诚服者固有而腹诽巷议者犹多盖缘臣等之议尚未播之于人虽朝端达士未睹其说之始终即闾阎小民何知夫事之曲折臣为是纂补学士张聪等五臣所奏首以礼官之初议终以近日之会章编成上下二卷冀得刊布天下使观者具之颠末而是非自见不必家喻户晓而圣孝光四海传后世矣诏下礼部刊行
　　○戊戌
　　○诏免正旦令节宴人给莭钱
　　○以锦衣卫掌卫事署都指挥使骆安提督官校缉捕有功升一级其官校戴昊等亦升一级
　　○辽东妖贼陆雄李真等聚众谋为不轨突入山海关杀守关主事王冕守备指挥田登斩捕十余人余悉遁去守臣以闻  上命各镇巡官严限逐捕雄等仍榜谕所在角□羊散其党田登准以功赎罪王冕优恤之
　　○己亥
