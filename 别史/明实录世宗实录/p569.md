<!-- { "loadSidebar": true } -->
　　○清理福建广东盐法户部主事钱嘉猷上言六事一清产盐之地浔美＜氵丙＞州浯州惠安四场多私贩盐于泉漳二府属邑宜即其地重招商之法商人至者各籍记姓名造船编号就场告引每盐一引四百斤纳税银二分各场私设盐埕俱令纳课如折米事例加倍起科不者即行掘毁一反私贩之盐汀漳二府本闽盐额地后以南赣军门暂借吉赣行盐因而广盐尽布江西复蔓延于汀建而二府额盐遂从此废夫漳州所属八邑滨海者三负山者五与延汀二府通道而柳营江原设批验所以通官盐后改所为巡检司故浔＜氵丙＞浯州东板盐埕竹屿等场团盐私行甚盛今漳浦县江都桥产盐或可以黄崎镇事例召商处引定课输官或以潮东等处勘过纳银盐丘并浔羙＜氵丙＞州等场各官盐许于漳浦各县官司告票到柳营江巡司盘验挂号每盐一千纳税一钱照运各县发卖完日告销一剔滞盐之弊福建盐商自嘉靖十四年以来改造溪船计舱以载盐不用包缚横索以量舱不事称掣船既日更月易舱又以大为小纵商入夹带之私开委官贿赂之门甚至傍竖帮板底加衬木名虽一船所载倍之宜令如淮浙之例俱用草包每引以二百斤为则悬秤称验溪船如不可改则但加课银四十余两一处牙税之银如广东事例每银一两抽牙银三分一船可二十余两一岁可二千余两以二分增入课程同余课银上纳以一分给牙人年终则牙行俱从官阄拨一明职守之分水口分司本运司佐贰官之事而今往往属之郡县之吏责任不专政务怠废今宜归之运官以十帮为率满者赏不及者以差黜罚如尽无人然后选有司代一立巡盐之职请裁省广东盐法道佥事而于闽广共设巡盐御史兼清查寺僧屯种钱粮诏如议惟御史不必增设
　　○丁酉以京师城外工完遣成国公朱希忠告  太庙录管工诸臣功荫内官监右少监郭挥弟侄一人为锦衣卫百户进提督京营平江伯陈圭太子太傅掌锦衣卫事左都督陆炳太保仍各荫一子为百户兵部尚书聂豹太子少傅工部尚书欧阳必进太子少保仍各荫一子为国子生升兵部右侍郎许论为左侍郎加正二品服俸原任工部右侍郎陶尚德同左侍郎郭鋆各增俸一级升都指挥使朱希孝为都督同知指挥佥事刘鲸为指挥使吏科给事中秦梁为通政使司右参议浙江道御史董威为大理寺右寺丞赏户部尚书方钝兵部左侍郎翁溥各银二十两纻丝一表里大学士严嵩子世蕃升工部左侍郎照旧带俸侍亲徐阶李本各荫一子中书舍人成国公朱希忠岁加禄米五十石通政使赵文华升工部右侍郎仍掌司事兵工二部职方营缮郎中谢孟金王一夔各升二级升任员外汪道昆刘景韶李侨宋国华等户部主事高光等工部带俸左侍郎郭文英顺天府府丞徐杲及中书钦天监等官各升赏有差已革任兵科给事中朱伯辰以倡议功准冠带闲住已命梁威仍兼原官管工如故
　　○虏自宣府柴沟堡溃墙入大掠而去
　　○戊戌朝鲜国王李峘遣陪臣工曹参判权辙等奉表文谢恩贡方物宴赉如例
　　○发太仆寺马价银一万六千两于辽东买马补给入卫官军
　　○以工部右侍郎卢勋兼都察院右佥都御史提督  显陵裬恩殿工程
　　明世宗肃皇帝实录卷之四百九


明世宗肃皇帝实录卷之四百十
　　嘉靖三十三年五月庚子朔升南京太常寺卿郑大同为南京大理寺卿改南京吏部右侍郎茅王□赞为礼部右侍郎升翰林院修撰沈坤为右春坊右谕德署掌南京翰林院事
　　○南京兵部尚书张经等言国初洪武间以倭夷不靖遣信国公汤和经略海防凡闽浙滨海之区陆有成守水有战舡故百余年来寇不为害其后法弛毙生军士有纳料放班之弊于是强富者散遣老弱者哨守战舡损坏亦弃不修以致寇淂乘之而入请行各处巡抚严督所属预集兵舡以守要害追补纳料军士以实行伍清理积岁料银以造战舡又言南京营卒逃故数多迩来倭寇震邻防守缺人乞将各卫所原报册籍凡义男女□有名者一体选收入伍待事宁之日去留再议仍请贷支兵部草场银及南京户部粮草折银共二万两委官于京城内外及宿邳等处招募骁勇充为前锋召原任指挥韩玺路正督操以备征调下兵部议覆从之
　　○郑世子载埍讦奏管府事庐江王祐＜木昂＞不法状  上以其事属私忿而妄引进香为名恶之诏先削夺载埍冠带令抚按官勘实以闻
　　○辛丑以地腊节设醮于内殿七日
　　○以灾伤诏以淮安府属州县改兑粮八千六百俱准折徵
　　○壬寅倭寇自崇明进薄苏州府城大掠
　　○癸卯升兵科左给事中游震淂为江西副使整饬赣州兵备
　　○蓟辽边外夷人忙户等一百四人以饥寒诣总督侍郎杨博请降博受之＜锍-釒＞请留之本镇分充金复等卫戍兵兵部议夷心出没不常宜如旧例解京转发南方从之
　　○发太仆寺马价银一万二千两于保定买马补给总兵标下及奇正二营汉军
　　○甲辰免百官端阳节宴
　　○升兵部职方司郎中谢孟金为陕西按察司副使
　　○丙午  孝宗敬皇帝忌辰  奉先殿行祭礼遣武定侯郭守乾祭  泰陵
　　○山西和顺县人左文英献瑞免一诏赐白金彩币遣之
　　○建州右等卫女直都督真哥等来朝贡马宴赉如例
　　○丁未  方泽视牲遣成国公朱希忠代
　　○乌思藏辅教王阐化王阐教王大乘法王大宝法王各差国师番僧劄吧坚参等来朝贡方物宴赉如例
　　○倭入崇德县大掠而去
　　○戊申升南京光禄寺卿钱邦彦为南京太常寺卿
　　○发太仓银二万两米四万石给宣府主兵
　　○初通州三里河之役贼兵仅百余人盐徒及胁从者千余人时参将解明道拥重兵居城中扬州府同知朱裒仪真守备张寿松军城外凤阳巡抚郑晓议发兵往援檄原任都指挥月轮将之轮辞以非朝命不至晓乃更檄两淮运判马仑原任仪真守备陈津往会千户洪岱等合战城内外兵无一策应者岱等孤军败岱与千户文昌龄王烈皆死至是晓上＜锍-釒＞言状因请治明道等畏怯轮推避之罪淂旨洪岱文昌龄王烈俱赠指挥同知子孙升袭裭明道与寿松等职各戴罪立功轮令巡按御史逮至京问
　　○己酉  太祖高皇帝忌辰  奉先殿行祭礼
　　○改户部右侍郎谢九仪为兵部右侍郎
　　○兵部覆巡按御史孙慎言浙江江北诸郡倭患方殷苏松二三月间所在告急皆经略失人军令不严所致乞敕巡抚屠大山收召忠勇之士申明误军之罚仍榜谕沿海居民有能奋勇杀贼者如军功升赏所淂倭器悉以与之计擒首贼者许奏升指挥佥事世袭一切军费悉从便宜区处督粮参政翁大立无事令往来苏松常镇催给粮饷有事专住松江以便调度诏以其议属大山举行仍趣令赴任不许迟缓
　　○庚戌荫刑部左侍郎王学益子世种为国子生以三年满也
　　○调原任湖广按察司副使张景贤整饬淮扬兵备专理海防时海寇未靖总督漕运侍郎郑晓及直隶巡按御李逄时共＜锍-釒＞请添设兵备一员专住泰州以防通泰海州海贼出入之路吏部覆从其请因调景贤为之仍列衘于湖广
　　○增设延绥镇城中军坐营官一员裁革大同松树堡守备官
　　○辛亥  仁宗昭皇帝忌辰遣长宁伯周大经祭  献陵
　　○壬子大祭  地于  方泽先期请  太祖配  神及是日行礼俱命成国公朱希忠代
　　○诏发南京户部银二万两为苏松备倭兵费
　　○发太仆寺马一千二百五十匹兑给定州达官步军
　　○乙卯升云南左布政使汪尚宁为南京光禄寺卿工部营缮司郎中王一夔为湖广按察司副使
　　○诏复以侍郎贾应春提督陕西三边命协戎政兵部左侍郎许论兼都察院右佥都御史总督宣大山西等处军务初应春自三边召佐本兵寻又移镇宣大以代者江东未至久留不发御史胡宗宪等因言东沿途患病未有莅任期而三边去宣大远非可旦夕克期至者今时已入夏秋防伊迩而两镇总督俱以升调去任无固志非所以一号令安边鄙也臣谓宜留应春仍总督三边其宣大员缺即于近地推补趣令之任庶彼此调度得人边防有赖  上以为然因有是命
　　○论广宁新兴营松山等堡失事罪以千户蒋镇等以巡按御史问备御杨照参将李广免究百户苏汉臣以所部有功准赎
　　○乐平王府镇国中尉旭木□置旭□木□肓□坐伪造印章冒支禄粮诏革旭植爵为庶人旭□木□肓□夺禄一年
　　○夜望月食
　　○丙辰虏寇水沟墩宁夏参将王宝帅兵拒却之诏赏宝银十两
　　○丁巳以漕运愆期夺总兵官顾寰以下俸有差
　　○给事中王国祯贺泾御史温景葵等以倭寇猖獗逼近留都各上＜锍-釒＞乞调兵给饷及推选总督大臣重其事权如往年征剿华林麻阳诸寇故事下兵部集廷臣议俱称因荐南京兵部尚书张经堪任总督调兵当遣御史及本部司官各一员赍太仓银六万两往山东调发奏留民兵一枝及青州等处水陆枪手共六千人人给军装银十两令参将李逢时许国督赴扬州听经调度给饷当取之南京户部银五千两临德二仓银五万两及截留起运米二十三万石其纪功责之各巡按御史赏格与边功同凡斩首一级者拟升一级不愿升者赏银一百两有能擒斩首恶王直等者授世袭指挥佥事如直等悔罪能率众来降亦如之其部下量授世袭千百户等官俱填注备倭职事议入  上允行之乃命经不妨原务兼都察院右副都御史总督南直隶浙江山东两广福建等处军务一应兵食俱听其便宜处分临阵之际不用命者武官都指挥以下文官五品以下许以军法从事
　　○戊午巡按山西御史宋仪望请＜锍-釒＞桑乾河通宣大粮储言桑乾河发源于金龙池下瓮城驿古定桥会众水东入卢沟桥一千余里在大同则卜村稍有乱石在宣府则黑龙湾有石崖颇险其险与乱石不越四五十余里水浅处亦深二三尺诚＜锍-釒＞凿之为力甚易当时抚臣侯钺尝驾小舟至怀来过卜村踰黑龙湾坦行无虞又自怀来载米三十石逆水而上竟达古定桥则河足便漕有明徵矣时朝廷新行穵运之法山谷崎岖率三十石而致一石部臣谋所以易之未淂其便及仪望＜锍-釒＞下兵部任其可行且称都御史赵锦尝使人从桑乾河水行千里直抵大同城下若稍加＜锍-釒＞凿不惟通漕且因可以捍虏诏会工部计之工部谓远河重役请俟详勘举行遂报罢
　　○庚申江北倭寇攻如皋县不克
　　○辛酉升都察院右副都御史倪嵩为户部右侍郎以兵部右侍郎谢九仪协理京营戎政
　　○增设把总官一员于泰兴县周家桥防守从操江都御史史褒善请也
　　○陕西守臣奏捕淂虏中奸细高登等七人诏斩以狥
　　○癸亥夜彗星见北斗天权星傍
　　○甲子命辽东游击将军署都指挥佥事杨炤充分守蓟州古北口等处参将
　　○巡按浙江御史赵炳然奏三月三十日以后官军御倭失事状部覆参将俞大猷一败于普陀山参将卢镗及把总丁经等再败于孟家堰宜重治其嘉湖诸处失事当坐参将张淙知县邓植及知府刘悫副使陈宗夔李文进谢少南李廷松姜廷颐等罪而督抚王忬调度失策亦宜并罚阵亡指挥李元律等宜升级赠官立祠如例淂旨恤录死事官军依拟王忬姑令竭力平寇以靖地方卢镗等俱戴罪立功
