<!-- { "loadSidebar": true } -->
　　○逮大同北路参将周现至京论戍革其世袭现故总兵周尚文家丁也以从征有功累升至指挥佥事尚文死居总兵徐仁幕下会开马市现以素习虏情得承遣往来至是分守拒门助马等堡逼近虏营总督尚书杨博疑之以为此辈视虏本同一家今乃令之守险拒虏战必不力急则反为虏用  上然之命锦衣卫捕送法司从重治罪既而法司勘其通虏原系公差但拔自行伍中冒滥官赏当革夺耳乃得发遣
　　○总督蓟辽侍郎王忬奏辽东三面直虏惟西南隅山海一关通道京师即今岁比大侵斗米至价银八钱民饥死者十八九议赈议蠲别无良策臣谨按山东辽东旧为一省近虽隔绝海道然金州登莱南北两岸间渔贩往来动以千艘官吏不能尽诘莫若因其势而导之明开海禁使山东之粟可以方舟而下此亦救荒一奇也又言宣大辽东俱系京师支辅乞照例穵运通仓米给军  上皆从之既而给事中许从龙因请就海道以行穵运或将天津仓粮从黑洋河一带抵昌黎登岸达山海关或将登莱等处起运钱粮量发近海民船从沙门岛一带抵金州达辽阳此可省陆挽之劳民两便下户部议行彼处海道官核实计处以闻
　　○调兵部武选司郎中卢岐嶷于外任故事武官指挥而下比试中者乃许袭职支俸及嶷典武选有  隆庆卫百户赵曰□永未试得袭为兵科给事中何煃等所纠下法司覆岐嶷注误当量罚故有是命
　　○壬午
　　○陕西阶文鹞子坪哈西等族畨人盔列已咂等族畨人巴店林成等草坡等族畨人官卓劄石等各来朝贡马及方物宴赉如例
　　○大同中路参将麻禄坐子麻锦杀人褫职下御史逮问以原任参将施霖代之
　　○癸未
　　○蠲大同被虏各州县税粮有差从总督尚书杨博奏也诏书至镇军民大喜博因宣布国恩选其丁壮之骁徤者名为义勇使各路将领分隶教习之兵威复振
　　○先是江西一省派行淮盐三十九九万引后南安赣州吉安三府改行广盐惟南昌等府仍行淮盐二十七万引既而私贩盛行轻舡疾桨所在而集如袁州临江瑞州三府皆私食广盐抚州建昌广信三府私食福盐于是淮盐仅行十六万引数年之间国计大诎巡抚马森因上＜锍-釒＞极陈其害请于峡江县建桥设关禁遏广福私盐之路仍尽复淮盐原额稍增至四十七万引收其税课以足国平其时价以通商报可
　　○甲申
　　○山西蒲州地震有声
　　○乙酉
　　○命通泰参将署都指挥佥事邓城充添设提督狼山等处副总兵官
　　○革辽东总兵罗文豸职下御史问升密云副总兵署都指挥佥事杨照为都督代之文豸坐贪污被劾故也
　　○提督福建军务右副都御史阮鹗被逮至京法司谳上其狱诏黜为民初给事中刘祐数十罪  上命锦衣卫发戍械送至京拷问鹗至阴使人厚遗大学士严嵩嵩为之请于刑部尚书郑晓晓不能坚执乃奏鹗功多且无显过独擅增兵饷失百姓心故怨谤从之而起宜薄其罪  上怒稍角□羊于是罢鹗为民
　　○丙戌
　　○浙西倭寇分掠乐清永嘉等县金盘卫指挥刘茂朱廷钥千户周宾李爵刘源等率众御之于白塘港兵败俱死贼遂肆掠管头蒲洲等处乡官致仕佥事王德督所集义兵哨剿至龙湾见杀总督胡宗宪以闻因请治温处参将张鉄兵备副使袁祖庚各失事罪而恤录德等有旨德赠太仆寺少卿立祠赐祭荫一子原籍卫所百户世袭茂等袭升其子二级鉄革职级戴立功祖庚降一级别用
　　○发太仆寺马价银三万九百五十八两于大同镇修边
　　○戊子
　　○巡抚南赣汀漳等处提督军务都御使周满以疾乞休  上谓漳赣用兵之际满病不胜任即当择人代之于是升江西左布政使宋淳为都察院右副都御史使代满任会巡按江西御史徐绅劾奏淳贪纵不法淳坐罢听勘乃复起原任巡抚大同右佥都御史何思于家代之
　　○以河南各王府禄米久缺扣留保定河间等府起运仓米银二万五千五百余两及本省事例提编未角□羊银共一万六千两给之从巡抚章焕奏也
　　○辛卯
　　○改封故蜀王承爚庶长子宣圻为蜀世子管理府事
　　○新建朝门午楼东西角门左右顺门阙左右等门工完礼部请钦定名额工部请停徵各省加派岁科银召原遣采木采料等官还其余诸司应献应角□羊银仍俟殿工完议免得旨朝门且仍前权名大朝各门楼名总待殿成降制余俱如拟
　　○先是右卫围角□羊虏仍驻牧近边声言欲犯独石独石孤悬塞外乃虏入宣府趋蓟镇之路时朝廷每岁发宣大兵戍蓟镇名为入卫专备关以内  陵京有变听蓟辽总镇官调遣不佐关外之急又宣府边外属夷日求内徒抚臣议处之于宁远堡中事久不决总督尚书杨博以为此皆边境安危所系所宜亟处但大同祸已燃眉当救一时之急宣蓟患在厝薪当图万全之计乃建议请罢怀来参将刘环四海治守备韩鉴而于独石城中选有谋勇为众所推如尚表者不拘见任废弃委之守城功成一体升赏其蓟镇入卫兵俱听宣大督抚官便宜调遣先发后闻与本镇互相应援仍多设戍兵于怀隆为居庸南山之蔽属夷来降者但厚其赏给不得纵之入内以启乱华之阶  上俱从之
　　○发工部莭慎库银十万两于各边修军器
　　○癸巳  睿宗献皇帝忌辰  奉先殿行祭礼
　　○南京吏科给事中归大道劾奏凤阳巡抚李遂贪污福建巡抚王询庸鄙俱不职当罢部覆遂以众荐起用询任事未久不宜轻易得旨俱令策励供职
　　○盗杀原任安庆守备黄佐于江中巡按直隶御史董鲲等以闻因劾守备指挥伯永福下江指挥龙时雨安庆府同知张元谕池州府同知詹菜等守御不严之罪且言江防汗漫守臣易于推诿请以池州府及安庆守备并听九江兵备道莭制  上从之而令御史逮永福等问
　　○丙申
　　○倭寇分犯福建兴漳泉诸府攻福清南安二县破之巡按御史樊献科以闻  上命趣巡抚王询赴任集兵剿平革参将黎鹏举等职充为事官夺守巡官参政万依副使邵楩等俸俱戴罪杀贼下福清知县黄宗文南安知县涂光裕于御史问  命署都督佥事袁正充副总兵分守密云
　　○以苏松安庆宁国应天府谷价太轻诏于原议改折兑米数中每石暂减银一钱不为例从抚臣赵忻奏也
　　○南京工部右侍郎郭鎜卒鎜字允新山西泽州高平人嘉靖乙未进士改翰林院庶吉士授捡讨九年满升修撰历司经局洗马国子监祭酒至今官在任病卒赐祭葬如例
　　○○己亥
　　○诏遣官至江西督造磁器三万充内殿醮坛之用
　　○辛丑
　　○赐交城王表佃书院额名好礼从其请也
　　○壬寅  孝庄睿皇后忌辰  奉先殿行祭礼遣恭顺侯吴继爵祭  裕陵
　　○癸卯
　　○建寿明殿于内苑以月令伏暑诏各工赴役者每日巳午未休工质明起工至戌正一刻止
　　○朝鲜国王李峘差陪臣户曹参判俞绛上表谢赐诰  命宴赏如例
　　○荆府永新王厚熿薨赐祭葬如例谥安庄
　　○以虏患免陕西山西宣大极边州县正官入觐
　　○甲辰  孝穆皇后忌辰遣彭城伯张熊祭  茂陵
　　○乙巳
　　○更命辽东苑马寺卿住劄金州给放各岛商船不得抽税从都御史王忬及御史周斯盛＜锍-釒＞通海禁议也
　　大明世宗钦天履道英毅圣神宣文广武洪仁大孝肃皇帝实录卷四百六十
　　


大明世宗钦天履道英毅圣神宣文广武洪仁大孝肃皇帝实录卷四百六十一
　　嘉靖三十七年七月丙午朔时享  太庙遣驸马都尉谢诏行礼
　　○戊申
　　○论修边冒破之罪黜兵部左侍郎吴嘉会为民前总督侍郎致仕何栋冠带闲住初嘉会以御史万民英论劾下狱候勘至是给事中袁汝是御史凌儒自蓟镇还报嘉会前后修边共用银五十七万三千四百三十余两冒破四分之一又尝索抚赏银于三十六州县一时库藏为之尽空所委官指挥邵世勋等三百六十人皆相比为奸法当并论因并劾前总督何栋杨博巡抚张祉今总督王忬及原任兵备刘焘王轮赵文耀李蓁张敦仁赵忻马佩等原任参将王臣等八十三人同事欺罔之罪诏刑部会兵部议于是尚书郑晓等覆言嘉会罪守栋次之世勋等侵克官银俱当下御史按问其余新任与任后事发者请薄其罪  上以为然乃削嘉会藉为民仍追罢栋余俱如拟既而给事中彭范言邵世勋等三百六十人内多注误不应概以侵克议罚  上复命御史分别具奏而夺晓等俸一月郎中雷麟二月
　　○己酉  仁孝文皇后忌辰  奉先殿行祭礼遣成安伯郭应乾祭  长陵
　　○建景祝吉典于大光明殿七日
　　○山洞峪等大畨人狗儿等来朝进贡方物宴赏如例
　　○诏陕西巡按御史械系延绥游击徐纲赴京纲先任大同守备杀胡堡军丁刘大伦生擒虏单骑游塞内者曰烧汉兄以盔甲马匹来赎纲利其物纵烧汉去总督杨博请严惩纲以警贪玩仍依生擒例录大伦以倡勇敢乃可革大同积习之弊以峻中外之防故有是命
　　○授病痊翰林院庶吉士王学颜为编修李蓘为检讨
　　○兵科给事中郑茂条陈边事一言宣大边墙陵夷殆尽而大同东西二路去虏尤迩宜令总督候右卫工竣之日估计修筑一言贫卒牧马坐见消耗当全给草料本色清查见马补其缺乏仿京营印烙分正奇参游之等以防影射倒损者量其多寡议罚一言大同经画稍周宣府独石逼虏与右卫等可于龙门柴沟顺圣东城赵川怀隆等处分置重兵以为声援一言自逆鸾倡□□□□石□撤三边之备虏得长驱请复修二边墩台以便防御一言守巡兵备多寄耳目于有司功罪不明自今有大警至请遣科臣往与巡按随军功纪一言故事督抚官无议录荫者
　　○庚戌
　　○以未虏患日炽边防日坏而录荫日闻则诸臣俱罹重愆而掩败为功故也自苏祐始荫子为锦衣至许论为故事矣杨顺则又兼任文武矣夫擒获奸逆修筑墩堡边臣责也而以此干泽赏不泰僣耶至于丧师辱国则相隐为奸士卒膏草野而彼保首领边民不再食而彼广田园间有殛罚不过参游以下而大吏无恙也罚不泰纵耶自今有大功大罪亟请  上裁其余必以三年内通计之有功无罪迺许荫叙功多罪少则迁秩进爵而已祐等世赏皆宜追夺一言卒非精锐不足以实营伍请遣大臣或科道官按行诸镇核实以闻一言宣大入卫卒营苦宜各遣还镇而别选卒以卫京师兵部以为茂议皆可用独后二事如旧便  上曰入卫卒可更议之诸边纪功苐责御史毋扶同欺隐功赏以行勿复言其他如议
　　○诏留河南缺官紫薪及事例银补王府积欠禄粮
　　○庚戌
　　○升通政司右参议王用康为本司左参议户科左给事中宋继先为通政司右参议
