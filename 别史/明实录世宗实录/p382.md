<!-- { "loadSidebar": true } -->
　　○选授行人张良贵苏应旻任万里廖天明推官张翼翔知县杨上林傅佩刘大直戴梦桂高节俱为给事中良贵吏科应旻上林户科万里礼科翼翔佩兵科大直刑科梦桂工科节南京户科天明南京刑科行人舒迁王之臣毛恺博士蔡大用推官钱嶫闵煦赵大佑杨本深李延康焦琏魏洪冕陈绍郭文翰知县商承学童汉臣江浚黎循典黄镗吕光洵张梅何瑚王德纯俱试监察御史嶫迁浙江道大用云南道之臣恺煦广西道汉臣承学江西道浚四川道本深贵州道延康琏湖广道大佑镗广东道光洵河南道循典福建道洪冕山东道绍南京河南道文翰福建道梅四川道瑚广西道德纯云南道俱南京
　　○命咸宁侯仇鸾挂左副将军印东宁伯焦栋挂右副将军印扈  驾鸾因奏臣系左副将军为前锋左右前后悉宜听臣节制  上不许曰朕车驾在中军以御左右将军翼行参将二人为前锋后卫其以翊国公勋代掌中军戎务成国公希忠副之仍给勋希忠旗牌各六面副
　　○命分守通州署都指挥佥事栾锐右参将守马兰谷地方
　　○礼部请发内府所贮先年行在衙门印信关防给各扈从官员其行在通政司太仆寺鸿胪寺及各曹首领印信原无收贮者请各照例铸给从之
　　○命内监铸造左副将军银印给咸宁侯仇鸾行在宗人府银印给驸马都尉京山侯崔元钦命巡行边务关防给行边使兵部尚书翟銮钦命督理边务关防给兵部尚书毛伯温钦差整备边务关防给兵部左侍郎樊继祖
　　○礼部请移檄宗藩及天下诸司以时进  东宫贺笺  上命千秋节一贺元旦冬至俟三载后行之
　　○命团营官选官军六千名扈  驾以参将二员统之而听令于左右副将军其皇城京城各门及安定德胜等门各选营兵千名分班防守
　　○命英国公张溶神机营坐营管操
　　○九卿大臣吏部尚书许赞等各上＜锍-釒＞谏止南幸  上曰朕恭诣  显陵为亲计度孝诚已发出自朕心既非无事空行又非人言所导卿等既有此谏何不早言今事已定而乃云云想惑于群议非实有谏止之忠宜思之勿为此沽名之举都察院左都御史王廷相复特＜锍-釒＞进言曰伏自  圣谕下议南巡以来议止者众矣然其说不过有三有谓辇路所经灾荒特甚人相啖食盗贼猬兴恐有崔符不逞犯属车之清尘者有谓近边虏酋若花当等部落日伺边衅傥乘  銮舆远涉鼓众深入如往年突至昌平致京师戒严者有谓扈卫军校及内外从官人役不下数万粮草车马供应不赀而郡县仓库空虚百姓窜避有司无所措手者此皆众人所深虑然患犹在外处置得宜尚可保其无虞臣之所虑乃不在此仰惟皇上玉体清胜常加静养善摄犹时小有不快今也登历长途经涉旬月冲冒风尘隔殊水土六气袭之五内受之万一傥致  圣体违和  圣心不畅谁其任之登顿于山原不如深宫大庭雍容之为安触冒乎风尘不如逸神静志逍遥之为乐今乃去适就劳舍静而动臣安得不为  皇上虑也且巡幸一事所关重大盖居中可以制外事势机权尽由之我也处外必假付托事势机权半由诸人也况劳人动众之余加之以苦急无聊之故变生仓卒患起不测又理势之或然者乎臣观自古人主巡幸之事载在史册其得失安危之迹班班可为殷鉴伏望  皇上垂鉴往事而少加察焉且  皇上之于  献皇庙祀矣荐谥矣称宗矣配天矣而因心之爱无所不极自临御以来建皇极赞天地康四海服诸夷而继述之业日为之隆此正圣人之德天子之孝异于凡众者又何必躬自劳苦远涉数千里之途以下同于士庶人之爱敬乎今日之事  皇上必欲合葬或送而南或迁而北定有  宸断臣请当事自行  皇上安居九重清穆高拱臣仰体孝诚祗服厥事两月之内必能办集即以户部所供粮草赏赐银留为修建  显陵之用不惟免  皇上远行之劳而且大事易襄无意外之患一举而三得者也臣叨任股肱义同休戚所有款款之愚不能忍唯  明主裁之＜锍-釒＞入时  上以孝思深笃南行之议已决虽知其忠不及用也第以有旨答之已而十三道御史刘仕贤等＜锍-釒＞谏  上曰此辈卖忠取誉率尔渎扰再言不宥户科都给事中曾烶等复言之  上怒责令置对各停俸二月南京礼部右侍郎吕楠言舜葬苍梧二妃未从禹葬会稽涂山未祔  献皇帝道同舜禹  陛下固不啻敬承如启而已故今  南郊圜丘  北祀泰折义正如此又宁可摇动  灵轝合葬承天以蹈非古之义乎万不得已亦不宜举动卒遽必先立储贰以系属人心选于群臣中如汲黯者数人留后居守而沿边宣大亦先事简调贤将以戒不虞供亿之费就近酌处无俾太滥扈从官军惟足供役无俾过多此又不得已之计也章下所司
　　○工部郎中岳伦上＜锍-釒＞言  梓宫南祔未足以遂  陛下孝思之诚请坚北迁之举不惑群议已而听选岁贡监生陈良鼎言  陛下之孝在于爱养斯民以衍亿万年无疆之庆不在乎躬亲送葬之未  上怒俱命锦衣卫逮讯之已而革伦职为民永不叙用宥良鼎罪命吏部选授边方杂职
　　○启蛰节改行祈榖礼于  玄极宝殿先是祈榖之祭举于  圜丘以  太祖高皇帝配至是乃祈于  玄极宝殿礼部尚书严嵩因请以  皇考配  上难之自此遂不奉配
　　○致祭先师孔子命大学士顾鼎臣行礼
　　○授先贤曾子之后一人世袭翰林院五经博士先是掌詹事府事学士顾鼎臣上言  孝宗时曾录颜孟子孙各一人为五经博士以奉祀事可谓盛举至于曾子之后独不沾一命之荣亦今古阙典也＜锍-釒＞入下礼部议访其世系得曾子六十代孙曰质粹者居江西之永丰县其远祖据者曾子十四代孙也当新莽时不受伪命自武城徙庐陵吉阳乡而质粹其裔孙也礼部以是复遂有是命
　　○戊申起原任宣府总兵都督佥事刘渊镇守蓟州永平山海等处
　　○以恭上  皇天上帝大号加上  皇祖谥号及册立  皇太子册封  二王礼成遣翰林院侍读华察为正使工科左给事中薛廷宠为副使诏谕朝鲜国王李怿赐王以彩币文锦察等预以开读事竣或国王援往例请留诏敕从否惟命诏从其请
　　○升刑科左给事中沈伯咸为宁国府知府伯咸不乐外任乃＜锍-釒＞讦文选司郎中黄祯前为考功郎中时朝觐考察诸不公不法事且连及太仆寺少卿李邦直诏都察院参看不许隐护院覆伯咸所指悉无据矧当昨岁考察时伯咸正居言职寂无一语今已奉旨升任累日复冒科御具弹文事属面谩当罪得旨伯咸在职不言升官后乃挟私妄奏以原职降一级用遂降为南京国子监监丞
　　○己酉  孝贞纯皇后忌辰遣定国公徐延德祭  茂陵
　　○庚戌以南狩告  皇天上帝于  玄极宝殿及  太祖  睿宗庙分遣成国公朱希忠告  北郊翊国公郭勋告  成祖庙大学士夏言顾鼎臣尚书许赞严嵩张瓒李廷相告  列圣庙英国公张溶等告  太帝二社稷咸宁侯仇鸾等告朝日夕月天地神祗襄城伯李全礼等軷承天等门靖远伯王瑾等遍群祀
　　○北虏以去年十二月寇怀安万全左卫等处杀掳数十人诏夺总兵官江桓俸六月参将贾英尹镇及守备官白瑾等六人俱停俸负罪杀贼仍令巡按御史详勘以闻
　　○命保定侯梁继璠团营鼓勇营坐营山西都司佥书署都指挥佥事黄延三千营坐营升紫荆关守备指挥程和为署都指挥佥事神机营左掖坐营
　　○诏革玉田伯蒋荣散官仍住禄米一年荣以势侵从兄祖遗房及收父婢为妾为从兄蒋琰等所讼下都察院讯得其情而荣以  慈孝献皇后亲得从议例故罚止此
　　○差工部主事叶正英往杭州造昌化伯邵林夫人杨氏坟令浙江布政司仍给护坟地八顷以  圣祖母孝惠太皇太后所出也后其子锦衣卫亲军指挥佥事邵辅复奏讨官匠并差中官督建言官论其侈心未满事属烦费  上寝其奏
　　○辛亥礼部上  东宫监国事宜凡二十有三事一  东宫朝驾仪仗等件敕内府各该衙门恭行造办一请敕辅臣一员居守京师保护  皇储一应军国机务悉听启行一凡在京文武衙门遇有内外军机各王府紧要重大事务悉奏请处分其有各处启奏声息即调边军剿捕仍遣人驰赴行在所奏闻一皇城四门京城九门守卫围宿比常时皆须增拨官军留守武职大臣同参赞尚书仍每日操阅军马如各衙门称奉令旨调遣官军及处分事务所司须覆启施行一五府九卿各衙门凡有紧要重事俱达行在所奏闻其每月进缴精微监生考勤晏赏钞锭官军俸粮及五府比试等项俱照常启行一凡遇享  宗庙及祀典神祗  皇太子摄祭至期太常寺启请取令旨遣官行礼一各处解进表笺文特贺大礼不系常典者原差人恭诣行在所投进其进贺  中宫  东宫笺文俱在京礼部类收司礼监官捧进一各王府进献  慈孝献皇后香并南京进香官朝鲜国吊使礼部启请命司礼监官捧进  几筵照例给赏彩叚钞锭  帝后忌辰祭祀俱具启行一吏部会推在京各堂上官六科都给事中在外方面官知府俱行在吏部奏请擢用其大选急选并取选远方监生及考满复职等项俱循例具启行一各处王府请给诰命勋臣袭爵殁后追封两京堂官赠谥公侯伯内外文职官员请给诰敕两京三品以上官荫子各处土官袭职俱行在吏部奏行其官吏人等丁忧查放起复官员付选查题散官等项俱照常启行一兵部推补两京五府锦衣卫在外总兵参将各都司掌印佥书俱奏请擢用其大选军职查黄续黄官舍袭替土官袭替及保用通事把事随司办事长官等项俱具启裁度一各处奏报边功应该核勘及勘明应该升赏等项俱启请行一在外抚按官劾奏不职文武官文官方面以上武官参将以上奏闻待报一京卫军士冬夏布绢及边卫军士冬衣布花胖袄但系年例给赏等项钱粮该衙门启请行一在京各边镇遇有紧急调用马匹启请调取兑用一在京各衙门赴行在奏事人员俱兵部启请给关应付王府奏请重情辩复爵位禄米者俱诣行在所奏闻请名请封请婚等项在京具启行一天下岁贡生员到部者该部查照廷试事例启请行一四夷朝贡人员到京一应赏晏该部查照事例启请循例行一法司问拟罪犯除重囚奏请待报其余轻罪悉具启决放一敕谕审录矜疑罪囚该覆题及京官军职犯事例该参题俱奏请定夺一都察院点差各处巡按御史具奏行在余差俱启行考察公差回道御史启行中间有推奸避事赃滥不职者具奏一通政司每日收过奏题本照常封进下科发抄各衙门启行其事有疑碍难行者各衙门差人赴行在取旨一大理寺审录罪囚详拟罪名干系生杀并提问大小京官具奏俱每月缴刑部都察院问过囚犯奏本照常启行俱送科备照  上可其奏独  郊庙之祭仍候行在取旨
　　○壬子诏停  皇后亲蚕
　　○赐扈从留守文武大臣郭勋夏言顾鼎臣等金蟒宝带银瓢佩刀等物有差
　　○召大学士夏言顾鼎臣礼部尚书严嵩见于文华殿以  睿宗献皇帝御书楷篆字赐之赐言曰允厘百工曰政在养民曰龙虎鼎臣曰无极太极曰日新又新嵩曰天光云影曰八音克谐皆制扁赐焉
　　○赐行边使翟銮清谨学士旧图书及飞鱼服佩用等物
