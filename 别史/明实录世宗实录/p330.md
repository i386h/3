<!-- { "loadSidebar": true } -->
　　○敕谕礼部曰今月二十六日册淑女王氏为昭嫔李氏为敬嫔王氏为静嫔其具仪奏闻  诏改灵州下马房批验所仍设于固原州初灵州小盐池引盐由同原达平凉巩昌者于静宁州验掣及固原既设镇及改静宁批验所于固原属兵备道资其利佐军府费嘉靖十年总制王琼以盐池去镇远转劳运费议改批验所于下马房行之数年盐利损失且私贩渐盛总制唐龙以复旧制请从之
　　○乙未  奉先殿行祭礼遣安仁伯王桓祭  茂陵  补荫工部左侍郎甘为霖侄苏为国子生
　　○命狭西都司掌印都指挥佥事柳栋为右参将分守肃州地方
　　○丁酉
　　○礼部上册嫔仪一册封吉期遵照钦定嘉靖十五年二月二十六日卯时一先期告  内殿已经预并告讫奉有钦依免行再告一先期内府造昭嫔敬嫔静嫔合用冠服玉圭银册以金饰之本部奏请行礼正副使六员一前一日鸿胪寺设莭册案于奉天殿莭案居左册案居右设莭册彩舆于丹墀内教坊司设中和韶乐及大乐锦衣卫设仪仗如朔望仪一是日早内官设各嫔受册位于各官中设莭册案于受册案之比节案居左册案前设内赞各三人引礼各二人一至期  上具弁服御华盖殿鸿胪寺官奏执事官具朝服行礼毕奏请升殿导驾官导  上升殿座文武百官各具朝服入班行叩头礼左右侍班正副使亦具朝服入就拜位鸣赞赞四拜兴传制官跪奏传制执事官举莭册案由殿左门出置御道中传制官左门出称有制鸣赞赞跪正副使跪传制曰嘉靖十五年二月二十六日册封锦衣卫正千户王隆女王氏为昭嫔李拱臣女李氏为敬嫔王瓒女王氏为静嫔命卿等持莭行礼赞俯伏兴四拜礼毕执事官举莭册至彩舆中黄盖遮送至右顺门正副使朝北面立内官捧莭册由正门入迎至各嫔宫中莭册未至之前引礼请各嫔出迎于宫外莭册至由正门入各嫔随至拜位内官以莭册各置于案内鸣赞赞四拜宣册赞跪宣册女官取册立宣于各嫔之左讫赞受册赞措圭宣册女官以册授各嫔各嫔受册授女官女官跪受于各嫔之右立于西赞受册讫赞出圭赞兴赞四拜礼毕内官持莭由正门出各嫔送出宫门内官赉莭出至右顺门外以莭授正副使报礼毕正副使得报持莭复命一谒  内殿是日各嫔其服候  皇上卒诣  奉先殿  奉慈殿  崇先殿行谒告礼如常仪翰林院撰告词一谢恩是日谒  内殿毕各嫔具服诣  昭圣康惠慈寿皇太后前  章圣皇太后前俱行八拜礼毕候  上服皮弁服  皇后具服各升座赞引女官引各嫔诣前就拜位俱行八拜礼毕还宫制可  巡抚大同都御史樊继祖言本镇地方雕敝军储缺乏当急为拯济而不可缓者有五盖大同三关重扁最为要圉而其地平漫坦阔无山川可据虏人登北岭而望则自大边以至三边二百里之远举在目前瞭望者无所容按伏者不能掩古称至难守者莫加于此一也本镇先年钱谷充盈兵马众盛甲于各边今自兵变以来仓库空虚行伍离散放虏人轻易之心二也本镇先年有五仅之变犹能支持盖大边未失而军民有田可耕虏营远徒而警报开或一至且开中盐引数多商贾鳞集持羡余之财以鼓舞士心则人皆奋勇虽有上警无足深虑今曾未十年遭此再变加以虏众蹂躏之易军饷转输之难盐无利息田无蓄会官民困竭莫甚于此三也本镇兵变之后叛卒自王宝而下擒斩三百余名法纪已张不于此而大加赈恤无以昭好生之德安胁从之心四也大同自  武宗巡幸次二驻跸镇城扈从官军何止数十万搜括之苦殆尽鸡豚民间生意萧索已极此几事变相仍灾伤相继屯种已废本地所出不足以供军五也有此五者而欲以寻常廒之臣恐重贻地方莫大之害臣虽万死不足以赎误国之罪矣＜锍-釒＞入  上以地方残坏又虏众内侵令户部亟议处给毋执故常妨边计部言该镇一岁所给军饷银两计七十七万有奇而例外角□羊发又复数万苐抚臣不能调度盈虚管粮部中不能慎重出纳今按所上边储岁籍收支外错开载参若冒破虚增弊孔百出即以今视昔日之额已逾数倍循而此往日增月益何能纪极窃恐太仓之蓄不足以供大同一镇安论九边也请姑发银四万两应用其以前角□羊发银两召买刍粮并该镇军马数目请悉令巡按御史核实上状＜锍-釒＞入上从部议
　　○己亥
　　○授服阕翰林院庶吉士讫瑟为本院编脩
　　○庚子  上以疾暂辍亲耕礼遣宣城伯卫錞祭先农之神寻命  皇后亲蚕礼亦暂罢之  升四川按察使刘漳为山东右布政使
　　○辛丑
　　○诏添设湖广布政司督粮参政一员
　　○甲辰  恭仁康定景皇帝忌辰遣定国公徐延德祭  陵寝  海西并建州左等卫女直都督松巾等二百四十余名来朝贡马给赏如例
　　○乙巳
　　○兵部覆御史张景所陈者巡抚事宜言各边巡抚敕内有防御虏寇脩理城池整饬军马区画粮饷谨关隘明赏罚诸事请令每年之终以行过事迹造册缴报有功拟议升赏如其废弛参劾罚治从之
　　○丙午
　　○升通政使司右参议蔡子举为本司左参政工部署员外郎唐国相为通政使司右参议
　　○丁未
　　○春分祭大明于朝日坛遣武定侯郭勋行礼  升辽东苑马寺卿杨冣为贵州按察使  以甘肃游击都指挥佥事白爵充协守延绥副总兵官
　　○庚戌
　　○祭历代帝王遣遂安伯陈鏸行礼尚书梁材林廷＜木昂＞侍郎张邦奇黄宗明分奠  致仕户部右侍郎胡锭卒赐祭葬如例
　　○辛亥
　　○命侯郭勋伯陈鏸卫錞为正使辅臣李时尚书夏言张瓒为副使册封昭嫔敬嫔静嫔
　　○甲寅
　　○荫故大学士梁储子次挹为中书舍人
　　○兵部覆直隶巡按御史金灿条陈边事一权补边军以资防守各处额军多缺宜籍见在正军户下余丁选其精壮者充补仍行各清军官勾角□羊逋逃又令真顺保河南山东问刑衙门各将军犯角□羊送蓟州听军门派拨充伍一议处远营以便策应密云一路有离关窎远营分宜度地势适中之处设行营分兵驻劄一增防要害以严重地密云石塘岭白马关等隘关城之外宜增筑栏城一座行各镇臣相度奏请一归并零村以全民命言宜晓谕近边民居之孤远者并八大村厚筑墙垣设立保甲置备枪铳以固收保诏如议
　　○己卯  昭圣康惠慈寿皇太后圣旦莭赐百官寿面免命妇朝贺召管理甘肃屯田都御史牛天麟还京屯田副使崔允吴铠添注狭西按察司管事先是麟等奉命脩复甘肃镇屯政至是兵部言其事有成绪故有是命其屯田功绩仍令巡抚御史核实以闻
　　大明世宗肃皇帝实录卷一百八十四


大明世宗肃皇帝实录卷一百八十五
　　嘉靖十五年三月丙辰朔  孝肃皇太后忌辰  奉慈殿行祭礼遣京山侯崔元祭  裕陵  升吏科左给事中俞朝安为都给事中吏科给事中杨僎刑科给事中尤鲁兵科给事中朱隆禧李逢吕怀刑科给事中右存仁俱为右给事中朝妥怀工科僎逢存仁本科鲁刑科隆禧兵科
　　○丁巳
　　○诏徙豊县治于故城初河决豊县城郭室庐尽没乃迁县治于华山至是河流南徒民怀念故土稍稍引还抚按请复城旧县从之
　　○戊午
　　○免各巡抚赴京议事以各地方多灾伤故也  是夜客星见于天禧星傍  上谕抚臣李时曰今紫薇垣有客星不知主何事应时对曰古人谓天地远人道迩事应之说起于汉臣京房然未必一一皆合止在人君脩德以弭之景公一发善言荧惑退舍况  皇上圣德之所感格乎  上嘉纳之
　　○己未
　　○贤嫔郑氏薨礼部上丧葬仪  宪庙昭妃  上曰辍朝当减一日盖未赐进封仍次一等耳已追封为贤妃谥曰怀荣祔葬于  悼灵皇后陵例
　　○辛酉
　　○是时岁贡例严自嘉靖十一年始至十四年天下郡邑缺贡至一千一百九十余处礼部言国初建学设贡本以兴起斯文故宽立条格开其进取之路今新例既严提学官畏避降罚于各府州县学该贡年分多不起贡且偏方下邑既鲜科目又无岁贡其势必至颓废学校尽生徒非  祖宗立法意也况考选虽名会同搉寔专于御史及廷考不中顾乃独罪学官不特情理未协而于先年设官专督学政初意亦已大缪臣请查复  累朝学校起贡旧例行令各提学官自后惟于食粮年深者起送二人考选正贡不堪许以陪贡考充不必会同巡按二司官亦不许概学通考以启夤缘幸进之路其赴京廷试不中准令回学肄业再试不中照例充吏止罚治提调官教官提学官不必降级其一应提督学校事宜并遵成宪并见奉敕书行事仍通行各提学官将十一年后缺贡地方依例考补起贡庶事体归一易于遵守而人才亦各得其所矣得旨允行
　　○壬戌
　　○清明节遣西宁侯宋良臣驸马谢诏长宁伯周大经祭  七陵安仁伯王桓祭  恭仁康定景皇帝陵寝并  哀冲太子坟彭城伯张钦祭  悼灵皇后陵寝  诏加致一真人邵元莭道号四字制文官正二品朝祭等冠服并玉带赐之
　　○乙丑
　　○南京户部尚书王軏引年乞休不允
　　○丙寅  上御文华殿开讲  升鸿胪寺右少卿吴祖乾为本寺左少卿署寺事  以灾伤免狭西西安延安庆阳汉中等府属存留钱粮有差  革隰川王府奉国将军成＜釒具＞禄米三之二奉国将军充涊禄米三之一以其父子济恶戕杀无辜为抚按官所奏也  建州并毛怜海西等卫女直都督佥事阿剌哈等三百余人来朝贡马给赏如例  致任南京工部尚书崔文奎卒诏赐祭葬如例赠太子少保谥康简文奎山东新泰县人成化二十年进士授刑部主事历左右布政都察院右副都御史管理南京粮储南京工部侍郎升尚书引年乞休命给传归仍赐月米岁夫至是卒文奎守身清约精于吏事居官所至有声而惟和厚人称为长者
　　○戊辰
　　○以斩获番贼功赐狭西洮岷边备副使马纪银二十两纻丝二表里  毛怜卫夷又尚加秃建州左卫都督方巾擒犯边夷掜松革来献诏授尚加秃千户仍与方巾各赐币有差
　　○己巳  武宗毅皇帝忌辰  奉先殿行祭礼遣玉田伯蒋荣祭  康陵  巡按广东御史戴璟勘上剿平琼山县贼黎佛贰等功状诏赏提督侍郎陶谐镇守总兵仇鸾等各银币有差  以擅用肩舆夺怀远侯常玄振禄米二月
