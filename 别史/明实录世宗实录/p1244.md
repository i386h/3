<!-- { "loadSidebar": true } -->
　　○丁酉南京兵科给事中贺泾广东道御史金豪以河南流贼师尚诏欲犯凤阳留都因参南京兵部尚书潘潢庸劣误事及本部右侍郎原任河南巡抚今听勘谢存儒当巡抚时养寇贻患俱宜罢黜以固根本重地诏潢致仕存儒锦衣卫械系至京问  巡按山东御史冯荐言山东卫所官军设于济兖东三府者以防内地设于青登莱三府者以备倭寇自永乐初轮发调发京掺而有司怠玩军粮下足脱逃数多顾觅充数班掺之缺如故今沿海一带倭寇登岸乞将青登莱三府官军留备倭寇济兖东三府照旧轮班仍要清粮饷以足军仓严内补以充营伍兵部议覆从之  改南京户部尚书张经为南京兵部尚书参赞机务  命原任驻守昌平都察院右佥都御史王轮以原职巡抚延绥  升南京吏部郎中洪朝选为四川按察司副使提调学校
　　○戊戌  上问大学士严嵩外多无食何以嵩对言  皇上悯恻穷民特蒙赐问臣不胜仰戴夫今岁之饥山东之兖州东昌济宁北直隶之河间广平顺德河南之开封归德江北之徐邳淮凤为尤甚近日四远饥民来京求食一时米价腾贵流民饥极儿女弃置道中兹蒙  皇上煮粥给钱救活民命诚非常之恩也臣祇衍德意请以太仓米数万石平价发粜或可稍纾目前之急其山东河南等处当多发临德二仓米给赈  上允之复曰出米周急本汝忠赞又我思必有毙诸途者不少暴骨道路亦宜有以处之嵩言沟中之瘠诚所不无请仍敕户部在京行五城御史在外行抚按官各督率有司查视掩埋至于出米一节中间恐有市行铺户多买转卖以索高价宜敕锦衣卫访看禁革嵩又言发米出粜虽米价稍平但四外饥民有身无一钱者未免仍坐毙道路请于十万石内以八万石出粜济在京军民二万石敕户部委官运赴城门外各厂每早召集饥民人给一升庶得并沾实惠  上曰朕意正是此行不如是亦徒事虚文耳令以六分照前四分给四来贫苦者
　　○己亥  上谕户部钱法未通亦宜计处便民户部言钱法不通由轻重二毙未能迭相为用臣等请以新旧诸钱定为二则上则七十文准银一钱中则倍之官司收税亦准此例不得輙有增损仍敕御史厂卫觉察阻坏钱法者治之  上曰钱法周小民目下之急且不必深文凡系嘉靖制式以七文易银一分洪武等式及前代杂钱加倍违者科罪  遣礼科给事中王正国核八月中虏犯延绥文武诸臣功罪时总督侍郎贾应春言将士拒战捣巢斩虏二百三十八级巡按御史吉澄言虏深入米脂绥德延川延安甘泉洛州鄜州中部宜君诸州县杀千七百六十余人掠千九百七十五人于是兵科都给事中王国桢＜锍-釒＞言应春奏捷澄以败闻得丧悬殊乞遣官核实  上然之乃命正国往
　　○庚子获河南贼首师尚诏于山东莘县是时逋逃贼党散擒于山东河南及江北凤阳诸州县者在在有之巡抚河南都御史杨宜悉录其名以闻且以地方平定报因请以山东江北诸所获贼悉械送河南会鞫之  上以宜平贼有功进俸一级赐白金四十两文绮三表里  命山东凤阳所捕贼即于在所诛之将领以下功罪速勘具奏
　　○辛丑新筑京师外城成  上命正阳外门名永定崇文外门名左安宣武外门名右安大通桥门名广渠彰义街门名广宁
　　○壬寅总督蓟辽保定兵部左侍郎兼都察院右佥都御史何栋三年考满升右都御史仍兼兵部左侍郎总督如故  荫故少保兼太子太保礼部尚书翰林院学士费采子懋升为国子生初采秩满已荫长子懋学至是懋升复以其父侍讲读赞直援汪鋐事例陈乞  上以采在直效劳特允之不为例  总督漕运兵部左侍郎兼都察院右副都御史吴鹏三载考满荫其子继为国子生  命原任副总兵署都指挥佥事王怀邦充右参将分守宣府南路  有倭舟失风飘至兴化府南日旧寨登岸流劫杀千户叶巨卿把总指挥张栋督舟师冲击倭走据山知府董士弘纠民兵猎户与栋等围而歼之是时海洋并岸诸岛多栖寇舟有真倭阻风泛不获归者有沿海奸民抢江南旋侯来岁倭至者未几南日塞复有三舟登岸栋士弘击之引去擒贼数人皆真倭比泉州州兵巡海攻贼于石圳澳深泥湾处等处凡再战擒贼四十余人则皆浙江临海福建漳浦广泉揭扬等县人盖江南海警倭居十三而中国叛逆居十七也
　　大明世宗肃皇帝实录卷之四百三


大明世宗肃皇帝实录卷之四百四
　　嘉靖三十二年十一月癸卯朔升南京都察院右都御史周延为南京吏部尚书  诏试御史詹理何廷钰李一经李应时曹光李守仁李邦珍俱实授
　　○甲辰  谕工部铸洪武至正德纪元九号钱每号一百万锭嘉靖纪元号一千万锭  升协守宁夏副总兵李辅为署都督佥事挂印充总兵官镇守延绥  湖广龙浑安抚司土夷黄俊黄忠等作乱占据奉节云万三县土田聚党千余杀土夷居民以百数□才□口心□督侍郎屠大山以闻并劾守备王伦指挥杜过李宏及四川重夔兵备副使曾子拱湖广参政王朝贤副使孙宏轼失事罪诏大山督两省官速行剿捕王纶革任杜过等停俸曾子拱等戴罪任事候事宁并奏
　　○乙巳前犯常熟倭复由上海七灶洪登岸流劫三林庄南汇所吴淞江所及嘉定县地方至十九日始去
　　○丁未  恭让章皇后忌辰遣中官祭  陵寝  提督两广军务侍郎应槚奏广西田州土官岑芝死子太寿方四岁伪孽莫苇冒岑姓及土官岑施相煽构乱乞命思恩守备张启元暂驻田州镇之报可
　　○戊申赐朝鲜国明年大统历百册  秦王怀埢类奏各中尉女请封选婚礼部议郡王孙男  祖训有六世以下世授奉国中尉之文孙女则县君乡君之号止于曾玄而五世不复及焉盖女至五世亲属＜锍-釒＞远封号录秩难以概授况女既有归其夫家足以自赡稍加光宠即足为恩今请授以宗女宗壻名色仍给冠服婚资宗婿视文职宗女视命妇出镇国者冠服七品并婚资给百金羊豕各十出辅国者八品九十金羊豕各八出奉国者九品八十金羊豕各六并取给有司其宗婿就各府冠带谢恩免其赴京仍听自便不必随众朝参有司以礼相待复其杂徭如有志科举者听就督学官试照如议行  改南京工部尚书孙应奎为南京户部尚书
　　○庚戌冬至大祀  天于圜丘先期视牲请  太祖配神及是日行礼俱命成国公朱希忠代公张溶伯陈圭大学士徐阶李本分献先谕希忠等各加恭慎率先诸臣礼部尚书欧阳德监礼视察  以冬至节遣定国公徐延德长宁伯周大经玉田伯蒋荣武定侯郭守乾分祭  诸陵都督王国用祭  恭仁康定景皇帝都督沉至祭  孝洁皇后  哀冲  庄敬二太子中官祭  恭让章皇后各陵坟
　　○辛亥冬至  上不御殿百官朝服诣奉天门行五拜三叩头礼上表称贺  免宴  赐节钱钞王府进贺人员及四夷朝贡使仍宴于阙左门
　　○甲寅  御制重修太岳太和山玄殿纪成碑文遣中书官往勒石先是侍郎陆杰言本山自兴工以来始现霞光三日壬子年秋七月现三公峰至金锁峰是月又数现天柱峰麓三公峰显定峰苍龙岭方丈房眷冬十月现皇崖峰涧下及三公峰良久乃散前此八月琉璃厂窰中发五色祥光萦绕而荆州府获楠木一株围八尺有奇于宜都水中此与永乐间瑞应何异请降御制勒碑于山门前从之
　　○乙卯靖江王府宗室经茜越阙至南京守臣以闻礼部议顷来宗室放恣数年之间赴京者二十余人又有至再至四者欲验识送发高墙广西八千里外往复甚艰凤阳守臣又数告高墙供给缺乏以此止请革为庶人使图省改今茜复不悛请先勒为革为庶人有司于省城中盖造闲宅一区多其院落缭以高垣外设总门令茜等移家安置其中昼夜扃护五日一启例给口粮毋使失所若其悔罪自新王府及有司会请释放此外有悖违  祖训如茜等所为者并参送闲宅如例奏可  朝鲜国王李峘遣陪臣刑曹参判李泽等来贺冬至并献倭俘三人礼曹参判金澍等谢恩并献咨纸千张各有马匹方物宴赉外各加赐仍令顺赍敕书银币赐其国王及领兵官有功者  建浙江平湖萧山奉化三县城福建福清惠安二县城
　　○丙辰升总理粮储巡抚应天兵部左侍郎彭黯为南京工部尚书
　　○丁巳大学士严嵩言臣闻近日民间无钱行使盖因去岁禁止铅锡薄钱止许用嘉靖及本朝制钱税课司抽分等厂专收嘉靖钱别钱不收以致钱不通昨蒙钦命工部铸钱甚好但一时不克济用闻内库积贮嘉靖钱及本朝制钱甚多其前代襍字旧钱大扳儿等年久亦恐浥烂合无敕下该库查发百十千万令该部给与在京文武官买及各军士折支俸粮亦可省数十万之银如此则钱自流通而民称便矣  上从其言出内府所贮新旧铜钱八千一百万文折给文武官俸并军粮
　　○己未升河南布政司左参政高燿为南京太仆寺卿
　　○庚申  孝惠皇后忌辰遣恭顺侯吴继爵祭  茂陵  孝烈皇后忌辰  奉先殿行祭礼遣武定侯郭守乾祭  永陵  从庆王鼒枋请追赠其父台浤为王与妃王氏开圹合葬浤先生革爵迁省城后以恩诏回府冠带闲住既卒鼒枋为请礼部议浤未有改过之实难以复爵第父以子贵或与追赠以伸子情昔鲁王檀伊王＜木彝＞亲  高皇帝子素行不饬谥以荒厉今宜敕翰林院择谥法中与浤素行相符者开拟上请庶情法两尽从之
　　○辛酉升江西右布政使方任为都察院右副都御史摠理粮储巡抚应天
