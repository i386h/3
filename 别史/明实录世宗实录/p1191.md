<!-- { "loadSidebar": true } -->
　　○肃州边外属夷总牙日羔剌等旧为土鲁番所迫款求内附已议安置于肃州城北威虏等地于时未筑城堡苦虏夷侵掠乃相率环附肃城杂居至是历事监生李时旸＜锍-釒＞言不便久且贻内地患请下所司筹画亟徙之境外诏守臣为经略之于是巡抚都御史杨博檄副使王仪参将刘勋修葺威虏并金塔寺古城添筑白烟墩等城堡凡七建墩台一十有二召诸番谕以利害给以耕爨具诸番皆稽首奉令各如所拟地认住计所安置番帐七百余所部落男妇三千四百余人遂与为期约自后惟朔望许入城市易凡一应番汉人等不许非时交通出入违者加之重辟于是肃州数十年番害顿除总督王以旂以其事闻因列上诸臣功□  上深嘉之以旂博加恩先有成命乃升仪勋俸各一级仍赉以银币时旸等下督臣颁赏有差
　　○是时广东崖州有黎患贼首那燕聚众至四千人流劫乡寨诏发两广汉达土舍兵九千剿之已而贼构感恩昌化诸处岐贼势益狂炽至攻毁城郭给事中郑廷鹄言琼州诸黎盘踞山峝中而州县反环其外其地彼高而我下其土彼膏腴而我咸卤其势彼聚而我散故自开郡来且千六百余年而无岁不遭黎害然无如今日甚矣曩时黎俗惰耕喜猎以悍力相雄长不相听命乃令渠魁要胁椎牛歃血人人保其约结与官府抗矣曩者贼每出战人挟数矢勇气甚厉比矢尽力穷輙兽奔鸟伏窜身荆棘中故见兵輙走今则鸣钲击鼓藐视郡县僣称名号矣曩者贼见大兵慑若雷霆有群缚于旗鼓下以服招者今则诱之不能携其党却之不能分其势反致传箭邻村一时向应杀人数千膏血遍野怙终负固骄不可招矣臣生长其方见闻颇确今日黎患非九千兵可办若添调狼土官兵兼召募打手共集数万众一鼓而四面攻之然后可克尔臣又惟成功在勇图揆以谋克捷虽难经略为上尝考今昔剿除黎患其大举有二元至元辛卯曾空其巢穴勒石五指山矣其时虽建屯田府立定安会同二县惜其经略未尽故所得者旋多失之嘉靖庚子又尝大渡师徒攻毁巢峝无处不至矣于时议者谓贼巢德霞地势平衍拟建城立邑招新民耕而守之业已举行中道而废毁弃成功旋为贼资以致复有今日夫螂臂虽张其技有限蚁封虽密其险可夷以陛下神武文武将士奉庙谟督大众以临蠢尔之寇其势必克第恐不戒前车更贻后日悔耳臣不胜款款之愚谨以先事所当图揆后事所当经略者各条为三事乞下之当事诸臣从事焉一崖黎三面郡县唯东面连郎温岭脚二峝岐贼寔当万州陵水之冲崖贼被攻必借二峝东讧以分我兵势计须先分奇兵攻二峝而以大兵径捣崖贼使贼彼此自捄不暇莫能相顾则歼灭可期一传闻贼首那燕已入凡阳构集岐贼此必多方误我且讹言摇惑以坚诸部助逆之心宜有以开示安慰之用解狐疑之党一黎无奸细而能知我军机动静则内辖土舍寔为之由各土官以贪暴失黎众心故此辈反古黎而仇我防杜转移不可不慎至于发军兴制所贵不扰首功之数不可预定凡此皆先事所当图揆者也一献馘之后请招集新民定以约束兴学官置子弟严为挟弓矢兵械之禁以渐易介鳞而衣冠之久久当与内地无异矣若复寘之不为经略恐兵兴无宁期往事可殷鉴也一隋唐郡县舆图可考今多陷入黎中荡平之后宜悉行恢复并以德霞千家罗活等膏腴之地尽建州县设立屯田且耕且守仍由罗活磨斩开路以达定安由德霞沿溪水以达昌化道路四达井邑相望非徒慑奸销萌而王略盖开拓矣一军威既振宜建参将府于德霞联络州县许以便宜行事以镇安人心其新附之民中犹有异志者或迁之海北地方屯田或编入附近卫所戎籍如汉徙潳山蛮故事又择仁明慈惠之长久任而安辑之则琼人受万世利矣此皆后事所当经略者也＜锍-釒＞下兵部覆其议甚当诏悉允行
　　○兵部奏四川叙州府戎珙等六乡都蛮为害已十年原任巡抚张时彻应大猷今巡抚严时泰相继运筹乃克底平计前后克寨一百八毁营二百四十俘馘首虏四百八十余落卜等四乡余蘖悉从抚定请录诸臣劳绩诏时泰升俸一级并时彻各赏银三十两纻丝二表里大猷获功既多才亦堪用命吏部查议以闻参将龚锐指挥刘镗王岫云参政翁溥佥事杨逢春王三聘等赏有差游击曹克新等准以功赎罪
　　○贵州巡抚都御史李义壮巡按御史张雨各上＜锍-釒＞言铜仁叛苗猖獗状大叚如总督张岳祈陈且参分守新仁抚苖参议杨儒铜仁守备指挥胡宁知府邹廷泽等罪因言诸苖势连三省非合兵一大创之为患无已  上以苖贼久征不平兹益猖獗诏总督张岳严部三省抚镇官协心征讨敢以抗挠偾事者按臣论治其罪夺儒等俸令戴罪杀贼事宁定夺
　　○虏由桦林儿至松树墩登暗门溃墙而东寇大同左右卫及威远平虏等处攻毁堡寨村庄五十余所戗杀官军男妇三千五百余人兵科给事中胡叔廉言往者边臣已报大同修筑墙垣甚固乃今虏得毁垣冲入何耶请治其罪得旨虏溃墙入境诸臣防守疏虞令巡按御史参核以闻
　　○辛酉隰川王俊柏停勒各宗室子女未受名封婚禄者至一百三十余人有年及三十外者诸宗室赴愬阙下诏革俊柏禄米三之一勒限令将各子女亟为奏报俊柏恬不奉诏稽留复年余诏革禄三之二督令速报至是复二年矣始以子女名封婚配文册缴部其前奉旨查核大半不行造入而中所录多先年已经名封婚配者且与玉牒互异礼部尚书徐阶参奏俊柏奸狡贪残耽抑宗室婚封节奉明旨革禄责限乃复淹踰年岁虚文搪塞宗室既劫于积威抚按又势难究诘若不严为查究则其虐害何极请以该府所造玉牒开注其位应名未名某位应封未封某位应婚未婚字样明白印封转发山西抚按严督查对并根究过期不与奏请所由奏报庶钩举不遗而冤抑毕达矣报可
　　○兵部尚书翁万达三年考满遣中官赍赐钞锭羊酒
　　○大学士严嵩言八月初十日贼犯天城在大同之东兵守不能入贼佯西北去我兵遂怠十八日复由松树墩掘墙而入系大同右卫地方今又在平虏城系大同之西山西之东我兵相持贼一半留据墙口恐我邀其归路也久之始遁去连年边臣修完边墙俱称可恃以守今贼得以乘夜拆墙乘虚而入则各官防守疏纵之罪自不能逃  上命按臣勘实以闻
　　○甲子两浙运副郭希颜复以往年所论著庙议二册及周礼庙祧一篇知府季本郎中王畿所为庙制考议进览因言臣前遇  皇上以庙典再议不量疏贱陈说古制顾说未行而祸已及信乎韩非所谓说难也何谓说难人之言曰宁负天子毋忤大臣臣忤大臣矣此说之难也初臣上议时见大学士严嵩谓臣曰何以必欲立庙臣答曰天地既分  宗庙又可合乎嵩曰如此须起夏言嵩此语固不悦臣之异己也寻言果复起嵩父子事之甚谨始终无一语相救正盖徒知纵言而坐待其敝尽忘其所以报  上者此无他始失之未及考古继失之不能自改非诚不能也恐旦改己之礼而夕失权也臣思秋享凡几嵩文学大臣岂不闻父昭子穆古今通礼必不可乱哉失今弗之改图愈恐同堂一日则弗安一日况  九室皆已有主五世又不忍祧将来  孝烈不识何所以祔此非  圣虑之未及而谁为画此者失策也伏愿改诏中外增立昭穆尊尊亲亲世世长守则臣图报素悃无所遗恨  上曰典礼已有明旨轻议奏渎者治罪希颜輙将先年旧说刊刻成书牵引谬论复行渎扰姑贳其罪不治
　　○乙丑狭西庆阳大水兰州大饥
　　○御史杨顺论劾提督团营成国公朱希忠冒宠专恣占鬻军士等事希忠上章自白因求引避  上温旨慰留之
　　大明世宗肃皇帝实录卷之三百五十一


明世宗肃皇帝实录卷之三百五十二
　　嘉靖二十八年九月丁卯朔礼部进来年  大报等祀日册
　　○命成国公朱希忠献瑞榖于  玄极宝殿驸马都尉谢诏荐于  太庙因建秋报大斋于朝天宫三日夜
　　○发太仓银三万两于密云
　　○虏三千余骑寇榆林参将刘继先等战郤之
　　○己巳升工科左给事中叶镗为户科都给事中工科右给事中张侃为户科左给事中吏科给事中梅守德唐禹户科给事中谭大初俱右给事中守德户科禹礼科大初兵部
　　○庚午  孝恭章皇后忌辰  奉先殿行祭礼遣长宁伯周大经祭  景陵
　　○壬申升大理寺左寺丞冯天驭为本寺右少卿南京通政使司右参议钱邦彦为南京太常寺少卿
　　○甲戌以委勘安南及调兵征崖黎诏免广西太平南宁梧州思恩各府正官来朝
　　○发太仓银八万两于宣府
　　○乙亥封崇仁王长子载增嫡第一子翊鈏为崇仁王长孙
　　○诏发银一万五千七百余两于宣大镇赏军
　　○总督湖广川贵都御史张岳奏贵州地接三省岁用之需仰给湖川今二省用兵额运多缺乞比正德年间征剿香炉山事例借支云南库银接济候事宁之日如数抵还户部议以云南布政司所贮赃罚并盐价银四万两给之报可
　　○兵部言顷者虏犯大同未获深入而遁势必复来宣府东隅密迩畿辅尤当严备请敕总督郭宗皋延绥巡抚杨守谦预徵延绥游兵一枝以为山大声援仍视彼此缓急随宜进止摘京营士马之屯居庸者一枝往备宣府东路听督臣调遣从之
　　○礼部尚书顾可学乞假迁葬赐驰驿还
　　○丙子户部奏预开嘉靖二十九年分各边盐共一百三十四万一千九百二十引有奇宜行各抚臣管粮官无论常股存积水乡不分淮浙长芦山东俱令照例上纳本色粮草以备一年主客兵马支用报可
　　○丁丑礼部＜锍-釒＞言册封之典岁一举行而持节行礼首以勋臣充之所以专命使重藩封也近岁惯习营差之辈与夫新袭封爵少不更事者类皆以此为殖货之门奉使而出恣肆绎骚需索馈遗致损国体请以后册封之期本部移文中府等府掌印官会同公举其金□赞求索取及连年奉使三次以上者不得滥与如带俸勋爵不敷即于佥书参用违者听部科紏奏报可
　　○戊寅太子太保吏部尚书闻渊引年乞致仕许之
　　○户部覆巡盐御史陈其学＜锍-釒＞陈盐法四事一筑海堤谓通泰二十盐场应增筑堤堰其工费即以所贮赃罚等银充之一清关税谓商人掣盐过钞关旧例止纳正税一票今委官留难重榷以至三票宜行禁革一减盐价谓余盐价银每二百六十五斤淮南徵银六钱八分九厘淮北徵银四钱九分宜比旧各减二分八厘以恤商困一禁私贩谓江浦六合滁州来安全椒一带私盐盛行宜将浦子口城里设巡捕巡盐官其守御等官并听巡盐御史查比约束奏入从之
　　○虏以三万骑由河楞墩掠万全左卫总督郭宗皋督诸将御之贼引而东驻沙岭堡
　　○己卯  皇第二女薨诏追封思柔公主治丧如归善公主例
　　○刑部尚书喻茂坚引疾乞致仕许之
　　○录去年二月大同旧墩坡及十二月古城河墩等处斩获功升赏官旗军舍孙彦章等八十七人有差
　　○庚辰以水灾诏免浙江嘉湖二府秋粮有差其起运钱粮准于本布政司库银借支仍令有司多方赈济
　　○辛巳狭西桑人等族番人节木萧等贡马及方物宴赏如例
