<!-- { "loadSidebar": true } -->
　　○○改中书舍人李鐄为尚宝司司亟以李鏸为中书舍人鐄鏸俱故大学士李时孙也
　　○官军与虏遇于广昌土王沟斩虏十六级是晚虏列营自土王沟抵广昌川长四十余里
　　○兵部议覆御史徐南金所条军政事宜一广存恤谓各处勾到新军困苦无聊往往逃窜弃役当敕所司加意拊循不得朘索且佥轻差给之田产待其安土乐生然后补实班伍使事远役一慎考选谓各该掌印领班指挥考选非人则统驭无方以致军士逃窜宜谕抚按严加考选其官军赴班时则选千户一人至京往返挂号以验到一振法令谓士伍流亡京操久废当敕所司选精壮殷实者以充编立队伍总长以次隶于领班千百户都司等官使上下相维大小有制一严禁例谓近因工作役使班军多被把总管队人员追收工价任意徵派以累穷军当尽行禁革一甲宪令言都司官系总帅卫所之职宜责其督率卫所官舍讲读  太祖高皇帝大诰武臣诸篇及  累朝明例使通晓其义又以时操练闲习弓马且休息爱养以不失旗卒之心仍听巡按御史严加劾课具奏黜陟＜锍-釒＞入得旨允行
　　○甲申升马峪分守右参将赵卿为署都督佥事部兵往紫荆关御虏
　　○巡按直隶御史杨本深劾奏宣大总督翟鹏始不能督王仪郤永御虏以致深入及虏攻关与周彻孤军对垒又不能厉兵退敌顾住劄浑源州逗遛观望以致虏得越插箭岭荼毒唐县地方是今日之事鹏为罪首而仪永次之  上切责鹏令与周尚文王仪郤永俱戴罪自劾
　　○乙酉命养病都督佥事九聚驻劄通州等处都指挥使何卿驻劄芦沟弘仁等桥各率兵御虏
　　○兵科都给事中戴梦桂等言巡抚蓟州都御史朱方轻躁建议掣兵太早藉口惜费使虏得乘间入犯王仪郤永一闻其议遂即散兵贼一入寇召兵不暇总督翟鹏漫无可否罪亦难辞俱宜重惩  上曰翟鹏手握兵权鹏若不下令王仪郤永安敢掣兵朱方建议使既去之贼非时勾入以必抢京师为辞二臣实为罪首鹏方俱命锦衣卫械系来京讯治仪永姑停俸戴罪杀贼总督以兵部左侍郎张汉兼右佥都御史代之方任急补不许党欺于是御史舒汀等言顷者虏寇深入固始于朱方建议掣兵太早然本兵尚书毛伯温该司郎中韩勖漫无参酌听其妄言朦胧题覆则其责有不容辞者况朱方止议掣蓟州客兵而并将宣大等镇客兵一体掣散则本兵之罪也罪坐所由失事惟均  上是其言诏伯温受任本兵掣兵之议漫无可否贼入又不能用心画策甚负朕托令禠职为民不许再用勖令锦衣卫逮至午门前杖八十发戍边卫仍令吏部会推忠实者代伯温
　　○丙戌以大田□获赐督农户部尚书陈经及署郎中侯汝谅银币羊酒有差
　　○丁亥蜀府内江王宾氵□正薨赐祭葬如例
　　○革松潘分守副总兵李爵任下巡按御史勘其赃罪起先任总兵何卿代之以巡抚都御史丘养浩论劾故也
　　○辽东苑马寺卿张鏊＜锍-釒＞陈马政一复官职以便责成谓本寺设官甚备近革少卿寺丞监副三员每遇更代令指挥署篆常废事侵官矧监苑丁口已倍于昔而新开草场离监甚远请复寺丞专注永宁监复监副专驻平莫矶等堡而尤选举人为之一严防守以杜奸币先年勘过原额草场载在碑石给与由帖后来各卫豪强仍前霸夺今开垦石□旋城等处当视屯田例申明禁约若卫所容令兼并者听抚按参问一禁派扰以苏民困谓苑民迁移各堡就草牧饲当遵近例令其永远安插不得驱逐然止监苑银力二差一切赋役各卫所边堡不得借派一练军余以备保障谓各苑监切近边境永宁监旧额牧军大半疲弱不堪捍御请视内地每岁均徭佥民壮四十人官给戎器与其在苑军余每百中取十编设队伍时常演习以备缓急兵部覆其言皆可采得旨如议行
　　○己丑升大理寺右少卿郭宗皋为都察院右佥都御史整饬蓟州边备兼巡抚顺天
　　○命刑部左侍郎屠侨同都督九聚通州防守
　　○叛贼王三伏诛王三者大同左卫指挥王铎之子也铎素与虏酋吉囊通遣三遗之酒物吉囊因留之妻以部女遂为虏用频年入犯皆三导之至是随虏至水地庄向舍余刘伏＜王已＞索食翌日伏＜王已＞□同按伏大同官军四百余人及水峪口余丁冯龙贾昇张宝等计缚之并其党三人巡按御史李天宠以闻  上大悦命赏伏＜王已＞银一千两加升五级冯龙贾昇张宝各一百两授试百户王三械系至京献俘正法驰报人赏银十两纻丝一表里其余失事获功诸人俱命天宠勘实以闻已北路参将张凤诈称统领部兵擒三欲攘为己功巡抚詹荣总兵周尚文上其事  上以凤设词欺罔责荣尚文輙与妄奏诘令对状凤复夺三系于天城天宠劾凤掩袭冒功诏逮凤至京讯问已王三械至命磔之于市枭示各边余党三人皆斩凤谪边卫充军
　　○庚寅起原任南京兵部右侍郎刘栋原职
　　○升提督南赣都察院左佥都御史虞守愚为右副都御史巡抚江西
　　○辛卯预发年例银十二万九百二十四两于三关预备积贮
　　○守备独石城指挥佥事郝鹏阴令所部卒杀降者四人斩首转鬻与开平卫右所试百户张锐等往北路左参将刘环处报功总兵官郤永巡抚王仪遂为奏闻下巡按御史勘报不实鹏坐斩环锐提问永仪降俸二级
　　○工部管河郎中欧阳烈奏木栾店河口及各堤岸冲决乞加补塞卫河自临清抵直沽止有三减水闸乞于德州以北增修减水石坝一座仍于沿河筑拦水月堤以护河岸并将天津等卫军补浅天审编正副遂堤遍巡修补工部议覆从之
　　○壬辰升福建左布政使娄志德为南京太仆寺卿
　　○总理粮储巡抚应天都御史丁汝夔等奏赈荒事宜一应天诸府灾甚民饥请令有司委官于邻省平籴所过毋得阻遏钞关免纳钞及南京三十六仓见贮廒米量粜五万石以济灾民且免耗浥米价仍照前例买补一被灾州县境内富民愿出谷百石备赈者请给与义官寇服百五十石者阴阳医官二百石者正九品三百石者正八品四百石者正七品俱散官免本身杂差出谷千五百石银五百两以上者除给冠服仍＜监-皿立＞坊以表其门一各府州县起运先年南京户部未完钱粮许折银徵解每米一石除折银五钱外其多余之银类发籴谷赈贷及量补灾免粮石户部覆议报可
　　○虏从天城瓦窑口遁去以归路近旧保安城通怀来口恐逼  陵寝命东官厅总兵官许国往守天寿山
　　○甲午升都察院右都御史管大理寺事戴金为兵部尚书
　　○乙未户部言九门并通州等处防守官军三万九千十九员名人给粮赏银一两请如数于太仓动支其应支口粮人日支一升五合马匹料草仍按月关支如故得旨防守官军令各回营伍操练毋虚糜粮赏
　　○都给事中戴梦桂等言  陛下命张汉蹔代翟鹏而急补朱方任固深得兵家易将之权矣今虏虽称遁闻其自蔚州引而北又引而东至马房西城又不可不深防而急为之备乞即趣张汉令与官校取便道直趋鹏军晓谕诸将截贼南犯之路趣郭宗皋令不必候敕即日就道直趋居庸关探贼声势严加防守  上以其言为然曰汉等岂不晓蹔急之义其各令旦夕之任不许怠忽
　　明世宗肃皇帝实录卷之二百九十一


明世宗肃皇帝实录卷之二百九十二
　　嘉靖二十三年十一月丙申朔升广东右布政使顾遂为都察院右副都御史巡抚南赣汀漳提督军务
　　○巡按直隶御史李秀春言虏攻浮图峪时副总兵周彻拒敌二日使虏不得进向微彻则紫荆关必不能守真保内地不可捄矣  上嘉其功升彻为署都督同知仍赐敕奖励
　　○戊戌改礼部左侍郎孙承恩为吏部左侍郎兼翰林院学士掌詹事府事
　　○升广东按察使萧晚为福建右布政使
　　○升山西布政使司右参政苏祐为大理寺右少卿
　　○己亥御史杨勉学等言虏贼退遁诸将畏惧无功掩杀无辜以图侥幸塞责容或有如往年石门儿功次近日郝鹏等之所为者宜咨行侍郎张汉申明前禁多方戒戢庶贪懦之将不敢假此掩罪亦必警省奋发勉图后效诏兵部申饬严禁犯者重治不宥
　　○庚子  恭让章皇后忌辰遣中官祭  陵寝
　　○升湖广布政使司左参政骆颙为广东按察使
　　○上谕吏礼二部曰朕祇叩  玄威保民伐逆赖  上天下鉴叛恶生擒固义勇之徒奋刀实鬼神默戮其魄与流血千里者少差且夏秋法雨消氛故胡骑不得入而作奸乐祸之辈必欲欺胁君父今纵莫识知可终逭于鬼神耶玄恩酬谢礼不可无别议秉一真人礼部尚书陶仲文加少师余如旧仲文＜锍-釒＞辞得旨卿职总玄教保护邦民虏患平宁特兹加秩以示酬奖不允辞
　　○辛丑泗州  祖陵建闸修筑堤桥工完诏赉太监张信都御史王杲张景郭持平魏有本巡按御史杨勉学高懋赵继本郭廷冕银十两郎中邵南毛恺郭应奎等银币有差
　　○壬寅命兵部尚书戴金不妨部事提督团营军务仍领军阅视  太庙工程
　　○南京兵部尚书张邦奇卒赐祭葬如例赠太子太保谥文定邦奇浙江鄞县人弘治乙丑进士改翰林院庶吉士授检讨充经筵官纂修  孝庙实录成以亲老求便地迎餋出补湖广提学副使寻＜锍-釒＞乞终餋嘉靖初起四川提学又以病免复起为福建提学迁左春坊左庶子兼翰林院侍讲南京国子监祭酒南京吏部侍郎改吏部久之兼学士掌院事充日讲官纂修玉牒主戊戌会试己亥简宫僚加太子宾客寻掌詹事府事进礼部尚书寻改南京吏部尚书又改南京兵部至是卒邦奇好学笃行志操端洁初以母老淡于官情故屡进屡辍然其后邦奇官八座年六十余卒而其母尚存至嘉靖甲寅始卒盖百岁云
　　○癸卯致仕吏部右侍郎欧阳铎卒铎江西泰和县人正德戊辰进士授行人历工部员外郎郎中累升南京光禄寺卿南京都察院右副都御史提督操江寻改巡抚苏松等处秩满升南京兵部右侍郎寻改吏部以  天变自劾致仕及是卒赐祭葬如例谥恭简铎有文学操履修洁时论重之
　　○甲辰遣礼部尚书费采祭三皇于景惠殿
　　○升礼部右侍郎许成名为本部左侍郎国子监祭酒徐阶为礼部右侍郎都察院左佥都御史刘讱为大理寺卿
　　○升云南按察司副使谢存儒为本布政使司右参政
　　○丙午以擒获逆贼王三等命成国公朱希忠告谢  南郊英国公张溶  北郊京山侯崔允  景神殿遂安伯陈鏸  太社稷各行礼百官上表称贺先是礼部请择日献俘百官称贺  上曰此逆卒原非夷种乃我叛人  皇祖于各边设文武守臣高官厚禄未尝有薄何乃始不能多方擒之中不能多方驱之终复纵视以至于今兹朕躬叩  玄威神将效力假手义勇故成擒耳尔等所言虽是礼仪终为欺世饰词大将为谁何地交战而擒者是可欺也孰不可欺也乃命以是日告谢  郊  庙  社稷罢百官贺礼部固请乃许之  上复谕礼部曰朕昨念边尘赤子受害邦畿震惊文武之臣全无视国如家之心朕本不类汤武弱懦深居又不如  圣祖之御众威夷也乃躬叩  上天不十日而擒贼首神将为我保民擒逆朕主神人不敢自尊其命官告谢朝天等六宫庙
　　○户部左侍郎汪玄锡卒赐祭葬如例
