<!-- { "loadSidebar": true } -->
　　○癸卯宁夏巡抚都御史霍冀等言今岁秋防河东花马池等处颇称严密其河西一带每年责成副总兵提调今岁副总兵吴徵调遣西去应援庄凉河西备御极为单弱而俺答久牧西海套虏盘据贺兰势且狂逞请将调去总兵官姜应熊所部正兵督还河西代吴徵总理或调发客兵家丁先期前赴适中地方伺警截杀其入卫游兵查照原议下班者十月掣放上班者二月起程及时轮番以均劳逸其防冬者亦许于次年新春酌量掣放兵部覆如其议报可冀等又言秦中堡塞倾圯野无坚壁兹虏氛甚恶请先将紧要城堡及敌台壕堑委官修举并器械旗帜矢石之类如法督造以资战守其横城马头及镇关墩边墙共四百八十九里请如延绥修边事例先期量发帑银三四万两支用兵部言内帑匮乏前项银两无从给发听于该镇贮库银取给诏从部议
　　○甲辰督理京营戎政镇远侯顾寰陈议处营务四事一请于八月至十月通将各工京军掣回原营整搠操练一外卫秋班官军先期催赴接济大工一备兵掣回之马委属无用宜转兑于听征官军一各营官军原领马匹老弱不堪者照例变卖以省刍料从之
　　○丁未  孝康敬皇后忌辰  奉先殿行祭礼遣彭城伯张熊祭  泰陵
　　○祭先师孔子命大学士李本行礼
　　○戊申祭  太社  太稷命英国公张溶行礼
　　○以  万寿圣节祭告
　　奉先殿命驸马谢诏行礼
　　○以明日  孝慈高皇后忌辰
　　奉先殿行祭礼
　　○以  万寿圣节遣恭顺侯吴继爵成安伯郭应乾清平伯吴家彦玉田伯蒋荣分祭  八陵都督沉至祭  恭仁康定景皇帝忌辰中官祭  恭让章皇后都督王朝用祭孝洁皇后各陵寝
　　○己酉  万寿圣节告祀  天于  玄极宝殿命成国公朱希忠代
　　○  上不御殿文武百官朝服诣大朝门行五拜三叩头礼各上表称贺是日免百官宴赐节钱钞王府进贺人员及四夷朝贡使仍宴于阙左门
　　○祭  帝社稷命成国公朱希忠代
　　○朝鲜国王李峘遣陪臣工曹参判姜暹等来贺  圣节进马及方物宴赉如例
　　○庚戌秋分祭夜明于夕月坛遣定国公徐延德尚书吴山分献
　　○辛亥提督军务巡抚凤阳右佥都御史李遂献白兔二礼部请遣官告  庙百官于大朝门贺诏曰  上天恩养降瑞非常朕当敬戴告  庙如议门贺不可寻遣成国公朱希忠告于  太庙
　　○甲寅夜望月食云阴不见
　　○丁巳祭历代帝王遣公徐延德行礼侯顾寰伯陈鏸尚书吴鹏吴山分献
　　○狭西山丹卫天鼓鸣
　　○设密云大水谷等处广积广豊广盈广储广有广济等仓各大使一员
　　○总督狭西三边侍郎魏谦吉言往年防秋分委闲住将官提调摆边非惟无益反滋奸弊必须综理得人方克有济议将本镇边墙分为三叚委布按二司官经管将镇靖堡新平坡墩起至定南闇门十二墩止属之驻劄靖边营管粮佥事定南闇门十二墩起至兴字十三镇止属之驻劄花马池布政司官兴字十三镇起至横城马头河口止属之驻劄清水营按察司防秋官兵部议覆报可
　　○戊午升贵州按察司副使万士和为湖广布政司右参政
　　○己未江北倭自邓庄败后沿海觅舟不得我兵自后击急及于小海围刘家桥白驹沙等处各有斩获贼营馁困顿会雨乃奔入刘家庄就食我兵四面围之值总督胡宗宪遣江南副总兵刘显以锐卒千余来授江北将士谓功在垂成虑为显所攘啧啧有言都御史李遂恐士众不和乃檄江北之兵尽属之显军政既一遂克期进兵显率所部先登各营选锋继进纵火急冲击自辰至酉贼巢始破共斩首三百一十四级贼奔白驹场我兵追击又败之于七灶及茅花墩共斩首四百余级贼众尽殄
　　○庚申升礼部郎中况叔棋为贵州按察司副使提调学校
　　○辛酉  宪宗纯皇帝忌辰  奉先殿行祭礼遣恭顺侯吴继爵祭  茂陵
　　○壬戌升翰林院检讨晁瑮为本院修撰以九年秩满也
　　○凤阳抚按李遂陈志等各上言三沙之贼自蹈死地久困之余成擒无难而总兵卢镗师老财费乃与阴相缔结资以舟粮令往江北地方祸延邻境其余将领若副总兵刘显曹克新把总□应魁守备卢相等均属有罪乞赐重治上命革镗职戴罪任事赂寇事抚按官查奏应魁相禠职付按臣逮问显等令住俸杀贼
　　○大学士严嵩新建长安街居苐并江西南昌府堂楼成请赐额名  上命长安街堂名忠正南昌楼曰宝翰堂曰耆德仍令工部制扁悬安
　　○癸亥升巡抚凤阳都察院右佥都御史李遂为南京兵部右侍郎
　　○升翰林院侍读学士秦鸣雷为南京国子监祭酒
　　○发太仓银三万两于蓟镇备新增军马粮饷
　　○巡抚凤阳都御史李遂奏留两淮余盐银三万五千两充赏功之费户部议覆从之
　　○甲子命署都指挥佥事娄宇赵龙俱充参将宇分守浙宁绍台等处龙分守浙杭嘉湖等处
　　○诏发太仓银二万五千两于蓟镇一万五千两于密云备客兵粮刍
　　○巡抚辽东都御史侯汝谅奏辽左地方滨海临夷水陆艰阻往时虽罹灾害或止数城或仅数月未有全镇被灾三岁不登如今日者也臣被命入境见其巷无炊烟野多暴骨萧条惨楚目不忍视问之则云去年凶馑斗米主银八钱母弃生儿父食死子父老相传咸谓百年未有之灾于时布种入土遗民盻盻方望有秋乃夏秋之交霪雨田虫交相为蠹今西成在候斗米犹至七钱冬春之交又不知当作何状臣忧惶待罪计无所出乞如大同右卫例简命大臣大出内帑金钱以拯此一镇生灵阽危之命  上闻而悯之诏户部即发太仓银六万两□差御史一员亟往召籴设法输运务济百姓之急岁终仍给发牛具银五万两以备来春布种
　　○乙丑致仕刑部尚书何鳌卒赐祭葬如例赠太子少保鳌浙江山阴县人正德丁丑进士授刑部主事谏  武宗南征嘉靖初议□忤旨俱被廷杖滨死历郎中升湖广佥事四川参议江西左布政使晋都察院右副都御史巡抚山东改提督两广寻被论谪官已复前职总理河道累升主刑部尚书久之乞骸骨归踰三载卒于家鳌清正直谅有古大臣风士论重之
　　明世宗肃皇帝实录卷之四百七十五


大明世宗肃皇帝实录卷之四百七十六
　　嘉靖三十八年九月己巳朔升阅视直浙军情通政使司右通政唐顺之为都察院右佥都御史巡抚凤阳
　　○庚午华蓟州总兵官李广职回卫以巡边兵部郎中徐善庆论其废弛边务主兵不练故也
　　○壬申
　　孝恭章皇后忌辰  奉先殿行祭礼遣成安伯郭应乾祭  景陵
　　○改大同总兵官张承勋镇守蓟州
　　○甲戌选授中书舍人沈寅陈所学行人曾濂赵灼杨铨推官江一川王楷马出图周京知县胡应嘉乔光大李琏陈懋观张鸣瑞侯廷柱曾廷芝樊仿俱给事中应嘉吏科一川光大琏户科濂礼科懋观鸣瑞寅兵科廷柱楷灼刑科所学廷芝仿工科铨南京吏科出图南京户科京南京礼科中书舍人鲍承荫张科刘行素行人温如璋董学马文健耿定向张胆赵时齐国子监学正王宗徐□官查光述王得春刘忠伊袁淳陈联芳徐爌陈旌知县黄纪潘清亶巫继咸祝乾寿王诤蔡完杨衍庆陈纪林润俱试监察御史黄纪承荫浙江道清亶光述江西道如璋得春福建道继咸学湖广道乾寿诤山东道志伊山西道科文健陕西道淳广东道联芳完广西道爌四川道旌定向衍庆云南道胆陈纪贵州道行素南京浙江道时齐南京江西道润南京山西道宗徐南京贵州道
　　○乙亥两淮巡盐御史李廷龙奏两淮三十场分灾伤异常应赈贫灶共六万五千六百余丁乞支库贮挑河银一万九千余两酌量赈济从之
　　○以灾伤免河南中牟洧川虞城三县税粮南京锦衣及直隶扬州等卫所屯粮各有差
　　○兵部覆巡抚凤阳都御史李遂奏剿平倭寇诸臣功次言本年江北倭前后四起一自杨树港撇港卢潭港登岸一自周灶港登岸俱并为一夥约三千余人自白蒲挫败由沿海流至姚家荡追杀殆尽其残孽四五百余又在庙湾节次杀伤死亡过半所余不及三百乘雨逃遁一自廖角觜山港登岸约三四百人至曹家堡潘家庄剿杀尽绝一自青墩港登岸约六百余人至新河口亦剿杀尽绝以四月初一日闻警至五月二十三日荡平仅止五旬  上深嘉诸臣功诏荫遂一子入监读书仍赏银五十两纻丝三表里副使刘景韶总督胡宗宪右通政唐顺之各三十两二表里景韶仍升二级漕运都御史傅颐二十两御史陈志李廷龙各十五两操江都御史傅镇南京兵部尚书张鏊等六人各十两参将马阳辉佥事王遴等十三人各五两游击丘升武生陈忠各升二级参将曹克新等各一级佥事黄元恭革职闲住指挥彭汝康等分别旌赏把总张大义等付按臣逮问
　　○丙子总督蓟辽保定尚书杨博等奏辽东灾伤已极召籴甚艰乞将新运通仓漕粮停泊天津者暂借五六万石由天津水运蓟州以达山海雇脚陆运至各地方给散其漕粮则以赈济银两籴还户部议覆从之
　　○升宣府副总兵刘汉为署都督佥事充总兵官镇守大同
　　○以去年十二月虏大入辽东地方诏夺总兵官杨照俸三月副总兵刘岳等各降一级参将王堂指挥李承恩等付按臣逮问
　　○先是御史李秋建议以大同威远城最当虏冲守备权轻兵寡请更为游击募兵二千以实之诏下守臣议至是总督张松等议称该镇孤悬要害更将增兵诚不可已第游击本行阵征战之官无地方责任易致推托宜如右平设参将仍于邻近村堡募军千余同见在本城者共足三千之数与右卫平虏互相应援兵部议覆从之
　　○丁丑录三十八年甘肃马安山及宁夏等处获功死事官军姚经等一百四十三人升赏有差
　　○戊寅兵部覆巡抚贵州都御史高翀奏剿平白洗崖头龙三寨养鹅等寨积岁为恶苖夷获苗首王阿听张仰保等擒斩一百五十余人安辑囤苖百十余寨列上文武诸臣功罪诏荫翀子一入监读书总兵官石邦宪等各升俸一级布政杨守约等各赏银十两守备梁高等各五两土官蒙继武十两指挥王申等准赎指挥袁宗文等令总督官犒赏土官杨廷章等逮问恶苖王阿听等就彼枭示原任总督王崇许复原职闲住
　　○庚辰霜降节遣玉田伯蒋荣彭城伯张熊清平伯吴家彦武定侯郭守乾分祭
　　八陵都指挥陈书祭
　　恭仁康定景皇帝中官祭
　　恭让章皇后都督沉至祭
　　孝洁皇后及  哀冲  庄敬二太子各陵坟
　　○升江西道御史周如斗为大理寺右寺丞
　　○
　　显陵及龙飞等殿工完诏赏巡抚都御史李宪卿赵炳然守备太监张方各银二十两纻丝二表里巡按御史黄季瑞吴百朋各十五两一表里右参议李迁张希举知府邬琏各十两同知濮大纲太监孙皋等各五两
　　○甲申行大享礼于
　　玄极宝殿命成国公朱希忠代
　　○乙酉建秋报大典于大高玄殿禁屠停刑如例
　　○暹罗国王勃略坤息利尤池呀遣使坤应命的类等来朝贡方物赐赉如例仍从其请还所抽分货物以佐修船之费并给来使冠带
　　○戊子升翰林院修撰晁瑮为司经局洗马管国子监司业事
　　○庚寅命江西道御史吴遵提调南直隶学校
　　○改分守建昌等处副总兵都督命事马芳协守宣府
