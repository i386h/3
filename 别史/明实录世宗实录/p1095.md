<!-- { "loadSidebar": true } -->
　　○礼部进上  大行昭圣恭安康惠慈寿皇太后尊谥议文曰若稽天下之大行必受天下之显名媲  宗德以偕崇垂  母仪于不朽此太上继神灵之统而典礼极情文之备者也钦惟  大行昭圣恭安康惠慈寿皇太后安贞应地厚载配天四德交修二南兼善逮事  宪庙  文母至于作配  泰陵正位中宫弘十八载熙明之治诞育  毅皇母仪天下享十六年康平之福既而上遵  祖训迎请  圣明翊赞臻  社稷之休尊荣备  慈寿之养阅世  四朝受天百禄施及考终犹烦遗诰惓惓乎  皇帝万几之重谆谆乎  太子进学之言其训群臣匡辅  明辟徽音无斁素范有严真女中之圣善  昭代之姒任也宜锡丕祉永享寿祺昊仓不慭俄及大故追惟懿德合隆  尊谥以表徽称臣等仰奉  休命上告  明神博采公言谨按谥法宜  天锡之曰  孝康静肃庄慈哲懿翊天赞圣敬皇后谨议
　　○甲戌
　　○礼部上  尊谥礼仪注前期内侍官置册舆宝舆香亭于奉天门策立预设册宝案于  几筵前左右是日遣官衰服百官素服于金水桥南北向立内侍官举舆舆至皆跪候过兴随至  几筵殿门外北向立册宝舆由中门进至  几筵殿前丹陛上导遣官由右门入至丹陛内赞官赞执事官各司其  导遣官至丹陛下内侍官捧册宝由殿中门入至  几筵前左右北向立内赞赞四拜传赞百官仝赞进册捧册官以册进于遣官献毕以册授捧册官置于案赞  进宝捧宝官以宝进于遣官献毕以宝授宝官置于宝桉宣册官诣案取册跪于右赞宣册宣讫宣宝官诣案取宝跪于左赞宣宝宣讫赞俯伏兴平身传赞百官同赞复位唱奠帛行初献礼内赞导遣官至  几筵前赞跪传赞百官皆跪赞献帛赞读讫赞亚奠酒终奠酒赞俯伏兴平身传赞百官同赞复位赞四拜讫赞焚祝帛捧祝帛官出殿中门内赞导遣官出礼毕次日领诏百官各素服乌纱帽黑带候于承天门外鸿胪寺官设诏案于奉天殿翰林院捧诏立于左鸣宝唱颁诏翰林院官以诏授礼部尚书置于案序班举案由奉天殿左门出锦衣卫用伞盖出至承天门百官入班赞四拜平身称有制赞跪开读讫赞四拜鸿胪官赞礼毕议上得旨朕哀声十三日已满遣官宜乌纱素服颁诏殿上执事官衣青余俱如拟  以将上  太行昭圣皇太后尊谥前三日太常官奏致齐遣成国公朱希忠京山侯崔元宣城伯卫錞靖远伯王瑾祭告  南北郊  宗庙  社稷
　　○乙亥  宪宗纯皇帝忌辰  永孝殿行祭礼遣安平伯方锐祭  茂陵
　　○丙子
　　○秋分祭夜明于夕月坛命成国公朱希忠行礼尚书严嵩分献
　　○丁丑
　　○恭上  大行昭圣恭安康惠慈寿皇太后尊谥册宝命成国公朱希忠摄行册文曰孝侄嗣皇帝  谨稽首再拜上言伏以大彰阴教允宜  母后之尊上荐  徽称武重追崇之典情文兼备今古同欢恭惟  皇伯母昭圣恭安康惠慈寿皇太后柔顺承天安贞配地赞襄  伯考严内治于六宫佑启  皇兄正母仪于天下肆朕诞膺乎  大命实多藉赖乎  洪慈功丕著于  三朝化大孚于四国日隆至养寿踰古稀方期享纯嘏于万年讵意返仙舆于一旦仰攀无及哀暮曷胜追惟  圣德既覆育于有生宜阐鸿名用光昭于无极爰符群议请命  上天谨奉册宝上  尊谥曰  孝康靖肃庄慈哲懿翊天赞圣敬皇后伏冀  圣灵俯赐昭鉴以介景福垂裕无疆谨言
　　○戊寅  诏天下曰朕惟德懋施远礼重慎终此隆古圣王经制崇典所以成先德者礼无不备也朕自继统以来尊养  皇伯母亦既有年乃今旦夕远遣追思隐切稽行阐名之礼俱在典彝敢弗率而行之洪惟  皇伯母昭圣恭安康惠慈寿皇太后中德纯备柔道惠从事我  皇伯考孝宗敬皇帝翊理乾纲修明白治诞育  皇兄武宗毅皇帝丕承鸿业保豫灵休淑仪既著  徽号式彰暨予冲人勉图化理仰荷  慈范式我宫帏一朝升遐四海咸恸祇奉遗诰眷念朕躬以及子孙黎民三复训辞哀切朕衷爰考旧章博参舆论于八月二十四日敬告  天地  宗庙  社稷止  尊谥曰  孝宗静肃庄慈哲懿翊天赞圣敬皇后呜呼惠德难名徽音如在顾情文之两尽庶闻誉之无穷布告万方咸使知悉
　　○己卯
　　○升镇守广西副总兵署都指挥使张经为署都督佥事左军都督府带俸以总督两广都御史蔡经＜锍-釒＞其剿平猺贼有功也
　　○庚辰
　　○巡抚保定都御史刘隅谍报虏于二十一日自太原移营北遁  上命都御史翟銮总兵官赵卿率所部兵速赴山西与延宁固守兵合总督樊继祖督宣大遍关奇游兵各相机邀击彼此夹攻务大剿丑虏以慰人心毋坐失机会  诏削少师兼太子太师吏部尚书华盖殿大学士夏言秩以少保兼礼部尚书武英殿大学士致仕初言久以疾在告会  慈寿皇太后崩  上以  皇太子服制之议传示及言言具＜锍-釒＞对误写字号被旨切责令从实陈状言因引咎陈谢并乞给假还乡治疾  上怒曰言初以言职朕命孚敬传示令上言  郊礼自是异擢崇迁眷出群臣上何肆意放恣一至于此兹方  庙灾修省之初  皇伯母大丧之际边圉未靖正属主忧之时乃罔思体念居出任意病已将平敢于求逸大负倚注本当逮问第念往劳姑落职令致仕去言因边警条上备虏事宜  上曰言既蕴忠谋何及坚于自爱负朕眷倚姑不问章下所司知之
　　○辛巳
　　○兵部覆给事中胡宾言凡民间输马太仆寺者多为马医隶卒交购马侩夤缘为奸朘索马户乞尽驱逐其马医则取之各州县遴其朴实者送寺应役每岁更番如成化年例  上从其言仍令巡城御史侦察有犯者捕治之
　　○升尚宝司少卿项锡为南京鸿胪寺卿
　　○刑部尚书钱如京引疾乞致仕许之
　　○升狭西按察使陈儒为山东右布政使  命太子太保兵部尚书兼都察院右都御史毛伯温掌管院事伯温方宣命交址事毕未回京令吏部从之
　　○祭历代帝王遣驸马邬景和行礼尚书李如圭张瓒甘为霖侍郎张潮分献
　　○改南京都察院右副都御史王学夔为南京大理寺卿升大理寺少卿刘仞为都察院右佥都御史协管院事河南右参政孙禬为都察院右佥都御史巡抚辽东
　　○升尚宝司司丞汪宗元为本司少卿命广东道御史谢九仪提督北直隶学校
　　○发太仓库银六万两
　　○壬午
　　○升鸿胪寺左寺丞靖洪为本寺右少卿以九载秩满也  命两京科道并各省抚按官博访将材有勇略迈伦及熟知地利累经战阵者无论见任闲任缘事立功谪戍自千户以上许即奏闻从兵科给事中卢勋议也
　　○癸未
　　○吏部覆御史周亮奏谓今丑虏桀骜督抚之任选择宜豫请令两京科道官从公论荐本部仍＜锍-釒＞名上请诏如是六科给事中邢如默等奏荐见任尚书毛伯温刘天和参政于敖张邦教起用尚书唐龙都御史张景华翟鹏守制尚书张潣按察使李宗枢原任右都御史万镗侍郎高公韶关秸都御史陈九畴韩邦奇翟坟按察使陈大纲布政司参议王洙御史程启充王潢叚汝砺俱可用十三道监察御史＜锍-釒＞荐亦同惟瓒洙汝砺三人不以焉吏部议覆得旨楷大纲准起用给事中刘绘因言汝砺系大学士翟銮姻戚洙瓒系大学士夏言属意如默特排群议而荐之矣内阁挟权以通言官言官惧势而咈公议上下扶同恐非社稷之福乞将銮罢黜如默罪谴以为狥私直党者之戒  上是会言诏今后吏部推用科道荐举湏知天工人代之义一于公选不许狥私示惠访出重罪不宥遂出如默外任为徽州府推官而罢瓒等不用以翟銮忠谨特暂留之
　　○给事中张良贵勘上十九年虏犯山西失事状言虏以八月七日自宁武关狗儿涧水口进入尚犯岢岚州及静乐岚兴等县镇西等卫所杀卤居民以万计抢掠财蓄不可胜算延驻内地十余日以本月十六日复由狗儿涧出边镇守山西副总兵魏庆拥众万余闻风畏遁凭城自固犹尔战惧失色偏禆军壮扼腕请战则治以军法士夫耆老泣涕求援则加以詈辱闻虏退始出城尾之遇其殿骑复逡巡不进虏有二骑直贯其营庆军披靡不敢动虏拊掌而笑其懦其祸民辱国如此诸防守兵悉预称案伏避匿应援兵则择取便利自全自虏匪茹来其得志中国未有若是全者不亟按法诛之恐将来疆场患不复可量得旨庆及游击将军周守守备雷泽高宗太竹勋李承祖刘佩将李立李凤李景张乔松械系至京重治右参将邵邦游击将军戴昇既以降级各夺俸半年部将王宠刘世光徐凤夏时熙各降三级把总指挥等官马玉等二十四员各堡指挥等官酆经等十九员各夺俸三月巡抚陈讲兵备王镐张愇各二月太原府同知等官邢备等四员各一月
　　○虏众骤至宁武关石湖岭山西总兵丁璋遇敌死之守臣以闻  上嘉璋忠勇令先给棺殓银五十两候事宁优叙阵亡官军各给银二两命大同总兵戴廉代璋镇守山西统奇协力战守
　　大明世宗肃皇帝实录卷二百五十二


大明世宗肃皇帝实录卷二百五十三
　　嘉靖二十年九月甲申朔
　　○乙酉  上谕礼部今古异时纵孔子生今未必不我同朕自十三年受病重咳六十日余昨冬复得奇疾非热非寒卧二旬乃起早朝遂废百司尽怠不知君父本心非放恣声色大抵生长南方多脆非北地比奈夏言首辅先懈群臣效尤姑令罢去今在位者务思尽臣劳之实勿慢天欺君旷职自肆会  皇伯妣丧又迫严冬俟来春朝讲通示百司知之
　　○镇守云南总兵官黔国公沐朝辅遣人来谢敕谕诰封进马及方物
　　○先是庆成王府镇国将军奇泫阳曲王府辅国将军奇瀚晋府冠带庶人表揆以争夺高平王府奉祀讦奏不已晋王新＜土典＞因请特赐  宸断以绝妄争诏原遣勘事给事中刘大直及巡抚都御史陈讲巡按御史连矿勘报谓泫瀚伦序疏远俱难承奉惟交城王羙王□完第二枝侄孙系出其兄之后庆成府将军羙堟第二枝侄孙系出其弟之后宜于其中定拟并以原护坟校尉三十名与临汾县地十顷拨给应祀者其余悉归有司  上曰该府纷争不为奉祀香火专为土地人校耳尔等勘议正宜查高平王薨后到今系何人奉祀管理因何輙起争端又前地土旗校召  太祖时钦赐晋恭王者如何勒归民间仍再拟议以闻于是都察院覆议谓各爵之争诚由该府地枝数多今瀚虽看守日久实未得请于朝泫虽奉有成命又以地派疏远若揆则以经革爵又属旁枝惟于前王谍所载钦定一位则妄议自息非臣等所敢定拟也其校尉酌前议仍增二十顷俱归奉祀之人余仍属晋府管理泫等俱不得妄觐诏可其议仍命抚按等官启晋王公查伦序昭穆至亲者一人奉祀奏闻泫等讦奏扰令晋王切责之贵州道御史周亮言边事方殷请以充军人犯许其纳赎以备招募章下刑部议谓军犯下死刑一等若许赎金恐无以示惩戒而重法守宜通行中外问刑衙门将罪犯满徒三年并总徒四年准徒五年者除无力各发配如例其审有力者每徒一年赎银十两稍有力者半之各贮库岁终类轮兵部专给各边募兵其徒三年以下者仍如故例行诏可
　　○太仆寺以乏马为言  上命原委寺丞王京发贮库银六万四千两于真定六府市马角□羊俵兵部仍召商牧买
　　○丙戌
