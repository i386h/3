<!-- { "loadSidebar": true } -->
　　○工部左侍郎顾璘巡抚湖广都御史陆杰奏请改建隆庆殿仪式  上以旧殿规制已善不必改建惟承天府阳春门并城楼旧制卑隘宜改造高大壮固
　　○庚辰中元节遣西宁侯宋良臣安仁伯王桓长宁伯周大经分祭  七陵左都督方锐祭  恭仁康定景皇帝陵寝及哀冲太子坟所中官祭  恭让章皇后陵寝玉田伯蒋荣祭  孝洁皇后陵寝
　　○显陵二圣玄宫成
　　○辛巳朝鲜国王李怿差陪臣工曹参判李清等表谢宴赉如例
　　○山东道御史洪垣劾文选司郎中黄祯贪婪欺罔状内称知州王显祖等考察调简而补巨郡知县何瑚年过六十而选御史并诸寅缘关节坏乱选法等事所指及凡二十员且言今当考察京官之期考功郎中法当妙选才哲而祯乃以人品钝下之曹世盛补之原祯之意由己以贿先任文选郎中杨育秀得为考功育秀受其党护之益故复荐进世盛冀为己地引用柔邪怀私误国人臣不忠莫大于是且吏部人才进退之关士习趋向所在而祯以庸污窃位其奚以澄清天下兴起治功请加显黜  上下其章都察院及吏科从公参论于是左都御史王廷相等都给事中薛廷宠等覆称御史所论诸关通踪迹颇有据得旨逮祯锦衣卫狱拷鞫＜锍-釒＞内所指王显祖何瑚等二十员俱以贿进有干清议并杨育秀俱令为民曹世盛更调别用郎中奸赃如此尚书安在因责廷相廷宠回护失体之罪而宥之令十三道公举隐年选道若何瑚者于是十三道以御史王之臣彭世潮杨瞻皮东山应诏世潮复上＜锍-釒＞自理得旨之臣等三人别用世潮调外任已锦衣卫以祯狱成报刑部论当削籍诏黜为民寻御史刘士逵复言近者官吏贪污纪纲渐废推原其故厥有由然臣见吏部尚书许赞淑慝混淆于识见之昏政务卤莽于性资之躁纪纲颓废于行检之巽人材壅滞于才智之疏胥吏纵横于听信之偏贿赂公行于防范之略郎中赃败而犹党庇之其何以表正百官也且极言六部吏役贿滥之弊指摘甚悉并以为赞罪  上曰许赞朕所简任士逵揣度上意乃假吏胥琐事排挤大臣不宜居宪职其调外任赞再＜锍-釒＞乞退优诏慰留不允
　　○巡抚河南右副都御史胡缵宗奉诏自陈乞休诏留用以奏本误用关防夺俸一月
　　○初工部员外郎王佩管理临清闸河以  圣母梓宫南祔龙舟将至预闭闸蓄水以俟会山东按察司佥事于廷寅舟至愤不启闸杖其守者遂决闸而行佩怒责闸官及诸役擅启闸而廷寅益愤复捕系前闸官役十九人淫刑榜掠又淩逼所属禠夺冠带以洩其怒山东抚按官交章劾廷寅暴横不敬并论佩忿激召衅请置廷寅罪而戒饬佩  上谓廷寅慢上虐下恬不畏法令锦衣卫械系来京讯鞫佩惧误公事责治该管人员不为忿激贳之已锦衣卫逮廷寅至诏廷杖一百黜为民
　　○壬午以灾伤免山东滨州德州等处税粮有差
　　○癸未  成祖文皇帝忌辰  永孝殿行祭礼遣定国公徐延德祭  长陵
　　○旌表广东孝子容璊等二人节妇湛氏等九人烈妇张氏等二人贞女杨氏
　　○宣府镇守总兵官署都督佥事郝镗有罪谪戍边卫先嘉靖十七年六月内达贼数千骑突入宣府张家口镗仓皇出师反堕贼计中先锋都指挥周冕把总韩锦等死之所亡失无算镗以主将不能救反诈以功上巡按御史阎邻兵科都给事中朱隆禧等论其不法兵部参奏  上恶其欺罔命锦衣卫捕镗诏狱副总兵等官刘江等住俸戴罪杀贼少监杨成总督郭登庸奏报不以实亦令戴罪防御俱俟勘明论治至是情得遂论镗戍边而令巡按御史捕治刘江等其杨成郭登庸防御已久贳之
　　○先是大工初兴所司以物力未齐诸工价值悉从宽估俟既定议减及是工部营缮司郎中范钦屯田司郎中俞咨伯据原议稍删削之而商人徐铎等屡以不敷告提督工程翊国公郭勋遂掇拾商词奏之以为克减商价阻误大工  上怒命锦衣卫逮治钦等已乃赎罪还职监工科道官各夺俸一月
　　○己丑复除服阕大理寺右少卿王道中原职
　　○以册立覃恩荫提督两广兵部右侍郎兼左佥都御史蔡经子思恭巡抚甘肃右副都御史牛天麟子宇巡抚湖广右副都御史陆杰子光弼巡抚陕西右副都御史任洛子琼巡抚贵州右副都御史张钺孙继芳光禄寺卿赵廷瑞弟廷璋俱为国子生
　　○庚寅升巡抚南赣汀漳右副都御史吴山为刑部右侍郎巡抚甘肃右副都御史牛天麟为大理寺卿
　　○刑部湖广司主事王惟贤以疾乞归不许有旨京官例患病三月之上住支俸粮限外日久勘实方令回籍调治近皆朦胧题覆络绎放回苟便私情废缺官守以后议覆务如例开具明白其诈托者仍参奏罪之
　　○起用原任都察院右都御史熊浃为南京礼部尚书
　　○升河南左布政使郭持平为都察院右副都御史总理河道
　　○云南楚雄临安广西三府地震临安民有压死者
　　○沈王胤栘请遣辅导官诣  显陵致祭  上以其途远诏止之
　　○辛卯总督陕西三边兵部尚书刘天和总督采木工部侍郎潘鉴巡抚应天副都御史欧阳铎提督南赣副都御史王浚巡抚江西副都御史王暐巡抚湖广副都御史陆杰提督  显陵工程工部侍郎顾璘抚治郧阳副都御史王以旂巡抚陕西副都御史任洛各奉诏自陈乞罢俱令供职如故
　　○壬辰  献皇后梓宫至汉口江沙浅涩有司惧议所以＜锍-釒＞浚之策忽西山大雨汉水增涨  梓宫得顺流而下抚臣以闻  上喜曰朕仰荷  天庥  慈神孔安心始宁悦矣
　　○命再修沙河浮桥时桥以绵雨水涨冲塌监工御史曾守约参总理工部左侍郎吴大田太监曹喜等督率欠严宜罚治有旨总理官姑弗问员外周如砥沙稷千户王铎等各夺俸二月
　　○癸巳  中宫千秋节免命妇朝贺
　　○甲午  武庙德妃吴氏薨
　　○命临淮侯李庭竹佥书南京右军都督府
　　○南京礼部尚书霍韬吏部郎中邹守益共为圣功图一册上之以为皇太子幼未出阁未可以文辞陈说也惟日闻正言见正事则可为养正之助乃绘图十三事一曰文王为世子问安二曰视膳愿皇太子大孝师文王也三曰文王世子齿胄愿其有古圣王谦德也四曰汉桓荣授经见东汉犹存古风也五曰神尧茅茨土阶六曰大禹菲饮食恶衣服愿皇太子崇俭也七曰大禹卑宫室力沟洫八曰周王知稼穑艰难愿皇太子啬身勤民默契古帝王心法也九曰周室后妃蚕织愿皇太子知绮绣之难得十曰宫中隙地种蔬知我  圣祖之同符尧禹也十一曰西苑耕稼十二曰西苑蚕桑愿皇太子知  皇上家法即成周家法是关睢麟趾之风也十三曰商高宗访道愿皇太子知圣学也  上谓图册中语多回隐实假公以行谤讪无人臣礼下礼部参奏礼部言韬等性资多僻议论好高徒知陈善纳忠之为敬而不知迹类谤讪之为非奏入诏宥韬等罪册＜锍-釒＞报寝
　　明世宗肃皇帝实录卷之二百二十六


大明世宗肃皇帝实录卷之二百二十七
　　嘉靖十八年闰七月丙申朔革应天府府尹袁摈职闲住先是  梓宫祔葬  显陵道出南京摈时已升都御史而咨尚未至户科都给事中郭鋆等劾摈以转官故輙怠慢废事故黜之
　　○宣城伯卫錞遂安伯陈鏸请肩舆  上以其提督营务有劳特与之不为例
　　○丁酉徽王厚爝建楼乞额名并乞赐文房器具与奇香异品实其中  上赐名餋德而所乞之物所司查无例不许
　　○戊戌升河南道御史杨绍芳吏部考功司郎中倪缉浙江绍兴府知府杨绍恩俱为按察司副使绍芳江西缉广东绍恩河南
　　○升户科右给事中杨士云兵科右给事中高时礼科右给事中奚良辅俱左给事中士云户科时礼科良辅工科兵科给事中徐守义俱右给事中良才吏科秦礼科守义刑科
　　○己亥以湖广都司署都指挥同知黄济为兴都留守司留守镇江卫指挥使程鼐为副留守武昌卫指挥使李翱协同佥书
　　○辽东广宁卫达军佟伏等作乱总兵官右都督马永督兵与战歼之辽东自十四年军变后虽擒首恶数辈于时务安人心遗孽未正宪典者竟置不问镇卒凶狡者狃于前事时有不逞心是年岁馑伏与军丁于秃子张鉴等俱有勇力为市井所惮乃紏恶少四十余人以朔日之夜鼓啸倡众为乱城中人无应者欲出城集众索门钥不得乃群登谯楼鸣钟鼓以骇众永率家丁夜不收三百余人捕之呼噪仰攻千户张斌先登被杀我兵益愤怒急进击斩首四十级生擒二贼众无一人脱者事闻  上以逆军悖乱变起仓卒而镇巡官能应时底定深嘉悦之乃诏升永左都督巡抚右副都御史刘漳为左副都御史各赉以银币赐敕奖谕诸有功将吏升赏有差斌先恤其家其余官军功次行巡按御史勘奏升录初辽东变完  上卜将于辅臣李时等谓永有家丁百余咸骁锐善骑射  上曰将须文武兼资岂专恃勇时曰辽事新定须有威力镇之至是永竟以家丁立功
　　○壬寅刑部贼囚越狱随格杀之事闻诏锦衣卫逮司狱张凤提牢主事曹亨付镇抚司责讯夺巡风主事吴昆俸半年切责尚书周期雍侍郎宋景等各夺俸三月仍敕部院狱禁重囚务严防守候奏请处决再有疏虞重治不宥
　　○癸卯改南京刑部尚书闻渊于南京吏部
　　○起用原任工部尚书甘为霖提督工程仍令吏部移檄促之赴任
　　○湖广清军御史姚虞奏  显陵卫军士亡去过半宜亟追补以严扈卫至于承天府乃  上汤沐邑连岁灾伤多所逃窜其军单未解者暂停清理且工作方兴庶务猬集请暂停今年照刷文卷  上皆从之
　　○甲辰升通政司右通政郑坤为右佥都御史巡抚南赣汀漳山西左布政使丁汝夔为右副都御史巡抚甘肃巡抚宣府右佥都御史郭登庸为左佥都御史巡抚陕西
　　○日本国王源义晴复遣使来贡先是嘉靖二年日本使臣宗设等入贡比归肆掠虏中国吏民以去自此绝不通贡者十有七年至是复修贡浙江镇巡官以闻  上曰夷性多谲不可轻信所在巡按御史督同三司官严加译审果系效顺如例起送仍严禁所在居民无私与交通以滋祸乱余如所拟
　　○乙巳  皇第八子生
　　○命造  东宫朝驾仪仗
　　○升云南按察司副使李默为江西布政使司左参政湖广按察司副使周怿为广东布政使司右参政湖广按察司佥事张文奎为江西按察司副使
　　○丙午奠献使京山侯崔元监礼使礼部尚书温仁和各奏报  山陵事竣  上悦温旨答之
　　○初  上谕大学士夏言以九月之望视朝至是礼部以期请及以  皇子生涓望之前三日祭告  上复以不豫为言且曰朕自  皇姚登遐日益远思益切也欲一再见之不得然朝仪久辍心实自惭乃此身则不可不爱除  郊  庙重典无敢怠逸其常朝俟春和行之文武群臣慎无曰上行下效以负君托也
　　○吏部左侍郎兼翰林院学士张邦奇请假送母还乡  上谓大臣禄餋寿母乃自古治朝盛事所请不允
　　○升通政使司右通政屠楷为南京太仆寺卿广东按察使詹瀚为福建右布政使兵部职方司郎中王杨为山东按察司副使南京兵职方司员外郎庄一俊为浙江布政使司左参议吏部验封司郎中陈克昌为湖广布政使司右参议
　　○以水灾免浙江杭州严绍典金华衢州处州等府所属县税粮有差
