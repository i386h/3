<!-- { "loadSidebar": true } -->
　　○提督两广军务右侍郎林富等议以新宁巢贼靖增立营堡诸雇募哨守之兵所费不赀请以会宁二县田为贼所据及抛荒无主者凡数百顷籍之官以为民屯募贫民骁徤者使各佃种人十五亩三年之后乃输正粮免其杂徭仍设义长约束俾以时习武度田百五十顷可练民兵千人此因赋得兵可省供亿之费又谓新宁遭寇奔徒之余补逋税种无可徵者请悉除以予民招还流移复使其业即诡称被贼以逃逋税者亦宜宽除其罪及赦后当输者仍许石折银三钱及新会恩平诸县皆如令户部议以为便从之
　　○丁丑
　　○光禄寺卿黄宗明言今光禄所掌即古天官宰夫之职所谓以式法掌祭祀之戒具与其荐羞凡朝觐会同宾客以牢礼法掌其牢礼委积膳献饮食宾赐之飱牢与其陈数费用浩大供应猥杂至于各署无有统纪中外不相关白吏胥得以因缘为奸臣谨与僚属检阅考订删繁就简著为成则厘卷为五各以其类附之名曰光禄须知仍撮其要以备御览臣又惟供御饮食及宗庙荐献所以竭诚致报防奢止欲不可不慎愿下礼部详订内外宫厨俱立成规俾祭祀有常式供荐有常品膳羞有常味宾赐有常格多寡有常数而贪馋无所容其间令诸司永为遵守事下礼部覆请如宗明言因言宴享四夷钦赐下程宜悉以钦定则例从事报可
　　○戊寅
　　○礼部左侍郎严嵩进豳风七月诗讲章右侍郎湛若水进尚书无逸篇讲章及君臣同游雅诗太常寺少卿张鹗上白鹊辨  上嘉其忠爱命以讲章及白鹊辨留览诗付史馆
　　○广平府曲周县产嘉瓜并蒂者二瓜中更生枝蔓者一县丞侯廷训绘图以闻  上奇之以示礼部礼部以为本支繁衍之兆  上乃亲献内殿赐廷训衣一袭
　　○升浙江按察司副使陈察为山西按察使
　　○己卯  上御文华殿东室召大学士李时翟銮尚书汪鋐夏言面谕曰  天地百礼祀典俱已厘正  宗庙之制尚未尽善夫父子兄弟同处一堂在礼非宜我  太祖初立四亲庙后因合祭  天地始定同堂之制今当复之时等对曰  皇上曾言祀典当正庙祀难更且古人庙制卑小今  太庙规模宏伟一旦改作恐事体重大未可轻易言曰各立一庙虽古礼但一日遍祭  九庙恐  圣躬太劳  上曰今且言庙制未论行礼朕拟日祭一庙不则遣官亦可言曰古礼固难但大体却须依据异庙乃各全其尊此当依者朕欲不动大殿只用两庑为之銮曰两庑南北短岂能容都宫寝庙  上曰不必如此只存其义可也时曰不动大殿则寝殿亦不必动  上曰三殿俱不动朕思  皇考南面专享  世庙之祀而  太宗以下  列圣乃东西面不淂专纪书称祀无豊昵朕心未安时等俱顿首曰  圣谕及此真  圣人大孝之心也言复奏曰  太庙两傍隙地无几  宗庙重事始谋宜须是量度地势广狭方可拟议  上曰卿为礼官其即具奏行  诏还德衡诸府初封时庄田先是用户部议查革王府所谓山场湖坡断自宣德以后德王府初尝谓得齐汉二庶人所遣及东昌兖州二府闲地为庄田其后复请白云等湖为业及是巡抚山东都御史邵锡议以先后所请俱在革中德王执不可自言所受庄田与山场湖陂异且诏书不及庄田何尽革也＜锍-釒＞再至语颇侵锡  上以其事下锡覆勘报王府所奏请多指民间垦田谓之荒地既得请为庄田则纵校等为虐征歛过于税粮地方骚然民不堪命然王府所入不过十二三而官校以下侵冒常十七八便亲王虗被其名而群小实享其利且德王禄米皆支本色当厚倍于鲁王何为＜矢见＞＜矢见＞垄亩之利耶今曰会议查革不及庄田不知王府庄田即山场湖陂之目如泾府草场及湖凡七所皆称庄田占据之后民间地土搜括殆尽而德府承奉以下朋奸党恶要宠取利以误亲王渐不可长臣请革三府庄因尽革则贫不能生锡故与臣有欲乞别下所司再勘户部乃酌议宣德以后王府有封国之初原请庄田非山场湖皮而王府禄粮多阙用度不给者皆听留用其之国以后及传数世者凡有奏请即系庄田不得议留其庄田子粒悉委有司徵收入之王府荒岁勘免如例不得仍用管庄人役自今承奉以下不奉明诏致王奏扰者重罪之  上从部议命谕各王府长史司启王务遵处断勿得轻信发置奏扰
　　○庚辰
　　○遣行人原采赍敕召总制三边太子太保兵部尚书兼都察院右副都御史王琼还京曰朕念卿历任边方效劳年久兹特遣官取卿来京敕至卿其驰驿上紧前来以副朕意
　　大明世宗肃皇帝实录卷之一百三十

大明世宗肃皇帝实录卷之一百三十一
　　嘉靖十年十月辛巳朔时享  太庙  世庙
　　○遣恭顺侯吴世兴安仁伯上桓昌化伯邵杰等分祀  七陵及  景皇帝陵
　　○改礼部左侍郎严嵩为吏部左侍郎  命工部修造  圜丘坛祭器罢祈谷坛诸建造以祈谷改于  圜丘坛行礼故也
　　○壬午  命江西署都指挥佥事王宁掌河南都司事
　　○癸未
　　○初建  钦天阁以覆  钦天记颂碑  追先阁以覆  祖德诗碑俱在南内
　　○甲申  诏罢改迁  陵寝之议是时议迁者数辈如光禄寺厨役王福锦衣卫千户陈昇及坐事监生詹＜晵-曰山＞除名兵马周密致仕佥事寗河等皆倚托地理之说以希进用词多不经尚书汪鋐＜锍-釒＞言不可  上并下礼部会议至是尚书夏言奏迁陵之议曩者尚书席书今大学士李时已极言其不可而工部尚书赵璜言尤切至尝曰体魄不可轻犯灵秀不可轻泄根本不可轻动其说良是岂诸大臣之见顾不若福等哉且  先皇帝衣冠之藏历岁已久园陵之设制规以备  陛下践阼十载百禄骈臻徵诸地理芘荫之说似乎神灵已安矣今又对山为纯德名府为承天则事体已定而一旦议迁老成长虑者多为骇愕诚以关国家祸福有动而不可悔之忧首事偶和之人将来有不容诛之罪故也议者至谓  陛下震位久虗以为咎在  显陵又谓  陛下龙飞江汉以为福缘  显陵臣皆以为不然盖  上天笃生  圣人为中兴之主以能生  圣嗣以开万世之传非地灵鬼福所能握其机者若  先皇帝玄宫久闷体魄久安譬如木之根本培植已固而一旦动摇似非所以求枝叶茂盛之道是不可不慎重也愿  圣明留神独断勿轻为群议之所摇感即诏罢会议仍禁绝细人自今不得复议园陵重事伤国大体  上曰卿言良是朕已奉  圣母慈训谓  陵寝根本重地不可轻动自后有奏扰者罪之已而行人赵昊上言今海内兵荒旱蝗所在而有庙堂不闻举救荒之策而无故倡迁陵之议幸  陛下重其事博谋廷臣然朝野喧传以为此议不可寝以  皇太后有此意也臣闻舜崩苍梧而娥皇女英为湘君湘夫人不闻祔于零陵九疑之冢禹崩会稽涂山氏未尝祔也天子以四海为家无内外远近之异故  皇陵在凤阳不闻迁于建业  孝陵在南都不闻迁于  天寿岂非谓死者各即其所安而生者无憾乎或以为  圣母万年之后宜涉数千里以祔  显陵必致之则惮远而不安不致之则独处而无配所谓之死而致生之不知而不可为也曾可以是望  陛下哉且  圣母以尧女舜妻之姿而有  圣子神孙之后序葬  天寿祔于  祖功宗德之旁人之仰之当出湘君湘夫人之上愿抑孝思以从礼制  皇太后必损贞妇之思隆从子之义矣  上曰赵昊既谓  陵寝不当轻重又将悖理之辞奏论令锦衣卫逮送刑部当昊论赎还职  上曰昊狂悖妄言姑降一级调外任时湖广璧山县听选官黄惟臣等数奏迁  陵寝  上廉其情有所希觊因命锦衣卫逮送法司讯治之
　　○赠故南京吏部尚书赠太子少保黄珣谥文僖珣卒官正德中未有谥其孙＜锍-釒＞请至再礼部以珣历朝三朝有清谨名赐谥为宜报可  赐翰林院修撰等伦以训等恭和  祖德诗及  钦天记颂以训等皆侍从经筵特命赐和
　　○乙酉
　　○升兵科左给事中陈守愚为刑科都给事中户科右给事中魏良弼为礼科右给事中李仁右给事中王瑄为左给事中户科给事中王守为右给事中良弼等吏科仁礼科瑄工科
　　○虏六万余骑寇大同应朔二州告急  上命镇巡等官悉力御之
　　○丙戌
　　○太常寺卿管祭酒事许诰上白鹊论司业陈寰上  圣德感灵鹄颂  上嘉纳命增入史馆
　　○丁亥
　　○升礼部右侍郎湛若水为左侍郎詹事顾鼎臣为礼部右侍郎仍兼翰林院学士经筵日讲如故  诏建德州左右二卫学添设生员优次名目考补起贡悉如例其教官即于各卫学生员蕳少者移置之从提学御史胡明善故也
　　○巡按直隶监察御史余鍧条陈边务四时一居庸紫荆倒马三关皆边防要区  天寿山人  陵寝重地而居守防护皆寺入武夫狱颂钱粮缺人协管故奸毙横上请设兵备宪臣令驻居庸督理边务护  陵寝革奸毙一旧规真神保定官军操备于紫荆而茂山官军轮操于京营今查得茂山于紫于关密迩宜将该卫官属紫荆守备节制而令真神保定兵赴京营操备一紫荆关外盘石驿以后府走递为名无所统辖因之影射差役占垦地土请裁革驿舍及管驿千户令各军愿入伍者例给衣粮否者一体编役一龙泉关数有矿贼之警而岁调真神卫兵不过八百余人备冬不过四月非完计也今二卫既改操京营余军犹可调戍请各拨三百人分番往戍其地增设把总指挥一员以部之事下兵部请行巡抚等官详议报可
　　○戊子
　　○管理红盔将军应城伯孙钺等四郊例当冠盔服甲随行扈跸请得骑从  上以非旧例不许
　　○己丑
　　○朝参官不至者二百四十六人诏法司审其失朝三次者逮问二次者夺俸两月一次者姑宥之
　　○太常寺卿管祭酒事许诰言故事膳夫银两不以分给诸生分给自近岁始今祭祀修理及他费皆取足其中而又以出给之际为嫌请量加请生月粮馔米而还诸钱钞于户部并贮膳夫银岁例六七百两于太仓每月止关支五十两以待公用庶免稽核之劳户科给事中叶洪等以为  祖宗尝节无名之费为养士之费不闻以养士之资供无名之费夫修理领于工部祭祀典之太常收歛病故监生出顺天府其他皆不得言公用矣且自停止会馔之后膳夫变而为雇役椒油变而为钱钞面粉变而为麦石此三者计日而均之师徒犹会馔也若举而归之户部贮之太仓以给他费则  祖宗养士育材之良法美意一旦泯灭矣臣以为膳夫银给诸生如故便事下礼部覆议如洪等言今膳夫银以十分为率其九均给诸生其一以备季考及各堂杂费从之
　　○先是沈恭王孙＜彳胤-丿＞桤薨灵川王＜彳胤-丿＞栘以次当袭宿迁王诠鎀及定陶云和二王咸奏以为宜及定议当封宿迁王与灵川王有隙复言前奏独定陶王等为之臣不预闻请暂止灵川册封穷竟冒诈而定陶云和二王及沈靖王妃郗民皆以为宿迁王挟私造言以阻灵川之封今成命已行复待勘报是其计中也请先行册封乃令有司勘其事以闻诏可已铨鎀又潜诣京奏灵川不孝语侵尚书夏言  上切责诠鎀姑令送还俟勘至处治下御史逮问辅导官言因上＜锍-釒＞自白  上优旨慰答之
