<!-- { "loadSidebar": true } -->
　　○庚戌削周府镇国中尉勤熨爵为庶人发高墙禁锢勤熨前以奏求禄粮夺禄一年至是复潜至京上＜锍-釒＞曰臣前以建言得罪遂失常禄积年拖欠者有司复执勒不与资身无策旦夕将填沟壑然与其死于沟壑不若死于阙庭惟  陛下哀怜财察  陛下躬上圣之资当以古帝王为法乃厌弃万几溺意长生之说以斋醮为訏谟以兴作为急务独不思秦皇汉武梁武宋徽之所就竟如何耶数年以来朝仪久缺委任匪人遂至贿赂公行刑罚倒置奔竞成风公私殚竭脱有意外臣将不知所终矣迩者  天心仁爱灾异叠见朝廷不闻有罪已之诏大臣不闻有引咎之章而祥瑞庆贺之＜锍-釒＞纷然日上恐非所以承  天变也伏望念  祖宗创业之难敬谨  天戒复朝仪屏邪枉罢土木之工开忠谏之路下诏求言以资治道慎选巡按御史以清贪浊则天意可回不惟名与尧舜符高将寿与尧舜并久矣臣非不知言出祸随然得与刘向李勉赵汝愚同游地下死且不恨＜锍-釒＞入上大怒曰勤熨本求补交禄米顾乃违例越关明示要胁浮词摭拾讪谤朕躬朕思上年周王奏其赌博刁泼朝廷不忍加罪姑从宽处今又蔑视君上狂悖弥甚恣肆不悛情无可原其降为庶人押发高墙安置仍命巡按御史治其辅导官罪
　　○罢延安把总改设游击将军一员增兵守之以逼近套虏从总督王以旂奏也
　　○辛亥礼部请立  皇后不许初  孝烈皇后山陵毕礼部即具＜锍-釒＞请  上报曰卿等以后共承  天地宗庙育理万民不可一日虗故为是请朕念已立太子仰承  天祐亦既有年昨孝烈崩朕即谕辅臣嵩毋复请亦已再示卿等矣适宗室有以梁武宋徽比朕者朕思欲退闲后不复立即当传位太子卿等忠爱其为朕考前代故事及  成祖训典以闻至是部臣费采等复上＜锍-釒＞曰  皇后居体承乾赞成内治椒涂兰殿岂宜久虗虽蒙再示不允臣等狗马之心实切惓惓至于传位之旨尤所未喻我  皇上运际休明春秋鼎盛天与人归古今莫及将亿万年为民物主而遽欲退闲岂所以承  天心而答众望耶历考前代唐高祖传位于太宗是在垂暮之年宋虽有一二内禅者则又末世随时迁就之举皆不可为训及考  成祖时六飞三驾暂敕  皇太子留守一应礼仪具载实录然亦止以太子监国而已至于训典无从稽考所有  圣谕臣等不敢仰承  上报曰览卿等对足见忠诚恳切朕已具悉后未可立宜承朕命
　　○四川长宁安抚司差番僧头目尹石短竹等及韩胡碉恰列寺差番僧头目纳穵等各来贡方物赐宴赉如例
　　○国子监祭酒周文烛以给事中申价论其贪污不职因引疾乞归许之
　　○壬子更令汝宁府及陈州各州县行淮盐南阳府及汝州各州县行河东盐以抚按官称其道近故也
　　○甲寅发太仓银四万于宣府准十五六年马价
　　○丙辰升南京礼部郎中雷礼为浙江按察司副使提调学校
　　○许正一嗣教大真人张彦頨子永绪承袭父职吏部言正一嗣教大真人乃诰封时所加其初袭止当真人不宜滥封号  上谓此系见职无革夺理仍令诰封时别赐之
　　○宣大山西修边工完  上以总督翁万达经略有功荫一子入监读书仍赏银五十两纻丝四表里升巡抚詹荣苏祐孙锦及杨守谦总兵周尚文赵卿王继祖各俸一级赏银四十两三表里巡按御史程軏谷峤黄如桂齐宗道及副使陈燿郎中张旦丘玳参政张镐副使刘玺参议辛童李磐佥事尹纶冯时雨蒲泽副总兵林椿等各赏银有差
　　○戊午旌表庆成王府镇国中尉知□恭人贺氏贞烈贺氏适知＜火恚＞生三女知＜火恚＞病且革贺氏知必不起即潜诣静室自缢家人惊救□□死既而复吞水银求死家人又輙救之贺氏曰毒已入脏腑不可救即可救吾将复求死所矣遂闭口不饮食亦不复言竟与知＜火恚＞同时卒庆成王表□以闻礼部谓恭人命妇无旌表例乃具＜锍-釒＞请裁  上嘉其节诏持许之不为例
　　○庚申  睿宗献皇帝忌辰  奉先殿行祭礼遣都督□事蒋华祭  显陵
　　○辛酉狭西秦安县地震声如雷
　　○壬戌移山西分守河东道驻劄□州
　　○户部覆河东巡盐御史陈炌言三事一盐引消折起于收盖之失宜而成于立法之太宽自今凡盐千引消十之一者罪坐本年攒典十之二三者罪及前后官吏一河东产盐之地不通舟楫盐商从陆道僦挽费已不赀而奸民减价私贩者率以宗藩藉口于是商利益微而引盐日滞宜专责郡倅一员清理一河东余盐抵补民粮在藩司则请增在运司则请减相持不下终非可久之道查得余盐定数二十万引其价八万九千三百五十以今每引三钱二分计之尚不足二万余金而欲取盈原数是既责以实数之盐而又责以虗数之价也宜自今始正盐四十二万引以八万金为宣府年例所余五万四千四百金并余盐二十万悉以时价准六万四千金共得一十一万八千四百金内以四万三千一百一十六金补代府枣强等府岁禄而余悉贮布政司以备不时之需俱从之
　　○靖江王邦薴有罪夺禄半年初邦薴屡＜锍-釒＞求全给禄米本色且诉为御史徐南金等所侵侮南金亦参论王听军校赵相等拨置为恶及致死平民冒支军粮加派屯庄草场税禄等事诏兵科给事中王国桢刑部署郎中张祉锦衣卫副千户万文明等承制至广西同抚按官讯之具得邦薴诸贪虐不法状至是国桢等还报  上仍令法司会官覆实乃诏责邦薴夺其禄米谪遣赵相等如例仍令本府宗室毋得私入禁城违者治辅导官及守门人罪
　　○癸亥增设湖广承天府儒学文庙乐舞学故隶安陆州春秋祀典有礼器而无乐舞至是御史贾大亨言州已升府则庙典亦宜备设报可
　　○追赐都察院左副都御史唐泽谥襄敏泽直隶徽州府歙县人弘治己未进士授平乡知县累迁至左副都御史巡抚甘肃泽沉毅知兵在镇五年虏报旁午悉心经略以劳瘁成疾卒于凉州诏嘉其以死勤事特赠户部右侍郎赐祭葬至是其子复以谥请许之
　　○淮王厚焘乞为其继母妃周氏造坟工部覆继妃无另葬例止宜给价合祔诏可
　　○己巳  孝庄睿皇后忌辰  奉先殿行祭礼遣驸马都尉谢诏祭  裕陵
　　○辛未  孝穆皇后忌辰遣惠安伯张镧祭  茂陵
　　○灵藏赞善王端岳坚昝差番僧锁南窝＜此夕＞儿等来贡马及方物宴赉如例
　　○户部议覆南京给事中郑维诚御史龚秉德等奉诏陈言财用六事一复飞挽国初开中盐粮取助军饷永乐初每盐一引输粟五斗二升后渐加为米三斗或五斗又定为常股存积之名即荒城孤戍一悬开中之令而刍粟山积矣自成化时改为折色其弊始滋夫折色之不如本色利盖有四可以省和籴之扰可以杜侵冒之弊可以慰待哺之望可以开垦辟之工而今之不能复本色者弊亦有三往者商自募民以佃塞下之田得谷为易今边田多污菜矣往者塞下实而米价廉今且倍之矣往者无戎虏蹂躏之患今岁若虏矣亦安所从得刍饷而应召乎今宜平价减量非本色勿收使得倍蓰之利而怀乐趋之心不责一时之效而图数世之利其权势占中经商掊克官吏需求额外劝借悉与蠲汰一广垦田沿边隙地数千余里而以防虏不暇佃作宜敕所司不论军民广为召集仍量给以牛具使之尽缘南亩度虏所入地则深沟峻垒以防侵轶设堡聚居以便守望三年中能垦田十之三者给以重赏其内地如山东之沂费剡滕南都之和頴滁寿仿此一清芦课江南沿江芦洲上下千里历十余郡地不附于版图力不假于垦治豪家輙以十取利而一报课官吏莫敢谁何宜敕巡江御史按查漏籍者官为计地给民岁入其赋十之三庶国课不亏贫民亦得沾惠一申钞议国初开局制钞总利权于上而通实用于下法严利溥自钞法不行而国家匪颁之用皆布诸京师积钞之家展转收纳烦不赀宜改用折色岁可增储积数十万一时催徵催徵之法缓则纵奸急则扰民不如重府县之责而考其成乃为无弊迩者吏不久任法不画一故国课或侵牟于积猾或龃龉于权门日亏月削玩视成风宜申明  祖制久任府县官任内粮不足者不得给由选用一稽实费往者修理琉璃河桥初佑谓湏百万金后仅用九万金耳举此一端余可例推是故京营则费于老弱之影射摆边则费于客兵之调集在北则有河工之汗漫在南则有广寇之绎骚凡此诸费皆茫无稽考所当严核  上纳其言命以次举行钱钞收本色原备朝廷不时之需今既称不便其量兼折色收之
　　○癸酉补听降巡抚宣府右副都御史王仪为狭西按察司副使
　　○蜀府德阳王宾灉薨赐祭葬如例
　　明世宗肃皇帝实录卷之三百三十七


明世宗肃皇帝实录卷之三百三十八
　　嘉靖二十七年七月甲戌朔时亨  太庙命驸马都尉邬景和代
　　○初浙江既设巡抚都御史兼管福建海道提督军务以朱纨为之乃御史周亮给事中叶镗先后俱言不便亮谓纨原系浙江巡抚所兼辖者止于福建海防今每事遥制诸司往来奔命大为民扰镗谓纨以一人兼辖二省非独闽中供应不便即如近日倭夷入贡舣舟浙江海口而纨方在福建督捕惠安等县流贼彼此交急简书狎至纨一身奔命已不能及矣今闽浙既设有海道专官苟得其人自不必用都御史若不得已不如两省各设一员吏部覆言浙江旧无巡抚或遇有警遣重臣巡视事宁即止今宜裁革巡抚而复巡视旧制  上曰浙江巡抚去岁无故添设一时诸臣依违议覆以致政体纷更今依拟朱纨仍改巡视事宁回京凡一切政务巡按御史如旧规行
　　○丙子以灾免凤阳府所属泗州盱眙天长怀远县税粮有差
　　○丁丑  仁孝文皇后忌辰  奉先殿行祭礼遣定国公徐延德祭长陵
　　○宣府镇巡官奏五月中虏入四海冶大白阳等处杀伤官军守备周策千户张桓参将王臣孙勇俱信地失守当治桓臣莅官未久勇虽无功然督战颇力罪当末减兵部为覆请诏褫策任勇等停俸戴罪防秋
　　○升光禄寺少卿吴舂为山东按察司副使
　　○夜昏刻月犯金星
　　○戊寅致仕兵部左侍郎潘珍卒赐祭葬如例珍徽州府婺源人弘治壬戌进士授浙江诸暨知县入为大理评事历升副都御史巡抚辽东进南京兵部右侍郎寻改兵部谏征安南忤旨落职归至是卒珍廉直有行谊始终一节其罢归后大臣科道荐章十余上皆不报论者以为未究其用云
　　○旌表节妇十一人浙江丽水县民叶野妻徐氏松门卫军余刘孔贤妻江氏锦衣卫小旗蒋钦妻赵氏河南祥符县生员黄恩妻郑氏许州生员贾佐妻尚氏许州生员丁鲂妻王氏山西徐沟县民张治妻阎氏广东东莞县民梁余爵妻陈氏福建莆田县民吴于原妻林氏烈妇二人河南睢州生员惠汝贤妻邓氏云南腾越州生员张校妻颜氏
　　○是夜京师地震有声顺天保定二府各州县地俱震  上谕礼部曰此变非常朕感承仁爱不敢怠忽仍遣大臣奏告  郊  庙  社稷群臣当实加思省尽诚尽忠毋得恣肆欺慢边防尤宜慎备其令兵部传谕镇巡诸臣不许怠视
　　○己卯衡府高唐王厚煐齐东王厚炳有孝行衡王厚燆与山东抚按官各疏以闻诏有司以礼奖励之
