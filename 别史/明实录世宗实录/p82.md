<!-- { "loadSidebar": true } -->
　　○少保兼太子太保吏部尚书乔宇引疾乞休  上曰卿才德老成贤劳茂著铨衡重地方隆委任何乃因微疾遽求休致既情词恳切恃为愈允其给驿以归有司月给米四石岁役夫四名仍岁时以礼存问
　　○试监察御史王时柯言桂萼辈以议礼迎合博升美官薛蕙陈相段续胡侍等连章论劾实出公论今诸人超迁而群言获罪臣恐海内闻之以为  陛下乏包荒之量也臣愿  陛下采忠直之言消朋党之祸于薛蕙等特赐宽宥以示优容方献夫席书从其辞免以全名节张璁桂萼改除别职以保全之则人心悦服＜锍-釒＞入  上以时珂玩法奏扰切责而宥之
　　○襄垣王府辅国将军成錥庶人聪潨以奸淫不法为抚按官所劾得旨成錥革爵为庶人聪潨押高墙禁住
　　○庚午
　　○以谋叛罪人写亦虎仙等妻子古力哈屯你加儿哈屯赐武定侯郭勋倒剌速坛赐镇远侯顾士隆列者虎儿把力赐惠安伯张伟写亦哈六剌赐遂安伯陈鏸打纳赐大学士费珙失林赐大学士石瑶各为奴
　　○辛未
　　○兵部尚书全献民以秋防虏警请戒谕各镇巡官同心戮力加谨防备  上从之
　　○壬申
　　○以旱灾免应天苏州松江常州镇江徽州宁国池州太平安庆十府广德太仓二州夏税有差
　　○癸酉
　　○升山西大同府知府杜旻为河东狭西都转运盐使司运使  诏进封鲁府邹平王当潩生母夫人周氏为邹平王次妃
○巡抚狭西运司卢问之奏甘肃总兵官武振久病不堪重任亟宜易置  上曰振久历边方谋勇素著既有疾令回卫调理病愈起用即推堪任者代之
　　○甲戌
　　○御史吕忠刘隅各＜锍-釒＞言吏部尚书乔宇忠节清望冠于一时昔守留都值宸濠构乱有保障之功今任铨衡素风淡泊门庭生草正清朝所倚任者不宜以一辞遂听其去  上曰朕未尝不用宇宇自以疾求归耳
　　○泰和伯陈万言家奴何玺等殴死平人范通事连万言  上命法司逮鞫玺等而置万言不问万言复为重陈诉  上遂并释玺等于是刑科都给事中刘济等报奏言万言纵奴殴人得免为幸乃并玺等释之是朝廷公法不行于戚碗之家奴非  高皇帝所以创制贻则之意也＜锍-釒＞入得报有旨
○乙亥  上谕礼部  本生圣母章圣皇太后更定尊号曰  圣母章圣皇太后于七月十六日恭上册文遣官祭告  天地  宗庙  社稷即具仪以闻
　　○狭西答石膻哈答牙诸番族番人咱各等以方物进贡赐彩币绢纱如例
　　○丙子
　　○升吏部文选司郎中夏良胜为南京太常寺少卿良胜谢恩失仪为纠仪御史所劾诏夺俸两月
　　○改鸿胪寺右少卿薛瑞为尚宝司少卿升刑部署员外郎王道中为鸿胪寺右少卿  诏封河东王府镇国将军表椷生母田氏怀仁王府辅国将军聪泆生母张氏成镠生母范氏俱为夫人从表椷等请也
　　○丁丑
　　○致仕少傅兼太子太傅户部尚书谨身殿大学士蒋冕＜锍-釒＞辞锦衣卫指挥之荫  上曰卿前累辞封爵已从所请近因休致特令所司查议准与世荫以示朝廷恩礼旧臣至意卿宜承命勿辞
　　○南京兵部右侍郎席书言臣奉命赈恤凤阳诸郡县夙夜奔劳出入于瘟疫之境所全活百万余人窃意庶几不负委任乃以大礼建议为诸臣所嫉竞相排击臣之心迹终无以自白乞敕多官勘明臣死无所恨得旨令司礼监户部法司锦衣卫各正官一员同抚按官从公查勘具实以闻
　　○礼部右侍郎朱希周等言  皇上入继大统已越三年大礼之议至重且大考  孝宗母  昭圣孝心纯笃天日可鉴顾惟本生之亲亦欲兼尽乃如称  兴献帝为  本生皇考恭穆献皇帝  兴国太后为  本生圣母章圣皇太后尊崇之典载籍所无诏令一颁  圣孝昭著夫何未及三月忽奉更定之谕窃惟前诏皆  陛下断自  圣心所后之亲称考称母正统大义万世不可易者故于所生之亲特加本生二字以别之义隆所后恩尽所生并行而不悖诚  大圣人之所作为也况已奉上册宝诏谕天下告于  郊  庙  社稷稽之众谋佥同今更定之旨忽从中出则明诏为虚文不足取信于天下祭告为烦渎何以感孚于天神甚非祗奉  宗庙恩义兼尽之盛莭也且本生二字亦无贬词但欲不妨于正统而亲亲之意亦默寓焉又何嫌于此而必欲去之以起天下之惑哉  上曰敕谕已行不必再议其速具仪以闻于是礼部具上仪注一前期礼部告示各衙门知会至日鸣钟鼓百官具朝服随班行礼一前期太常寺官具奏致斋三日遣官祭告至日行祭告礼用祝焚香帛果酒脯醢如常仪一前期一日内侍官设册文案一于奉天殿之东设册文彩舆二于丹墀内设香亭一于册文舆前教坊司谏设中和韶乐及大乐是日早锦衣卫设卤簿大驾一前期一日女官设  圣母章圣皇太后宝座于宫中设册文案一于宝座前之东设香案于册文案前设  皇帝拜位于丹陛上正中设内赞二人引礼二人内官陈设仪仗于丹陛丹墀东西女官擎执者立于宝座之左钟鼓之设乐于丹陛东西北向一是日早免朝  上御华盖殿其冕服鸿胪寺官奏请行礼导驾官导引  上出至奉天殿捧册官捧册文置于案内侍官举案由殿门中出导驾官导引  上随行至丹陛之下捧册官取册文置于彩舆内侍官举舆  上升辂随舆后导驾官退百官于金水桥南皆北向序立候册文彩舆至皆跪候过毕兴皆随至清宁门外桥南北向序立候  上至清宁门里降辂趋至门外北向序立女官请圣母章圣皇太后升座  圣母章圣皇太后具服出导从如常仪乐作升座册文彩舆由中门进至宫中丹陛上置于  皇帝拜位前之东内引礼官导引  上由左门入至丹陛上左边向立乐乐止内赞唱执事官各司其事引礼官导引  上至拜位奏拜乐作四拜乐止传唱鸿胪寺赞百官皆四拜毕捧册文官于彩舆内取册文捧由中入至  圣母章圣皇太后前左边立  上由左门入至拜位奏跪奏搢圭奏进册文捧册文官以册文跪进于  上左  上受册文奏宣册文  上以册文授执事官执事官跪受于  上右宣读讫捧置于案奏出圭俯伏兴传唱同奏复位引礼官导引  上由左门出至拜位奏拜乐作四拜乐止传唱百官同四拜毕致词官于丹陛上跪奏于左  皇帝  伏惟  圣母章圣皇太后陛下功德并隆显崇徽号永膺福寿四海同劝毕奏拜乐作四拜乐止传唱百官同四拜奏礼毕一是日上册文毕内官先具谒告仪物  上具礼服奉  圣母章圣皇太后具冠服诣  奉先殿  奉慈殿行谒告礼用亲文品物行礼如常仪一是日  圣母章圣皇太后行谒告礼毕仍御宫中服燕居冠服陛座仪伏及乐如前陈设内引礼官引  皇后皇妃公主六尚等女官并宫人行庆贺礼如常仪内官内使行五拜三叩头礼毕文武百官皆诣清宁宫前门外上表庆贺行四拜礼司礼监俸进仍行四拜礼一十八日命妇进表行庆贺礼前期一日女官陈设  圣母章圣皇太后宝座于宫中设香案于丹墀之南其日清晨内官陈设仪仗于丹陛之东西及丹墀东西女官擎执者立于宝座之左右陈女乐于丹墀东西北向设表案于殿东门外设命妇拜位于丹墀北向设司赞位于丹墀东西设司兵位于命妇拜位之北东西相向设内赞二人位于殿内东西命妇至宫门外司宾引命妇入就位女官具服侍官如常仪尚宫尚仪等官诣内奉迎尚仪奏请  圣母章圣皇太后具服出导从如常仪乐作升座乐止司赞唱班齐乐作赞四拜乐止外赞唱进表女官前导举表案女官二人举案由殿东门入乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官奉表案置于殿东门外赞命妇皆兴赞拜乐作四拜乐止司宾引班首命妇由东阶升乐作自东门入至殿中乐止内赞唱跪外赞唱众命妇皆跪内赞官于班首之左代致词云某夫人妾某氏等恭惟  圣母章圣皇太后陛下洪慈厚德允协徽称寿福隆长群心劝载毕内赞司赞同唱俯伏兴班首及众命妇皆兴司宾引班首由西门出降自西阶乐作至拜位乐止赞拜乐作四拜乐止尚仪跪奏礼毕  圣母章圣皇太后兴县作还宫乐止引礼官引命妇以次出制曰可
　　○封鲁府镇国将军健税生母范氏为夫人从健税请也
　　○周府沈丘王安涪薨赐祭葬如例其子睦拷乞出城送葬许之
　　○六部等衙门尚书秦金都御史王时中侍郎何孟春等翰林诸臣侍郎贾咏学士豊熙等太常寺等衙门卿汪举等六科给事中张翀等十三道御史余朝等吏部郎中等官余宽等户部黄待显等兵部陶滋等刑部相世芳等工部赵儒等大理寺正母德纯等行人司正高莭等各上＜锍-釒＞极言  章圣皇太后尊号不当去本生二字＜锍-釒＞入俱留中于是内阁大学士毛纪石瑶并＜锍-釒＞言臣等先蒙召问备言  宗庙之礼至重且大本生二字尤为紧要不宜轻有更易愚诚虽切未蒙俞允兹者吏部尚书及翰林科道诸臣皆执论以为非礼此见人心之公不可泯灭非独臣等及诸臣之心为然推之天下之心亦有莫不然者  陛下奉承  天命以临九有所恃者人心耳若不揆之于理舍己从人亦将何以为治伏望  皇上熟思顿悟大发纶音明示臣民以  宗庙之礼决不改称亦不更诏天下则  九庙神灵皆安  献皇帝之心亦安而臣民仰戴  圣明永保雍熙之治矣得报有旨
　　○戊寅
　　○群臣以前＜锍-釒＞不下朝罢则相率诣左顺门跪伏或大呼  太祖高皇帝或呼  孝忠皇帝声彻于内是日  上斋居文华殿遣司礼监官谕令退群臣固伏不起求俞旨  上乃遣司礼监官传谕曰  恭穆献皇帝神主将至册文祝文悉已撰定矣尔等姑退群臣仍伏不起及午  上命录诸臣姓名执为首者学士豊熙给事中张翀御史余翱郎中余宽黄侍显陶滋相世芳寺正母德纯凡八人下诏狱于是修撰杨慎检讨王元正乃撼门大哭一时群臣皆哭声震阙庭  上大怒命逮五品以下员外郎马理等一百三十四人悉下诏狱拷讯四品以上及司务等官姑令待罪
　　○是日中元莭遣昌化伯邵蕙玉田伯蒋轮泰和伯陈万言分祭  七陵仪宾周越祭  恭仁康定景皇帝陵寝
○南京兵部右侍郎席书再辞新命言臣见议礼者横争不止皆因讲究未明故臣参考典训谬为考议千言进览而论者谓臣献谄干进且及赈济之事谓臣虚费钱粮臣诚惧无以自全乞赐放归以息纷纷之论  上曰卿累辞升秩且乞休致已降旨慰留大礼出乎朕制卿之所议正见究心古典岂可因排非言数数请陈赈济事已差官往勘勘之明白朕自有处分卿宜即赴治事勉承简任至意不必过为谦退以负朕怀
　　○初设山西八角守御千户所从巡抚山西都御史毕昭奏也
　　○南京十三道御史史梧等俱上＜锍-釒＞请召还吕楠邹守益以广言路罢黜谀侫以折奸回诏付所司
　　○己卯
