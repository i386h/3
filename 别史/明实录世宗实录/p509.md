<!-- { "loadSidebar": true } -->
　　○丁亥礼部尚书徐阶参奏内殿供事医士吴梦龙等不由本部考选夤缘收用輙又旷违职役私回原籍请究治因言圣济殿供事人役本部先年题准三年一次考选送入自十八年以后考试之法不行而内殿供奉之医间有乞恩传补而入者夫乞补医士犹恐不称况供奉内殿可徒徇其陈乞而不论其术业乎请自今为始本部年终通将概院医士医生严加考试分为三等一等者留候圣济殿缺人送入供事其余悉遵旧制仍令太医院堂上官协心钤束官医不许违旷职业其有逃回患病日久不能供役者每季呈报查处得旨梦龙等悉革役为民近年礼部违例滥收各项人役大坏政体卿即将医士并儒士通事但系未经题请考试假以访保习学为名及有罪过冒收者通核具奏已阶查参太医院未经考试医士侯时泰等二十四人铸印局未经考试儒士石同坚等二十六人四夷馆旷役通事陈嘉谟等二人诏革役问罪有差
　　○以黎贼未靖免广东高琼雷廉四府所属儋崖二州海康遂溪徐闻合浦琼山澄迈文昌临高八县及广州府新会县以兵荒免陕西临洮巩昌二府所属州县各正官来朝
　　○命驸马都尉谢诏领大汉将军侍卫
　　○巡关御史姚一元言蓟镇军额十减四五皆繇抚赏三卫贡夷科索为累往者入贡有时抚赏止喜峰口一路所与不过盐米今所在有不时之扰益以牛羊筵币岁用银万四千两有奇关将无所措则取之军军贫不胜求輙亡去户部之帑银既不可擅支巡抚之钱粮又无从措处失今不为之所恐左辅边事日益非矣臣按山海关先年开放马匹每岁抽税金数千供蓟边军费乃自昨年罢革人情颇称不便夫辽素产马兼之马市所易类货之中国一经关禁杜遏畿甸马价遂至腾贵为今之计莫若复马市之旧取其税以给抚赏不足或量发帑银及扣蓟镇粮银以继之且与诸夷定为约束其贡不以时人非其地者靳勿纳兵部覆言国初属夷岁再贡抚赏仅三四百金皆取给景忠山香课今岁费无虑数十倍前项香课未审有无存费宜下抚按官勾较并会计山海关马税兴革利便仍严禁边将朘削军士者近来三卫诸夷沿边乞讨乘隙杀掠甚且阳顺阴逆勾引北虏皆由诸关抚赏大亵威防不立而典边者又藉口于掩捕诱袭之禁彼此顾忌先后因仍是启戎心渐酿内患乞行边镇申谕人贡诸夷今后务恪遵贡期祗在一关听抚如仍前不奉约束许边臣闭关以绝之诏从其议
　　○先是总督宣大兵部尚书翁万达劾奏分守参议辛童分巡佥事冯时雨不职有旨下巡按御史逮问年余御史王楠稽误勘奏童等支俸如故都察院参论诏夺楠俸三月童等即按问具奏已乃黜童等俱为民
　　○戊子  皇第一女薨追封常安公主辍朝一日诏治丧如归善公主例
　　○吏部左侍郎潘潢三年考满荫其子邦荣为国子生
　　○升监察御史王绅为光禄寺少卿
　　○庚寅以旱灾免河南狭州等州洛阳等县并各卫所夏税有差
　　○工科给事中赵輄奏迩者臣验收南直隶江西等处所解诸戎器多粗恶难用查得嘉靖二十一年诏令各处军器折徵料价以苏民困二十五年始复本色今该库所积尚可给数年之用乞照前例令各处工料俱折价解部从之
　　○辛卯  锦衣卫指挥赵汝诚父母祭葬汝诚懿妃父也
　　○命原任蓟州总兵都督佥事刘渊充提督西官厅听征总兵升分守广西参将署都指挥佥事刘远为署都督佥事充提督江淮总兵倒马关参将署都指挥佥事胡潭充副总兵提督居庸关宁夏西路参将都指挥佥事吴鼎充副总兵协守宁夏
　　○癸巳命应城伯孙永爵管红盔将军侍直
　　○升巡抚云南右副都御史顾应祥为南京兵部右侍郎巡抚山东右副都御史骆颙为大理寺卿
　　○乙未户部尚书夏邦谟三年考满遣中官赍赐新钞羊酒
　　○改南京尚宝司卿陈儒为光禄寺少卿
　　○戊戌升山东左布政使应槚广东左布政使韩楷俱为都察院右副都御史槚巡抚山东楷巡抚云南
　　大明世宗肃皇帝实录卷之三百五十
大明世宗肃皇帝实录卷之三百五十一
　　嘉靖二十八年八月戊戌朔
　　○己亥  上谕礼部朕荷  皇天眷命入嗣  太祖洪基兹生辰又届思报洪恩非逸豫废礼可权免朝贺尔百司勿生慢肆宜尽臣劳之实以称乃忠之义钦哉
　　○是时边供繁费加以土木祷祀之役月无虚日帑藏匮竭司农百计生财甚至变卖寺田收赎军罪犹不能给乃遣部使者括逋赋百姓嗷嗷海内骚动给事中张秉壶以为言户部覆议天下财赋每年实徵起存之例夏税秋粮马草屯田地租食盐钱钞税课盐课门摊之类各有定数成化以前各边宁谥百费省约一岁出入沛然有余今则不然京通仓粮岁入三百七十万石嘉靖十年以前每岁军匠支米二百八十万石廪中常有八九年之积十年以后岁支加至五百三十七万石抵今所储仅余四年太仓银库岁入二百万两先年各边额用主兵年例银四十一万余两各卫所折粮银二十三万余两职官布绢银一十一万余两军士布花银十万余两京营马料银一十二万余两仓场粮草银三十五万余两一年大约所出一百三十三万常余六十七万嘉靖八年以前内库积有四百余万外库积有一百余万近岁来除进用修边给赏赈灾诸项外每年各边加募军银五十九万余两防秋摆边设伏客兵银一百一十余万两补岁用不敷盐银二十四万余两马料银一十八万余两商铺料价银二十余万两仓场粮草银五万余两一年大约所出三百四十七万视之岁入常多一百四十七万及今不为之所年复一年将至不可措手矣且今生财之道既极计惟节用请敕中外诸臣就职论事专意清理务求节财助边訏谋实事仍令两京户部并工部太仆光禄及直隶各省司府卫所以及辽蓟宣大狭西诸边每岁终将一年出纳钱榖修成会计录于内分为四目一曰岁徵如府库监局仓场额派钱粮几何一曰岁收如收过本年先年额徵钱粮完欠几何一曰岁支如本年用过各项钱粮于岁派额数增减相当几何一曰岁储如本年支剩存积钱粮几何务令简明进呈  御览以为通融撙节之计至于各处积欠京储苏松江浙多至六百余万本部近遣司属督徵业已年余完解甚寡而奸顽煽惑讹谤百端宜如该科议取回移文抚按诸臣专责各府县正官督理勒限完解仍以催科勤慢为举劾殿最其起解钱粮悉令当官验记完足佥役解发按季报部用革揽头侵冒等弊得旨允行
　　○去年十二月虏犯辽阳巡抚都御史李珏以捷闻巡按御史史载德请治各守臣失事罪兵部以所报互异宜遣官覆勘  上命礼科给事中纽纬及锦衣卫副千户万文明会按臣核实以闻至是纬等勘奏去冬虏众不满三万我兵亦足相当且虏雪深失道尤易控制乃诸将相视不发致贼深入杀虏至万二千余人亡失无筭若镇守总兵官李琦按兵纵寇攘级冒功罪宜首论暂代副总兵闲住游击王言闻警不趋叆阳守备都指挥薛良弼应援追遛指挥高勋刘椿杀降启衅闲住参将韩承恩游击高大恩备御蒋承勋等迁延后至俱当逮治备御把总指挥等官李用等三人各以首功私相贸易曹禄等二十六人或戕弃尸或冒他级及王朝臣等五十一人常鹏王继王冠等二十九人俱有罪宜罚原任河东游击今升参将武勋原任副总兵今谪戍刘大章功罪相当巡抚都御史李珏业已解官相应宥免原任海州备御今升叆阳守备线世禄临戎敌忾千户鲁承恩及刘贤白承恩高钦王盘郑印皆以死勤事所宜优录＜锍-釒＞上  上以诸臣罪状既明皆宜重治第本镇时方报警急于用人革琦都督职姑留视事言良弼勋椿用等付巡按御史逮问承恩等各降职三级禄等各一级鹏等夺俸有差珏已去任宥之世禄等及死事者核实升赏优恤如例
　　○升江西按察司佥事许榖为南京尚宝司卿
　　○辛丑朝鲜国王李峘差陪臣刑曹参判李思  等进马及方物庆贺  万寿圣节宴赉如例
　　○壬寅  上出西苑瑞谷一百六本示辅臣礼部因请择吉献  庙文武群臣诣奉天门庆贺  上曰卿等所请具见忠敬奏谢于  天荐告于  庙可如谕行贺不必举
　　○甲辰命翰林院侍读康太和右春坊右赞善兼翰林院简讨闰朴主考顺天府乡试
　　○乙巳  孝康敬皇后忌辰  奉先殿行祭礼遣定国公徐延德祭  泰陵
　　○丙午以明日  万寿圣节遣长宁伯周大经玉田伯蒋荣惠安伯张栏驸马都尉邬景和分祭  八陵都督佥事王朝用祭  恭仁康定景皇帝中官祭  恭让章皇后都督佥事沉至祭  孝洁皇后各陵
　　○以明日  孝慈高皇后忌辰  奉先殿行祭礼
　　○丁未  万寿圣节命成国公朱希忠告祀  玄极宝殿罢御殿受贺礼文武百官于奉天门行五拜三叩头礼仍上表称贺
　　○罢文武群臣宴赐节钱钞王府进贺人员及四夷朝贡使仍宴于阙左门
　　○祭先师孔子命大学士张治行礼
　　○戊申祭  太社  太稷命英国公张溶代
　　○己酉祭  帝社  帝稷命成国公朱希忠代文武大臣张溶邬景和谢诏卫錞陈鏸焦栋严嵩张治闻渊徐阶欧阳德李本陪祀
　　○致仕南京兵部左侍郎潘旦卒赐祭葬如例赠工部尚书旦直隶婺源人弘治十八年进士授户部主事累升副都御史抚治郧阳历南京大理卿南京吏部右侍郎转刑部升兵部左侍郎兼副都御史提督两广军务寻召还改南京兵部乞致仕许之旦性行修洁初守漳州邵武二郡有惠政民祠之
　　○甲寅发太仆寺寄养马五千匹给两官厅及果勇等四营听征官兵
　　○丁巳秋分祭夜明于夕月坛遣遂安伯陈鏸行礼礼部尚书徐阶分献
　　○少师兼太子太师吏部尚书华盖殿大学士严嵩引年乞致仕  上曰卿忠勤端慎才敏识优辅政有年勋劳茂著正须老成以副朕眷岂可引年求退所辞不允
　　○戊午以水灾免狭西西安等府庆阳等卫夏税有差
○命发太仓银四千两于通州备客兵粮饷
○己未  宪宗纯皇帝忌辰  奉先殿行祭礼遣定国公徐延德祭  茂陵
　　○朝鲜国王李峘差陪臣礼曹参判李蓂等进表奉慰及祭文香品诣  庄敬太子坟所行礼宴赉如例
　　○庚申代府傅野王俊櫍薨赐祭葬如例
　　○先是正月套虏自西海还掠永昌镇羗等处甘肃总兵王继祖督诸将御却之四月虏复犯镇羗永昌镇番山丹等处参将蔡勋游击马宗援等三战三捷前后斩虏首一百四十余级夺获马畜夷器无算兵部录上其功诏荫总督三边尚书王以旂一子为国子生王继祖升都督同知巡抚甘肃右佥都御史杨博升右副都御史俱抚镇如故仍各赏银四十两纻丝三表里赐敕奖励
