<!-- { "loadSidebar": true } -->
　　○诏授庶吉士李玑赵贞吉敖铣郭朴骆文盛尹台康太和欧阳＜日奂＞王立道嵇世臣彭凤郑一统俱翰林院编修林廷机黄廷用郭鎜陈东光王维桢卢宗哲全元立俱检讨沈瀚等俱给事中瀚吏科胡汝霖高时户科奚良辅礼科沈良才兵部李秦刑科何维柏等俱御史维柏浙江道赵继本广东道汪集礼部精膳司卫光确祠祭司俱主事
　　○海西呕罕河等卫女直左都督褚餋哈等来朝贡马宴赉如例
　　○初田州卢苏乱后朝廷因立岑猛庶子邦相抚定之而邦相故兄邦彦有子芝依大母林氏瓦氏居官给餋田其后邦相恶苏专权行事密与头目罗玉等谋诛苏及芝苏知之会邦相又侵削二氏原食庄田二氏遂与苏合谋以芝奔避梧州就军门告袭苏又为芝＜锍-釒＞请寻令人剌邦相邦相觉杀行剌者而苏遂伏兵杀罗玉等乘势伏兵围邦相宅计诱邦相出而缚之是夜苏及瓦氏以弓弦勒邦相死而武靖州土官岑邦佐者亦猛庶子先年出继武靖至是镇安府官男岑真宝说邦佐入田州因约泗州官男岑施共以兵内邦佐而归顺州官男岑瓛苏壻也与向武州官男黄仲金皆怨真宝真宝既入田州苏令瓛仲金合兵袭镇安破之真宝闻乱走还苏令目兵追围之武陵寨瓛等遂发真宝父母墓焚其骸分兵占据诸洞寨真宝诉之军门督谕瓛等不退久之乃角□羊官军归真宝而诸目民或告瓛或告真宝及卢苏等互相讦奏于是军门以岑芝承袭未定田州无主致令邻封觊觎当给劄付与岑芝收领管事苏又请早给岑芝冠带以抚田州而身自悔罪愿褁粮立功以赎前罪及追补累年所逋粮巡按御史诸演以闻且言土夷兽类当以兽畜之彼自相讎杀无敢犯华请从末减卢苏革官许令自备兵粮立功三次方准赎罪复官拖欠秋粮照数补纳岑真宝岑瓛黄仲金革去冠带真宝瓛俱立功二次仲金一次方准赎复岑邦佐责令改过自新岑芝听袭俟有功乃给冠带余皆免究兵部覆如御史言从之
　　○御史胡鳌言京师天下之本京师纵淫则天下式之请敕礼部禁约凡僧人娶妻及无度牒者令自首还俗免其本罪又内外居民倡优杂处请下五城诸非教坊两院者尽逐去都御史王廷相等覆可  上曰僧道倡优犯法自有律例御史所言鄙俚亵渎尔等职总风纪不行紏正乃依违覆奏甚乖事体本当查究姑从轻胡鳌降二级调外王廷相等各夺俸两月已乃谪鳌为直隶盐城县县丞给事中谢庭＜艹洍＞上疏捄鳌  上切责而宥之
　　○丙午以  皇子生告  庙命侯郭勋公张溶伯陈鏸卫錞辅臣李时夏言尚书顾鼎臣各行礼
　　○灵藏赞善王端竹坚昝遣番僧劄失藏等哈密卫夷使米儿马黑木等海西兀者等卫女直都督歹出等各贡马及方物宴赉如例
　　○丁未  上御奉天门文武百官吉服致词贺  皇子生
　　○行宫及圣迹亭兴工
　　○发太仓银六万两给甘肃镇八万两给宣府镇先是采都给事中常序等议每岁正月户部奏发各镇年例盐银使得乘时召买自今岁始著为令
　　○复设湖广岳州府管粮通判
　　○礼科都给事中李充浊参论南京守备镇远侯顾寰违例请乘轿诏责寰轻率奏扰罚住禄米一月
　　○鸿胪寺官以  章圣皇太后圣旦请申明宴仪治诸越次諠哗者罪  上从之令礼部先期给示晓谕
　　○戊申海西者帖列山等卫女直都督佥事速纳忽等来朝贡马宴赉如例
　　○先是  上谕内阁春祭  山陵视诸制作此不可已者于是礼官以清明请  圣驾亲往诏候旨行
　　明世宗肃皇帝实录卷之一百九十六

明世宗肃皇帝实录卷之一百九十七
　　嘉靖十六年二月庚戌朔升礼部右侍张璧为本部左侍郎翰林院学士蔡昂为礼部右侍郎俱兼翰林院侍讲学士经筵日讲如故
　　○辛亥刑部奉诏例先后录上充军应赦者一百四十二人内原任御史马录卢琼都御史李璋李珏佥事章纶都指挥马豸给事中刘琦常泰张逵郎中刘仕知州胡伟俱以大狱副总兵赵镇都指挥武漟指挥杨德赵椿俱以大同兵变都御史吕经以辽阳兵变太常寺卿张鹗以行在所乘轿御史冯恩以建言郎中叶应骢以故勘人命学士丰熙修撰杨慎检讨王元正都给事中刘济给事中张翀御史余翱郎中余宽黄待显陶滋相世芳员外郎邵经邦寺正母德纯俱以大礼余俱私罪得旨马录吕经冯恩杨慎王元正刘济丰熙邵经邦不宥余并释之武职原卫闲住文职原籍为民不许朦胧起用
　　○壬子祭大明于朝日坛
　　○授故大学士王鏊孙有壬为尚宝司司丞以身后荫叙请也
　　○安南国世孙黎宁差国人郑惟憭等十人赴京奏称正德十一年逆臣陈暠为乱弑主黎晭本国共立晭之故兄长子譓权管国事十六年讨暠诛之其臣莫登庸等复谋不轨迫逐譓居外胁立其庶出幼弟懬假摄国事寻鸩杀懬伪立己子自称天王由此道路阻截贡使不通譓以是竟忧愤成疾死本国复立宁为世孙权管国事宁即譓之子也屡驰书总镇告难俱被登庸邀杀之于路不得达迩因广东商船潜行取道来京乞兴问罪之师亟救国难奏下礼部覆言安南信使不通者二十余年今朝廷方拟兴师问罪彼国告变之奏遂至事属可疑且惟憭等附舟漂海延住占城二年行至广东地方又不呈身赴告所在官司给文起送亦难尽信今宜将惟憭等暂留在馆令原差锦衣卫等官勘核彼国事情作速具奏以待区处  上从部议诏锦衣卫拘留郑惟憭等听候不许交接外人光禄寺以朝鲜国贡使例供给之
　　○甲寅行人司行人太医院御医鸿胪寺鸣赞等官吴嘉会等并以恩例给本身敕命奏乞貤封其亲吏部覆移封之例凡二一京官考满应得本身诰命或以亲老愿移封者奏请定夺既曰诰命则自六品以下不与也一京官封赠其父或父问革为民不当受恩者亦许奏请然自八品以下止封本身者不与也今嘉会等陈乞于例不合不可许得旨报罢
　　○乙卯勒刑部主事王渐逵冠带闲住渐逵在告十余年起官未久复以母老乞归  上以其欺诈推避黜之命吏部不许朦胧起用
　　○丁巳祭先师孔子命大学士夏言行礼
　　○改南京工科给事中汪宗元为兵武选司主事以父文盛为都御史例当回避也
　　○戊午祭  太社  太稷遣英国公张溶行礼
　　○己未祭  帝社  帝稷遣武定侯郭勋行礼
　　○  孝贞纯皇后忌辰遣京山侯崔元祭  茂陵
　　○周王睦＜木审＞奏本府食盐三百引旧于河东运司关支而汴河至河东不通舟楫关支不便乞如徽府食盐例改两淮支运事下户部覆言王府食盐宜各照运司行盐地方关支不得有所更易且徽府先年改支系河东盐花不结一时权处仍宜更正得旨周府支盐仍于河东徽府既改拨其勿易今后毋得再来奏扰
　　○癸亥礼部以天雨请暂罢  亲耕耤田礼许之
　　○乙丑改河南按察司副使章侨于山西提调学校
　　○升湖广布政使司右参议方升为福建按察司副使巡视海道
　　○升山东兖州府知府潘镒为本省按察司副使整饬霸州兵备
　　○丙寅  上谕内阁朕于今月二十四日春祭  山陵奉  圣母行二十八日行祭礼在山并往视金山回京等日期事务俱临时谕行一准去年秋祭仪示礼部知之于是礼部遵旨悉依秋祭仪注具上诏如拟出入告  祖考于景神殿行礼
　　○戊辰  恭仁康定景皇帝忌辰遣长宁伯周大经祭  陵寝
　　○朝鲜国王李怿以皇嗣生遣陪臣工曹判书丁玉亨等进表及方物称贺诏赐国王敕书及彩叚绒锦宴赉玉亨等如例
　　○己巳礼科都给事中李充浊等言近睹  圣谕窃知  陛下欲亲诣  山陵躬行大祭甚盛举也但臣犬马微忠窃思皇嗣绵绵佳气充溢虽保餋乳哺咸备其人今  大驾一出相违百里恐天性之爱不能不动于  圣虑抚摩之思不能不烦于  圣母况皇嗣疹痘方尔平复尤宜调护且天时之阴晴靡定而行官仅以苇席则余寒微湿难保必无此尤臣子之心所甚不敢安也  陛下鼎建  九庙重修  诸陵  宗庙之享追崇之隆极孝思而冠百王矣若奉慰之心未尽特遣重臣以摄其事则大孝以尽大慈以全天下臣民拳拳仰祝之私少安而祀事亦无不隆矣奏入上曰春秋  陵祀  祖宗旧典兹方初举充浊等即为阻扰所言不识人情父子之间岂待人劝也
　　○诏罢亲蚕礼其养蚕什物仍进用
　　○辛未祭历代帝王遣遂安伯陈譓行礼尚书严嵩李廷相侍郎谢丕张潮分献
　　○壬申升广东布政使司左参议胡廷禄为河南按察司副使户部员外郎郭铿为山西按察司佥事
　　○巡盐监察御史李佶上言两淮灶煎余盐每正盐一引可得余盐二引宜令商人在边中纳正盐一百引勘合至运司加纳引纸银每引六厘行南京户部刷给引目三百道正盐照旧派场纳赈关支余盐自行买补每引止许二百五十斤淮南纳银八钱淮北六钱仍照旧规秤掣免其割没又言淮北行盐地方窄狭盐价太贱宜将今所开中逃亡无徵盐八万引改派淮南掣卖以平盐价其三十盐场屡年逃亡人户遗下无徵引盐听臣查明行两淮运司召商中纳每引每价一两仍于有盐场分自行收买支掣以苏见在人户包贝□皮之苦户部议覆其言可行但正余盐斤两价值割没不宜异目余盐每引淮南纳银九钱五分淮北七钱五分仍行巡盐御史查议酌为中制或渐次递减务令常行无弊庶于盐法有济从之
　　○钦天监冠带阴阳人廖文政等比例求为灵台博士礼部议请先与试职待陵工完日实授  上不允但月给米一石而已
　　○癸酉清明节  驾发京师奉皇太后率后妃行
　　○扈跸诸臣朝  上于驻跸所兵部尚书张瓒服蟒衣入  上怒谕辅臣夏言曰朕惟名器不可轻擅科道官累言之尚书二品也何自服蟒不待命者张瓒非不读书之比朝廷之上恐未可肆卿可面问果系赐衣未也仍示科道官彼目见否言等对瓒所服乃钦赐飞鱼衣但鲜明类蟒实非蟒也  上曰尔等说是飞鱼何组以两角朝廷所问以大臣不可不先敬忌汝等但行回护如朕未见者今后文武官除本等品级服用及特赐者不许僣分自恣华异服色还加禁约吏科都给事中高擢等监察御史沈一定等各奉诏紏瓒内云臣等初见瓒服异常相顾骇愕及入参语复用为照字样  上手批其＜锍-釒＞曰擢等言官既见瓒服骇愕何不早举奏乃于降问之后以巧佞辞对又称为照非回护而何各夺俸五月服色礼器也礼科当言乃推吏科作首李充浊夺俸八月已瓒具＜锍-釒＞引罪  上谕礼部曰张瓒以通敏之才原出简用兹误私衣于朝所朕所以下问者非罪其人乃禁僣肆之端也令尽心职务力赞兵戎以副简任
　　○丁丑  上躬诣  长陵致祭遣公张溶朱希忠伯陈譓驸马崔元邬景和辅臣李时分祭  六陵长宁伯周大经祭恭仁康定景皇帝陵寝玉田伯蒋荣祭  孝洁皇后陵寝长宁伯周大经祭哀冲太子坟所中官祭  恭让章皇后陵寝
　　○戊寅宫使传报皇第四子生  御制嘉喜歌颁示扈从大臣各赓和以进
　　○己卯  昭圣皇太后圣旦免命妇朝贺
　　明世宗肃皇帝实录卷之一百九十七

明世宗肃皇帝实录卷之一百九十八
　　嘉靖十六年三月庚辰朔
　　孝肃皇后忌辰遣西宁侯宋良臣祭  裕陵
