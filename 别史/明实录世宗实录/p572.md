<!-- { "loadSidebar": true } -->
　　○庚午南京太仆寺卿章焕言比者江南之变起于内地游民利贼重货为之乡导而我兵仓卒无备徒手搏战于沟塍沮洳之乡故每出輙败夫兵者因地形者也今六七郡间千村百落皆为战场敌形至难制也而郡县且相率闭城使各乡兵当贼左矣为今之计莫若急筑城堡于诸乡以固守并力于郡县以待战郡县有备则贼不敢散掠而谋沮诸乡坚守则兵不必遍分而力裕人人自为战守小入则其地当之大入则并兵御之中道则设伏击之出海则舟师邀之大功可成昔  皇祖尝命汤和视海上择要地筑数十城以备倭而东南安堵此其验也又今所患不在无兵而在于兵之不畏将新设军门止以空文遥制数千里外如儿戏耳故其法莫如重将重将当自军门始使参佐偏禆一禀于约束而后兵可使乱可定也夫西北诸边一切军食皆有司先期部署以听督抚之调度故其精神联贯如臂使指猝有缓急可咄啐而办今政体不素定而郡县之与督抚相视如客主然临变则上官漫督之而主者亦漫应之军情之苦乐不体官帑之出入无稽或一人兼数人之食或数日无一餐之饱或一家而数役迫之或一人而数官临之是目睫间已成吴越况百里之外哉故欲决胜负先定政体凡军中之需赏功之费一一会计所出贮之别藏使军门不以烦有司而有司不以烦民上下相体远近相维则万全术也臣又闻训练之兵万人一心弱可使强强可使驯今议者率称调兵非久计也少发之则不足多发之则用度不继久驻则老师费财暂驻则兵散而贼复入急之则怨宽之则骄而为乱臣愚谓训练土兵渐罢客兵便若土兵必不足宜募广西湖广山东近海之丁壮及有罪谪发者居之海堧及诸河通海之地给配偶予田宅使之土著而忘其乡是城堡之外益以藩篱计无便此者臣又闻外贼易见内贼难知今以海外蛮夷而深入内境凡我之动静曲折无不知者谁为之也又其始至千人四布无一知者及鸣号而须臾毕集贼固善匿匿之谁也此东南之大变皆奸民酿之也夫治外贼以兵治内贼以诚有如今之郡县得人如龚遂者示宽大布恩信问疾苦时拊循彼反侧者将反本而呼天何变之能生且天下宁独倭夷可为乱哉夫海上多壮士善者负气任侠而不肯下人否者凭恃险阻而恣睚暴戾我能制之则为我用不能制之则为贼用故安反侧收豪杰乃治乱之机不可不深思不可不预待＜锍-釒＞入兵部请以其言下督臣张经采行诏可
　　○辛未以  万寿圣节加恩荫成国公朱希忠恭诚伯陶仲文各一子为锦衣卫百户大学士严嵩子工部侍郎世蕃添注本部管事徐阶兼太子太傅武英殿大学士李本太子太保文渊阁大学士余官如故嵩辞以世蕃非科目出身不当与闻部事  上嘉其诚恳许之希忠等＜锍-釒＞辞皆不允
　　○癸酉改授原任锦衣卫带俸指挥佥事张道为本卫正千户世袭道父容故太监张永之弟以永诛刘瑾功荫授指挥佥事至是以非军功革袭容上＜锍-釒＞为道乞恩  上从部议特许其降级世袭不为例
　　○甲戌赵府襄巴王厚燔薨赐祭葬如例谥端顺
　　○乙亥改荫秉一真人恭诚伯陶仲文子世昌为锦衣卫百户先是世昌已荫为国子生至是仲文＜锍-釒＞乞改荫百户而以侄孙陶仰代荫入监从之
　　○复设霍山县千罗坂巡检司
　　○虏十余万骑分道入掠平虏卫等处
　　○丙子  孝康敬皇后忌辰  奉先殿行祭礼遣怀柔伯施焘祭  泰陵
　　○丁丑祭先师孔子命大学士李本行礼
　　○以明日  孝慈高皇后忌辰  奉先殿行祭礼
　　○以  万寿节遣长宁伯周大经玉田伯蒋荣成安伯郭应乾清平伯吴家彦分祭  八陵都指挥同知王极祭  恭仁康定景皇帝都督佥事沉至祭  孝洁皇后中官祭  恭让章皇后各陵寝
　　○戊寅祭  太社稷命驸马都尉谢诏代
　　○  万寿圣节命驸马都尉邬景和代拜  天于  玄极宝殿  上不御殿百官朝服诣奉天门行五拜三叩头礼上表称贺
　　○免晏赐节钱钞  朝鲜国王李峘差陪臣户曹参判金铠等来朝贺贡马及方物宴赉如例
　　○己卯祭  帝社稷命驸马都尉邬景和代
　　○庚辰紫荆关谍报虏至朔州川散掠  上命兵部檄蓟辽保定各镇臣严兵备之
　　○辛巳赠故崇明知县唐一岑为光禄寺寺丞立祠祀之并荫其子为国子生初崇明新城成一岑决计徙居而本所守城千户高才翟钦者阻之未几倭寇突入旧城一岑且战且骂诸将梗议误事者遂为乱军所害以阵亡计于抚按官久之其事始露云
　　○山东兵捕得流贼郭守己等伏诛赏有功指挥颜济文以下有差
　　○癸未倭寇自嘉兴还屯柘林等处进薄嘉定县城会募兵参将李逢时许国以山东民枪手六千人至与贼遇于新泾桥逢时率其麾下先进败之贼退据罗店镇官军追及之擒斩八十余人
　　○甲申秋分祭夜明于夕月坛命驸马都尉谢诏行礼
　　○辽东巡按御史王光祖勘上三十二年闰三月至八月虏犯上榆林堡及高台平虏蛤蜊河狮子口等处我军前后斩首百五十余级因请录总兵赵国忠等功治千户朱良臣等罪  上从部议升国忠一级赏巡抚江东银二十两纻丝一表里备御蒋承勋等银十两指挥张大文等准赎良臣等按问阵亡指挥千百户厉锦栗宗周王应辰等赠秩升袭俱如例
　　○乙酉虏自朔州遁出边守臣以闻英国公张溶等以虏进退不常疑有诈乃条议严警备慎城守分职掌申军法四事上之  上恐其惊疑人心令所司令所司挨临期请行
　　○丁亥南京兵科给事中贺泾奏应天巡抚都御史屠大山衰病不堪重寄乞谕令大山自图进退或暂予告归别选大臣忠壮有心计者代之吏部覆请诏许大山回籍仍令巡按御史勘其有无托疾状以闻
　　○增设湖广蕲黄德安三卫所守备官一员于黄陂县驻守
　　○夺浙江备倭署都指挥佥事卢镗职戴罪杀贼坐赴任稽迟故也
　　○戊子户部言往者修边诸费俱出于各镇迩来率以工务浩大奏发户兵二部国储马价银补之财日耗而边事日废自今各镇请修边者毋得概发内帑必不得已以十分为率户部七之五兵部二之五仍籍记以备清查无得容所司昌破有旨修边银既会议明确其令各边臣遵守勿复奏扰
　　○己丑  上谕辅臣严嵩等户部访买龙涎香至今未有  祖宗之制宫朝所用诸香皆以此为佳内藏亦不多且近节用非不经也其亟为计奏嵩等以示户部部覆此香出云广僻远之地民间所藏既无因而至有司所得以难继而止又恐真赝莫测不敢献者有之非臣等敢惜费以误上供也＜锍-釒＞入  上责其玩视诏旨令搏采兼牧以进
　　○庚寅  宪宗纯皇帝忌辰  奉先殿行祭礼遣广宁伯刘允中祭  茂陵
　　○起听勘原任驻守昌平州右佥都御史周珫总理粮储提督军务兼巡抚应天
　　○升抚治郧阳右佥都御史张舜臣为南京大理寺卿
　　○山东兵复追击倭寇至采淘港乘胜深入伏起我兵大溃溺水死者千人指挥刘勇等死之初新泾之捷李逢时功最许国恨逢时与之同事而不先约已乃别从间道袭贼欲以分逢时功会暮大雨刘勇等兵先陷没诸军继之皆仓卒不整遂大败
　　○壬辰浙江巡按御史赵炳然类奏四月内雨浙官兵于石墩等处先后擒斩倭寇二百余人乞录原任参将卢镗都指挥刘恩至指挥刘隆张四维及听勘指挥潘鼎副使李文进陈宗夔功治失事领兵佥事罗拱辰备倭把总周光翰崇德知县蔡本端罪而升赠阵亡都指挥周应＜禾贞＞百户梁瑜赵轩朱玺等如例兵部覆请从之因言石墩久为贼巢乞加赈恤得旨文进等各赉银币鼎复原职拱辰策励光翰等下御史问余悉如拟
　　○甲午祭历代帝王遣驸马都尉谢诏行礼
　　○预发太仓年例兵饷银四十五万两于各边
　　○兵部覆浙江巡抚王忬言嘉善崇德桐乡德清慈溪诸县滨海无城及浙西关厢嘉兴东北关厢皆当预筑城堡以屏郡治第公私告匮费无所出惟辨复监生生员吏农及赎罪充军罪犯宜暂破常格令其纳赎庶可少济公家之急又言浙西参将张淙病怯不堪任乞以戴罪副总兵汤克宽代之  上曰充军不准纳赎先年已有旨余议允行克宽失事罪重姑令充为事官分守杭嘉地方戴罪剿贼
　　○乙未刑部主事郭仁以贼首王直挟倭奴乱海上引  祖宗谕三佛齐故事请敕令朝鲜宣谕日本国章下兵部覆言宣谕乃国体所关最宜慎重盖倭寇方得志恣肆比之往年益为猖獗恐未可以言语化诲怀服也若猾夏之罪未惩而绥以抚谕非所以蓄威纠引之党未得而责以歛戢非所以崇体矧今简将练兵皆有次第待其畏威悔罪然后  皇上扩天地之仁颁恩谕以容其更生未为晚也且  祖宗时三佛齐止因阻绝商旅非有倭奴匪茹之罪朝鲜国近上表献俘心存敌忾如复令其转行宣谕恐亦非其心矣臣窃以为不便  上从部议
　　○以广东擒剿海寇功升副使汪柏俸一级都指挥蔡祯等准赎指挥王沛赏银十两初东莞剧贼何亚八等纠聚番徒沿海劫掠祯及知县何炌等以计抚其党伺贼众少懈遣沛督兵捕之凡斩首一百余级俘获四人驱还所虏一百五十人事闻论功因有是命
　　○虏寇宣府小白阳堡
　　○丁酉以三年考满荫总督仓场西苑农事户部左侍郎卢绅子洪先兵部左侍郎翁溥子余忠提督两广兵部右侍郎鲍象贤子孝友掌通政司事工部右侍郎赵文华子慎思掌尚宝司事工部左侍郎严世蕃侄绍庠为国子生
　　○以水灾免顺天府属税粮有差
　　○赐成国公朱希忠母太夫人陈氏祭葬从其请也
　　○改永宁宣抚司儒学总隶贵州
　　○进封楚王英＜火佥＞嫡母世妃吴氏为楚愍王妃
　　○增造南京新江口兵船二百艘先是新江口额设船四百艘以操江都御史潘珍奏减其半至是魏国公徐鹏举以海寇绎骚请改沙船增复旧额从之口戊戌追赠王江泾死事指挥夏光为都指挥同知立祠祀之子孙升实职一级世袭
　　明世宗肃皇帝实录卷之四百十三


明世宗肃皇帝实录卷之四百十四
　　嘉靖三十三年九月己亥朔礼部奏进  大报等祀日册
　　○建秋报大斋于朝天宫三日夜
　　○荫故大学士方献夫子蕖为国子生献夫先已荫其侄芷为中书舍人芷以罪黜蕖求补荫许之
　　○荫故提督两广兵部右侍郎应槚子文煓为国子生
　　○诏停徵苏松常镇四府租一年以被倭故也
　　○给事中王正国御史吉澄勘上三十二年七月虏入延绥向水堡等处诸臣功罪状谓虏入内地千里延住二十余日攻毁窰窨五十三所杀掳男妇五千余人抢掠孳畜衣粮以百万计若总兵韩钦副总兵崔麒游击李珍及诸路将领张鹏郑纪李希靖张四维萧镇钟大经赵禹王浩施霖等十七员王允亨莫止训刘堂吉庆等七员宁夏总兵姜应熊副总兵孙膑陕西总兵李辅或畏敌逗遛或临阵败衄或应援观望俱属有罪内孙膑李辅等各有捣巢捕斩等功当议赎赏其总督贾应春虽调度未周然诸部斩首二百余级与升任巡抚张珩谢九仪俱应免究得旨钦麒等俱付巡按御史从重问拟分别具奏鹏等革任听问允亨等各戴罪管事仍夺俸一年应熊等夺俸半年应春荫一子为国子生膑辅珩九仪等各赏银有差
