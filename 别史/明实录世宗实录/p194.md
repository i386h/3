<!-- { "loadSidebar": true } -->
　　○丁酉初  上谕大学士张璁会典中有亲征之条所谓类造宜马之祭皆云具武弁服斯乃一代之制不可不备今当重校会典之时宜制而增入卿可为朕详言之璁对周礼司服凡兵事韦弁服释之者曰韦弁以韎韦为弁又以为衣裳孔頴达谓韎茜染赤色韦为弁杜佑谓顶少尖为车驾亲征中外戒严之服是韦弁者武弁也历代弁制不同顶少尖者本是古制国朝视古损益为皮弁之制有定式矣所谓武弁只如皮弁之制皮弁以黑纱冒之武弁当以绛纱冒之而已随具武弁服图说进览  上报曰览卿注绘武弁图制足见博考所绘有韠形但无系处想亦有失冠制右象上尖今皮弁则圆朕惟上锐者取其径利当如古制可也又衣裳韠舄皆赤色何谓且佩绶俱无而于祭用之可乎璁答自古服冕弁未有不用革带者革带前系韨后系绶韦弁之韠止系于革带耳武事尚威烈故色多用赤诗韎韐有奭乃天子讲武之章奭赤貌韠舄从裳色故皆赤佩绶于礼制不可缺但未有明据采芑诗曰服其命服朱芾斯皇有玱葱珩此诗为卿士方叔南征而作其戎服尚备佩玉如此则天子武弁从亦可推惟  圣明裁定以备一代之典可也  上复报璁武弁冠服衣裳韠舄俱如古制增革带佩绶及圭至是  上谕礼部我  圣祖定制天子亲征必有大祭等祭皆具武弁服行礼今国家承平制度久缺朕已与辅臣璁详加考定今欲令该衙门成造以备一代圣制尔礼部择吉行
　　○戊戌大学士张璁至京廷见毕未谢恩  上谕以阁务繁重令即日赴阁办事璁＜锍-釒＞谢且言臣闻宋臣程颐谓人臣位愈高报国当愈勤饥则为用饱则飞去是以鹰犬自期非爱君之道又真德秀谓诸葛武侯所立事业奇伟求其故则开诚心布公道集众思广忠益而已臣伏蒙  圣慈令退而省改创悟日夜自反于武侯四者未能有一然继今当勉强师法决不敢私为爱身之谋以负  皇上付托之重  上优答之
○己亥赐楚王荣＜氵戒＞书院名额崇本从王请也
○都御史刘天和条奏甘肃屯粮事宜一禁掊克谓科害屯军事件  先朝禁例严切今镇总参游等官巧为名目科索屯丁冤苦无告宜申明禁约违者论如法一清湖场谓甘肃诸卫所近城湖场为镇总将领等官侵据反役军采打或令马军就湖收放或给步军抵纳操草却将各军月粮扣支累奉旨查革占恡如故宜悉清理给付官军开垦采牧一审派拨谓先年屯田各卫所百户俱有定界比来屯丁迁徙不常每遇派拨仍依各百户旧界以致相去辽绝不便耕种此后请著为令务查屯丁住居先尽本渠次及附近渠分地土悉从宜分拨无得隔远及将无影地土虚拨一核侵冒谓累年屯粮该管官吏收受有虗出红串之弊支放有那移号领之弊有虚捏关文之弊以故公廪所积名有实无宜设法稽查及申明侵盗之罪一广开垦谓甘肃兵食所资不独屯田其南北山无粮沃地甚多可给与本处步操军及备御班军耕种务于操守不失又于耕牧两便庶可议行一处牛种谓牛价前已支京运银一万两听臣买给再乞于原议赈济盐银内除二万两召买种粮给散屯军每年所得子粒先扣应纳屯粮以备官军支放次扣原借种粮以俟春作给散其余悉听自赡积有余剩官可籴买价直自平户部覆天和言皆切时务可行惟步操备御军耕种事仍行该镇详议便宜以闻报可
　　○庚子天方国等处夷使火者哈只等进方物朝贡给赏如例
　　○辛丑光禄寺少卿史道言帝王之于辅臣必得真可以寄心膂者而后任之职所谓真可以寄心膂者必才足以通达万变力足以担当天下之重含弘广大其度而不区区与众争功名光明洞达其心而不纷纷与人较长短不悻悻自处以形迹拘不碌碌自保以嫌怨避此真辅相也  陛下即位以来于今八年余矣宜乎皋夔伊傅之辈出而协恭之实未尽咸和之象不著往者辅导数臣始亲信之而终继之以疏始爱惜之而终承之以弃八年之间去位者六七人矣臣知  陛下之心必有大不得已者大抵风习易移人才难得先时之奸贪不法庸恶陋劣者固不足齿其志大者或量小宽厚有余者或明断不足才足以斡旋一世者或不能忘情于物我遂使辅相之无真而不足以当  陛下求贤图治之望非  圣明之轻于弃人而人自弃于  圣明也今者大学士杨一清累＜锍-釒＞请归  陛下留之不欲去正臣所谓有通达万变之才者也大学士张璁奉命回籍  陛下召之使复来正臣所谓力足以担当天下之重者也伏愿陛下天语丁宁谕勉二臣继今以往务忘私奉公委身狥国以皋夔伊傅自期待仰承  陛下千载非常之遇则赞辅得人太平可致矣  上览而嘉之曰内阁大臣责任最重朕所深倚宜同心共事协恭尽职秉公持正以赞治化陈善闭邪以辅君德容众以量受言以弘勿怀私嫉忌以取愆违庶乎君德赖之以成治化以之而兴泽溥下民功施社稷忠节誉望非前代诸臣所能专羙岂不伟欤辅臣于道之＜锍-釒＞朕之言宜加思勉勿负朕意已而一清璁各上＜锍-釒＞陈谢报闻
　　○升南京刑部右侍郎边贡为南京户部尚书先是尚书王承裕既致仕吏部推上刑部左侍郎许赞及贡代之有旨再推部臣言两京诸臣中无才望相宜者惟原任户部尚书秦金可任  上命仍用贡
　　○谪行人司副岳伦为山东齐东县主簿礼科给事中王准为云南富民县典史工科给事中陆粲为贵州都镇驿丞初吏部遵旨拟降粲云南嶍峨县典史  上怒不已改谪今职
　　○谪浙江巡按御史张问行为溧水县知县坐谏织造叚匹事忤旨也
　　○壬寅命故成国公朱麟弟凤袭爵
　　○升浙江左布政使刘节为都察院右副都御史巡抚山东广东按察使刘士元为本布政司左布政使
　　○癸卯升贵州左布政使张羽为南京太仆寺卿
　　○詹事霍韬＜锍-釒＞乞给假省毋因言臣远离有期余悃未布前陆粲劾桂萼纳贿荐用王琼盖由近日臣僚皆欲倾萼故借琼以污蔑之夫萼虽荐琼实为杨一清沮止  陛下因臣极力奏荐乃遂用之萼荐而不用臣荐而遂用今言官不劾臣受赃而诬萼者盖萼任事独勇任怨独多为众所嫉故独诬之使诬萼之计得行则移以诬臣不难矣此臣僚之心也言官之策也窃闻刑官今犹威逼吴从周桂林等构成萼之赃罪盖希望风旨危人以图全夫未奉  圣明再敕之先其构此谋犹可言也今奉再敕  陛下盖已洞知陆粲所言之诬凡善类多蒙辨雪乃吴从周等犹彼威逼何也岂刑官不畏  陛下独畏科道也岂刑官谓  陛下犹可欺侮奸赃柄臣独不可触也琼蒙恩起用在边凡二年请讨钱粮惟五百二十万而止一清起用未到边即奏发太仓银三十万两盐三十万引琼有此浪费乎臣前＜锍-釒＞略述一清赃罪皆有指名皆有实迹然犹有不敢尽述者惧辱国体也今刑官欲逼吴从周等证萼赃罪必将琼与萼逮赴京师同粲面质乃可辩明有无臣所开具一清赃罪亦乞将一清及赃证人等参提同臣面质如一清萼实有赃贿即显戮于市为大臣奸污之戒臣与陆粲妄言亦显戮于市为百官欺罔之戒如刑部党附循私亦显戮于市为百官奸党之戒如此则法度修明人心警畏亦致治一大机也＜锍-釒＞入  上答曰尔所言事朕已悉知近年法官妄构冤狱自取祸败朕屡有旨禁谕顷又降敕戒百官勿立党邪以伤善类往往不遵桂林等奉旨下问以彰公道问之既无实情即当回奏以俟处断周伦等乃不从公审鞫属官陈之良又刑逼招承任意罗织此事仍令三法司会同锦衣卫镇抚司详讯以闻杨一清位居内阁辅臣之首乃大肆纳贿不畏人言甚非大臣之体但念系耆旧法司即会官议奏处置尔宜即出用心办事不准给假
　　○甲辰以淮安扬州凤阳徐州海州灾伤诏免存留税粮及折纳起运米有差
　　○乙巳改刑部尚书周伦于南京刑部升刑部左侍郎许赞为本部尚书赞寻＜锍-釒＞辞  上曰大臣任用出自朝廷卿性资公敏执法明慎特兹简任宜尽心供职不允辞
　　○升黄州知府杨最光州知州孙懋俱按察司副使礼部郎中刘勋布政司左参议广信府推官陈察按察司佥事最河南懋勋俱山东察浙江
　　○礼部言宗室丧礼今止有  昭圣皇太后遣祭一坛臣等以为  章圣皇太后亦当同遣庶于礼为称  上以旧制  太皇太后与  皇太后尚并行况今  两宫同者诏如所拟
　　○丙午  悼灵皇后陵工成
○丁未右春坊右谕德彭泽既奉旨调外寻具＜锍-釒＞乞休因自言无过止以议礼得罪于人诏令供职如故
　　○翰林院编修欧阳德以刑部改官因言者及之＜锍-釒＞乞养病且愿复原职  上以德方有事纂修不允
　　○大理寺丞叶忠＜锍-釒＞乞休致诏如前旨调用寻调忠为福建按察司佥事
　　○户科都给事中蔡经等上言盐法三弊谓昔年盐课有存积有常股存积以豫备紧急之需而常股则以开中宜以七分为派拨之常三分为应变之用昔年率当边地收成之时上纳其一引之盐价不过三四钱而又外无科罚之费以为利不厚则□人不趋而边储不充耳今之开盐未必当收成之候粮草价贵买纳甚难又于每引定价之外别立名色科罚多端夫科罚不禁价直过多则召报无人而边储益匮此开中之弊也昔年正盐之外不许夹带余盐凡有余者必割以入官其后听□纳价然不过随所余多少以为纳价轻重耳今两淮因此虗添盐引比正额两倍之在各场之盐既不加多而徒罔之以虗引将令执此引而支盐于何所乎夫一引之外又加二引使其陆续收盐乃与正盐同掣是欲余盐之通而反致正盐之滞将令纳价于腹里而反致缺储于边方盖加添引目＜锍-釒＞通余盐乃事出权宜而数非正额此添引之弊也昔年盐课称掣以时客□无淹滞之苦舟楫无停泊之费近年巡盐衙门莫肯任事以致称掣留难□船坐守故官盐壅滞而私贩盛行此迟掣之弊也夫三弊除则官盐通官盐通则边储足而盐利溥矣章下户部议覆开边额盐当以四分派边六分存积为是庶足以待边储紧急之用其禁科罚速称掣二事皆当从加添引目一事宜敕巡按御史详究利病若果有损商人无补国课仍照旧规行之报可
　　○戊申诏致仕吏部尚书桂萼复少保兼太子太傅吏部尚书武英殿大学士仍旧致仕
　　○升刑部郎中杨濂为广东按察司副使福建按察司佥事曾鹏为本司副使
　　○己酉泰宁卫都督孛来罕等差人贡马补贺  万寿圣节给赏如例
　　○庚戌升江西按察使胡琏河南左参政胡铎俱布政司右布政使琏浙江铎湖广广东按察司副使张思齐为本司按察使
