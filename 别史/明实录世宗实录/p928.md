<!-- { "loadSidebar": true } -->
　　○南京御史乔英上七事一曰办邪正臣闻台谏每以天下公议为主台谏者众论之会也以众论为公议以公议为定见则邪正自判二曰审用舍  陛下察张孚敬之奸而去之察秦金之贤而用之是矣然其间犹有用之而不果舍之而不决者伏愿于廷臣之中有类孚敬者必去之于废弃之中有类秦金者必用之使传法沙门护法善神者不得继而起三曰开言路迩者言官论列动罹斥辱乞优容之以言被斥者或仍复其官或量迁其职四曰广仁恩大礼大狱诸臣议论乖违自取谴谪然无他故可罪  陛下比之恶逆之俦不蒙赦免亦辅导者不能将顺德意耳乞广好生之德赐之生还五曰谨灾变回禄肆殃星雷屡变四方灾异继作弭之之术在于安民宽力役薄赋税安集流离使无一夫不获则人定可以胜天矣六曰抑祥瑞祥多则骄心易生瑞集则怠心易起臣以为有祥不必献即献不必贺以杜诈伪之端息謟谀之习七曰备盗贼山西草寇甫除山东矿徒渐起四川流贼虽减湖广江盗未平窃恐延蔓不绝遂成大患当修武备缮城郭积仓廪实军伍时教阅以戒不虞＜锍-釒＞下所司  命武靖伯赵世爵为五军营围子手坐营官  太仆寺少卿戴金上言马政事宜一各州县管马赴京俵马时宜将所属马匹并折色草场子粒等项钱粮完否及马户见在逃移数目登载册籍赴寺比验至管马通判年终掣总仍备列其臧否分管寺丞复开报其事迹然后寺卿据以察考定其殿最一分别里远近以定违限之罪如保定真定河间大名广平永平顺德七府山东兖州东昌二府河南彰德府地里近者首运以四月半次运以八月半山东济南府河南开封卫辉二府远在千里外首运以四月终次运以八月终或有事故及文移可据而马银完足并非改差代解者亦免其罪一申明代角□羊事例盖马至中途管领非人往往作毙抵换请令各州县管马官缺即以次别以无本州县官始取诸邻境而县有裁革者乃遣应役吏典至于通判掣总尤为紧要有托故改差者参问如律一管马官员间有才识优长公勤干事三年之内角□羊俵马匹类多中选者臣等奏请奖励仍移于曹量加升擢否则奏请罢斥部覆从之
　　○南京守备魏国公徐鹏举奏太平安庆二府江贼数百余肆出剽掠  上责守巡等官防御不严令停俸戴罪剿捕  诏籍没故中官谷大用财产初都察院献大用狱入  上御平台召大学士李时翟銮问谷大用事都察院覆木当否时对以所拟招罪与律不合家产入官律止是三条谋反叛逆奸党大用所犯未应籍没坐以此律恐无以取信于天下故臣等上拟一半入官  上曰大用  先朝坏政正是奸党如何不取信于天下銮曰  皇上犹天春生秋杀无所不可时等请俱收入官  上用然于是尽没其产
○改云南腾冲军民指挥使司为腾冲卫
　　○癸卯
　　○初御史谢兰巡按辽东劾奏守备都指挥马士廉贪婪不法已奉旨革任而巡抚都御史周叙复称士廉谋勇可用于是兰复执所论士廉颇其叙抵任未久所言不足信兵部覆言抚按官举劾抵牾宜行访勘  上从之仍谕以虗心评议不许偏执回护
　　○乙巳
　　○詹事府少詹事兼翰林院学士张潮复上＜锍-釒＞乞归  上以潮日侍讲读谕以前旨不许
　　○以灾诏停徵顺天所属倒失马价及累欠地租候年豊追补其寄餋马不堪乘者尽鬻价贮库余改发各州县富民领养
　　○逮南京御史马扬乔英陈洙李祥余勉学刘志仁李松何宏陈府宋宜等下诏狱扬等劾奏狭西三边总制王琼本以狎邪小人忝窃高位外示村野中藏狡诈粗鄙近利恣意狗财好刚使气陵轹缙绅报复恩仇中伤善类昔结纳张冰及附钱宁江彬等流恶  先朝罪在不赦幸  皇上登极宽之于法不意旋即赐环今复内召今吏兵二部各缺尚书若复使琼任之则昔年奸恶行将复肆以贻患朝绅紊乱国政天下之祸有不可胜言者矣  上怒曰王琼  先朝旧臣夙有才望近年总制边方劳绩尤著朕心简在故兹召用扬等乃輙敢狗私渎秦其令锦衣卫系械来京下镇抚司扬讯
　　○丙午以灾免南京锦衣卫等二十七卫所屯粮子粒银有差
　　○河东运使王溱＜锍-釒＞秦三边总制尚书唐龙昔在吏部时先升运使王袍听张孚敬之嘱停袍改官而以溱升补诏逮治溱龙闻之上＜锍-釒＞言袍昔为抚臣所论例劾降级本部作缺以溱升补原无所为盖溱前为平阳知府时与臣有郤故以此中臣既诟曰大奸人日张孚敬之鹰大凡所以污蔑臣者无遣力焉且臣与孚敬迹既甚疏议复多忤负辱蒙垢诚有不甘乞退休以全名节  上曰览奏朕具悉以逮讯王溱卿宜安心供职不必深辨
　　○丁未
　　○巡抚顺天都御史王大用言岁方大祲民估死亡而盗贼四起请发通仓及内帑银米数万分赈之民闻一切逋员亦当停免给事中魏良弼等亦以为言皆下户部部覆查本地方见存粟一十四万八千九百余石及赎罪四万余两原以备荒者令所司悉为括出仍发通仓粟一万二千石太仓折草银一万二千石尽付抚臣督所属酌量赈济其粗赋无问远近俱暂停徵及官吏俸廪口粮从宜补给  上悉如议命即遣郎中一人会同抚按官多方赈贷务俾民露实惠不得从来弥文
　　○以明年元旦节遣恭顺侯吴世兴等分祭  七陵恭和伯陈万言等祭  恭仁康定景皇帝陵寝  悼灵皇后陵寝
　　大明世宗肃皇帝实录卷之一百三十三
大明世宗肃皇帝实录卷之一百三十四
　　嘉靖十一年正月庚戌朔  上御奉天殿受朝贺  两宫皇太后  庄肃皇后及  中宫俱免命妇朝贺  罢百官莭宴赐钞宴王府进贺人员及四夷朝使于阙下  辛亥吏部尚书王琼以南京御史马扬等论其不职当罢因上疏曰当臣任尚书时扬等尚未出仕臣之历履彼何由而知盖臣之讎奸余党尚有在显位者臣秉铨衡非其所利故阴嗾扬等论阻以遂其私但臣既被诬诋义难在列乞赐骸骨归田里  上优诏不允  先是巡抚顺天都御史王大用奏顺天府属被灾特甚请议蠲免赈济部议发通仓米一万二千石太仓银一万二千两属大用多方赈给各项逋负暂停徵角□羊得旨悉如议行仍令择素有才干郎中一员往会抚按赈济于是户部言郎中翁万达可遣诏趣万达亟往会同抚按多方赈济以体朕爱餋元元之意已大用等奏饥民众多请增给银米诏更发仓粮一万五千石帑银一万五千两给之
　　○壬子  宣宗章皇帝忌辰  奉先殿行祭礼遣定国公徐延德祭  景陵
　　○吏科左给事中魏良弼言南京御史马扬等远在留都事多传闻未能深知  陛下所以召用王琼之意乃泛举往事肆为论说狂妄之罪固所难辞第扬等职居言路心实无他且  圣主御世宁使有狂言无使有隐论＜锍-釒＞入  上以其怀怨党救令锦衣卫逮赴镇抚司拷讯已付法司论赎还职仍夺俸一年
　　○癸丑吏部尚书王琼等言考察事例载在  累朝令甲止据三年任内事迹初非通考生平素行迩来不谙此例往往苛求有已升外官因前任京官而被黜者有已升尊官因前任卑官而被黜者恶恶长而善善短殊失惜才之意请今岁大计一遵旧例其有在任缘事等官亦当据其考语去留不可輙议罢斥诏如议
　　○丙辰海西建州女直夷人及朵颜三卫都督等官各来朝贡宴赉如例
　　○丁巳诏立  显陵纯德山碑及陵宫门外左右碑亭二区左以纪述瑞应右树祭告碑文仍于从岵山阳春台各树一碑镌  献皇及  上御制皆建亭护之
○戊午时享  太庙  世庙
○诏夺定国公徐延德安昌伯邵杰彭城伯张钦禄俸各一月  陵辞＜锍-釒＞失格故也
　　○礼部奏往以正月之吉大祀  天地入觐臣僚四品以上皆得陪祭今大报之礼行于冬至而祈谷之典举于孟春诸臣当觐者见集阙下请令四品以上皆得陪祀祈榖如昔年大报例从之
　　○庚申以粮运三年及额升江北把总指挥徐圭遮洋把总指挥黄东俱为署都指挥佥事
　　○辛酉补服阕原任掌南京翰林院事侍讲学士郭维藩为翰林院侍讲学士
　　○壬戌钦安殿建醮三日夜以武定侯郭勋为上香使辅臣皆入陪祈  圣嗣也
　　○乙丑升吏部右侍郎周用为本部左侍郎太常寺卿掌国子监祭酒事许诰为吏部右侍郎初吏侍缺部举原任吏部左侍郎温仁和礼部左侍郎湛若水可用得旨另推乃以诰及南京吏部右侍郎李廷相名上竟用诰云
　　○丙寅  上以将行祈榖礼亲诣  南郊视牲仍命文武大臣徐延德翟銮王琼汪鋐更视
　　○  英宗睿皇帝忌辰  奉先殿行祭礼遣昌国公张鹤龄祭  裕陵
　　○改翰林院侍讲学士吴惠郭维藩俱为本院侍读学士升右春坊右中允廖道南右赞善蔡昂俱为翰林院侍讲学士兼理文官诰敕
　　○丁卯吏部奏朝觐考察天下官员年老左布政使叶溥等一百四十九人有疾右参议杨朝凤等五十五人罢软左参政黄焯等三百三十五人不谨左布政使李寅等七百九十八人贪酷左参政蒋山卿等二百八十二人才力不及左参政张怀等二百九人在逃同知姜辂等二百四十人诏致仕闲住为民调用如例
○虏酋卜儿孩者本北虏小王子部落也以内乱奔据西海久为甘肃患又时侵掠亦郎骨土鲁番诸夷苦之至是因属夷帖木哥等纳款求通贡市且欲与帖木哥结亲永为和好镇巡官以状闻兵部议覆虏酋内附诚不可拒但其谋多诈且未有信使往来恐为所绐  上是之命总制尚书唐龙及镇巡官各遣人侦探虏情的确议处具奏
　　○戊辰以将祈榖  南郊告请  太祖高皇帝配神于  太庙遣武定侯郭勋代
　　○提督两广兵部右侍郎林富以母老身病乞休不许
　　○南京提督织造太监李政以事完＜锍-釒＞请回京  上命支南京承运库银三万两照旧织造
　　○己巳禠巡抚延绥右佥都御史张宏职闲住时巡按御史张景言宏偏执失士卒心恐致他变乞改宏别用而命老成持重者代其任  上以宏有负委托特命黜之
　　○以灾伤免四川重庆顺庆保宁叙州马湖等府属税粮有差
　　○巡抚延绥都御史张宏巡按狭西御史朱观奉旨勘上原任延绥巡抚萧淮诸奸利状言淮在镇时信任纳级指挥使房梁尝以修造冒侵马价赃罚八年亢旱军人饥甚淮不即奏请赈恤而屯田佥事张棻镇守太监赵亨总兵官张凤亦皆坐视遂使军丁转死沟壑至三千余人马死至八百余匹房梁等罪宜提问张棻赵亨张凤宜加薄罚萧淮侵盗有迹今虽物故法当追究诏以房梁等下巡按御史逮问赵亨且宥之张凤罚俸三月萧淮追夺职衔行广西巡按官严提亲属追还所侵盗角□羊充边用
　　○庚午户部尚书李王□赞卒王□赞山东濮州人弘治丙辰进士历刑部主事员外擢通政司参议以忤逆瑾谪江西饶州通判有平盗功瑾诛复故历大理寺卿佥都御史巡抚顺天保定迁通政使掌鸿胪寺会朝议欲城白羊口以王□赞为副都御史经略边关建镇边长峪二城以工部侍郎总理河道会矿盗起命王□赞率兵剿平之改户部侍郎总督仓场进本部尚书秩满引年致仕至是卒其子侍郎廷相以闻诏赐祭葬如制赠太子太保
