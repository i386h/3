<!-- { "loadSidebar": true } -->
　　○丙辰
　　○户部提督仓场侍郎李瓒召用未至引疾乞休不允
　　○五军左掖坐营官缺兵部推晋宁伯刘岳平江伯陈圭堪任  上命岳圭仍送监读书以年幼故也
　　○复云南腾冲司为腾越州属永昌军民府从知府严而泰之请也
　　○命唐府文城王宇温袭封唐王温恭靖王之长子唐成王之嫡侄也成王弥鍗无嗣长史姚宗言以请  上命礼部会议议得嫡侄承嗣合于  祖训宇温当袭封故有是命
　　大明世宗肃皇帝实录卷之四十四
大明世宗钦天履道英毅圣神宣文广武洪仁大孝肃皇帝实录卷之四十五
　　嘉靖三年十一月辛酉朔复除给事中杨秉议于吏部巴思明于兵科
　　○礼部尚书席书复具＜锍-釒＞乞归不允
　　○壬戌
　　○巡抚凤阳都御史胡锭等言淮阳庐凤徐滁和先旱后水又河溢漂没田庐人畜请行蠲恤户部覆以上年赈剩银粮贮在仓库者亟发备赈两淮群县漕粮十五万余俱改折应兑军舡量留休息其沛城池堤岸为河水冲溃者下抚按议浚筑  上曰朕览奏心甚测然一切改折蠲赈俱如所拟灾伤分数亟行查勘以闻
　　○初  上登极诏书所裁革锦衣卫官校及勇士匠作人等至十余万岁省京储米百五十万石夤缘求复者众  上虽不许颇优容之礼部尚书席书请捕治一二以示警且言中外贵官自今毋再升锦衣诸秩以开幸门兵部覆请  上曰书所言窒碍难行不允
　　○癸亥
　　○巡按直隶御史朱寔昌言顷者太监吴勋张志聦以私恨劾奏浙江布政马卿杭州府知府查仲道奉旨逮问二臣以莭省爱民触忤权贵浙连岁灾民死者半志聪科扰不已恐生他变幸召还志聪而以浙江织造专委本省镇守太监苏州织造专委吴勋而释卿仲道复职遮近幸之势不至益张守法之臣不至失据＜锍-釒＞奏  上以为妄言狂率切责而宥之
　　○以灾伤免河南开封等府存留粮差
　　○甲子
○吏部右侍郎胡世宁以疾在告闻大礼之仪群臣有廷杖死者上＜锍-釒＞曰  陛下践祚之初臣窃效宋臣司马光上言人君大德有三曰仁曰明曰武伏见  陛下临御以来子惠黎元洞烛万机仁矣明矣而武则未彰迩因大礼之仪群臣执议不合  陛下优容再三而彼愤激愈甚以致  圣心赫怒薄示威罚朝野肃然震栗  圣武昭彰三德备矣然臣窃有忧之盖三德以仁为主而明与武所以成之者也譬如天地仁则其生成之德明则其日月之照皆不可一日而无若武则雷霆时可一震而已震之数或震之过则伤物必多而天威亵矣故仁或可过而明则不可过也明过则察明犹可过而武决不可过也武过则践请自今中外群臣有罪悉下司寇问理罪状明白轻重诛黜皆依律科断奸不能惑侫不能移所谓武也若乃廷辱之以棰楚则其间或有心实忠良体素怯弱一时不堪棰楚偶毙雷霆之下遂伤日月之明大为天地生成之累矣臣知此是非出  陛下本心实由群臣偏见愤激之过然传播天下书之史册鞭朴行于殿廷刑辱于上士夫非所以诏  圣德之美也席书以达礼受知  陛下亲擢为礼部尚书此古圣王知人善用之美书亦何必避嫌固辞但恐后有文臣武将才望非书之比而援书为例夤缘结托不由众推以得幸进者  圣明于是乃许选部言官执奏而追夺之可也其余新进英达今虽议礼一言有合而以后难保其事事之皆是旧任老成今虽执礼一事过当而以后难逆其事事之皆非乞以天地日月三无私之心照临于上其言是者从之非者置之其立心行事公者用之私者黜之无分彼此新旧而先有适莫于中天下之幸矣诏下礼部议闻
○兵科都给事中郑自譬等言宣府西路守备王经以失事奉旨谪戍旋复听其饰词奏辨既释其罪又复其官而擢用之此必有左右为之先容者将领失事幸免何以示惩请如前旨罪之且敕该部后有失事彼论罪状未明者无据推用兵部覆如自璧等奏因言提问职官隶法司专掌罪状轻重本部不预知故有罪案未成而推用者自今请敕都察院凡参逮守备以上武臣必关白本部遮行事齐一得旨王经以释令立功赎罪余如所拟
　　○虏犯新兴堡巡按狭西御史郑气劾神木堡把总都指挥佥事王畿宁塞营把总都指挥同知辛忠向水堡把总都指挥同知刘春各守备不设当提问从之
　　○狭西巡按御史郑气劾奏襄陵王徵钤乐平王徵铔建宁王旭＜木肴＞各不法事诏敕切责之
○晓刻火星犯左执法
　　○乙丑
　　○右都御史张嵿三年考满荫其长子弁入监读书
　　○翰林院侍读学士方献夫再＜锍-釒＞乞归  上优诏褒答不允
　　○贵州宣慰使安万钟妻奢播贡马入贺  万寿赏其使安儒等钞锭彩叚有差
　　○左给事中陈洸为给事中赵汉御史蓝田等所劾具＜锍-釒＞自辨因讦田及吏部郎中薛蕙刘天民员外郎刘勋等各不法事都察院覆洸语无实不足信独所称薛蕙交通知州颜木陷参将石玺父子事情下河南抚按官验问蕙宜回籍听勘报可洸又言蓝田所上宋元翰讦词乃匿名文书之类法当毁都察院乃欲据是并勘意在朋陷恐抚按望风偏枉请敕锦衣卫官同巡按御史详鞫且乞回避还籍  上准洸回避而命刑部差郎中锦衣卫差千户各一员会巡按御史勘问
○丙寅
　　○裁革整饬大名广平兵备副使先是兵备缺吏部拟覆除河南按察司副使盛仪  上问此官起于何时今应复设否于是吏兵二部咸对言兵备以正德七年流贼起时设十一年贼平裁革寻复设今二府饥且地旷多盗仍设之便设毋设苐令巡按加意安地方
　　○礼部尚书席书上十二事其躬行节俭省京储重边饷三事下户部覆奏以清查供用等库钱粮为躬行节俭之实以裁革传升武职冒滥军匠为省京储之实以禁革奸商开中践盐为重边饷之实指切时是言多奸直＜锍-釒＞入  上曰奏内言事皆正德时弊政朕即位以来厘革始尽今所行悉遵奉  先朝旧规一切政体不欲过为刻核令上下相安内外协和以成嘉靖之治席书顾事纷更秦金等又雷同附和殊不知大体且不究吏部左侍郎孟春言前大同之变若先有总制大臣控治宣府则大同军士必有所惮而不敢肆抚臣将官亦有所仗而徐为计其祸可弭也土鲁番入寇甘肃若先有总制开府兰州檄至即发兵阻遏则地方不甚残破而王师不劳远征今大同人心犹多反侧河西番虏尚为跳梁请敕兵部会举才望大臣二人一总制宣大一总制狭西三边假之便宜重权以三年责其成效庶内变可销外患可靖其尚书金献民职任本兵不宜久在边鄙兵部覆议宣大总制有侍郎臧凤故事狭西总制有侍郎李钺故事春所奏可从苐今宣大暂安且徐议狭西俟金献民平虏稍有绪即当召还而设总制驭之  上是其言
　　○命龙江右卫署指挥佥事刘玺掌江西都司事
　　○南京礼部主事侯廷训撰刻议礼书本潜寄京师被访下镇抚司栲问廷训子一元年十三岁上书讼冤诏下所司
○戊辰
　　○命户部发银八万两给宁夏六万两给延绥为主客兵马费
　　○己巳
　　○兵科都给事中郑自璧等言土鲁番频年进贡世受国恩往据哈密以叛都督缑谦侍郎张海闭关绝其贡使诸夷无所得怨其犹长速坛阿黑麻旋自悔祸哈密复为我又真帖木儿以逼逐狭巴之故镇巡官诱致甘州覊餋数年生还乡里感朝廷德惠非浅甘肃且与居人往来颇久牵制旧好二酋者一则贪我之利一则怀我之恩纵其窜窃狗偷岁所不无然电起沤灭未有纠众深入困城堡迫抚臣如今日者也且达贼亦卜剌阿尔秃厮窜伏西海尤号凶黠与土鲁番二酋先世亲族使乌合而来甘肃二镇可为寒心此系重大边情彼中宜不时传报以便庙堂措画今自都御史陈九畴＜锍-釒＞报之后已四十余日不闻音耗恐诸贼分据要害道梗不通或镇巡等官措置乖方威信不立故观望蒙毙迁延不报宜敕兵部遣人驰谕平凉安会兰州及河西红城子古浪诸处俱令侦探声息各令飞报仍行巡按甘肃御史躬诣河西察访机宜以闻尚书金献民本兵重臣虽不当久任边事然暂藉其威望以莭制诸臣镇抚夷虏亦计之德者兵部覆如所请  上是其言悉从之
　　○命狭西四镇各设总局团造军器八府四十七卫所各以附近分隶之局列为四所所摄以二官令都司守巡及兵备管粮官就便提督按季限完三年一次命宪臣查盘罪其造作违式违限者从巡抚狭西都御史王珝请也
　　○庚午
　　○命工部右侍郎姚谟兼都察院左佥都御史总督漕运兼巡抚凤阳等处地方初总督漕运缺吏部推兵部左侍郎李昆南京刑部右侍郎高友玑可用  上命再推吏部乃以工部左侍郎童瑞及镆名上  上特用镆
　　○录固原平凉等处斩获达虏功升赏官军张举等五十八人有差
　　○先是宁化王府奉国将军奇瀸以伪印盗官钱二千两事觉诏以禄粮扣除抵还至是偿过半矣奇瀸诉称宫眷无食乞岁扣禄米之半入官以其半自养都察院为覆请  上怜而许之
　　○六科给事中李锡等言顷者太监吴勋张志聦等往苏杭织造内阁九卿科道交章谏止  陛下虽不之听然敕勋等安静行事毋分外扰民何事未逾年即背前旨吴勋诬马卿查仲道则逮之张志聦诬郭波萧景典则逮之至都御史吴廷举御史朱寔昌劾志聦等罪伏甚著皆拒而不纳勋等于  陛下敕谕何如哉而  陛下之于诏旨大信又何如哉书曰明清于单辞言单辞之当审也幸霁  天威宽宥马卿查仲道而免逮郭波等苐下巡按御史按问仍申饬勋志聦安静无扰时十三道御史郑本公等亦以为言得旨马卿等俟镇抚司问明有处
　　○辛未
　　○升山东按察司佥事王浚为贵州按察司副使整饬威清等处兵备
　　○壬申
　　○翰林院侍读学士方献夫复具＜锍-釒＞乞归不允
　　○甲戌
　　○改南京工部右侍郎何天衢为工部右侍郎督理易州山厂  命万全都司署指挥佥事徐秉中掌本都司事
　　○乙亥
　　○以淮阳滁和等处岁饥诏蠲免及缓徵是年马价有差
　　○御史郑气言兵部尚书金献民帷幄大臣太监张忠总兵官杭雄皆有坐营掌府之任不宜远出甘肃且京师去甘肃七年余里以驰驱七千里之罢卒当方张不测之回虏恐非胜等臣谓回虏深入执不特久三边兵马亦足制之若设总制大臣驻劄固原总督三边军务可辨此矣其金献民等宜即召还庶得居重驭轻之意章下所司
　　○丙子
　　○虏入延绥永康诸堡诏夺分守西路左参将赵瑛俸两月赤水梁分守都指挥同知刘春等以失事逮问
　　○丁丑  命锦衣卫带俸指挥佥事王乔袭父瑞安侯王源爵
　　○时甘肃有事命将出师大同叛卒惊疑复鼓操称乱代王俊杖都御史蔡天佑＜锍-釒＞请再降明旨抚谕宽宥兵部言大同元恶数十人耳余皆胁从无罪往时事起仓卒不暇分首从概为宽宥致令反侧生疑乞今未定窃谓不诛元恶无以息后患今宜降敕镇巡官令其别处分募能缚献首恶者即系良善赦其前罪重加升赏仍乞特遣谙练军务大臣总制宣大得旨命会廷臣计处以闻是时进士李枝解户部买粮银至大同叛卒甲而围之以所解银为赏军者欲劫去枝亟取部劄示之乃散大同城门皆叛卒守之昼夜持兵呼哨天佑＜锍-釒＞不敢尽言也
