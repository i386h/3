<!-- { "loadSidebar": true } -->
　　○  上复谕博曰朕闻四方多盗何有司欺心坐视全不经理其亟檄各巡抚官严督有司抚捕怠视者必以法治之博奏近者山东藤县盗劫伤会试举人而抚臣谢东山乃称地方已无一贼又近京顺义等县贼巢在蓟镇盘山等处俱宜严限剿灭并核有司欺弊者  上曰盗贼肆行各巡抚官不行奏报显是隐匿其令各御史以实闻仍亟行剿捕不许怠玩
　　○诏南京坐营都督刘显统领川兵暂赴江西剿寇原缺不必铨补所遗营务令都指挥陈忠带管调取准扬标兵五百人赴南京听忠操练从南京兵部尚书李遂请也
　　○己卯以重建万寿宫遣成国公朱希忠奏告  玄极宝殿驸马都尉谢诏告  内殿
　　○改总督漕运都察院右副都御史喻时总督狭西三边军务
　　○庚辰升大理寺右少卿张守直为本寺左少卿大理寺左寺丞黄季瑞为本寺右少卿
　　○礼部类奏今年天下灾异言地震尤数或一日而震者数省一处而震者数次甚至土裂沙涌房屋摇塌人民死伤无数变不虚生咎在臣等请行内外大小臣工斋沐修省深思隐微勤修职业以回  天意  上曰观所奏灾异仰承  上天仁爱朕心感惕其通行内外臣工各加修省尽心供业仍严饬兵防以弭边患
　　○辛巳诏重刻前礼部尚书胡濙所进卫生易简方书传布天下濙书永乐间进刻板礼部  上好医药置一部几案间时加检阅间有脱简谕礼部缮印全帙进览时故板亡失过半矣礼部乃请购民间善本重刻以广其传诏可
　　○升统领山东民兵参将署都指挥佥事唐玉为署都督佥事佥书南京右府事
　　○改江西领兵都司佥书卢锜为游击将军先是巡抚都御史胡松言臣比与巡按御史叚顾言议练设三营于省城南豊万安鼎峙为镇又于守巡兵备常驻之地各练千余人翼之视贼所犯策应守御而诸县邑村镇则举行保甲之法命之曰守望亲兵以为官兵助部署稍定矣而患无将近所增署领兵都司为土人玩视请改为参游等衔以重其权宜可责效因举锜及南京都指挥陈忠可任诏即以锜为之已松以贵溪上坊捷闻乞录文武诸臣戚继光等功顾言亦奏江西用兵连胜地方小安但今巨寇三辈尚未剿灭其一即泰和杀汪副使之寇其一攻新凎清江之寇其一陷崇仁之寇而群盗闻风迭出于湖之东西者复不下数十辈近山贼张琏等亦闻睥睨江西蓄谋未发不当以目前小胜遂为无事也臣惟群盗虽众然彼此声势相倚破一巨巢则诸党自应禠魄歼一巨鬼□子则胁从自当歛迹戡定之策本无难者苐三省心力不齐互相推委以送贼出境为得计故大功未成乞下明诏申饬之＜锍-釒＞上兵部并覆以请诏赏总督胡宗宪松顾言继光及副使卢岐嶷佥事徐栻等各银币有差阵亡检校刘秉仁赠太仆寺寺丞荫一子为国子生典史林文给其子冠带仍复其身乡兵郑剪六量赠一官余行军门犒赏参议杨守鲁佥事李正彝知府陈元珂邓廷猷以不及例调用都司叚以凤革任仍申饬各督抚官并力协谋期必歼寇以靖地方
　　○甲申总理蓟镇宣大粮饷户部右侍郎霍冀条上蓟镇事宜一清虗耗谓督抚镇守官必身先节约乃可表率将吏今滥收废弃之官多占吏承之属既有家丁又拨军伴既支廪米复准行粮至于庄头军伴之包纳工匠技艺之占役参游以下仿效成风此积弊之宜剔除者一重调遣各边将须不修战守专报虚声各官以军机为急不暇审其虚实即与调兵支粮侵冒殊甚今后务须得实方许请调兵马一禁冒支将吏迎谒公出常拥重兵自随所至擅支刍粟甚非法纪宜禁治之一限远近旧例行粮限以地里远近有全支半支之分惟蓟镇则不论百里内外全支殊于边储有损又将客兵驻守本地而以主兵调赴别区使主兵多支行粮市恩甚亡谓也宜复旧规一议防冬谓蓟镇防秋毕日仍留客兵数枝防冬因无防冬钱粮在东区者就食蓟州遵化西区者就食三河通州以致主兵月粮先期告匮夫防冬以防边也移兵内地缓急何恃宜放归优恤否则先期会计不妨主兵之饷可也一议盐价谓盐引价高商不乐赴与其置之无用之地孰若少宽其价得实用乎乞将蓟镇两淮盐引折米三斗长芦盐引折米一斗三升庶几＜锍-釒＞通可资边饷一核军实谓各边兵马钱粮漫无稽考宜置格眼册籍备书其数可以革役占侵冒之弊一给年例各边主客钱粮俱系每年会稽盖以上年用过之数为下年请讨之准请行督抚等官将本年发过银两趁时籴买仍将来岁应发年例不候会计查照上年所发之数酌量给发户部议覆从之
　　○乙酉岁暮行大祫礼于  太庙命英国公张溶代
　　○以正旦节遣清平伯吴家彦彭城伯张熊玉田伯蒋荣都督佥事沉至分祭  八陵都督同知王极祭  恭仁康定景皇帝指挥佥事文承武祭  孝洁皇后及  哀冲  庄敬二太子中官祭  恭让章皇后各陵坟
　　○丙戌以宣府东路参将都指挥同知董一奎充副总兵协守大同
　　明世宗肃皇帝实录卷之五百四




明世宗肃皇帝实录卷之五百五
　　嘉靖四十一年正月丙戌朔  上不御朝命成国公朱希忠代拜  天于  玄极宝殿文武群臣及朝觐官四夷贡使俱诣大朝门行五拜三叩头礼仍上表称贺
　　○免宴赐节钱钞
　　○修三庆吉典于内殿停常封
　　○肃王弼桄薨  上辍朝遣官治丧葬如例谥曰定
　　○戊子  宣宗章皇帝忌辰  奉先殿行祭礼遣彭城伯张熊祭  景陵
　　○辛卯时享  太庙命定国公徐延德代
　　○壬辰大风扬尘蔽空
　　○丙申吏部会都察院考察天下诸司官老疾按察司副使顾翀等八人罢软副使浦之浩等六人不谨布政使王国祯等五十四人才力不及参政王惟恕等二十六人贪酷副使李景萃等四人有司杂职共二千余人得旨致仕罢黜降调如例
　　○升吏部左侍郎严讷为礼部尚书改礼部左侍郎李春芳为吏部左侍郎以礼部右侍郎董份掌詹事府事各兼官如故仍今春芳份支从二品俸
　　○京师地震
　　○己亥兵部尚书杨博言今年履端之始雪泽屡降第宣蓟大同二镇逼邻虏境十室九空农事方兴牛种不给恐迁延过时秋成无望臣前在右卫尝目击其苦若及今稍为处给计种一石可得子粒数石比之岁荒召买有费寔多请发马价银三万两分给三镇以为方春播种之资＜锍-釒＞入  上嘉其留心边计许之仍令各镇从实举行
　　○庚子真定府天鼓鸣流星昼陨有光
　　○壬寅  英宗睿皇帝忌辰  奉先殿行祭礼遣成安伯郭应乾祭  裕陵
　　○初虏犯大同败胡堡执守备刘晋臣去至是晋臣自虏中已归称去年十一月初十日叛人丘富死于板升其党赵全周元等焚而瘗其骨緫督部御史李文进以其言闻兵部因言逆贼天诛实赖玄祐请择日奏谢  上曰逆贼背华导虏扰害边境罪不容诛兹赖上天肆殛谢典候旨行文进及巡抚陈其学各赏银二十两纻丝二表里参将麻禄等令军门分别犒赏晋臣被虏罪姑宥之
　　○癸卯祈谷视牲命国公朱希忠代镇远侯顾寰等轮视
　　○乙巳户部言今天下郡国吏来朝者大既毕请依故事各赴部核其任内钱粮逋负多寡住俸降级立限完角□羊如例其见住俸者约开俸之日方许推升行取著为令许之
　　○丙午给事中梁梦龙御史唐继禄等以考察拾遗劾奏山西左右政使王宗沐右布政使陈效古福建按察使刘天授贵州按察使董策狭西参政王光祖河南参政何海晏云南参政邢一凤赣州府知府严中东昌府知府方时学原任浙江副使陈元珂湖广参议赵忻及知县何廷锦等八人俱不职吏部覆拟宗沐效古天授策调用光祖海晏一凤忻中元珂时学罢黜廷锦等分别去留  上谓县令匪人民受其害廷锦等既被劾有状令尽黜之宗沐等俱如拟
　　○以江西崇仁乐安兴国宁都进贤庐陵南城等处被兵直隶淮安府灾伤各蠲免税粮及改折兑运粮有差
　　○丁未江西巡抚都御史胡松以闽广流贼蔓延条  陈军政五事一省相距动余千里近虽奉夹剿之命然联鸡斗鼠势自不齐而漳南武平建宁各道推诿尤甚嫁祸江西宜严禁一赏不踰时所以劝功自今有功者请视闽浙捕倭例一体行赏仍多假军门劄付冠带以励人心一各省客兵但听巡抚调发而不听节制往往迟速自由骄而难使请假臣军法得以约束不用命者一请改给敕书兼理军务一精选才略以充守令＜锍-釒＞入俱允行仍令兵部详议合剿事宜以闻
　　○戊申启蛰行祈谷礼于  玄极宝殿命成国公朱希忠代朝觐官四品以上俱陪祀
　　○增设把总一员于江西广信府铅山县备盗从巡抚胡松议也
　　○庚戌  孝静毅皇后忌辰  奉先殿行祭礼遣广宁伯刘允中祭  康陵
　　○工科给事中邓栋奉诏查理蓟镇军需尽得官吏侵牟兵马虗耗之数以巨万计还言边饷日亏皆原任总督尚书许论调度失策管粮郎中阎光潜刘勃出纳不明之罪而所以致弊之故有十大略言虗填籍伍滥收家丁侦报不以实调遣不以时主兵或代客兵出战客兵或代主兵入守门皂官承尽食军门之饷商民将领胥成影射之风其他无名冗役无益浪费不可胜数皆当痛革＜锍-釒＞下户部覆如栋言得旨今论闲住光潜勃各夺俸半年其余侵盗官军各监追逮治有差
　　○协理京营戎政太子少保兵部尚书江东以  万寿宸居兴工自请率甲士守门  上以开操在迩诏与顾寰轮日视操仍同防守
　　○辛亥都察院左都御史潘恩等言四事一迩来法守虽明人情多玩管钱谷者牟羡余之利理刑名者狥出入之私闸厂关津则留难商旅差遣勾当则骚扰军民其在南京尤为玩肆诸司私家每用小票取物于市巡城御史乘轿多役官夫设酒科及乐户耳闻目见殊失官常乞敕两京部院严禁一迩来御史巡历惟急簿书期会与迎承趋走之末不暇问有司贤否虽行举剌必及代期以故人情纵玩贪史日众今后宜今振扬纲纪详核诸司治行不时奏闻毋候差满不者回道以不职论一宪职严重必须循理守法纤毫无污然后人不得而非议之今习尚圆通俗流奢侈御史巡历供亿馈遗之费动以百数甚至公受保举谢仪私索地方土物法纪荡然有何惮今后宜端严律己清约率人毋自奉毋厚私交仍禁革守令常例之贿蠲无艺之供一切羡余纸赎悉归之公帑一迩来有司听讼类多任情出入鍜炼成狱又或在彼所犯本无重情而家道颇豊必为罗织假积谷之例托兵费之名多则罚金数百少亦输谷数十比追罄产有同籍没在监司或藉以给目前所需而贪吏遂缘以为囊橐之地今后御史出巡宜令申理冤枉慎重狱情罪无大小止坐应得之条民无贫富勿加一切之罚违者具实参究＜锍-釒＞入  上以为深切时弊令务实举行
　　○壬子升太常寺卿管国子监祭酒事高拱为礼部左侍郎翰林院侍读学士掌院事陈升为礼部右侍郎
