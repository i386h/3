<!-- { "loadSidebar": true } -->
　　○工部覆南京户科给事中陈江等奏南京各卫快船并各行铺户差遣繁难今富猾之家或投充庙户及牺牲所神帛堂各监局差役内外守备写字军办名目倚势影射独累贫户朋贴如神帛堂原额四百四十四户今该监额外招收积一千一百余户他皆类此宜行南京户兵工三部会同科道官查洪武永乐年间旧额酌量存留但系近来夤缘投充者悉革退编差  上是之令照前旨会议以闻
　　○乙亥巡抚辽东都察院右副都御史李承勋以疾乞休不允
　　○南京都察院左副都御史伍文定具＜锍-釒＞辞免恩荫  上以文定平乱功大不允
　　○南京四川道御史赵光论劾南京兵部尚书廖纪不堪参赞之任得旨令纪自陈
　　○丙子鲁府馆陶王当氵□匆招集凶恶殴死平民事闻诏革禄米三之一仍降敕切责并治长史卢锐等罪
　　○丁丑复除病痊湖广道御史刘廷簠于山东道
　　○命清平伯吴杰佥书前军都督府事
　　○以修治苏松等处水利功完赏总督粮储尚书李充嗣郎中颜如瓌林文沛参政徐赞各银币有差
○戊寅狭西道御史黎贯刑科给事中管律各言致仕大学士杨一清久任三边威名素著乞特起用径赴狭西总制而以侍郎李钺改甘肃经略兵部议钺奉命初至固原徵调设备未为不周顷虏众大举人心摇动而钺督兵鏖战克当虏锋似难议调大学士杨一清远在江南闲居日久一旦起用未免辞奏稽延而钺闻改命势必灰心解体乞仍戒钺竭忠督理冀图后效而一清起用俟会廷臣别议以闻诏从部议既而钺自劾乞休  上温旨勉留之
○庚辰江西布政使司左布政使陈策乞休许之
　　○以苏松常镇四府及怀宁宿松二县灾伤各免正官朝觐
　　○南京大理寺卿任汉以亲老屡＜锍-釒＞乞休不允至是复诅终餋吏部覆奏得旨暂准侍餋候其父病痊仍赴部听用
　　○南京广东等道试监察御史曹镃等奏乞敕命  上令准实授后给之不为例
　　○都察院左都御史金献民以灾异自陈  上曰卿才行老成誉望素著委任方切  上天示戒正宜同加修省以回  天意不允辞
　　○户部尚书孙交乞休得旨卿耆德旧臣誉望素著典司国计经理周详新政方切委任岂可引疾求去不允
　　○辛巳湖广按察司副使田汝耕以疾乞休许之
　　○复除南京河南道监察御史唐勋于狭西道
　　○壬午云南按察司副使吕盛乞休许之
○复设云南永昌军民府从户部议覆云南抚按官奏也
　　○诏湖广德安府修已故尚书吴云墓仍令有司岁时致祭云宜兴人洪武初元余孽梁王据守云南云以湖广行省参知政事奉诏招谕不屈死之子黻白于朝许驰驿奉柩归葬贫不能还遂葬应山县之井子铺弘治中守臣奏请诏立祠赠官赐谥忠节至是巡按御史唐符奏乞表其墓礼部覆奏故有是命
　　○升凉州右副总兵种勋为署都督佥事镇守宁夏地方
　　○夜四更流星如盏大赤色尾迹有光起自勾陈西北行至紫微西蕃外尾迹化为白气曲如蛇行良久乃散
　　○癸未以浙江右布政使王荩为江西左布政使
　　○以灾伤免湖广衡永长宝荆襄等府安陆沔阳等州县官朝觐
　　○裁革狭西兰州验粮主事一员从户部议以甘肃已有管粮参议佥事故也
○录平广西府十八寨功荫云南巡抚河孟春一子百户仍与巡按御史陈察俱升俸一级孟春察各具＜锍-釒＞辞免许之各赏银币有差
　　○甲申亥刻直隶永平等府地震有声次日连震数次
　　○云南按察司副使朱衮服阕复除原任
　　○给已故都察院右副都御史范镛诰命从其子愈乞也
　　○以淮扬等府灾伤诏免总督漕运巡抚都御史总兵赴京议事
　　○兵部奉诏清查各府卫都督等官袭替升授职级请如例降革因言镇守辽东总兵左都督郤永大同总兵都督同知杭雄俱应降为都指挥使但今地方多事镇守急难得人宜量与署都督佥事照旧镇守从之
　　○乙酉  上御奉天殿传制遣太子太傅成国公朱辅等充正使太常寺寺丞吴大田等为副使册封代王庶第四子允煜为富川王衡王庶长子厚燆为江华王周王庶第四子勤熂为华亭王庶第五子勤炬为宝坻王荣王嫡第三子厚照为惠安王沈王庶长子勋氵□壮为福山王徽王庶第三子厚燇为新昌王韩王庶第二子融烄为昆山王楚王庶长子显榕改封楚世子隰川康肃王嫡长子俊柏西德昭僖王庶长孙融爟心水荣穆王嫡长子胤欀内丘恭僖王嫡长孙勋漴洛川荣恪王庶长子祐棨戈阳庄僖王嫡第二子拱僓阳山恭和王庶次子祐揭宜城怀靖王嫡长子宠滨永和靖惠王嫡长子知燠云丘恭僖王庶长子表樟义阳荣安王庶长子安汥崇善恭顺王庶长子睦梿信陵懿简王嫡第四子睦握崇阳端懿王庶长孙显休各袭封隰川等王吴氏为楚世子妃马氏为荣世子妃陈氏等为长洲等王妃
　　○复除原任刑科右给事中李学曾于吏科
○升福建按察司副使胡铎为湖广布政使司左参政浙江杭州府知府留志淑为湖广按察司副使河南布政使司右参政孙禄为浙江布政使司右布政使
　　○丙戌提督仓场户部尚书郑宗仁乞休不允
　　○丁亥提调太岳太和山湖广布政使司右参议林文绩乞休从之
　　○总理河道工部右侍郎兼都察院左佥都御史李瓒以漕河涸滞自劾乞休不允
　　○山东道御史刘廷簠上＜锍-釒＞引  文皇帝御左顺门晚朝毕面谕六部尚书近臣勉以随事匡弼毋但面从及  仁庙赐辅臣杨士奇等绳愆紏谬银图书故事请  皇上法  祖宗勤政事亲儒臣以慰天下仰望  上嘉纳之
　　○戊子遣武定侯郭勋惠安伯张伟充正使大学士杨廷和蒋冕充副使册封文氏为恭妃张氏为顺妃
　　○升巡抚江西都察院右副都御史陈琳为南京大理寺卿
　　○升原任史部验封司署郎中员外郎王济为河南布政使司右参政江西按察司佥事邵锐为福建按察司副使
　　○狭西按察司副使张檄乞休许之
　　○升皇亲锦衣卫正千户蒋珊为本卫指挥同知蒋寿为指挥佥事
　　○夜昏刻金星犯南斗杓西第二星
　　○己丑山西怀仁王府辅国将军成锁奉国将军聪泝夫人赵氏仪宾张立各以酗酒殴人为巡按御史沉俊所劾  上敕怀仁王切责成锁等而以立属吏治之
　　○庚寅以延绥游击将军彭模充右副总兵分守凉州
　　○命武靖伯赵弘泽佥书右军都督府事
　　○诚孝昭皇后忌辰  奉先殿行礼遣玉田伯蒋轮祭  献陵
○襄王祐櫍以疾求空青等药诏赐之
　　○辛卯升四川按察司佥事刘成德为湖广布政使司右参议
　　○以南京应天湖广江西广西灾伤重大命户部发帑银二十万两差官分给各巡抚都御史令其躬亲巡历委官设法加意赈恤仍各蠲免税粮有差
　　○壬辰靖安王表枎奏乞书籍诏赐贞观政要四书五经各一部
　　○礼部类奏灾异得旨  上天示戒近日京师地震各处地方灾异叠见朕心警惕与尔文武群臣同加修省以回  天意仍择日遣官祭告  天地  宗庙  社稷山川
　　○诏赠大理寺右寺丞黄巩为南京大理寺左少卿仍与祭一坛巩在正德时以兵部郎中论劾逆彬谏阻巡幸廷杖削籍后起右寺丞卒于官至是御史黄国用请加恤典故有是命
○夜三更月犯五诸侯东第二星
　　○癸巳命江西按察司副使周广提调学校
　　○襄坦王府临邑郡君永兴王府东安乡君永年乡君各病故奏乞造坟旧例镇国将军以下俱减半造葬至是礼部议于原定减半价内仍量减径送该府自行造办从之
　　○巡抚大同右副都御史张文锦劾奏阳和大城分守太监李睿报纳官草累军采运侵占庄田役军耕种结逆党黄福添等为腹心宜正其罪别选老成安静者代之都察院覆议得旨戒饬李睿安静行事黄福添等缉捕治罪
　　○甲午户部尚书孙交屡＜锍-釒＞乞休不允仍温旨答之
　　○改巡抚四川都察院右副都御史盛应期巡抚江西
　　○刑科左给事中张翀请罢镇守内臣＜锍-釒＞下所司知之
　　○乙未辽世子致佫奏乞校尉傅镇等八名冠带不允
○御史李俨言我朝设立草场地亩专为牧放京营马匹每年四月下场十月归营欲其膘壮以备调征兼以存省在官草料诚为良法后因地亩宽阔荒芜可惜已经会议差官丈量筑立封堆界限明白除与军民租种外每营存留五十五项夺勇等十二营存留六百六十七顷九十二亩以资牧放今称尽行佃种此非各营官私自召佃必巡青人役盗卖或势家占据莫敢声言请差官逐一查明果有侵欺即将见年管收花利之人并管营等官治罪兵部覆议从之
　　○礼科给事中章侨言三代以下论正学莫如朱熹近有聪明才智足以号召天下者倡异学之说而士之好高务名者靡然宗之大率取陆九渊之简便惮朱熹为支离及为文辞务崇艰险乞行天下痛为禁革时河南道御史梁世骠亦以为言礼部覆议以二臣之言深切时弊有补风教
上曰然
　　祖宗表章六经颁降敕谕正欲崇正学迪正道端士习育真才以成正大光明之业百余年间人材浑厚文体纯雅近年士习多诡异文辞务艰险所伤治化不浅自今教人取士一依程朱之言不许妄为叛道不经之书私自传刻以误正学
　　○丙申以灾伤免山西安东中屯威远等卫及应州等处税粮有差
　　○以辽东等处旱灾诏官军月粮每石加银二钱不为例仍以该镇麦钞并扬州临清等处变置房产等银转发接济
　　○命定辽右卫都指挥同知王道掌辽东都司事
　　○以灾异修省遣武定侯郭勋驸马都尉蔡震崔元镇远侯顾仕隆祭告  天地  宗庙社稷山川
　　○丁酉命山西都司佥书都指挥佥事刘汉掌本司军政
　　○庚子升山西按察司佥事金鲤为江西按察司副使
○赠已故翼城县典史荣潮为榆次县主簿洪洞县仓大使赵湖为文水县主簿仍各给敕命以杀贼阵亡也
　　○辛丑都察院左都御史金献民言各王府承奉以下不职官许各抚按紏劾从之
　　○壬寅以擒贼功赠致仕瑞州府知府邝璠为江西布政使司右参政
　　○以中军都督府佥书左都督时源充练武营坐营
　　○以南京后军都督府佥书都督佥事何清充南京大教场坐营
　　○给事中储昱请革去正德间所立神木所名色仍为神木厂应役军人照永乐正统年间额数存留其冗食者革回原卫所增月粮折色并行粮关支悉依旧例改正兵部覆议从之
　　○升刑部浙江司署员外郎中主事朱概广西道御史王琳俱按察司佥事概四川琳山西
　　○南京兵部尚书王守仁＜锍-釒＞辞封爵因言同事诸臣未蒙均赏反遭谪斥已行申理  上曰卿剿平祸乱功在社稷朝廷特加封爵义不容辞余下所司议行之
　　明世宗肃皇帝实录卷之十九
明世宗肃皇帝实录卷之二十
　　嘉靖元年十一月癸卯朔
　　○甲辰命芒部军民府护印土舍陇寿袭土官知府免其赴京故事土官九品以上皆保送至京乃得袭替是时寿与其庶弟及兄妻争袭相攻不敢离任镇巡官以状闻得旨令就彼袭职
