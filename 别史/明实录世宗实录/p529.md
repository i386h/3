<!-- { "loadSidebar": true } -->
　　○锦衣卫经历沈炼上言往岁逆虏犯顺得利而归迩又扬言入贡阴怀故志  皇上奋发神武张皇六师必欲乘时北伐此固神人之所共悦臣民之所愿死者也然用兵之机必先庙算方今庙算必先为天下诛奸邪而激忠义则虏贼不足平也臣诚愤懑誓不与贼俱生窃见辅臣严嵩贪婪之性病于膏盲愚鄙之心顽如铁石当此之时不闻其苦心劳思延访贤豪咨诹方略以为治国安边计而与其子世蕃日夜图维为自全之谋胜己者阻之亲己者交之揣摩利于锥刀而不用之以经国狐媚病于夏畦而不推之以亲贤边将非多用黄金不可以得官守臣非累通书毙不可以致誉乃今考察之时又其父子获利之日矣朝廷赏一人则曰我赏之罚一人则曰我罚之今天下皆计嵩父子之爱憎而不复知朝廷之恩威此岂细故哉臣谨按其大罪有十纳将官之贿开边邮之衅一也受诸王馈遗令宗藩失职二也揽吏部之权奸赃狼藉下至驿丞小吏无所遗官常不立风俗大坏三也索抚按之常例奔走书使络绎其门而百姓之财日削四也阴制科道官俾不敢言五也姤贤嫉能中伤善类必挤之死而后已六也纵其子受财以敛怨天下七也日月搬移财货骚动道路八也为内阁满九载而无一善状九也不能协谋天讨以纾君父之忧十也吏部尚书夏邦谟名为公室之臣实则私门之吏大事面白嵩而后敢行小事书通世蕃而后敢发始也因贿而得官既也因官而纳贿遂使远近相视习以成风廉耻不行盗贼多起臣谓今之考察不先除此三人者虽日退贪墨之吏无庸矣然今日之事臣犹闻有阻北伐以为不可者夫虏贼之称贡也许亦来不许亦来而朝廷之出兵也来亦伐不来亦伐善用兵者可以守则亦可以战不善用兵者不能战则亦不能守今能阻朝廷之不北伐能保虏寇之不南侵乎臣原其心盖曰北伐之事成则功归于将帅事失则罪归于辅臣此其于误国之罪大矣乞敕下廷臣将此三人者详议诛黜则赏罚明而贤否别忠臣义士无不仗剑而起争效死以除虏患矣＜锍-釒＞入得  旨炼先以作县坏事被调即今考察自揣不免乃敢出位恣肆狂言排陷大臣计取直名而去锦衣卫捕系杖治之寻发口外为民  命定国公徐延德掌中军都督府事
　　○兵部覆咸宁侯仇鸾奏三营官军共缺十四万有余乞清勾原额抽选军丁以备战守得  旨营军缺伍数多便查各卫在逃正军刻期勾补抽取余丁不必行
　　○辛丑
　　○吏部尚书夏邦谟以人言乞罢不允
○甲辰
　　○夜望月食
　　○乙巳  英宗睿皇帝忌辰  奉先殿行祭礼遣长宁伯周大经祭  裕陵
　　○丁未
　　○户部言各边召募兵马日增供费不给宜通融酌处广求足用之术如北直隶山狭河南广西贵州省及淮扬庐凤徐邳诸州郡或已募兵或各修边或有雇募难以复议其余可依坐派京料银以多寡为差应天府三万徽州府三万五千宁国府二万五千池州太平安庆各二万苏州府八万五千德和州滁州共九千浙江十五万六千江西十二万湖广十四万四川十五万福建十四万广东十五万云南五万七千三百四十岁限十月以里角□羊部支用违限三月者司府州县掌印官粮官住俸半年以上者参究降黜候边方事宁停止报可
　　○咸宁候仇鸾言顷于五军营官军内简精锐者千人堪为先锋乞增设游击将军三员中军坐营掌号兼领先锋士马兵部言  皇上涣发大号兵制一新三营之将既有定员各将之军又有定数故大将统兵一万又隶以练勇参将六员正以羽翼大将分统众兵或为中军左右或为先锋殿后无所不可此万世可法而欲增设之非臣等所敢擅拟得旨照钦定兵制行  诏给西番诸族堪合先是二十八年御史刘仑请复金牌勘合以便各番纳马给茶其洮州卫列帀等河州卫子刚巴等西宁卫昝帀等诸族族大马蕃给以金牌冲卜鸾单等一十七族族小马少者给以勘合未授职事者与之职名原授未袭者类奏承袭嗣后有亲抚之番亦许附入如例请给至是总督尚书王以旂等亦以为言下兵部议部覆国初制金牌信符每副二面颁降西番诸族令铃制其党纳差发马匹给以茶引其后西海为北虏所据套虏又岁加侵掠诸番所领金牌散失渐覆迁徙内地密迩三卫遂不复有赍符比号之事今番族变诈不常北虏抄掠无巳时脱给而再失失而又给而又失之如国体何夫金牌给番本为纳马番人纳马意在得茶耳各番以茶为命不得茶病且死矣诚严私贩之禁则不抚自顺虽不给金牌马可集也若私贩盛行则在我无以系其心而制其命虽给金牌马亦不主今称各番告给宁以勘合与之每岁以是为验使彼番属无统者易于号召而于文移则革去交易之名使各效差发之诚以正体统至于授职承袭必勘明类奏而后许之则恩威兼济诸夷向风矣诏如拟行
　　○戊申
　　○降原任巡抚辽东右佥都御史于敖广西左参政周珫各俸三级以行取趋命迟缓也
　　○兵部议调班军三万赴蓟州修边咸宁侯仇鸾言军士疲惫不宜借役请已之  上曰班军及各府人夫俱不许调用第令本镇量为修筑亦不许妄致劳费朕见各镇修边往往告成乃卒无一处可济其各练兵蓄锐用□实效已而兵部左侍郎史道言往岁虏薄郊圻缘蓟州边关失守今不乘时修筑使虏复侍驰骋深入震惊内地诳任其咎夫边关限制夷虏亦不为无功第忽于修者之苟完而怠于守者之失职故往往不得其济若以为无益而遂舍之此何异因噎而废食也臣窃谓班军诚不可调而借役各府原派人夫似亦一时济变之计  上乃令总督都御史何栋等相度关隘亟为修筑
　　○庚戌
　　○祈谷于  玄极宝殿先期视牲遣咸宁侯仇鸾代至日行礼遣成国公朱希忠代
　　○以旱灾免大同宣府诸州县卫所田粮如例
　　○壬子
　　○辽府沅陵王宠氵□采薨赐祭葬如例
　　○癸丑  孝静毅皇后忌辰  奉先殿行祭礼遣玉田伯蒋荣祭  康陵
　　○己卯
　　○升礼部右侍郎程文德为本部左侍郎国子监祭酒孙升为礼部右侍郎刑部右侍郎彭黯为兵部左侍郎兼都察院右佥都御史巡抚应天
　　○丁巳
　　○皇贵妃王氏薨  上谕礼部皇贵妃王氏同阎氏墓葬哀冲庄敬二太子祔其旁冲幼儿随母礼以义起俱入  天寿山以上近  祖宗之义也便择日举行礼部因言曩  贵妃阎氏已祔主于  孝洁皇后陵室今葬者既与同□□毳固宜同祔  二太子之墓既宜近母则其主亦宜安祔  二妃左右诏可
　　大明世宗肃皇帝实录卷三百六十九

大明世宗肃皇帝实录卷三百七十
　　嘉靖三十年二月己未朔
　　○礼部尚书徐阶言建储国家大典臣尝具＜锍-釒＞两请仰惟  圣明慎重其事久而不下今  皇子年已十五选婚讲学实惟其时宜先正其名号乞容臣等遵例择吉表请册立  上以问大学士严嵩嵩对言蚤建  太子所以正国本系人心  祖宗之制  东宫诸王年至十五则举选婚之典出榜差官各地方选择必得一年则成婚在十六岁也但婚礼东宫诸王不同须名分先正斯礼节可行令二王殿下年已及时选婚习读皆所当举者臣等思得帝王之福莫先于子孙之盛我  成祖时  宣宗已册为皇太孙仰惟  皇上茂膺  天眷万寿无疆即今盛典举行将来子孙千亿视  成祖而愈光此臣等祝愿之同情也伏乞  圣明俯赐鉴允奉  御批卿等如此逼迫己酉春事可思嵩复言己酉春事盖久婴宿疾行坐为难天授元良自有定数此不可以概同也仰惟  圣见高明洞达天人之理伏望释去思念以迓  天庥阶所请旧典当行仍望俯允于是  上下阶＜锍-釒＞曰知已阶乃择以本月七日表请因列上其仪  上曰知已非行事谓既而掌詹事府事礼部尚书孙承恩亦以为请  上竟不行  命英国公张溶武安侯郑昆各佥书都督府事溶左府昆中府
　　○辛酉
　　○改南京兵部右侍郎何鳌为刑部右侍郎
　　○升翰林院侍读学士闵如林为太常寺卿管国子监祭酒事
　　○甲子
　　○罢耕籍礼遣户部尚书孙应奎祭先农之神
　　○乙丑
　　○春分祭大明于朝日坛遣定国公徐延德行礼
　　○巡按直隶御史赵绅言居庸关黄花镇实  陵寝门户命设都御史驻守昌平拱护  皇陵而二关镇不在所属说一时有警何以调遣策应宜自渤海所起至黄花镇居庸关及白羊口长峪城镇边城横岭口一带一切防守事业俱属其经理参将二员俱听其调度仍听蓟辽总督节制为便报可
　　○丁卯
　　○祭先师孔子  命大学士李本行礼
　　○戊辰祭  太社  太稷遣英国公张溶行礼  孝贞纯皇后忌辰  奉先殿行祭礼遣都督佥事沉至祭  茂陵
　　○兵部尚书王邦瑞条陈安攘大计一安中国之大本百姓承平日久赋额有常一旦军费百出怨咨易起请亟下明诏谕以德意罢不急之工省得已之费而又申明抚按诸臣表属尽心民事以称朝廷爱养元元之意二决战守之大计去年虏变其失在侦伺之大明整饬之未预与调集之不早也今一切战守之事俱宜预戒以备不虞三饬九边之大防去年虏犯蓟州故选调各边劲兵以护京师今宣大延宁辽东诸镇各报声息请令九边一体设备务将调军空缺之数凑补完足四振京营之大政营制初定宜令大小将佐分布训练期于可用仍行巡视京营科道官时加整阅五筑京师之大防蓟州修边本御虏第一义顷因甲可乙否遂欲弃而不举若谓调集边兵诱入拒战以期成功此固奇矣但猾虏窥伺无时边兵岂可常调此非计之得也宜敕所司亟为修筑断然行之  上曰邦瑞职司本兵恶用是建白且如甲可便行乙否就止及调兵诱入谁说又舍墙而不筑者谁说前旨非令不筑谓当用心若不用心终年筑之无益耳此言不过虗文塞责令自陈状邦瑞引罪诏革职住俸冠带办事以阿附覆奏夺侍郎史道俸半年郎中尹耕等十月
　　○己巳祭  帝社  帝稷  命成国公朱希忠代公张溶徐延德侯仇鸾驸马邬景和谢诏大学士严嵩李本尚书徐阶夏邦谟孙承恩侍郎李默程文德陪祀
　　○辛未
　　○吏部尚书夏邦谟左侍郎李默右侍郎应大猷都察院左都御史屠侨左副都御史商大节各以考察先具＜锍-釒＞自陈诏令从公考察俱不允辞
　　○癸酉
　　○吏部都察院以例考察庶官年老户部署员外郎冯有年等八人有疾光禄寺监事杨伯东等二人者疾太常寺寺丞黄清玹六人不谨户部主事乔迁等九十五人浮躁吏部署员外郎李时春等二十九人不及太仆寺寺丞高岐等二十五人罢软原任户部司务韩思靖贪酷兵马指挥余杨耿光诏黜退降调如例惟诰敕房大理寺寺副徐应豊原拟不谨  上以其侍办御典特留用之
　　○甲戌
　　○太学士严嵩李本各以考察自陈乞罢  上温旨慰留之
