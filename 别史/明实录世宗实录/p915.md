<!-- { "loadSidebar": true } -->
○庚辰兵部火延烧工部公廨文卷悉毁  升福建按察司佥事张俭为四川按察司副使直隶淮安府同知李士允为山东按察司佥事
　　○辛巳升山东按察司副使姚文清为浙江按察使
　　○壬午  上以兵工二部火谕礼部曰火灾虽因人不谨所致不可不加警畏卿等宜各深省毋事虚文仍青衣朝参三日朕亦自省与卿等共图休兆复降谕责兵部平日不能奉公守法致召灾变责工部坐视不即扑捄诏锦衣卫逮兵部署部事左侍郎陈洪谟武选司郎中黄祯员外郎冯坤主事袁衮杨旦并吏皂江桂等俱送镇抚司拷讯他司属官俱停俸一年右侍郎潘希曾以初任免逮停止部尚书蒋瑶侍郎黎奭钱如京俸各四月司属官六月又命法司逮各城巡视御史治罪寻夺巡捕右都督桂勇俸一月
○癸未升吏部员外员杨麒为福建按察司佥事
　　大明世宗肃皇帝实录卷之一百二十四
大明世宗肃皇帝实录卷之一百二十五
　　嘉靖十年五月甲申朔掌都察院右都御史汪鋐奏劾浙江巡按御史李佶酷刑奇察失宪臣体诏下南直隶巡抚逮问鋐又言南京户部尚书边贡嗜酒旷职月视事无三日南户部钱谷出纳案牍饷核视他署最繁而贡荒肆不视事公牍委积守侯留难防政病民亦已大甚且习俗之怀咸倡自一人南都素尚便安而贡有时名且任六官之长以若所为诚恐都司因而向风为害不细请亟罢贡以为不共职者戒  上以其言为然诏贡致仕仍谕南京各堂上官慎职率属勿怠  敕蜀府华阳王长孙承爝管理府事
　　○丙戌  赐辅臣日讲等官川扇  巡视京营给事中魏良弼劾奏道士擅用鼓吹廉之乃郭勋家人郭喜所私与勋因其＜锍-釒＞伏罪  上宥之令都察院逮治喜等如律
　　○丁亥礼部具大祭  上常服乘舆由长安左门出入坛之西门太常官导  上至具服殿易祭服出导引官导  上由  方泽右门入典仪唱乐舞生就位执事官各司其事内辇奏就位  上就位典仪唱瘗毛血唱迎神乐作乐止内辇奏四拜传赞百官同典仪唱奠王帛乐作内赞奏升坛导至  皇祇香案前奏跪奏搢圭司香官捧香跪于  上右内赞上香  上三上香讫捧玉帛官以玉帛跪进于  上右  上受玉帛内赞奏献玉帛  上奠讫奏出圭导至  太祖香案前仪同奏复位乐止典仪唱进俎乐作斋郎舁俎安讫内赞奏升坛导  上至  皇祗俎匣前奏搢圭奏进俎奏出圭导至  太祖俎匣前仪同奏复位乐止典仪唱行初献礼乐作内赞升坛导至  皇祇前奏进圭捧爵官以爵跪进于  上右  上受爵内赞奏献爵  上献讫奏出圭奏诣读祝位奏跪传赞百官皆跪乐暂止内赞赞读祝读祝官跪读毕乐复作内赞奏俯伏兴平身传赞百官同导至  太祖前奏进圭捧爵官以爵跪进于  上右  上受讫内赞奏献爵  上献讫奏出圭奏复位乐止典仪唱行亚献礼乐作仪同初献惟不读祝乐止典仪唱行终献礼乐作仪同亚献乐止太常卿进立坛左东向唱赐福胙内赞奏诣饮福位内赞奏引官导  上至饮福位光禄卿捧福酒跪进于  上右内赞奏跪奏搢圭奏饮福酒  上饮讫光禄官捧福胙跪进于  上右内赞奏受胙  上受讫奏出圭奏俯伏兴平身奏复位奏四拜传赞百官同乐止典仪唱彻馔乐作执事官彻馔讫乐止典仪唱送神乐作内赞奏四拜传赞百官同乐止典仪唱读祝官捧祝进帛官捧帛掌祭官捧馔各诣瘗位典仪唱望瘗内赞奏诣望瘗位内赞对引官导  上至望瘗位祝圭埋讫  配帝帛燎半官赞奏礼毕导引官导  上至具服殿易服太常卿捧  太祖御位入安于  太庙寝  驾还诣  庙参拜毕还宫一分献官仪注典仪唱行初献礼读祝讫俯伏兴平身赞引引献官各诣  神位前赞跪赞搢笏上香献帛献爵讫赞出笏复位典仪唱行亚献礼终献礼赞引引献官各诣  神位前赞搢笏献爵出笏复位唱望瘗赞引引献官至燎位燎半赞官礼毕诏如拟  初户部以边警稍息请令东官厅听征马八千余匹悉下场放牧以省国储既而武定侯郭勋奏仓卒有警四散牧放调拨不前宜如近例量留三千匹全支草料与余马均分餧养听其分番更换仍以东官厅左参将都勋领之兵部议覆诏如勋议
　　○戊子  命故崇信伯费柱第栻袭爵  礼部拟上帝王庙祭器乐器供器及帏幙等物色略如  太庙式诏可  南京守备魏国公徐鹏举引疾辞任不允  河南巡按御史沈奎奏文卷三年一次照刷国家令典  近以岁灾数停公务废各官皆改迁吏非原役以致奸蠹日滋请自今灾不及十分者不得概停刑部议覆从之
　　○己丑升河南怀庆府知府王德明为太常寺少卿提督四夷馆
　　○庚寅  孝宗敬皇帝忌辰  奉先殿行祭礼遣张国公张鹤龄祭  泰陵  户部覆南京科道官柯相等议南京光禄寺见贮白米稻粟可足数年之用请以量徵折色以宽民力俟所积将尽人徵本色奏可  赐大学士张孚敬白金六十两大红彩币四表里羊四只酒四十瓶谕之曰胙卿以继助明日进城请命可如期行兹以银币羊酒资卿礼用  坝上东马房草栏火烧草三十六万九千六百九十一束
　　○辛卯蚕宫令进茧缲丝  封代府宁津王俟禄生母刘氏为夫人从王请也
　　○壬辰都给事中蔡经等上言盐法三事谓灶下乃盐所自出宜令丁力充盈今徵科为累日致逃亡于是商人困于守支惜年价之轻重视远近粮之本折视豊敛故商人乐于飞挽今远近无异价无歉必取盈于是商人困于上纳私盐禁而后官课可行今私贩盛官盐滞于是商人困于发卖请及今处补灶丁酌定引价严戢私贩庶可以通商课而裕边储也户部覆议奏可  四川真州盗秦柏等平赏有功参议林豫佥事李文中各银币失事参议何鳌等准以功赎
　　○癸巳礼部尚书兼文渊阁大学士翟銮三年考满赐宝钞羊酒  给事中王玑言今边储之计大约有四不过运内郡之粮发太仓之银开引盐之利脩屯田之政而已然内郡之粮太仓之银止可取办目前惟引盐可济不时之急屯田可资有常之用二者皆所宜熟计也夫中言商人所利各边开中至无商应诏何哉自  先朝权奸用事占中卖窝展转通赂利归私室乃今当事之臣矫枉过正复有额外科罚之苦有踰时清掣之难商以利来乃以害止无足异矣请速敕廷臣权利害之中究公利之便每岁一边发引若干每引定价若干发引合于何人商人上纳应否本折兼收召中应否专差科道余盐应否添设引目皆当悉心区处画为定规以闻至于欲兴屯田屡矣计不时定盖有三难焉修墩堡掘豪＜土旬＞＜土斩＞兵巡了以防虏窥扰其费不赀一也豪强占据一行清查必犯众怒二也边屯久弛非假岁月处之以渐固难猝复三也臣闻思永逸者不弹一劳成大事者不惜小费此举劳费虽钜而关于边方之安危者不小安之无策可乎臣愚窃以今各处充军虽押发配所旋即买脱一遇恩赦又获放免于此请行赎军之法除免死并无力者发遣外其余听赎一军百金重或三倍通计天下一年赎军之银可数十万以此供屯田修边之费行之一二年屯政既成即止不赎乃简大臣廉静有才者一人奉敕临边督之兼理盐法然后缓急可恃也＜锍-釒＞入下所司议户部覆奏定于正月开派引盐每边各拨盐七万引如钦定价上纳本色粮料草束专备客兵第责成各边巡抚及管粮郎中不必另差科道余盐截割如旧不必添刷引目屯田亦责成各边巡抚清查期以三年造册具报不必简命大臣诏俱从之已而都察院请开赎军之例  上曰律听赎者徒杖以下小罪耳未开以充军赎也且死刑矜疑减从谪发若一概听赎则富者玩法纵横是教之犯也何以惩后所议非自体之罢  礼部议帝王庙名臣牌位视  太庙功臣式帝王神牌量增高广以别隆杀帝王朱地金书名臣赤地墨书从之又言  世庙仪物当更新  上以岁月未久报罢  以天署敕司礼监太监张佐会法司审释系囚免枷号者十九人徒杖以下减等者七百二十三人减死谪戍边者四人有词发勘者七人内赵廉杨时张缙皆边将论死至是得释
　　○乙未南京脩理  太庙上完遣魏国公徐鹏举行祭告礼  升河南左布政使王潮为都察院右副都御史巡抚大同地方赞理军务  改迁湖广荆州府鱼料驿于豊乐河  上以水灾降敕责兵部官纵吏为奸而武迁尤甚间者考察在京武职司官与吏通贿变乱是非令堂上官核实奏处已兵部查选司考察武官时一切考语册籍俱前署郎中今升浔州府知府廖云龙同令史江埼等掌行  上曰此奸贪官吏积岁为害宜置之法以警将来即差官校械捕廖云龙来京讯问江琦等先下镇抚司拷讯各司吏典查参未及者通令自首都察院右副都御史汪鋐因言武迁诸吏积毙有年堂官务大体而莫之知司官虽明之而莫之禁宜将本司官吏尽法究治侍郎陈洪谟虽失觉察非故从之其情可原  上然其言曰吏缘为奸由堂属官不能奉治所致即行内其衙门自今务正身率下严加钤束吏犯赃有状内听各官参奏外听巡按御史逮问都察院风纪之地有奸史沮抑伸诉沉滞冤情者即具名以闻一体究治洪谟待狱上朕自有处分
　　○丙申改设裁革环庆兵备副使于肃州  上以大灾诏兵工二部卷案钱粮存者亟具数以闻毁者通行天下造册者奏对仍差科道官各一员即往查阅有乘机为奸者重论不贷已乃差给事中秦鳌御史李宗枢稽核
　　○丁酉户部覆贵州巡抚刘贵元奏贵州军饷大半仰给川湖正德以来有司因循逋欠数多宜令川湖每岁定委府州县佐二官一人专管徵解仍听贵州抚按荐劾报可  江进饶州府进  方泽夕月坛祭器
　　○戊戌行人朱隆禧以斋诏南直隶各府还上所过利病四事一重水利谓苏松嘉湖各有治农官然而沟洫淤洳圩堤圮败惰农芜业所在如是则官不得循行之故也宜敕令农隙之时循行阡陌劝课农桑脩浚沟洫堤堰务使旱潦有备二慎催谓东南诸郡贼役(繁)[系]重粮长之役宜如旧制每都照额佥审不许额外添佥其执役者止令在仓主管出纳毌令科扰百姓一易绢布谓岁角□羊绢布本以恤民今奸豪率以纰恶之货有司代征银钱转为买输而折耗亏增尚出额外不若即令输所徵银类解工部召商上纳一议均徭谓东南有司将议重徭先避豪右贻累贪弱宜及令攒造黄册厘正诡寄花分等毙稍放尚书周忱之议每田一亩输钱一文官为雇役仍掘其羡以待祭燕迎劳公需可免里长供应岁终上籍抚按以稽豊约户部覆议绢布徵银均徭输钱二事未便余宜如其言从之  给事中王畿言边臣重者文则巡抚武则总兵巡抚储于兵备总兵储于参游凡兵备参游必选才谞谋勇谙习边事者为之俟声实昭着即任巡抚总兵之职若一时无缺则兵备或加藩臬使衔参游或加团营职衔则储之豫矣然又处之必重任之必久劝之必感惩之必威五者得而后边方可恃也其本则在吏兵二部尚书此文武所自出尤宜慎重兵部旧设两尚书一掌部事一提督团营今以都御史兼团营分宪台之重宜更推一尚书尚书专督之有事则奉命行边无事则三年一往经略边务兵部覆请诏团营官兼督如故余如议行
