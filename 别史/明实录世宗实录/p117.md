<!-- { "loadSidebar": true } -->
　　○癸亥大学士杨一清言臣昨被召来京途闻朝廷以内臣之奏差官织造心窃疑焉臣久官狭西近回自三边生民愁苦之状戎虏骄横之势边方利害之情触目兴嗟经心抱痛今闻是举而默不一言则  陛下引而置之辅导之地将何用哉夫天下之事有重有轻臣下之言有缓有急以轻重言则恤民固本安内攘外其最重也而该局所言绒衣之类非先王之制轻重自有别矣以缓急言诸臣极陈地方凋敝钱粮缺乏其最急者也而该局之奏惟恐有误供应缓急亦复不同倘谓成命已下难于追改差官既久不可复回然从谏弗咈自是人君盛德始因该局之请而行之继因群臣之言而罢之则视民如伤之仁改过不吝之勇  陛下兼有之矣  上曰览所奏具见卿忠爱业已有旨令织造官安静行事毋扰地方
　　○甲子  上御平台召大学士费宏杨一清石珤贾咏入见宏珤咏先入  上谕之曰卿等昨和朕诗朕亦为卿等各作一诗相勖其用心辅导乃以诗手授宏等一清继至  上谕之曰卿昨岁督边殊有劳勚兹特召还资辅理朕为一诗赐卿卿其勉之宏等皆顿首谢  上于万几之暇留心篇章兴到即成睿藻天然不由思勉是日赐诸臣诗皆长篇各因其人为褒训俱有新意其赐宏诗有云眷兹忠良副倚赖舜皋仿佛康哉赓朕缵大服履昌运天休滋至卿其承沃心辅德期匪懈未让前贤专令名赐珤诗有云黄阁古政府辅导须才良卿以廷荐人性资特刚方在木类松柏在玉如圭璋可否每献替忠实无他肠赐咏诗有云卿本中州俊简在登台衡君臣际良难所贵德业并朕固亮卿志夙夜怀忠贞卷阿有遗响终听凤凰鸣赐一清诗有云迩来西陲扰起卿督边方宽朕西顾忧威名满华羗予承  祖宗绪志欲宣重光卿展平生猷佐朕张皇纲次日宏等上表称谢  上批答曰朕以凉德缵承丕图惟赖旧臣以为辅佐于几暇偶成一诗以赐卿等惟图君臣交修共成化理览奏具见忠恳朕岂类古帝王称颂太过专以望卿等协力匡弼
　　○荫故都察院右副都御史黄宝子仕介为国子生
　　○升南京刑部右侍郎李承勋为本部尚书
　　○狭西五郎坝雨水三丈余冲决官舍及吏民七十余家
　　○乙丑荫故礼部尚书毛澄子希原为中书舍人补荫希原子与立为国子生○丙寅礼部尚书席书言贵州芒部剿平已改为镇雄府设流官而所辖四长官司皆土官法宜朝贡如程番府例  上从之令三年一入朝贡马一十二匹
　　○山西马邑直隶灵寿静海县皆雨雹
　　○丁卯工部管河郎中陈毓贤言扬州宝应县范光湖为粮运必由之路湖面甚广水势弥漫仅以三尺之堤障之一旦积雨水发则横奔冲决不惟阻粮运而河堤以东田土俱成巨浸此江北第一患也臣以为障水固所当先洩水亦不可缓请于湖堤以东修筑月河以分水势如以工费浩繁才力有限则请自淮安而下自宝应至高邮建平水闸数处以洩其流亦中策也得旨令治河都御史章拯督漕都御史高友玑会议相度果开筑月河有益即定计为之毋惜小费
　　○万全都司及宣府皆雨雹大者如瓯深尺余
　　○戊辰  恭穆献皇帝忌辰上诣  观德殿行礼
　　○通政使司右参议葛禬以忧去吏部以缺官请  上曰通政司日事闻奏所关甚重不可缺人其升柴义为通政使宋沧为左通政陈经为右通政已乃升御史郑本公为左参议兵部主事杜楠为右参议复以掌通政使事工部尚书俞琳久效勤劳诏加太子少保通政使罗钦忠趣未供职琳疏辞恩命不允
　　○时福建建阳县书坊刊刻寖盛字多讹谬为学者病于是巡按御史杨瑞提调学校副使邵锐疏请专设儒官校勘经籍礼部覆请  上从之令毋设官第于翰林春坊中遣一人往寻遣侍读汪佃行诏校毕还京勿复差官更代
　　○礼科右给事中谢蕡疏请革严刑以全民命  上曰人命至重死者不可复生迩来问刑官于罪轻宜用常刑者率用酷刑拷讯伤人或因而致死朕心甚恻都察院其即以朕意示各抚按官令戒谕诸问刑者自今务以宽恤为念有严刑死伤人者降革如法上官容隐不即参究者罪如之
　　○己巳悬  世庙牌额遣工部尚书赵璜行礼
　　○庚午以斩获达虏功升赏定辽中卫左所百户孟该等十六人
　　○壬申兵部左侍郎胡世宁再以疾乞休得旨世宁既以病弱不能朝参改南京吏部左侍郎不允致仕
　　○癸酉致仕太常寺少卿潘府卒府浙江上虞人以进士仕至提学副使乞终餋遂不起后以荐升太仆寺少卿改太常寺少卿致仕府性至孝尝＜锍-釒＞请行三年之丧又上圣学渊源中兴治要诸＜锍-釒＞居家有笃行好著述乡评重之巡按御史潘仿为请乞祭葬礼部覆言四品文臣例有祭无葬  上以府孝行可嘉特令有司量与营葬
○甲戌丰润伯曹恺卒赐祭葬如例
　　○以南京工部右侍郎王軏为南京刑部右侍郎
　　○乙亥詹事府詹事兼翰林院学士张璁乞给假焚黄  上许之赐驰驿归令亟来供职
　　○应天府尹王爌奏本府灾伤所欠内外及南京各仓税粮俱无徵乞尽赐蠲免下户部覆请  上曰应天根本重地灾伤重大内府及各仓粮其尽除之以示朕悯念小民之意
　　○御史郑洛书言顷  陛下特赐尚书赵鉴席书诗翰此虞廷赓歌之风地天交泰之会由此致二帝三王之治非难也在扩充之而已臣愿  陛下推此心以亲贤于群臣中求其德学如宋濂杨士奇者经济如李贤马文昇刘大夏者遵我  祖宗朝故事相与问答以绍明良喜起之歌推此心以眷存旧臣如致仕大学士谢迁刘徤尚书林俊孙交皆海内之望特降宸章劳问以示不忘咨访时政俾陈闻见又推此心以赦过宥罪如获谴学士丰熙郎中余宽等或赐叙复或量为优恤信行三者则  圣德益广国脉益培昌大休明之气象可睹矣章下所司
　　○诏夺沈府平遥王府辅国将军勋渰禄米一年陵川王府辅国将军勋澜禄米三月渰坐擅杀人澜坐伪行印信公移故也
　　○初长沙豪民李鉴与父李华流劫村落以拒捕杀巡检冯琳琳子春震奏状华坐死于狱鉴后以劫盗烧毁鲁万章房屋事觉当斩奏上诏下所司逮捕知府宋卿捕鉴甚急时尚书席书方巡抚湖广论劾宋卿内指李鉴罪为卿故入  上遣大臣往按之还言卿所犯俱无实鉴已捕获罪不可原  上遂命逮鉴来京重治鉴至系狱席书乃为鉴奏曰臣以议礼忤在朝诸臣故湖广问刑官以臣所劾宋卿之罪悉为文释乃归罪李鉴欲为出宋卿地也乞敕法司会官覆勘以伸冤抑  上下其＜锍-釒＞于法司会监察御史苏恩大理评事杜鸾当讯其事乃各论奏言鉴之罪至于杀官兵劫人财烧房屋可谓极矣昔众证而狱成今亲审而词服乃知原问官核实定拟非有私也席书以宋卿之故辄为奏辩且以议礼为言夫大礼之议发于  圣孝而书以一言当意动辄援此以挟  陛下以压群僚坏乱政体甚矣唯  陛下深思之亟以李鉴明正典刑于是刑部覆奏请下湖广抚按官再勘  上曰鉴事既席书代为伸理必有冤抑不必再勘免死发戍辽东
　　○丙子定国公徐光祚大学士费宏等以纂修  皇考恭穆献皇帝实录成进呈  上御奉天殿受之群臣称贺赐监修总裁纂修等官白金文绮有差
　　○升吏部稽勋司郎中应大猷为广东布政使司右参政翰林院侍读王三锡为四川布政使司左参政
　　○抚治郧阳都御史蒋曙疏乞休致不允
　　○补荫故礼部右侍郎谢译孙适然为国子生
　　○丁丑  孝庄睿皇后忌辰  上诣  奉先殿行祭礼遣昌国公张鹤龄祭  裕陵
　　○翰林院庶吉士张治病痊授翰林院编修
　　○番贼二百余骑寇甘沟寨达虏拥众住牧洮河时以轻骑入边卤掠镇守都督郑卿守备田登参将王玑夏钦等各拥众不战所亡失甚多提督军务尚书王宪以闻  上责卿等纵寇殃民俱令戴罪逐虏事宁之后论核功罪以行赏罚
　　○刑科给事中管律言大礼之议出自  陛下至性为臣子者第宜钦承以孝治天下之怀各供厥职无事希望可也顾迩来言事者每假借为词或乞休或告病或认罪或为人辩罪于议礼本不相涉而务欲援引牵附此其故何哉盖欲中伤乎人恐非此无以激  陛下之怒欲因宠于己恐非此无以得  陛下之欢故也乞严加戒谕令自今凡诸司言事者宜据事直陈毋得假借饰诈以累  圣德  上曰律所言良是今大礼既定内外群臣正当摅诚共职以赞成嘉靖之治自今言事者慎勿循私假借议礼希恩报讐都察院其行两京各衙门咸使知之
　　○戊寅广东新会县贼吴子明等聚众至数千人劫掠城邑杀虏男妇以千计按察使周宣以闻因论守御百户吴良辅失事状都察院左副都御史张润言盗贼猖獗至此良辅罪固莫逭但上而统理有守巡兵备等官下而亲临有府县卫所等官今皆一筹莫展坐视民患而莫为之所乃独罪一百户以塞责余皆置之不问岂朝廷设官立法之初意哉  上然其言诏发吴良辅戍边因责地方守巡府县各官盗发不能堤防扑灭以致百姓受害令抚按官按问以闻仍命都察院通行各抚按有司凡遇盗贼窃发务同心戮力即时殄灭以安民生毋因循坐视玩寇殃民自取重谴
　　○徐沛河水溢坏豊县城
　　○直隶沐阳山东禹城县俱水
　　○己卯  孝穆皇太后忌辰  上诣  奉慈殿致祭遣昌国公张鹤龄祭  茂陵
　　○广东道监察御史李俨以  世庙成上言二事一虚心以广  圣度请恤用议礼获罪诸臣二果断以消朋党谓迩来群臣凡有章奏动引议礼为言或以挤排善类或以翻异成狱或以变乱朝章大非  清朝盛事乞察群臣忠邪之实破背公死党之私向之议礼是而行事非者不以是掩非议礼非而行事是者不以非没是使党与潜消时靡有争是  宗社之福也章下所司
○庚辰致仕太子太保户部尚书韩文卒赐祭葬如例赠太傅谥忠定文山西洪桐人成化二年进士为给事中劾都察院都御史王越且语侵  两宫逮击考讯几死出为湖广参议累官都御史侍郎南京兵部尚书召为户部时时入见上疏请革盐法七弊言尽行正德初愤八党擅权乱政率诸大臣抗言极谏刘瑾恨之矫诏夺文官二子士聪士奇皆削籍已又矫诏逮文诏狱欲杀之会有投匿名书者事不果坐罪罚米输边三千石瑾诛复官致仕  上即位加太子太保赐诏存问文为人清修耿介识量宏远居常抑抑至临大事辄毅然不可屈挠议者谓文愚同甯子而竟保其身老似武公而不弛于学讣闻  上亦素嘉其忠亮故恤典独优云
　　○升镇守辽东总兵官署都督佥事杨镇署都督同知以先守备宁远斩获功也
○命故哈密卫夷人左都督把的孛剌等五名俱袭其父兄原职
　　○辛巳升辽东苑马寺卿凌相为四川布政司右布政使
