<!-- { "loadSidebar": true } -->
　　○保定巡抚都御史商大节言保定虽言腹里寔切边藩比各省以保定兵勇可用相继奏请本兵乃议以防守汉达官兵选为四枝一发宣府备虏一驻涿洲以应居庸一驻通州以应辽左又选三百教射于辽阳本镇仅余一枝遇警将何所恃臣惟宣府接壤调援为宜居庸密迩有急可赴若辽东则相去颇远虽援无及矣莫若撤通涿二州及辽东教射之士归之本镇兵部覆议今日虏患蓟镇急保定缓故议者拟调保定兵驻通涿为东方声援今辽左既增兵将教射之卒度已掣还其通涿戍兵预宜选练俟秋议请徵调毋或二三以重观望  上从部议
　　○命广西桂林分巡道副使兼理抚夷先是巡按御史冯彬以广西夷寇频兴请于桂林增设抚夷副使事下抚按议都御史欧阳必进御史萧世廷等议府江桂林山川险恶为群盗薮即今日尽歼之易以良民不数年间不能保其无变要在拊揗得人耳兹左右两江既设二参将又设二兵备而桂林一道独缺增之则官冗而动多牵制莫若以分巡道兼抚夷庶于事任为便兵部覆如其议从之
　　○辛亥太傅兼太子太傅驸马都尉京山侯崔元卒元尚永康大长公主  上入继大统元奉金符近请于兴邸及  上即位眷遇隆渥勋臣戚畹莫敢望焉卒赐祭葬如例赠左柱国谥荣恭国壻封侯赠官不以军功自元始
　　○壬子顺天府府尹胡奎三年考满荫其孙懋桂为国子生
　　○癸丑命襄城伯李荫臣练武营坐营分守宣府葛谷堡左参将孙勇充副总兵协守宣府
　　○甲寅  庄敬太子发丧先一日遣成国公朱希忠告
　　太庙内命妇告  孝烈皇后几筵是日遣驸马都尉邬景和护丧礼部尚书徐阶题主工部尚书文明祠后土
　　○日本国王源义晴差正使周良等来朝贡方物赐宴赍有差以白金锦币报赐其王及妃初日本入贡率以十年为期载在会典嘉靖二年宋素卿宗设争贡相仇杀因闭不与通十八年复来求贡纳之因与约以后入贡舟无过三艘夷使无过百人送五十人京师至是良等不及贡期以六百人来凡驾四艘部议非正额者皆罢遣之而浙江巡抚朱纨力陈不便状礼部欲赏其百人如例非正额者皆罢勿赏良因自陈贡舟高大势须五百人中国商舶入夷中往往岁匿海岛为寇故增一艘者护贡舟也非敢故违明制礼部不得已请百人之外各量加赏犒百人之制彼国势难遵行请相其贡舟斟酌之又日本故有弘治正德入贡勘合几二百道夷使前入贡时奏乞嘉靖勘合朝廷令以故勘合纳还始予新者至是良等持弘治勘合十五道言其余七十五道为宋素卿子宋一所盗捕之不得正德勘合留五十道为信以待新者而以四十道来还礼部覆其簿籍脱落故勘合多未缴请勿予新者令异时入贡持所留正德勘合四十道但存十道为信始以新者予之而宋一所盗责令捕索以献报可
　　○乙卯  睿宗献皇帝忌辰  奉先殿行祭礼
　　○丁巳刑部左侍郎傅炯三年考满荫其子董为国子生
　　○己未以水灾免直隶凤阳等府泗州等州县及各卫所税粮有差
　　○庚申葬  庄敬太子于金山
　　○辛酉旌浙江等处节妇陈氏等九人烈妇俞氏等七人
　　○总督湖广川贵右都御史张岳奏贵州铜仁今征苗调兵粮饷无措请以湖广荆岳长衡四府岁运南粮量留接济户部覆留八万石给之第当由辰沅取道溪峻水浅转漕甚难而铜仁土军入山剿捕给米不若轻济为便宜半运本色半角□羊折色庶为彼此两利得旨允行
　　○壬戌德清大长公主薨
　　○召大学士张治学士李本礼部尚书徐阶入直无逸殿
　　○甲子  孝庄睿皇后忌辰  奉先殿行祭礼遣都督佥事沉至祭  裕陵
　　○乙丑命试监察御史闾东胡宗宪姜廷颐黄中赵世奎赵孔昭沈宠严天祥李廷春赵绅霍冀孙慎王本固吴昶申仲陈效古俱实授
　　○丙寅  孝穆皇后忌辰遣驸马都尉谢诏祭  茂陵
　　○命兵部尚书翁万达不妨部事提督团营
　　○丁卯建云南沾益州大姚县二学
　　○狭西延川县雨雹如斗坏庐舍伤人畜
　　明世宗肃皇帝实录卷之三百四十九


大明世宗肃皇帝实录卷之三百五十
　　嘉靖二十八年七月戊辰朔时享  太庙命驸马都尉邬景和代
　　○遣乐舞生二十三人赍香帛分祭历代帝王陵寝
　　○庚午发太仓银一万七千三百两于延绥
　　○辛未  仁孝文皇后忌辰  奉先殿行祭礼遣长宁伯周大经祭  长陵
　　○荫故太子少保吏部尚书倪岳孙民悦为国子生以侍  孝宗东宫讲读恩也
　　○户部奏临清仓积粮数多年久红腐且守支吏有赔偿守候之苦宜将河南岁运本仓夏麦折粮六万石自嘉靖二十九年为始每石徵银八钱贮仓以备开籴其山东运军旧赴小滩支行粮者令径赴临清将前米新旧兼给庶于国计人情均便得旨允行
　　○壬申直隶怀安等卫地震
　　○初巡视浙福右副都御史朱纨既报浯屿擒获夷王之捷随奏夷患率中国并海居民为之前后勾引则有若长屿喇哒林恭等往来接济则有若大担屿奸民姚光瑞等无虑百十余人今欲遏止将来之患必须引绳排根永绝祸本乞下法司议所以正典宪威奸慝者纨寻去任都察院议下巡按福建御史转行巡视海道都司等官缉捕前项奸徒并土豪为渊薮者悉正以法至于见获佛郎机国王三人亦宜审其情犯大彰国法仍移檄各处有能告捕魁恶者重赏首改自新者听免本罪且浙福海患相沿出此入彼宜令两省诸臣一体会议施行报可按海上之事初起于内地奸商王直徐海等常阑出中国财物与番客市易皆主于余姚谢氏久之谢氏颇抑勒其值诸奸索之急谢氏度负多不能偿则以言恐之曰吾将首汝于官诸奸既恨且惧乃纠合徒党番客夜劫谢氏火其居杀男女数人大掠而去县官仓惶申闻上司云倭贼入寇巡抚纨下令捕贼甚急又令并海居民有素与番人通者皆得自首及相告言于是人心汹汹转相告引或诬良善而诸奸畏官兵搜捕亦遂勾引岛夷及海中巨盗所在劫掠乘汛登岸动以倭寇为名其实真倭无几是时海上承平日久人不知兵一闻贼至即各鸟兽窜室庐为空官兵御之望风奔溃蔓延及于闽海浙直之间调兵增饷海内骚动朝廷为之旰食如此者六七年至于竭东南之力仅乃胜之盖患之所从起者微矣
　　○户兵二部议覆巡仓御史阮鹗＜锍-釒＞陈漕运事宜一天津以北河道宜令管河郎中每年三月亲诣浅所＜锍-釒＞浚一水次兑运当置印信长单令军卫有司将交粮时日登记以备稽核一巡仓书办宜照巡书期限三年考选更换一起剥借用民船当度地里计工力给与价银一天津一带河道宜分属巡仓御史管理一河西务起至石土二坝宜刻立水则浅深其起剥多寡可坐而定一通仓守支官攒冗食人众宜照依京仓交盘事例以定去留一运官起剥银两扣留河西务钞关待粮船回日当官领给一粮未呈样时即验轻赍银两运船起空时即散军士羡余庶免冻阻一白粮解户被害多端其部运贪官挟诈奸党宜听参劾禁治一军士起运多系贫难宜于给领羡余之日面稽除豁以杜规避一每船一帮给与挚斛一张仍禁该坝较勘以清夙弊一通州为漕运襟喉故屯重兵二万五千守之后以承平日久兵多归于京营复分于漕运其他私役失伍所存者仅千七百余人比者又调之戍边供役益以空虗宜下守臣以边关远戍之兵亟为遣还一漕卒贫苦将领所宜抚绥近如参将贾席把总李楫掊克积贿至以万计宜置于理以惩不饬议入从之
　　○癸酉命翰林院侍读敖铣修撰黄廷用为应天府乡试考官
　　○升光禄寺少卿窦一桂为顺天府府丞
　　○乙亥总督湖广川贵都御史张岳言贵州诸苗旋抚旋叛湖苗因之贰心若贵苗不诛则湖苗抚之不固因条上会兵讨苗事宜一三省辽隔提兵督饷分哨转输例用方面府卫官在川湖二省宜委接壤贵州分道者本道缺乃及他道本省缺乃及他省军需诸费各省自供期以八月兵集湖广集辰州四川集彭水贵州集镇远稽慢者罪之一往者调土兵以平寇而土官乃募寇以充兵如长官杨和以巨酋龙老课五十人赴敌者宜分北之奖其善惩其不率庶土官知畏贼乃向风杨和仍令杀贼赎罪一三省徵兵刻期千里之外要在必信宜申明约束凡领军监军等官失期不至者自指挥以下即按军律三司等官奏请论治一三省纪功存削稍异必有后言请令各巡按暂驻近地纪验监察其军前所费钱榖并得磨勘以闻报可
　　○丁丑给德清大长公主建祠银三千五百两
　　○戊寅南京给事中李万实等奏陈考察四事一优异才谓方面守令有治行卓绝者宜令部院廉其政迹请下内阁别撰贤能玺书颁给其来朝者仍赐衣赐宴在任者行抚按官备物宴劳以示嘉奖一严汰黜谓考察贪酷者止于罢黜不及者往往改选反得善地且地方僻小极于贵州设有不及何以处之乞敕吏部于贪酷官员追夺诰敕逮治赃罪其才力不及者或照京官降级调用以示惩创一信禁令谓杜绝馈遗节年申明甚严然各处科索不减往昔今外官加派小民者宜行抚按重治在京各衙门潜通苞苴者许厂卫缉访以闻一杜幸门谓朝觐被黜者不许奏辩禁例甚严但近日复有潜住京师假以他途进用乞敕吏部申明国宪即时参奏从重发遣南京御史张鉴等＜锍-釒＞陈四事一考察主于进贤退不肖当事者往往裒多益寡以求不失常年之额则多而损之必幸全寡而益之必滥黜非所以彰大公之道也乞敕该部来岁考察一惟其人不必拘定先年多寡之额一考察官员既已预合众人见闻定其贤否及至临期或有巧利者得一言庇之而全伉直者以一言恶之而退不足以服天下乞敕该部务坚持清议博采佥论无以一人毁誉輙为予夺一酷暴之罚皆从罢职为其戕民命也至于深文峭核之吏鍜炼罗织滥人无辜其虐尤甚顾时俗以此为能举荐纷纭名声藉甚蠹政干和率在于此乞敕该部廉得其人即在荐列亦以酷暴议黜一才力不及所以待有守无为与有才而不善用之者使知警勉创艾以图后功今或贪墨自点官箴玷缺抚按惜其才华亦置之此列使善无所劝邪无所惩非政体也乞敕今次考察但犯赃私者即褫其职勿得概议不及包容民害章下吏部覆颁给敕谕已有定制宴赏诰命出自  上裁不敢轻拟其不及降用与近行事例不合亦难擅改余如其言报可
○己卯命泰宁侯陈＜王扁＞掌府军前卫事
　　○辛巳山西平虏卫地震有声
　　○武安侯郑纲卒赐祭葬如例
　　○壬午中元节遣定国公徐延德长宁伯周大经玉田伯蒋荣驸马都尉谢诏分祭  八陵都督佥事沉至祭  恭仁康定景皇帝惠安伯张镧祭  孝洁皇后沉至祭  哀冲  庄敬二太子中官祭  恭让章皇后各陵寝
　　○乙酉  成祖文皇帝忌辰  奉先殿行祭礼遣都督佥事王朝用祭  长陵
