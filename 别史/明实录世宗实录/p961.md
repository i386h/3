<!-- { "loadSidebar": true } -->
　　○丁巳户部尚书高燿购得龙涎香八两献之  上喜即命给价银七百六十两寻以燿用心公务与欺怠者不同加太子少保燿＜锍-釒＞辞不允初大内灾中人有密收得龙涎香者至是会  上索之急燿阴使人以重价购之禁中用  圣节建醮日上之遂大称旨云燿初以贿结严世蕃致位八座其典邦赋以赃秽著闻及是世蕃既败知不为公论所容乃诡遇以要结  上知为固位计盖小人患失如此
　　○祭先师孔子命大学士袁炜行礼
　　○戊午祭  太社稷命公张溶代
　　○己未祭  帝社稷命公朱希忠代
　　○庚申  孝康敬皇后忌辰  奉先殿行祭礼遣广宁伯刘允中祭  泰陵
　　○福建布政司进龙涎香十八两
　　○辛酉以明日  孝慈高皇后忌辰奉先殿行祭礼
　　○壬戌万寿圣节命成国公朱希忠代拜  天于玄极宝殿驸马谢诏祭  奉先殿文武群臣诣大朝门行五拜三叩头礼仍上表称贺
　　○遣彭城伯张熊成安伯郭应乾兴安伯徐梦旸玉田伯蒋荣分祭  八陵都指挥同知陈书祭  恭仁康定景皇帝都指挥同知王极祭  孝洁皇后各陵寝
　　○朝鲜国王李峘遣陪臣姜士相等入贺进马及方物宴赉如例
　　○乙丑诏重录永乐大典命礼部左侍郎高拱右春坊右中允管国子监司业事张居正各解原务入馆校录拱仍以侍郎兼翰林院学士同左春坊左谕德兼侍读瞿景淳充总校官居正仍以中允兼翰林院编修同修撰林火□廉丁士羙徐时行编修吕旻王希烈张四维陶大临检讨吴可行马自强充分校官初  文皇帝命儒臣汇稡秘阁书籍分韵类载以便检考供事编辑者三千余人为卷凡三万有奇名曰永乐大典书成贮之文楼其帙甚钜  上初年好古礼文之事时取探讨殊宝爱之自后凡有疑郤悉按韵索览几案间每有一二帙在焉及三殿灾  上闻变即命左右趣登文楼出大典甲夜中谕凡三四传是书遂得不毁  上意欲重录一部贮之他所以备不虞每为阁臣言之至是论大学士徐阶曰昨计重录永乐大典两处收藏兹秋凉可处理乃选各色善楷书人礼部儒士程道南等百余人就史馆分录而命拱等校理之
　　○丙寅秋分祭夜明于夕月坛命定国公徐延德代
　　○戊辰礼部请定来年季秋  大享期及仲春遣祭先农礼得旨大享以九月十二日耕耤礼既罢行其复旧例遣顺天府府尹致祭
　　○辛未祭历代帝王命侯顾寰行礼
　　○癸酉以芦沟西南堤坏命工部尚书雷礼往视礼还上言修筑事宜谓芦沟桥东南有大河从丽园庄入直沽下海沙泥淤塞十余里稍东有岔河从固安入直沽下海地势稍高宜先＜锍-釒＞浚大河令水归故道然后缮筑长堤其决口地卑土浮水深流急人力难施而西岸有故堤约长八百丈宜按遗址缮筑仍委干局官九人分为九区并力责成又言桥东西岸甃石不坚当俟决堤工完之日加工缮治报可
　　○甲戌  宪宗纯皇帝忌辰  奉先殿行祭礼遣清平伯吴家彦祭  茂陵
　　○命定国公徐延德祭云雨风雷岳镇海渎山川等神
　　○丁丑升礼部右侍郎陈升为本部左侍郎太常寺卿管国子监祭酒事秦鸣雷为礼部右侍郎翰林院修撰孙世芳为右春坊右中允管国子监司业事
　　○己卯贵州宣慰使宋一清及白纳长官司新添卫小平伐长官司青山长官司程番府木瓜麻向大华三长官司广西镇安府土官男岑缘田州土官男岑太禄泗城州上林长官司向武州四川茂州岳希蓬长官司马湖府沐川长官司土舍悦承宗湖广容羙宣抚等司土官各遣人贡马及方物给赏有差
　　○辛巳命工部右侍郎吕光洵提督芦沟桥工程尚书雷礼仍月一往视
　　明世宗肃皇帝实录卷之五百十二终


明世宗肃皇帝实录卷之五百十三
　　嘉靖四十一年九月壬午朔礼部进明年大统祀日册
　　○以三殿工成命公朱希忠侯顾寰驸马许从诚伯陈鏸方承裕尚书雷礼都督朱希孝分告  南北郊  太庙  社稷
　　○癸未朵颜等卫都督影克等遣头目阿黑麻等天崇教等七寺剌麻畨僧劄巴南节等各入贡宴赉如例
　　○甲申更名奉天殿曰皇极华盖殿曰中极谨身殿曰建极文楼曰昭阁武楼曰武成阁左顺门曰会极右顺门曰归极奉天门曰皇极东角门曰弘政西角门曰宣治是日百官表贺仍诏告天下诏曰朕惟帝王以至敬事  天必顺承因革之命以达孝尊  祖必善通继述之权朕膺  皇天简眷入缵  祖宗丕绪四十一年以来夙夜顾諟成训动罔不式爰念我  皇祖重修人纪立中华治出政君临之昭揭奉  天大义允赫明矣朕岂敢违焉惟义正而作堂扁心有未安兹荷  天恩示革运数当新肇建殿堂大工聿就乃仰遵  天命更名正殿及门曰皇极中曰中极后曰建极左右曰文昭武成左右门曰会极归极左右阁曰弘政宣治夫  天心顺则质诸  祖而无疑朕心安则协诸义而允正今以九月初一日以奏告  郊  庙  社稷彰朕事  天尊  祖之意于戏人君建中极乃叙畴锡福之基臣民会极归极寔钦若从乂之道特崇表正用迪训行尚坚胥载之忱益巩无疆之祚诏示中外咸使闻知初殿工成工部请额  上谕内阁曰朝殿  太祖名之  成祖因之不更  上天垂示至今已两矣昨嵩谓  太祖定名取义百凡莫非奉天不敢自是无过此者若改之必前代所无之名方可今只仍祖定惟  天字当出奉字上制庶为奉天出治先之敬  天作基可也于是部臣以扁式请谓当为横扁天字居中上出奉殿二字两旁稍下相对  上意复以为不雅乃取尚书洪范字义更名令直扁顺书如故仍改乾清宫右小阁名曰道心旁左门曰仁荡右门曰义平阁臣因请颁诏天下  上曰赦乃小人之幸彼曳石运木者伊谁受赐与遂不下赦
　　○乙酉  孝恭章皇后忌辰  奉先殿行祭礼遣兴安伯徐梦旸祭  景陵
　　○以瑞免嘉禾生建承恩大典命公张溶等分告各宫庙
　　○丙戌升抚治郧阳都察院右佥都御史迟凤翔为大理寺卿
　　○庚寅免重阳节宴
　　○癸巳命左春坊左谕德兼侍读瞿景淳右春坊右中允兼编修张居止主考武举
　　○令都察院左都御史潘恩致仕调其子礼部主事允端为南工部主事初允端举进士授刑部主事未几改礼部给事中张益言允端自登第后遍谒公卿之门乞哀干进无所不至故尚书郭朴为择善地以处之允端无足责也恩为法纪首臣朴秉铨衡重寄乃一则为子择官一则为官择地以开奔竞之门如士风政体何＜锍-釒＞入得旨朴因恩父子同任法司而调允端非狥私者其安心供职恩年老令致仕允端调南部用
　　○甲午大享  上帝于  玄极宝殿先期请  皇考配及是日行礼俱命成国公朱希忠代
　　○乙未金星昼见
　　○丙申霜降节遣恭顺侯吴继爵成安伯郭应乾彭城伯张熊玉田伯蒋荣分祭  八陵都指挥同知王极祭  恭仁康定景皇帝都督佥事沉至祭  孝洁皇后及  哀冲庄敬二太子各陵坟
　　○丁酉御史颜鲸言臣闻有道之世天常委和地常委顺而民之并生于斯世者乐岁不加溢歉岁不加侵此无他餋道足而预备周也今自畿甸以至河南北山东西仰藉休德咸获有年嘉禾堆玉頴栗栖云行不赍粮居有宿饱盖数十年来无盛于此矣但人情饥则求食饱则弃余而豊年粒米狼戾齐民鲜有盖藏况国储久虗费出不赀京通二仓不敷两岁之食及今秋成谷贱万物奇赢之柄王者所操宜捐籴本以资蓄积殆天所以福国其机不可失也今银库既乏余银诸司又无夙镪查得  祖宗朝设有便民等仓以赃罚银籴谷贮之近以大工徵角□羊赃罚银两原非地徵岁输之额仰赖百神效灵群材川拥仅越岁而明堂辟不三月而寿宫成人力不至于此皆天也岁复大稔事与时会亦天也圣人顺承天休宏沛膏泽宜亟下角□羊免赃罚之令及发内帑所贮云南新钱使所在籴谷以备饥馑计豊年十石之可得饥馑百钟之需视之临饥巧索当匮拙营处之百方而竟不足者功相万也臣敢略陈其愚惟  上裁择章下户部覆可诏允行帑钱准发七百万文籴谷运入京通二仓在外赃罚俱留各地方趁时籴谷贮仓如例
　　○戊戌升福建按察使杜拯为广东右布政使狭西布政使司右参政王崇古为本省按察使
　　○诏工部左侍郎刘伯跃南京刑部右侍郎何迁南京通政使司右通政胡汝霖南京光禄寺少卿白启常原任湖广巡抚都御史张雨广西按察司副使李应枢右春坊右谕德唐汝楫南京太常寺卿管国子监祭酒事王材俱革职闲住伯跃女适大学士严嵩之甥应枢嵩之婿迁躁进好名色取仁而行违其抚江右时厚歛以遗嵩父子欲致崇膴汝霖雨贪肆不检启常匿丧迁光禄为嵩子世蕃狎客至以粉墨涂面供其欢笑汝楫先任吏部尚书唐龙之子以父事嵩因得及第嵩亦儿子畜之与材俱出入卧内交交通请托至是嵩败伯跃等为刑科给事中赵灼所劾雨为吏科给事中沈淳所劾汝楫材为刑科给事中陈瓒所劾同时罢去初嵩专政日久耄而智昬又日夕奉  上玄修卒卒无暇尽委机务于其子世蕃狡黠有机智颇记识往课是时四方多故故凡遇疑难事世蕃即援据已事参综陈说嵩以为才每诸司以事关白请裁嵩必曰与小儿议之世蕃故凶侈无赖既窃国柄遂明目张胆大启贿门凡中外文武吏无论大小迁授上下一视赂入为轩轾一时狡侫无行之士若赵文华鄢懋卿万采董份及汝楫辈咸朋党交通为之关节因而各张骗局于外诸债帅墨吏群然趋之择官选地取如探囊朝求暮获捷若应响文华懋卿尝一奉使抚按以闻咸望尘拜于道左供费朘膏血馈遗竭帑藏遂使纪纲陵夷廉耻扫地边备懈弛闾阎困敝夷交侵盗贼蠭起则嵩纵子为非任用群小之故也赖  上明圣一旦拔去巨奸如大明当空阴沴屏伏向时假借气势鼓煽声利之徒咸翩翩去位朝著为之一清焉若懋卿之干局份之文学汝楫之门第使其持身克慎恬静自守皆可以坐通显乃不自爱重甘心为市井奴隶之行卒之身名俱辱为世所羞称后来者可以鉴矣
　　○裁革开州定州管马判官各一员内黄清豊南乐东明长垣滑县浚县魏县肥乡曲州管马县丞各一员阜平灵寿临城赞皇高邑隆平儒学训导各一员
　　○诏以近日勋戚还官熟地故充裕府庄田以原给庄田岁潦不收故也
　　○户部以山西河南山东北直隶积久宣大主兵民运粮数多请行各抚按及催粮主事将三省应徵宣大蓟辽易州各镇四十年钱粮如数完角□羊一年内未完二分者布政司掌印管粮官直隶带管催粮兵备等官俱照不及例送部调用未完三分者革职为民府州县官亦照分数降职调用革职为民其三省欠三十八九年并直隶欠三十八年之数务限三月内完角□羊三分半年完五分一年尽完角□羊限满日约以十分为率未完四分者布政司掌印管粮官及北直隶催粮兵备等官俱降俸二级不许推升未完六分者照不及例送吏部调用八分以上者革职为民府州县官亦照分数降俸降级调用革职至三十七年以前积欠亦宜带徵勿事姑息得旨积欠边粮三十八年以后者各抚按官严行徵角□羊以前者勿概徵
　　○以虏退召督视辽东军情侍郎葛缙回部
