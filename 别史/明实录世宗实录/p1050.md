<!-- { "loadSidebar": true } -->
　　○户部覆给事中樊深言地方灾伤必俟奏勘方议蠲赈缓不及事自今被灾地方宜令有司上状抚按且奏且核本部不必屡勘即为议处听将预备蓄积先发役闻不足则多方措置务在惠民钱粮当免者即行蠲免当徵者及时徵收其起运不足之数听将库银通融处补毋得专委灾伤致误国计从之
　　○辛巳  上奉册宝恭诣  皇祖文皇帝庙行上  尊号礼册文曰臣伏闻古先圣王有大功德者必有大名称是以见诸当时则盛大而莫及施诸后世则震耀而无穷然莭惠之谥虽表抚至公而述德之辞未足以尽实则为子孙臣庶永言孝思而弗可谖者岂容不崇荐  鸿号以丕扬大烈乎恭惟  皇祖文皇帝躬英圣之资抱神睿之略文章焕然而可述功烈巍乎以有成当眷顾维新之命遭艰难未造之家将周公东征之思而大定王室则所以成继述之孝者何其勤迁武王镐京之都而永建帝业则所以成创守之功者何其大表章六京垂万世礼乐明备教化大行有经天纬地之文  亲御六飞威振绝汉四裔君长咸奉职贡有戡乱除凶之武光践宝阼而二犯之治坐致太平晚付  皇储而寓几之勤不废总揽至于敬  天勤民右文重道亲贤远佞兼有君师之众善乃若懋赏轻刑畏灾重谷悯农优艾备有帝王之全德此则自载籍之传未有农坊骏业而可以加兹者也臣  忝以支童托承  大德比以恭建  特庙用图百世不迁兹者加上  尊号期于配  天罔极谨奉册宝上  尊谥曰  启天弘道高明肇运圣武神功纯仁至孝文皇帝庙号  成祖伏惟  灵德在天顾歆庙祐鉴兹微悃临享徽称保我子孙亿万斯世谨言同日奉册宝恭  皇考献皇帝庙行上  尊号礼册文曰臣闻古训德莫显于基命孝莫大乎尊亲是故有圣人之德必膺天命之归惟天子之孝尤以尊亲为至洪惟我明开国百年业承八圣乃小子获奉  郊庙进陟  祖位匪我  皇考大德受命以敷锡眇躬曷克臻兹顾欲申罔极之恩实久郁追崇之典兹欲光于前闻垂之来载不有隆称显号其何以表至圣而昭眷命乎恭惟  皇考献皇帝睿明天纵恭俭性成荡荡难名道配乎帝尧之大乾乾不息德比于文王之纯学本圣传心契乎四书六经之旨国封南服化行于江沱汝汉之滨方  宪宗宾遐之后当  孝皇在祚之年迎餋一辞昭昭乎神明享其孝遗治一疏恢恢乎帝王同其情奉藩二十五年心罔不在王室而昭事上帝之心翼翼如有临阅世四十四载身罔敢自暇逸而学道爱人之志孜孜不少(惓)[(倦？）]乃若游情翰墨则精究古法非经训之辞弗书至于怡神宫庭即应接斯湏非圣贤之事弗语喜怒不迁赏罚必当有发而中节之和明照无私幽隐毕达有无所不通之睿摛辞电发焕然其有文章冥心天游廓乎其有容德诚可谓包众善而难名兼百行而备有者也臣  祇继遗庥茂承  余烈永惟  至恩大德无物可称是以恪稽典礼率吁群心谨奉册宝更上  尊谥曰知天守道洪德渊仁宽穆纯圣恭俭敬文献皇帝庙号  睿宗伏维  圣灵如在  皇鉴孔昭应显大于无疆与乾坤而同久永昌祚＜彳胤-丿＞攸宁万邦谨言是日  上即奉  皇考神主祔享  太庙礼成当饮福受胙冕旒(文)[（交）]结如虬龙焉  上以  皇天下鉴  祖考居歆作福瑞赋  奉  圣母章圣皇太后入居慈宁宫礼官请称贺  上以慈恙未安不许
　　○是日恭上  二圣册宝太常寺少卿徐可成不候宣册先奏俯伏光禄寺典簿张福进胙失误捧进奉御马奉张冲不先辞候福胙为礼官所劾夺光禄寺少卿彭黯俸两月高澄冯惠及寺丞窦一桂胡奎久一月徐可成免究张福下镇抚司问马奉等下法司问
　　○癸未  上谕内阁  大享神御位  配帝位  二圣内殿神位俱不宜过期湏十一日戌刻南宫制造十五日先奉安  神御位  配帝位于  玄极宝殿吉服祭之礼毕即诣  景神殿奉安  神御位  配帝位仪注翰林院撰祝文太常寺备脯醢酒果制帛香烛前一日太常设  神舆香案于重华殿同日太常寺同司设监官设  神案二香案二于  玄极宝殿设祭品如常仪司设等监设  上拜位读祝位于殿中是日质明遣官恭诣重华殿行上香一拜三叩头礼毕捧  上帝神位捧  睿宗献皇帝神位各奉安舆中讫锦衣卫官校举舆礼部太常寺堂上官随行至  玄极宝殿丹陛下遣官就  神舆中捧  神御位  配帝位各奉安讫  驾至遣官诣前跪奏  神位奉安讫礼部太常寺堂上官各二员遵  上由左门入殿左门典仪唱执事官各司其事内赞奏就位典仪唱迎  神内赞导  上诣香案前奏跪奏上香  上三上香讫奏复位奏四拜兴平身典仪唱奠帛行初献礼内赞导  上诣  上帝神位前奏奠讫奏献爵献讫奏请读祝位奏跪赞读祝读祝官跪读讫奏俯伏兴平身导  上诣  睿宗神位前仪同奏复位典仪唱行亚献终礼如前仪惟不读祝  上复位内赞奏四拜兴平身典仪唱读祝官捧祝进帛官捧帛各请燎位  上退拜位之东内赞奏礼毕  驾还宫一  景神殿奉安  二圣神位仪注翰林院撰祝文太常寺备脯醢酒果制帛香烛前一日太常寺设  神舆香案于重华殿同日礼部率太常寺备脯醢酒官恭设  神座香案于  景神殿设祭品如常仪  上拜位于后殿中是日礼部尚书恭诣重华殿行上香一拜三叩头礼毕太常官捧  成祖文皇帝神位  睿宗献皇帝神位各奉纳舆中讫锦衣卫官校舆举礼部太常寺堂上官随行至  景神殿丹陛下太常寺官就  神舆中出  成祖神位  睿宗神位各奉安讫  驾至礼部尚书诣前跪  神位奉安讫礼部太常寺堂上官各二员导  上由左门入殿左门典仪唱执事官各司其事内赞奏就位典仪唱迎  神内赞道  上诣香案前奏跪奏上香  上三上香讫奏复位奏二拜兴平身典仪唱奠帛行初献礼内赞导  上诣  成祖神位前奏奠帛奠讫奏献爵献讫导  上诣  睿宗神位前奏奠帛奠讫奏献爵献讫奏跪赞读祝读祝官读讫奏俯伏兴平身典仪唱行亚献终献礼如常仪惟不读祝内赞奏二拜兴平身典仪唱读祝官捧祝进帛官捧帛各诣燎位  上退拜位之东内赞奏礼毕  上还宫诏俱如拟命礼部尚书上香行礼太常寺官捧  神位  诏  大享礼增设从位八坛一大明二夜明三星辰四云雨风雷五  太社帝社六  太稷帝稷七天下司辰之神八天下司谷之神俱设于  奉天殿丹陛太常寺请用大臣分祭报出
　　○乙酉
　　○奉安  大享神御位  配帝位于  玄极宝殿奉安  成祖文皇帝  睿宗献皇帝神位于  景神殿
　　○户部言泾简王所遗永清县地土已清查顷亩请近以邻近五顷为护坟地百顷为坆所供奉香火之资余地八百二十九顷给王继妃魏氏为餋膳之资谷照例徵银角□羊部给领从之
　　○丙戌  上以大享亲诣  郊坛视牲  命希伯鏸大学士时尚书赞轮视
　　○丁亥
　　○更命举  大享礼于  玄极殿先是  上谕内阁大享预告  睿宗配  帝俱于  玄极宝殿至是太常寺言  睿宗位已设  玄极宝殿之傍十八日奏请似乎  神位相去咫尺不便行礼宜如大报祈谷礼于  睿宗庙奏请  上曰  上帝前奏请告即有  配帝在傍一体奠献即寓请配之意矣
　　○升南京都察院掌院事右都御史周用为南京工部尚书
　　○戊子
　　○日傍有五色云见
　　○太常寺言  玄极宝殿大享备用祈谷殿乐器而钟磬鼓架瑟琴皆长大陛上不能陈设请用春祈秋报乐器有旨  二配二坛暂设于台上爵盘玉行内监取用乐器列殿左右四间乐舞在陛上
　　○原任总督南京粮储都察院右副都御史杭雄卒赐祭葬如例
　　○己丑
　　○兵部＜锍-釒＞请武科额数诏取六十五人
　　○庚寅
　　○霜降节先是礼臣  陵祀请  上曰俟  大享礼成朕当亲行是日谕内各臣于二十五日卯时诣  上陵行祭礼其日径至山不必宿沙河其示礼部具仪还京日至彼定之于是礼部具上仪注二十五日至  天寿山行宫二十七日  上具青袍祭  长陵命官分祭  六陵一应礼莭俱如常诏如拟
　　○○辛卯大享  上帝于  玄极宝殿奉  睿宗献皇帝配礼成  诏示天下诏曰朕惟  天眷我国奉  皇祖太祖高皇帝始肇于先  皇祖成祖文皇帝戢成于后  二帝之玄功盛烈高厚同马朕以支宗荷  天命简用缵宝位于兹已一十七载矣追绎我  文皇帝之功光  太祖泽荫后昆维我  皇考献皇躬备圣德庆延于朕辉前庇后载籍弗闻  文皇帝也宜有功而祖报焉  献皇帝也可有德而宗称焉庶几伸崇显尊[（亲）]之至意适因法古典明堂之举乃(籍)[（稽）]循严考配帝之经议命在廷百官会订至于三再师锡之我佥谓之同朕以九月九日躬祗奏于圜丘敢以大礼请命分诸命使(偏)[（遍）]奉朕诚各诣  方泽  宗庙  社稷以告越二日率群臣奉册宝崇尊  皇祖文皇帝庙号尊谥为  成祖启天弘道高明肇运圣武神功纯仁至孝文皇帝尊上  皇考献皇帝庙号尊谥为  睿宗知天守道洪德渊仁宽穆纯圣恭俭敬文献皇帝即日恭奉  皇考祔享于  太庙仍藏  主于原寝是月之二十一日大刚功行季秋明堂礼于大内  玄极宝殿祗享于  上帝奉我  皇考睿宗皇帝配神于戏肇  大享于初成罄(初)[（物）]与民胞之意奉  严亲而上配答生成罔极之恩禋配(祈)[（忻）]成庆同民物凡在堪舆之内闻诏宜悉钦哉
　　○壬辰  诏群臣勿行贺礼礼毕官以表闻并罢宴令光禄寺分给先是礼部以  大享礼成  上升殿百官表贺如  郊祀庆成仪  上曰大享初举宜钦  帝惠其赐宴群臣于谨身殿于是礼部具仪以请诏许之及是  上以(是)[（足）]疾不御殿命罢之
　　○命星昼见
　　○癸巳巡抚湖广右副都御史顾璘言  纯德山为  献皇寝陵重地遣官祭告有加而礼文未备定以称奉先主意请著为定式凡祭告  纯德山仪如  神烈  天寿二山  显陵如  长陵等陵无用浴仪以致烦渎礼部乃具图式以请  上命有司遵行永为遵照
　　○先是  上谕礼官以  成祖东西井二妃坟并  宪庙十三妃坟宜各立石碣表识又金山诸妃坟所之祭皆宜并之  天寿山各  陵寝设木位配祭金山坟祭罢免及是当举秋祭礼官以木位未成请暂以纸位标致有旨  列圣诸妃今次暂设几案从祭  陵殿诸坟所祭皆罢之所行司及是建立碣石
　　○甲午
　　○福建巡按御史李元阳劾原任右参政胡宗明当罢初宗明以不及议调吏部谓御史再谕宜禠职  上命查宗明历年考语俱最特令照旧调用
