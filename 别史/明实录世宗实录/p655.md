<!-- { "loadSidebar": true } -->
　　○以大享视牲命成国公朱希忠代英国公张溶镇远侯顾寰尚书杨博董份轮视
　　○壬寅  孝恭章皇后忌辰  奉先殿行祭礼遣广宁伯刘允中祭  景陵
　　○旧例官民户口食盐皆计口纳钞自行关支
　　○在京各衙门岁遣拨办吏一人下场收买其来久矣然吏藉官司势往往倍蓰收运恣为奸利近岁锦衣卫官校乃至连巨舟数百艘塞河而上沿道私贩车运马＜马犬＞莫敢诘盐法为之壅滞巡盐御史乃请令运司具百司食盐较定斤两筑包于司俟支盐人役至数包予之自外毋许别有夹带诸役亦毋得自行下场违者论如律于是锦衣之私贩顿息乃各衙门吏既无所获利而一应纳钞僦挽之费悉其所出多坐累不交贫者至弃役逃去至是验封郎中陆光祖言于尚书严讷＜锍-釒＞请革之自后百司遂停食盐不支唯十三道岁支如故
　　○以海防免浙江杭绍宁台温五府及海宁余姚萧山等县正官入觐
　　○巡抚凤阳右侍郎王廷巡按御史朱纲以淮安大饥奏留本府商税银给军户部覆议此系国家正课但可暂借以纾目前至于兴利补弊计安永久责在有司今蒿菜之地不耕流移之民不复当事者徒闻束手仓皇垂涎国课甚无谓也且营田招抚事宜诏书具在容臣承制申饬之  上以为然因切责廷等令其督率所属相与实心经理毋容旷职亏赋渎扰朝廷
　　○癸卯
　　○毛麟等卫女直都指挥等官戳乞纳等来朝贡马宴赉如例
　　○甲辰
　　○升南京太仆寺卿傅颐为南京户部右侍郎大理寺右少卿李敏为本寺左少卿吏部文选司署郎中晋应槐为太常寺少卿提督四夷馆
　　○改贵州思州府知府袁大轮为尚宝司司丞大轮大学士炜之侄也炜无子以大轮承荫至是外补援例乞量改京秩许之
　　○礼部奏上清查太医院冒滥官生应除名者四十二人应除户者一百六十一人因言今甲医士俱以父祖世业代补或在外访保医官医士以充其已收在院者仍有教习考选升黜之例盖  祖宗慎重医学如此后因夤缘于进者多举保收充日滥遂将前例一切停止自今清查之后请将本院医籍新生幼丁每三年保结报册其余并不得私收一人其见在子弟及寄籍候补医丁见有父祖收充年月世次可凭者悉听本部委官教习仍按月按季考试一次不到者量责二次除名三次除户年终同概院医生送部考试量加赏罚三年大考分三等一等补医士二等补医生三等发院习学又三年再考新补照旧役一体甄叙两次不堪收补者发为民纳银吏目必经三考类考一等方准同在院医士遇缺考送铨选纳银冠带例该收考医士亦必经三年类考方准挨次拨差其概院医士终岁考医业无成者量责或住支月粮三年大考一等原系医士无冠带给冠带原在内殿供事者升俸一级俱各候内殿缺人该院于各科内挨次呈部收补二等原系医生与充医士食粮原系医士无冠带者给冠带原在内殿者不准供事三等原有冠带者不准冠带原支品级俸者降俸一级支杂职俸者降充冠带医士食粮七斗医士降医生医生住支月粮俱听习学半年送部再考如有进益仍给服俸如故如再不通俱降医生发回该院专供锉碾之役其御医吏目员缺将原在内殿供事及考居一等人员御医于吏目内已经九年考满者吏目于医士内内殿供事六年司礼监三大营及刑部会同馆当差九年者送部再考铨补良医大使员缺于二等内考补如年资未及或术业平常则宁虗缺不补荒疏太甚者参奏革黜及起补差回补考等项俱照节年事例以实举行其承行官吏有玩法作毙者从重究治得旨允行
　　○乙巳  大享  上帝于玄极宝殿先期请  皇考配及是日行礼俱命成国公朱希忠代
　　○丙子  赐福建延平府死事同知赠参议奚世亮祭葬初世亮署兴化府印会倭寇大至城陷被杀已赠官录荫矣至是其妻复请祭葬许之
　　○丁未
霜降节遣彭城伯张熊成安伯郭应乾清平伯吴家彦玉田伯蒋荣分祭  八陵都指挥陈书祭  恭仁康定景皇帝中官祭  恭让章皇后都指挥佥事卢瓒祭  孝洁皇后  哀冲  庄敬二太子各陵坟
　　○建秋报典于大高玄殿三日遣大臣祭告各宫庙
　　○原任福建巡抚谭纶以回籍守制上言自闽中被倭以来臣经略便宜自五寨三路之外已稍稍有绪然皆救患于目前而未及久安计也因陈善后六事一议将言自古军中必令大将运筹而佐以偏俾今独恃一戚继光令其左支右吾四面当寇继光虽信才勇力亦不能及也福建都行二司有备员者六人乞敕该部行抚按等官考察去留举才者补之随宜委用如守备胡守仁把总傅应嘉者以充则官不必备而分任有人矣一议兵福建之兵所以积弱者为未练也臣常练之而又病于未专也是客兵终不可罢然非策也乞许抚臣得取各县团操民壮之半与各巡司弓兵给以客兵之食集之省会分为二营营三千二百人设练兵都司二员分统训练则可以渐减客兵而增主兵但军旅之事法当威严训练之初易生谤怨仍乞假之事权不从中制使主帅之令得行于下而后实效可臻一议食福建赋税自兵兴以来未入于朝廷者多矣今议者必以寇乱稍宁欲为催徵之计不知疮痍未起荒芜未辟而一旦督追数年之逋殴之盗也宜下抚按酌议已徵者量留地方未徵者姑免追并一宽海禁闽人滨海而居非往来海中则不得食自通畨禁严而附近海洋鱼贩一切不通故民贫而盗愈起宜稍宽其法一增设县治汀漳延平间县治太远不便防奸请立县于河埠东西坑东洋三处令有司就近约束一议处有司本省郡县僻在山海法令＜锍-釒＞阔民易为乱今后宜慎简甲科中有才望者以任守令勿以衰残举贡反概用江广之人就近铨补＜锍-釒＞入下所司议覆俱允行推宽海禁设县治行抚按官再议以闻
　　○提督两广侍郎吴桂芳等以海丰捷闻  上嘉桂芳及总兵俞大猷吴继爵巡抚吴百朋及参将王诏功各赐银币复劾副总汤克宽祖职所上功次仍令御史勘实且奏
　　○戊申
　　○升鸿胪寺寺丞周文相为本寺右少卿
　　○癸丑
　　○升大理寺左少卿李敏为南京太仆寺卿
　　○升礼部祠祭司郎中屠义英浙江按察司佥事周思兼俱为按察司副使刑部署员外郎徐梓为按察司佥事义英浙江思兼广西俱提调学校梓福建
　　○尚宝司卿靳弘以母老乞终养许之
　　○荫吏部左侍郎吴松子世辉户部左侍郎黄养蒙子鸣勋南京工部右侍郎蔡汝南子炳齐俱为国子生以三年满也
　　○宣府总兵马芳遣家丁三十人出寨四百里斩虏四级获二人夺马七匹以还千户烧化战没自闻诏赏芳银二十两纻丝二表里化恤录如例
　　○以重城工完荫内官监太监王鼎弟侄一人为锦衣卫镇抚工部左侍郎李登云升俸一级加二品服色锦衣卫指挥使张大用升俸一级管工给事中邓楚望御史刘思问升俸二级赏银十两太监黄锦等各赏银三十两纻丝二表里工部右侍郎李迁等各赏银十五两余升赏有差
　　○裁革江西赣州兴国县主簿南安府上犹县儒学训导吉安府永新县永聚仓大使赣州府昌实仓副使各一员河南淮庆府儒学训导孟县县丞修武县主簿各一员
　　○初蓟辽总督既移驻密云兵将屯结岁用漕粮十余万石悉由通州陆运至牛栏山转输密云颇称劳费至是总督刘焘发卒＜锍-釒＞通潮河川水达于通州更驾小舟转粟直抵该镇大为便利且省僦运费什七  上嘉焘功诏赏银三十两纻衣一袭管粮郎中张大业银十五两衣一袭其余效劳将更给赏有差
　　○荫故莒州死事省祭官孙镗一子为国子生先是三十三年镗寓居松江会倭乱镗自具弓剑帅壮士百余人击贼于南汇败之追奔至葑门射杀十余人创数十人贼退屯石湖桥镗乘胜深入陷重围中战死事闻已得旨赠光禄寺署丞矣至是御史陈瑞言镗以羁旅之中本无官守义愤所激损赀紏党以赴国难奇功屡奏不幸孤军无救而死事伟报微忠魂未慰乞加叙荫以励方来兵部覆请从之
　　○兵科都给事中邢守廷等以近日军政条例为官民章奏所乱不便遵行因陈四事一申明勘报之条乞催功罪勘牒实以两月具报一申明妄奏之条凡罢革官吏生儒假以从军为名自媒求用或因而构飞语以中人者宜重其禁勒回籍一申明带衔之条言国家都督职最崇不宜轻假今中外奏带并功升级与内降录应皆有滥员乞加慎重一申明袭替之条言各卫所袭替官舍结保到五府多为该吏所勒索宜定五日内给文过部违者参究兵部议覆从之
　　○会审重囚出矜疑者十九人减死戍边
　　○户科左给事中欧阳一敬劾奏太常寺少卿晋应槐前为文选郎中专权植党与稽勋郎中唐汝迪皆贪纵不职当罢而屯田主事沈桂湖广参政孙宏车□戊巡抚王崇右侍郎傅颐俱因应槐以进亦当并斥事下吏部覆言应槐勤慎鲜过崇古宏车□戊并以时望推拔应槐永尝私之汝迪谤由胥吏亦不足据颐桂虽颇有微瑕然大节未亏后效可责不宜以人言弃之得旨命颐回籍听调桂改外任崇古等及应槐等俱留用
　　○巡抚辽东都御史王之诘言辽阳险山之间亭障希士马弱虏出没其内又朝鲜人贡之路也虽有副总兵相去远请特设参将一人募士马三千予之原任游击徐九龄端谨果毅可充是任且条十事以上一请以辽阳副总兵所辖三十七城堡分险山叆阳一道十三处隶新参将其他二十五处仍予副总兵一请山本营新军三千人添戍汤站江沿等堡余一千四百人仍随参将操练一请修媳妇山废堡改名宁东发军戍守一请革险山江沿二提调其士马听守堡官用一请以宁前所余募军银给新军人三两以充衣装房田之费一请得以原发马价给市军马一请修复连山关以谨朝鲜入贡之路一前总兵韩承庆因东虏不靖缘边隘口设虎牢柞子数层内浚濠堑东方赖之宜修复一请于宁东一十三处择其高阜之地设木墩传报一请以应募军人各随附近卫所经历司寄籍并除一切杂徭免其原户之累兵部覆奏诏允行
　　○庚申
　　○贵州宣慰使安国亨四川播州宣慰使杨烈各遣人贡马贺  万寿圣节以过期给半赏
　　○辛酉
　　○升太仆寺少卿谢发之为大理寺左少卿大理寺左寺丞陈志为本寺右少卿  诏于江西湖口县南湖嘴增设抽税衙门一所令通判一人领之凡商船由湖口上流至江西下流至芜湖者一体征税输之九江钞关年终类角□羊从抚臣周相奏也  赠故秀州巡检黄尚正为太仆寺寺丞荫一子为国子生先是四十年六月流贼犯龙泉县尚正引兵御之杀贼一人夺马一匹追奔十里为贼所执潜遣所养子黄进还约官军为内应及期官军不至尚正密入贼帐斩渠首王尚三人众惊乱缚尚正肢解之黄进闻变入营号哭亦遇害至是守臣以其事闻因有是命
　　○以两广兵荒诏留嘉靖四十年原派蓟州军饷银三万两四十一年五万两四十二年十万两于本省备用
　　○癸亥
