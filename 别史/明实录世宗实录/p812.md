<!-- { "loadSidebar": true } -->
　　○太常寺缺少卿吏部拟太仆寺少卿余瓒堪任有旨更推本寺堂官寻以寺丞陈道瀛升补吏科右给事中杨秉义等言以常侍少卿诏相大礼协供祀事宜用科甲文臣以重典礼  上以道瀛礼仪习熟可用诏如前旨
　　○己酉广西柳州洛容古田蛮贼反巡按御史石金以闻  上命提督都御史姚镆会同总镇等官亟议征剿毋致滋蔓
　　○庚戌改南京通政司右通政黎奭为右通政提督誊黄升浙江布政司使司左布政使许瓒为光禄寺卿
○总督漕运巡抚凤阳右都御史高友玑以灾变自陈求罢不允
○先是  上俞太监梁谏之请差官往南京织造工部执奏不可于是六科都给事中张嵩等十三道御史程启充等各上言  陛下初政等节用爱人一切织造采运之事厘革殆尽天下仰戴奈何左右近臣不知将美辅德而争以生事炫能为功动称供应不敷奏蒙俞允遣官南京织造即今天象示异水旱为灾小民怨咨江南尤甚且差去官员非贿不得计非贪黩无以偿之虽欲责令安静不可得也伏望  皇上俯悯人穷仍赐停止  上曰言官以言为职既奏乞停止自合具实进言如何始为謏词终乃规谏岂言官之体且不究
　　○辛亥改南京太常寺卿边贡为太常寺卿提督四夷馆
　　○升山西左布政使李璋为察院右副都御史巡抚甯夏等处
　　○命原任提督抚治郧阳都察院右副都御史方良永总理粮储兼巡抚应天等府
○升礼科右给事中王俊民吏科左给事中张＜羽廷＞俱都给事中吏科右给事中杨秉义左给事中刑科给事中沉汉户科给事中赵廷瑞俱右给事中俊民吏科＜羽廷＞秉义礼科汉刑科廷瑞工科
　　○癸丑礼科左侍郎刘龙巡抚大同右副都御史蔡天祐各引疾乞休俱不允
　　○甲寅大学士杨一清等言左春坊左谕德兼翰林院侍读顾鼎臣病痊复职请仍充经筵日讲官  上是之因命礼部右侍郎桂萼兵部左侍郎张璁俱充日讲官仍旧经筵
　　○乙卯命宣府右参将署都指挥陈谨充副总兵分守保定地方
　　○赐故太常寺少卿赵铭祭一坛仍命有司治葬以铭尝侍潜邸讲读也
　　○升南京吏部右侍郎胡世宁为南京工部尚书起致仕礼部右侍郎顾清为南京礼部右侍郎
　　○丙辰升南京太常寺少卿何塘为南京太常寺卿吏部郎中马理为南京通政使司右通政
　　○巡抚顺天右佥都御史张仲贤自陈求罢不允改南京户部尚书邹文盛为户部尚书升工部左侍郎童瑞为工部尚书
　　○戊午荫原任南京工部尚书黄珂次男峰为国子生始已荫珂长男华寻中乡试峰援例乞补从之
　　○赏密云古北口参将马恺右监丞许宣羊酒彩段以巡抚都御史张仲贤上其斩获功也
　　○己未湖广巡抚都御史黄里言荣王府第烧毁计再造所费不下数万请以故绝雍王旧府拆卸与之免致派扰小民部覆从之
　　○提督南赣右副都御史潘希曾三年秩满荫其子承祐为国子生
　　○升巡抚湖广都察院右副都御史黄里为工部右侍郎仍兼都察院右佥都御史督采大木
　　○升南京都察院右副都御史周伦为南京工部右侍郎
○赐故洗马尹襄祭一坛以襄侍讲经筵故也
　　○总督漕运都御史高友玑论劾太仓州知州王杨等兑运愆期请究治
　　○上以地方灾伤诏夺各掌印官俸二月管粮官提问如例
　　○命宣府都指挥同知李彬充右参将分守顺圣蓟广等处大同右卫都指挥曹安镇城中军坐营管操
　　○庚申升南京鸿胪寺卿刘乾为南京光禄寺卿
　　○降户部主事缪宗周三级边方用宗周疏留户部尚书秦金  上罪其出位妄言故有是命
　　○黜刑部主事唐枢为民坐论李福达谋反忤旨故也
　　○辛酉河南南阳郡城西卧龙冈旧有汉丞相诸葛亮祠庙抚治郧阳右副都御史蒋曙请赐祠额诏名忠武
　　○兵部左侍郎张璁疏辞兵务请以詹事府詹事兼翰林院学士专心史局效职讲筵  上曰璁文学优长事体练达总裁进讲不妨佐理部事所辞不允
　　○巡抚保定右副都御史何诏自陈乞休不允
　　○壬戌户部覆议总督南京粮储右副都御史韩荆言浙江应天苏州等处徵解本部定场马草一百三十余万包每包例折银贰分贰厘岁输银輙余六千五百余两俱系小民多纳之数近年旱涝相仍宜严行扣革以后止徵解一分八厘为则从之
　　○癸亥升户科左给事中陈时为山西布政使司左参议
　　○甲子升户侍郎王承裕为南京户部尚书巡抚保定右副都御史何诏为工部右侍郎
　　○乙丑礼部以天旱请行顺天府祈雨  上曰近日亢旱不雨风霾时作土脉焦枯农事可虑令该府率属祈祷须斋戒谒诚以回天意
　　○丙寅升南京太仆寺少卿杨钦为南京鸿胪寺卿
　　○升广东右布政使葛浩为贵州左布政使户科都给事中黄重为南京太常寺少卿
　　○丁卯升江西左布政使孙脩狭西右布政使唐泽俱都察院右副都御史大理寺左寺丞毛伯温山东布政使司左参政常道俱都察院右佥都御史脩巡抚湖广泽甘肃伯温宁夏道山西
　　○戊辰礼部以崇先殿成上奉安  恭穆献皇帝神主仪注先期太常寺具奏致斋三日先一日  上服常服诣  奉先殿  奉慈殿  观德殿各祭告如常仪内侍官设彩亭于  观德殿神位设神座  崇先殿中是日先设  上拜位于  观德殿并  崇先殿内阁居中至期  上服祭服至  观德殿门外降辂内导引官导上由殿左门入诣拜位赞跪  上跪内侍官于  上左跪于  神位前奏请  恭穆献皇帝神位降座升亭诣  崇先殿奉安赞四拜兴  上四拜兴赞捧  神位内侍官二员捧神位安于亭内内侍官八员举亭前行由中门出  上由左门出升辂至  崇先殿门外降辂内导引官导  上诣  神位前亭前赞跪  上跪内侍官于在  上左跪于  神位亭前奏请  神位降亭赞俯伏兴  上俯伏兴内侍官二员于亭内捧  神位前行由殿中门入内导引官导  上由殿左门入至拜位赞跪  上跪内侍官于  上左跪于  神位前奏请  神位奉安内侍官奉安讫赞俯伏  上俯伏赞兴  上兴立于拜位东西向执事官陈设牲醴如常仪内导引官导  上诣拜位赞四拜兴  上四拜兴行初献礼赞跪  上跪奠帛献酒读祝毕赞俯伏兴  上俯伏兴行亚献礼献酒行终献礼献酒赞四拜兴  上四拜兴焚币帛祝文赞礼毕  上由左门出还宫诏如拟
○上以讲官顾鼎臣讲洪范稽拟卜兆与蔡传颇异下谕问辅臣杨一清一清言曰臣闻稽疑畴内曰雨曰霁曰蒙曰驿曰克蔡传释卜兆以雨为水霁为火蒙为木驿为金克为土鼎臣以所释为非欲以驿为土克为金  皇上为说以答之盖先主蔡氏所注而于鼎臣之说亦有取焉臣按汉儒孔安国曰龟兆刑有似雨者曰雨有似雨止者曰霁蒙闇阴也驿气络绎不联属也克相交错也郑玄王肃孔頴达之论皆同至宋儒始演其义为水为火为木为金为土夫三才之数以五为中而土居五位莫之能易故五行之序水火木金土五事之序言貌视听思思通土也庶徽之序雨旸燠寒风风亦土也然则雨霁蒙驿克克当属之土矣  圣谕前五行暨五事皆以土终之大哉言乎即是可以破讲官之疑矣土为五行之主克者胜也土能克水水者五行之首故五行皆有克而土之克则行乎水火木金之中土之为克无疑若驿其义金金曰从革朱熹曰从者从所锻制革者又可革而之他亦可见其络驿不属之意也驿居四位者地四生金也克居五位者天五生土也以此推之蔡传无差矣  上以为然
　　○己巳荫太常寺卿闻渊子思学为国子生以秩满也
　　○以灾伤免广西额办钱粮一年
　　○壬申升湖广布政使林廷＜木昂＞为都察院右副都御史巡按保定等处兼提督紫荆等关
　　○福建按察司副使顾棠以疾乞休诏以棠资深有政绩特升按察使致仕
　　○诏录白阳堡死事参将关山指挥使王镇千户江钺各赐祭一坛山准袭升署职一级镇钺袭升二级
　　○癸酉升湖广布政使司左参政胡忠为狭西右布政使狭西右布政使狭西苑马寺卿顾应祥为山东布政使司左参政工部郎中叶宽为浙江布政使司右参政
　　○甲戌太子太保吏部尚书廖纪以疾乞休  上察其诚恳优诏许之加少保赐敕给传还仍命有司月给米五石岁拨夫六名应用
　　○兵部覆议直隶监察御史丘养浩言黄花镇密迩胡虏屏蔽京师卫护  陵寝关系甚重其备御官军往年皆送团营拨发以致该管人员诛求克剥负累疲敝无益于用乞行守备官将长陵等卫选定官军二千员名及行保定巡抚都御史将各卫选定官军二千员名分
　　为春秋两班造册赴部径发本镇操备免赴团营以革侵削之毙诏从之
　　○先是起用南京吏部尚书罗钦顺为礼部尚书钦顺服阕居家上疏辞仕  上优诏不允趋令速赴供职○乙亥南京吏部尚书朱希周等会同南京都察院考察郎中陈应之等四十一员俱不谨主事洪锵等三员俱罢软郎中陈鈇等十三员俱才力不及主事丰坊等八员俱浮躁浅露太常寺司乐孙启明等十员俱年老有疾诏罢黜降调如例
　　○初命查各盐运司盐引至是钦定价值两淮每引六钱两浙四钱长芦二钱山东一钱五分从户部请也
　　○镇守浙江内官监太监邓文以进贡为名乞于商贩内重收脚价以充献新器具之费部议浙江商税总之部司分之税税局课取有例隐匿有禁为法已密矣比来岁俭民穷商贩利薄国课往往告乏若欲另抽脚价是为额外之征况  陛下缉熙圣学寡欲清心凡声色货利一无所嗜顾肯为一茶果之微器具之备恣小人渔猎之计贻商民无穷之害哉  上曰各处进贡悉从节省邓文不照近规妄自援请意在侵取商税不允
　　○丙子调延绥总兵署都督佥事彭瑛镇守大同
　　○伊庄王薨游无嗣妃徐氏奏庶弟济源王訏淳伦序应袭王爵礼部覆议许之
　　○御史陈察既升南京太仆寺少卿具疏辞因荐原任给事中刘世杨等二十余人宜亟召用  上以察久居言路职在激扬既有所见自宜早陈今升用不即拜命乃泛举多人以市恩要誉姑从宽降杂职远方用十三道御史初果等连章乞宥察不报已而吏科给事中王俊民郑一鹏传良谏复论救  上责其朋比各夺俸二月寻降察广东海阳县儒学教谕
大明世宗肃皇帝实录卷七十六
　　嘉靖六年五月丁丑朔日有食之
　　○庚辰兵部右侍郎王珝卒诏给祭葬如例
　　○巡抚宣府右副都御史周金引疾乞休不允
　　○升兵科左给事中刘祺为户科都给事中户科右给事中郑一鹏吏科兵科右给事中孟奇户科俱左给事中工科给事中傅良弼吏科给事中蔡经礼科俱右给事中
