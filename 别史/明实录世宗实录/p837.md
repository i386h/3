<!-- { "loadSidebar": true } -->
　　○壬午提督两广等处军务新建伯南京兵部尚书兼左都御史王守仁报思田贼平其＜锍-釒＞略曰臣奉命于去年十二月至广西平南县与巡按纪功御史石金及藩臬将领等官会议思田祸结两省已踰二年今日必欲穷兵尽剿则有十患若罢兵行抚则有十善何为十患方今  皇上推至孝以治天下惟恐宇内一物失所而以数万无辜赤子穷搜极捕伤天地之和一也自用兵以来未尝与贼交一战而所费银米数十万今梧州仓库空虚馈饷不给二也调兵久戍疫死逃亡者接踵若复驱之锋镝必有土崩瓦解之势三也兵连两省民不得耕织事久虑易乱乃滋甚四也徵调各土兵无能宣布  主上威德明示赏罚而徒以市井狙狯之谋诱之驱敌彼因挟此贪求恣肆五也两广盗贼猺獞巢穴数千百计军卫有司营堡关隘之兵时常募补然且不敷今复尽取而聚之思田之一隅傥有他虞奚以待之六也军旅一动馈运之夫骑征之马皆取办于南宁诸属县民困已极非盗则死七也两广土官于岑猛之灭既各怀唇齿之疑其各州土目于苏受之讨又皆有狐兔之憾是以迟疑观望莫肯效力所恃独湖兵耳然前岁之疫湖兵死者过半其间固多雇倩而来兵回之日死者之家例有偿命银两费亦钜万今兹复调道路怨苦势必逃逋虽诛之不能止因一隅之小愤而重失三省土人之心伏忧隐祸殆难尽言八也田州外捍交阯内屏各郡其间深山绝谷皆猺獞所盘据若必尽诛其人异时虽欲改土设流其谁与守非独自撤藩篱抑亦藉膏腴之田以资猺獞为边夷拓土开疆九也既以兵克必以兵守岁岁调发劳费无已秦时胜广之乱实兴于闾左之戍且一失制驭变乱随生反覆相寻祸将焉极十也何谓十善活数万无辜之死命以明昭  皇上好生之仁使远夷无不感德一也息财省费畜其赢余以备他虞民免重困二也久戍之兵得有所归无疾病死亡之惨三也又得及时耕种不致穷迫为盗四也罢散各土官之兵归保境土使知朝廷自有神武不杀之威既以消彼桀骜之气阴以折天下反侧之奸五也远近之兵各归旧守穷边沿海咸得修复无顾此失彼之患六也息馈运省夫马解百姓倒悬之苦七也土民释兔死狐悲之憾土官无唇亡齿寒之危莫不安心定志涵育德化八也思田遗氓得还旧土招亡复业因其土俗仍置酋长俾人自为守内制猺獞外防边夷中土胥以安枕九也土民既皆悦服不须复以兵守无调发之费有安居之乐近悦远来德威覃被十也夫剿抚之利害明白易见如此乃当事者莫敢言抚何哉盖其间又有二幸四毁焉下之人幸有数级之获以要将来之赏上之人幸成一时之捷以盖前日之愆是谓二幸始谋请兵而终鲜成效则有轻举妄动之毁顿兵竭饷而得不偿失则有浪费财力之毁聚数万之众而竟无一战之克则有退缩畏避之毁狥土夷之情而拂士夫之议则有形迹嫌疑之毁是谓四毁二幸蔽于其中四毁惕于其外是以宁犯十患而不顾弃十善而不为夫人臣事君杀其身苟利于国且为之岂以侥幸之私毁誉之末而遂挠吾志哉为今日计其宜抚也明矣众皆曰然臣抵南宁遂下令尽撤调集防守之兵数日内解归者数万惟湖兵数千道阻远不宜即归仍使分留南宁解甲休养待间而发未几卢苏王受先遣其头目黄富等诉告愿得扫境投生惟乞宥免一死臣等喻以朝廷威德令赍飞牌归巢省谕期以速降无死苏受等得牌皆罗拜踊跃劝声雷动寻率众归南宁城下分屯四营苏受等囚首自缚与其头目数百人赴军门请命臣等复谕之曰朝廷既赦尔等之罪岂忍失信但尔等拥众负固骚动一方若不示罚何以泄愤放是下苏受于军门各杖一百乃解其缚又谕之曰今日宥尔死者朝廷好生之仁必杖尔者人臣执法之义众皆叩首悦服谓朝廷有再生之恩当以死报各乞愿杀贼立功赎罪臣随至其营抚定其众七万余人复委右布政林富等安插于二月二十六日悉令归业是皆  皇上至孝达顺之德昭格上下神武不杀之威震慑鬼神是以未期月而蛮夷率服不折一矢不戮一卒而全活数万生灵即古舞干之化奚以加焉臣谬承任使幸免罪责谨具＜锍-釒＞以闻其地方一应经久事宜再计具奏  上览其＜锍-釒＞深嘉之曰守仁受命提督军务莅事未久乃能开诚宣恩处置得宜致令叛夷畏服率众归降罢兵息民厥功可嘉其赐敕差行人赍去奖励仍赏银五十两纻丝四表里太监张赐御史石金各赏银二十两纻丝二表里其余有功三司等官俱赐赉有差其经略善后事宜仍许守仁以便宜从事应奏请者亟奏定夺
　　○升狭西按察使李如圭为都察院右佥都御史协理院事
　　○癸未改□部左侍郎李时为礼部左侍郎照旧经筵日讲兼讲大学衍义
　　○升浙江按察司佥事宋景为山西按察司副使
　　○提督两广军务新建伯王守仁奏比者侍郎方献夫建议于田州暂设都御史同广西副总兵专驻其地抚绥诸夷臣近因苏受等归降行委右布政使林富及闲住副总兵张佑抚定其众窃见富慈祥岂弟识达行坚佑闲于将略其才俱可使请以林富量改宪职俾巡抚思田张佑复其旧职其一切廪饩舆马之费悉取办于南宁府卫于军饷内支给不以干思田之人俟岁余经略有次思田止责知府理治或设兵备宪臣一人于宾州或以南宁兵备兼理而柳庆见缺参将猺贼窃发防守可虞今驻田州参将沈希仪旧在柳庆素谙夷情仍可改任柳庆兵部覆如守仁议得旨张佑即准复充副总兵协同镇守思南地方专在田州驻劄往来提调官军抚安土人巡抚不必设凡事专责成守巡兵备等官沈希仪暂令柳庆带管待新任参将至日从宜委任
　　○原任提督两广军务都御史姚镆奏称前卢苏王受等之乱已急于剿平为巡按御史石金所沮因论金阻挠兵权养寇遗患及参将李璋参议邹輗佥事申惠张邦信党附布政严纮奸贪等罪金亦言镆劳师费财冒功奏捷夷孽复叛不自引咎且忿其先后论劾事情多方构毁以其子姚涞斡于内而太监郑润构陷于中故敢肆为欺同若此兵部覆议言二臣以意见不同遂生嫌隙今地方渐平所诋辞俱浮诞宜置不问得旨姚镆嫉忿渎奏法当究治但念其曾有斩获功姑革职闲住夺其子恩荫所奏石金事情不必查究李璋等功罪令巡按御史勘实以闻
　　○甲申镇守云南黔国公沐绍勋上＜锍-釒＞言臣奉命会同巡抚等官调发汉土官军分道进剿叛贼安铨凤朝文复多方抚谕宣示恩威而诸贼抗逆执留所遣官军蒋铨丁全二人所调集各土舍又重自疑畏不用命臣谨以便宜榜示各土舍先给与冠带待后奏请承袭众始感奋于二月初十日进兵击斩强贼十余人贼势挫遂执杀蒋铨丁全奔遁寻甸武定府乞敕该部授臣方略俾获便宜行事并请宥各土舍往罪凡有功者俱许承袭以作其敌忾之气兵部覆如议上嘉绍勋功赐敕奖励命会同提督尚书伍文定计擒首恶余党随宜抚剿调来土舍照前旨准令勘明袭替免其赴京蒋铨等优恤升赏悉如例行
　　○丙戌故大学刘健曾孙望之陈乞恩荫  上以健在  先朝有辅导功特命荫望之为中书舍人
　　○兵部覆议巡按山东御史张问行条陈革弊五事一言辽东军士获功每为权要者货取冒升请自今禁谕有功军士贫不愿升者照例给赏若以私贸易各重治罪一言辽东各衙门差用人役除额设吏典外复有掌房主案识字算手舍人各倚势生事宜悉查革惟照腹里地方止佥老人等项更番应役一言辽东海运已废倭患稍息而旅顺口望海窝等处犹设驿递守御等官宜量裁省一言辽东额外差役既烦而每岁认纳官银多入豪势私囊不行解部宜行抚按守臣将额外纳银查议改正永为遵守一言辽东二十五卫原额军士一十五万六千九百余名今见役止六万余名其间且多老弱宜行清勾逃亡以实行伍诏如议
　　○丁亥升吏部考功司郎中姜清为尚宝司少卿
　　○戊子先是工科给事中陆粲等奉敕清查各马牛等房拣退不勘者送部给散军民操备耕种而御马监太监阎洪言各坝房马有曾经  上用及驮鞍披甲等项名目内有倒死尚且奏请埋瘗若一概给军骑操恐内外马匹印号相杂真沩无别乞仍存留于是粲等具＜锍-釒＞言据官旗人等结状见在马匹数内原无驮鞍披甲等名目其倒死者亦无埋瘗事例若谓马匹给军印号相杂则所拣存留者始造册印烙拣退者原无印号安得相杂洪等第谓汰马既多则刍豆亦省不足以遂已掊克□卜之私耳臣请以所拣退马匹择其尚有堪用者分给皇城四门及三千神机二营摆列应用实不堪者送顺天府变卖价银贮太仆寺以备买马以后各坝马房草料俱照实数关给兵部覆议诏从之
　　○癸巳荫故南京吏部左侍郎储巏男灦为国子生巏未经考满而历三品俸已踰七年故从其请
　　○甲午四川巡按御史逮致仕兵部尚书金献民至下刑部狱三法司上罪状言献民受命专征未至地方乃掠取边臣功次妄行报捷失大臣忠国体宜以奏事诈不以实者律论罪诏可之仍革职令冠带闲住随行人员冒升职级悉革除之
　　○乙未灵丘王聪滆奏辅国将军聪测孝行诏赐敕奖励
　　○以福建都司掌印署都指挥佥事侯汴充左参将分守广东雷廉高肇地方
　　○改置江西临江府峡江巡检司于新喻县水北墟
　　○丙申以  显陵碑工完遣礼部右侍郎严嵩诣  陵竖立
　　○兵科右给事中孙应奎言潞城山贼陈卿等累抚不悛所调集山西河南各民兵数千馈饷繁费乞令兵部再计应调兵马责付谋勇将官亟行剿捕  上命总兵官鲁纲量选所部兵马驻劄卫辉彰德地方与都御史常道相为掎角共图成功
　　○巡城御史张恂至保定保定等卫旗军千余噪入察院诉知府屠侨不给月粮恂慰谕久不出及分守保定副总兵陈谨入院一麾即散去兵科给事中卫道参劾陈谨等罪状兵部覆奏淂旨畿辅近地军士輙敢拥众攘乱屠侨不能预给军储陈谨不能严明号令即令巡关御史查勘奏处都御史王应鹏及御史张恂各有抚按重责坐视不行举奏其从实自陈
　　○丁酉提督狭西三边尚书王宪言甘肃开中引盐召商上纳粮草以备紧急各商闻纳本色未有应者乞行整理粮草都御史刘天和会甘肃抚臣酌处本拆兼收庶人情乐从而边储有赖户部议请从之
　　○命丰润伯曹松佥书南京后军都督府事
　　○庚子裁革前太监张忠等随事人员张清等四十三人冒升职级
　　明世宗肃皇帝实录卷八十八
明世宗肃皇帝实录卷之八十九
嘉靖七年六月辛丑朔明伦大典书成进呈  上亲制序文命宣付史馆刊布天下加恩纂述效劳诸臣少师兼太子太师吏部尚书华盖殿大学士杨一清加正一品俸荫一子为尚宝司司丞少保礼部尚书兼文渊阁大学士张璁加少傅太子太傅升吏部尚书谨身殿大学士荫一子为中书舍人吏部左侍郎兼翰林院学士翟銮升礼部尚书兼文渊阁大学士太子太保吏部尚书翰林院学士桂萼加少保兼太子太傅荫一子为中书舍人礼部尚书兼翰林院学士方献夫加太子太保尚书兼官如故俱照旧办事各给与诰命都察院右副都御史熊浃升左副都御史詹事府詹事兼翰林院学士霍韬升礼部尚书仍兼学士掌詹事府事少詹事兼翰林院侍讲学士黄绾升詹事兼官如故
○吏部左侍郎董＜王巳＞以三年考满荫其子思近为国子生
