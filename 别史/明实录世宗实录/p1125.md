<!-- { "loadSidebar": true } -->
　　○乙卯前月朵颜三卫夷人假以叩关求乞攻围墓田谷戕杀守备陈舜等副总兵王继祖提调官刘道引兵击之斩首三十余级守臣上其事  上命巡按御史趣具诸臣功罪状以闻
　　○丙辰以明日冬至节遣西宁候宋良臣安平侯方锐驸马都尉谢诏分祭  七陵长宁伯周大经祭  景皇帝陵寝安仁伯王桓祭  孝洁皇后陵寝周大经祭
　　○哀冲太子坟中官祭  恭让章皇后陵寝并金山等坟
　　○朝鲜国王李怿差陪臣刑曹参判韩淑等进贺冬至并谢送还流民各贡马及方物赐宴并彩币纱罗等物如例
　　○琉球国中山王尚清差正议大夫陈赋等来朝贡马及方物赐宴及彩叚纱罗等物报赐其王礼币
　　○丁巳冬至大祀  天子圜丘命成国公宋希忠祭  祖宗列圣于  景神殿命京山侯崔元代
　　○罢大祀庆成礼
　　○戊午  上不御殿受贺进诸王百司表文文武百官于奉天门行五拜三叩头礼仍各具＜锍-釒＞贺  皇后免命妇朝贺
　　○免百官庆贺
　　○东宫
　　○罢文武群臣宴并官吏军民人等俱赐节钱钞宴各王府进贺人员及四夷朝使  孝惠皇后忌辰遣玉田伯蒋荣祭  茂陵
　　○辛酉大理寺卿戴金因讯治山东等都司领班指挥吴璧等罪言领班诸臣与各卫所长帅朋比为奸骫法纵役欲将璧等罢黜请如嘉靖初年例差宪臣四员分诣南北直隶山东河南清稽诸役兼按各所部官军罪状兵部以璧等所少分数例止停俸其遣官清核军役则所宜行  上以各领操及各卫所掌印官违旨玩法久不赴操俱宜重斥今且如旧例施行即遣御史四员分按应操各都司卫所将京班额军严行稽核务充旧伍其官军逃旷及将领夤缘等毙并为体察区别以请余如议行
　　○壬戌  敕谕礼工二部曰朕惟礼时为大祀典国之大事也苟不安于人心终难协夫礼意我国家  宗庙之制自  太祖肇塞之初首建  四亲庙其后更制时奉殷荐同乎一堂当其始事岂不博采遐观卒从同堂异室之规以示酌古准今之议暨我  成祖定制于兹  庙寝之营率遵其旧百数十年以祫以享缉于纯嘏则有由然夫萃之为亨其则不远曩因廷臣之议咸称  七庙之文是用创兴以从周典乃司讨论不详区画失当  成祖以六世未尽之亲也而遽廷世室不获奉于三罪  仁宗以穆位而有常之主而就移左官遂致紊于班祔  武庙朕元也不得用为一世顾居  七庙之中有妨七世之祀揆之古义斯为戾矣往者回禄之警  天与  祖宗实启朕心兹当重廷之辰所当厘正以图鼎新又我  皇考睿宗庙于都宫之外朕每事庙中  考庙未备岂有四亲之内而考缺考乎虽每于裕祭同享而奉  主往来深为渎扰兹礼官等会议欲奉处于  孝宗同庙虽有兄弟同世之义然题扁各殊终未为妥朕是究是图惟遵  先制其永无愆夫礼非天降乃起人情  祖宗列圣欢聚一堂斯宝时义之为顺者兹当建立  新庙仍复旧制前为  太庙后为寝又后为祧时祫祭享奉  太祖高皇帝正位南向奉迎  成祖及  群庙我  皇考睿宗献皇帝神主俱同堂而序享献既毕则奉  列圣主各归于寝庶昭穆以明世次不紊  列圣在天之灵欢忻右享而克伸朕瞻事考享之诚矣可如斯兴建礼工二部如敕奉行  诏禠贵州乡试监临官御史魏洪冕职为民提调右布政使侯缄参议翁学渊监试官按察司副使王积佥事施昱各降三级考试官教杨伯元教谕穆旺谢德聪欧阳深黄持衡各降杂职以所进小录体式多违误其书经义及论词复华盭不经礼部参请薄罚  上谓其差谬既多且意涉议讽特重谴之已乃降缄云南按察司副使学渊真定府通判积两浙运司副使昱茶陵州同知伯元等俱降淮浙盐课司大使等官
　　○提督两广军务兼理巡抚兵部尚书蔡经以给事中周怡论其举劾失当自陈乞罢  上以经控制诸蛮著有劳绩不允
　　○南京户部尚书周金因南金库藏空虚条陈七事一各府逋负供应物料悉令折银角□羊部一请敕差本部属官教员赴各地方催徵积逋一南京户口盐银先年暂留承天府工用者今大工已完宜照旧角□羊部一南京仓粮积余数多请自嘉靖二十三年至二十六年收三分之一折银角□羊库一浙绍兴金华衢州三府起运南京仓折色粮米旧额石徵银八钱伍分今后量减一钱五分止徵银七钱角□羊部折放月粮军民两便一司府州县管粮官令如例亲自督粮赴部不得别差首领等官代替一近来南米颇贱人利折色每年二月放银名曰大粮今宜暂放仓米候银有赢积照旧补支户部覆催徵积补前已遣官止宜移文促之其余当如议诏可
　　○降永兴王府辅国中尉惟熇为庶人送发凤阳高墙禁住坐杀一家无罪二人屡抗敕旨擅击宣谕官故也
　　○补荫河南叶县知县唐天恩孙应侯为国子生恤其死事也
　　○应天巡抚喻茂坚巡按陈与音勘明池州府知府柯实卿所问重犯徐正本等赀财巨万世济凶恶实卿敢于任怨使豪猾伏辜甚苦独其刚愎自用嫉恶太甚不免偏狥滥及夏邦谟据其处置而荐之江浚执其偏狥而劾之虽情有由而事属轻率请以实卿逮问如理浚量加罚治邦谟戒责徐正本仍行原问衙门从重归结  上曰柯实卿既能除一方巨害其贳勿罪改别府用江浚夺俸二月邦谟已之余如议
　　○以灾伤免府府各卫及直隶保安州屯田粮草
　　○甲子少保兼太子太保吏部尚书许赞以将考察外官自陈不堪重寄乞赐休致  上勉以用心甄别贤否不允辞  上以恭建  太庙命内官监太监高忠工部尚书甘为霖提督工程原遣科道官奉敕如例兵部尚书提督领军锦衣卫掌印官监督工程如旧
　　○乙丑以兴建  太庙遣成国公朱希忠奏告  上帝于  玄极宝殿京山侯崔元祭告  列圣于  景神殿驸马都尉邬景和祭告  皇考睿宗庙辅臣严嵩祭  后土司工之神
　　○戊辰升湖广按察使石简为贵州左布政使  命工部侍郎杨麒督理  太庙工程
　　○己巳先是琉球国官生梁炫等四人遣学南京国子监至是谕七年国王尚清因奏使移文礼部言诸生荷蒙作餋颇晓文理年已长成兼本国乏人应用乞遣归婚娶诏给咨粮驿骑遣人护归
　　○荫故少师兼太子太师吏部尚书华盖殿大学士李东阳孙仲为中书舍人以侍  孝庙东宫讲读恩也
　　○诏发太仓银十万两于宣大三镇以备军饷
大明世宗肃皇帝实录卷二百八十



大明世宗肃皇帝实录卷二百八十一
　　嘉靖二十二年十二月辛未朔
　　○改户部郎中汪宗凯刑部郎中赵愈和俱添注营缮司郎中督理  庙建工程
　　○以旱灾免辽东开原等卫屯田子粒
　　○壬申遣成国公朱希忠代请  睿宗献皇帝  慈孝献皇后神主奉安于  景神殿  命改北楼口备御为守备领原额班军移驻平刑关与广武站守备分守十八隘口增置北楼口游击将军一员募兵三千给以军装合老营堡游兵分驻东西二路设分守应州南路参将一员以各城原选奇游援兵三千隶之发兵部缺官紫薪银一万五千两以募军发太仆寺马价银四万五千两以市马从总督侍郎翟鹏请也
　　○工部会议庙制间座丈尺宽广俱如旧惟起土培筑  寝庙内分九间连前间隔如古夹室制  祧庙前改除角道添置中左右三间并墙一道东西量移宽广北移进七尺南移出丹墀三丈诏可
　　○癸酉行大祫享礼于  景神殿命成国公朱希忠
　　○甲戌  慈孝献皇  永孝殿行祭礼遣镇守湖广豊城侯李熙祭  显陵  上以冬月少雪躬祷雷霆洪应殿禁屠停刑六日命英国公张溶等分祭朝天等宫庙  上以采木工完升总督湖广采木工部尚书樊继祖为太子少保提督川贵大木右都御史潘鉴为工部尚书各回籍遇缺推用先任总督川贵大木右副都御史今大理寺乡戴金为都察院右都御史仍管大理寺事巡抚四川佥都御史刘大谟为左副都御史仍各赏银五十两纻丝四表里贵州巡抚右副都御史刘彭年先任湖广巡抚今兵部侍郎陆杰各赏银三十两纻丝二表里巡抚湖广都御史车纯银二十两纻丝一表里采木工部郎中方明悦王之臣川贵右参议周宗镐蒋芝各升一级赏银二十两俱回京候缺推用巡按御史石永桂荣各赏银十五两大谟寻卒  上恤其劳诏赐三品祭葬
　　○升广东按察司副使周延为本布政使司右参政山西按察司副使郭崇皋为狭西右参政
　　○乙亥勘处湖广贵州夷情都御史万镗＜锍-釒＞言苗酋龙求皃龙母叟胁从龙柳补等近已束身归款第其党与如龙郎七等尚流劫地方执留抚使梗化如故今兵屯粮足宜乘时进讨戡定南服  上命镗督诸守臣相机剿捕务歼元凶毋使滥及良善流毒邻境朗七等倘能悔祸仍与自新事宁分列俘获功罪以闻
　　○丙子升国子监司业江汝壁为左春坊庶子兼翰林院修撰管理纂修玉牒
　　○直隶提学御史谢九仪核奏顺天等学员籍生员有罪逃回者十四人逮治本无他故但冒籍者十三人削为民族属颇远至京未久者十四人发原籍入学籍胃明白者一人肄业如故报可
　　○戊寅升南京太仆寺少卿田濡为本寺卿
　　○庚辰吏部拟升河间府通判周鉄为南京吏部主事  上曰鉄外调未满四月何以輙升京职诘尚书许赞等对状仍令将今年奉旨谪降人数己未升转俱查明具列以闻于是赞等上＜锍-釒＞引罪并查已升转官陈叔颐周卿吴会期陈冠林庭琛费完李汝楫高佐王一言李天然杨祐刘昭文蔡叆咎如思洪廷桂李大魁等十六员未升转传棨等三十九员列名具覆  上曰尔等职司铨任不以王言为大前所降出者皆因朝祭失误等事朝廷薄戒警其怠玩乃未及一年迁转数多擅权市恩欺篾国法殊失人臣体许赞等且各夺俸二月文选司郎中郑晓降三级调外任周鈇并陈叔颐等非假营求何得速进都革职为民寻降晓为直隶和州同知
　　○壬午先是巡按山西御史王汝楫劾奏按察使曹嘉纵恶自肆招集群小鬻狱黩货等不法事嘉亦讦汝楫偏私不公并诬以通贿辞连佥事赵廷松＜锍-釒＞俱下山西巡抚都御史勘究汝楫廷松悉回籍听候时嘉靖十九年春也及二十年吏部考察天下方面官当嘉不谨革职闲住廷松以才力不及论调至是山西巡抚都御史李珏勘上嘉汝楫奏讦事情谓嘉本以刚愎露才自招怨谤其狎比群小纵容骗诈事多有迹廷松无他愆特以语言欠检横犯强御此二臣者昨岁已经考察黜调公论允协无复别议矣其嘉奏汝楫赃罪悉出抵餙无实汝楫宜令供职如故部覆从之
　　○甲申大同演武厅火
　　○乙酉  贞惠安仁景皇后忌辰遣英国公张溶祭  陵寝
