<!-- { "loadSidebar": true } -->
　　○先是四川真州盗周天星王打鱼张东阳等皆篮鄢余孽有众数万剽掠真播转攻南川守臣招降之不听巡抚都御史宋沧乃督都指挥丘岌参议林豫等调兵剿之斩天星等贼党悉平凡斩贼首千七百余级俘贼酋三百余人及男女五百八十余人马牛器械称是沧等以捷闻  上嘉其功赐敕奖励晋沧右副都御史如故太监萧通御史熊爵及他领兵督饷者皆赏赍有差仍令巡按御史查核功罪以闻苑事官军皆优恤之
○庚寅
○升翰林院学士张潮为詹事府少詹事仍兼学士掌府事侍讲学士席春为学士掌院事  诏以明年春秋二仲月上巳日为祭  帝社稷之期初  上意欲以次戊日祭  帝社稷又以戊日在望后特命更之
　　○先是  上幸南城召辅臣李时翟銮尚书汪鋐夏言至重华殿谕之曰朕初欲建雩坛于南城以此地乃游观之处非祭  天所宜建坛  圜丘之傍乃合古礼卿等其相度以闻于是时等相  圜丘东南泰元门外大坛墙内地议以四十五丈为雩坛南门在泰元门稍北可三丈坛在  圜丘迤南斜亘可三十余丈坛制圆径九尺用周尺高七尺与神坛等雩坛至圆壝墙及圆壝至坛方墙相距各九丈因绘图上之  上命坛座圆广仍用今尺五尺高比神坛增五寸待来春二月上旬择日兴工
　　○辛卯  诏免凯里安抚司贡马七年时贵州抚按以凯里新土官苖夷初附请止令岁进表文免其贡马以示柔远之德  上乃许暂免令七年后如例通贡
　　○兵科给事中王瑄言今卫所军丁动称逃亡者其毙有七军官受财纵之使去一也着伍之后私役在家侵其军粮军士迫于饥寒势必窜去二也凡遇清勾所在奸猾夤求顶补军丁诈造批收不可纵迹三也到部之日雇倩军妻以伪为真既乃脱身独亡无复系累四也关津不加讥察听其问出五也里邻互为容隐同恶相济六也有司惟以严限批收为急军士逃回浸不稽核七也请言设明禁凡卖放私役者皆以律令从事及行清军御史立法清勾务禁一切奸毙兵部覆议从之
　　○壬辰
　　○升通政司通政使张瓒为户部右侍郎
　　○复置御马草场于武清县桃花口等处初清武清县牧马草场惟计分拨坝大等二十外马房之数量留地四千顷余地皆赋民耕之而内监牧马地土不曾开载及御马下场无处驻牧乃以湖渠马房地当之原坐昌平顺义玉田三州县及御马监以为武清马营草场当二十马房总会之所所岁牧御马道里适均故  先朝规趾尚在湖渠马房既僻远水草不适而创置公廨费复不赀宜仍还武清修缮故处为便户部亦以为然请以武清地召佃者皆还官为御马草场岁牧马二百匹一马百十五亩为定制其湖渠马房地仍召佃徵租从之
　　○初  泰神殿石座既成  上谕礼部尚书夏言欲亲行奉安礼言具仪上  上复谓神御版自奉天殿诣  泰神殿皆亲奠献言以为  泰神殿陈设神位之外仅足行礼如  皇上躬亲奠献请于正位三爵皆自东面西以献配位三爵皆自南面北以献乃便周旋而  泰神殿南向石升五级高可踰尺请更纳木升九级以便登降仍定拟仪注以闻先期行钦天监择日行太常寺拟奏捧主执事官十一员分献配殿大臣二员翰林院撰祝太常寺备脯醢酒果制帛香祝锦衣卫备随驾仪仗前一日  上行告  庙礼毕太常寺设神舆香案于奉天殿设神案二于  泰神殿神案二于东西配殿各设祭品如常仪香案一于丹墀正中司设等监设  上拜于香案之南读祝位于正位神案之南大次于  圜丘左门外是日质明  上具常服诣奉天殿行上香一拜三叩头礼毕退立于殿东西向执事官捧  昊天上帝神主次捧  太祖高皇帝神主次捧从位神主各奉安舆中讫锦衣卫举兴由殿中门出大明门正阳门入昭亨门历  圜丘至  泰神殿门外正位配位神舆舁入停于殿外丹墀从位神舆停门外两傍先是百官具常服于  南郊迎候  上乘辂由大明门正阳门外西天门入至昭亨门外偏西降骆礼部太常寺堂上官各二员导  上由  圜丘外内壝灵星左门入统  圜丘东至  泰神殿丹墀内执事官就神舆中捧  昊天上帝主由中道至殿中升石座奉安于龛中次捧  太祖高皇帝神主次捧配殿从位神主各奉安讫典仪唱执事官各司其事内赞奏就位典仪唱迎神内赞导  上请香案前奏跪奏上香司香官以香跪进于  上左  上三上香讫奏复位奏鞠躬四拜典仪唱奠帛行初献礼内赞导  上升殿请  上帝神位前奏奠帛捧帛官以帛跪进于  上右  上受帛奠讫奏献爵捧爵官以爵跪进于  上右  上受爵献讫导  上请读祝位奏跪赞读祝读祝官跪读讫奏俯伏兴平身导  上诣  太祖神位前仪如之奏复位分献官各请配殿行奠帛献爵礼典仪唱行亚献礼仪如初献分献官仪亦如之  上复位内赞奏鞠躬四拜典仪唱读祝官捧祝进帛官捧帛各请燎位  上退立于拜位之东内赞礼奏毕导引官导  上出至次升座鸿胪寺引导驾执事等官赞一拜三叩头礼次引百官亦如之毕  上乘辂还宫  上览之谓木级不必造余如所拟已而命行礼用祭服导驾用太常寺官一员命礼部堂上官为四员因命武定侯郭勋辅臣李时各于配殿行分献礼初盗伐  裕陵树木既获而以重赂守备太监刘岑都指挥秦震遂免镇抚张椿等互为奸利又太监窦宽等占役洒扫诸旗军岁侵役银数百计至是巡关御史余鍧发其事请亟黜岑震而禁宽等沿袭之毙因言自今守备宜听巡关御史督察其  天寿山内外守备仍复其颉颃之礼使不得相压以便行事兵部核奏  上命都察院逮问椿等如律宥震宽取岑回京别用余如议  帝社稷坛工成
　　○甲午  命故豊城侯李旻侄熙袭爵  诏革南京各监局军匠之冗滥者仍以存留之数著为例禁所司不得朦胧勾补  命有司量恤庶人觐鉎觐链觐铉觐铈宸浣宸渶拱樛赐觐钟宸潽宸氵□与宸沨葬祭复宸渠拱槄禄米三之一初宸濠之叛胁诸王将军觐鉎等分守宫城诸门以宸渠老年遣还第令其子拱槄代之觐鉎等惧听命是夜皆散归比义师入南昌觐鉎等诣王守仁自首守仁皆原之已而朝廷穷竟濠党皆削爵为庶人安置高墙久之得释居南昌廪食与庶人同时觐钟宸潽宸氵□与宸沨既卒而其子及觐鉎等奏辩不已下御史勘报至是御史秦武言觐鉎等陷于罪逆实非本志而竟齿齐民无以为生具宸渠见斥不用拱槄出身卫亲其无罪甚明宜以生者优恤死者予葬祭无罪者量给禄米以弘宥过之仁故有是命
　　○乙未
　　○礼部言旌表节孝实朝廷激励风俗盛典所以勘核再三者惧失实也今文移展转动淹岁月吏缘为奸恩不下究非致慎初意自今民间孝子顺孙义夫节妇系有司勘实者勿复勘第下风宪官核实已覆者勿再候本部以季终类奏著为令从之
　　○初武清卫军巡逻河西务钞关者四十人百户刘希仁与指挥贾璋有隙璋乃言于都御史周期雍以为此宿兵无用而坐之本卫操备请得掣回期雍信之遽以闻钞关至事翁万达执不可因发璋私罪命逮问法司于是期雍怒奏劾万达沮挠风宪请并逮希仁讯之又谓大通仓军卒及修堤看浅守厂诸军夫独武清多于他卫宜量留应役余悉遗之还伍万达复言钞关逻卒及通仓诸役皆诏置不宜掣事下户工二部会议并如万达言不直期雍兵部乃覆奏存留如故第谓逮希仁与璋并讯仍饬户工二部及巡抚悉以诏书从事不得互生嫌隙从之
　　○工部郎中陆时雍言今良乡有卢沟河涿州有琉璃胡良二河新城雄县有白沟河河间县有沙河青县有滹沱河其下流支河皆已淤壅雨水暴至輙伤民田宜以时修浚＜锍-釒＞其支流使达于海则水不为患巡按直隶御史传汉臣言滹沱经流大名故所筑二堤輙被冲决今欲修复其故工费不赀宜令广平顺德协济以均劳费事下工部请命抚按勘议以闻从之
　　○丙申
　　○南京国子监祭酒林文俊上＜锍-釒＞乞休致不允  诏许岷庶人彦汰冠带视事初彦汰革爵  上命世子誉荣摄国＜锍-釒＞辞不许及是力言之且请复父爵词颇切至礼部履奏誉荣所言出父子至情而彦汰削黜已久必知惩艾宜量从其请令得冠带理事  上许之因戒以改过自新如复不悛必寘之法
　　○丁酉
　　○晋王知烊性至孝事嫡母郝妃及生母彭甚谨母妃薨号痛几绝丧尽礼有素芝产于寝室白鹤盘旋祭所人以为孝感河中王表椁等及山西抚按上其事  上嘉王孝行命遣官赐敕奖谕
　　○礼部上  郊庙粢盛支给之数因言  南郊藉田  皇上躬执三推而公卿共宣其力较之西苑为重西苑虽属农官督理而  皇上时省耕歛较之藉田为勤则二仓之储诚宜分属兼支以供  郊庙祭祀请以藉田所出藏之  南郊圆廪神仓若  圜丘祈谷先农神祇坛  长陵等陵历代帝王及百神之祀皆取给焉西苑所出藏之恒裕仓苦方泽朝日夕月  太庙  世庙  太社稷  帝社稷禘祫先蚕及先师孔子之祀皆取给焉庶称  皇上敬  天礼神之意  上从之
　　○戊戌
　　○刑科三覆奏重囚当决者  上曰各犯虽已会审情真其中不免有可矜疑者况大礼在迩暂免行刑拘禁如故是日释死罪者九人皆发戍
　　○己亥  诏德州卫学生儒听山东提学官管辖就试山东辽东卫学生儒听辽东巡按御史考选就试顺天先是辽东生儒有诣阙言赴试山东不便者礼部覆请从之
　　○辛丑
　　○礼部言会同馆设提督主事一人令钤辖馆夫总理诸务此故事也今兵部司官乃輙干预阻挠统摄不专易至嫌隙请申明旧例凡两馆事务及夫役悉听提督官处分兵部不得勾取其大使以下役占及亡逃逋员等毙亦听提督官查究从之  赐故建平伯高霳祭葬如例
　　○壬寅
　　○升通政司左通政陈经为通政使右通政郑绅为左通政左参议杜楠为右通政
○癸卯  诏有司自嘉靖八年秋季以后凡京库折银皆如本数不得加徵耗银著为令
　　○乙巳  上诣  泰神殿奉安神主
　　○升巡抚江西右副都御史胡琏为南京刑部右侍郎  命成国公朱凤充班首官称贺致词时英国公张仑以疾在告礼部请更命勋臣一人代之故有是命  赐故署都督同知杭雄祭葬如例
　　大明世宗肃皇帝实录卷之一百三十一
大明世宗肃皇帝实录卷之一百三十二
　　嘉靖十年十一月辛亥朔以将行  大祀礼  上亲诣  太庙告请  太祖配礼惟一献无帛太常乃奏行三献礼献帛  上以其疏于典礼夺执事官月俸有差堂上官姑贳之
　　○癸丑
