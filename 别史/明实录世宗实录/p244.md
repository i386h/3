<!-- { "loadSidebar": true } -->
　　○礼部尚书夏言等以明日有事  圜丘奏上  泰神殿迎请神位及祭坛安奉神座仪注一礼部堂上充请神导引官太常寺堂属官充捧神位官先期具名题请钦定礼部官一员上香行礼一前一日太常寺设香案于  泰神殿丹墀正中一时事之夕子刻导引捧神位等官诣  泰神殿行上香一拜三叩头礼毕太常寺官九员分诣东西配殿升石座各请从位神牌出龛先雷师次风伯次雨师次云师次周天星辰次二十八宿次五星次夜明次大明捧降丹墀东西向立太常寺官一员诣配位石座请  太祖主出龛本寺少卿一员捧降至殿中西向立本寺官二员诣正位石座分立左右请  上帝神版出龛本寺卿一员捧降至殿中南向立礼部堂上官导引出殿先  上帝次  太祖次大明次夜明次五星次二十八宿次周天星辰次云师次雨师次风伯次雷师由  圜丘北门升坛先正位次配位次从位各依原序先后奉安于神座候  上至大次上香官率各官致词复命叩头出祭毕捧主官仍依次捧神版神牌神主礼部官导引入殿次以纳龛中奉安讫各官仍行一拜三叩头礼出诏如所拟命以仪注增入祀典
○甲寅
○冬至  上大祀  天于圜丘
　　○遣昌国公张鹤龄建昌侯张延龄长宁伯周大经等分祭  七陵仪宾周钺祭  恭仁康定景皇帝陵寝玉田伯蒋荣祭  悼灵皇后陵
　　○乙卯以  大祀礼成赐群臣及四夷朝使宴坐营官万全都司都指挥使都勋等乞与宴许之
　　○朝鲜国王李怿遣陪臣吏曹泰判尹仍镜等进表贡方物贺冬至节泰宁等卫都督李秦罕等遣头目塔卜歹等亦贡马来贺各赐赍如例
　　○丙辰
　　○右春坊右中允廖道南撰  泰神殿礼成感雪赋一篇  圜丘载祀庆成诗九章上进因＜锍-釒＞言  郊祀  庙祀典礼之至大者我  皇上遵复四郊以祀天地日月  大圣人之至作无以复加矣迩者  泰神殿  皇上躬诣安设神位行礼甫毕而瑞雪即降此至诚昭格休徵协应之嘉祥也独  宗庙之制  太祖与  诸祖共列于一堂似于礼有未安者臣窃谓今  太庙当为我  太祖万世不迁之庙  太宗以下宜各建特庙于今两庑之地有都宫以统庙不必各为门垣有夹室以藏主不必更为寝庙庶几乎法古之意酌今之宜而咸得其当也今之议以为弗可行者不曰地势窄隘则曰礼节繁多不曰成宪宜遵则曰劳费宜惜臣窃谓制度不必崇高使  列圣得各全其尊可也  皇上躬行礼于  太祖之庙余遣亲臣代献如古诸侯助祭之礼亦可也如曰成宪则善继善述正所以为达孝如曰劳费则君子不以天子俭其亲况天地一民若非祖宗之所遗也又何可惜乎惟  圣明采择  上曰所进诗赋付史馆采录  宗庙祀典仪制朕尝有谕辅部大臣其即会官详议以闻
　　○辛酉
　　○巡按山西监察御史杨东＜锍-釒＞陈盐法五事一盐池之湮塞皆由堤堰禁墙之不修堤堰冲决则水直达禁墙冲决则水直入盐池往年随补随坏非为永久之计乞以椿木石条固其基然后砌以砖石而又增高五尺不惟可以防冲决又所以防贼盗也一旧制河东引盐止是宣府开中近因朦胧奏讨因循改派一遇盐花不生遂给内帑之银今宜一切弗许将盐池每岁所入尽数变卖以八万两为宣府年例以八万九千三百五十两为王府禄粮余则归之户部若遇盐花不生年分就将前银给发抵作河东年例一代支协支者多出诈冒代支指已故者而言请如旧例具奏户部行巡盐御史保勘果系亲属方许代支子孙或乞养兄弟非同爨妻或改嫁皆不许协支指见在者而言两人合本彼此面同具告方许协支止是一人告协者皆不许一私败之禁肩挑背负不必禁补之条此行之于淮浙长芦则可行于河东则不可盖浙淮地方广食盐多肩挑背负者势弗能禁河东含此不禁则无可禁矣请兴贩至六七十斤以上者罪以私盐之律庶私贩有禁而官盐无滞矣一运司之有分司犹布按二司之有守巡近因河东地僻事简群处一司以致巡历不严盗贼出没乞将东西中三分司衙门俱移建池南合其驻劄严督巡称兼放引盐则地方知惧而盐徒自息矣户部议覆从之
　　○壬戌
　　○升吏部文选司郎中邓尚义为南京太仆寺少卿
○初都御史李璋以大狱忤旨谪戍广东雷州至是其子都察院都事錞＜锍-釒＞言父璋病于戍所愿以身代父戍赐父生还章下所司光禄寺卿黄宗明言工部及南京工部岁造本寺器皿仅一万二千故事进贡器物必给还器皿今则有入无出供应不敷乞赐查给  上曰器皿造办皆小民脂膏迩来毁失数多供用不足自今令尚膳监官严督各宫直日管膳人役每进即令查出有故违者巡察官指名核奏
　　○癸亥
　　○凤阳府旴＜日台＞县民何雄有二女长年十七次年十三岁饥雄欲以二女为人婢妾不果又欲出归乐户为娼泣不从以死自誓雄强之二女夜潜出以帛相系其手俱投水死事闻诏有司立祠死所岁时祭之赐祠额曰双贞
　　○南京礼部右侍郎黄绾请以  御制祭告先师孔子祝正文立石于南京国子监从之
　　○封代王充燿生母吴氏为代懿王次妃从其请也
　　○晋王知烊为其妾沈氏乞赠言沈氏事母妃孝敬母遗母为请封号诏下礼部议尚书夏言言沈无子例不得封但晋王乞恩于沈氏既没之后似无嬖昵之私必其孝敬真有足称者  上特许赠为夫人不为例
　　○甲子
　　○召原任太子太保都察院左都御史王宪为兵部尚书宪＜锍-釒＞辞  上优诏不允
　　○丙寅
○升云南左布政使高公诏为都察院右副都御史巡抚江西先是江西缺巡抚吏部左侍郎严嵩等等推顺天府尹王浚太仆寺卿盛仪  上以浚莅任未几仪犹未仕责嵩等輙便推用令封状于是嵩等具＜锍-釒＞伏罪复举公诏及广东布政使徐问  上乃用公诏
　　○先差行人蔡叆行取养病吏部尚书方献夫献夫扶病就道中途病滋甚复＜锍-釒＞乞回籍  上不允诏沿途调理稍可赴京
　　○复设大名兵备副使一员迁倒为巡检司于洪河口新铺地方从巡抚保定都御史林有孚奏也
　　○丁卯
　　○致仕大学士张孚敬＜锍-釒＞问安  上优诏答之
　　○戊辰  孝惠太皇后忌辰遣彭城伯张钦祭  茂陵
　　○以旱灾免狭西西安府秋粮有差
　　○南京户部尚书秦金＜锍-釒＞陈便民六事一浦子口马匹草料旧于南京各仓关支人马越江阻侯劳费宜于浦口镇改设草场收放既便于有司上纳亦便于军士关支一南京定场马草井内府各衙门细草宜令苏常诸府改徵折色赴部召□上纳庶角□羊纳无守候之苦扣除无侵克之毙一水兑之处宜用砖砌筑囤基以便积省小民铺垫之费一织染局令用丝宜委官于产丝之地照值收买应用毋专责铺户以累贫民一湖广额办折粮绵花绒自今宜令折价毋徒丛积本色至于陈朽无用一浙江湖州府额角□羊白绵三千两给神乐观乐舞生亦宜改纳折色每斤徵银五钱令其得沾实惠户部覆议从之  命都察院季差御史一员巡视卢沟桥
　　○辛未
　　○礼部右侍郎兼翰林院学士顾鼎臣三载秩满录其孙谦亨为国子生
　　○刑科给事中王□□止＜锍-釒＞言积谷之议本以为民第恐奉行者不能体朝廷至意兢为苛虗务于取盈是欲利民而先病民矣请令户部从长计议  上然其言下尚部议尚书许王□赞覆奏曰今之所谓积谷者即举行预备仓之政也  祖宗立法以备饥本不可废但弘治初年之例计里以定多寡则不能无取盈之毙今宜斟酌举行将先年积谷数目各照里分多少量减三分之一递为劝惩之法如地方偏僻词讼简少者随宜酌处其无名科罚一切禁止  上曰积谷事宜不必拘泥旧例苐令有司尽以赃赎租课银两籴谷入仓以备赈济仍置立文籍各巡按御史按季稽查毋容侵匿其有多方科害小民以为功迹者必重罪羽林前卫指挥使刘永昌＜锍-釒＞言臣窃观史传皆以数幸太学为帝盛节我国朝幸学之礼仅于登极后一行之其于作兴道或有未尽伏望  皇上每遇春秋开讲经筵之始先期幸学拜祭先师仍御彝伦堂进讲宣谕赏赉如制则人心感奋而教化大行矣诏下礼部议尚书夏言等覆临幸太学尊礼先师实帝王崇儒重道之盛举我  皇上经筵日讲未尝暂輙又于文华东室奉三皇二帝三王及周公孔子神位春秋开讲祭告月朔行瞻谒近于西苑无逸殿落成
　　○大学士坐讲豳风无逸诸篇右文崇道之实诚远迈前代矣顾临雍盛事惟于登极一行而近日厘正先师祝典以来未常恭谒永昌于春秋开讲先期幸学则岁且再行  车驾太数臣窃以明年朝觐考察会试之后天下大夫士会聚之时宜一举行
　　○壬申
　　○升福建布政使司左参政宋景为四川右布政使泾王祐橓奏臣于弘治十五年封国蒙  先帝给赐沂州等处枣沟芦塘板埠湖牧马草场茶园仓山庄田七区及济宁州税课局一所今部臣建议各王府自洪武永乐以后非钦赐系请给税课河泊山场湖陂之属尽为裁革念臣生于洪武永乐之后受封于  孝宗皇帝之朝似与诸府不同况部臣所议本无庄田字样如仓山及济宁税课局固当如议入官而枣沟等庄田六区仍请给以为赡  上从之  赐敕奖励灵丘王聦滆孝行从本府镇国将军成锏等奏也
　　○总制狭西三边尚书王琼言总制设自弘治中专为套计非欲其尽辖四镇数千里之边务也今修墙堑东南自定边营南山口北至黄河岸横城延袤三百里高深峻险各营官军可画地而守不必集四镇之兵专事攻讨亦不必转输八府之粟大困民力总制官可罢如  祖宗防边旧制令狭西延绥宁夏甘肃各镇守分守信地得以自专毋相牵制为便下兵部议尚书王宪覆曰琼据要修边分兵防守诚为至计但迩闻众入套住牧势必南侵恐官革则权移各镇兵马调集不便  上曰卿言良是三边地广虏情叵测防守调遣事权必宜归一总制官设如故
　　○癸酉
