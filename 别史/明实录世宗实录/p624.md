<!-- { "loadSidebar": true } -->
　　○先是总督侍郎魏谦吉议将城外被贼杀虏人口及失陷大堡者一概拟罪刑部议凡今沿边沿海及腹里府州县地方如有高厚大堡曾设专官管领兵马防御者虏至不能固守以致攻陷因而杀虏至三十人以上者管堡官比守边将帅被贼侵入境内虏掠人民者律杖一百发边远充军其各府州县若未设有卫所地方原有城池及城外五里十里之间设有村堡堪以容聚人众者掌印巡捕官预知寇至不行收歛人民亦如不行开报事例问拟杀虏十人以上者降一级加一倍者降二级二倍者三级甚者罢职如堡小不堪拒守及非专管官或因边关失守虏众骤至所在人民离城堡颇远收歛不及者虽如前失事俱免问罪守巡兵备等听督抚官酌量参究奏请定夺著为定例下所有遵守报可
　　○甲午命故怀宁侯孙秉元子世忠袭祖爵
　　○添设宣府镇城分巡佥事一员
　　○补荫致仕南京刑部尚书傅炯子点为国子生
　　○
　　○刑部尚书郑晓三年秩满荫其孙心材为国子生遣中官赍赐羊酒钞贯
　　○总督浙直福建都御史胡宗宪言舟山残孽移住柯梅即其焚巢夜徙力已穷蹙小船浮海势易成擒而总兵俞大猷参将黎鹏举防御不早邀击不力纵之南奔播害闽广失机殃民宜加重治  上命巡按御史逮系大猷鹏举来京讯治柯梅倭之出海宗宪实阴纵之故不督诸将要击及倭既出舟山即驾帆南泛泊于浯屿焚掠居民由是福建人大噪谓宗宪嫁祸南道御史李瑚遂劾参宗宪数其三大罪瑚与大猷皆福建人宗宪疑大猷漏言于瑚故诿罪大猷以自掩饰如此
　　○乙未荫吏部右侍郎袁炜侄大轮南京太常寺卿林庭机子烃俱国子生各以三年秩满也
　　○改福建按察司清军副使为整饬福州兵备兼分巡福宁道仍带管清军原设福宁道佥事改为分巡兴泉道兼兵备
　　○赐故礼部尚书少傅兼太子太师胡濙祠额祭文从其孙光禄寺丞颐奏也
　　○丙申升太仆寺少卿徐陟为太常寺少卿提督四夷馆
　　○升大理寺右寺丞孙慎为本寺左寺丞填注添设右寺丞宋仪望为右寺丞
　　○改封故齐东王庶第一子镇国将军载垕为齐东王长子夫人赵氏为长子夫人
　　○旌表南直隶等处孝子蔡元锐烈妇熊氏及节妇黄氏等六人
　　○丁酉巡抚山东都御史丁以忠言本处民兵始议改徵银两民不胜累后幸停止近乃复议徵银募兵自多故以来山东赋繁役重民逃土荒大半即正额粮税岁拖欠十七曷能办此额外非常之赋请将三十六年以前改徵减存民兵逋负并以后年分工食通行罢免以苏罢累且今南倭来靖海运新开其见在民兵不应复议折徵宜暂留防海以消意外之变兵部议从之
　　○发太仓银九万三千八百两有奇于山西镇十二万三千七百两有奇于宣府镇备防秋客兵粮刍
　　○戊戌以旱  上亲祷雨于雷宫禁屠停刑如例
　　○升江西道御史徐绅为尚宝司卿
　　○己亥升协守浙直副总兵署都指挥佥事卢镗为署都督佥事充总兵官镇守浙直命南京中军都督府佥书署都督佥事李琦提督京城内外巡捕
　　○庚子以南京都察院右都御史蔡云程为南京刑部尚书
　　○升兵部署郎中唐顺之为太仆寺少卿
　　○辛丑雨百官表贺命英国公张溶等告谢六宫庙
　　○授第一甲进士丁士美为翰林院修撰毛惇元林士章编修
　　○升河南汝宁府知府宋大勺为山西按察司副使提调学校
　　○倭犯江南崇明县泊舟三沙地方登岸烧劫
　　明世宗肃皇帝实录卷之四百七十


明世宗肃皇帝实录卷之四百七十一
　　嘉靖三十八年四月壬寅朔时享  太庙遣成国公朱希忠代
　　○倭船数百艘转掠江北扬州海门等处
　　○癸卯巡抚宁夏都御史霍冀言俺答纠聚套虏势将西犯本镇兵马单敝不敷防御乞掣回入卫游兵或将在镇休班兵马免其番上更请发太仆寺银三四万两市马兵部议覆入卫游兵不当议留本镇既告急宜令督发该镇轮班游兵入卫与前班速代听其回镇应援太仆寺马价空乏宜照例于狭西寺苑孳牧马并茶马内取给及追徵桩朋地亩银两买补  上从部议
　　○乙巳补荫故太子太保户部尚书孙交孙序为国子生
　　○巡抚福建都御史王询奏福兴泉漳四府及福宁州清军同知宜兼管海防责之修船练兵其沿海仓粮亦宜专委州判官清查完负其本省议留屯盐并提编均徭不足支费请以延建邵汀四府粮剩等银及兵部裁减驿递支应银通计三万余两留助军饷户部议覆报可
　　○总督狭西三边侍郎魏谦吉奏延宁固原入卫官军沿途折马者乞将太仆寺寄餋马兑给即今大虏移驻河西甘肃边情视各镇为急遇有寇警请不俟奏报以便宜调山西大同宁固游兵应援及量诸路远近定限传报日期庶军程有稽不致延误事下兵部议覆入卫倒失马匹宜仍于孳牧茶马内取偿果河西告警宁固山西游兵许从宜调用大同兵勿轻徵发其哨报虏情宁夏限半月固原甘肃限一月傥非时大举深入即星夜驰报不在此限报可
　　○先是倭寇二千余突犯饶平海豊攻破黄冈城巡抚南赣都御史范钦等请责成两广军门移驻惠潮近地调兵剿御事宁议掣仍留谋勇将官一人领兵戍守兵部言两广苖情反侧又兼山寇出没均宜周防请命提督两广侍郎王钫总兵曹松遴委才将精练土兵三千驰赴剿贼并戍守要害倘倭势重大径自移镇惠潮从之
　　○丙午  裕王长子薨大学士严嵩等言亲王之子曰世子今若称长子是与郡王之子同也乞特赐追封庶于典礼为合  上命追封为世子其祭葬视世子已封者例
　　○福建新倭大至且多赍攻具先攻福宁州城经旬不克乃移攻福安县破之其沿海诸邑若长乐福清等境悉有倭舟是时广东流倭往来诏安漳浦间浙江前岁舟山倭移舟南来者尚屯浯屿加之新寇遍福兴漳泉诸处无地非倭矣
　　○礼部覆南京国子监祭酒潘晟议节年下第举人本部俱限定水程分送南北监肄业但各生往往不依期赴监其岁贡援例生员虽或入监又多捏告依亲患病给假等项回籍不行依期复班以致在监人少不敷拨历请申明典例凡举贡援例生员告南监者通查本部原定水程如违半年以上者作旷三月计月加旷一年以上送问其依亲餋病者除水程外亦三月复班如仍前故违期限者定行查革仍咨都察院转行各巡按御史将前项生徒下有司严限起送限三月以内赴监如违半年以上罪承行吏一年以上罪首领官举人迁延及迫试期方赴监或不入监而赴试者本部送问如例不许入试岁贡生非年老者不许就教庶洪制严明国学充实报可
　　○升提督两广兵部右侍郎王钫为南京都察院右都御史
　　○命宁晋伯刘斌佥书前府事宁阳侯陈维藩佥事左府事分守苏松参将刘显充副总兵协守浙直分守浔梧左参将王宠充副总兵镇守广西
　　○总督浙直福建都御史胡宗宪奏凡起解军门及军门支用钱粮一一关白巡按恐误军机宜如敕谕听臣督同守巡管理支用籍其出入送巡按稽查便下户部议调度兵马经画粮饷总督之任而查盘库仓稽考奸弊则责在巡按但时有缓急事有经权今后如遇巡按在近或地方无事仍照钦依事理挂号呈详如巡按出巡隔远军情紧急应起解者先行起解应动支者先行动支仍具数问呈巡按俟季终听其委官清查报可
　　○江北倭趋通州总兵邓城遣兵御之败绩指挥张谷死之倭进据白蒲镇
　　○命试监察御史罗复吴过孙用彭继业陈瑞王好问王纳讲郭文辅俱实授
　　○戊申录三十四年王江泾乍浦杭州北关等处斩获倭寇功升授武生家兵赵凯等七人有差
　　○授大兴县民黄伟为锦衣卫百户给房价银一千二百两伟御嫔黄氏兄也
　　○庚戌郑府东垣王原炯薨以革禄减祭葬之半
　　○初贵州普安卫安南所屯军李昂等聚众行劫拒捕杀人流毒川贵者且七年至是昂等渠魁九人就擒巡抚贵州都御史高翀等以闻及称贵州军民鲜少多系江西川湖流民侨居生事宜申明保甲以稽土著  上嘉翀功赐银三十两纻丝两表里昂等悉依例处决其余事宜依议行
　　○巡按福建御史樊献科勘上三十七年倭犯福建文武诸臣功罪言倭相继入寇流劫惠安同安长乐漳泉之境陷福清南安二县巡抚都御史王询督兵追剿歼贼于海口在漳泉者随亦创残而遁总督胡宗宪巡抚王询原任署都指挥佥事王梦麒武举杨承业功当首论原任署都指挥佥事来熙曾清指挥计文韬千户李常春等当并叙革职参将王麟尹凤指挥张侨停俸参政万衣参议顾翀副使邵楩佥事盛唐舒春芳王时槐功可准罪死事知县林咸巡检汪诏等宜赐赠荫训导邬中涵等应加优恤及兵总李御朱谅等均宜分别犒赏其福清县知县叶宗文南安县知县涂光裕各失城守罪当重惩指挥朱澂等五十七人并当按问  上命赐宗宪询各银四十两纻丝二表里梦麒准复原职承业升二级熙凊各升一级文韬等给赏麟等令复职衣等俱开俸准赎宗文光裕法司拟罪具奏余悉如拟已法司当宗文谪戍边卫光裕以该县无城得末减降边方杂职
　　○辛亥北洋有倭二千余艘副总兵卢镗引兵出哨遇之倭舟泊三爿沙我兵急攻之斩首一百二十三级生禽一人倭歛入三沙不出
　　○壬子改南京兵部右侍郎郑絅为兵部右侍郎兼都察院右佥都御史提督两广军务
　　○甲寅福建新倭自福宁州连江罗源等处流劫集于怀安闽县各乡镇遂合众攻福州府城不克环而守之是日参将黎鹏举以舟师击倭于海中七星山屏风屿斩首六十七级生禽六十八人
　　○乙卯先是三十五年四月朵颜属夷白思哈儿等潜携北虏间觇喜峰口道路官军觉捕斩之至是巡按御史方辂勘上功状言序班王吉丛德之译审军人陈厚仔之馘获俱当下总督军门犒赏从之
　　○改中都留守司署正留守文质为署都指挥佥事佥书南京锦衣卫事
　　○巡按直隶御史栾尚约上言宣府西北二路为通虏要区新旧游兵二营驻劄镇城有警旋出御敌疲于奔命乞移二营兵一驻赤城防东北二路一驻左卫防西中二路＜锍-釒＞下总督尚书杨博勘议博言宣府新旧游兵家在镇城今若移驻远边乐改者少惟入卫游兵家在各路使复还故地人必便之宜改在北路者九百有奇为旧游兵驻赤城在西路者一千有奇为新游兵驻左卫更补足二千之数其新旧游兵除选补入卫余者分入正奇两营副总兵官统领事下兵部议入卫兵马乃原系挑选诸路之精锐以为内备且不必更易止令新旧游击各带领本营兵马前赴赤城左卫驻劄以壮声援傥蓟东有警仍驰入卫俟秋防事竣将新旧二营通行选练堪入卫精卒然后议奏更替  上允部议
　　○诏发倭僧清授于四川寺院安置初清授随侍郎杨宜所遣郑舜功至宁波未几总督胡宗宪所遣生员蒋洲复以僧德阳至俱上书求贡市朝议未允令量赏遣归未行间而王直就擒岑港所泊诸夷遂结艐拒我师焚德阳舟山所居道隆观合势开洋去清授原不与诸舟同来又居定海七塔寺诸夷亦不索之至是尚覊留未遣宗宪＜锍-釒＞上倭情已可见清授不必遣还然留之浙西非宜请用洪武年间故事发四川各寺安插兵部议覆从之
　　○丁巳升巡抚狭西都察院右副都御史殷学为南京兵部右侍郎
