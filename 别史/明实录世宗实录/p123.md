<!-- { "loadSidebar": true } -->
　　○丁巳御史张问行言臣奉命点闸京营马匹窃见牧政名存实亡领牧之难在将臣点牧之扰在居民受虚牧之苦者军士而获马地之利者武定侯郭勋也地号草场叚画封志部发册籍野设厅院敕旨领于将官紏察委于科道臣谓有牧之名者此也地久不耕土非其性黄蒿株立菅草根盘气臭不敢近人味苦难以饷马臣谓无牧之实者此也帅臣之差挨次不以奉命为荣军士之点流惟以推脱为计管属原非素体统领实出暂时急之则有怨言缓马则必废事领牧之难于将臣者如此人多取便躁践良田马众拥行竞食嘉榖贫军托故而贪饕强卒乘机而行劫点牧之扰于居民者如此往返五七百里客居四五月余人里粮而为糗马负刍以自饲疾病无医投宿无地是军士受虚牧之苦也原额草场殆三千顷今之收租者二千余顷留牧者止七百余顷每年租银动以十万尽输之京营假造标把旗帜任彼侵欺克落出入不经奏请收支信其主持是郭勋获牧地之利也乞敕兵部将勋查究通将地亩概租居民或收银两或收子粒责委部官经收动支按月粮为给散仍令军士随便牧放依期京营点闸则牧事有据马政无虞兵科给事中刘琦亦以为言俱下兵部覆请如二臣议便得旨照旧行
○昌化王府辅国将军聪氵□习以凶暴不法夺爵为庶人敕代王戒饬之
○戊午以雹灾免山西大同前后各卫所大同府所属各州县税粮有差
　　○南京户部尚书邹文盛先以折收草价事为总督南京粮储右副都御史韩荆所论被旨诰责至是具＜锍-釒＞引罪乞休  上曰折草原无情弊其用心供职不允辞
　　○镇守蓟州等处总兵官马永上言先任吏部尚书陆完剿除流贼安定中州乞照例赐以赠谥量授子孙世袭一职学士丰熙等议礼被谴谪乞宥其罪  上以陆完交通逆藩罪状显著丰熙等罪过朝廷自有处分责永出位妄言令具以状对于是永具＜锍-釒＞引罪  上复切责而宥之姑令革任回南京后府带俸闲住
○己未诏修建  仁寿宫一依先年规制升巡抚狭西右副都御史王荩为工部右侍郎兼都察院右佥都御史总督收买大木
○辛酉升兵部左侍郎王时中为本部尚书先是兵部缺尚书吏部会推者再俱未允试监察御史熊爵乃言本兵重地贵在得人新建伯王守仁尚书彭泽皆壮猷元老可当是任章下所司至是吏部复以时中请遂用之
　　○以灾伤诏免镇江等府丹徒等县带徵逋税
　　○壬戌  上亲制  皇考恭穆献皇帝恩纪舍春堂诗集序
　　○致仕南京户部书蒋昇卒诏赠太子少保赐祭葬如例昇广西全州人成化二十三年进士初授知县选御史升知府至南京户部尚书历官三十余年操履清白始终一致嘉靖元年恳＜锍-釒＞乞休玺书褒谕赐人夫月米驰驿还乡家居杜门不干预州郡事与弟大学士冕友爱惇睦家庭肃然临终戒其子勿求恩泽士论重之
　　○蔚州卫有星陨如升天鼓鸣
　　○癸亥以灾伤诏免宣府各卫所隆庆等州县太原府所属州县并太原卫各税粮有差
　　○甲子以灾伤诏免庐凤淮扬四府税粮停徵应角□羊物料及留淮南盐价四万接济
　　○丁卯命故丰润伯曹恺子栋袭父爵
　　○诏裁革湖广桂阳州河泊所武冈州税课局  礼部言今岁四方灾异臣等历考史籍未有如今日者冰雹害稼大如鸡卵如杯碟者古则有之其大如碗似人头古未有也大风偃禾拔木吹倒房屋者古则有之其卷掣庙宇及民舍至百数十家了无踪迹又再三见于一镇古未有也妇人怪胎生子三目或四目反形体不全者古则有之至六目四面有角手足各一节独爪鬼声古未有也牛犊之产一身二首者古则有之其一身二首腹内心肺与胆各二且二三月间两省并见古未有也虎入城市入民家猛恶噬人者古则有之其具人手足出没倐忽不可防制古未有也鸡生雏三足者古则有之其前后四足古未有其余山崩水涨烈火迅雷淫雨亢阳伤人害物其祸尤惨灾不妄兴必有所召臣等查得往年遇有灾异不过齐戒祭告贬损服色而已原  天意所以示警岂徒欲责取文具为哉臣愿上下协和痛加修省期于舍旧图新尽人事以回  天意除齐戒祭告外大小臣工凡系利害兴革事宜遂一议拟奏请而  皇上虚心听纳即赐施行如救焚拯溺汲汲不暇使官守言责各尽其职膏泽得下于民一洗因循玩愒之习  上曰灾变非常朕心惊惕诸司宜以实痛加修省毋事虚文其利弊兴革事宜会官议拟以闻
　　○戊辰诏遣大臣祭告  天地  宗庙  社稷山川并遣官祭告被灾地方名山大川及山川应祀神祗  诚孝昭皇后忌辰  奉先殿行祭礼遣恭顺侯吴世兴祭  献陵
　　○大学士费宏上＜锍-釒＞乞休言臣自正德甲戌废弃家居恭遇  龙飞首蒙召用勉供厥职五年于兹大礼既成信史既纂  庙制既定臣周旋其间与观盛典无所赞助深愧孤恩今年三月以来屡出  宸章付臣编集文华听讲既受渥赐平台召见复荷褒嘉盖右文之主近代所无遭际之奇实出望外然臣之私心则恐吟咏频数  圣虑过劳每托散本官转告司礼监官欲为上达岂敢徼龙为一身势利之计今忌臣者乃以此为罪欲加陷害从而媒蘖其短仰恃  圣明必能洞察岂敢深辩但物忌太盈分当知足况臣赋质素弱百病交侵  皇上励精图治臣以衰羸岂能仰赞  庙谟禆益政化乞怜臣之力寔不能强察臣之心非敢负恩容臣致事退居田野  上优诏褒答不允寻复＜锍-釒＞言君子之去就贵于见几而臣已恨审几之不早人臣之病常在于伤宠而臣实荷宠之过优  上仍慰留之复遣鸿胪寺官谕令供职而宏以次子懋良有罪下狱按问未明复上＜锍-釒＞引罪求去  上仍不允
　　○己巳试御史魏有本言武定侯郭勋之贪暴言官与本兵交章参劾乃听其诡辩置之不问总兵官马永东北干城也顾以进言而遽弃之二臣罪过孰为重轻于国家孰为损益较然明甚审公论而断之于心无难也伏望于勋夺其兵柄究其情弊于永收回成命复加任使则军政边陲两有所赖  上以永出位妄言已从宽处有本乃复论救狂妄奏扰不堪宪职令调外任已而给事中解一贯沉汉陈守愚御史许翔凤并＜锍-釒＞言马永为陆完陈乞恤典所言虽非然完已死子孙微声势无可托富贵无可求而永乃为之请乞此其心有可亮者昔齐威王使章子为将以应秦师候者言章子以齐入秦威王不听后章子大败秦师左右曰王何以知其不叛曰章子为而不欺死父岂为人臣而欺生君哉有本之意以永不过受知陆完尚思图报于既死之后不忍负之况荷  陛下生成之德其图报称又当何如故略其言而取其心是以为之一论救耳今遽斥逐之不已过乎夫有本言官也言者其责非马永将官比也  陛下责永出位妄言而有本之言则非出位责永不修职业而有本之陈言正修其职业今不惟不听之又从而尤之则非建官之本意亦非用有本之初心似与责马永之明旨不合也兵科都给事郑自璧等又为马永讼功言永往为把总则收裴子岩等处之功为参将则报擦崖子等地之捷比陟总兵则洪山口大岭寨所在奏绩往岁大同之变用兵一＜锍-釒＞见称缙绅永之胸中固可占矣况蓟州一镇先年胡虏侵轶民鲜乐生自永为将虏不敢入寇百姓安堵士卒感畏官民保留之＜锍-釒＞不下十余使威望不足以服众胡同然一词若是哉此盖为地方择人非为区区一永也巡抚顺天都御史刘泽巡按御史丘餋浩郑洛书亦各上＜锍-釒＞言永廉仁能得士心乐为效死今闻永去莫不拊膺顿足如赤子之失慈母谨条其不可不留者六惟  圣明裁许  上俱不听又以永出位妄言已从宽处责自璧等违旨论救各夺俸三月于是吏部尚书廖纪因南京营务事荐永可用并为有本救解＜锍-釒＞言南京营务久废凡有识者皆以为忧臣自召用至京辄与尚书李钺私计以为宜预择练习戎务堪任将领者二三人奏请用之坐营庶几平居无事声威足以镇压一旦有警谋勇可以集事斯为保固根本至计近闻杨锐许告南京坐府及马永以论事投间南去臣实不胜私庆以为二将之往南京实天启  圣聪有此成命乃笃周祐之远鉴保根本之大猷欲俟  天威少霁具陈始末申荐锐永寄以营务重其责成以彰  陛下不测之恩释臣夙昔之忧一时言官郑自璧郑洛书等未悟  圣意遂以马永勇略素著夷人畏服犯颜申救皆荷优容而御史魏有本独以狂直谪外夫有本言虽烦渎心则无他乞复其职以明  陛下容谏之大度仍以马永杨锐俱南京坐营以北京坐营体统行事则  陛下奠安  宗社之远图上有以隆根本之重地而下有以贻后嗣之丕基矣臣待罪铨曹用将非其所任出位妄言自知罪无所逭但犬马一念之诚实不敢避＜锍-釒＞入  上乃嘉纳其言以纪为忠爱遂复有本官令杨锐南京坐营
　　○庚午  上制敬一箴及注范浚心箴程颐视听言动四箴颁赐大学士费宏等＜锍-釒＞谢因言此帝王传心之要法致治之要道奏请敕工部于翰林院盖亭竖立以垂永久仍敕礼部通行两京国学并在所提学官摹刻于府州县学使天下人士服膺  圣训有所兴起  上命如议行  兵部右侍郎张璁詹事府詹事桂萼两＜锍-釒＞论大学士费宏专擅威福大肆奸贪极言丑诋章下所司  光禄寺卿崔杰三年考满录其子子为国子生
　　○升南京大理寺卿王珝为兵部右侍郎
　　○庆成王府奉国将军奇汍坐淫纵不法诏削夺禄米三之一敕庆成王戒饬之○贵州土官汪誉奏献楠樟大木请给服色诰命  上嘉其劳特许之
　　○辛未升狭西按察司佥事宋琏为本司副使抚治西宁番夷
　　○壬申  上御经筵展书官翰林院编修孙承恩以疾不至具＜锍-釒＞引罪命宥之停俸一月是日失朝者八百余人命俱宥之
　　○复除服阕山西道试监察御史邵豳原职
　　○初洪武间以抚宁山海地方庄田赐中山武宁王徐达达故仍归之官至是其孙定国公光祚奏请差官勘复户部议光祚所奏先已勘明不宜复行渎扰有旨令仍差官查勘拨给户科都给事中黄重御史张珩丘餋浩任享廖自显户部郎中郑登高先后力争之皆不能得于是户部复奏言抚宁山海地土小民世业在光祚得之不为大益计小民生死之命捐之则为大损民之休戚系国安危光祚与国咸休顾不念前人爵禄俾子孙世享哉况今在在灾伤人民困苦抚餋休息正此时乞俯念邦本至重边徼可忧采纳诸臣所言收回查拨成命则祸变潜消而光祚永保禄位＜锍-釒＞入  上乃从之命不必再勘仍与民为业
　　○癸酉敕兵部尚书王时中不妨部事提督团营操练
　　○甲戌诏补赐故太子少保吏部尚书许进谥襄毅
　　○遣武进伯朱江等为正使翰林院编修王教等为副使持节册封徽简王庶长子厚爝为徽王周王嫡第七子勤焕为瑞金王庶第八子勤烒为商城王富阳安穆王嫡长子睦桴为富阳王胙城宣靖王嫡第三子睦栀为胙城王刘氏为胙城王妃永宁恭定王庶第三子勤烛为永宁王廖氏为永宁王妃高平昭简王庶长子融烇为高平王永安靖懿王嫡长子显梧为永安王王氏为永安王妃镇宁恭靖王嫡长子祐檽为镇宁王安氏为镇宁王妃徐为赵府光山王妃
