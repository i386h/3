<!-- { "loadSidebar": true } -->
　　○礼部议拟是月二十二日卯时上  寿安皇太后徽谥先期三日太常寺官奏致斋仍奏请遣官祭告  天地  宗庙  社稷至日行祭告礼用祝文香帛果酒脯醢如常仪是日早告祭  大行寿安皇太后几筵陈设祭品如常仪设册案宝案于几筵前左右祭前一日内侍官设册舆宝舆香亭于奉天门捧册宝各置舆中是日  上缞服御奉天门内侍官举舆外导驾官导  上随册宝舆后降阶升辂外导驾官退百官素服于金水桥南皆北向立候册宝舆将至百官皆跪册宝舆过毕兴皆随至清宁门外北向立内导引官导  上至清宁宫门外降辂册宝舆由中门进至几筵殿前丹陛上导引官导  上由左门入至丹墀内赞官唱执事官各司其事导引官导  上至丹陛上拜位捧册宝官于册宝舆内捧册宝由殿中门入至几筵前左右北向立内赞奏四拜礼在外鸿胪寺官传唱百官皆四拜导引官导  上由殿左门入至神御前奏跪传赞百官皆跪奏进册捧册官以册跪进于  上左  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案赞宣册宣册官诣案取册跪于  上左宣讫赞宣宝宣宝官诣案取宝跪于  上左宣讫奏俯伏兴平身传赞百官同奏复位导引官导  上由殿左门出至拜位奏四拜传赞百官同导引官导  上至  几筵前奏初献礼奏跪传赞百官皆跪奏献帛献酒赞读祝读毕奏亚献礼奏献酒奏终献礼奏献酒奏俯伏兴平身传赞百官俯伏兴平身奏复位导引官导  上由殿左门出至拜位奏四拜传赞百官同祭毕导引官导  上由左门入至神御前以册宝授内侍官捧入内导引官导  上入内安册宝行叩头礼导引官导  上由左门出至丹陛上奏礼毕制可
　　○山东流贼王友贤等剽劫河南祥符封丘等处转掠至南直隶界归德守备廖泾坐逗遛下吏河南捕盗都司蓝佐坐防守不严戴罪立功其余失事官军命侍郎李瓒详核具奏及劳赏斩捕有功者时有上言山东河南二省抚巡官各顾其土不相保摄故盗久不灭  上又命总督漕运都御史俞谏不妨原务与总兵官都督鲁纲一同提督山东河南北直隶等处军务以便宜节制镇巡等官设法抚剿选团营惯战官军三百人人给银二两随纲听征及先调保定定州等处达官达舍二千俱从纲分布截杀发太仆寺马价银二千两运送谏所使随宜支用
　　○丁亥  贞惠安和景皇后忌辰遣安昌伯钱承宗诣  陵寝致祭
　　○礼科给事中章侨言近者给事中徐景嵩陈江以论劾尚书赵鐄景嵩被谴免归今江又求去是鐄一举逐两言官关系国体不细宜暂准鐄辞任待召留二臣后徐议之  上不许既而鐄＜锍-釒＞辞位以谢人言  上温旨褒答令安心视事如故
　　○赠故松江府知府张文明为太常寺少卿文明为御史在正德间以直谏降广东电白县典史  上即位召还复职寻擢守松江病卒御史马录言其风节表著宜加恤典故有是命
○礼部尚书毛澄上＜锍-釒＞乞休因固辞加秩荫子  上仍褒留不允
　　○四川酉阳宣抚司土官宣抚冉仪等遣使贡马给赏彩叚有差
　　○戊子升户科左给事中梁本茂为山东布政使司右参议
　　○兵科给事中史道已升山西佥事上言臣顷在谏垣尝指目大学士杨廷和为漏网元恶草劾欲上为廷和所觉亟出臣外任臣诚无状恐一旦得祸以忧臣毋惟  陛下赐之致仕全臣母子微生因以原奏封上具言廷和交通逆濠謟附钱宁江彬纳贿专权之罪且云  先帝自称威武大将军廷和未尝力争今于  兴献帝一皇字考字乃欲以去就争之实为欺罔廷和上＜锍-釒＞自辩因乞致仕  上曰卿以正学直道辅佐  先帝随事匡救备竭诚悃力阻护卫谏止巡游以死自誓不附权幸不作威武大将军敕书彩帐先年闻父讣音旬日之内连章乞归终制忠孝大节中外共知及国势危疑之际又能计擒逆彬俟朕从容嗣统功在社稷更化以来议处大礼厘革弊政诛逐奸党褒进忠贤知无不言罔顾利害勋望隆重朝野称述简在朕心方切倚毗岂可偶因一人谗佞排陷之言辄求休退鸿胪寺其往谕朕意令即出供职不允所辞史道已升外任却乃挟私妄言颠倒是非巧佞迎合摧辱大臣变乱国是吏部亟参看以闻既而吏部尚书乔宇论道挟私妄言乞正其罪  上下之诏狱兵部尚书彭泽亦奏廷和定策讨逆忘身尽忠乃为史道所构引嫌乞休大臣人不自安因劾道尝力捄奸党许泰张宏王琼陆完自知素行不齿士论猥以搏击当路藉口为名真奸人之雄不可不治  上曰杨廷和事朕以来辅德佐政备竭忠诚剪除奸逆不顾身家之祸定策翊戴有功不居诚古社稷之臣朝廷方切倚毗鸿胪寺官宜往谕朕意即出供职史道捃拾浮言横肆诽谤大伤国体沮坏新政已有旨逮治中间果有朋奸党恶纳贿实迹具讯本末以闻今灾异频仍正上下交相警戒之时若谗佞得志公议不明正人君子不安其位相率避嫌求退天下治乱安危之机所系此岂国家之福览奏具见卿忠愤所激为世道远虑奉公体国至情今后吏部务求学行老成识建治体之人选补科道其言官独本参奏除大奸大恶机密重情之外余皆从公会本具奏不许挟私沽誉报怨市恩中伤善类违者许本衙门掌印官并各衙门堂上官具奏吏部仍稽察各官所言当否量为黜陟以昭平明之治
　　○己丑以  武宗毅皇帝禫祭遣驸马都尉京山侯崔元诣  康陵行礼
○是日  上御西角门服黑翼善冠素服乌犀带不鸣钟鼓文武百官俱浅淡色服乌纱帽黑角带侍班奏事如常仪礼毕  上还宫仍素冠素服先是三日  寿安皇太后服除部臣毛澄等请  上即吉御奉天门视事议再上不许命考  孝肃太皇太后丧礼行之澄等又言  孝肃太后崩时距葬期不远故暂尔持凶以待  山陵事竣与今事体不同况当正旦朝元之会亦不宜素冠缟衣临见万国若孝思未忘第毋御中门及不鸣钟鼓足矣  上不得已从之仍免朔望日升殿
　　○庚寅升吏科都给事中张九叙为太仆寺少卿
　　○左春坊左谕德兼翰林院侍读顾鼎臣上＜锍-釒＞称病不能赴阙乞假暂留  上不许趣召供职
　　○南京守备魏国公徐鹏举等奏南京大小教场神机营新江口浦子口等处操备官军并传操按伏等项及把总守哨卫总指挥等官旧规俱听内外守备节制推委与操江都御史原不关涉观  英宗  武宗前后诏条可考也今都御史胡瓒等兵援专委任明约束之言欲以侵夺事权变更甲令而又专疾武臣彳独任地方失事之罚非故事不可听兵部议覆浦子口地方与新江口关昼操夜守及上下江旱巡按伏官军先因彼此隔陟守备官徒以文书遥制不救缓急故瓒等欲令操江兼辖浦子口及与内外守备协同选委各营卫官军事非为私不足引他故以争也其奏拟文武官失事情罪揆之先年事例亦略相同臣等不敢复议＜锍-釒＞入  上报如弘治年间例行以弘治时曾敕兵部尚书王继与守备成国公朱辅公同计议军事故也  上意盖欲使权归本兵不专任操江都御史云
○辽东开原大饥诏免催徵桩棚马价候嘉靖二年秋成带徵其业已输官者各该所司籍记贮库不得浸没
　　○辛卯命户部以宝坻县李子沽庄仍给还仁寿宫
　　○壬辰添注服满佥事牛鸾于山东按察司令其军前督兵剿贼时流贼猖獗都御史李瓒荐鸾在山西时勇略过人因有是命
　　○癸巳提督南赣汀漳等处军务都御史聂贤乞恩加赠故父聂濂吏部覆请许之
　　○顺天府府尹万镗奏弘治间定各州县计亩徵银之法军需料价俱从此出其文武职官及诸当优免者止免人丁不及地亩近来差繁赋重援例投充及陵坟海户一概优免偏累小民逃亡殆尽请申明旧制以苏民困户部覆议请如镗奏申明均徵地亩之法及禁约各陵户不得倚内臣声势规免地税沮挠县官  上曰然今后顺天府所属州县编审均徭仍酌量人丁地亩兼徵银两应免之家炤例止免人丁不得滥将地亩一概折免
　　○原任南京刑部尚书致仕戈瑄卒诏赠太子少保给祭葬如例
　　○甲午上  寿安皇太后谥为  孝惠康肃温仁懿顺协天祐圣皇后更定葬地于  茂陵玄宫之右命所司择日兴工从侍郎贾咏等奏也
　　○诏革冗官各司府州县添注添设署职之员除钱粮重繁者炤旧存留外其余参政参议同知通判县丞不系额设者悉令回籍待缺取补
　　○以山东流贼久不获命逮青州兵备副使黄昭道佥事王浚下法司问分守东兖道右参议吕经分巡海右道佥事谢芝分巡东兖道佥事萧瑞俱待事宁之日一并具奏
　　○提督巡捕参将桂勇奏臣受命逾年前后捕获盗贼五百余人乞代还坐营  上以其巡捕有劳赐之银币不许更替○乙未新改南京国子监祭酒鲁铎以久疾未痊＜锍-釒＞乞休致  上不允趣起视事
　　○礼部尚书毛澄再＜锍-釒＞乞骸骨  上仍慰留不允
　　○丙申吏科右给事中李学曾＜锍-釒＞荐原任佥都御史林廷玉在  先朝以触忤权幸致仕学行才谞公论归重宜及时召用吏部覆奏从之
　　○提督宣大侍郎臧凤奏先任镇守太监今充军马锡巡抚都御史胡瓒见任总兵官杭雄擅支官银数千馈送江彬又有分守太监李睿副总兵林宽都指挥等官田云或那借侵欺或支领克落罪各有归宜治如律  上以锡瓒雄事已遇革诏勿问宽等下巡抚都御史鞫实拟罪以闻
○虏寇山西掠偏头关外镇巡官以闻乞亟发延大二镇游奇等兵并力战守得旨命提督侍郎臧凤督同宣大镇巡官严督所属加谨堤防遇有警报各该镇巡官分遣官兵彼此应援相机战守不许互相推调致误事机仍将近日贼情及调遣官军数目不时奏报巡按御史亲诣近边城堡剌访功罪实迹以闻
　　○丁酉  上始御奉天门朝见群臣时礼部及科道官俱言  寿安皇太后服制已满宜渐从吉典御奉天门视之久之乃允仍令不鸣钟鼓不鸣鞭
　　○印绶监左少监谷岫正德中差管杨村皇庄科扰生事侵占民田为有司所发下言官核实有验  上命逮其家人谷经等鞫之候问明并奏地亩当入官者召民开种徵银解部
　　○己亥罢光禄寺添给岁支钞关银三万两仍留户部充供应买办急用之费
○提督南京操江襄城伯李全礼贪纵不检家人刘宏倚势作奸威逼指挥佥事革辅至死事闻诏逮宏法司讯治充军仍切责全礼令带俸闲住
　　○庚子大学士杨廷和复以衰病上疏乞休  上曰卿朝廷元臣德望素隆出处进退系国轻重近因连疏乞休朕念卿以经济宏才匡弼  先朝辅佐新政备尝艰险曲尽心力转危为安功在社稷孤忠大节中外共知已屡有旨慰谕为天下留卿柰何复有此奏至以老病为词览之良用怃然吏部官宜往谕朕意趣起就职用副朕拳拳至怀所辞不允
　　○原任延绥巡抚右副都御史姚镆以  天变自陈乞免  上谓镆素有才望近又升秩命疾驱赴任不允辞
　　○周府汝阳王同铚薨诏给祭葬赐谥
　　○左军都督府带俸成安伯郭宁卒命如例与祭三坛侄瓒复以斋粮麻布请仍乞扶柩至永平府安厝不许
