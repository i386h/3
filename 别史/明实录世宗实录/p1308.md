<!-- { "loadSidebar": true } -->
　　○癸亥总督尚书杨博条上经略宣大八事一宣府怀隆永寍南山一带西自合河口东至横岭止计长一百四十三里修筑大墙已完三百余丈未完者宜责令摆边军士分工修筑一补修大同镇西中二路宁虏堡至桦林儿墩废弃边墙墩堡敌台及改复云石铁山二堡宜刻期修理务在秋前报完一宣府墩台疏写以致炮火不明宜于中西南等路并镇城外诸要害处增筑墩台西阳河渡口堡挑壕一道以限虏骑一班军自三十九年为始应给行粮布花并主兵加添征哨银宜查数给发其河南秋班未至及逃回官军请令抚臣将各月粮银照数扣解以备边用一宣府南路顺圣东西二城宜各置驿站以便递运大同许家庄宜设守备以便防守一兵马按伏有虏未至而先伏者及名伏兵于此而避虏于彼者又有虏去而伏久不归者宜当酌处设伏于贼众将至之日不得先时以老师伏兵于贼所必由之处不得避地以玩寇虏回兵即掣不得愆期以匮财一山西北抗三关乘塞守伡与诸镇无异诸镇之费取给他省而三关所需则竭赋自供今灾沴相仍民力不堪乞行巡抚严督两司并府州县官节费爱民正赋之外无名之供宜稍停罢得旨悉允行
　　○甲子左军都督府带俸长宁伯周大经卒赐祭葬如例
　　○丙寅  孝庄睿皇后忌辰  奉先殿行祭礼遣清平伯吴家彦祭裕陵
　　○雷击  奉先殿门外南墙西墙
　　○戊辰  孝穆皇后忌辰遣成安伯郭应乾祭  茂陵
　　明世宗肃皇帝实录卷之四百七十三


明世宗肃皇帝实录卷之四百七十四
　　嘉靖三十八年七月庚午朔时享  太庙遣驸马都尉谢诏代
　　○升户部左侍郎蔡克廉为南京户部尚书
　　○总督尚书杨博言宣大荒田水利宜加意开浚仍照早田旧额徵税以劝民业其上花园等处修筑墩台三十座借用客兵银六百两有奇宜行户部给还报可
　　○给事中龚情言臣于本年正月奉命巡视太仓银库于时稽核库贮银两凡七十四万有奇及后每月按阅收支之数所出动踰所入于今未及半年库贮银仅余八千余两而各边之年例□铺之货价折俸之绢布军营之刍豆盐米所稽迟而未给者不与焉国储至此可为寒心日者  皇上一问光禄经费俾月致报而该司钱粮岁省不啻三分之一况太仓之财岁以千万计中间请乞之频仍给予之泛滥当不止如光禄所侵冒者臣愿  皇上责令提督仓场侍郎月具银库内外出入之数务在简易明白一览可见赢缩各司自当畏惧撙节而所省且不赀矣＜锍-釒＞下户部请令仓场侍郎每两月一具揭进呈  御览诏可太仓银库之月报出纳自此始也
　　○总督蓟辽保定尚书杨博言蓟辽二镇唇齿相依每秋彼此警报缓急互异今宜令辽东总兵官杨照于七月以后统领劲兵移驻前屯一带一遇石门燕河二区有警径自入关应援至于滦西黄花一带极当虏冲昌平居庸所系尤重仍当严行宣府总兵官李贤亦于秋期移驻怀隆整兵待援如遇滦西有警驰入居庸会合蓟兵并力剿截＜锍-釒＞入报可
　　○壬申发太仆寺寄餋马二千二百匹于蓟镇兑给官军骑操八百二十七匹给入卫各营游兵
　　○癸酉  仁孝文皇后忌辰  奉先殿行祭礼遣广宁伯刘允中祭  长陵
　　○金星昼见
　　○南京礼部尚书致仕闵如霖卒赐祭葬如例如霖浙江乌程人嘉靖壬辰进士改庶吉士授翰林院编修寻升右春坊右中允历左谕德翰林院侍读学士掌院事太常寺卿掌国子监事礼部侍郎兼学士教庶吉士简撰玄文改吏部左侍郎掌詹事府事进南京礼部尚书致仕如霖颛谨有文以撰玄失  上旨南迁寻罢疑同乡学士董份陷之竟郁郁而卒
　　○丙子升兵部右侍郎刘采为户部左侍郎
　　○刑部左侍郎赵大佑三年秩满荫其子成妥为国子生
　　○诏发太仓银五万两于蓟镇三万两于密云备客兵粮刍
　　○己卯巡抚河南都御史章焕言河南民兵近免入卫岁徵饷银七万五千两角□羊部给边但诸民兵食于官者累年一旦遣归田亩恐生他患乞量留饷银三万两俾臣等选择前兵精锐者如旧额之半在省团操以备缓急徵发兵部议覆允行
　　○辛巳诏鸿胪寺右寺丞萧澜仍以从四品服俸补本寺左少卿澜为寺丞凡再考九年满加服俸至从四品至是起复值左少卿缺乃以澜补之而服俸仍旧云
　　○南京地震有声
　　○壬午礼部以  万寿圣节请命  二王入宫朝贺报罢
　　○赐沈世子珵尧敬一箴  皇明祖训祖德诗恩纪含春堂诗四书大全大学衍义各一部从沈王恬烄请也
　　○改南京兵部右侍郎殷学为兵部右侍郎协理京营戎政
　　○发太仓银五万两于延绥备主客粮刍
　　○癸未海西等卫都督孛罗并夷人张古六等以朝贡回至潞河驿有管车百户寇冠靳不与诸夷车而索取其鞍辔丝绢等夷恚欲执冠冠走匿游击崔经所部中军官何淮所淮率家僮与夷斗古六为所殴死事闻下刑部议罪诏发淮边卫充军以其僮抵死冠赎杖还职经下巡按御史逮问
　　○甲申中元节遣武定侯郭守乾玉田伯蒋荣彭城伯张熊恭顺侯吴继爵分祭  八陵都督王朝用祭  恭仁康定景皇帝中官祭  恭让章皇后都督沉至祭  孝洁皇后及  哀冲  庄敬二太子各陵坟
　　○复设狭西布政司抚治□洛右参议
　　○禠宁夏总兵官姜应熊职付按臣逮问以御史崔栋劾其贪纵玩寇也
　　○丙戌原屯三沙倭贼突犯江北由海门县七星港登岸
　　○丁亥  成祖文皇帝忌辰  奉先殿行祭礼遣广宁伯刘允中祭  长陵
　○改封沈府德平王嫡第二子辅国将军恬燇为德平王长子夫人吴氏为长子夫人
　　○虏春犯遵化时县吏民张应相李朝举李梅张冲霔张德窦汝楫麻鉴等七人咸以力战死至是抚臣以闻请加褒恤诏赠应相指挥佥事朝举等千户仍令有司立坊表之七人惟鉴有一子世臣荫授百户
　　○戊子诏发通仓米一万石太仓银二万两分赈蓟州遵化豊润玉田等州县以被虏残伤从总督尚书杨博请也
　　○先是巡按浙江御史王本固南京御史李瑚各参劾总督浙直都御史胡宗宪岑港餋寇温台失事掩败饰功之罪诏下查盘科道官罗嘉宾庞尚鹏从实核报至是嘉宾等奏覆岑港倭凡五百余人于三十六年十一月随王直至求市易及王直被擒见官兵浸逼烧船上山据险屯驻至三十七年七月闻携带桐油铁钉移驻柯梅造舟至十一月舟成于十三日开洋去讫今泊福建浯屿其温州三十七年之寇则自三月间至流劫乐清瑞安永嘉平阳等境府城及瑞安乐清二县盘石宁村等所皆被围逾月杀指挥刘茂朱廷钥千户周宾百户刘源季爵秦杭乡官佥事王德医官王崇大等至六月初由飞云港等处开洋而遁共台州之寇亦同三月问由松门澶湖登岸流突临海黄岩太平仙居宁海天台等境且遍府城及太平县城数被攻围观海卫百户陈椿太平县典史叶宗皆死于贼至五月十九等日自第现大青开洋而去天台有遗倭潜突仙居临海知府谭纶督兵夫逐捕至六月初六日擒斩尽绝已上岑港温台失事始末大都如此至于文武诸臣功罪如参将戚继光剿贼无功通畨有迹参将张四维不能邀截纵寇复逞把总刘英遗贼酒米信地失防所当重究原任参将张鈇宁村失守全军覆没把总梅魁遇贼先逃丧师罔恤千户朱光透军机按兵纵寇千户王世臣朱谏闻警委舟临敌撤防指挥刘大有胡震李荀等千户张辅等百户高世安等志切保身望风奔溃以上诸臣均当重究副使袁祖庚曹金等机宜弗审制御全疏但已经革任似应免究兵备副使陈元珂拥兵自卫防守不严所当降调先任海道副使今升巡抚王询综理虽乏先事之防而失事则在离任之后似应宽处至若总督浙直福建都御史胡宗宪柔佞憸人奸邪巨蠹欺  君误国餋寇残民岑贼移驻柯梅自焚舟厂全浙所共知也乃称官兵攻剿而妄行奏报欲饰其玩寇之愆温台极被创残荼毒官民人心所共伤也乃称斩获数多而更以捷闻求掩其殃民之罪拥劲兵以自卫恶闻警报之宵传罪将领以文奸专冀本兵之内召廉耻扫地沉湎丧心捧觞拜舞于军前而伏地欢呼赞赵文华为岛夷之帝携妓酣饮于堂上而迎春宴客视总督府为杂剧之场万金投款权门而醉发狂言毕露其弥缝之巧千里追回章＜锍-釒＞而旋更情节曲致其欺罔之私纳贿弄权出犴狱之巨奸若盐贼朱先等权侔将领专官给饷纵滑稽之武弁若指挥陈光祖富拟陶朱贪黩因仍征输繁急喜通透夷情为得策启军门倭主之谣指扣侵边饷为常规有总督银山之号招艺流而厚加豢餋盈庭皆狗鼠之雄假赞画而阴为利谋入幕悉衣冠之盗蔑视法典溷乱官常此一臣者宜置之重辟以彰天讨之公用洩人心之愤者也＜锍-釒＞下兵部议覆得旨继光四维英革任仍同鈇魁等下按臣逮问祖庚等免究元珂降调宗宪询策励供职
○先是六月五日虏酋黄台吉紏众数万突犯大同弘赐镇川等堡侵宣府竟攻破西安驿堡时宗室奉国将军俊欛等三人佃种城外亦被杀掠屯结浃旬诸将及土民御之斩虏三十三级损官军四十七人十七日出边至是总督张松勘上诸臣功罪言宁夏入卫游击万国远部客兵奋身挺战游击王孟夏副总兵赵苛以身尝敌遏虏南奔功当首论原任游击胡镇参将孙吴千总麻锦宣府总兵官李贤副总兵刘汉参将郭震闻警星应援得策功当次论总兵官张承勋逗留观望玩寇殃民罪当重究参将王臣守备魏宏李春实卜大经设备不严策应后期罪当次论兵部议覆诏革去承勋都督职衔戴罪防秋臣等付巡按御史逮问国升二级孟夏苛一级镇等各赏银二十两宗室被杀以代王不能约束纵使出城降敕戒谕仍下按臣逮问其长史教授等官
　　○命永平遵化各复设守备一员从总督尚书杨博请也
　　○辛卯诏发太仓银五万两于山西镇备客兵粮刍
　　○丙申命神枢营副将署都督佥事赵应充总兵官镇守宁夏分守延绥左参将吕经充右副总兵官分守凉州广宁游击将军黑春充左参将分守辽东广宁前屯
　　○江北七星港倭流劫过金沙西亭将犯杨州海道副使刘景韶督参将丘升等兵并力御之战于邓家庄斩首六十九级贼败走仲家园我兵纵火急攻斩首二百八十余级贼宵遁
　　○戊戌巡按陕西御史甄敬言西宁河州一带畨夷往岁虽有侵犯不过鼠窃数人近年以来渐肆悖逆先任总兵官王继祖妄行剿伐寔起衅端今春参将张世俊轻率捣巢益致猖獗近畨贼盘据碾伯山后狂狡为害乞审度时势应否剿抚早建长策  上命三边总督严行各镇审察敌情酌量抚剿拟议奏请如声势重大相机调兵策应
　　○江北诸军追倭至锅团参将丘升轻骑先进贼觇无后继尽锐来冲升马蹶被杀已而我兵大至贼惧奔十灶升山西骁将今岁江北之捷率升为军锋狃于屡胜轻敌致败诸军无不惜之
　　明世宗肃皇帝实录卷之四百七十四


明世宗肃皇帝实录卷之四百七十五
　　嘉靖三十八年八月庚子朔
