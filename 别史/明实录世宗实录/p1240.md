<!-- { "loadSidebar": true } -->
　　○甲午以侵盗沿边束草论宁夏中卫左所百户方瑛罪斩副千户等官张翥李墌削职为民  经略边务侍郎杨博言蓟镇往岁建议合数村筑一空堡不惟收歛无及亦且劳费不赀乞如甘肃地方五七家共筑小城中立一墩上盖楼房天棚设拦马墙墙壕悬置板桥大村令其左右夹峙各筑二墩或四墩六墩随处可筑数人可守而费不过百金分置步兵兴土人相兼按伏贼小人可以邀击其昌平等六州县被虏残伤不能举役乞发真定等府所输民夫银一万两助之报可  慱又言阅过蓟镇平山营起至昌平居庸关沿河口止修完边墙墩台已踰太半冷口关外极冲边墙亦已增筑其未完边城万四千三百五十六丈墩台九十二座附墙敌台一百三座房二百一十三间乞命总督镇巡官严督所司及时修治以固保障候巡关御史阅奏抉可博寻以事竣回京＜锍-釒＞辞宪职许之
　　○丁酉荆王厚烇薨讣闻辍朝三日遣官祭葬如例
　　○戊戌起服阕原任都察院右副都御史孙世祐巡抚云南原任右佥都御史杨宜巡抚河南
　　○庚子设陕西甎井堡新建仓大使副使各一员
　　○辛丑  孝庄睿皇后忌辰  奉先殿行祭礼遣恭顺侯吴继爵祭  裕陵
　　○壬寅补荫故太子太保吏部尚书唐龙孙廷佐为国子生以其子汝楫登苐援例乞补故也
　　○癸卯  孝穆皇后忌辰遣长宁伯周大经祭  孝陵
　　○甲辰顺天府尹雷礼条上恤灾六事  一通涿良乡固安诸州县水灾重大请下抚按官查核赈恤蠲免  一迩来户部运饷派取府属州县大军扰民非便自今穵运军饷宜官募大通桥等处车户厚给工价量蠲襍差人自乐从不必重派民车  一府属州县自赋役正供外有内府及部寺岁派乞一切蠲除以固根本一永乐间取浙江等处富民实京师号厢民后因供输浩繁移徙日众乃于原籍每户徵银三两助之令户以解银渐多移为边用每县止给三百两而厢民所供办实数倍之宜复旧制以厚厢民  一宛大二县佥派殷实人户供办  上用诸物原非本等繇役宜平准其直以时给与  一所属州县额派内外衙门皂隶门子几四千人各项京差官又于额外取皂隶几二百人乞查议酌损以苏困惫章下户部户部言各州县车不能輙罢但当厚其工直其有损折官偿其半富民银已入边储不可尽给厢民余如礼言诏从部议
　　大明世宗肃皇帝实录卷三百九十九


大明世宗肃皇帝实录卷之四百
　　嘉靖三十二年七月乙巳朔  时享  太庙命成国公朱希忠代  礼部以  万寿圣节请令  裕王景王入宫行庆贺礼  上曰二王非群臣比且未奉  庙殿之遣姑俟明秋行  升都察院右佥都御史倪嵩为本院左副都御史协理院事  时九门列营以备战守  命户部左侍郎马坤督理给军粮饷  宣府蓟镇守臣各报虏将入寇兵部会议虏驻商都地临宣蓟如果人犯必由古北口若冷口则辟在东隅喜峰则路经朵颜比之右北似为稍次若自宣府入犯西必由横岭镇边东必由黄花镇张家口自大同入犯东必由广昌直趋紫荆西必越宁鴈直抵山西今诸要害俱有正奇兵拒险设伏以待然蓟州密迩京师备宜周悉卢沟桥畿辅喉咽尤须预防乞命提督时陈统入卫兵分布昌平怀柔侯警遏剿宣大山西蓟辽总督镇巡官整饬戎师如虏犯京东则辽东宣府京西则大同山西各率奇游兵入援其冷口喜峰应援付之辽东横岭马水防守委之山西保定正兵驻通州奇兵驻良乡山东河南保定侯调民兵各移驻德磁易三州近地以侯策应而京营听调官军则令副将萧汉副怀柔孙勇赴顺义赵乡赴通州与入卫兵互为声援参将李光启赵应二营赴蓟镇助守扼塞游击刘岳袁洁二营赴卢沟据桥防护仍命陕西守臣潜师捣虏巢穴榜谕属夷毋俾助逆再敕纪功给事中一员同巡关御史往核功罪总督陈圭候近京有警以兵往合时陈协战  上曰营兵留护京师萧汉等止勿调陈圭帅师当请何地与时陈合兵防护事宜议明具奏余从所拟兵部覆议时陈兵分驻昌平顺义怀柔若虏犯古北横岭奋力迎敌遏其入路陈圭驻郭门与八营连兵坚守耳调山西老营堡游击刘承惠以兵赴良乡仍分时陈兵一枝抵通州与保定正奇二营原赴良乡通州者属圭统领策应诏俱从之仍命礼科给事中王正国随营纪功
　　○戊申  仁孝文皇帝忌辰  奉先殿行祭礼遣武定侯郭守乾祭  长陵  晋府奉国将军表衬以越关革为庶人礼部议宗室来京无问事情轻重俱发高墙奏词立案为法未免过严故不能尽法若酌量行勘具奏论治行法渐至过宽而越关日众计其驿递需索所得倍于岁禄及勘又从末减是以无复畏惮请自今越关者先革为庶人然后行勘情有可原则为请复仍查所过需索革禄示惩如无迫切事情不启各王不告有司輙听拨置而来者尽法如例奏可  巡抚应天都御史彭黯巡视浙江都御史王忬各以倭寇出境浮海东遁来间倭自闰三月中登岸至六月中始旋留内地凡三月若太仓海盐嘉定诸州县金山青山钱仓诸卫所皆被焚掠上海县昌国卫南汇吴淞江乍浦山□秦屿诸所皆为所攻陷崇明华亭青浦象山嘉兴平湖海盐临海黄岩慈溪山阴会稽余姚等县乡镇焚荡略尽向来所称江南繁盛安乐之区骚然多故矣
　　○己酉掌锦衣卫事左都督陆炳请祭旗纛之神于射所从之即遣炳行礼  命太仆寺发寄养马一千匹给大水谷新设游兵
　　○辛亥  命兵部发帑银二万五千两分犒陕西八卫边兵仍赐提督时陈银四十两游击丁碧孙邦陈凤朱玉等各十两
　　○壬子发太仆寺马一千九百二十五匹给延绥入卫兵
　　○戊午升大理寺卿卢勋为南京刑部右侍郎左少卿冯天驭为都察院右佥都御史协管院事  升刑科都给事中姜良翰为广东左参政  福建道监察御史陶钦皋论劾南赣巡抚都御史张烜南京提督掺江都御史蔡克廉各不职宜罢诏俱回籍候勘  □才□口心□督陕西三边侍郎贾应春言各省钱粮本自足用今士马消耗而粮不足者法令废弛催督怠缓政也臣先任陕西巡抚见各卫府民屯粮完者十二负者十八而管粮管屯官不闻催督上之人又无以惩之其惰益甚臣请著为令自今粮草未完三分以下者管粮管屯官停俸五分以上者府州县管粮官降调卫所管屯官革管事二司管粮管屯及府卫州县正官俱停俸七分以上府州县管粮官革职卫所管屯官调卫二司管粮管屯及府州县正官俱降调其司府州县官升迁给由行取必完过八分以上者方许离任户部覆如其言报可  虏酋俺答把都儿等大与入寇分道由大同弘赐堡等边进境合众下浑源州东犯灵丘广昌等处
　　○己未中元节遣定国公徐延德恭顺侯吴继爵长宁伯周大经玉田伯蒋荣分祭  八陵都督佥事王朝用祭  恭仁康定景皇帝都督佥事沉至祭  孝洁皇后及  哀冲  庄敬二太子中官祭  恭让章皇后各陵坟  上谕礼部朕丕承  父天  母地洪眷  大道帝师匡扶内完殛灭外虏平宁  恩佑加隆勿谓尔君弗似臣邻之义当为民先兹月下旬及八月初旬  高玄等帝坛修  景庆等仪诸司止常封生辰免贺毋得违怠
　　○庚申未封妃褚氏薨诏葬礼如睦妃例赐号曰曰□女
　　○壬戌  成祖文皇帝忌辰  奉先殿行祭礼遣长宁伯周大经祭  长陵  少保兼太子太保礼部尚书东阁大学士徐阶三年满遣中官赍赐羊酒钞贯进柱国给诰命  升太仆寺少卿黄如桂为大理寺左少卿  设山西神池堡仓利民堡仓平刑关仓大使各一人  巡抚直隶御史陈学夔上言渤海所镇关城黄花镇口门家峪灰岭口青龙桥石峡峪诸隘俱虏入要害乞各增兵防守镇边城东北街马跑泉为高崖口剧冲乃止列卒十八人请分参将王臣所部原募兵千人守之分选勇略指挥千户统领且边兵艰苦军需告乏更乞发帑银万三千三百五十两补前借脩边银募兵者其军士月粮刍粟准令常支本色以赡之兵部覆议许之
　　○癸亥  赐敕葬谕鲁王颐坦贤孝王父端王病尝药祷神请以身代居丧卧苫醊粥者期月徒跣扶辒百里衰经三千又捐千金及湖数顷以赈饥有司以闻故有是命
　　○甲子升抚治郧阳都察院右佥都御史沈良才为大理寺卿广东左布政使谈恺为都察院右副都御史巡抚南赣河南右布政使史褒善为南京都察院右佥都御史提督掺江  兵科都给事中王国祯等言迩者海氛弗靖臣等日阅彼中当事诸臣及南京府部科道章奏凡夷寇交衅之由群凶狡谲之熊党与分布之广城池失陷之多官民屠戮之惨与夫兵将柔脆之实国赋亏损之虞  祖宗根本重地惊惶震撼之情臣等深切殷忧周爰咨度求所以俾庙谟销后患者谨列三事幸命筹国计者择焉一明委任机不并掺权无两在海防要害以一重臣任之足矣乃命掺江与巡抚协同行事平居既苦于牵制临事又易于推诿非计之得也宜稽往牒相时宜酌定归一以专任而责成之便且近日登莱亦传倭警凡氵□顗海郡国将来恐俱不免其山东辽东巡抚亦乞赐以专敕俾无海防今亟于先事图之一重事权昨岁因黄岩之破复设巡视浙江都御史惟是经理海上事宜诸凡黜陟减否之权一功不与是以钱粮出纳动支为难司府奉行多见窒碍有如都御史王忬所陈者亦何以展其犹为责之底绩哉请如各省例更为巡抚浙江兼理海防职衔更敕赐之其福兴漳州等府军务仍令提督如故一奖才杰访得寇入之初凡守土诸臣莫不心丧胆落狼奔鼠窜而松阳知县罗拱辰六合知县董邦政乃能手握孤军深入重地独当勍敌立有战功即其忠勇一节寔超恒品乞不拘赀格量升滨海地方一官俾得展竟底里为一方保障＜锍-釒＞下吏兵部议覆海防宜属之应天巡抚巡视浙江都御史宜改敕加抚衔其浙江省钱粮原属应天巡抚者当仍其旧勿易拱辰邦改请加以按察司佥事职衔仍各随原任地方巡抚就近委用得旨王忬令提督军务兼巡抚浙江并福兴泉漳地方应天凤阳山东辽东巡抚都御史以本职兼理海防各别给敕书行事罗拱辰董邦政添注浙江按察司佥事余如拟行  虏移营窥紫荆指挥袁鏳遇于广昌县石门村败没
