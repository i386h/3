<!-- { "loadSidebar": true } -->
　　○刑部尚书胡世宁以灾异求退因言干事一劝  上日阅大学衍义三久任巡抚守令并宽其文法三久任布政使径升九卿等官不必再推巡抚四分巡佥事三年间专管一道不必更移五升除有司官就于近地以便之任六布按二司官只于在所衙门升转不必南北交迁七才力不及官量调相应处所不可置诸远方八边方布按二司佐贰官宜越资拣用使之谙练边事以备边镇巡抚九广西四川云贵司府州县官宜选用有精力谙土风者不可概用衰老贪懦之人十嘉靖二年五年二次考察黜退官多刚正有为之人宜与餋病休致者一体令大臣科道保举推用疏入  上答曰卿才识老成召用未久宜尽心供职不允辞所陈勤学事朕深用嘉纳朝觐考黜官系  累朝旧制不宜更变以启纷扰其余下吏部议行
　　○丙寅南京礼部尚书沈冬魁乞致仕许之令有司给米月三石夫岁四名
　　○诏发太仓银五万两给山西偏头关旧例偏头关刍谷户部请暂给帑银不为例从之
　　○命安远侯柳文管操江兼理巡捕改注南京中军都督府支俸管事
　　○初登极诏下已遣给事中夏言等查革军功冒滥官旗三千余人及六年诏书则令查复其不应革者于是给事中程辂等籍上应留应革之数下兵部议处兵部分款覆上更命与科道官公同再核具奏至是给事中黎良等会同查议备将各边总兵官奏带从征人员功次及地方捕斩盗贼与获妖言所升功次以至军功荫升不系赐姓义子及内批陈乞者并从公酌议查列款目拟别去留上请得旨俱如所拟兹事屡次查审朝廷从宽处分一应被革人员敢再奏扰重治不贷
　　○己巳升顺天府府丞唐凤仪为都察院右佥都御史巡抚四川
　　○诏吏部开具近年谪降官并具所由以闻从科臣言将叙用之也
　　○庚午刑部尚书胡世宁复疏病乞休不许
　　○吏部等衙门尚书桂萼等以修省会议条陈十二事一言  仁寿宫兴造采木已到水次宜令□船顺拽免其徵税尽放天下运木丁夫归农州县已徵夫价准作里甲官银其大木之价特令免徵诸所督造物料并免差官  显陵营造计费可十余万而足而当事者云必六十万宜选差部属一员往核其数余如修造王府之仪仗江西之真人府教坊司之乐器冠服俱宜停止一言近以运河淤塞边报严急议遣大臣提督劳费特甚宜并取还边墙诸务止令守边官计处俟年丰举行新河夫尽散归农而以河南山东京操班军暂借一季免其赴京分遣修筑一言云贵川广夷人互相观望若因其势收其心可以不烦兵而定在两广者宜责新建伯王守仁使之开诚心召号土民而察其所愿或用流官或用土官务在处置得宜夷夏两便在云南者则以夷攻夷昔称良法宜令尚书伍文定悬购赏有能除安铨凤朝文凶党以一府归者即以一府畀之以一州一县归者即以一州一县畀之仍喻以朝廷所以不宥安铨辈者正欲尔土人各得其所寸土尺地朝廷无所利之庶几远夷归心纷乱可定一言淮盐之价日增而私盐又绝灶尸勤力煎出余盐置之无用以为可惜宜命漕运大臣兼理盐政灶户正额之外若有余盐验令报卖量徵十之二三分角□羊于淮安徐州济宁德沧天津等处乘有收之年籴买杂粮收贮官仓过江南米贵量收折银即以所贮粮转输入京以足四百万之数其江南折银仍发漕运大臣分派各处以为籴本收成之处岁岁和买荒歉之处时时折银轻重相权远近相济不出三五年漕运不困而盐法不通矣一言南京岁造瓶酒虚费无补兼以水陆运载烦扰不堪宜改令光禄寺如法造办一言顺天保定河间三府寄餋马匹近以地方灾伤民累不堪且地多者并倚托优免人户逃匿而尽以餋马责于无力无势之家故民受偏累而畿甸骚扰宜特敕改正凡马之不堪兑军者量听鬻卖以休息民困一言各处净身男子宜令有司籍报壮者分给各王府老病者验放还家无依者收入餋济院此后有犯禁者发戍边如律一言先王以聘射之礼收天下之勇敢强有力者近世科举之外更无他途民间豪杰往往起而为害宜令天下军卫有司凡有膂力过人武艺精习者悉选在官量加优异积有年劳授以职事收餋既多必有真才出而为国家除大患立大功者一言凤阳高墙庶人有祖父得罪于数十年之前而子孙至今淹禁或夫男已死而妻妾未释恐非罪人不孥之意宜令抚按分别情罪凡可释者具奏释放一言近年灾伤地方奉诏蠲免复令年丰带徵夫取民之制凶年可减丰年不可加若暂免于前而并徵于后则其害将有甚于不蠲矣宜诏有司凡带徵者悉为蠲除一言捕盗之官有司多罗织平民军职多妄报首级并宜究治自后诸凡以妄杀报功者依故杀抵罪且内外赃官所以累经罢黜而不畏者所以犯赃非枉法虽盈千百贯而罪止罚作也宜更为令诸凡有索无罪人财物直银五十两以上者俱以枉法论戍边则法行而贪官知惧矣一言州县正官于民最亲而司铨者率循次除补漫不加择非以纾小民之困也今宜毋拘资次凡听选者俱得拣用庶守令得人而民生可安然巡按御史又责其越境谒送或任意差委旷其本职稍有欲自建立少拂其意者輙凌辱加之劾黜及焉前后相承以为宪纲妨贤病国莫此为甚宜加禁绝使得一意为民而后吏治可举议上  上曰灾异迭见委因百姓不安所致卿等所言俱见体国恤民至意俱令所司议行
　　○升国子监祭酒严嵩为礼部右侍郎
　　○升署都指挥佥事潘浩为署都督佥事充副总兵官镇守山西兼提督鴈门等关
　　明世宗肃皇帝实录卷之八十七
明世宗肃皇帝实录卷之八十八
　　嘉靖七年五月辛未朔
　　○壬申大学士张璁以四方灾异待罪修省再乞辞免钦赐修建书院亭座  上曰亭座之建卿前已＜锍-釒＞辞不允此非他邪异浪费之比卿可勉承朕意毋固辞
　　○甲戌升尚宝司司丞沈锐为本司卿
　　○提督军务总兵官桂勇帅参将郝通等剿平强贼杨恭宋锐等捷闻  上嘉勇功并鲁纲等各赉银币有差命勇回京照旧提督巡捕
　　○丙子兵部覆议贵州巡按御史施山奏沙保之乱由于改设流官致生疑畏镇雄府知府程洸处置乖方激变于先而惧罪脱逃成乱于后守备丁勇贪功泄机游击陈爵轻躁失策均宜治罪该道守巡官姑革去冠带令戴罪镇雄府印应设土流掌管亟行提督都御史伍文定熟计具闻诏以程洸等下御史按问余俱如拟
　　○丁丑升礼部左侍郎刘龙为南京礼部尚书时龙历三品俸将满三年陈乞诰命  上以龙讲读旧劳特俞所请给与诰命仍荫一子入监读书
　　○升云南布政使司左参政马卿为本省按察使
　　○己卯升服阕国子监司业陆深为祭酒
　　○南京礼部右侍郎顾清＜锍-釒＞乞休致不允
　　○刑部谳上陈洸宋元翰等狱洸广东潮阳人初以进士守制时元翰为其县令洸无行居乡多不法而元翰亦贪酷吏不相能也洸因令其子柱讦元翰逮理于是县人被元翰虐者争螽起陈状元翰坐谪戍以是怨洸乃捃摭洸诸放利恶迹并其帷箔事缉成帙曰冤录刊布之然多亦辞也元翰寻遇赦免洸后任户科给事中会议大礼洸抗＜锍-釒＞附尚书席书议为科道官所劾有御史蓝田者因以冤录上闻诏遣刑部郎中叶应骢锦衣卫千户李经赴广东核勘应骢以洸险佞为众所恶欲寘洗于法乃授指韶州府知府唐昇俾深劾其事凡诉冤录所载及洗怨家陈愬一切证成之坐洗妻奸罪离异子柱殴杀人绞诸连逮死徙者甚众是时洗惧为应骢所困亡诣阙下上＜锍-釒＞自理应骢即据昇狱词覆奏并请当洗窝强盗分赃律  上疑之命法司再问刑部郎中黄绾谓洗狱情无枉请如应骢拟论死诏特宥为民并原其妻子已而桂萼署刑部洗因复上书讼冤萼为覆奏诏械系前后诸问刑官叶应骢等并取干证人及始末文案至京下三法司会同九卿锦衣卫问至是刑部尚书胡世宁等以狱上得旨应骢元翰俱为民洗冠带闲住绾降二级远方用蓝田时已考黜  上以其不知大体以谤书入奏致兴大狱唐昇承望风旨鍜炼成狱俱令巡按御史即其家逮治以闻各御史随勘上二人罪状诏田为民昇降三级远方用
　　○辛巳升尚宝司少卿杨璨为应天府府丞
　　○升狭西布政使司右参议孟廷柯为云南布政使司左参政
