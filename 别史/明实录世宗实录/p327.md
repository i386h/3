<!-- { "loadSidebar": true } -->
　　○壬子总理粮储兼巡抚应天右副都御史侯位以母夏氏年百岁乞归侍养  上不允诏有司存问其母仍赐米三石绢二疋  部以应天苏松等府旱灾免存留税粮有差仍议折徵南京各卫仓粮一十六万石每石徵粮六钱解赴南京户部兼放官军月粮仍留浒墅关粮银一年赈济河南开封等府灾伤议改兑米临清仓五万石德州仓六万石每石各折银六钱其＜氵旱＞石桥并臣盈等仓米豆酌议原价多寡每石各减银一钱仍于是年存留钱粮蠲免如例俱从之
　　○甲寅以五伦书性理大全四书五经集注各一部颁降南京国子监仍诏本监监丞博士助教等官岁支本色俸米俱照弘治十年事例每石折银七钱着为例俱从祭酒费采奏也
　　○乙卯先是十三年七月虏大举窥马池宁夏总兵王效延绥副总兵梁震等拒之乃是定边营迤东乾沟拥震伏兵击虏虏趋固原狭西总兵刘文参将崔天爵不能擒贼遂分掠安定会宁二县其窥鼠湖千余虏为效所败至沙湖及安定灵州劾复败之诸将大获功然诸城堡亦多残破者总制唐龙上其功而巡按张鹏以罪状闻  上遣给事中戚贤往会巡按御史勘实贤先勘上狭西事言虏入安会二县杀掠最惨刘文罪最重苐麾士卒仅八千人而婴八九万方张之虏尚能兼程冒险奖督偏禆所斩获亦百二十七级失亡虽多宜以功赎其参将霍玺孙仁以下功罪各有差又已勘延宁二镇言总兵梁震王劾始不能遏虏于未入而震乾沟之战效鼠湖沙湖安定之捷亦足振扬国威震愧虏至于灵州之役效以八百孤军而御万余虏尤为奇功计效部斩首实一百五十八级震部九十九级并言总制尚书唐龙总兵张凤巡抚都御史于桂张文魁等功俱可录奏下兵部议覆得旨刘文并继宗霍玺孙仁姑夺职闲住王效梁震张凤各赏银五十两彩币四表里唐龙四十两三表里荫一子太学生参将刘潮史经等各二十两二表里黄臣于桂张文魁各十五两一表里其余犒赏赎罪议罚有差已而御史周鉄言延绥自十三年闰二月以来官军大捷者三所议升赏未尽其功兵部再议得旨唐龙于桂等各升俸一级张凤升右都督王效梁震各一级余升赏有差
　　○丙辰隶宣府膳房堡等处功升赏官军姚浩等五十七人
　　○丁巳旌表四川孝子李应麒等三人节妇高氏等十七人烈妇边氏一人从御史邹尧臣奏也
　　大明世宗肃皇帝实录卷一百八十



大明世宗肃皇帝实录卷一百八十一
　　嘉靖十四年十一月戊午朔  上御奉天殿钦天监进明年大统历颁赐群臣仍特赐辅臣李时礼部尚书夏言及讲官谢丕等有差  裁云南楚雄府儒学训导二员
　　○癸亥升南京国子监祭酒费采为南京礼部右侍郎南京都察院右副都御史王克封为南京工部右侍郎
　　○甲子  命固原游击都指挥佥事蒋存礼充洮岷河参将起原任庄浪参将都指挥佥事芮纲为兰靖参将
　　○乙丑吏部拟取两京主事等官及在外推官等官选补科道复请将试卷糊名分别次第进呈候钦定铨补得旨近来科道官多用非其人假公报私颠倒是非以致动摇国是考选固须文义平正通达更宜访其平日存心制行果端方平实非险诈诡异者用之第从公如常考选试卷不必封进南京官已之  起病痊通政使司提督誊黄右通政赵廷瑞原职  诏以淑女曹氏册封端嫔礼部奏上仪注先期太常寺具香脯醢酒果告于  奉先殿  奉慈殿  崇先殿翰林院具祝文前一日鸿胪寺设节册案于  奉天殿节案居左册案居右设节册彩舆于丹墀内教坊司设中和韶乐锦衣卫设仪仗如朔望仪是日早内官设端嫔受册位于宫中设节册案于受册案之北节案居左册案居右又设香案于节册案前至期  上具常服以册封端嫔祭告  三殿如常仪礼毕  上易皮弁服御华盖殿鸿胪寺官执事官各具朝服行礼毕奏请升殿导驾官导  上升座文武百官各具公服入班行叩头礼左右侍班正副具朝服入就拜位鸣赞赞四拜兴传制官跪奏传制执事官举节册案由殿左门出置御道中传制官左门出称有制鸣赞赞跪正副使跪传制官称制曰嘉靖十四年十一月十一日册封锦衣卫副千户曹济女曹氏为端嫔命卿等持节行礼赞俯伏兴四拜礼毕执事官举节册至彩舆中黄盖遮送至右顺门正副使北面立内官捧节册由正门入送至端嫔宫中节册未至之前引礼请端嫔出迎于宫门外节册至由正门入端嫔随至拜位内官以节册各置于案内赞赞四拜赞宣册赞跪宣册女官取册立宣于端嫔之左讫赞受册赞搢圭宣册女官以册授端嫔端嫔受册授女官女官跪受于端嫔之右立于西赞受册讫赞出圭赞兴四拜礼毕内官持节由正门出端嫔送出宫门内官赍节出至右顺门外以节授正副使报礼毕正副使持节复命是日端嫔具服俟  皇后率诣  三殿行谒告礼如常仪谒  内殿毕端嫔具服诣  昭圣康惠慈寿皇太后前  章圣慈仁皇太后前俱行八拜礼毕候  上服皮弁服  皇后亦具服各升座赞引女官引端嫔诣前就拜位行八拜礼毕还宫奏上  上曰今后补封嫔御一准此仪行百官仍用朝服惟告  祖考内二殿可预并告着为令今  主在内朕躬率嫔谒见用常服以别大婚已乃命武定侯郭勋充正使持节礼部尚书夏言充副使捧册行礼
　　○丙寅升国子监司业张星为南京太常寺少卿  以灾伤免狭西延安等府宁夏等卫各税粮有差  命延绥副总兵都督同知梁震充总兵官镇守狭西
　　○丁卯授冠带官曹济为锦衣卫副千户济端嫔父也  以灾伤免真定等府顺天霸州等处秋粮及草场子粒有差  唐府新野王府庶人宇淙以罪迁发高墙禁住
　　○戊辰以册封端嫔告祭  内殿  颁赐朝鲜国大统历一百册  以军功荫故南京工部尚书李善子守纯为国子生
　　○己巳以册封端嫔  上御奉天殿文武百官公服致词行庆贺礼  河南延津县人李拱臣因诏选淑女以其女献礼部以闻  上以长至在迩而此女适至甚喜之曰此女来及亨时殆有天意十九日庆宴礼成即令由东华门入不必别择日也因赐拱臣白金彩币诏光禄寺供其饮馔漕运总兵官刘玺言  显陵卫额运湖广正兑米二万三千九百石有奇江西改兑米七千五百石有奇业已有旨俱准折银第议单所载止开湖广止兑而不及江西改兑以致岁运本色如故宜自今年始将改兑粮米均派合郡县每石听折银六钱转输太仓以备官军月粮支用载入议单永为定例部覆从之
　　○庚午  上诣  南郊视性命公朱凤伯陈鏸卫錞更日往视  升巡抚甘肃右佥都御史赵载为南京都察院右副都御史提督掺江升右春坊右谕德伦以训为南京国子监祭酒仍谕吏部以两京祭酒亦系重任以后如巡抚都御史例会官推举着为令
　　○辛未选授行人吕应祥沈伯咸薛廷宠郭鋆尹相汪宗元太常博士卢勋中书舍人张守约扈永通知县黄光昇石迁高俱给事中应祥吏科伯咸户科勋礼科守约永通俱兵科光昇廷宠俱刑科迁高鋆俱工科相南京刑科宗元南京工科  改授主事桑高胡守忠李元阳连矿邢址叶泰毛复何备金清张明程烈王汝楫陶圭于廷寅唐时英评事冯天驭俱监察御史中书舍人刘仕贤石永行人吏褒善周南中用休高懋王献芝推官黄绶卞伟郭本知县朱箎王应李复初方克苟汝安教谕郭椿梅山俱试监察御史理刑乔绶河南道守中伟浙江道元阳箎江西道天驭褒善狭西道矿应山西道址南山东道明复初四川道参复湖广道烈汝楫广东道圭廷寅福建道清永云南道偁时英仕贤贵州道休本南京浙江道懋椿南京福建道献芝南京山西道克南京贵州道汝安南京湖广道山南京广东道  上曰御史考选数多在外推官知县有抚按考语可据依拟选用在京主事等官须同各本堂官评议堪否＜锍-釒＞名改授其教谕官且升有司令历练民事已而本部会各堂官拟覆以主事叶泰唐时英张明程烈陶圭于廷寅仍原任管事教谕邓椿梅山升授有司
　　○壬申夜望月食  以大祀  圜丘告请  皇祖配神于  内殿
　　○甲戌冬至节遣京山侯崔元  宁伯周大经玉田伯蒋荣分祭  七陵安仁伯王桓祭  恭仁康定景皇帝陵及  哀冲太子墓会昌侯孙杲祭  悼灵皇后陵中官祭  恭让章皇后陵及金山等坟
　　○乙亥冬至大祀  天于  圜丘还御奉天殿文武群臣行庆成礼  是日  孝惠太皇太后忌辰  奉慈殿行祭礼遣玉田伯蒋荣祭  茂陵
　　○丙子  上御奉天殿文武群臣公服行庆贺礼王府边镇四夷所进表文方物皆免陈设宣奏以  庙建未成诏如  圣节例行故也  两中宫免命妇入贺  以  郊祀庆成大宴文武群臣于奉天殿仍赐冬至宴钞王府进贺人员及四夷贡使皆宴于阙下  朝鲜国王李泽遣陪臣吏曹参判金光辙来朝贺冬至贡马及方物宴赉如例
　　○丁丑以新建  太宗昭穆七庙增设祠官召见尚书夏言于平台谕令不拘资格严加考选至是言奏请将太常官生尽送本部考选择可任寺丞者＜锍-釒＞名请命其次协律赞礼司乐等官第其等以上  上可其奏令择礼仪闲熟声音洪亮者充之
　　○庚辰诏令河南仪封县孔子六十代孙孔承寅为国子生世袭学正初孔子之裔有名德伦者唐时为褒圣侯家于河南宁陵德伦二子长崇基次子叹崇基嗣侯其裔名端友者宋时为衍圣公从高宗南渡世居衢州子叹之后留宁陵元末徙居仪封正统宗诏访圣贤子孙两地皆复其家在衢曰彦绳者正德中授世袭翰林博士在仪封曰承寅者以彦绳例请下河南守臣勘报至是礼部覆议诏授学正奉祀
　　○辛巳升顺天府府丞张汉为都察院左佥都御史巡按甘肃  升翰林院编脩童承叙为右春坊右中允管国子监司业事  以旱灾免四川达涪等州存留粮有差
　　○壬申  上以前选淑女不足诏南京礼部同五城御史选进仍遣礼部主事张鏊边洗兵部主事高进贾士元分选南北直隶河南山东仍谕礼部曰选贞淑以备列御所以广求嗣绪上承  宗祀所遣诸臣不许惊扰百姓乘此妄为违者许被害人诉告重治不贷
　　○癸未南京礼部尚书湛若水引年乞休得旨若水精力未衰照旧供职  旧以浙江佥事兼管苏松等四府水利至是太仓添设兵备巡抚侯位等言不但水利宜属兵备及四府钱粮俱宜令其管理庶事体归一部复从之
　　○甲申诏故英国公张仑子溶袭祖爵
