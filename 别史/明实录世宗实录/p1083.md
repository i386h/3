<!-- { "loadSidebar": true } -->
　　○丁丑升河南按察使龙大有为河南右布政使
　　○户部覆巡抚大同都御史史道言本省历年所逋代府潞城等王府禄粮共银二十三万余两请借该司丰赡等库七万两先行放给仍行巡按御史严督所司催角□羊补之报可
　　○庚辰发太仓银二万两并开中淮浙运司存积盐十五万引于大同镇
　　○山西太原府地震
　　○原任巡抚应天都察院右副都御史陈克宅卒赐葬祭如例克宅浙江余姚县人正德甲戌进士授知县擢御史累升都察院右副都御史巡抚贵州改应天被论回籍听勘未几卒克宅为御史伉直敢言在贵州累获军功居家有风节乡评许之
　　○命原任兰靖参将署都指挥佥事崔嵩充左参将分守灵州
　　○辛巳升礼部右侍郎孙承恩为本部左侍郎经筵日讲如故南京国子监祭酒马汝骥为礼部右侍郎
　　○壬午命应城伯孙钺孙永寿袭爵以其子岱废疾不能承袭故也
　　○甲申升河南布政使司左参政胡体乾为河南按察使狭西按察司副使王世爵为辽东苑马寺卿
　　○以大田收获赏户部左侍郎张汉等羊酒有差
　　○升延绥协守都指挥佥事王升署都督佥事挂印充总兵官镇守大同四川提督都指挥同知沈希仪署都督佥事充总兵官镇守贵州兰靖分守都指挥同知冯大纶充左副总兵官协守甘州地方
　　○山西巡按御史连矿奏八月十五日虏万骑入平凉泉败副总兵魏庆军流劫岢岚兴岚石州静乐等处乞按问庆等诏差去给事中会同巡按勘闻庆等停俸听勘守备高宗泰雷泽革任回卫
　　○乙酉山西巡按都御史陈讲奏免岢岚保德忻代等州河曲兴岚静乐等县正官入觐从之
　　○发太仓银二万两于宣府以备买马支用
　　○丁亥右春坊右谕德兼翰林院侍读屠应埈＜锍-釒＞乞回籍餋疾许之
　　明世宗肃皇帝实录卷之二百四十二


明世宗肃皇帝实录卷之二百四十三
　　嘉靖十九年十一月戊子朔
　　○己丑  上不豫百官＜锍-釒＞问起居优诏报闻慰令供职勿怠
　　○升福建按察司副使沈一定为河南布政使司左参政江西布政使司左参议王昺为狭西按察司副使
　　○壬辰  恭让章皇后忌辰遣中官祭  陵寝
　　○升兵部郎中王学益为福建按察司副使工部郎中王梃为江西布政使司左参议
　　○甲午以旱灾免四川蓬达等州南充等县税粮有差
　　○乙未  上以疾诏罢冬至庆成庆贺礼谕廷臣各忠勤任事勿怠
　　○命延绥分守署都指挥佥事王缙充副总兵协守延绥地方
　　○丁酉先是嘉靖十七年春南京龙江等卫指挥陈钦等领旗军船只诣江西南昌兑运漕粮与通判邵德夫等争坐交恶遂倡增添晒仓无筹画会各项银米之说以起衅鼓众冀谇辱德夫等以洩忿众既哄势不可止于是旗甲虞元善等遂殴德夫禠毁其冠服德夫走监兑主事郑质夫所诸军随之并殴伤质夫擗裂文卷凡器皿户牖悉毁之复拥入粮储道参议王昺匿不见诸军益踊奋逢物即毁咆哮而出执缚粮长有死者强劫其银米攫取官民财货无复敢抗日中为之罢市巡抚江西都御史胡岳榜谕之越六日诸军始解散领兑去于是岳及质夫以事闻诏下总督漕运都御史周金按状至是具上其狱得旨陈钦等不畏国法殴伤制使劫夺官民财物罪犯深重不得拘常律俱发极边卫分永远充军首恶旗甲虞元善等三人论死余各以轻重抵罪未获从恶行巡按御史捕治以闻
　　○戊戌  上以  皇穹宇当奉安神位谕礼部曰大报迫期思欲亲奉今疾之来比常为甚须暂命摄正御位遣翊国公郭勋配位礼部尚书严嵩从位侍郎孙承恩金赟仁等各奉安行礼
　　○振威营坐营南宁伯毛良卒赐祭葬如例
　　○升总督狭西兵部尚书刘天和为南京户部尚书
　　○朝鲜国王李怿差陪臣刑曹参判曹允武等来朝贡马贺冬至节宴赏如例
　　○己亥改太常寺少卿兼翰林院侍读学士邹守益为国子监祭酒
　　○庚子设广西南宁府隆安县儒学从提督巡抚都御史蔡经请也
　　○辛丑泰宁等卫右都督歹答儿等差头目升合儿进贡贺冬至节赐宴给赏后各夷愿将赏物沿途易置牛只犁铧铁锡等物诏许如例贸易毋得过多
　　○壬寅冬至大祀  天于圜丘命翊国公郭勋代成国公朱希忠驸马崔元大学士翟銮尚书严嵩分献
　　○遣西宁侯宋良臣安仁伯王桓长宁伯周大经分祭  七陵安平伯方锐祭  恭仁康定景皇帝陵寝及哀冲太子坟所玉田伯蒋荣祭  孝洁皇后陵寝中官祭  恭让章皇后  宪庙废后吴氏及各坟所始增  皇贵妃阎氏坟所祭祀岁以为例
　　○免文武百官宴赐节钱钞
　　○太常寺掌寺事礼部侍郎金赟仁请于神乐观建金箓保安醮三昼夜以祝  圣寿报可赏银五十两钞五千贯自此锦衣亲军都督指挥等官陈寅周侨陈书柏杰太常典簿等官路应达等各修醮奏闻
○金星画见于己位
　　○甲辰赐朝鲜国大统历日百本给使臣领回
　　○南京给事中杨雷御史王德纯劾奏兵部尚书张瓒刑部尚书钱如京礼部尚书温仁和瓒等各上＜锍-釒＞自劾得旨近日三边大捷瓒运筹本兵多效劳勚如京新改刑曹仁和讲读旧臣俱令照旧供职以雷与德纯冒昧论奏切责而宥之
　　○乙巳  孝惠皇后忌辰遣定国公徐延德祭  茂陵
　　○丙午升巡抚宁夏都察院右副都御史杨守礼为右都御史总督狭西三边军务初总督缺  上命推久任边方谙练戎务者兵科都给事中冯亮等言总督之选其才望相应者或畏外任之艰而惮于行有资序相近者则利外迁之速而幸其荐故廷推未定外论已腾止为升转之阶何禆安攘之计况今三边大捷之后虏方蓄忿积怒期于一逞总督重臣倍宜简任乞敕吏部务稽众论之公尽一时之选  上是其言命吏部从公推举勿得偏徇于是廷臣咸荐守礼可用遂任之
　　○庚戌发太仓银四万两于辽东以备军饷
　　○命原任延绥游击将军都指挥佥事杨时充右参将分守延绥东路
　　○兵部言宁夏军士素称脆弱虽行伍充实犹虑不振而乃应募他所如红古城海剌都等堡是以本镇日耗乞令遣发以补原伍第人情安土重迁而此属愿去乡远投者盖由宁夏赋繁役重而余丁赔粮之害尤深若不体恤虽驱之使归而不能羁也宜敕抚镇务加安辑诸所不便輙许奏闻报可
　　○移狭西白马关巡检司于九股树以地接巩汉二府山深壤僻盗贼出没其中故也
　　○诏禁锢晋府庶人知火□聂于高墙坐擅杀人劫财故也
　　○壬子  上谕礼部朕近患疾甚于往昔仰赖  皇天后土  宗祧  社稷幸而得生今但体力未复痰嗽未除欲再加静理尔百司官员宜各服勤乃职庶朕得专事保爱以期平复又病固以医药奏效秉一真人陶典真竭忠尽诚为朕祷叩未为无劳其加少保礼部尚书与本等服色俸给妻封一品夫人礼部左侍郎许绅脉药精良升工部尚书仍掌太医院事
　　○癸丑升河南布政使司左参议周相为狭西按察司副使整饬潼关兵备
　　○巡抚宁夏都御史杨守礼奏镇远关与黑山营皆我  祖宗金汤之地废弃岁久诚为可惜曩奉朝议欲经略平虏千户所以恢复之而工力浩大遽难轻举若打硙口在镇远关之内为通贼要冲以次修筑则卒以障山后之贼而镇远亦可渐图其临山堡土地不毛不可防守必改筑墩台庶为有益  上从之
　　○命广东都司署都指挥佥事董廷玉充左参将分守广西浔梧等处
　　○甲寅河间等处巨盗王谦等平赏巡抚都御史刘隅及御史李凤以下银币有差
　　○先是虏酋吉囊拥众数万由延绥西路定边营入寇时诸镇兵悉分布守边虏乘虚攻固原城分兵四掠杀戮甚惨会大雨浃旬道泞虏骑不得骋弓矢尽胶狭西总兵魏时督兵分道邀之虏始引旋至黑水苑延绥革任总兵周尚文尽锐攻之自己至申凡三战胜负未决吉囊子号小十王者骁果而轻率其劲卒三十余人驰冲营中坚为我军所歼虏众遂夺气歛去宁夏总兵任杰副总兵陶希皋复选锐于铁柱泉迎击之追奔出塞斩获甚众是役也虏以八月二十一日入境九月十二日始出初至甚锐诸将莫敢撄其锋者虏乃深入内地纵横卤掠既遇霖潦旋虏欲且餍顾惜辎重兼易我军甚无战志总督尚书刘天和以修省诏旨严切而诸将畏缩虑重得罪乃斩不用命指挥使牛斗郭卿二人时周尚文已奉旨革任特檄召之激以忠义尚文感奋遂有黑水苑之战军气乃振而三镇斩获至四百四十余级虏所掳获亦复失亡过半于是天和及各镇巡官以捷闻  上大嘉之曰虏历岁寇边猖獗滋炽天和等调度士马悉力驱剿斩将擒王功几五百此捷前所未有总督巡抚镇守等官俱赐敕奖励天和加太子太保荫一子世袭锦衣卫正千户周尚文任杰魏时俱升都督同知巡抚都御史狭西赵廷瑞延绥尹嗣忠俱升兵部侍郎巡抚如故宁夏杨守礼升兵部尚书兼右都御史如新命总督副总兵陶希皋升一级并其余有功人员游击郑东而下升录及赏银币有差内阁辅臣夏言加少师兼太子太师吏部尚书华盖殿大学士翟銮加少保兼太子太傅尚书大学如故兵部尚书张瓒加少保荫一子世袭锦衣卫副千户职方司郎中王学益量升京职及该司官各赏银币巡按狭西御史张光祖亦升京职吕光洵升俸一级仍各锡以银币巡按官以边功叙录自此始也
　　○乙卯先是浙江处州府丽水县举人卢纲讦奏前知府孙存吴仲及今知府张一厚从兄守备指挥佥事卢镗诸不法事遣工科左给事中沈良才刑部署郎中钱冲锦衣卫千户魏颐往会巡按三司穷治言知府孙存等无罪卢镗罪亦轻卢纲任侠持权肆行诬害今处州僻居万山中民多强悍失此不治恐告讦成风渐不可长刑部覆上得旨卢纲欺公玩法枷号三月连家属永戍边卫遇赦不宥孙存等既无赃贿各复职致仕如故所司仍申明禁例后有殴辱本管官者尽法处治时存已升江西右参政仲以南京太仆寺少卿致仕矣
　　○户科都给事中郭鋆＜锍-釒＞言窃见宣府大同辽东永平花马池等镇管粮郎中既奉旨取回各巡抚衙门不能身亲调度虽坐委守巡等官名为带管然各自有职未免顾此失彼难以兼摄乞敕吏部查原设郎中处所如兰州事例于各布政司参政参议内选取一员令在各镇驻劄经理钱粮不复烦以他务庶责成专而边务举部覆从之
　　○巡视山海关御史黄镗出巡至振武营参将张文懿集兵护送之会虏入文懿失误策应事闻  上责镗令将官擅离信地致失事机降二级外任寻谪为浙江按察司知事
