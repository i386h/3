<!-- { "loadSidebar": true } -->
　　○戊午祭  大社稷遣英国公张溶代  孝康敬皇后忌辰  奉先殿行祭礼遣武定侯郭守乾祭  泰陵  建  寿旦醮与行朝天宫三日夜命安平伯方承裕行礼
　　○己未祭  帝社稷遣成国公朱希忠代  以明日  孝慈高皇后忌辰  奉先殿行祭礼  诏收大将军鸾制敕将印命侍郎蒋应奎暂掌戎政升京营游击将军时陈为都督佥事改户部左侍郎孙桧为兵部左侍郎兼都察院右佥都御史俱提督军务时鸾病疽甚＜锍-釒＞请兴赴军  上与止之会宣府蓟镇警报日急兵部尚书赵锦乃奏言今强虏压境人心汹汹大将乃安危所系而鸾病不能军有如虏众长驱贻忧君父不小臣锦不胜犬马拳拳愿亲征代鸾督战＜锍-釒＞入  上谓本兵不富輙出乃诏鸾纳还敕印其京营戎政令应奎署掌仍命暂设临阵文武大臣各一员代鸾督战以陈桧为之
　　○庚申  万寿圣节命成国公朱希忠代拜  天于  玄极宝殿  遣长宁伯周大经玉田伯蒋荣彭城伯张熊武定侯郭守乾分祭  八陵都督佥事沉至祭  恭仁康定景皇帝中官祭恭让章皇后各陵寝□八  是日  上不御殿百官诣奉天门行五拜三叩头礼各上表贺免宴赐节钱钞
　　○○辛酉庆府真宁王鼎楎薨赐祭葬如例谥安惠
　　○壬戌乾先殿成徽王载埨献银一千两助修太和山  上优诏答之  咸宁侯仇鸾死
　　○甲子  命翰林院编修高拱等充二王讲读等官  裕王府侍讲拱与检讨陈以动伴读改国子监助教尹乐舞郑守德俱翰林院待诏侍书中书舍人吴昂吴应凤景王府讲官翰林院检讨孙世芳称濂改国子监助教潘静深刑台县学教谕李秀俱翰林院侍诏侍书中书舍人丛怒吴自成
　　○乙丑吏科给事中张承宪条陈禁科歛抑奔兢重举刺一事权四事御史金豪亦陈严禁令留正官酌繁简谨关节重边官五事皆请申明旧例以重考察内留正官言海寇方炽浙直福建地方府县正官宜留防御酌繁简言地有冲僻事有难易故处便利即中材可以自全当盘错虽贤者不能无过宜因地广狭办材大小随事繁简论官勤惰斯剂量适均而举措各当矣部议悉如其言独浙直正官仍宜入觐如例从之  以贵州思南石阡等府番夷未靖免正官来朝江西乡试贡院大
　　○己巳裕王景王请出讲读
　　○壬申  宪宗纯皇帝忌辰  奉先殿行祭礼遣恭顺侯吴继爵祭  茂陵  升南京大理寺卿余彻绪为户部右侍郎总督仓场督理西苑农事既而罢之彻绪时进表在京会升任当廷谢不至御史以闻  上怒曰彻绪不敬恩命其革职冠带闲住职事且令本部官一人带管早朝遣失非止一人一次侍班者先多不至屡次傥容自肆无礼今后令厂卫视察重治
　　○癸酉祭夜明于夕日坛遣英国公张溶行礼
　　○乙亥兵部以总督京营戎政员缺请令会推且言京营旧制文武大臣俱用提督名冲相制行事以防臣下擅权乱政者请复旧便  上曰总督京营戎政朕所定名忠否存乎人耳何得輙行奏改其即推武臣可者二三人以闻尔等日久始请又违制姑不究  追戮故咸宁侯仇鸾于市籍其家先是鸾数在  上前画策调兵御虏皆无效  上心献之会诸镇告警鸾病不能行乃诏收其兵权大学士徐阶因密＜锍-釒＞鸾通倭误国状  上览之大惊命掌锦衣卫事都督陆炳密访炳素恶鸾常使人微伺鸾动静及其左右用事者铢两之奸悉知之鸾且死前一日炳欲发其事恐按验无实乃阴令人訹鸾家丁时义侯荣令亟逃虏中避祸不然且擒义等信之各逃至中途炳遣人遮缚之乃悉发鸾初镇大同与虏私通要约虏货币诸物虏亦遗鸾箭纛持此为他日不犯大同信契义等各承遣往来今惧事发逃入虏中欲勾引入犯状且以上闻  上大怒即命炳会同三法司拟罪于是法司奏当鸾谋反律当追戮奏入得旨鸾背叛朝廷引寇入犯大逆不道神人共愤虽仰荷  玄威殛死未尽其辜仍剖棺斩首枭示九边父母妻子及时义侯荣皆斩妾女孙发功臣家为奴财产尽没入官家属流置诸党恶者发遣发配有差鸾少读书能文颇有勇略然贪戾险狼累镇两广甘肃所至輙与督抚大吏相讦奏既攻杀曾铣起典重镇会更戍虏骑薄京城西方援兵无至者鸾一军独来故  上甚壮之鸾又多大言云能出塞驱虏  上以是愈益受信特拜为大将军领中外诸军事龙任于群臣无比久之其说皆不售尝一出军大同靡有所获而还又驭军无纪纵所调兵侵暴京师君民人心汹汹流言日闻  上始厌恶之稍稍裁抑而鸾不为悛改益肆贪纵欲及于祸所谓宠臣不忠小人之乘君子之器者与乃法司当之以谋反则非其实矣  大同官军五百人出塞捣虏剿行三日至凉城斩虏首八级虏猝大至转战二百里把总刘钦旗牌范世杰死之亡卒二百人事闻  上以诸军虽有损伤血战可嘉赦镇巡官之罪钦等令军门以优恤待勘至加恩
　　○丙子狭西驼笼等族番人头目章哈节结初等阿木等族番人头目安巴等各贡马及方物给赏如例  福建参将汤克宽请募徐邳盗为兵兵部覆自古亦有举士于群盗者且克宽父庆尝用之破江洋贼有效可许从之  南直隶屯田御史张鉴条陈便宜一乞复南京四十二卫教场徐其屯粮计一百二十余石一凤阳守备单弱乞以九卫所新旧屯军定革留守掌印官提督掺练一屯田每一分补空丁一名及时耕种暇日掺练免其赴军赴掺以示优恤一严查势族侵占及冒报升科者尽没入官仍拨余军屯种下所司议覆从之
　　○丁丑吏部覆浙江道御史李承华条陈考察五事一惜人材言郡吏破指擿者当稽素履辨心迹勿以一时一事概平生而永弃之一广询访言考语止凭抚按未必尽公宜将两京提学并各省公差御史所举刺者并记籍之以凭参验一严改调言不及调简官多夤缘徼幸及得善地且每降调未几旋复升任不足示创自今以更正之一定公是言拟注考语须核真伪毋拘异同如一人之身或得此失彼何妨功过并陈或前贪后廉无嫌举刺稍异一集众论言会朝之言天下智谋之士毕集京师凡地方利病民生休戚必有挟策欲言者宜令杂对公举以广忠益诏悉从之  提督工程工部右侍郎陆杰以太岳太和山兴工奏留襄阳府及枣阳等县正官免其入觐许之
　　○戊寅升尚宝寺司丞王有壬为本司卿以九年秩满故也  以水灾免山东兖州东昌二府所属州县秋粮有差  命豊城侯李熙总督京营戎政  发太仆马二百匹给昌平军
○己卯革福建都司掌印署都指挥佥事田耕职下巡按御史逮治先是漳州府传报赣贼入境布政使岑万按察使王昺议发兵剿之耕随以便宜调军徵发饷之数于巡按御史曾佩佩以其不先关白乃奏劾耕罪因并及万昺部议万昺本为地方设备骚扰之罪耕当坐之诏逮耕问万策等励供职  虏二万余骑寇大同平虏卫分掠朔应山阴马邑等州县攻夷村堡杀虏数千人乃纠锐攻山西盘道梁等口欲犯关南不克
　　大明世宗肃皇帝实录卷三百八十八
\

大明世宗肃皇帝实录卷三百八十九
　　嘉靖三十一年九月庚辰朔虏由红土墩出边是日弘赐堡有虏二万骑溃墙入散掠大同左右及安东十七卫大同怀仁二县地方寻自镇州堡遁复以万余骑入犯平虏仍散掠朔州马邑山阴地方  朔州马邑地震  致任大理寺卿葛浩卒赠刑部右侍郎赐祭葬如例浩浙江上虞县人弘治丙辰进士升芜湖知县召为南京监察御史坐论刘瑾谪为民瑾诛乃起知邵武府经历升至大理寺卿致仕卒于家浩居官以直节显及家居杜门读书内行甚修时论许之
　　○癸未以仇鸾伏诛  上亲举谢典于内殿五日遣公朱希忠张溶侯李熙驸马邬景和谢诏伯陈圭告谢  南北郊  太社稷  帝社稷  宗庙先圣帝王是日颁诏布告四方百官上表称贺先是  上谕礼部曰逆臣作乱存心甚险非一日为谋马市朕数言不可三卫之代撤戒藩篱彼逆所为志国匪细敢欺天败人如宋之巨奸今虽加罪仍须诰告四方九月四日寅刻祭  郊庙毕质明即降诏自殿发朕不御殿礼部因具仪以请至是行之  孝恭章皇后忌辰  奉先殿行祭礼遣都督佥事王朝用祭  景陵  以旱灾免顺天府所属夏税以水灾免河南开封卫辉彰德汝宁四府所属民屯秋粮各有差
　　○甲申修秋报大斋于朝天宫三日夜命英国公张溶行礼  诏全给锦衣卫带俸指挥佥事王顶房价银二千七百六十余两顶恭僖丽妃父也妃薨  上追悼不已故恩赉特厚云
　　○乙酉以没入仇鸾庄田一所赐锦衣卫指挥佥事父承武  虏分哨攻山西三关三日不克丙辰乃遁
　　○戊子罢重阳节宴
　　○己丑以大享视牲命公张溶代公徐延德侯李熙尚书万镗孙承恩论视  韩府堡城王融蒸薨赐祭葬如例谥温靖
　　○庚寅  上谕内阁曰朕思所更戎政有未当者兹与卿等改之  祖宗旧制曰提督团营义与今称总督同否非外出岂可用钦差二字乎又上下六营其名尚在今制以正备二兵为名是否又转弱为强乃鸾之逆情宜宣示军中令勿以此抱怨必尽力于国其他一切当正者卿等一一议上于是大学士严嵩徐阶李本覆言  皇上更新戎政一一尽善提督与总督义本非二其钦差二字乃鸾之自称诚不宜用上下六营之名除已矣久宜如  圣制以正备二兵为名又臣等闻钦定营制自正兵外五军营备兵六万六千余人神枢神机各四万人今正兵尚不足况备兵乎此宜戎政官查处者也转弱为强兵已奉明诏罢革臣等谨条列未尽事宜以上一故事军器当藏之内府有警则给事已复纳所以戒不虞也昨鸾建议得自制用失  祖宗防维深意宜宣收贮库如旧关给一钦定戎政听无首领官六房椽吏鸾欲专擅乃奏请设官铸印凡事不关兵部任私滋毙宜亟行裁革一各营将官皆鸾所自择多贿进者宜令兵部分别才能大加斥汰一各都司班军卖逃及行粮侵耗之数宜详核一鸾以京营名边将且岁调边兵非经久之术乞下本兵部议一往者京师所募民兵四千鸾并入营中军民虽居事体非便亦当议改  上答曰朕所谕及卿等所议与他未尽者令兵部熟计以闻  夜月掩土星
　　○辛卯夜火星犯鬼宿西北星
　　○甲午大享  上帝于  玄帝宝殿先期请  皇考配神及是日行礼俱遣公朱希忠代
