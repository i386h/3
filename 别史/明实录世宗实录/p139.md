<!-- { "loadSidebar": true } -->
　　○先是徐沟县民薛良讦告张寅系妖贼李福达变易姓名山西巡抚都御史江潮巡按御史马录等钩摭其事按以谋反重罪妻子缘坐狱成都察院按覆得旨如拟时武定侯郭勋遗书马录为讼其冤录并劾勋  上初不问以言者数至责勋对状已而宥之给事中张逵等复劾勋党逆罪不可原  上疑之因命锦衣卫差官校械系各犯来京集三法司于京畿道会审时告人薛良及证者李景全韩良相石文举等三十人面指张寅为李福达寅语塞刑部尚书颜颐寿等具狱如江潮马录言  上命会官于午门前再讯良等仍执前词颐寿具略节口词上请  上曰颐寿等职掌邦刑奉旨推问不行从公审鞫乃偏情回护非止一端况薛良等已经毕昭勘问招虗今欲扶同入人重罪非朕恤刑之意俟斋祀毕朕亲鞫于庭大学士杨一清言天子之体与臣下不同有司之职非人君宜与今案牍具明词证咸在若仍令诸司虗心研审则真情自得何至上劳  黼衣之尊下亲狱讼之事哉  上乃已仍下廷臣会讯颐寿等乃改拟张寅造妖言律斩其子张大义等不在连坐之数  上曰死刑大狱不可轻有出入各官所问先后情词不一至会问又多偏听回护谋反重罪先乃率意加人今改拟妖言亦不见妖书但朋谋捏诬泛言奏饰且不究俱令载罪办事行取原问原勘官李珏江潮等面加质证马录差官校械系来问潮等至仍会官廷讯乃归罪于薛良言良原与张寅有隙将李五妄作李福达李福达妄作张寅并无聚众谋反惑众称乱等情各勘官因石文举忘认张寅故问拟死罪＜锍-釒＞中不及马录  上怒三法司展转支调但以一良当罪颜颐寿刘玉王启刘文庄汤沐顾佖汪(渊)[润]并聂贤徐文华及江潮等同各犯俱下三法司署印官用刑推究又原问官具言马录主张所主何意又录言私嘱书帖尚多亦要追出查奏时  上以诸臣不称任使命吏部侍郎桂萼等分署三法司事谕令体朕爱人之心究明奸构大狱萼等奉命披抉词旨究极根因遂搜马录箧中有大学士贾咏御史张英都御史张仲贤大理寺丞汪渊工部侍郎闵楷私书咏以榆次县知县尹伦指挥王宠之为托英等颇涉张寅事词连孟春及郭勋嘱张寅书上之  上责咏对状咏上＜锍-釒＞引罪得旨令致仕而逮问仲贤等勋事已前决置之不问萼等因言给事中常泰刘琦员外郎刘仕三人声势相倚挟私弹事左使马录杀人人皆畏之法实难贷给事中王科郑一鹏秦祐沉汉程辂评事杜鸾南道御史姚鸣凤潘壮戚雄等亦各扶同妄奏助成奸恶致蒙俞允几陷张寅灭族而给事中张逵御史高世魁方幸张寅之就死得诬郭勋之谋逆率众联名同声驾祸止宜罪其为首以警其余郎中司马相妄引事例故意增减诬上行私莫此为甚近来科道诸臣缔党求胜内则奴隶公卿外则草芥司属请大奋乾刚以彰国法不然则胁从大臣皆系狱而朋谋小人犹得趋跄于朝何以威天下服人心  上以为然乃诏逮科等通鞫之命南京刑部系潘壮戚雄于狱复奉旨昨日会审乃有卿汪玄锡少卿余才混扰怀恨一并逮问来说萼等会鞫明白乃言于  上曰臣等奉诏鞫审大狱具得张寅被诬之状寅本五台县人工部漏籍匠户侨居徐沟尝出钱贷薛良良素无赖欲杀寅以逋责即指为洛川县妖人李五又以为崞县逆党李福达前后情词互异事无左验初指挥张英名字诬告于都御史毕昭处续张寅自诉方识是张寅良坐发口外为民事已白矣会寅子大仁客京不知业已问明抵武定侯郭勋求捄勋与寅旧识寄书马录录故怨勋复文致其事欲乘机中勋以危法因傅会薛良以张为李以五为午使寅怨家李景全韩良相石文举等证成之而给事中常泰刘琦员外郎刘仕同为谩辞以惑朝听臣等查得成化十八年山西黄册内有李福达名字彼时方七岁至弘治二年王良李钺谋反时方十四岁岂有谋反充军山丹卫之说也计今嘉靖六年李福达年五十二今张寅年已六十七发就种种矣何得以张寅即李福达也盖因狭西反贼卷内有李伏答李五名字遂妄指张寅即李伏答李伏答即李福达也又云即李五刘琦又将李五改作李午推厥所由起于马录陷害郭勋成于常泰刘琦刘仕党助马录既而所在诸司俱听其主持遂成大狱幸赖  圣明独断于上多官公审于朝始冤抑得伸人咸输服其原告证佐及中外问官偏听失实者请坐如律＜锍-釒＞入得旨各犯朋谋害人酿成大狱原告薛良依诬告律绞韩良相石文举等诬执人死罪原问官布政李璋按察使李珏佥事张纶都指挥马豸并大理寺少卿徐文华阿附巡按杀人媚人俱发戍极边遇赦不宥给事中刘琦御史程启充卢琼挟私弹劾亦发边卫给事中王科秦祐沉汉程辂扶同妄奏并左都御史聂贤俱为民刑部尚书颜颐寿侍郎刘玉王启都御史江潮刘文庄大理寺卿汤沐少卿顾佖汪渊畏避言官推勘不实太仆寺卿汪玄锡光禄寺卿余才逞忿横议吏部侍郎孟春工部侍郎闵楷都御史张仲贤交通私劄各革职闲住其出差未至如都御史张润御史任淳逮捕未至如给事中常泰郎中刘仕行提未至如给事中张逵御史高世魁姚鸣凤张英评事杜鸾郎中司马相俱候至京定拟风闻失实南道御史潘壮戚雄下南京法司失亡案牍副使周宣给驿送囚副使王昂指引证佐知州杜蕙胡伟镇抚鲍玉下各该巡按御史勘问寺丞毛伯温命差官代还马录以故入人死罪未决拟徒  上以所拟为轻令再拟以请独巡抚毕昭以尝归罪薛良与张寅父子俱免罪还职役  上处分毕因命都察院刊布诏条使中外知之  上既以马录下法司另拟欲坐奸党律于是侍郎桂萼等谓张寅未决而马录代之受死恐天下不服宜发烟瘴地面永远充军令缘及子孙以示至公乃谪录戍广西南丹卫遇赦不宥既而复谕大学士杨一清等曰马录首事害人罪有所归与其僇及后世不若诛止其身以从舜典罚弗及嗣之意一清等对曰  祖宗制律具有成法今录无当死之罪律无可拟之条若法外用刑吏将夤缘以法为市人无所措手足矣  上不得已从之
　　○署都察院事侍郎张璁请刻刊原奉敕谕及大狱招词颁示天下报可随召见璁萼献夫于文华殿谕劳之俱赐二品服色金带银币仍令吏部给与三代诘命后璁以先后狱词及  上所裁定并所赎敕谕辑录成书为上下二卷锓梓进呈名曰钦明大狱录请颁布内外诸司  上曰大狱赖卿问明辑录刊印颁布尤足以广朝廷钦恤之意如拟行
　　○致仕特进光禄大夫左柱国少师兼太子太师吏部尚书华盖殿大学士梁储卒储广东顺德县人成化十四年进士改庶吉士授翰林院编修寻兼司经局校书侍  孝宗皇帝于东宫弘治初升侍讲  宪宗皇帝实录成升洗马累升翰林院学士少詹事吏部左侍郎以吏部尚书兼学士专管内阁诰敕以忤逆瑾坐纂修会典不称旨左迁侍郎  孝宗实录实录成复原职加太子少保调南京吏部瑾诛召还以吏部尚书兼文渊阁大学士入阁办事累晋少师兼太子太师华盖殿大学士一品九年满加特进光禄大夫左柱国  上登极乞致仕得允遣行人护送以归命有司给人夫月廪荫其子中书舍人至是卒子钧奏请赠谥吏部侍郎桂萼等言储立身辅政有干公议因具南北科道弹＜锍-釒＞以上  上以储  先朝旧臣特命赠太师谥文康赐祭葬如例
　　○定优餋故绝卫官母女之例凡卫官故绝遗有母女者月给米五石二石本色三石折色其折色内一石折银二钱五分银二石折钞四十贯通行内外卫所著为令
　　○癸未都察院追论原任浙江海道副使张芹参政朱鸣阳纵寇殃民法当重治以鸣阳为大学士费宏之党而铨曹阴为芹地勘官刘穆局促顾望不能据法力争故罪止纳赎得旨夷人内犯皆由各官失误事机以致丧师损将贻害军民芹等诚不宜轻贷命罢芹官降鸣阳二级夺穆俸三月
　　○命宁晋伯刘岳庶长子文袭祖职
　　○乙酋兵部奏请自今锦衣卫校尉有犯大辟者不分处决监故角□羊来户军丁并随营子孙佥补之时俱照总小旗事例调卫从之
　　○丙戌南京吏科给事中彭汝寔尝应诏举贡士高任说王表自代因乞改近地教职以便餋亲不报至是考满复申前请吏部言汝寔倡言鼓众挠乱大礼且与御史方凤程启充朋党通贿赃至累千自知考察不容乃复辞尊居卑不当听其巧词幸免得旨汝寔革职闲住
　　○浙江巡按御史杨彝言旧例日本入贡以十年为期徒众不得过百人贡舡不得过三只亦不许以兵仗自随正德六年以后使臣桂悟宗设等各从众至五六百人又有副使宋素卿等一百五十人各诘真伪争端滋起请令布政司移咨本国今后遣使入贡务遵定例如违定行阻回仍行巡海备倭诸臣修战具谨烽堠选锋蓄锐以戒不虞报可
　　○宸濠之乱广东参政李敩以赴任道经南昌濠执囚之因逼使赍送伪檄至王守仁所敩知不免为书别妻女及子有我死于义妻死于夫女死于母之语又作自哀诗已而守仁得其书与诗怜之使随行立功濠诛敩竟坐赍檄谪戍辽海巡抚都御史张云为言于  上请原之不许
　　○丁亥升少詹事兼翰林院侍讲学士霍韬为詹事兼翰林学士经筵纂修如故韬上＜锍-釒＞辞以新命由内阁推用而资望出徐缙之下且言自杨荣杨士奇杨溥及李东阳杨廷和颛权植党笼络翰林为属官中书为门吏故翰林迁擢不关吏部而中书至有夤缘进秩六卿及支一品俸者臣尝建议为翰林官迁擢去留尽属吏部庶不阴倚内阁为腹心内阁大臣不阴结翰林为朋比且欲令京官补外以均劳逸议未即行躬自冒之而又一但躐居学士徐缙之上胡颜之厚可以居此＜锍-釒＞入  上以其有功典礼谕令就职不允辞韬复上＜锍-釒＞曰臣昨奏内外官员迁转资格吏部未见会议奏翰林中书积弊内阁未见酌处奏严禁赃吏事例都察院未见申明奏赋税出入会计大数户部未见奏行若循默取官则翰林迁擢之弊又自臣始如前言何如天下后世诟责何  上复优诏不允
　　○改礼部尚书吴一鹏为南京吏部尚书加太子太保
　　○己丑都察院左都御史胡世宁为刑部尚书
　　○升翰林院修撰费＜棥心＞中为湖广按察司副使浙江道监察御史成英为山东按察司副使浙江台州府同知樊准为山西按察司佥事
　　○吏部言两京科道官缺乞照例行取推官知县同在京主事寺副评事行人博士国子监博士等官一体选补  上可其奏仍以御史缺人数多命先取京官及外官见到部者就便考选不必候齐其改授官即与实授余仍试职理刑
　　○以旱灾免凤阳淮安等府存留夏税有差
　　○署都察院事兵部侍郎张璁等议覆桂萼所奏诘发奸细惩治赃官事宜祖宗设立刑部都察院大理寺谓之法司所以紏正官邪清平狱讼也设立东厂锦衣卫谓之诏狱所以缉捕盗贼也诘防奸宄也夫职业之废谓之旷官职掌之夺谓之侵官今后凡贪官冤狱仍责之法司提问辨明然有隐情曲法听厂卫觉察上闻凡盗贼奸宄仍责之厂卫缉访捕获然必审问明白送法司拟罪上闻庶于事礼为当  上深以为然诏如议行
