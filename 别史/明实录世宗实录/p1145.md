<!-- { "loadSidebar": true } -->
　　○大学士严嵩奏乞容宥言官以弘听纳谓御史何维柏昨以＜锍-釒＞论时政因劾及臣念臣本庸陋滥居辅弼赞理无状言官得举而论之乃其职也虽其言容有或过亦系风闻未实之故今维柏已奉旨究问臣身忝辅臣当惶惧引咎万一维柏获罪过重则臣之罪益重矣乞俯轸言官进谏纳忠之愚曲成愚臣闻过思惧之意将维柏并给事中林庭坣张尧年尹相御史桂荣通赐矜宥使中外人情以慰而于  圣德为益光矣＜锍-釒＞入报闻
　　○壬午诏发太仓粮草银二万九千九百余两于山西镇准作本年分年例盐引不敷之数该省供边钱粮积逋数多行抚按官督属追徵补角□羊慢事司府州县管粮等官住俸降级如例行
　　○癸未成国公朱希忠以庙工加恩荫一子为锦衣卫百户＜锍-釒＞乞移之于弟锦衣卫指挥同知希孝  上许之命升希孝都指挥使本卫管事
　　○总督宣大侍郎翁万达奏宣府东路去黄花镇潮河川古北喜峰白羊口甚近宜令蓟州巡抚加谨堤防及预简精兵一二枝策应宣府并蓟州兵马悉听临期调用兵部谓蓟州兵力素号寡弱不宜远调请以保定班军六千五百河南民兵六千山东长枪手六千近拟赴紫荆通州等处协守者即许总督侍郎随宜调度为便从之
　　○甲申韩王融燧为母病乞药与之
　　○朝鲜国权国事李峼差陪臣礼曹参判李瀣等奉表贡方物贺  万寿圣节宴赏如例
　　○乙酉巡抚两广都御史张岳奏两广獞贼窃发广东则有封川县苏公乐等广西则有马平来宾二县覃朝角□羊等各肆卤掠敌杀官军封川尤急请亟进兵歼灭之  上曰獞贼肆逆如议剿绝毋得滥及无辜参将守巡等官平日防范不严俱令戴罪杀贼通候事宁之日具奏定夺
　　○丙戌兵科给事中孟廷相陈言边务言宣大总督远驻朔州传报稽程调遣不及宜令翁万达常驻大同阳和城适中之地以便调度从之
　　○西海虏酋整克者其初北虏小十王部落也因变逃据西海有年及是遣其属阿都赤赴甘肃纳款求得内地而居之总督抚镇等官张珩等奏整克部精兵万人若不得请必为套虏所吞是藉寇兵也纳之便但虏情诡诈难信宜令整克亲赴军门覆审无异然后从其请仍令照旧海上住牧俟套虏入寇即于境外拒战有斩馘功一体给赉或计擒酋首朝廷待以不次之赏既以覊縻西虏又借其力以捍御套虏计无便于此者  上曰夷情难测其令总督抚镇官协心运谋相机酌处务期成功仍整搠士马严加防守勿堕奸计
　　○巡抚凤阳都御史王暐劾奏应城伯孙永爵怙势需索骚扰驿递  上以永爵犯在革前宥之止逮问其家人暐＜锍-釒＞误以孙永爵为孙钺姑不究
　　○丁亥初朝鲜国夷人金玷等十一人以航海遭风漂泊上海县界有司以闻译实恤而遣之
　　○戊子  中宫千秋令旦免命妇朝贺
　　○命成都府祀汉廉范宋崔与之于四贤祠从巡抚都御史王大用奏也
　　○庚寅命南京都察院右佥都御史傅炯协理院事
　　○升河南左布政使张时彻为都察院右副都御史巡抚四川
明世宗肃皇帝实录卷之三百一


明世宗肃皇帝实录卷之三百二
　　嘉靖二十四年八月辛卯朔诏加成国公朱希忠太傅京山侯崔元大学士严嵩俱少师
　　○壬辰致仕大学士贾咏夏言各奏贺  万寿圣节下其章于礼部
　　○升浙江右布政使谢兰为河南左布政使
　　○荫南京兵部尚书秦金孙柽为国子生
　　○加秉一真人陶仲文伯爵仲文＜锍-釒＞辞伯爵请赠荫  上许之诏追赠其三代给与诰命荫其孙亻□政为国子生
　　○升通政使司右通政顾可学为工部尚书带俸以脩制秋石劳也
　　○改南京国子监司业李本为右春坊右中允署掌南京翰林院事
　　○癸巳造  大享殿正位配位神版神椟
　　○  万寿圣节先是鸿胪寺题请习仪奉旨不必习仪今年暂免行礼至日俱于奉天殿下设香案班首上香叩贺天眷  圣躬禁屠停刑罢常奏自初五日起至十五日止以副朕仰答  上玄至重垂祐之诚至是礼部尚书费采等礼科都给事中陈邦脩等以为恭祝  万寿区区犬马之诚竟从罢免臣子之心有不安者  上以为是令照旧习仪正日于奉天门行叩贺礼
　　○台基厂草场火逮问户部委官主事周冉陈天和等寻赎罪还职
　　○甲午泰宁卫夷人头目升合儿等贡马贺  万寿圣节宴赉如例
　　○升浙江按察使马坤为本省右布政使
　　○革陕西左参政黄闰职闲住闰已升任具＜锍-釒＞终餋巡按山西御史陈豪论其托疾避事故黜之
　　○并淮安府海州百十有六里以罢敝不能辨纳粮差从知州王同奏也
　　○迁扬州府海门县于直隶金沙场割通州清干乡七图及利河镇北水荡附之避水患也
　　○诏留南京后湖及刑部余银二万五百七十余两备赈更令自后问刑衙门凡罪赎止许入谷备赈不许折银
　　○丁酉秋分节祭夜明于夕月坛遣遂安伯陈鏸行礼
　　○祭先师孔子命礼部尚书费采行礼
　　○大学士严嵩辞加少师言  祖宗朝每遇  圣节止是加恩内使未有及外臣者臣等连岁在直不过撰述文字微劳缘此以得重秩则人得以指议之矣＜锍-釒＞凡三上乃准辞免
　　○戊戌祭  太社
　　太稷遣成国公朱希忠代
　　○  孝康敬皇后忌辰  奉先殿行祭礼遣玉田伯蒋荣祭  泰陵
○永和王知燠进白鹿贺
　　万寿圣节礼部请告献  祖庙百官称贺  上曰瑞应白鹿诚荷  上天眷锡依拟吉日告  庙免称贺赐王常服一袭银五十两纻丝四表里
　　○己亥祭  帝社  帝稷遣成国公朱希忠代公张溶侯崔元驸马谢诏伯陈鏸辅臣许赞尚书熊浃甘为霖唐龙费采侍郎孙承恩张治各陪祀
　　○以明日  万寿圣节遣太常寺官分祭各祠庙遍之遣定国公徐延德西宁侯宋良臣驸马都尉谢诏分祭  七陵长宁伯周大经祭  恭仁康定景皇帝陵寝玉田伯蒋荣祭  孝洁皇后陵寝中官祭
　　恭让章皇后陵寝
　　○明日  孝慈高皇后忌辰  奉先殿行祭礼
　　○湖广京山县产嘉禾一茎三穗者六十余本
　　○庚子
　　万寿圣节行祀  天礼于  玄极宝殿命成国公朱希忠代告  祖  考于  奉先殿以京山侯崔元代是日百官于奉天殿丹陛下上香代叩  上玄礼毕出奉天门外行五拜三叩头礼
　　○免百官节宴赐钱钞
　　○辛丑礼部尚书费采言自古
　　圜丘事  天明堂事  帝其礼一也惟事  天之礼极简圣人以为未足以尽其意故有季大享之礼仰惟  皇上宪天稽古达孝因心当兹  郊庙礼成之后准古明堂之制肇建
　　大享殿  皇乾殿今工完在即秋享  上帝以  睿宗献皇帝配典礼隆重文武百官宜上表称贺及诏告天下并书谕宗藩得旨暂止
　　○礼部复请告祭  南北郊  社  稷  太庙奉安  神版各日期诏奏告奉安俱暂止寻奉  圣谕  大享之例岁举者岂但今一奉行且待来秋祗祭是秋暂于  玄极宝殿行礼各项礼仪俱于来岁预先奏请行
　　○大学士严嵩言
　　大享殿工完祭期伊迩仰惟  皇上嘉尚古礼取法成周明堂严配之文奉  皇考以配  上帝此我  皇上尊  亲大孝千古帝王莫及者也此典往年权行于  玄极宝殿兹则鸿构落成首举此祭人心咸望  乘舆一出躬举大仪以光
　　圣孝盖昨者  太庙新成群望已切维时溽暑未敢輙请兹  天眷  圣躬充餋健盛臣敢披沥愚衷伏惟  圣明俯垂鉴纳＜锍-釒＞入报闻
　　○壬寅诏释御史杨爵给事中周怡于锦衣卫狱赦其罪放回原籍大学士严嵩因言二臣荷蒙  圣慈宽放诚  天地好生之仁但原监犯人尚有工部郎中杨魁舆爵等事体相同乞一体宽宥  上从其言并赦之已复遣官校逮爵锢之诏狱
　　○乙巳命成国公朱希忠以鹿瑞告于  太庙
　　○礼部上来岁大报等祀日册  上定大享以九月初四日
　　○令各营卫官吏军匠人等今年九月十二月粮应折银者改支通仓粳米以太仓银少故也
　　○丙午  上谕礼部朕思京城九门地大人众多有死丧贫难不能葬者或有四方客死不能归者暴露尸体朕甚悯焉五城御史其督率各该官役以义地收瘗之
　　○丁未琉球国中山王尚清差长史梁显等奉表贡方物兼送还朝鲜国漂流人口宴赏如例
　　○安南都统使莫福海差宣抚阮诠等奉表贡方物宴赏如例
　　○戊申诏明年加给甘肃饷银五万二千六百八十余两闰月增四千三百九十一两有奇岁为例以庄凉增兵故也
　　○裁革江西弋阳进贤二县税课局
　　○裁革扬州府通州通济仓副使一员
　　○南京金川门外草场火诏降监临官南京户部员外郎焦希程一级调外任
　　○巡按广东御史陈储秀奏肇庆等府罗滂等山徭贼凤马留等啸聚为孽请亟进兵征之兵部重用兵请行守臣勘议诏可
　　○己酉祭历代帝王遣遂安伯陈鏸行礼
　　○太子太保礼部尚书兼东阁大学士张璧卒璧湖广石首人中正德辛未进士改翰林庶吉士授编脩乾清宫灾上言脩德勤政讲学三事  上即位璧侍经筵  武庙实录成升春坊谕德管理诰敕升太常寺卿兼侍读学士掌院事戊戌  献皇帝实录成升礼部右侍郎南京礼部尚书改礼部尚书兼翰林院学士寻兼东阁大学士入阁办事明年加太子太保卒于官璧性醇实周慎卿行甚笃侍
　　上讲幄最久多所禆益而辅政不逾数月故勋业无闻焉讣闻命尚书采谕祭于邸舍赠少保谥文简遣官护衬还诏有司营葬
　　○升山西按察司副使廖希颜为浙江右参政
　　○辛亥发太仓银四万三千六百两于延绥镇作次年新旧募军及加添草银之数
　　○壬子  宪宗纯皇帝忌辰  奉先殿行祭礼遣驸马都尉谢诏祭  茂陵
　　○升河南按察司副使葛守礼为山西布政使司左参政山西潞安府知府公跻奎为湖广副使调补河南按察司副使俞咨伯于山西提调学校
　　○癸丑诏定
　　陵祭遣官以定国公徐延德英国公张溶京山侯崔元西宁侯宋良臣安平侯方锐驸马都尉邬景和谢诏长宁伯周大经玉田伯蒋荣惠安伯张镧都督沉至王朝用更番行礼
　　○辽东广宁卫地震有声如雷
　　○乙卯行  大享礼于  玄极宝殿先期请  皇考配  帝遣成国公朱希忠代
　　○赐故国子监祭酒陈敬宗谥文武从其玄孙志学陈乞也
　　○升礼科左给事中杨上林兵科左给事中席大宾吏科左给事中张元冲俱都给事中上林吏科大宾户科元冲工科刑科给事中胡叔廉李念礼科给事中齐誉俱右给事中叔廉户科念礼科誉刑科
　　○丙辰升左春坊左司直兼翰林院检讨吕怀为南京国子监司业
　　○提督操江都御史傅炯等言直隶太仓州强贼劫狱入海为寇势甚猖獗顷虽剿获过半未尽其党宜督官军及时扑灭毋贻地方忧得旨强盗劫狱杀人地方官俱宜逮治姑令戴罪剿贼务期尽获事宁之日巡按御史备查功罪差别以闻
　　○丁巳升光禄寺寺丞孙应奎为河南按察司副使
