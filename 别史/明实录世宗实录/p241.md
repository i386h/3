<!-- { "loadSidebar": true } -->
　　大明世宗肃皇帝实录卷之一百二十九
大明世宗肃皇帝实录卷之一百三十
　　嘉靖十年九月辛亥朔
　　○总督仓场侍郎王軏言道诸仓出纳浩繁银库尤甚前者裁革主事一十三员缺人废事宜下吏部再议量复数员以备任使其纳银非折粮折草毋入太仓令十三司收贮积千两以上然寄贮银库部覆奏从之乃复设浙江江西湖广河南狭西山东六司主事各一员
　　○修南京  太庙工成以魏国公徐鹏举永康侯徐源南和伯方寿祥南京太监晏宏李王□赞工部尚书何诏督理效劳赐敕奖励少监邓惠主事陈谟等升赏有差
　　○壬子
　　○巡抚顺天佥都御史周期雍言近京地方多盗皆以兵备官裁革有司无所统辖之故宜令霸州兵备得兼治之其大者乃与分守守备会议则督责专一而盗可弭又大喜峰口关岁抚赏三卫夷人费不下八九百金旧取之山海关商税并赃罚银两及边操军舍认办月钱今关税奏革赃罚备赈而军舍月钱亦非事体宜令长谷住操等营牧马草场听以三分之二召佃输租以给前费量留一月仍为牧马之地又朵颜卫头目伯革前以其父把儿孙为逆故削其职今把儿孙死而伯革效劳入贡如故宜俯顺夷情量授千百户职事使钤束部落以捍边疆又古北口驿僻居边隅供应甚寡怀柔密迩京师为衢道乃不设驿烦简失均宜革古北口驿其怀柔所拨马驴人夫尽归之县以济供亿事下兵部议以宛平等州县不必属霸州兵备遇盗起则兵备得发兵御之其他皆可以报可
　　○癸丑
　　○户部尚书梁材以守制回籍改刑部尚书许王□赞为户部尚书
　　○升巡抚河南右副都御史徐王□赞为工部右侍郎
○翰林院修撰姚涞请黜元世祖以正祀典＜锍-釒＞下礼部覆议以为胡元受命九世世祖最贤其一代之治有足称者所谓夷狄而进于中国则中国之亦春秋与言之法且自古帝王常优崇胜国以昭忠厚  太祖神谋睿断必有见于此载在祀典百余年于兹矣宜遵旧制庙祀如故  上从部议
○甲寅
　　○以霜降节遣长宁伯周大经彭城伯张钦玉田伯蒋荣分祭  七陵安仁伯王桓祭  恭仁康定景皇帝陵寝中官祭  恭让章皇后陵寝驸马谢诏祭  悼灵皇后陵  诏复南京司属官裁革者吏部文选验封司主事各一员礼部仪制祠祭司主事各一员兵部车驾司员外郎一员刑部狭西江西浙江司员外郎各一员贵州云南司主事各一员大常寺赞礼郎寺丞各一员光禄寺大官珍羞署署丞各一员中军左军都督府经历司都事各一员从南京吏部议也
　　○巡抚甘肃左副都御史唐泽卒于官总制兵部尚书王琼等叙泽年劳请量加职级以为边臣死事之劝得旨唐泽致身疆圉情委可悯准赠户部右侍郎赐祭葬如例○刑部尚书许王□赞等请审录重囚  上谕之曰近日闻刑官不能仰体朕怀类多冤抑以致上于  天和所系非细尔等其会同多官虗心详审务在情真罪当覆奏处决有冤抑异词及情可矜疑者参奏定夺不得视为泛常应虗故事
　　○乙卯  上亲祀云雨风雷岳镇海渎基运山等神及京畿天下山川之神
　　○右都督马永佥书南京前军都督府事
　　○丙辰  诏罢南京郊祀时南京太常卿黄芳等以修葺南京  郊社诸坛因言  天地社稷山川既统祀京师其在南京者可弗举也至若祭告之礼因事举行遇灾变及修理等项始行之非常祭之补今后祭告  孝陵及神照山大江诸祀不必备物宜止用脯醢果品祀汉关羽宜称汉寿亭侯盖汉寿地名亭侯爵也今去汉而称寿亭讹也＜锍-釒＞下礼部覆如其议  上曰然  天地合祀之非已遵复  皇祖正制南京永不必行
　　○己未
　　○巡按直隶御史张寅论大学士张孚敬自去京至常州二十日若孟子所称小丈夫去则穷日之力且其谗邪蠹政上干  上和下失人心如薛侃之谋孚敬实预为之  陛下用其言则纳交于王府不用其言则嫁祸于夏言其立心奸险类此  陛下虽知其奸而去之臣犹以为不足惩后宜追夺所赐御扎诰命银图书毁其堂楼书院除议其罪而明正其法又言都御史汪鋐阴赃险狼卑污苟贱陆贽所谓謟谀顾望望畏愞王毙鋐兼有之亟宜罢黜  上曰孚敬去位辅臣鋐总宪重职已屡有旨矣张寅肆意劾奏明是挟私报复姑从轻降一级调外任寻谪寅山东高唐州判官
　　○沧州筑月河工成
　　○庚申
　　○录户部左侍郎兼副都御史叶相为国子生
　　○停英国公张仑俸半年时  四郊礼成群臣称贺仑为班首不至紏仪御史劾之  上切责仑不敬念系勋臣始夺禄俸  帝王庙工成命加督工右侍郎钱如京支从二品俸员外张集等各升赏有差
　　○辛酉
　　○南京给事中林士元御史冯恩等请如累年朝觐考察故事南京科道先生弹章使部院有所据考其冒升京升得漏网者听臣等举奏掌院都御史汪鋐言弹劾在考察之先则部院惑于其言恐去留有所迁就而科道或有报复之私拾遗于考察之后则部院得虗心询问而科道未尝失弹劾之部院诸臣苟有不公尚惧言官之议其后也宜准成化弘治以前故事  上以其言下吏部命查旧例以闻吏部覆言往年朝觐考察论劾先后未有定例据嘉靖七年都御史李承勋所奏则论劾在考察之后据成化二十年南京御史朱守恕等所劾则在考察之前然臣等窃谓不当计先后当计公私且论劾在科道斟酌在部院横权亦自不失自今朝觐之岁宜令南京科道论劾方面官各举其实于十二月终具奏俟部院考察临期参合以为去留报可
　　○以庐凤淮扬四府及徐滁和三州水旱虫蝗诏以兑运粮三万石折银名伍钱改兑米三万石暂于临清广运二仓支运
　　○壬戌
　　○兵部右侍郎钱如京三年考满录其子元善为国子生
　　○癸亥
○掌鸿胪寺事太常寺卿魏境卒赠礼部右侍郎赐祭葬如例
　　○工部卷籍被毁已诏给事中秦鳌等赴部查覆鳌等言欲其极追究则被火有词据其卷簿则祥悉莫考宜行巡按御史各督所任有司以工部岁派额办钱粮已未徵角□羊之数及侵欺偕贷情毙各造册奏缴仍令科道官校对从之
　　○乙丑
　　○修葺西苑宫殿工毕  上以西苑为  文祖临御之地是日设位致祭祭毕行落成礼宴群臣召尚书李时至无逸殿东室谕曰昨见宴图尚书王时中蒋瑶俱列于门外还宜坐之于内时对以地狭不能容  上曰皇亲可移之殿西时曰俱是国戚  上曰亲亲不如亲贤时对曰  圣明所见非臣愚昧所及已列时中等席于殿内
　　○丙寅  命太子太保李时兼文渊阁大学士入阁办事时＜锍-釒＞辞  上曰卿性资忠谨学识深长辅导重仕特兹委用卿宜悉心展布匡朕为治俾朕修身讲学以事天安民
　　○升江西左布政使吴山为都察院右副都御史巡抚河南  命分守密云参将署都指挥佥事郝通充副总兵官镇守山西
　　○戊辰
　　○以礼部左侍郎兼翰林院学士掌院事夏言为礼部尚书兼官如故
　　○己巳  上幸西苑仁寿宫召大学士翟銮李时左都御史汪鋐尚书夏言等入见  上曰狭西饥荒已遣户部侍郎叶相赈济今相病宜何处銮等请就用狭西巡抚刘天和或河南巡抚徐王□赞因言狭西初灾伤重大后闻亦颇有收  上曰百姓艰难还用赈济民乃天之民也岂可不救又问吏部侍郎唐龙如何众皆称其才遂用龙次日  上复召诸臣言曰吏部事重龙去一侍郎岂能胜任朕欲用一人为吏部尚书卿等可从推举时对曰公廷臣才识短长俱在  圣明洞察之下  上曰朕在宫中贤否岂能周知冢宰之任自去年九月至今久虚刑部亦缺朕欲用王时中为刑部取王宪为兵部取王琼为吏部就令唐龙代琼总制銮等对曰  圣见允当已乃升龙为兵部尚书兼都察院右都御史总制狭西三边管理赈济  上复曰朕念狭西灾伤重大民多死亡流徒故发银三十万遣官赈之欲令小民速沾实惠唐龙亟宜赴任相病得无规避否吏部勘闻有朋比者治其罪龙＜锍-釒＞辞  上手诏答曰卿才兼文武性资端亮朕特简用卿其勿辞亟往在事展布才猷俾民得安生副朕奉  天优民之意
　　○庚午
　　○升翰林院侍读学士张潮为学士掌院事
　　○辛未
　　○巡按直隶御史詹宽言河提率以草束土累筑而成故堤善崩宜及时加土以障其河洪仍修复绝堤兴济二闸以为减水之区东洩以杀水势又德州当卫漳滹沱下流稍近鬲津宜便置闸以为减水之区东兖诸郡所积河道银足以当石闸之费事下工部请令緫理河道等官计处从之
　　○壬申  上幸西苑御无逸殿命大学士李时翟銮坐讲时进讲书无逸篇銮进讲诗豳风七月之章武定侯郭勋及九卿大臣皆侍讲毕  上谕复豳风亭赐辅臣并郭勋等及翰林儒臣宴亭下退而勋等奏谢  上曰朕以无逸殿豳风亭虽观耕之所亦勤学所寓昨举落成之礼因命辅臣进讲赐卿等宴卿等当协心匡辅以跻太和
　　○工部给事中赵汉条陈河道便宜六事一濒河故设铺舍甲夫使修堤橯浅宜整如旧制一各处办纳椿草多侵寇冒费之毙宜加查覆一济宁上下河道皆仰徂徕山等处诸泉及诸沟浍皆漕河之委宜以时巡视＜锍-釒＞筑至于汶泗诸河尤当经理一淮扬之间故偃高邮诸河为堤以便舟楫顷渐多颓坏而清江浦为入淮要路数有淤遏之虞宜更议经久之策一黄河变迁无常即横流南出亦宜防其北从请勿废弘治中故堤时遗习水者相视缓急预加＜锍-釒＞塞庶有备无患一南北管河郎中法当久任及州县管河者居河公廨中专理其职请一切如故事工部覆奏从之
○癸酉
　　○巡按直隶御史詹宽劾奏总理河道副都御史李绯称疾杜门坐视河患请亟罢黜以戒人臣怠事者绯惶恐谢不职  上以绯任职未久命夺俸三月  诏开天下岁贡生员额二年以充国学如弘治八年例府学岁二人州学二岁三人县学岁一人顺天应天学岁三人仍饬提学官严加考选不得冒滥时祭酒许诏以生徒益少请如嘉靖初元增贡直隶提学御史胡时善亦请处岁贡抑奔竞及增贡额礼部覆请故有是命
　　○甲戌
　　○改兵部尚书王时中为刑部尚书
　　○丙子  中宫令节免命妇朝贺
　　○初总制狭西三边尚书王琼议修榆林东西二路边墙请发库银十万贮之延绥预买刍粮给以工费及巡抚事下都御史胡时善复以修边诸费不给请发银六万以足之事下户部覆言筹边者固不当惜费以误大事亦不宜妄用以耗国储故厚费必大利一劳必永逸斯经世之规谋国之忠也今延宁修边初拟用银十万两屡请增给其数自倍设功不偿费亦所当惜若延绥边墙在二边犹因山为城易于战守乃大边则沙漠平漫即城暂而守然外无墩台之固内无策应之兵势不久长故  先朝余子俊修筑二边迄今尚在而文贵所修大边则荡然无复存者此其明效章章著者也且狭西岁荒寡收一旦下籴买之令储数十万之粟假必翔踊官民两困而延绥疲惫之后加以大役必生惊疑正德初杨一清修边之事可鉴已故臣以为延绥事体与宁夏不同今宁夏工且就诸宜遂给银六万如东皋所请发银四万于延绥以备籴谷其大边修筑事宜务令相度可否审观利害更议长策具奏请裁  上深然之乃命总制尚书唐龙亲行相视议可否以闻
