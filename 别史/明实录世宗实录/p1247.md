<!-- { "loadSidebar": true } -->
　　○升巡抚湖广右副都御史冯岳为兵部右侍郎兼都察院右佥都御史总督湖广川贵军务河南左布政使邹守愚为都察院右副都御史巡抚河南
　　○辛酉祈谷视牲遣成国公朱希忠代
　　○以桃林关口失事夺燕河营参将何镇俸二月指挥黄擢等下巡按御史问
　　○癸亥命万全广东都司掌印署都指挥佥事严范莫如爵俱充参将官范分守宣府东路如爵分守广西柳庆
　　○甲子选授中书舍人郭立彦行人阎望云顾弘潞丘橓推官陈嘉谟陈典徐应高鹤知县丘岳黄谦张益张师载为给事中岳吏科嘉谟典谦俱户科应礼科望云弘潞俱兵科益橓俱刑科立彦工科师载南京吏科鹤南京户科中书舍人崔栋行人杨羙益丘文学邵惟中助教陈九成郑钥推官李凤毛潘季驯王极知县于业尹庭马斯臧阴秉旸苟頴王用贤左柱叶恩张师价徐敦张循为试监察御史业河南道凤毛浙江道季驯江西道极福建道庭湖广道斯臧广东道秉旸广西道羙益山东道栋九成俱山西道頴用贤俱陕西道钥四川道柱云南道恩南京河南道师价南京浙江道敦南京江西道文学南京福建道惟中南京广东道循南京陕西道
　　○荫授太常寺协律郎昝义金为太常寺典簿义金掌太常寺事礼部右侍郎徐可成之徒也可成＜锍-釒＞言供祀年劳兼历三品十有五年乞恩荫其徒义金礼部以为非例诏特许之
　　○丙寅启蛰行祈谷礼于  玄极宝殿命成国公朱希忠代
　　○孝静毅皇后忌辰  奉先殿行祭礼遣彭城伯张熊祭  康陵
　　○戊辰倭寇自太仓南沙溃围出海转掠苏松各州县时贼据南沙五月余官军列舰于海口围之数重不能破军中多疾疫乃佯弃敝舟以遗之开壁西南陬贼遂得出
　　○赐朵颜卫都督影克织金纻丝一袭彩叚二表里先是影克父革兰台守边有功朝廷于常额给赏外屡增衣叚劳之岁以为常至是影克以送归人马功援例求加赏  上许之仍令边臣省谕今后不得渎扰
　　○己巳初直隶安庆府推官郭来朝以三年满当给由抚按官因使捧  万寿圣节表入京既行忽称疾弃表归会闻行取之报乃就道于是巡按御史闾东徐栻金浙交章劾来朝弃置表文不敬并数其任内贪暴无状不当滥与行取之选有旨令吏部陈状尚书李默侍郎王用宾葛守礼具＜锍-釒＞引罪且请罢来朝诏革来朝职为民所犯赃私行巡按御史验治仍切责吏部曰行取官员系用人重典尔等玩法行私滥用匪人默任在来朝行取之后姑不究用宾等各夺俸二月该司郎中职在专理欺蔽为奸降杂职外用于是文选司郎中杨载鸣坐贬为福建将乐县典史
　　○辛未降原任蓟州道兵备副使刘焘一级调边方用焘时丁忧回籍巡按御史蔡扬金追论其贪纵不法当罢部覆惜其才勇诏俟焘服阕之日降调边方用
　　○应天巡抚都御史彭黯以倭患孔棘请令苏松常镇四府得纳承差如各省例并榷阊门商税留三十一年以前应解本色布银以充军费从之
　　○清理四川云南盐法户部主事陈惟誉言七事一云南黑白安伍等井盐课无异而折价有高下又有计闰不计闰计月计小尽之别五井提举司则又有折布之例宜革布为银银俱足色师井盐课并巡检司之折缥布者河尾只旧二井之折俸者皆以入官各井有额徵续增新增加办加闰后开课银多寡以地产丰瘠为差安宁顺□二井卤水不足虽引目难减而价值可省有计小尽与银不如式者罪之一革黑井安宁井各同提举一员白井副提举一员黑井安宁井各盐课司副使一员而以山井盐课司官吏改置于石缝井一云南盐法虽有参政兼理抚按督察而地方辽阔按视未周可以安宁井属之安普黑白井属之洱海伍井属之金沧各附近守巡兵备官得以时稽察一云南文册但有造引盐斤之数而新增井口与折价解部者不载无所参考可循环籍记使不得为奸一贫民称贷不能偿至有以面卤准还全井断与者夫井卤灶户所业以供国课藉令有负何得取偿于此宜痛禁之一云南课灶既无优免田粮亦无可差财力而所司科扰多方致损正课今自本役外不得复一有所委一白井提举梅鷟贪婪不法宜削职下所司按问诏俱可
　　○发太仆寺马五千匹于居庸紫荆等关兑给宣大入卫官军并发马价三万两于山西鬻马补骑操之缺
　　○以三年考满荫礼部左侍郎闵如霖子道孚总督仓场户部左侍郎杨行中子铉工部右侍郎郭鋆子治统俱为国子生
　　明世宗肃皇帝实录卷之四百六终


明世宗肃皇帝实录卷之四百七
　　嘉靖三十三年二月壬申朔礼部言宁府宸濠既以反诛其大宗宗庙已毁小宗支属犹存始封之王不可无祭而已毁之庙不当复建此所谓礼之变而当议处者也始本部议请献惠二庙每一易世钦定一郡王奉祀盖即本有之庙而定祭祀之礼将以息觊觎争兢之私耳今诸宗室各执一说纷纭奏扰在乐安则曰惠王小宗之首在建安则曰献惠有服之孙在弋阳长子多焜则执父管理故事一定不移虽言各有据然皆不知毁庙无复建之理而郡王有不可踰之分盖私而不能断之以义者也臣等窃惟献惠二王王□贲所各有享殿而乐安弋阳建安诸府各有家庙乞令每遇岁时正旦清明中元霜降冬至等节各府司差仪宾一员诣享殿致祭其祭品即轮流供办而祝文序列诸王之名庶祭既不黩而追远之孝可伸惟献王则每岁立春用古者祭先祖之义各府各设位于家庙致祭而以始封郡王配食其祭仪俱从生者制度不得儹用亲王礼乐庶情既得尽而分亦不踰其原设斋郎铺排屠户厨役及添拨校尉诸人尽人裁革每年有司子均徭内加徵银一百五十两三府教授分领回府以供祭费其乐工十二户每府分管四户以给私祭遇有迎诏敕进表笺及冠婚诸大礼则十二户通行供事毋致逃窜永无拨补其礼生有司临期拨用事毕即回毋得占恡得旨允行
　　○建春告大斋于朝天宫三日夜
　　○癸酉诏革韩府襄陵王奉祀安惠王乐户初安惠王分封平凉王薨无子国除韩宪王徙居平凉乞以次子襄陵庄穆王冲秋奉惠王祀  英庙许之给守园官校至冲秋孙安穆王徵钤复请得供祀乐户徵钤薨韩王融燧以乐户非郡王所宜用议请裁革  上以惠王故不许既而徵钤长孙旭橦与韩王相奏讦不已部议旗校乐户本出一时特恩不可为例请以校尉附入平凉卫专司惠园扫除不得听襄陵王私役乐工量留十二户供事余悉罢革每岁时惠园祭享韩王自遣仪宾一员行礼从之
　　○初淮庄王元妃吴氏生嗣王厚焘继妃周氏生绍兴王厚爀周氏后庄王十岁薨别葬青山渡原厚爀长以母妃不祔葬归怨厚焘因讦其阴事厚焘亦谪厚爀诸不法状  上以继妃别葬非礼令即迁周氏祔葬王坟仍谕焘爀改行亲睦毋得再行奏扰
　　○改密云协守副总兵为分守建昌游击为副总兵各画地守之以墙子岭东西为界西至黄花镇接境属密云副总兵束至山海关辽东接境属建昌副总兵俱听总督镇巡节制
　　○甲戌改湖广湘阴县笙竹驿为笙竹水马驿裁革磊石武口二驿及沔阳州阳名湖李二河叚下小港河泊所三钟祥县赤马野猪湖河泊所一沔阳州道州武昌县长沙县税课局五从湖广巡抚屠大山奏也
　　○乙亥论去年九月剿平强贼师尚诏等功罪赏山东巡抚沈应龙凤阳巡抚吴鹏各银四十两纻丝三表里副使邦辅三十两二表里佥事王之诰李豸参议俞维屏副使焦琏李燧李宪卿参议黄洪毗莘县知县江文武都指挥尚允绍李塘各二十两一表里指挥汪思孝民兵刘栋升二级栋仍赏银二百两赠死事归德府检校董纶为本府同知举人陈闻诗为凤阳府同知仍各立祠祀之革睢州知州王栻职同守备谢居归德知府尹一仁俱下巡按御史问令佥事章焕赴部候调余各赏罚有差董纶大谷人贼入府城知府及守卫官皆遁纶卒民兵巷战被执垂死犹手刃数贼其妻贾氏及一侄一仆皆从纶死陈间诗柘城人尚诏素闻其名约克城之日必生致之劫以为帅既而众拥闻诗至不屈贼斩其家属数人以胁之闻诗知不可脱诒曰必欲我行勿纵火勿杀人则可贼许诺令人簇马上拥之行闻诗遂不食三日至鹿邑自缢
　　○发太仓银二万两于宣府穵运米二万石充饷
　　○丁丑祭先师孔子命大学士徐阶行礼
　　○陕西兰州地震
　　○命巡直隶御史毛鹏勘上三十二岁十一月虏寇万全右卫及洗马林堡诸将失事罪状诏总兵刘大章策励防御守备王佐张世勋等各革任逮治有差
　　○戊寅祭  太社稷遣定国公徐延德代
　　○己卯祭  帝社稷遣成国公朱希忠代
　　○建大祈岁典三日遣大臣定国公徐延德等祭告各宫庙
　　○庚辰倭寇由上海黄浦逸出攻松江府官兵追战败绩县丞刘东阳死之
　　○辛巳春分祭大明于朝日坛遣驸马都尉邬景和代
　　○孝贞纯皇后忌辰  奉先殿行祭礼遣武定侯郭守乾祭  茂陵
　　○癸未令南京刑部尚书顾应祥致仕初应祥奏三十二年重囚应决之数比得报已过冬至二日应祥輙以奉旨在前便宜论决时南道御史李尚智为监刑官事竣闻人言非之则大悔乃与给事中贺泾交章劾应祥始既迁延奏报以误行刑之期继复任情自恣以复元阳之气病耄失职不宜复处位且言应祥所以敢于专决者其说实受之刑部尚书何鳌鳌亦宜并治鳌＜锍-釒＞辩  上置鳌不问而下应祥事于吏部部覆应祥老病恍惚徒知遵命为重而不知冬至之后例当覆请与监刑官均当以过误薄罚得旨应祥既有疾许致仕该司郎中刘一中与尚智不早据例奏请各夺俸三月
　　○甲申升兵部右侍郎翁傅为本部左侍郎召总督三边兵部右侍郎贾应春回部视事
　　○升山东左布政使汪大受为都察院右副都御史巡抚湖广
　　○命署都指挥佥事通州副总兵曹世忠充左副总兵协守甘州宣府参将李贤充副总兵分守蓟州建昌营口
　　○甘肃总兵王继祖巡抚王诰遣降人王真率卒百余人出塞捣虏酋那木孩巢斩首三十三级事闻诏赏总督贾应春及继祖诰各银四十两彩币三表里王真升二级赏银三十两所获功次令巡按御史亟勘以闻
　　○敕襄陵王府奉国将军偕沐自尽以手刃宗侄辅国将军旭桧故也
　　○丙戌兵部覆原任巡抚应天都御史彭黯奏去年九月倭贼流劫华亭南沙上海吴淞江等处诸守臣功罪状初贼入副总兵汤克宽兵备佥事任环松江府同知都文奎等迎战皆不不利后克＜宀十见＞追贼于宝山破之环等各严兵自守虽无斩获功境内以全罪亦有可原者  上是之命赦环文奎等罪各策励供职克宽功罪俟覆勘议处
　　○己丑英国公张溶祭玄岳还复命自言当祭时天气晴明和风披拂方初献神殿南香炉峰忽出五色光殊彩四烛至祭毕始隐隐除没因绘神光图以献报闻
　　○庚寅  恭仁康定景皇帝忌辰遣都督佥事沉至祭  陵寝
　　○升贵州按察使郑絅为湖广右布政使
　　○壬辰命恭顺侯吴继爵佥书左军都督府事丰润伯曹松掌南京右军都督府事升南京锦衣卫佥书署都指挥佥事方恩为署都督佥事佥书南京右军都督府事
　　○乙未祭历代帝王遣定国公徐延德行礼
　　○发太仓银七万两于大同七万八千两有奇于宣府二万七千两有奇于山西五万于昌平七万两于易州充兵饷
