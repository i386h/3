<!-- { "loadSidebar": true } -->
　　○巡按直隶御史闻人诠言居庸以东密云诸镇与朵颜三卫仅隔一山密迩京师  陵寝永乐中以三卫夷人恭顺徒大宁都司保定以其地子之使为外藩东捍女直北捍蒙古乃自正统己巳之后渐生逆节正德间把儿孙遂敢率众犯顺东边大被其害曩者巡抚汪玉总兵马永经略有方边患稍息近因镇巡非人以致寇虐滋甚臣往来巡历根究利毙大叚密云四镇之患有二其大则将领之无纪其次则戍守之乏人耳夫总兵统参将参将统守备此将纪也建昌守备本属燕河参将乃自谓领敕将官不服钤束已改为游击辄又自称曰我游兵也正听部符徵调而地方之责任去矣黄花镇守备亦当属密云参将及使各自为统以致大水峪关黠寇屡入被此皆诿之非其分境不为防守此何说也且为参将者又每无礼于总兵是以四镇离心三军夺气偾事丧师职此之故臣请自山东诸关西至黄花一镇悉听总兵节制使大有纲统以建昌游击复为守备仍属之于燕河以黄花镇视建昌例而属之密云则上下相联臂指之势顺矣至于密云兵备徒居蓟城非宜请令复为本城以便控御如是则文武有制军民有统而将臣之无纪非所患矣戍守之役非土著不能之地里之险易非恒业不能为固守之深谋今黄花镇渤海所最称要害而老家军士不过一二百人虽议班军更守曾无固志建昌一营则又旧倚官官为镇守习成骄悍迄今不服抚臣处分实为隐忧臣请审处黄花渤海二地之戍兵或选  七陵班军一千谕以利害豊其廪积给地以便其耕牧营室以安其居处使与卫所老军协同防御又以天津河间六卫班军岁免角□羊操银二十余两为本镇新旧诸军衣甲器械之需策之上也或将密云与营诸卫军士以次改拨或广募勇士务满千人策之次也建昌一营军士既复其主将为守备则其军亦均有守备之责使之更番按状量给田庐然后顺其情而制之可以渐消其犷悍之习不患戍守之乏人矣至于各边夜不收墎军往往为虏乡导宜绳以重法而优赏其哨了有功者其寇边及喜峰口悖逆熟夷尤宜特降  纶音贡论三卫都督禁戢剿除果立有显功送回掠去人口者分别升赏即今密云入寇诸酋屯聚石塘岭外者部落无几耳诚谕三卫诸夷内外夹攻覆其巢穴亦一快也伹团营兵将无济缓急万全之谋非可尝试耳夫当甚坏极敝之余必须大为更张振作之举臣请别设提督大臣专理营务使之协同内外提督日遂团练营兵以习武勇会同科道按季考选营将以黜掊克卒不服习则罪归提督将非才贤则连坐科道庶几法严人畏而寇不足平矣＜锍-釒＞未又荐马永萧升可为蓟镇总兵  上以其言关功边务命兵部详议以闻兵部言总兵统参将参将统守备本有定体诚宜申明其游击敕谕明载听镇巡节制之文乃谓正听部符徵调不知何据选将练兵诚为切务至于本兵之提督团营卜云之总兵蓟镇悉有成命无容輙易其他若建昌游击之复守备与建昌黄花之分属燕河密云及兵备之移驻诸镇戍守之定役与夫议处变通事宜俱不可不慎宜行镇巡等官酌议明当奏请裁夺报可
　　○己巳赐敕奖镇平王府奉国将军安河孝行从周王睦＜扌审＞奏也
　　○自去岁十月以来蓟镇渤海所大峪关等处时有零虏窥犯悉以望前后月明时昏进晓出初未敢深入十一月中虏四五骑抄镇虏墎千户谷寿百户郭祥率众百余人袭之出塞十余里陷虏伏中而殁虏益无忌由冬及春入寇无虑十四五次每入多不过数十人少仅五七人或经日不去分守密云参将袁继勋巽软特甚拥众闭叠任虏纵横莫敢问军兵有愤而请战者輙害其耳虏知其不足惮犭□尚犭□羊去来昌平怀柔密云间甚被其害  上闻乃诏锦衣卫差官校捕继勋下狱已巡按御史闻人铨覆上该镇失事状言继勋巽软怯懦屡致失事望风匿迹保营自全坐视民害深可痛恨继勋罪当首论大水峪提调指挥同知叚大经提调潮河营指挥佥事施仁振武营管操指挥佥事尹翲渤海所把总指挥使孙杲拨石口巡墎千户何继宗情罪俱重请先行提问及称代管蓟兵张輗建昌营游击九聚亦有罪属部覆得旨继勋已逮法司治罪大经等下巡按御史提问张輗九聚姑宥之令杀贼自赎
　　○庚午以水旱灾免浙江杭台温处四府河南开封等府八十六州县陈州等十三卫所军民田粮有差
　　○辛未先是命致一真人邵元节孙邵启南以道录司右正一改太常寺寺丞鲁孙魏时雍以道录司左至灵升太常寺博士元节各＜锍-釒＞  上令带衔准免支俸至是复加真人岁支米一百石拨校尉四十名按季更用仍加掌道教事赐之诰命元节复＜锍-釒＞辞  上褒答之不允
　　○致仕太子太保都察院左都御史王璟卒璟山东沂州人成化八年进士授河南登封知县升御史历光禄少卿南京鸿胪寺卿都察院右佥都御史清理两淮盐法改巡视浙江巡抚保定回院乞致仕许之逆瑾恶璟寻冠带闲住瑾诛复原职巡抚山西历升副都御史兵部吏部侍郎都御史掌院事加太子太保以老疾屡＜锍-釒＞致仕得允  上登极命有司给月米岁夫仍遣官存问至是卒年八十有七赐祭葬如例赠少保谥恭靖璟性和易所历多宪职不以风裁自著而人称为长者
　　○复设宁夏游击将军一员从总制唐龙议也
　　○壬申  上体感寒未平谕辅臣李时等暂免朝参令尽心供事诏免百官起居祈谷并祭  社稷  帝稷俱遣官暂代
　　○升浙江按察司副使陆深为江西布政使司右参政四川布政使司右参议林豫为河南右参政  诏自今各王府宗室有违例蓦越赴京者其应得禄米以出城日为始截日住支至回府发落之日复支中间旷日不准补给著为例从靖江王邦宁奏也
　　大明世宗肃皇帝实录卷之一百四十六
大明世宗肃皇帝实录卷之一百四十七
　　嘉靖十二年二月甲戌朔
　　○丙子惊蛰行祈谷礼于  圜丘遣武定矦郭勋代  遣定国公徐延德大学士李时方献夫尚书夏言视牲
　　○升云南布政使司右参议庞诰为山东按察司副使
　　○丁丑祭先师孔子遣大学士方献夫行礼
　　○戊寅告祭  太社  太稷遣定国公徐延德代
　　○以廷臣＜锍-釒＞荐升巡抚宣府右副都御史刘源清为兵部右侍郎仍兼前职总制宣大偏关保定等处军务升提督京城巡捕署都督佥事郤永为署都督同知挂印充宣大偏关保定等处总兵官永仍于东官厅操练士马侍报启行已而源清＜锍-釒＞辞且举原任兵部侍郎蔡天祐自代上以源清才望素著不允辞仍命行取天祐至京候用
　　○己卯告祭  帝社  帝稷遣成国公朱凤代
　　○升南京都察院右副都御史潘珍为南京兵部右侍郎南京太常寺卿盛端明为都察院右副都御史总督南京粮储
　　○升礼部署员外郎林云同为浙江按察司佥事提调学校
　　○庚辰礼部尚书夏言上＜锍-釒＞起居且请暂免亲耕之礼  上手谕之曰亲耕以供粢盛备其仪也修诚以事  郊  庙则其实也仪有时而可节诚不可以不至日者风雨气寒朕体未平其暂从卿议
　　○辛巳土鲁番速坛满速儿以三事奏请其一欲治先任甘肃都御史陈九畴罪其一欲遣人和番其一欲归彼降人牙木兰兵部言黠夷渎奏渐不可长请敕通事人员传谕本夷自今宜谨修职贡毋得妄言招谴从之  诏自今内外奏报军机及兵部议处贼首毋拘斋戒之期即时封进
　　○武定矦郭勋以虏谋内犯拟调马一万二千五百匹给营兵骑操兵部言太仆寺见马仅九千余即空群畀之犹不及数且各边奏讨纷至何以应之宜于直隶山东河南所属州县额该本色马匹暂改折色者尽复本色责令如期角□羊俵仍动支马价银十万两令各寺丞分道市马庶几可备缓急从之
　　○壬午广东左布政使张思齐乞致仕许之
　　○驸马都尉谢诏乞地葬母诏许之  赐故南京刑部右侍郎蓝章祭葬如例
　　○癸未  孝贞纯皇帝忌辰  奉先殿行祭礼遣安仁伯王桓祭  茂陵
　　○天方国夷使火者阿克力等海西凡者等卫女直都指挥歹出等建州卫女直都督张成等各进贡马匹赏赉如例
　　○免南京留守等卫被灾屯粮有差
　　○甲申户部左侍郎张云再＜锍-釒＞称疾乞休不允
　　○以廷臣会荐诏取署都督佥事朱振传铎都指挥同知鲁纲指挥使江桓各赴京候用
　　○乙酉以云南灾伤诏存留其布政司所贮缺官银一万四百余两应角□羊兵部者赈济
　　○丙戌  诏圣康惠慈寿皇太后圣节百官表贺赐宴阙门下免命妇朝妇
　　○升福建右布政使王学夔为广东左布政使
　　○辛卯春分节祭大明于朝日坛遣成国公朱凤代
　　○升福布政使司左参政何鳌为本司右布政使
　　○初给事中秦鳌等奏请添设工部主事一员专管节慎库吏部难之至是工部请并修仓管厂二员外为一差其一改选虞衡主事专司库藏周三期乃因言司属不敷差占乞以芜湖抽分改命南京工部差官理之诏如议
　　○壬辰  恭仁康定景皇帝忌辰遣仪宾周钺祭  陵寝
　　○癸巳令申凡外夷进贡方物边臣验上其籍礼部按籍收进给赏其籍所不载例准自行贸易贡事既竣即有余货责令带归愿入官者部为奏闻给钞正德未黜夷猾胥交关罔利乃有贸易余货令市驵评价官酬绢钞之例是岁土鲁番夷使马黑麻虒力奶翁天方国夷使火者阿力
　　○等以其积余玉石锉刀等贡固求准贡物给赏渎奏耳四礼部乃以正德年例为请许之西域夷使多贾胡每入輙挟重赀与中国市边吏利其贿侵索多端类取偿于朝一或不当其直则咆烋不止虒力奶翁等皆黠悍既习知中国情又憾边关之掊克也累累诉其状于部不为问镇守甘肃太监陈浩者当夷使入命家人王洪索名马玉石诸物甚夥至是奶翁等遇洪通达遂执诣部以正实其诉于是奏事关大体湏大有处分可服远人心  上乃敕遣法司锦衣卫官给事中各一员系王洪与夷使诣甘肃同总督官并巡按御史勘之
　　○礼部左侍郎湛若水进所辑古文小学  上褒答之
　　○乙未遣辅臣李时祭历代帝王庙尚书许瓒侍郎顾鼎臣湛若水席春分献
　　○丙申升山东按察司副使陈子直为福建布政使司左参政山西按察司副使陈讲为本布政司右参政
　　○丁酉增设云南永昌府抚夷同知金齿卫仓为永昌府军储仓○戊戌礼部上  圣驾临辛大学仪注一前期致斋一日太常寺预备祭帛设大成乐器于殿上列舞乐生于阶下之东西国子监洒扫殿堂内外司设监同锦衣卫设御幄于庙门之东上南向司设监设御座于彝伦堂正中鸿胪寺设经案于堂内之左设讲案于堂内西南至日置经于案锦衣卫设卤薄驾教方司设大学俱于午门外是日早百官免朝先诣国子监门外迎  驾陪祀官武官都督以上文官三品以上及翰林
