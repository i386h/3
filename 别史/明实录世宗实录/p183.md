<!-- { "loadSidebar": true } -->
　　○甲辰緫督南京粮储左副都御史罗钦忠再以病乞休  上责其违命欺慢令冠带闲住永不叙用
　　○初户部请定各马房马匹下场放牧期每岁春抄草盛放牧两月夏杪气爽放牧一月此三月例不得支刍料御马监太监麦福言马不当尽放亦不当定期三月户部覆此旧制也京营马尚放六月各房马止三月已为优处  上从部议
○兵部左侍郎王廷相言迩来各省岁饥民且相食  皇上命虗郡国仓廥以赈之犹不能足所以然者以备之不豫故也备之之政莫过于故之义仓臣尝仿其遗意参较之若立仓于州县则穷乡下壤百里就粮旬日侍毙非政之善者臣以为宜贮之里社定为规式一村之间约二三百家为一会每月一举第上中下户捐粟多寡各贮于仓而推有德者为社长善处事能会计者副之若遭荒岁则计户而散先中下者后及上户上户责之偿中下者免之凡给贷悉听于民第令登记册籍以备有司稽考则既无官府编审之繁亦无奔走道路之苦乃是可寓保甲以弭盗寓乡约以敦俗一法立而三善具矣下户部覆如其言  上曰此备荒要务其如议行
　　○礼部恭奉  御制祷雨不应自咎说请刊布中外从之
○兵部奉诏查理钱粮言本部所隶惟京营有草场芦韦并桩朋银南北直隶山东河南等处有备用马价并草场子粒余地等银武库司有缺官京班皂隶银以上俱各徵输至部转发太仆寺今宜会京营科道官监收出纳年终登籍具奏一切利毙悉从兴革报可
　　○兵部覆詹事霍韬所上弭灾事一言将士俸粮往往匮乏则以军职冗杂之故当核在京府卫将军及中外卫所凡由传乞恩泽等类进者悉议减革新旧军官袭职者严为比试犯私罪者论如律庶杂流不得混而庸恶者毋能滥竽其间一言都司不自顾惜常纳贿权贵朘削军士请责抚按官核其贤否每岁类报以为用舍一言各省官军赴京操练有以灾伤暂准先放者听本部因时斟酌奏请  上以韬言多切时弊诏如议行
○初虏贼拥众数万入河套乘冰渡河犯宁夏总兵官杭雄迎敌为虏所败亡失甚多守臣以闻时雄已为总制王琼所劾回卫致仕  上以该镇失事重大守臣所奏尚有隐匿令革雄任下巡按御史勘实以闻
　　○大理寺卿陈璋以疾乞休不允
　　○乙巳升礼部左侍郎李时为本部尚书时＜锍-釒＞辞  上优诏不允
　　○礼部言今廷试天下贡士三百余卷读卷官一日不能尽阅请少宽假一日  上从之
　　○先是后府缺掌印兵部推豊城侯李旻惠安伯张伟  上以二臣皆提督营务不得兼摄部臣请遵  先朝故事得兼推都督  上曰然于是推都督同知桂勇从之仍令兼提督京城巡捕
○丙午命工部大库名曰节慎
　　○丁未以廷试天下贡士命少师兼太子太师吏部尚书华盖殿大学士杨一清少傅兼太子太傅吏部尚书谨身殿大学士张璁少保兼太子太傅吏部尚书武英殿大学士桂萼太子太保吏部尚书兼翰林院学士方献夫太子太保兵部尚书李承勋礼部尚书兼文渊阁大学士翟銮户部尚书梁材刑部尚书高友玑工部尚书刘麟都察院右都御史熊浃大理寺卿陈璋詹事府詹事兼翰林院学士顾鼎臣通政使司右通政宋沧左春坊左庶子兼翰林院侍讲学士穆孔晖翰林院侍读学士许成名侍讲学士张潮诰席春充读卷官
　　○青羊山贼陈卿既平副使牛鸾搜获贼中文书册及贼名籍以闻  上命原差都给事中夏言校讯之言覆奏方卿猖獗时近境小民多被胁虏籍记姓名编为总小甲非平日真盗可拟且其胁从李锦等六十一名已听降顺而复出此籍恐无以安反侧之心宜毁之且明揭示以释群疑兵部覆奏报可
　　○都御史刘天和言肃州原设堡寨稀薄虏易攻剽以致屯田日就荒废今查本卫丁壮及山狭流民括之可得四千五百其中多矫建善战者请于近边密筑墩台增其垣埤楼堞使居其中平时耕牧遇警保塞庶几古人寓兵于农之意则贼至无所掠而屯种得以渐广即甘凉山永庄浪等处皆可行也兵部覆请以其言下甘肃守臣议从之
　　○戊申户部覆御史毛凤韶所陈备荒政以实要地谓河南川狭之民一遭饥馑多仰给湖广故发仓廪以赈济不若弛禁令以通□然湖广货物鱼盐之地苦于各王府及各司之征榷而淮浙盐法留滞不行并当议处  上曰然王府有抽分船料侵夺渔利及镇守官以挂号需索盐□者悉禁格之并谕淮浙巡盐御史勤掣引盐以通盐法其穷民负戴易米者勿禁
　　○御马监太监麦福复请尽徵收马草场地租户部言御马监辖二十马房各草场共五十六所熟地二万四千十一顷  皇上前从侍郎王軏之言命科道官勘处因以熟地八千亩归监以资公用留生草地四十万亩以备刍牧其所余一千九百三十余顷召民佃种徵租以充国家岁时之需信公私两利经久可行之策也福请不宜听许  上从部议令如前旨行
○大学士杨一清言属者套贼假道宁夏将越贺兰山掠庄浪西宁而总兵官杭雄等轻率迎敌我军落＜土斩＞死及没于阵者无算顾匿不以实闻幸  陛下遣官详核雄已革任听勘但总兵等官员缺亟宜推补又言管粮佥事张崇德擅撤寘鐇故府伐贺兰山木为分司科罚民财擅役军匠以千百计又淫刑棰死军职宜按其罪  上曰卿言具见筹边至意主副将官即会官推补边报多隐匿敕给事中一人往勘之张崇德罪状多端锦衣卫差官捕送固原听讯因命给事中李仁往仁以崇德为同里人上＜锍-釒＞乞避不许
　　○己酉  武宗毅皇帝忌辰  奉先殿行祭礼遣昌国公张鹤龄祭  康陵
　　○升浙江提学副使万潮为浙江左参政山西太原府知府黄卿为浙江右参政云南佥事范时儆为江西副使户部郎中郭日休为湖广左参议
　　○赐荫工部右侍郎刘思贤子侨为国子生
　　○先是营  悼灵皇后陵度用乡民尹甫元地六顷已而守陵内臣郭鉴又度其地十五顷余将为果园给事中张润身言此地为民恒产且上有坟墓百余所宜仍还民便  上命给民种住其陵域占用者仍于近地如数拨捕
　　○诏凡输纳白粮及诸物料入内府者并令巡视库岁科道与监部官阅入有留难为奸利者悉听逮治
　　○庚戌策试天下举人制曰朕惟治天下之道其端不可概举持大者论之在乎知人安民二者而已夫知人则哲必能官而任之安民则惠必使匹夫匹妇各得其所虽然尧舜尚于此犹难夫岂后世所能及也朕本藩服仰承  天命入奉  祖宗大统朝夕战兢不遑宁处何自即位以来灾变频仍旱潦相继岁复一岁无处无之生民流亡朕甚恐惧此非朕官非人以虐民欤或贤愚不肖进退倒置欤或劝惩之典而失其宜欤抑为我选任者而失公平之道欤夫天听自我民听天视自我民视非民不聊生而天垂深戒如此何欤至于内有盗贼之扰外有夷狄之患此亦以为民之害者民为邦本而使饥寒困苦流离荒亡至于如此邦欲安而得乎朕虽存保邦安民之念求其所以实无一得朕欲俾灾沴潜消民安堵盗贼息边方靖财充而食足不知如之何可以臻此持进尔多士于廷尔多士明于王道有日矣目睹时艰岂无真识的见以匡我者当悉心吐露推衍所以于篇朕当勉为亲览焉勿謟勿惮勿泛勿略庶副朕意
　　○总理河道工部右侍郎潘希曾上＜锍-釒＞求退不允
○巡抚漕运都御史唐龙言庐凤淮扬四府及徐滁和三州岁饥各卫所军饷缺支三十余月  上命发淮安钞关本年船料银给补
　　○调宣府緫兵官赵瑛镇守宁夏以原任大同总兵江桓充副总兵官协守
　　○辛亥月有食之诏廷试读卷等官免赴中府行礼
　　○先是南京礼部侍郎顾清条陈审处船甲等事下南京诸司会议至是议上一言各卫快船七百八十一只修缮不常以累小甲兹复旧规岁修四十只稍从浅狭以便江防而其费则取之户部北新关□税工部芦课兵部缺官银其一言各船人役有小甲一人余丁十四人每以缺饷为患当量其差之久暂久则以一年为限给粮六月暂则以八月为限给粮四月有越限不到者追夺之其一言南京光禄寺岁派犍乳牛四百余头除  孝陵神宫监犍牛仍留三头外其司牲司珍羞良酝署及内府供用库酒醋局并从裁省各留三分之一共牛一百四十六头本部定其价直行各府州县输光禄寺鬻牛应用兵部覆奏从之
　　○兵部左侍郎王廷相前巡抚四川征剿叛夷奏称斩获沙保实据土官阿济所报嗣以沙保男普奴称乱御史施山疑保之死非真已而巡抚御史唐凤仪复称阿济斩获沙保献出军门于是廷相具＜锍-釒＞认罪诏下兵部参详部议前后报获沙保皆出阿济一人之言其真伪委未可知宜行川贵巡按访勘廷相督兵剿抚功在地方乞贳其罪  上从之
　　○壬子总制三边尚书王琼及甘肃抚按官会奏本镇岁饥急缺军饷户部议发太仓银一十万两输送狭西巡抚并前所发备虏银二十万两听其尽补甘肃灾免税粮余即召□上纳粮草以给军士从之
　　○大学士杨一清以目疾请免读卷  上曰卿当高年听免随班行礼其折卷日亦先见即退
　　○甲寅赐罗洪先等三百二十有三人进士及第出身有差先一日  上批阅廷试卷毕谕辅臣曰卿等昨以六卷分优与稍优各三来看以为制题出身朕制者前数日所为制题亦偶得之耳至于取士则不可不慎者也兹以每览之三过既无所知况兼目疾小作不过勉取卿等所拟之第而分别之其未知果可与否卿等宜仍同读卷官再加参阅务求公当庶得真才而为他日之用勿以朕之昧意强拟为宜否则岂不自取试才之失欤
○乙卯南京给事中丘九仞御史仲选等并＜锍-釒＞劾尚书王琼吴一鹏胡瓒詹事顾鼎臣府尹黎奭右中允廖道南卿郑裕史道憸邪当黜于是一鹏以病求去许之鼎臣奭道南道亦各自劾求退  上皆优诏褒留不允吏部乃以琼瓒裕为请得旨王琼留用胡瓒郑裕致仕已琼复以病辞  上不允曰以卿才望素著特以边务付卿宜益展谋猷以副重望
　　○初土鲁番速坛满速儿累求通贡尚书王宪遣贡还夷人写亦马黑麻普哈力等五人往谕之不报至六年八月普哈力一人偕其使马黑麻虎力奶翁诣关称贡又潜令牙木兰入寇牙木兰不从乞降乃覊马黑麻虎力奶翁等于肃州七年写亦马黑麻等三人来索所覊贡使复遣虎力纳咱儿入肃州剽掠游击彭浚遂斩之尚书王琼以所斩虏首示马黑麻虎力奶翁责以大义因械之下狱至是始遣把提满可等献还哈密城池及前掳去人而欲索取牙木兰马黑麻虎力奶翁普哈力等因以邀赏且云若不从必大入寇王琼引诸夷伏阶下谕以朝廷威令释马黑麻虎力奶翁等令赴京朝贡牙木兰故非番类朝廷已安置他所矣其哈密夷众付故都督失拜烟答男米儿马黑木管辖之未几速坛满速儿复遣满剌米来书词颇逊琼因赏犒之命与把提满可等同回乃上＜锍-釒＞言番酋求通往复四年今始顺服但夷情叵测矧亦卜剌盘据西海大虏住牧近郊使设备不蚤噬脐无及臣已悉计防守矣臣又以为曩者番夷自与哈密为讐故不杀其贡使迁置两广迩以守臣失计乘隙犯顺故暂覊留之今既许其通贡而万一不悛则当斩其使县之藁街传示境外足以洩愤至欲胁求牙木兰必不可与若其再来纳款惟当量为赏赉然此皆非臣敢专议惟  皇上裁断  上命兵部会官议奏
