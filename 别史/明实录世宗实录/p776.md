<!-- { "loadSidebar": true } -->
　　○升直隶庐州府知府龙诰为四川按察司副使  夺宁夏总兵官种勋刘玉俸各两月坐纵令所部造船黄河取鱼及私度军人出境被虏故也  赐泰宁等卫差来头目塔卜歹等三百员名织金文绮绢布有差仍令赍敕赐其都督孛来罕等因谕礼部凡进贡夷人即与赏赐令其速回  总督漕运兼巡抚都御史锭＜锍-釒＞陈六事其一言凤阳淮安以北地宜高谷黍而少塘堰一遇亢旱则坐观枯槁淮阳以东地下宜籼稻而少堤圩一遇水涝则任其淹浸故江北地利不尽乞敕徐頴兵备官督率所属躬亲相度随其高下开浚修筑使蓄洩得宜旱涝有备教民随地播种一如江南则无旷土无惰民而民食可足其二言山阳宝应高邮江都诸州县地临白马甓社邵伯黄子诸湖延亘三四百里兼以天长西山诸水时为泛溢遂生衡决运限量其田地多弃而不种税粮无所重出运船亦往往摧坏其中为患甚钜乞敕治河诸臣乘时设法坚筑运堤量度地势建立平水石牐以为＜锍-釒＞洩之计其三言抚属设立夫厂十有一所应付往来官船岁无虚日法禁森严而间有顽悍之徒取尽锱铢肆其拷掠困疲特甚乞将两淮盐引各处截角银两尽行禁止今于制□巾验所每斤量徵备赈银一分以济夫厂少减州县之夫价以苏疲民其四言各卫所官军舍余占买民田名曰寄庄刍粮不输遗累里甲甚有田为己业而粮遗原户岁久人亡则产去而粮存者往往皆是乞敕有司亟为清理官军置买民田者令供赋役如民其五言凤阳府先年钦赐会昌侯曾家敞地界于永城亳州之间地方荒弃为盗贼渊薮宜给民佃种收其子粒转发会昌侯家其六言淮安府所属山阳盐城二县相去三百余里中有太湖之险而支流委曲尤易藏匿民多聚而为盗莫敢谁何宜择道里之中增设县治或照海守御所事体筑立墩堡量拨官军防御下户部议可诏悉允行
　　○辛巳
　　○录宁夏官军斩获犯边达贼功镇守总兵官种勋银币指挥使包锦等四十二人各升赏有差  直隶河间沈阳大同三卫军士告饥且自言正德七年以迄于今月粮俱未支给巡抚都御史刘麟以闻请留河间府储所开纳事例银二万九千九百余两仍催徵山东河南所逋米粟以给之  上可其奏因谕户部各边及腹里卫所月粮有缺者令各抚按及管粮官早为区画补给旡得坐视其困  河南许州及长葛县皆地震屋瓦击动
　　○壬午
　　○调抚治郧阳都御史冠天叙巡抚甘肃等地方  升江西按察司副使周广为广东按察使  淮安王妃王氏奏侄准王祐棨早薨无嗣乞以其弟镇国将军祐楑嗣王请敕管理府事主丧礼时有镇国将军祐棶者意有希冀奏乞于本府宗室次嫡庶长中推举素有贤名读书守法者嗣爵下礼部议言据玉牒祐揆为准康王次孙安王次侄清江端裕王次子今薨淮王次弟伦序宜及如祐棶议恐起争端  上然之今祐楑管理府事  赐故都察院右副都御史伍符祭一坛给半葬从其子参政伍奎请也  赐建州等卫女直都指挥同知释家奴等宴安海西干兰河等卫女直都指挥同知等官牙失哈等织金文绮绢纱有差○癸未
　　○升光禄寺少卿杨卿为南京太仆寺少卿  兵科都给事中郑自壁言山海关东控诸夷西藩都邑先年设守臣及部属止令盘诘奸细未尝为榷税计也今太监李能托言修理墩台实欲征商以自利且为新诏裁革妄取之条不宜听许会中刘頴等亦极言其不可俱报有旨
　　○甲申
　　○升山西按察司佥事董琦为河南布政使司右参议浙江温州府同知顾王□＜卤木＞为山东按察司佥事整饬沂州兵备刑部云南司员外郎宋钦为山西按察司佥事  复服阕云南道御史徐岱于浙江道提督三边军务兵部尚书金献民引疾乞休  上优诏褒留促令回部管事不允辞  荣王祐枢请给常德府税课司沅江河泊所酉港天心团坪渌池等处岁钞户供祭祀户部尚书秦金言王府祭祀皆取办有司本府不自为备所乞税课原以供官吏旗军俸粮难狥其请  上特许以沅江河泊等所岁钞给之  初番夷僧叩关求贡巡抚甘肃都御史陈九畴请却之旨令起送十余人赴京方物准人贡礼部尚书执奏言鲁迷非会典所载朝贡之地真伪未可办顷土鲁番侵犯甘肃数问进贡之人而甘州抚夷官又于鲁迷数内查出土鲁番之众则其诈甚明必土鲁番欲谋入寇故先设此为向导耳臣窃谓大戎之心不可料以常理帝王柔远应之必有机宜况所贡狮子西牛之类豢养之费甚为不经其珊瑚玉石寒不可衣饥不可食又焉用之请令守臣却还不受善遣出塞仍重治所获土鲁番奸回之罪＜锍-釒＞上  诏遵前旨而令镇巡官核治所获土鲁番夷时登闻鼓下状词甚多有引刀自伤以明其冤者给事巴思明以  闻  上谕刑部迩来内外法司多不能为民分理冤抑故奉诉纷纭自今凡有奏状即宜择可行者行之毋徒立案废阁以致冤抑无伸
　　○乙酉
　　○升浙江布政使司左参议方鹏为山西按察司副使提督学校
　　○赐故太子太保兵部尚书何鉴祭九坛令有司治葬鉴浙江新昌县人成化五年进士擢御史出为知府历山东参政四川布政使升都察院副都御史巡抚南直隶地方赈济灾伤多所全活进刑部侍郎兼都御史奉  敕招抚河南处流民升南京兵部尚书参赞机务寻改刑部时流贼刘六刘七等起再加兵部尚书提督军务有平贼功加太子太保进光禄大夫柱国给一品诰命致仕至是卒鉴素有执持不附权要在兵部宸濠奏复护卫坚执不与端方之操可概见云  赐海西兀里奚山等卫女直都指挥佥事哈的纳等九十一人织金文绮钞锭有差
　　○丙戌
　　○巡抚江西都御史盛应期既闻总督两广之命乃籍任内所储预备仓谷数以闻因乞申命代任抚臣督察有司慎其典守时其敛散岁终核之以别各官贤否户部覆议如应期言仍请敕天下各抚按官严督有司用心储蓄毋事虚文  上从之仍赐应期银币
　　○丁亥
　　○户部左侍郎兼都察院左佥都御史胡瓒＜锍-釒＞辞兼识许之
　　○戊子
　　○礼部尚书席书言迩者光禄寺卿崔杰以厨役缺人移文原籍勾佥非便欲就选余丁千名人给米四斗及量收在京善庖者二三百名以充奉  俞旨盖谓止费见役四百人之粮可得千人也臣窃以为不然旧例真正入册余丁听令在寺随同父兄役办候父兄有缺之日随补食粮初无在役久近限期亦无给与粮赏事例盖出彼愿欲非强之也今乃给之食粮是正粮之外加米四千八百有奇名者省费实增费矣且此辈原有定额不可多收如收善庖者滥充顷年奉  诏查革诈冒之徒夤缘复入随到随逃虚费粮赏非所以明禁而防奸欺也宜遵旧额戒各省有司亟月佥缺役以补便得报有旨  兵部左侍郎李昆以疾乞休不允
　　○己丑
　　○升河南按察司佥事周期雍为浙江布政使司左参议山东登州府同知章纶为山西按察司佥事主事霍韬闻诏命且行会有疾不能赴总督两广军务都御史张嵿以闻得旨候韬疾痊之日起送听用
　　大明世宗肃皇帝实录四十七
大明世宗肃皇帝实录四十八
　　嘉靖四年二月庚寅朔
　　○升湖广布政使司左布政使蒋曙为都察院右副都御史抚治郧阳等处
　　○辛卯
　　○礼部尚书席书奏荐致仕大学士杨一清南京兵部尚书王守仁文武兼资堪任将相今一清已督三边守仁当处之内阁秉枢机无为忌者所抑且云今诸大臣多中材无足与计天下事者定乱济时非守仁不可  上不许曰近日边方多事已命廷臣集议席书身为大臣果有谋略宜即悉心敷奏共济时艰何必自委中材者负委任  提督狭西军务兵部尚书金献民上言顷者回夷入犯虽小有斩获然吾士马所伤亦多访得此虏屡为边害或以百骑而动我数千之兵或以一枝而牵我两镇之众分兵四掠莫敢谁何盖繇当事者平居置诸度外及警至不过请济师以听庙谟而已往辙昭然可为明戒今用兵之事即难轻举若乃修军伍实边备此御虏故事循而行之亦无难者第因循日久废弛已甚欲一旦振起之非  天语丁宁申戒贳往励来恐玩愒之人心未易以改辙也＜锍-釒＞入  上以为然乃特降敕责都御史寇天叙等悉心区画相机剿捕务使虏贼远遁以靖地方  海西建州等卫女直都督童子等五十二人脱伦兀等卫女直都指挥佥事撒因哈等一百七十七人来朝贡马赐宴赉如例  安庆卫指挥方钦逐捕江寇死之提督操江都御史伍丈定以闻诏录钦子进官一等士卒同死者恤其家守备指挥徐端安庆卫指挥张大经及巡江御史谭鲁兵备副使谢迪安庆府知府陆钶同知魏文相等俱逮问
○壬辰
○升江西临安府同知祝续为河南按察司佥事  升狭西平凉府县主簿何渊为光禄寺珍羞署县丞初渊为国子生首请追上  皇考献皇帝尊号而世室于京师章数上廷臣多憎之及除平凉累为上官所榜笞渊自诉乞改内职故有是命  以旱灾免南京锦衣等四十二卫屯粮一十万六千三百石  庆王台浤既为巡抚都御史张璇告变诸阴事泄且见按急自危一日率官属夺关驰马出欲走阙下自诉宗室仪宾颇有从者璇皆遮还之闭王别馆具＜锍-釒＞以闻吏部右侍郎温仁和言王荒淫不法事固有之然未必图危  社稷今见闭恐恚惧而死罪状未白而即有杀王之名  朝廷将何辞以谢宗室且万一有欲脱王者称兵兴难是迫之使臣也宜急赐手书慰王令归府以待验问仍  敕官属皆事王故如  上从之已而张璇又言王阑出恐变不测请逮王及宗室官属从王者至京师  上令廷臣杂议仍命王居府待按其从王出及守门纵王者皆即本处诘治时廷臣亦议召璇还  上不从  初侍郎胡瓒总兵官鲁纲还自大同列上功状言文武大臣科道协谋定议户兵司属规画徵发巡按御史王官督剿有劳各边巡抚张缙毕昭刘麟及镇守王玳等远为声援郎中马朝卿等督饷参谋宜以次受赏章下兵部议报给事中郑一鹏劾奏瓒等专提大旅未尝身收寸效桂勇诛郭鉴等在瓒纲未到之先徐毡儿等之诛事出朱振皆非瓒纲功且凶孽尚多脱逃未得而瓒等之师遽旋方欲冒功图赏又惧为大臣台谏所非议乃请恩以媚之夫自大同构乱大臣台谏谁为  陛下画一筹者王官未闻督师麟昭等或且相去数千里安在其能助也瓒等欺罔一至如此请逮治御史萧一中亦效瓒奉命无效欺罔不忠于是兵部议覆瓒等讨贼未有成功遽尔班师事属轻率且叙功徼赏尤非臣下所宜罪在不逭  上诘责瓒纲班师不候命而赐桂勇银三十两以旌其功部下有功人员俟纪核至日升赏
　　○癸巳
　　○兵部侍郎郑岳言山海关征税非旧例徒以立□为暴请从台谏言罢之  上报有旨第令守关主事凡骑载肩荷者勿概征每岁所入务覆实为修边费有侵匿者许巡关御史劾治之  保圣夫人孙氏等坟成命置守冢户各十家
　　○甲午
　　○阳曲王府管理府事辅国将军表祎卒敕弟辅国将军表槾代管  升广东按察司按察使余祐为湖广布政使司右参政使  复凤阳府正阳钞关初尝诏革至是抚臣奏关税原以供高墙庶人不宜罢遂复之泰宁等卫夷人塔卜歹等二百九十九人来贡因请以赐物易牛及犁釜等器以归许之
　　○乙未
