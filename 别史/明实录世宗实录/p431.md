<!-- { "loadSidebar": true } -->
　　○丁亥法司列上应决重囚  上曰各犯屡审应决但朕仰钦大有甫行  谢典且迫近  大报有碍处置其严固监候毋致疏虞昔年已有旨不许挨延过期上逼冬至之日何累不遵奉三法司并该科官俱下礼部参奏于是管礼部事大学士严嵩参论刑部尚书吴山侍郎叶相屠侨市恩废法都察院右都御史毛伯温左副都御史周煦右佥都御史刘讱大理寺卿戴金左少卿杨行中寺丞董珊曾守约同丁稽缓刑科给事中刘三畏刘餋直廖天明不以时紏劾均宜罚治而尚书吴山事属总领罪咎特甚＜锍-釒＞入  上曰刑赏大柄岂臣下所得擅专示私观此一端则赏亦非贤善秋后决囚  祖宗制守近年累停典刑多因仰逼  大报之期何輙测度朕意卖法市恩山等失职废法三畏等扶同不举殊篾视国宪且郭勋既问谓略其不轨之谋不轨罪名古今无可略之理既曰不轨却又拟案不合令死于狱中是何律法通当挐问重治姑从宽伯温金等各夺俸三月相侨各降俸二级留用三畏等各降二级边方用山禠职为民不许起用明年再迟旨延迟重治不宥郭勋已死此事情未有发落令三法司拟议以闻于是刑部左侍郎叶相等会议勋世受国恩叨蒙殊遇大肆凶残自干重典既已瘐死亦足示惩原议妻子为奴财产入官似应矜宥还官入官给主赃房屋地土俱宜查炤原案归结除爵及追夺鉄券诰命合行吏兵二部查议奏请议入从之并郭宪亦减死发极边永戍其监故杨绍元钱俊民翁守洪等妻子财产亦从蠲宥
　　○戊子诏广西等道试监察御史郑光溥杨以诚贾大亨金城刘维禴裴绅戴维师赵应祥项廷吉陈宗夔齐宗道昝如思朱徵李天宠等俱实授
　　○以灾伤免直隶真定保定等府所属州县天津等卫所屯粮有差
　　○兵部覆总督翟鹏议山西宁武关东抵鴈门内多隘口往岁大虏侵轶皆由此入请移神池堡参将于代州以为东路分守神池一带并属偏头关参将以为西路分守而代州守备则移驻广武站其所部军士参将三千名守备二千名乞如数补足诏从之
　　○操江都御史柴经奏南京新江口营旧以镇江卫官军七百人轮班戍守今奉旨掣回请于南京留守及安庆宣庐滁州等卫选舍余补之其扬州淮安九江安庆等卫所官军赴镇江操备者原额二千人宜仿新江口之例分春秋二班以休其力兵部议覆报可
　　○发太仆寺马价银八万两于宣大二镇市马从御史侯度请也
　　○己丑起用原任都察院右副都御史路迎巡抚陕西
　　○升礼部仪制司郎中葛守礼辰州府知府应槚为按察司副使守礼河南槚湖广俱提调学校
　　○荫南京户部右侍郎夏邦谟子棐为国子生
　　○陕西抚按言潼关以西凤翔以东黄河退滩地二百九十余顷附近居民混为己业乘机投献王府致启争端今秦王惟焯以此为敕赐牧场考之国典殊无可据宜分理疆界造册起科以杜后患户部议覆从之
　　○四川乌蒙军民府差舍司通把阿珠等来贡马以违限给半赏
　　○庚寅南京刑科给事中张永明等云南道御史周谅等劾奏兵部尚书张瓒黩货偾事误国殃民亟宜罢黜不纳
　　○南京吏科给事中王烨等御史陈绍等劾奏大学士严嵩贪婪狡狯又加以鄙恶之子世蕃招权纳贿煽助虐焰寘之政本必为国祸章下所司嵩因＜锍-釒＞辨求退  上优诏慰留不允
　　○辛卯命延绥游击将军张绅充左参将分守山西代州地方
　　○先是延绥新设游击二员已募军五千人后以人不乐从议革总督尚书杨守礼言每岁防秋延绥游兵俱应调守定边及山西有警调援又为不便臣惟延绥仍当复设游击一员于故所募军中选其矫健乐从者三千人令其领驻定边营防守乾沟乾涧等处听总督镇巡官节制兵部议覆从之
　　○癸巳大学士严嵩复上疏曰臣以庸材猥蒙知遇粉身虀骨岂足言报顾时势实有不容不去者古语曰朝廷轻重系大臣今动遭丑诋目为奸恶海内流传损伤国体一宜去言官论事乃其职然或听指使代为报复如昨岁群奸构谋呈稿首臣然后封进今不即退转相伤害益烦  圣心二宜去愿断赐罢免以塞诋诬之口＜锍-釒＞入
　　上勉留之曰卿再＜锍-釒＞引避诚果于负君厚自爱重阁臣简择自君心本非推举之例诸攻卿者主使报复朕具悉之昨岁朕欲逮鞫念国体姑已之今既攻击不休故违君命湏罪以无君之律朕自去年敕卿举自代闻者即沮为不可今沮之弗获如此渎扰再有然者朕不宥也卿其体之勿负朕怀
　　○颁大统历于安南都统使司仍命广西布政使司每岁印造至镇南关颁给著为令
　　○甲午  诚孝昭皇后忌辰命尚书许赞  永孝殿行祭礼遣玉田伯蒋荣祭  献陵
　　○乙未赵王厚煜请以应征禄米及以前见征未完者愿输官以备军饷并辞免新加禄米三百石  上嘉其忠诚下玺书慰劳新加禄米准辞免余者王自给如故
　　○丁酉宫婢杨金英等共谋大逆伺  上寝熟以绳缢之误为死结得不殊有张金莲者知事不就走告  皇后
　　后往救获免乃命太监张佐高忠捕讯之言金英与苏川药杨玉香邢翠莲姚淑翠杨翠英关梅秀刘妙莲陈菊花王秀兰亲行弑逆宁嫔王氏首谋端妃曹氏时虽不与然始亦有谋张金莲事露方告徐秋花邓金香张春景黄玉莲皆同谋者诏不分首从悉磔之于市仍锉尸枭示并收斩其族属十人给付功臣家为奴二十人财产籍入诸以异姓收系者审辨出之时诸婢为谋已久  圣躬几危赖天之灵逆谋不成当是时中外震惶次日始知  上体康豫群心乃定
　　○戊戌以灾免山西平阳府所属州县税粮有差
　　○兵科左给事中任瀛劾奏兵部尚书张瓒郎中杨博职专本兵为谋不忠方虏来时曰虏无远谋不过抢掠迨至虏已深入方且议调客兵曰虏虽入腹里苦无所掠不知虏十余万入数千里皆自备糗粮而来耶其欺罔甚矣如三门扬兵归并村落收获秋禾此皆儿童狂瞽之说而瓒与博一一烦渎题请以为奇秘其于国政所损岂细故哉夫往不可追误岂容再如举用将帅则虽偾师失律亦在所取遂使三军之士垂首丧气朝廷纪纲坐是不振而瓒乃敢首倡邪议阴为罔利之地诚何心邪又如隶北直隶山东西河南脩筑墩堡今不为选将练兵驱除堵截之计而徒欲退缩内地分兵自守人自为战岂得策耶往年边臣建立五堡以为万世之利一时诸臣俱进阶荫子受赏今五堡成矣何救虏人之南犯哉又如议用山东河南陕西矿徒盐徒平日焚劫为患所在成群官司不敢谁何今乃议调集之夷虏夫清而中原先扰矣臣不揣愚陋请献一得之见焉一曰用人夫委任不专则赏罚难行宜敕吏兵二部会推忠诚才望实心报国者以为兵部尚书侍郎及总督巡抚再求骁勇有胆略者以为总副参游每年以虏不犯边或犯边能捍御不令入内即为称职如此二三年方加有功之赏若仍以虚文欺罔纵虏出入则必明正其罪重即斩首轻亦贬窜勿复姑息二曰务实今廷议者每云足兵食故必去冗食之费捐不急之务始可以足食简精壮汰老弱召募义勇或余丁务足行伍之数始可以足兵外此则非实矣夫号令纪纲民所信也故曰国之安危在出令又曰有功不赏有罪不诛虽尧舜不能以化天下则重号令振纪纲者又民信之实也三曰立志夫用人务实二者非志弗立臣愿陛下锐志力行持以无倦用天下之谋勇何所不克以天下之财力何所不服区区丑虏何足患哉＜锍-釒＞入下其章兵部时尚书张瓒执奏请行都察院公议  上是其言诏以调集备御诸事都察院从公审议应寝应行并用人三事以闻张瓒已有成命及杨博俱留辨事
　　○巡按四川御史谢瑜亦上＜锍-釒＞言  武庙之时盘游佚乐边防宜坏而未甚坏今日  圣明在上边防宜壮而反大坏者则当事诸臣谋国不忠而  上之任用有所失也兵部尚书张瓒自为本兵以来掌兵而天下无兵择将而天下无将此所谓毁瓦画墁者也说者徒谓瓒形容魁伟可谓福将夫福者不败军国所倚今瓒无功而恩荫屡加有罪而禠夺不及此其福乃一身之福非军国之福也昔尧舜诛四凶万世称明今郭勋胡守中张瓒严嵩  圣世之四凶也  陛下旬月之间诛殛其二天下翕然称圣明矣二凶尚  何不放之流之以全尧舜之功也大学士翟銮往岁起于废弃之中授以行边之寄乃亦优游曼衍糜费供亿以厚馈遗者为有才以献淫乐者为致敬遂使边军益瘠边备益弛行边如此将焉用之故不清政本天下必不治也不易本兵武功必不竞也迩又闻增筑外逻城汲汲于寝室是卫计亦左矣况今沙河初城幽蓟已困备外劳内所当寒心诚奋  乾断于误国殃民者数罪放黜如四凶焉则勇将谋臣云集阙下九边之事可坐策矣＜锍-釒＞入不报已大学士翟銮因瑜言引疾乞休  上曰銮自初简用皆出朕心岂可以浮言求去所辞不允大学士严嵩亦＜锍-釒＞乞罢免曰臣闻大圣贤不世出大奸恶亦不世出臣虽不肖何至有四凶极大之恶  上报曰卿屡＜锍-釒＞恳避朕已勉留再三矣瑜苟真有所见何不先时告朕兹乃中伤之计卿安可輙堕其中所辞不允
　　○庚子改南京吏部尚书闻渊为刑部尚书南京刑部右侍郎文明为工部右侍郎起原任南京国子监祭酒王道为国子监祭酒
　　○以灾免河南开封等府睢阳等卫陕西庄浪山丹永昌等卫所属屯粮有差
　　○壬寅四川建昌卫有火星如车轮从北方出流行带有尾至南方散没有声如雷地微震
　　○乙巳诏发二十二年太仓年例银四万两及二十三年额盐并补岁用不敷存积盐引二十九万七千有奇于宣府
　　○命总督翟鹏以所贮赏功银一十四万余两给发宣大各四万两山西三关二万两募军
　　○丙午升工科都给事中韩威为布政使司右参政户科左给事中朱宪章山西道御史金灿为按察司副使威山东宪章四川灿湖广
　　○少保兼太子太保兵部尚书张瓒卒赐祭葬如例赠太保谥恭襄瓒直隶沧州人弘治乙丑进士授吏科给事中累升兵部左侍郎兼左副都御史总制宣大等处军务大同军叛瓒有绥定之功升兵部尚书以  宗庙大工成加太子太保陕西奏捷加少保瓒屡被言官论列先后无虑数十章皆有显迹然  上终不去之及是卒恤典犹加隆云
　　○四川成都府威州地震声如雷


明世宗肃皇帝实录卷之二百六十八
　　嘉靖二十一年十一月丁未朔
　　上以宫闱之变遣文武大臣成国公朱希忠等告谢  天地  宗庙  社稷及应祀神祗先是掌礼部事大学士严嵩等奏言群逆肆谋变出非常赖  天地  祖宗之灵阴佑默相及百神呵护  圣躬获安此实  宗社无疆之休臣民莫大之幸也礼宜诹日告谢且事出仓卒人心惊惑今虽甫平犹恐传闻未定更乞涣发纶音以宣慰中外  上览奏曰卿言甚善群婢大肆逆谋实变出非常仰荷  天地  祖宗  皇考妣百神佑护以致朕躬安宁宜即择吉遣官祭告祗谢及降敕中外以安人心
