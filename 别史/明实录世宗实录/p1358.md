<!-- { "loadSidebar": true } -->
　　○甲辰川湖抚剿土寇黄中功罪久不缺给事中舒化奉使由楚入蜀其得其状乃上言贼巢在楚蜀之交讐杀之害在蜀不在楚故川必主于剿湖必主于抚川主于剿然大兵数举未尽得利仍遣千户李景葵监生陈一言等往察招抚楚主于抚然间谍虽行首恶未出仍督宣慰彭冀南舍把彭宗贤等进兵攻杀惟两省抚剿互用于是黄中投降之志始决其所以不知川而之楚者以结怨在川川必杀之无怨于楚可求生耳今议者徒见楚实得贼妄置低昂虽楚蜀当事诸臣亦然故其奏捷也在楚则无抚之功贼党俱散而不推功于蜀在蜀则曰剿之功讳言于抚而谓余党尚存其实支罗自黄中降后余党千余人皆已就抚推两省持论不决故降人稍自疑惧潜有异谋而四川南岓之民必欲尽灭支罗之族每过为播扬有司亦因此籍口以证抚者之为非剿者之为是皆非公言也臣谓两省抚剿相资助当并论友罗余民既已听抚惟一＜宀十见＞恩亟处而地方无事矣兵部覆议两省诸臣身在功罪之内故其言私化身在罪之外故其言公今黄中既诛当悉放其妻子弟侄并诸党与以慰小夷之心全国家之信至于两省抚剿二议原未相悖仍令巡抚谭论杨豫孙会各巡按御史从实勘奏不得偏信所属仍前争辨致误机宜报可
　　○丙午大享  上帝于  玄极宝殿先期请  皇考配及是日行礼俱  命成国公朱希忠代
　　○己酉  诏顺天抚按官严禁僧尼至戒坛说法仍令厂卫巡城御史通查京城内外僧寺有仍以受戒寄寓者收捕下狱四方游僧悉听所在有司递回籍当差时白莲教盛行西山秋坡群盗以四月初八日劫戒坛御史鲍承荫上＜锍-釒＞言自来妖盗本为一途如近京之马相吕恺河南之李应乾四川之蔡伯贯其初并挟邪媚道鼓众遂成大患启鉴不远不可不惩兵部因请严游僧惑众之禁从之
　　○都察院右副都御史周如斗卒赐祭葬如例
　　○庚戌工科都给事中王元春以新河未通劾奏总理河道工部尚书朱衡幸功欲速无为国计长久意宜罢黜因请访求元人海运故道初衡议开新河自南阳至留城几一百九十四里有奇八月间工垂成矣祗余十余里未通值黄河暴涨堤岸有溃决者于是朝议纷纷谓新河必不可成元春及给事中何起鸣御史黄衮等咸请亟罢衡起鸣初主新河之议者至是亦自变其说＜锍-釒＞俱下部议覆而衡与河道御史潘季驯以新河工成告言大帮粮运由境山进新河过薛河至南阳出口随处河水通满堤岸坦平并无阂阻于是群嚣寂然吏工二部乃覆诸臣＜锍-釒＞谓河工既有成绩衡宜留用令会同季驯悉心料理以图永久从之
　　○初四川妖贼蔡伯贯等既擒都御史刘自强摉捕其党与数百人悉案杀之时临清兵备副使吴遵晦徽州府知府何东序归安县知县李松并著酷声遵晦为户科给事中张宪臣所劾东序松为刑科都给事中赵格所劾自强皆与马章下吏部部覆自强为国诛妖不当录其小过东序廉吏特用法太严遵晦松峻急过之而廉不如当分别议处得旨  命自强留用东序改调而下遵晦松于巡按御史问奏
　　○裁革湖广沅州竹寨安江二水驿并沅陵县清浪驿于北容驿
　　○辛亥升大理寺卿张翰为刑部右侍郎南京太仆寺卿吴悌为南京大理寺卿改提督两广兵部右侍郎吴桂芳为南京兵部右侍郎南京工部右侍郎徐陟为南京刑部右侍郎
　　○夺南京礼部尚书尹台职为民以御史王同道劾其贪鄙不职故也
　　○壬子  命右军都督府掌印南和伯方炳充南京协同守备官升分守凉州副总兵署都指挥佥事雷龙为署都督佥事充总兵官镇守宁夏
　　○癸丑以山西修筑西黄河险崖若等处河墙工成赏先任巡抚侍郎万恭银三十两纻丝二表里奇岚宁武兵备副使王学谟参议沈绍德等赏赉有差复革职总兵董一奎任升督工太原府同知李春芳降一级
　　○改设整饬荆夔兵备湖广按察司副使一员专驻施州以湖广荆州等处四川重庆夔州等处属之兼听川湖贵州抚按官节制仍分重庆夔州二府为上下川东二道以整饬下川东道副使即兼守巡仍驻达州专辖夔州府卫州县并石柱上司分巡上川东道佥事即兼兵备专辖重庆府卫州县并播州有阳等上司其分守涪州参议令兼理忠州长寿塾江南川酆都彭水武隆黔江九州县初土寇黄中既平吏部已覆湖广抚按官谷中虚等奏添设兵备佥事于施州矣既而给事中邢守庭主事罗青霄贵州巡抚陈洪蒙俱请复设川湖贵州总督洪蒙又请改添设佥事为副使重其事权独给事中何起鸣以为设总督不如专设兵备副使便宜下兵部行四川巡抚谭论会议竟从起鸣言
　　○丁巳霜降节遣彭城张熊清平伯吴家彦玉田伯蒋荣成安伯郭应乾分祭  八陵指挥同知文承武祭  恭仁康定景皇帝中官祭  恭让章皇后废后吴氏都指挥同知陈书祭  孝洁皇后
　　○哀冲
　　○庄敬二太子各陵坟
　　○兵科都给事中欧阳一敬奏两广田各设巡抚一员后因提督问府苍梧而巡抚遂废今地方多事请复设巡抚于广东其广西总兵官原以流官都督为之后改用勋臣与督府同驻梧州为地方烦扰且今恭顺侯吴继爵绵劣不足任事宜召令回京仍选用留官命移镇广西会省便吏部覆如其言  诏暂设广东巡抚改提督军门为总督两广军务兼理粮饷巡抚广西地方召吴继爵还京以总兵官俞大猷代之
　　○升提督四夷馆太常寺少卿陈炌为南京太仆寺卿
　　大明世宗肃皇帝实录卷五百六十二


大明世宗肃皇帝实录卷五百六十三
　　嘉靖四十五年十月戊午朔时享  太庙  命驸马都尉谢诏代
　　○颁明年大统历
　　○以两淮水灾留运司工本盐银二万两赈济灶丁
　　○己未  孝洁皇后忌辰  内殿行祭礼遣广宁伯刘允中祭  陵寝
　　○户礼二部进录玉盈尺者三  上留用发价银七千两给之仍命购白浆水碧二色玉以进初户部既进三玉  上以示大学士徐阶谓不中作宝用令召礼部尚书高仪观使别觅佳者仪请同户部多方访买至是复进三玉云  诏浚豊润县环香河转漕太平等寨军饷从顺天巡按御史鲍承荫奏也
　　○河浚自成化间设豊盈仓于该县舟运粟十余万石贮之以便东路官军支给仓廒及所设官攒具存乃河道湮废舟楫不通久矣近岁蓟镇边警日棘其太平寨一路主客兵饷俱赴蓟州关领如喜峰三屯等处远者至四五百里公私俱称不便承荫乃查复旧河运仍于北齐庄张官屯鸦鸿设三闸以潴水云
　　○庚申裁革浙江金衢分巡道佥事一员以其事并于新设徽兢严衢兵备副使仍令兼辖江西广信府玉山县以防矿贼
　　○辛酉升户部左侍郎王廷为南京礼部尚书顺天府府尹任士凭为南京工部右侍郎光禄寺卿吴三乐大理寺卿吏部文选司郎中罗良为太常寺少卿提督四夷馆
　　○谪原任大理寺卿万采充边卫军广西按察司副使袁应枢充烟瘴军下刑
　　○右侍郎邬樊卿于巡按御史逮问采等皆严嵩父子亲党依凭权势恣为奸利自封殖者是时藉没严产所得银不充二百万数  诏旨严急官司乃指为采等寄顿藏匿各追一二万应枢又为怨家告其发冢事遂皆得罪
　　○壬戌都察院左都御史张永明以疾乞休许之令驰驿归永明清谨自持在中台颇以振饬纲纪为任是时文选郎中胡汝桂都给事中胡应嘉等鼓煽党与于擅朝政公卿多畏避之永明不为挽遂为其党魏时亮所丑诋竟不安于位而去公论惜之  命南京协同守备官南和伯方炳掌南京后军都督府事  命分巡西宁参将署都指挥佥事张弼先右副总兵分守凉州
　　○乙丑复设镇守广东总兵以原任惠潮参将署都指挥佥事汤克＜宀十见＞升署都督佥事为之
　　○丙寅巡按狭西御史温如玉以秋中虏犯延安安塞等处失事闻请治总兵郭琥郭江总督陈其学巡按王遴参将李希靖各纵贼入境之罪得旨其学遴令策励供职琥降一级希靖罢归勘江闲住其余功罪令御史再勘以闻
　　○丁卯套虏拥众由定边营轨井堡入寇固原总兵郭江帅千总李大本等兵御之遇虏于暗门兵败俱死狭西副总兵时銮引兵至瓦揸梁为虏所执失亡士马几尽
　　○辛未狭西行都司及山舟卫各地震
　　○癸酉  上谕户部尚书高燿盐银完至否完则以十万内用否则先进五万燿对每岁余盐额银止六十万其半尚未至请以五万进  上曰盐银曾清理谓岁百万今何减也燿复对百万本非额数偶因都御史邬＜棥心＞卿建议行之一年寻以□灶不便为御史徐爌奏减是以部中所入其数止此
　　○兵部覆巡按御史韩居恩奏山东登莱三面滨海自蓬莱抵胶州二千余里海岛给错国初建立营卫所寨以防海备倭虑至远也然倭夷其来有时防之猷易顷因辽左  上告饥当事者重恤民困暂许通许籴贩以济一时之急而豪猾因籍为奸往往驾巨艘入岛屿采木贸易且利其土饶遂推□乃妻孥以居因招集亡命盘据诸岛时出劫掠土人莫可谁何此其患视倭尤甚宜移文巡抚严督海道备倭等官整饬登莱戎务各将快壮军兵练习墩堡城寨修整并严谕各岛居人在内地者悉还本业在外地者俱回原籍其人系辽东金州等卫军丁则会同辽东巡抚一体议处从之
　　○虏自偏头关入掠寺坞等堡杀守备左保及官军甚众
　　○夜望月食
　　○原任南京兵部尚书李遂卒赠太子少保赐祭葬如例遂江西豊城人嘉靖丙戌进士授行人累官礼部郎中以事忤尚书夏言左迁湖州府同知寻入为南京礼部郎中累升都察院右佥都御史提督操江会庚戌虏变召赴关至则失大学士严嵩意罢废家居久之用荐起提督淮扬军务平庙湾倭寇进南京兵部右侍郎召提督京营已复升南京兵部尚书会病乞归卒于家遂姿貌瑰伟博学有才谞尤长于用兵机秘计往往出人意表故能随试輙效初南京振武兵变赖遂指麾镇定之嗣事者控制失宜诸叛卒乃益骜悍无状几于决裂比遂往典留枢即寂然就羁馽益其戡定之略如此
　　○甲戌以今年大建紫宸且岁多灾异诏诸司暂免决囚
　　○乙亥  诚孝昭皇后忌辰遣兴安伯徐梦赐祭  献陵
　　○先是守备太监张奏方祭  显陵旧邸宫陵  上欲增拓规制已命侍郎张守直督工往矣既而以楚中水患则用诎之复诏先修  隆庆  祾恩二殿余姑罢之至是礼部谓二工并兴庶免旷日请  祾恩神位暂迁于明楼  隆庆神位暂奉于  纯一殿得旨  隆庆规制不如  纯一靓深  二圣既暂祀  纯一  隆庆不必修俟后大建时准  奉先式为之告奉诸礼俱  命英国公张溶代
　　○以湖广水灾诏免各府卫屯粮料价有差仍改折漕粮十四万石
　　○丙子升巡抚四川都察院右副都御史谭纶为兵部右侍郎兼都察院右佥都御史总督两广军务兼理粮饷巡抚广西江西布政使司右参政李佑为都察院左佥都御史巡抚广东兼赞理军务
　　○蜀王宣圻辞常禄一千石荆王翊钜辞常禄五百石许之仍各赐敕褒奖
　　○以淮徐饥命巡盐御史以修河银一万二千两赈之
　　○丁丑升大理寺卿李敏为顺天府府尹大理寺右少卿裴天祐为光禄寺卿
