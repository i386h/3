<!-- { "loadSidebar": true } -->
　　○刑部员外郎邵经邦奏兹者正阳之月日食于朔质之小雅十月之交所咏变象悬符说诗者谓阴壮之甚由于不用善人则今之调和爕理之任得微有皇父其人乎迩者  陛下纳给事中陆粲之言令大学士张璁致仕寻复以议礼有功见留众议讻讻  陛下不之恤也乃天变若此安可弗畏且议礼与临政不同议礼贵当临政贵公正  皇考之徽称以明父子之伦礼之当也故虽排众论任独见而不为偏若夫用人立政则湏分辨忠邪酌量材力与天下之人共用之然后乃为公尔今  陛下以璁议礼有功乃不察其人不揆其才而加之大任是私议礼之臣也私议礼之臣是不以所议者为公礼也夫礼惟当乃可万世不易使所议诚非公礼也则固可守也亦可变也可成也亦可毁也  陛下果以  尊亲之典为至当而欲子孙世世守之乎则莫若于诸臣之进退而一付诸至公厚其赉与全其终始以答其议礼之功然后博选海内硕德重望之贤置诸左右相与讲明励翼用建正大光明之治使万年之后庙号  世宗顾不伟与失此不为乃过加以非分之任使之履蹈盈满犯天人之怒亦岂璁等福耶臣抱此区区窃效茅焦伏质之义敢不避斧钺昧死以请  上览＜锍-釒＞大怒曰经邦谓朕私议礼诸臣朕惟父子之伦乃万世纲常诸臣赞议朕自裁决今大典已定未见异议经邦乃敢肆为妄言谓礼可守可变可成可毁扇惑人心动摇国是且自比秦茅焦之谏其视朕为何如主殊为讪上无理锦衣卫其逮送镇抚司严加拷讯以闻毋得回护已镇抚司鞫上其狱请下都察院论罪  上曰此非常犯不必送拟令兵部定发边卫充军
　　○戊辰遣安乡伯张坤等为正使刑部员外郎张国维等为副使持节册封吉简王世孙厚＜火冒＞为吉王夫人乔氏进为吉王妃崇王厚燿嫡长子载境为崇世子淮王祐楑嫡长子厚焘为淮世子荆王厚烇庶第一子载盛为永定王周府新会恭简王嫡长子安渤为新会王东会庄僖王庶长子睦柊为东会王汝府引礼舍人吴汝德女吴氏为东惠王妃永平府同知杨士魁女杨氏为汤溪王妃庆府豊林安简王庶长子镇国将军台瀚为丰林王晋府宁化僖顺王曾孙辅国将军表樔为宁化王夫人兰氏进为宁化王妃兵马副指挥陈成女陈氏为韩府昆山王妃兵马副指挥田璋女田氏为楚府崇阳王妃
　　○己巳初太仆寺寺丞何渊以太庙世室之说希图进用及张璁等纂修明伦大典削而不录渊乃私集其说为五卷进呈且＜锍-釒＞璁谬引汉哀别庙京师故事冗复万言  上厌恶之以渊屡＜锍-釒＞烦渎且违例进书法当重究姑降一级调外任寻谪湖广永州卫经历
　　○府部科道等官奉旨会议外戚封爵事宜言  祖宗之制非军功不封洪熙初都督张曰□永始以外戚封彭城伯其弟昇亦以都督乞封惠安伯外戚之封自此始其后侯孙忠周寿王源伯周域王清王浚皆援张曰□永例又其后伯钱承宗公张鹤龄复援王源例循习至今有一门而并公侯者有一时而并侯伯者有兄弟三人而并侯伯者爵赉无章转相承袭禄米岁增国用愈诎往时开国靖难之勋封者不满五十人未几罢去者十有九人后虽旋复收录不过授以指挥使耳彼托属掖庭一门数贵而传袭三四世不已踰分乎况盈虚消息盛满难居汉樊阴二氏之言足为明鉴臣等谨议得魏定二公虽在戚里皆一时佐命元勋彭城惠安二伯即以恩泽封而军功居半其余外戚见封爵者第宜终其身毋得请袭自今皇亲驸马并如  祖宗旧制毋得夤缘请封有出特恩一时赏赉者第如故事量授指挥千百户等官终其身有妄引洪熙以后例请者听吏部科道官紏举置之重典以为贪冒不知止者之戒  上览其议曰外戚封爵既无古典原非  祖制魏定彭城惠安既有军功其袭封如故余以戚里滥膺封爵名器既轻人不知劝固当裁革念系  先朝恩命及今已封姑与终身子孙俱不准承袭著为令
　　○诏湖广唐崖长官司土舍覃万金袭曾祖彦实职为正长官万金祖友铭未袭卒父富目疾而万金以嫡曾孙承袭
　　○四川石砫宣抚司土官同知陈表有疾请以其子＜艹洍＞替职许之
　　○初云南巡抚都御史欧阳重奉诏查清异姓投充冒顶军粮者移都司查革久不报以致放粮后期云南左等六卫军遂聚众噪于巡抚门外寻省谕之角□羊散巡按御史刘臬以闻因劾重虽查革奸弊而处置失宜镇守太监杜唐黔国公沐绍勋职专总领钤束不严及布政陈轼都指挥方仲等各罪状下兵部覆议请分别究治  上曰军士击石呼噪法不可贷镇巡官查其为首倡乱者治之余俱戒谕勿滥及无辜欧阳重处置疏怠致其攘乱难居巡抚其令致仕刘臬颠倒参劾任意回护调外任用绍勋等勿问寻谪臬四川夔州府推官
　　○初佛朗机火者亚三等既诛广东有司乃并绝安南满剌加诸番舶皆潜泊漳州私与为市至是提督两广侍郎林富＜锍-釒＞其事下兵部议言安南满剌加自昔内属例得通市载在  祖训会典佛朗机正德中始入而亚三等以不法诛故驱绝之岂得以此尽绝番舶且广东设市舶司而漳州无之是广东不当阻而阻漳州当禁而不禁也请令广东番舶例许通市者毋得禁绝漳州则驱之毋得停舶从之
　　○庚午升总督漕运左佥都御史唐龙为右副都御史回院管事南京太仆寺卿张羽为南京大理寺卿
　　○以灾免山西太原平阳泽潞汾及镇武平阳二卫狭西西安延安平凉庆阳各夏税有差
　　○辛未大学士张璁言内阁设官止备顾问后加以代言拟旨遂招权纳赂从来内阁之臣鲜有能善终者盖密勿之地易生嫌疑代言之责易招议论甚非君臣相保之道也伏乞体念  祖宗之制宜有所处或下廷臣集议以建国家长策全君臣终始  上曰览奏具见克艰至意卿宜安心尽职匡朕弗逮
　　○延安以缺饷告急诏发太仓银六万六百两例外接济
○初代府诸王禄米石给银六钱后以兵荒石减一钱诸王告乏有诏与本色三分之一而大同故无本色有司第如例给之至是复以乏告下户部议无分本折色通给银每石六钱如故从之
　　○诏给成国公朱凤岁禄三千五百石本色四分折色六分
　　○总制三边尚书王琼议称小盐池离边稍远灵州又当要冲宜将小盐池参将移驻灵州其灵州守备当裁革兴武营归并于花马池参将广武营归并于中卫参将各就近管辖其兴武广武二营协同分守当裁革兵部覆奏从之
　　○壬申温处兵备副使黄质以闽浙盗流劫所部降一级
　　○甲戌以水灾诏免苏松二镇秋粮仍听折徵兑军正米有差
　　○乙亥詹事霍韬初以妻丧请告  上不许念韬有讲读纂修劳特赐其妻祭一坛遣官营葬韬再＜锍-釒＞辞  上曰念尔忠诚为国故不拘常例特加尔妻恤典今既恳辞尤见谦慎特准所辞
　　○都给事中夏言等言狭西强寇横行内地咎在抚臣今部议辄委总制尚书夫总制专防北虏岂得顾此失彼而抚臣束手旁观又安用抚臣为也臣以为宜责都御史寇天叙调兵剿之  上是其言下兵部议行
　　○丙子四川守臣上赈饥册诏赐巡抚都御史唐凤仪巡按御史戴金各银币有司文武官效劳者各劳以花红羊酒
　　○先是广西思田既平新建伯王守仁议设流官知府以制之及平八寨又议移南丹卫于八寨改思恩府城于荒田改设凤化县治于三里添设流官县治于思龙增筑守镇城堡于五屯及侍郎林富继之又言田州界居南宁泗城旁通云贵交趾为备非一改设流官则边防之守我独当之昔思恩未设流官之前岁出兵粮备用及流官既设非惟兵粮不出反设守备官督兵千余守之二十年来叛者数起为鉴不远且岑猛本无叛情身既伏诛长子为戮情法相当若藉其土疆刑浮于罪何以服诸夷之心臣以为宜降府为州即以猛子邦相知州事止选一吏目佐之分设土巡检司使各世其地无事则犄角而守有事则彼此相防为便八寨不可迁卫有四顽山绝地□贩不通一也瘴疠疾疫人无固志二也生理亡聊易驱从恶三也凌险孤居缓急无援四也况南丹卫设在宾州既不足以遥制八寨迁诸八寨又不得以还护设县者可迁南丹卫于此夫设县则割宾州之地以益思恩是顾彼而失此也迁卫则扼八寨之吭以还护宾州是一举而两得也周安堡居八寨之中四方贼巢道路所会宜筑新城立守备官分南丹卫军为两班番休递戍仍如守仁议徙迁江四所精锐于其中而募附近右江土舍土目使率其众与所迁军分耕贼地三年而后起科其舍目能报效者使世土巡检则守备戍兵渐可撤回三里第往来督察而已八寨听抚残徒令编排甲每五十立一村老约束之朔望参守备官听耕如故而复其身募其精壮以隶什伍如此不惟资其实用亦可杜其他谋至于荒田思龙五屯守仁诸议皆当而凤化县徒寄空名无益事体臣以为可裁革上林县扼八寨而蔽两江臣以为不可割属思恩南丹虽迁卫其地本属上林与上林属宾州臣以为宜各仍旧思龙必湏建立县治于那久地方者非独可以便小民粮差赋役亦足以镇据要害消沮盗贼也然不宜属于田州而仍属南宁为便其议与守仁稍有异同事下兵部言周安堡守备戍兵不必设岑邦相止授判官署州事俟其劳著而后授之余悉如富言诏可
　　○丁丑升浙江左布政使毛思义为都察院右副都御史总督漕运兼巡抚凤阳等处太常寺少卿王崇献为南京太仆寺卿狭西佥事高尚贤为光禄寺少卿四川顺庆府知府章书为本布政司右参政
　　○以灾免浙江湖州府所属州县秋粮如例仍听折兑军米十万五千石
　　○朵颜等卫头目影克卜等二百四十五人贡马补贺  圣节赐宴给赏如例
　　○云南抚按既以军噪得罪都给事中夏言等谏曰今以军士一喧而抚按俱得罪则纪纲法度人将谓何况奉法清稽本非生事因事论劾亦无过言镇守总兵职任惟均难分彼此即今处置失宜将来事有可虑唐人藩镇跋扈之患大抵由斯况顷年士卒骄悍相效成风类以月粮藉口如甘肃大同福州保定内地边方事变数见失今不治他日当事之臣以此为讳一务姑息孰肯为  陛下任事哉愿曲宥二臣之罪以全朝廷所以待大臣近臣之体  上谓二臣已从宽处责言等偏狥令对状既而引罪乃宥之仍夺俸一月
　　○兵科右给事中陈守愚言今两京崇阶悬缺不补四方剧地推代难抡才乏如此艮以近来黜谪过多长餋甚难凋伤甚易即今灾异频仍饥馑连年盗贼猖炽夫变不虚生必有所自  陛下屡诏求言以为弭灾之助臣愿大施旷荡以振沉沦听诸臣陈荐次第录用化灾为和端在于此＜锍-釒＞入  上怒曰既说彼黜诸臣自当指名荐奏如何假诸灾异恐胁且屡谕不遵专务泛论取誉沽名本当逮问姑从轻罚俸五月
　　○戊寅以灾免江西南昌等十府各属州县税粮如例仍听折兑军粮一十六万石
　　○己卯海西朝贡夷人呕罕河等卫都督禇羊哈等亦迷河等卫应袭奴台等肥河等卫应袭纳木章等塔麻速等卫都指挥阿木郎等各来朝贡马赐宴如例
