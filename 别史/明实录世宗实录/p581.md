<!-- { "loadSidebar": true } -->
　　○戊子  命保定侯梁继璠等为正使持节吏科右给事中李遇元等为副使捧册封荆王厚烇世孙翊钜为荆王夫人胡氏为荆王妃岷王誉荣世子定燿为岷王妃王氏为岷王妃岷府善化王誉桔嫡长子定焌为善化王德王载墱嫡长子翊錧为德世子唐府郾城王弥鈱嫡长子宇清为郾城王沈府定陶王铨鑨嫡长孙胤櫏为定陶王夫人李氏为定陶王妃周府华亭王勤熂嫡长子朝垣为华亭王夫人王氏为华亭王妃丘王安湜庶长子镇国将军睦言□禾为封丘王夫人李氏为封丘王妃南城兵马副指挥王琏长女王氏为沈阳王妃知州李炯长女为楚王妃平凉县监生张廷玑次女张氏为通安王妃
　　○遣工部员外尚薰往云南铸钱吏科给事中杨巍奏薰病剧不堪用因劾尚书吴鹏任用非人  上怒令鹏陈伏寻诏寻革薰职闲住夺鹏俸五月该司郎中一年
　　○三丈浦倭贼分众掠常熟江阴村镇兵备任环督保靖土兵千余及知县王鈇指挥孔焘分统官民兵三千攻其巢破之斩首百五十余级烧贼舡二十七只余贼奔江阴
　　○己丑
　　○先是江西进磁器  上以色浅不堪命查经管人员至是以闻下监督同知杨锡文通判陈炼于抚臣逮问巡按御史吴遵并司府官俱夺俸有差
　　○辛卯
　　○保定巡抚艾希淳奏真保定各卫官军二千春秋两班分戍白石口浮图峪诸隘今宜改定其期春班以二月二十日至十月初十日止秋班以七月初二日至次年二月二十日止令两番戍者悉者疆圉日给行粮如例部覆从之
　　○川沙洼倭驾舟出海官兵纵火焚其巢风荡贼舟一至戚家墩游击白泫刘恩至获之斩首三十七级是日江阴贼亦出江东遁
　　○癸巳  赐建州左卫女直都督佥事干黑纳等六人各祭一坛仍  赐敕抚谕其众
　　○淮扬海防参政张景贤督兵御倭于狼山败之
　　大明世宗肃皇帝实录卷四百二十一


大明世宗肃皇帝实录卷四百二十二
　　嘉靖三十四年五月甲午朔
　　○升刑部左侍郎陈儒为都察院右都御史总督漕运巡抚凤阳
　　○柘林倭合新倭四千余人突犯嘉兴总督强经分遣参将卢镗等督粮土等兵水陆击之保靖宣慰使彭荩臣与贼遇于石塘湾大战败之贼遂北走平望副总兵俞大猷以永顺宣慰司官舍彭翼南兵邀击之贼奔回王江泾保靖兵复击急其后贼之大溃诸军共擒斩首功凡一千九百八十人有奇溺水及走死者甚众余贼不及数百奔归柘林自有倭患来东南用兵未有得志者此其第一切云
　　○乙未
　　○巡抚延绥都御史王轮奏狭西回镇边储自嘉靖十年查核经今二十余年士马日耗粮饷日增今将各镇每岁所入余抵算粮刍外按籍稽其康费之故可睹也如延绥镇旧设军六万六千余名今止五万余名马二万九千余匹今止一万三千余匹岁用五千六万有奇计浮费不下一十四万宁夏镇旧设军四万四千余名今止二万八千余名马二万四千余匹今止一万二千余匹岁用四十一万有奇计浮费不下十万甘肃镇旧设军四万五千余名今止三万五千余名马二万七千余匹今止一万八千余匹岁用四十一万有奇固原镇旧设军七万九千余名今止一万一千余名马三万五千余匹今止八千余匹岁用三十四万有奇计浮费各不下一十六万求其增费之源与耗散之毙约有五端藩禄岁增借移军饷一也兵荒多故常税屡蠲二也旧米贼折轻今米贵折重三也旧边兵尽地而守相机而战今按状调遣行粮加增四也召募无定数升赏多冗员五也至于逃亡例失朦胧滥支此冒破积习之毙逋员侵没因缘为奸此徵角□羊积习之毙报警则以小为大出师则以少为多地里远近日期后先或可缓先发或应掣故留此征调积习之毙使车宾旅实繁有徒供给馈遣冒支储胥此支放积习之毙夫额外之费既以日增法外之奸从而日蠹即竭内地之财以供边愈加而愈不足矣乞敕督抚督粮诸臣悉心会议约费剔毙务求经久可行之策以闻  上是其言
　　○西宁侯宋良臣卒赐祭葬如例
　　○丙申
　　○朝鲜国王李峘遣陪臣刑曹参判洪昙等贡马及方物谢恩宴赉如例峘又献咨纸七百叶  上嘉其忠顺降敕褒谕赐白金百两纻丝纱罗衣一袭
　　○丁酉
　　○初大同虏警频数山西提学官惮于出关各郡邑儒学生累岁不复考试按臣遂奏以冀北道分巡官代理之至是山西提学副使陈棐请自领如故抚按上状部覆允之
　　○宣府捕获虏谍张于库诏升游击将军张嵩职一级斩于库首枭示
　　○给赏狭西游兵之戍蓟镇者官银三两军二两从总督侍郎王忬请也
　　○戊戌
　　○原屯川沙洼倭贼获突犯关港周浦车蒲等处夺舟过浦分掠泗泾北簳山佥事董邦政游击周藩引兵追击遇贼于唐行我兵惊溃藩被创死军士死伤者几三百人贼遂屯驻古塘桥流劫昆山县石浦等镇
　　○庚子  孝宗敬皇帝忌辰  奉先殿行祭礼遣兴安伯徐梦赐祭  泰陵
　　○凤阳府大冰雹坏民田舍
　　○辛丑
　　○升南京兵部右侍郎张鏊为刑部左侍郎
　　○发太仆寺马四百十一匹给延绥留戍蓟镇将士
　　○壬寅
　　○南京湖广道御史屠仲律条上御倭五事一绝乱源夫海贼称乱起于员海奸民通番互市夷人十一流人十二宁绍十五漳泉福人十九虽概称倭夷其实多编户之齐民也臣闻海上豪势为贼腹心标立旗帜勾引深入阴相窝藏辗转贸易此所谓乱源也曩岁漳泉滨海居民各造巨舟人谓明春倭必大至臣初未信既乃果然故御盗之标在腹里防之弭盗之本当边海制之诸处漳泉福为始而宁绍次之具一禁放浮巨舰其二禁窝藏巨家其三禁下海奸民三法者立而乱源塞矣即使旧贼未尽殄灭然而后无所继其势自孤退无所归其情知惧与今日往来自若者必不同矣二防海口夫海涯涘无际然贼泛海来犯放洋则冲涛入口则起陆非可绝险而径渡也故其往来所由出入可设险防拒者姑自浙东西大江以南滨海数郡言之入平阳港则近金乡入黄花澳则近盘石而逼温州入海门则越新河而寇台州入宁海关入湖头湾则窥象山定海而瞰宁波入三江口则摇尾于绍兴入鳌子门则垂涎于杭州入乍浦硖则流毒于嘉兴入吴松江则犯松江入刘家河入七了港则扣苏州此其大势也中间经行或潜形于马迹山或遁迹于大七洋及大小衢上下川则其要害也此沿海诸郡之通患也故守平阳港拒黄花澳据海门之险则不得犯滥台塞宁海关绝湖头湾遏三江之口则不得窥宁绍把鳖子门则不得近杭州防吴松江备刘家河七了港杨威马迹大七洋大小衢上下川诸险则不得掩苏松嘉兴此地险也一处失守蔓延各处不可以彼此分远近异也且贼长于陆战短于水斗以其船不敌而火器不备也在我宜用所长弃所短则莫若恃海船请以见在把总船只通行查齐不足则令福建如法添造或即令沿边地方买补每大小船百只或五十只号为一＜舟宗＞募以惯习拖工水稍而充以原额水军于前诸海口各量缓急以为置船多寡又为游艟数＜舟宗＞分布上流往来要害海军刍粮衣甲之给比陆军加优令其更番巡逻并力捍御来遏其冲去击其惰责以毋令贼入贼入而力拒有功者升赏其夫备者重究此御寇之长算也故法不可不属也臣闻倭之入也岂尽无军之患盖有军而移入便地者矣有失于巡哨者矣甚有买渡报水受其钩饵者矣若此则地方奚赖焉夫百处守之一处失之无益也千日防之一日疏之无益也事在督抚及海道诸臣明信其赏耳三责守令夫荷戈戟载介胄争锋死刃者将士之能也保封域固郊圻全境安民者守令之任也今之守令不肖者弃城守走矣其贤者大率遇警则婴城守耳其关厢村镇委之无可奈何夫城之外独非赤子乎且边海孤城卒然无备犹可诿也腹里岩都江南与坏虏非可长驱而卒至者顾不能设险预防使寇徜徉去来若履无人之境则国家建邦设邑张官置吏将焉用耶自令江南守令之职当以训练土兵保全境土为殿最仍敕吏部凡遇沿海守令员缺必慎择其才且贤者然后授之庶保障之赖耳四议调发近日徵调各处兵民远近四集徐邳山东永保川广及军门编调各府义勇无虑数万然师老财殚境不见虏功之奏者臣请指挥诸臣不善用兵之毙陈之夫古者用兵潜机密计电驰霆击进退倐忽妻子莫闻所以能有成功也今则先发后行克期始动前军未启而先声已闻其毙一也古者名将算不百胜不能轻动今也谋不预成计不先定冥行突进动陷伏中其毙二也守不据险屯不列要奔急救难贼逸我劳其毙三也法曰夜战声相闻足以相救昼战自相见足以相识欢爱之心足以相死言兵之贵熟习也今也兵不专一至客杂聚卒遇狡贼易衣变饬突然来前不能别识其毙四也兵无素统将不预设一遇有警卒然命官本以乌合之人师以未经识面之将其毙五也夫三军之众所以冒白刃蒙矢石至死而无敢却顾者威行之素也今法令姑息纪律不肃进有必死之恐退无伏钻之虑是以畏敌而不畏将其毙六也地行不习险易不识趋利不及避难不早其毙七也粮糗不储料理不周远兵劳役抚恤未至枵腹待爨穷愁思归其毙八也士不精选勇怯无辨前击后角□羊讙然而散虽捍夫勇士或以无援而力屈或以先奔而胆丧其毙九也地狭人众不能旋转互相排挤虽有勇敢无以效其所长其毙十也十毙不去虽颇牧操刃贲育执戈莫能济矣近日汀州如赖百户兵敢死先登足当一而以不善用之使头领阵亡军士逃遁如此则徵兵虽多亦何益哉夫贼非有远略大志约束号令不过群聚为奸利在贪淫耳所以制御之则非兵少之忧而实寡算之患盖欲防盗者必知盗情欲制盗者必存盗心故必计谋而熟计之然后成功可期也五作作勇敢沿海如沙民盐徒打生手及村庄悍夫皆勇可用然多乐效用于私室而不乐报名于公家何者以公家势远而文繁也豪民以之保村里则有余以之充行伍则无益何者以行伍人多而心力涣也然则顺其情相其宜以振作鼓舞之必有术矣乞敕下各该有司通谕豪家大族及里巷豪杰各为身家并力拒守其有能团结乡民保固村镇者先与免其粮里押运重役及均徭一应杂差获功者一体升赏其有愿受文职审其果能保障一方及斩首十颗以上民得比输粟例入监系有职役者并得起送赴部与本等常选升授闾里之人并得其功累增至赴部实选其不愿官爵者则重给赏优恤之或以制贼之一策也近苏松嘉湖之民尝有紏集知勇乘贼怠玩或掩其昏暮间能杀贼夺其辎重者随为官军劫其财而夺其功夫居民出百死之力卒被劫夺曾不获分毫之报不亦激众怨而失民心乎又有村民团结自相防护志在全家保妻子耳有司辄谓其能遂报名入官以致人各畏避不敢复谋拒贼此又沮民之气而抑其忿也请谕地方官凡义民不愿在官者不得一切附报且严禁官军不得攘夺民功则民见利而勤无畏而奋将各思所以自效矣兵部覆其议悉是诏允行之
　　○癸卯  太祖高皇帝忌辰  奉先殿行祭礼遣驸马都尉李和代
　　○裁革上林苑监蕃育署署丞一员
