<!-- { "loadSidebar": true } -->
　　○己亥  上感阎贵妃之薨诏以今月十日告  庙册封诸妃嫔曾出皇子及皇女者礼部具上仪注一至日  上具常服以进封贵妃册封妃嫔告于  皇祖分遣文武大臣八员告  列圣宗庙一先期内府造皇贵妃金册金宝各二妃嫔各金银册及冠服玉圭等物一奏请行礼正副使二十二员一前期鸿胪寺设节册宝案于奉天殿节案居左册宝案居右节册宝彩舆于丹墀内教坊司设中和韶乐及大乐锦衣卫设仪仗如朔望仪一是日早内官设皇贵妃各妃嫔受册位于各宫中设节册宝案于受册位之北设香案于节册宝案前设内赞各三人引礼各二人至期  上皮弁服御华盖殿鸿胪寺官奏执事官行礼毕奏请升殿导驾官导  上升座文武百官朝服入班行叩头礼左右侍班正副使朝服入就拜位赞四拜兴传制官跪奏传制执事官举节册宝案由殿左门出置御道中传制官由殿左门出称有制赞跪正副使跪传制曰嘉靖十九年正月初十日进封贵妃王氏沈氏俱为皇贵妃荣嫔赵氏为懿妃恭嫔江氏为肃妃雍嫔陈氏为雍妃徽嫔王氏为徽妃册封王氏为宸妃余氏为荣嫔徐氏为昭嫔王氏为宁嫔命卿等持节行礼赞俯伏兴四拜礼毕执事官举节册宝置彩舆中黄盖庶送教坊司鼓乐导送至右顺门正副使朝北面立内官举各妃嫔节册宝舆入将至宫门引礼请皇贵妃各具礼服出迎于宫门外节册宝由正门入皇贵妃随至拜位内官以节册宝各置于案赞四拜赞宣册赞跪宣册女官取册立宣于皇贵妃之左讫赞受册赞搢圭宣册女官以册跪授于皇贵妃各受册授女官女官跪受于皇贵妃之右立于西赞受宝女官以宝跪授于皇贵妃各受宝授女官女官跪授于皇贵妃之右立于西赞出圭赞兴赞四拜礼毕次至各妃嫔宫门迎受册拜同前仪礼毕内官持节由正门出各妃嫔送出宫门外内官持节出右顺门外以节授正副使报礼毕正副使持节复命一谒  庙各妃嫔受册毕各具礼服候  皇上率诣  内殿行谒告礼如常仪一谢恩是日谒  内殿毕各妃嫔具礼服诣  昭圣恭安康惠慈寿皇太后前行八拜礼毕各诣乾清宫候  上服皮弁服升座  皇后亦具服升座赞引女官引各妃嫔诣前就拜位行八拜礼毕还宫次日  上御殿文武百官各具吉服鸿胪寺官致词称贺诏可
　　○壬寅  上御朝先是有旨  玄极之拜可于九日取阳九之数礼部尚书严嵩等言是日  皇上既展事  天之诚臣下当尽见  君之礼请候  玄极殿礼毕  皇上具翼善冠黄袍御奉天殿令文武百官具公服致词行礼  上以新岁上下宜一接见从之
　　○癸卯进封皇贵妃王氏沈氏肃妃江氏雍妃陈氏徽妃王氏懿妃赵氏册封宸妃王氏荣嫔余氏昭嫔徐氏宁嫔王氏遣翊国公郭勋为正使持节成国公朱希忠京山侯崔元驸马谢诏左都督方锐大学士夏言顾鼎臣尚书许赞严嵩张王□赞霍韬温仁和王廷相充副使捧册宝各行礼是日早  上亲告祭  奉先殿遣公郭勋朱希忠张溶徐延德侯崔元驸马谢诏伯卫錞陈鏸行告  庙礼免百官贺礼成赐勋等各银币有差
　　○封左都督方锐为安平伯给食米岁千石支本色十之七升锦衣卫指挥等官沉至王朝用俱指挥使杜友卢惠赵汝诚江洋陈王□赞俱指挥佥事赠王鉴指挥同知鉴子正千户令其侄王鸾承袭余洪徐瑾王稠俱正千户带俸皆以外戚加恩也
　　○丙午行边使兵部尚书兼都察院右都御史翟銮事竣还京诏以原职太子少保礼部尚书兼武英殿大学士入阁辅政銮＜锍-釒＞谢  上优诏答之
　　○添设  七庙乐舞生王咸初等一千二百二十九名
　　○赐故镇守蓟州总兵官前军都督府都督佥事萧升祭葬如例
　　○己酉命鴈门游击都指挥佥事李蓁充将分守密云古北口等处
　　○庚戌英宗睿皇帝忌辰  永孝殿行祭礼遣定国公徐延德祭  裕陵
　　○命南和伯方东佥书南京中军都督府事通州分守署都指挥佥事沉俊佥书万全都司事
　　○壬子启蛰行祈谷礼于  玄极殿礼臣以视牲请  上命翊国公郭勋代成国公朱希忠京山侯崔元大学士夏言顾鼎臣轮视
　　○癸丑命兰靖分守署都指挥同知云冒充副总兵协守宣府地方
　　○甲寅户部以年例请发太仓银四万两于宁夏二万两于延绥六万两于甘肃五万两于固原四万两于宣府五万三千三百两于大同诏许之令及时趣发
　　○海西扎真河兀者可冷河等卫女直都指挥佥事奴浑尚古卜剌答等各来朝贡马俱宴赏如例
　　○乙卯诏增  显陵陵户二十名其  裬恩殿每年供用照  隆庆殿一体供办从守备太监傅霖请也
　　○丙辰工部右侍郎顾璘奏修  显陵宫殿计银四十六万两有奇请派南直隶浙江江西福建两淮两浙盐运司协济复言承天大工并兴军夫匠役日食米四百石兼以荒旱不给宜将借运承天用余南粮先行支放及汉阳等府所逋嘉靖十六十七年南粮八万五百余石悉留接济诏俱从之
　　○戊午  孝静毅皇后忌辰遣玉田伯蒋荣祭  康陵
　　○庚申礼部尚书严嵩屡以人言求言  上皆温旨慰留至是巡按云贵御史谢瑜劾奏嵩奸佞贪鄙乃矫餙浮词欺罔  君上箝制言官且援明堂大礼南巡盛事为角□羊而谓诸臣中无为  陛下任事者意欲暴已切激  圣怒尔乞特降敕旨痛加戒谕＜锍-釒＞入不报嵩复奏辩谓臣顷被科道论劾荷蒙  圣恩不即谴黜方图策励瑜掇拾往言攻臣不已其意欲与朝廷争胜也莫若罢臣以谢众口  上怒切责瑜命嵩供职如旧
　　○御史舒汀条上盐法三事一商人报中引盐其均搭派中并割没纳银已著为令顷因缉事衙门多纵官校妄行罗织各商毙于非刑以致官盐阻滞宜为禁戢一勋戚权要之家设铺于通州京湾间停勒商人牙保等钱动淹旬月请申旧禁一在京官吏食盐各行文支给吏役因缘为奸私贩盛行宜复前例令各报巡盐衙门将应支数目并人役姓名定以往回程限类行运司查验分给户部覆奏从之
　　○山西平阳府地震
　　○辛酉提督两广军务兵部左侍郎蔡经循例自劾不允
　　○改洮岷河参将冯大纶分守兰靖
　　○壬戌命河南等道试御史陈绍郭文翰张梅王德纯俱实授
　　○守备  显陵太监傅霖乞定诸司相见礼仪得旨视凤阳  天寿山守备例行
　　明世宗肃皇帝实录卷之二百三十三


明世宗肃皇帝实录卷之二百三十四
　　嘉靖十九年二月甲子朔遣成国公朱希忠于朝天宫建春祈大醮三日
　　○复锦衣卫百户费洪职洪先以兵部考察去任＜锍-釒＞言臣尝三献微言奏补九嫔以广圣嗣今东宫已定覃恩天下臣独废黜不与乞复原官诏许之
　　○命原任分守兰靖参将署都指挥佥事霍玺充副总兵协守甘州地方
　　○乙丑左春坊左司直郎兼翰林院检讨任瀚以病请告＜锍-釒＞上即出城戒行及再＜锍-釒＞不报又自引还给事中周采劾瀚去就任情蔑视官守得旨令自陈瀚＜锍-釒＞辩语侵掌府霍韬谓其勒己不与保勘  上恶其狂谩诏革职为民
　　○升延绥协守署都指挥佥事杨信署都督佥事挂印充总兵官镇守甘肃地方
　　○丙寅命原任宁夏分守署都指挥佥事张年充参将分守洮岷升镇番守备指挥使刘宇署都指挥佥事充固原游击将军
　　○丁卯祭先师孔子遣大学士翟銮行礼
　　○改浙江右参政翁万达添注广西初万达以征讨安南添设为广西副使至是升浙江参政抚臣蔡经言万达才识弘敏比经理安南莫方瀛父子归降多其区画之力于地利夷情周悉莫若即补广西便报可
　　○大学士翟銮上言臣奉命巡行九边见辽东海西夷室居田食建官置卫颇同中国而中国待之异等行有余谷居有赏赉势虽覊縻实成藩屏故厚夷所以厚中国也诸夷过期不至盖为兀允住所闭遏而兀允住之不靖则蓟州以往驿传苦之耳请敕蓟州巡抚严谕诸驿以称柔远之意且原其过期之罪特许通贡后不为例至于兀允住之罪尤不可不问宜令辽东抚镇悬赏格以购其首庶杜后衅兵部覆奏报可銮复言诸镇墩垣濠堑士马器械既次第补缉而三品以下有罪将领亦皆诘治矣其总兵参游郭权等七十三人不足任使宜更易逮讯  上命各夺俸三月
　　○命绥德卫都指挥佥事高旸充固原游击将军
　　○戊辰祭  大社稷命成国公朱希忠代
　　○祭大明于朝日坛遣翊国公郭勋行礼
　　○己巳祭  帝社稷命翊国公郭勋代成国公朱希忠英国公张溶京山侯崔元遂安伯陈鏸宣城伯卫錞大学士夏言顾鼎臣翟銮尚书许赞严嵩张王□赞王廷相梁材陪拜
　　○庚午命西宁守备署都指挥佥事崔麒充右参将分守肃州
　　○辛未督理  显陵工程工部右侍郎顾璘言河南湖广旱灾会  显陵兴工饥民皆赴工就食至是工毕民失所藉不赈将有啸聚之患请量留二省无灾府分兑运正粮济之户部议覆查所司贮库银两易本色以备赈恤其兑运正粮计量折每石七钱湖广清军御史姚虞因上流民图言承天工所流民宜行拯恤诏璘会同抚按等官设法赈济务俾流亡复业
　　○敕益王世子厚烨管理府事
　　○癸酉  孝贞纯皇后忌辰  永孝殿行祭礼遣英国公张溶祭  茂陵
　　○甲戌令典济渎及北海神祠河南济源县土俗每三月庙会诸列肆地摊钱及香缗悉有司徵充公费庙地若干亩则住持道士耕种之至是郑王厚烷奏称庙宇颓圯请赐给为业岁收前项缗钱地租渐次修理以便焚修祝  圣寿礼部请从之诏以岳渎正祀朝廷重典不许
　　○升翰林院编修兼司经局校书王同祖为国子监司业兼官如故
　　○乙亥升浙江道监察御史李凤翔为湖广按察司副使整饬郴桂兵备
　　○巡抚保定等府都御史刘隅上言沙河工兴保定真定顺德大名广平河间六府之民罢于徵役乞免起俵大马准解折色以舒民困兵部言太仆寺见马仅万余匹计今岁南北两寺应俵二万余而保定六府半之京边所需不可尽免独可暂收折色十之四从之
　　○丙子暂免耕耤遣尚书梁材祭先农之神
　　○丁丑夜月食
　　○戊寅改南京兵部右侍郎欧阳铎为吏部右侍郎初以  显陵督工工部右侍郎顾璘升补寻有旨仍留督工乃更推礼部右侍郎蔡昂南京吏部右侍郎费采俱不称旨乃用铎
　　○裁革余杭等三十四县山商分拨余杭等四批验所掣过商盐各于附近府分搭卖先因山县商盐不通居民病之议许山商告给官票每盐百斤纳银八分听往发卖至是山商因缘为奸私贩盛行巡盐御史议革从之
　　○改浙江开化江山二县界中壕岭擦西峡口三寨巡检司于金竹岭板固严剥地方福建福宁州芦门巡检司于天竺洋以御温处矿寇
　　○命原任大同分守署都指挥佥事叚堂充左参将守宣府中路葛峪堡宣府游击署都指挥佥事章镇充右参将分守宣府南路顺圣蔚广等处
