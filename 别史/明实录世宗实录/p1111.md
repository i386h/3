<!-- { "loadSidebar": true } -->
　　○己酉总督宣大侍郎翟鹏言黠虏猖獗未遭锉衄必乘隙复入臣愚议调狭西蓟辽客兵八枝及宣大三关主兵兼募土著选其骁锐者十万众统以诸将列为四营宣府一营驻左卫怀安等处大同一营驻平虏左右卫等处三关蓟辽一营驻偏关宁武代州等处延绥宁固一营驻关北朔应山阴马邑等处伺贼将入即移兵分屯要害每营各当一面贼既入境各发诱兵二枝与贼挑战佯退贼必分道追我我兵遂起而夹攻之臣当誓死临阵决于一捷假令虏骑充斥必不可御且令各营急趋阙南依墙固守使贼必不得越关而南久之贼无所掠困而惰归则我兵邀击之丑虏固强我兵岂尽出虏人下哉其储峙刍粮则令大司农率属督理＜锍-釒＞下部议鹏虑甚悉宜允所请  上从之令鹏即以便宜行事督饷大臣户部其再计已乃命巡抚狭西兵部右侍郎赵廷瑞为户部右侍郎兼都察院右佥都御史总督粮饷
　　○庚戌以霜降节遣定国公徐延德英国公张溶西宁侯宋良臣分祭  七陵驸马都尉谢诏祭  恭仁康定景皇帝陵寝安平侯方锐祭  孝洁皇后陵寝
　　○辛亥  孝恭章皇后忌辰  永孝殿行祭礼遣安仁伯王桓祭  景陵
　　○壬子升湖广布政使司右参政李士翱为山西按察使四川按察司佥事陆时雍为江西副使提督学校
○初阳和卫前所百户李锦及总旗杨泽私与夷人贸易大同游击戴昇遣数卒伺之乃阴诱贼骑杀以灭口至是按实并坐山西行都司都指挥使纪振天城卫指挥佥事贾儒阳和卫中所正千户卢钦废弛边防罪都察院覆上诏枭示锦首谪振儒钦戍边卫
　　○癸丑荫总理河道工部右侍郎郭持平子原定为国子生
　　○兵科都给事中钱亮等言虏骑充斥宣大二镇单弱宜调山东河北之民兵以守井陉而以临德二仓银粮饷之调河南徐邳之军以守平阳而以两淮漕运之余银饷之不足则请屯大同以北边内之田亦如新设五堡之制则塞下之粟既富可为二镇战守之资漕大同以南之桑乾河亦如新增通惠河之法则转输之费既省可备二镇绥急之需事下部议言井陉业已有备防守平阳宜以太仓银八万两给之其开屯通漕二事俟抚臣查议以闻报可
　　○甲寅命修  显陵裕恩殿及旧邸  龙飞殿遣内官监太监黄锦同巡抚湖广右侍郎陆杰提督工程命礼部左侍郎孙承恩掌行礼仪
　　○兵部尚书张瓒奏请推补提督团营官  上谓提督官非  祖宗旧制不必推补即命瓒兼督
　　○乙卯改蓟州喜峰口提调把总为守备从巡抚侯纶奏也
　　○丙辰重阳节免百官宴
　　○命都察院右副都御史丁汝夔巡抚保定兼提督紫荆等关
　　○南京吏部尚书周金六年考满诏加太子少保
　　○礼科右给事中周采论劾大同巡抚赵锦不职宜罢吏部覆言锦历官所至有声用言官荐故用之屡易抚臣人心不安诏留用
　　○增设山西参将官四员以狭西都司署都指挥佥事孙仁西固城守备钟继定边营守备杨琮及原任固原游击高旸俱充参将分守各地方仁太原继潞安琮平阳旸石隰岢岚等处
　　○戊午建秋报大斋于朝天宫三日夜
　　○赐锦衣卫指挥同知马景祭葬如例景贞妃马氏父也
　　○升浙江温州府同知曾烶为四川按察司佥事
　　○庚申巡按山西御史童汉臣论劾吏部尚书许赞目击山西虏患临事依违至有经年不选正官而其所铨补者又半不堪策励之州佐县贰也此岂朝廷抚养边方至意兵部尚书张瓒素性贪滥负国殃民偾事之罪当为首论大学士严嵩贪淫狡恶屡招物议委以政本必为国祸＜锍-釒＞入诏以嵩才望素著非所宜论赞瓒俱留用既而赞瓒各引年求退嵩亦上＜锍-釒＞申辩并乞罢黜俱优诏慰答不允
　　○辛酉以虏遁诏徐邳等处军壮免调平阳京操班军仍赴营操备
　　○癸亥升江西布政使司右参政应大猷为云南右布政使
　　○新作祐国康民雷殿命工部署郎中赵愈和署员外郎朱文质督理工程虞衡司员外郎刘魁因奏顷者营建  泰享殿大高玄殿等工尚未告成今复有雷殿之役财力无从措办宜且并工庙建以宽民力＜锍-釒＞入  上怒其沮浇欺慢命锦衣卫执而杖之仍锢于诏狱
　　○乙丑延绥总兵任杰以疾请告许之
　　○丙寅立冬时享  祖宗列圣于  景神殿命成国公朱希忠代定国公徐延德京山侯崔元安平侯方锐驸马都尉邬景和谢诏辅臣严嵩尚书许赞毛伯温捧  主
　　○戊辰升福建右布政使车纯为都察院右副都御史广东左参政张岳为都察院右佥都御史纯巡抚湖广岳抚治郧阳
　　○巡按云南御史包节奏云南僻界荒服去京万里而遥其法废民困皆由有司之不得人而徒以告就远方充之夫愿告远方者非迟暮之年则家贫亲老之辈也云南虽远然去川贵切近去江西湖广不过数千里今虽不能尽绝告远之途然凡遇府佐及州县正官诚于四省正选科甲中相兼铨补而首领佐贰姑授之告就远方者以充其员则在在有循良之长而选法亦未尝不通也事下吏部覆言远方吏治之弊云南两广皆然自今各省远方正官缺率如御史包节所言于相近正选中铨补其有考察不及者亦宜酌议不至多调从之
　　○己巳升总督漕运右都御史王杲为户部尚书李如圭既罢  上谓吏部曰足国裕民边备至急其速推大臣有心计才望者二三人以闻吏部会荐原任工部尚书张润次杲次原任兵部尚书王廷相  上特用杲
　　○升浙江按察司提学副使张鏊为辽东苑马寺卿
　　○庚午升诰敕房办事礼部主事董子仪陈昌积闻人德行为尚宝司司丞仍兼翰林院五经博士办事如旧
　　○设云南马龙州禄丰县儒学从巡抚刘渠巡按包节请也
　　○督理河道都御史王以旂条陈四事一漕河仰给山东诸泉水贵以时＜锍-釒＞浚近已会同各官清查旧泉一百七十八处复开新泉三十一处俱入河济运但恐一时疏浚寻以湮塞主事一员势难遍历乞分隶各地方守巡兵备等官兼理其事一徐吕二洪为运道咽喉山石险峻非水深数尺莫能行舟闻旧曾置闸束水乞于境山镇二洪下各建石闸旁留月河以洩暴水沙坊等浅由河广漫流更宜筑四木坝武家沟小河口石城匙头湾诸浅预置方船以防捞浚一漕河两岸原有南旺安山马场昭阳四湖名为水柜所以汇诸泉济漕河也被豪强占种蓄水不多而昭阳一湖淤成高地大非国初设湖初意乞委官清查添置闸坝斗门培筑堤岸多开沟渠浚深河底以复四柜一黄河南徙旧决口俱塞惟孙继口独存导河出徐州小浮桥下徐吕二洪此济运道之大者近已兴工挑浚但黄河变迁无常难保不复淤塞乞于本口多开一沟及时＜锍-釒＞浚庶上流有所受下流有所洩而二洪常得接济矣＜锍-釒＞入工部覆议当从但以管泉责之有司事体不一仍令各部官司之惟于总理河道官加工部侍郎御以便督责诏悉如拟
　　○癸酉督理河道兵部右侍郎兼都察院右佥都御史王以旂奉命回京辞免兼官许之
　　○命崇信伯费炜佥书中军都督府事定国公徐延德伸威营坐营都指挥佥事杨鼎效勇营坐营
　　○升练武营坐营署都指挥佥事许国宣府副总兵都指挥佥事吴瑛俱署都督佥事国充东官厅听征总兵瑛挂印充镇守延绥总兵
　　○甲戌山西平阳府狭西固原州及宁夏卫洮州卫俱地震有声
　　○兵部议覆广西巡按御史何赞奏桂柳平梧所属诸州县猺獞盘据屡闻警变宜亟命两广抚镇选将徵兵渐与剿除仍令科道官各一员调度纪功其余党听抚者则檄有司编置保甲拊循之并敕抚镇诸臣于古田融县建置长官司择土官子弟二人给之冠带领兵万余名守之马平洛容怀远荔浦设立大军堡择土舍数人领兵五千名守之凡已剿贼巢悉属安插俟数年后民夷安业土官给印实授土舍以冠带终其身至于八寨则以分隶思恩九巡检司一寨不靖罪坐一司九司失事罪坐守备及府提调者议入  上命即行抚镇官蔡经柳珣等筹画兵粮约期进剿其相机招抚议处长官司事俱如赞议行即令赞纪功
　　大明世宗肃皇帝实录卷之二百六十六终




明世宗肃皇帝实录卷之二百六十七
　　嘉靖二十一年十月丁丑朔钦天监进大统历颁赐百官是日监生有越御阶争历者太常寺卿掌国子监祭酒事张衮司业兼司经局校书王同祖具＜锍-釒＞引罪诏各夺俸一月序班汤敬薛恩等逮问已而兵科给事中王梦弼劾奏衮师道不严教训无素不宜仍处国学诏降衮二级调南京太常寺少卿敬恩亦以不能整肃朝仪调外任监生王廷瑞等十三人黜为民
　　○以水灾免福建泉州府所属税粮有差
　　○南赣巡抚李显福建巡按徐宗鲁奏清查寺观田地还官召卖并追收租课花利纸赎银二十九万有奇次第角□羊运以济国储自后凡投献拨给典卖者各以律论寺观田过五顷以上者每亩课纳租银一钱入官诏可
　　○戊寅  孝洁皇后忌辰  内殿行祭礼遣长宁伯周大经祭  陵寝
　　○己卯举崇报岁成大典于大高玄殿命停刑禁屠遣成国公朱希忠行礼分遣文武大臣英国公张溶等祭告朝天等宫及各祠庙
　　○给事中许天伦戴梦桂及纪功监军给事中张尧年御史王珩并＜锍-釒＞言比者虏寇山西失事总兵官李蓁已奉  宸断逮治但先年王升白爵畏缩逗遛罪与蓁等而升之剥军贿虏尽撤藩篱爵之石门妄杀八柳丧师视蓁尤过之  升下不即诛戮方令杀贼自赎且戒之曰虏若再入无功仍寘重典乃今岁虏果再入周宇张世忠等独效死战而升等绝无一矢之援此其罪视蓁何如而可复宥耶若张达者其罪亦与蓁等使虏得越大同以寇鴈门者蓁也使虏得越鴈门以下太原者达也矧山西一带又达信地今逮蓁而置升爵与达臣谓蓁必不服臣闻延绥副总兵王缙多违节制叚堂张文懿刘维禠坐视张世忠之死巡抚龙大有刘臬失机隐匿参政胡松虚议无补臣谓数臣不即逮治则各边臣亦必不服章下兵部覆如其言  上命锦衣卫即逮升爵达送镇抚司拷讯叚堂等俱革任与王缙候勘至奏夺松大有臬俱革职候勘
　　○壬午
　　皇太子千秋令节免朝贺赐文武百官宴于午门外
　　○朝鲜国王李怿遣陪臣户曹参判权应期等来贡马及方物贺
　　皇太子千秋令节宴赉如例
　　○升湖广按察司副使孙继鲁河南按察司副使焦维章俱为布政使司左参政吏部拟继鲁浙江维章贵州  上阅继鲁原籍浙江法宜避诘吏部对状尚书许赞等自陈伏罪请改继鲁于别省  上切责而宥之夺司官俸一月  癸未雪百官表贺  上报曰朕以时属有秋祗脩大报乃荷  上天垂祐瑞雪应期而降朕心不胜感仰与卿等共之朕为民祈祷非梁武宋徽比卿等宜益竭忠诚上承
　　帝眷庶不负朕保民之意
　　○致仕右副都御史陆珂卒赐祭葬如例
　　○甲申升都察院右副都御史张景华为左副都御史光禄寺卿沈教为右副都御史景华总督漕运并巡抚凤阳教提督南京粮储御史陈宗夔因论劾教前在山东云南贪声颇著不宜委以利权教＜锍-釒＞辨吏部覆言教历藩臬以至卿寺举劾相半未闻有贪污实迹诏教回籍听勘
　　○乙酉郭勋死于狱
