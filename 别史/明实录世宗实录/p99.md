<!-- { "loadSidebar": true } -->
　　○升工部侍郎陈雍为南京工部尚书  先是光禄寺署丞何渊上＜锍-釒＞请立世室崇祀  皇考于  太庙下礼部议尚书席书等议覆大略言  陛下自入继  大统首以  尊号主祀下廷臣议讐订三年更诏二次论议未合上下乖忤昨岁始虚心平气会＜锍-釒＞上议以  孝宗敬皇帝为皇伯考  恭穆献皇帝为皇考  昭圣皇太后为皇伯母  章圣皇太后为皇圣母  武宗毅皇帝为皇兄奉迎安陆  神主于  大内祀以  天子之礼大伦既正大统以明至于祀典别奉祠于  大内者以  献皇帝止生  皇上一人家庙之祭不可缺也  太庙不敢议入者以  献帝未为天子天统之正不可干也彝伦叙统纪明诚可以质魁神而建天地矣今渊以私逞小智妄为谀词臣谨以其无稽之言辨正一二无所谓世室者王制天子七庙三昭三穆与  太祖之庙而七一世自立一庙与今同堂异室规制不成周庙祭至懿王之世文王当祧孝王之世则武王当祧以文武并有功德及立文世室于三穆之上武世室于三昭之上与始祖后稷之庙皆世百不迁此之谓世室我国家  太祖始建  四庙  德祖居北  熙  懿  仁三祖各以昭穆东西相而后又援汉明故事改建同堂异室以从简便故我朝议祧当以  太祖拟文世室  太宗拟武世室今  恭穆献皇帝由藩王追称帝号未为天子未有庙号渊乃欲比之  太祖  太宗立世室以祀  太庙此其言之不经一也所谓禘祭者古者祭始祖之所自出以始祖配之在周则帝喾是也我朝  列圣相承迄于今日推所自出之帝  德祖以上已不知所自渊乃以  献皇帝为所自出此又其言之不经一也所谓祢庙者先日诸臣多谓天下未有无祢之庙故欲以  孝宗称祢考逮数年谕定改称  伯考而以祢考归于  献皇帝名义始正今  观德殿者即系祢庙但不可列序于昭穆间耳何渊乃曰祢庙得所而后名位相湏是本无祢而必欲立一祢于昭穆之间然后  太庙之名始称情也又曰祢庙得正而后有光正统审如所言则  皇上于  太庙中原无祢考将不得入奉  大统之宗祧乎此又其言之不经一也昔医士刘惠上言欲更  观德殿名已蒙  圣断发戍边卫臣尝上大礼考议曰假使桂萼张璁谓  献帝可以入  太庙非独诸臣欲之诸臣先攘臂请之今渊欲以  御定殿名改同文武世室  献皇帝旧在藩国一旦与  祖宗在帝位者并列昭穆之间非徒  献皇帝无以见  祖宗  陛下由此亦将取议当时遗讥后世臣昧死以为不可乞断自宸衷正何渊之罪而寝其议使天下晓然知  陛下议礼乃畴昔咨在廷诸臣而非憸人利口所能摇惑则一代典礼足以徵信四方昭训万世矣得旨礼部还会官详议以闻  先是广东按察司按察使张怙副使孙＜棥心＞等以稽留官校云南巡按御史郭楠以议大典俱命逮治给事中角□羊一贯请俯从轻典章下所司于是刑部覆议谓怙等迹涉轻妄而楠奉职敢言其心无他且时方郁炎岭东滇南并去京万里而远万一道死有累  圣明迄免怙逮系敕抚按勘实奏闻而令楠戴罪赴京鞫之都察院亦以为言  上曰业已有旨俟逮至朕自处之
○己酉
　　○升山东布政使司左布政使林琦为都察院右副都御史巡抚夏时等处地方
　　○庚戌
　　○翰林院侍读学士方献夫以妻故乞送子还乡许之  升大理寺右寺副李廷兆为尚宝司司丞  升江西按察司副使周廉为福建按察使狭西按察司副使成文为本布政司左参政山西按察使司副使王纳诲为本布政使司右参政河南道监察御史涂敬为广东按察司副使整饬琼州兵备兵部职方司署郎中刘淑相为山东布政使司左参议  诏都察院榜禁甘肃地方番汉人贸易应禁货物并行巡按选委伴送官定限查考踰期者坐罪  镇守广西副总兵都指挥同知吴漙以老疾乞罢许之
　　○辛亥
○升狭西布政使司右参政使郭韶为本司左布政使广西道监察御史陈德鸣为山东按察司佥事以擒斩狭西榆林等处剧贼王本等功赐太监晏宏张绅先任侍郎李钺都御史王翊姚镆等银币升佥事张宏等俸级各有差录阵亡指挥瞿相千户崔铠子进官一等
　　○壬子
　　○赐饶阳王聦徵嫡长子俊榬祭葬如例  改荆门州鱼料驿于丰泺河
　　○癸丑  命督理易州山厂工部右侍郎何天衢四部管事
　　○巡抚大同都察院右佥都御史蔡天祐乞休致不允
　　○甲寅
　　○升吏部验封司署郎中徐一鸣为江西按察司副使提督学校
　　○乙卯
　　○赐吏部右侍郎温仁和父母诰命时仁和未及考满以日讲例陈乞  上曰仁和效劳久特从其请已而吏部讲宜逮其祖父母  命与之  翰林院学士张璁以礼部所上世室议未允乃上＜锍-釒＞曰礼缘人情有中正之则固不容以毫发损亦不当以毫发加昔汉哀帝追尊父定陶共王为共皇帝立庙京师序昭穆仪如孝元帝万世而下谓为干纪乱统今何渊请入  献皇帝主于  太庙不知序于  武宗之上欤抑  武宗之下欤  孝宗之统传之  武宗序  献皇帝于  武宗之上是为干统无疑  武宗之统传之  陛下序  献皇帝于  武宗之下又于继统无谓若谓祢不可缺则汉宣帝嗣昭帝后昭为宣叔祖史皇孙尝立别庙未闻有议汉宗庙无祢者今  观德殿为  陛下祢庙犹史皇孙别为祢庙也若谓  献皇帝庙终当何承臣以为古私亲之庙亲尽则毁世数未尽于  太庙当奉以正统之礼于  献皇帝庙当奉以私亲之礼尊尊亲亲并行不悖迨夫  孝庙祧则  献皇帝之亲亦尽古之礼也先儒谓孝子之心无穷分则有限得为而不为与不得为而为之均为不孝  陛下追尊  献皇帝别立一庙礼之得为者也此臣所以昧死劝  陛下为之也入  献皇帝主  太庙礼之不得为者也此臣所以昧死劝  陛下不为也夫成礼则难毁礼则易得为而不为虽未至于成犹可为也不得为而为之乃遂至于坏不可救也  陛下尚念此礼大成原出  圣裁匪由人夺柰何一且为小人而破坏耶乞速敕廷臣罢议无招多口有渎清朝学士桂萼亦上＜锍-釒＞大略言孝子不顺情以危亲忠臣不兆奸以陷君殷高祖独丰祢祀祖已且以为言况如何渊所议紊昭穆之次乱统纪之常哉此不忠于  陛下之大者也乞即赐罢议俱答曰俟会议上自能审处会礼科给事中杨言南京户部员外郎林益各上＜锍-釒＞极言何渊渎乱不经宜正其罪以为人臣妄言希进之戒章下所司  五军营左掖坐营管操宁晋伯刘岳以病辞任许之
　　○丙辰
　　○总理粮储兼巡抚应天都察院右都御史吴廷举以被劾再＜锍-釒＞求退  上温旨留之
　　○丁巳
　　○复除服阕翰林院检讨刘夔原职吉王见浚秦讨湘潭县商税门摊户部谓系额办钱粮所以备官吏旗军折俸之用先尝奉  旨不允给无容改议  上特与之  总理粮储兼巡抚应天都察院右都御史吴廷举言终养南京礼部尚书邵宝学行纯懿病难起复乞许其致仕进阶优礼并上其所著简端录学史二书以资启沃诏下所司  以神武中卫署都指挥佥事周璇为分守马兰右参将
　　○戊午
　　○狭升西行太仆寺卿孙祯为狭西布政使司右布政使直隶大名府知府王言井山西布政使司左参议韩邦奇右参议许云鹏俱为按察司副使言山东邦奇山西云鹏狭西大理寺署左寺正事右评事钟云瑞为江西按察司佥事  礼部会官集议世室上＜锍-釒＞曰夫礼莫严于宗庙分莫大于君臣哉  太祖稽古定制  圣子神孙承  正统为天子者得祔  太庙系支派封诸王者各祭本国万世纲常截然不敢毫发僣者今  献皇帝分封安陆称藩为臣二十余年庙祀安陆又三年矣当时议祀  献皇立论有三其曰别立嗣王称子主祭者廷初臣议之言也其曰岁时遣官致祭安陆者廷臣改议之言也其曰当别立庙于  大内者进士张璁主事桂萼霍韬等先后建议之言也  皇上折衷群臣建室  奉先殿侧朝夕瞻拜岁时享祀上不干  祖宗下合人心此真可以为万世法矣署丞何渊乃欲祔祀  太庙何其不经之甚欤臣等前＜锍-釒＞备考古今庙制申办何渊妄谬已极详明  皇上再下廷臣会议臣等尚复何言大凡百官会议事有未当者虽千言不足事无可议者即一言而定  皇上议礼以来厥初称  兴献帝继称  本生考委有可议近日迎  主奉祀之后明诏一下人心愉悦议大本则祢庙有严而德教之本已立议大经则  太庙不预而  大统之正无干此非  大圣人不能定也臣等岂敢复有所议以变乱  祖宗之制乎切惟  太庙者  太祖高皇帝之太庙也  陛下不但承大祭之时洋洋乎如见  太祖之在上即深居  法宫亦当凛凛乎如  太祖之降临脱信何渊之言臣等不知奉常何以置  主宗祀何以致祠  陛下起伏之间能不股栗发悚乎梦寐之间能不心悸神愕乎考自唐虞至今五千余年以藩附祭  太庙并无一人  陛下何所祖而为之万一为此将置  主于  武宗上欤  武宗君也以臣先君分不可僣置  武宗下欤  献皇叔也以叔后侄神终未安将别一庙于  太庙傍欤每岁时祫享既率百官以祭  祖庙又率百官以祭祢庙是两统衰汉故事  陛下岂肯为哀桓之主臣等亦岂肯为冷段之徒以污  圣世青史在廷群臣前日称  考称  伯异同相伴今日祔  庙之举千万人同出一言无一人以为可者夫成大谋在集众论举大事当顺人心兹当  上天垂戒之时正  皇上脩德之日伏望仰俯纳群言即  赐罢议无为憸人邪说所惑举已成之典而尽弃之古孝子不陷亲于不仁忠臣不陷君于不义臣等犬马之心不任惓惓惟  皇上裁择  上不允命亟会官更议以闻
　　大明世宗肃皇帝实录卷五十
大明世宗肃皇帝实录卷五十一
　　嘉靖四年五月己未朔吏部言顷礼部右侍郎顾清以言官论劾自陈致仕未几荐者属至今抚按诸臣复亟称其贤谨条上前后诸＜锍-釒＞恭候  圣裁  上以劾荐异同已之  试监察御史侯秩服阕复除江西道  辽阳地震  命神机营坐营署都指挥佥事李义充甘肃游击将军先是巡抚甘肃都御史陈九畴以肃州东西二路相去辽远声援不及请添设游击一员分辖其地故有是命  以天气暄热  命法司宽恤罪囚于是法司奏上释放笞罪并减等发落三百二十八人复＜锍-釒＞重罪可矜疑者七人以请诏免罪戍边尤重者杖而遣之已有释追赃年远未完者十六人发遣者二十二人
○庚申
