<!-- { "loadSidebar": true } -->
　　○壬辰  上谕吏部曰朕闻大同边务坏甚巡抚官必湏得人方济缓急可升王忬右副都御史巡抚山西兼赞理军务时忬方巡抚浙福吏部因请升徐州兵备使李天宠为都察院右佥都御史代忬报可
　　○甲午兵部议覆云南抚按孙世祐等言土官传袭固其先世有功亦国家羁縻边徼以夷治夷之法不容废者比岁保勘承袭俱不及时盖外则苦入京之烦费内则处各族之仇争故土舍多无爵秩遇警征调其部卒莫肯用命者乞照洪治以来土舍袭职纳米折银之例量增其数每石当银五钱若从三品宣慰使富者原纳米八百石今增二百石该银三百两自知府而下至检讨典史驿丞盐课司副使以次递加输布政司类奏承袭免其赴京布政司每岁输银于部转发太仆寺贮以鬻马其贫甚者稍从减免而富厚能赴京者仍循旧规其或先世有罪而为之后者请袭则视前所增倍之例至四十年终止诏可
　　○乙未  孝庄睿皇后忌辰  奉先殿行祭礼遣土田伯蒋荣祭  裕陵会京师大雨平地水深数尺余荣至德胜门外不能进而还诏以七月二十日补祭
　　○命户部右侍郎马坤督防守九门京营兵粮饷
　　○丙申兵科给事中敫正茂论劾新升南京刑部右侍郎沈应龙贪庸不职当罢诏今回籍听勘
○升广东提学佥事胡汝霖北直隶提学御史徐南金为按察使汝霖江西南金山东俱仍提调学校
　　○丁酉  孝穆皇后忌辰遣驸马都督佥事王朝用祭  茂陵
　　○哈密头目满剌马黑麻打力哈即等差人来朝贡马宴赉如例
　　○添设扬州府同知一员专驻瓜州督捕江海盗贼从漕运都御史郑晓奏也
　　○工部奏上新佥铺商之籍因遍反为难乞更令五城御史从公覆阅之  上曰近年京城军民坐充铺户负累逃亡者甚多差官佥选又放富役贫去留不公是所佥尔部中再加审实贫难无力者免之仍令五城御史严查富户佥补有倚势营免者重治
　　○戊戌以京城淫雨漂没墙垣庐舍命户部发银赈济工部浚渠洩水
　　○升尚宝司卿王楠为为南京太仆寺少卿
　　明世宗肃皇帝实录卷之四百十一



明世宗肃皇帝实录卷之四百十二
　　嘉靖三十三年七月己亥朔时享
　　太庙命驸马都尉邬景和代
　　○金川寺演化禅师差都纲头目番僧阿藏等来朝贡方物宴赉如例
　　○升江西按察司使马森为山东右布政使
　　○命太仆寺调取寄餋马二千匹于京营四千匹于居庸关兑给各军
　　○庚子升刑部河南司署郎中江治为广东按察司佥事提调学校
　　○命浙江道御史闾东提调北直隶学校
　　○诏加发太仓银十万两于宣大赈济命刑部侍郎陈儒核二镇屯田及需饷当用本折事宜以闻
　　○广东番贼紏倭寇千余剽掠海上官军击败之擒贼首方四溪等余党遁去
　　○壬寅  仁孝文皇后忌辰  奉先殿行祭礼遣都督佥事沉至祭  长陵
　　○升福建左布政使刘采为都察院右副都御史巡抚山东改南京国子监祭酒尹台为国子监祭酒
　　○兵部覆延绥巡抚都御史王纶言本镇把总坐堡指挥等官多骁健可用者一遇失事戍边遂以沦废请自今改拟本镇卫所听其随带家丁自备马装人多则更立一营少则附队各营以备截杀捣巢之用有功具奏赎罪报可
　　○癸卯赐英国公母太夫人曾氏祭葬从其请也
　　○丙午以山东兖东二府直隶淮杨徐州旱灾量减漕河夫役有差
　　○以久雨通惠河溢命有司脩筑闸坝堤岸
　　○苏州倭寇流劫至嘉善县转趋松江出海参将俞大猷击败之于吴淞所擒七人斩首二十三级
　　○戊申荫故河南归德府阵亡检校董纶子良臣为国子生
　　○西苑产嘉谷三穗双穗百十有五本会郑府盟津王子祐橏复献嘉谷双穗者七十八本  上命择日告献  祖庙礼部请宣付史馆率百官贺  上报曰一本二穗旧称禾瑞  天锡玄庥不可慢忽今年夷狄作乱大水疫荒皆谓上之人所致任事之臣全不尽心处置何以贺为
　　○己酉建启祝醮典至八月二十六日止停常封
　　○辛亥巡抚直隶御史徐绅言国家戎马之制种牧以责孳生寄餋以备征兑盖必种额不亏然后岁俵可办岁俵既办然后征兑之用取足焉故恡惜种马所以慎牧圉济戎事也往正德中征剿流贼暂借种马给军然当时止一行之自嘉靖二十九年以虏患开借兑之端沿袭至今马政日坏今势不能尽罢则当悉按畿内七府凡种马五万三千七百有奇每岁调遣官军畿内当给马有几除正兑寄餋马外尚应借兑种马有几定于五月初筹计地里远近与用马多少而预处之远者或二三群内借兑一匹近者或乙一群内借兑一匹选委府官一员部送兑军刍秣诸费令应拣群群之内量行津贴但有伤损摊众买补不得偏累一人又如本群先年兑军次年虽有善马不得复兑若应拣数群俱不堪兑则今朋雇诸费津贴如前若各边取兑甚急或有观望违误者管马官听臣参治不得輙将别州县马匹代兑如此则法既必可行而民亦不重困矣臣又思之寄餋马匹本以专备京操故岁取二万而用有余乃今各边奏讨频仍外圉空虚专凭内厩然则苑马仆寺星罗棋布于外者岂皆虚设乎臣谓自京师之外惟宣大极疲遇有奏讨宜量给余则勿许各边苑寺废弛者宜亟行抚臣整理先补种额以裕孳生之源次查草场以清刍牧之地而又专委守巡一员时加稽察则厩牧充于塞上而内圉不至空虚矣＜锍-釒＞入兵部复其言皆可行诏如议
　　○壬子宣大总督许论奏比得降者言虏贼紏众将寇关南不可无备臣按古北紫荆兵险足恃惟居庸西连怀保一带诸口可通大举屯戍单弱乞将宣大游击胡吉杨世臣所部士马一驻怀来一驻隆庆与保安永宁二营并列傥贼果内犯则四营已先据险在边诸营复尾其后臣率标兵与大同游奇等营直走其西北路分守之兵及新抚夷兵合营径趋其东如此虽关东有警亦可朝呼夕至下兵部覆可从之
　　○癸丑中元节遣驸马都尉邬景和长宁伯周大经玉田伯蒋荣武定侯郭守乾分祭  八陵都督佥事沉至祭  恭仁康定景皇帝陵寝都督佥事王朝用祭  孝洁皇后中官祭  恭让章皇后及  哀冲  庄敬二太子各陵坟
　　○发太仓银五万两于宣府
　　○户部尚书方钝等言大同镇主客兵饷巡抚总督屡＜锍-釒＞请乞未常不与计其通融支费宜有赢余然犹时时告乏则以该镇岁荒谷价踊贵四倍于旧故也请命侍郎陈儒以该镇支给额例与经收文卷参考详确庶不负臣等为国筹边之心也
　　上责曰尔等既言大同连岁灾伤谷豆鲜收屯粮亦系被灾无征之数乃扣作实在本色给与何也其令儒与巡按御史核实以闻
　　○乙卯官兵败倭寇于长礁南海中焚其舟生擒十三人斩首十八级
　　○丙辰  成祖文皇帝忌辰  奉先殿行祭礼遣长宁伯周大经祭  长陵
　　○取太仓银十万两进内用
　　○礼部奏  万寿圣节在迩至期乞  命  裕王  景王诣乾清宫前行拜贺礼得旨二子一有服制今岁暂免
　　○升国子监司业林庭机为南京国子监祭酒四川道御史邢尚简为南京大理寺右寺丞
　　○升工科左给事中王鸣臣为都给事中吏科右给事中甄成德为左给事中工科给事中王鹤吏科给事中张万纪礼科给事中王正国为右给事中鸣臣成德鹤俱户科万纪礼科正国兵科
　　○运漕粮六万石于昌平镇充主客兵饷
　　○戊午  上谕户部宣大二镇钱粮缺乏必思何以计处岂可俱为虚文其令陈儒会同督抚官详核见在兵马若干合用本色刍粮若干屯田及各项银两堪以支给者实有若干不足者即为处补时宣大总督许论奏乞军费而部臣以国用诎乏执奏不可故有是命
　　○命驸马都尉邬景和安平伯方承裕吏部尚书李默礼部尚书王用宾左都督陆炳入直西内吏部左侍郎掌詹事府事程文德礼部左侍郎掌翰林院事闵如霖吏部右侍郎郭朴礼部右侍郎吴山撰文皆以赞玄脩也是时
　　上奉  玄益笃一日谕辅臣曰朕惟自古君臣若元首之与股肱未有不体一之关也卿等直赞事
　　上玄勋戚止朱希忠一人兹命亲臣邬景和方承裕增李默王用宾陆炳同卿等直事仍择侍从文学之职四人不之直只撰述文帙于是邬景和等五臣咸入内直辅臣乃以程文德等应诏
　　○己未命发内帑银一万两于山东脩东岳泰山
　　神庙从陶仲文请也
　　○辛酉秦府汧阳王秉楱薨赐祭葬如例谥曰庄靖
　○癸亥户部覆翰林院侍读学士严讷工科右给事中曹禾刑部主事郭仁奏请量蠲浙直被倭郡邑田租从之
　　○乙丑以兵荒量免淮安凤阳府卫及通州如皋海门屯粮并改折海州山阳盐城赣榆沐阳兑米有差
　　○从总督张经奏起原任贵州总兵白泫及广西都司都指挥邹继芳俱充游击将军往田州归顺南丹东兰那地调狼兵五千人各帅至浙直御倭
　　○丙寅徽府嘉定王厚火□赤薨赐祭葬如例谥宣惠
　　○戊辰户部请催督起运各省存留余银以济京边之急又言临德二仓夏税秋粮自三十三年为始每石折银  钱令大户买米上纳其近地自运本色者听从民便俱允之
　　○以水灾免大名内黄二县税粮


明世宗肃皇帝实录卷之四百十三
　　嘉靖三十三年八月己巳朔命总督漕运侍郎郑晓督修如皋海门泰兴海州盐城等处城池寨堡添设掘港把总官一员备盗
