<!-- { "loadSidebar": true } -->
　　○辛丑  上谕户部朕闻近日贫民冻馁死者甚众其即发仓米万石为糜食之死亡暴骨者五城御史督令地方掩瘗于是尚书高燿等覆言  皇上加惠颠连泽及枯骨臣等谨率五城御史及锦衣卫官如诏奉行  上复谕以务济贫苦其饥寒甚者给食一器仍与米一升亦不得妄给谕锦衣卫亦如之  掌五军都督府事成国公朱希忠英国公张溶定国公徐延德遂安伯陈鏸恭顺侯吴继爵掌锦衣卫事左都督陆炳朱希孝各以考选军政自陈乞罢不允
　　○壬寅掌锦衣卫事太保兼少傅左都督陆炳卒炳浙江平湖人祖墀以尺籍隶锦衣卫  献皇帝之国安陆选充仪卫司总旗墀之子松遂得事  上于潜邸上入继大统松用从龙功累官至都督佥事炳松之子也中武举会试授副千户积功至指挥佥事己亥  上南幸承天至卫辉行宫夜火侍卫仓卒无在者独炳身负  上出于火  上识其姓名即拜都指挥掌卫事累升至前职及是暴卒  上深悼之手诏称其为国发逆尽忠直撰之功追赠忠诚伯谥武惠祭葬有加仍命兵部官其子绎为本卫指挥佥事命左都督朱希孝经纪丧事护其家炳雄黠多智数善迎合  上意由列校骤跻公孤出司巡徼入典直赞自□郊  庙以至诸祷祀皆得与焉亲近尊宠即勋贵大臣莫能望也任豪恶吏为爪牙多布耳目铢两之奸悉知之富民有小过者即搒掠文致成狱没其赀产其所夷灭者不可胜道累赀至钜万豪侈自奉营别宅十余所皆崇丽称甲第分置姬妾其中纨绮宝玩所在充牣供张不移而具炳时游处具间东西惟意人置良田宅于四方若扬州嘉兴南昌承天等处皆有庄店声势震天下是时  上数起大狱炳颇保护无辜所全活亦众又折节广交以笼取声誉故终嘉靖之世无发其奸者隆庆改元始以言官奏劾禠其子绎绪等官籍其家
　　○癸卯后府左都督朱希孝掌锦衣卫事提督东司房希孝因援前都督陆炳例请恭诣齐坛进香许之
　　○丙午  贞惠安和景皇后忌辰遣都指挥同知王极祭  陵寝
　　○丁未佥书五军都督府宁阳侯陈维藩永康侯徐乔松南宁伯毛国器安乡伯张铎豊城侯李儒宣城伯卫守正宁缙伯刘斌管府军前卫事兴安伯徐梦旸佥书锦衣卫事右都督黄浦麦祥都挥周京指挥陈爵许玚高鹏郭朝廉俱以考选自陈不职  上从部拟令梦旸维藩斌闲住爵京致仕朝廉祥革任带俸余留用
　　○己酉礼部类奏灾异  上报日所奏灾异仰承  上天仁爱朕心感惕内外臣工其痛加脩省各尽职业毋事许文
　　○庚戌礼部言  皇上钦承  祖宗大制谕  景王之国乃以父皇命子与  太祖高皇帝  成祖文皇帝亲命诸王事体相同比之  列圣以兄命弟者有间臣等伏考  先朝故事皆奉天门陛辞而行今  景王远违  圣慈乞令前一日  王与妃恭诣  御前面辞行五拜三叩头礼祗受  皇上训命礼毕  王与妃诣  母妃前行四拜礼出辞  裕王至府内行四拜礼  裕王亦送  景王至府内行两拜礼次日  景王仍诣大朝门前行陛辞礼启行又国初诸王之国百官俱送至龙江关候王登舟而返以后此礼不行惟先一日诣王府拜辞而已今  景王承  皇上亲命之国礼宜从其重者乞令文武百官先一日诣府行辞礼至次日各具朝服侍班候王行礼毕出易吉服送至崇文门桥南候王辂过而回如此则国典人情庶为两尽报可  升尚宝司卿谢敏行为太常寺少卿办事如故以九年满也  户部以国用不足请令各司府州县将积逋钱粮备造文册于四十年朝觐之日送部参治改折江北等处马匹四十年至四十一年每匹银三十两以半解太仆寺以半解户部其各处税契银商税银及缺官俸薪与吏承纳班银漕粮加折加耗席板银减存料银悉行查解济边报可  命漳武伯杨儒掌府军前卫事锦衣卫指挥李隆佥书本卫事
　　○壬子升翰林院编修赵祖鹏为湖广按察司佥事祖鹏以女妻都督陆炳度其权势因大为奸利事士论耻之至是炳卒祖鹏遂外补  复设杭州府通判一员住塔塘栖管理捕盗水利从总督尚书胡宗宪请也
　　○癸丑授国子监生蔡汝兰为原籍卫所镇抚赠其子启元为太仆寺寺丞仍荫一子送监读书汝兰广德州人与子启元允元侄渭皆习武事与总督胡宗宪有旧宗宪既开府边其父子赴海道标下练兵剿贼三十八年三月中启元帅兵追贼至奉化县之南渡桥战死越五月贼攻海门卫渭亦死之至是宗宪以闻兵部覆请故有是命  以经营马匹倒死数多夺副将郝承恩等五人俸一月下中军刘汉等三百二十二人于法司问
　　○甲寅晓刻火星犯钩钤大星  令前军都督府佥书安乡伯张铎南镇抚司佥书指挥佥事张子忠提督象房指挥佥事高凤南京左府佥书署都指挥佥事程规闲住俱以考选拾遗被论故也
　　○丙辰旌表天下莭妇十四人烈妇三人烈女二人节妇福建邵武县人尧一言妻李氏南安县举人黄文汉妻陈氏泉州卫舍人张淮妻王氏闽县人邓炜妻陈氏南平县生员陈瑞妻吴氏狭西河州卫舍余姚宪妻雷氏河州卫指挥姚宁妻金氏直隶庐州府六安州人叶锐妻窦氏浙江海宁县人朱璋妻章氏长兴县人杨蒙妻宋氏临海县生员王世隆妻陈氏西安县人杨锳妻胡氏丽水县人俞昊妻李氏丽水县生员赵子忠妻叶氏俱夫死不再适者烈妇狭西保安县生员刘动妻白氏商南县人李萼妻王氏俱夫死自缢者浙江乌程县生员钱钦妻茅氏倭乱时被执不屈遇害者烈女康睿玑福建同安县人康达甫女许聘同里儒人叶秀春秀春蚤死睿玑为哭临持服卒自缢与秀春同葬冯光奴浙江临海人冯良攀女从父避兵塘奥山中遇贼欲污之戟手大骂贼先断其五指磔于岩下而去  大雪应祈群臣上表贺  大风扬尘四塞  命左军都督府佥书广宁伯刘允中后军都督府佥书曹城侯李儒各不妨府事管理红盔将军
　　○戊午巡抚狭西都御史程軏巡按狭西御史李秋＜锍-釒＞献白鹿芝草各一云得之部内书堂山万寿宫中  上以玄祥叠至归恩  天眷赐軏等各彩币二表里钞二千贯于是礼部＜锍-釒＞请谢玄告  庙许之  升景府左长史李缵右长史高岱正四品服色俸级从  景王奏也
　　○庚申以大祫前一日祭告  太庙  祧庙遣驸马都尉谢诏安平伯方承裕各行礼
　　○辛酉以岁暮行大祫礼于  太庙命英国公张溶代  以明日元旦节遣玉田伯蒋荣兴安伯徐梦旸成安伯郭应乾都督佥事沉至分祭  八陵都指挥同知王极祭  恭仁康定景皇帝中官祭  恭让章皇后都督佥事王朝用祭  孝洁皇后  哀冲  庄敬二太子各陵坟
　　大明世宗肃皇帝实录卷四百九十一


明世宗肃皇帝实录卷之四百九十二
　　嘉靖四十年正月壬戌朔命成国公朱希忠行拜
　　天礼于  玄极宝殿是日  上不御殿文武群臣朝服诣大朝门行五拜三叩头礼仍各具＜锍-釒＞贺
　　○罢群臣节宴赐节钱钞王府进贺人员及四夷朝贡使仍宴于阙左门
　　○户部尚书高燿会计各边应发年例军饷银大同四十四万七千两宣府二十四万两山西十四万两延绥二十七万五千两易州五万三千两蓟州三十七万四千两密云十四万五千两昌平六万五千两并穵运京仓米二万石赴密云二万石赴昌平通仓米四万石赴蓟州抵年例之数报可
　　○发原任云南巡抚都御史游居敬充边远军初居敬既被逮御史王大任因并论黔国公沭朝弼身为镇臣漫无可否参议林一新督饷无状参政宋国华副使黎遵训徐楚沈桥驭兵无纪而遵训先通夷贿酿成衅端尤宜首问其都司参将等官潘雄曹宗岱等七人及知州郭大治俱有罪朝弼复上＜锍-釒＞委罪居敬＜锍-釒＞俱下兵部部覆朝弼两＜锍-釒＞论列情在可原居敬首祸及诸臣均宜治罪得旨宥朝弼夺国华楚桥俸三月下一新遵训及雄等八人于御史问会居敬逮至拷问实无他赃法司乃坐居敬擅调军马者律谪戍边
　　○甲子宣宗章皇帝忌辰  奉先殿行祭礼遣清平伯吴家彦祭  景陵
　　○丙寅虏万余骑自河西踏冰渡河寇掠五花营守备王世臣千户李虎等迎战于冰桥败死
　　○戊辰时享  太庙命定国公徐延德代
　　○山西平虏阳和二卫地震
　　○壬申立春顺天府官进春  上不御殿命司礼监官捧入
　　○癸酉遣成国公朱希忠以狭西巡抚官程軏等所进白鹿仙芝奏告  玄极宝殿驸马都尉谢诏献  太庙百官＜锍-釒＞贺
　　○戊寅  英宗睿皇帝忌辰奉先殿行祭礼遣成安伯郭应乾祭  裕陵
　　○癸未以景王将之国兵部议遣本部右侍郎葛缙诣通州等处治舟户部议岁给禄米万石泒湖广德安等府徵本色其京支禄米三千石仍泒苏常等府期以三年住支并岁给食盐千引茶三万六千斤从行官校如例预支半年俸银以资路费俱报可
　　○乙酉巡按直隶御史罗复陈马政四事一平马价请以江南江北马匹尽准改折每匹徵银二十四两二宽马额淮安所属州县以水灾倭患人户消耗近又令民计马饷军民益流亡请将见在之民养马角□羊俵其余逃户暂行豁免三禁调拨谓种马本资蕃育母借给民兵骑征致多损耗四清场租无为和州牧地往者妄夺民田执为新垦草场加增租银重贻民害请复其旧仍以荒地之可垦者课租抵其半＜锍-釒＞下兵部议覆谓本色马匹系  祖宗旧制不宜尽折当令如故角□羊俵其近准暂折者方许徵银角□羊部余下抚按官酌行从之
　　○丙戌  孝静毅皇后忌辰  奉先殿行祭礼遣恭顺侯吴继爵祭  康陵
　　○命提督狼山副总兵吴瑛佥书南京左府事
　　○戊子巡按直隶御史郑存仁奏顺永保河四府比岁饥荒乞以赎金一万两就彼赈济  上闻而悯之命亟行赈济务令各沾实惠
　　○命原任蓟州等处总兵官署都督佥事李广佥书南京后府事
　　○己丑初  上从兵部议命岁发帑银三万两充蓟镇抚赏属夷之用已户部复称钱粮缺乏议止发银六千其余以该镇租银香钱之类补之至是诸夷索赏数多各关提调费无所出乃私借募军银及克减月粮给之总督尚书许论以为此犹剜肉医疮势必糜烂乃上＜锍-釒＞请户部岁给银一万二千两兵部更给马价银三千两余乃取之本镇军租赎锾及香课诸银毋得重累贫军下兵部覆可从之
　　○庚寅云南老挝宣慰司土舍帕兵招差舍把人等贡象及龙涎等香给赏如例
