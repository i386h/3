<!-- { "loadSidebar": true } -->
　　○癸未兵部尚书王以旂等奉诏会同府部九卿詹翰科道等衙门议上复套事宜略曰虏据套为西边患久诚宜亟为攘除苐事体重大钱粮兵马非旬月可办集请先命大臣督饷量带司属趁时籴买添设宪臣预处月粮俟有次第然后遣科道纪功钦遵行事其曾铣奏讨山东枪手河南水夫及神机营火药偏老甘肃各边兵马悉听  圣断裁定给发＜锍-釒＞入  上谕辅臣曰套虏之患久矣今以征逐为名不知出师果有名否及兵果有余力食果有余积预见成功可必否昨王三平未论功赏臣下有怏怏心今欲行此大事一铣何足言秪恐百姓受无罪之杀我欲不言此非他欺罔比与害几家几民之命者不同我内居上处外事下情何知可否卿等职任辅弼果真知真见当行拟行之阁臣夏言等不敢决请  上断  上命以前谕付司礼监刊印百余道发兵部遍给与议诸臣令数日再会＜锍-釒＞以闻于是大学士严嵩上＜锍-釒＞曰套虏为患日久  祖宗时力岂不能取之而卒不果复者盖有深意今兵力不逮  祖宗时远甚且中外府藏殚竭一旦议出无名之师横挑强虏诚有如  圣心所虑者臣阅曾铣所奏征讨必用三年每年必用兵十二万银必百五十万两铣又云此特大略其临时请给者不在此数则师未兴而经费已不支矣民将何以堪之铣以好大喜功之心而为穷民黩武之举在廷诸臣皆知其不可苐有所畏不敢明言以致该部和同附会上奏幸赖  圣心远览特降明谕活全狭百万生灵之命诚  宗社无疆之福臣备员辅职如此举措关系国家安危大计不能先事匡正至廑  圣虑同官夏言于他政效劳为多臣独分毫无补有负委任请从显黜  上曰卿既知未可何不力正言于铣＜锍-釒＞初至时乃密＜锍-釒＞称人臣未有如铣之忠者朕已烛其私但知肆其所为不顾国安危民生死惟狥曾铣残欲耳朕故一言未答以示不可之意后见卿等每拟夸许朕思夏言既以为可卿必谓朕知而主之未宜遽沮其谋昨部＜锍-釒＞会奏是果行之说岂可真从之故朕方言不可耳卿宜尽忠供职不允辞时  上已大疑言言惧不免因上＜锍-釒＞曰北虏久掳河套扰我疆埸臣愚窃以匈奴虽多不过汉一大县况当国家全盛之时  皇上中兴之会薄示威武旋可成功故向于曾铣所奏不揆固陋妄有议拟苐识本短浅虑欠周详兹承  圣谕成功难必百姓无罪仰惟  驭远弘谋好生大德非臣愚昧能窥万一然此事臣数与嵩议绝无异言今乃先臣具奏名虽自劾意实专欲诿臣自解所幸军旅未兴  圣谕先布否则臣将不知死所矣  上曰尔等朝廷倚政之本百尔自宜先以邦民为心如何专狥私情强君胁众昔密奏未允乃诈称上意必行兹所奏又无引罪词吏礼二部会都察院参看以闻于是嵩复＜锍-釒＞辩铣＜锍-釒＞初至臣诚心知其非而不敢正罪无可说臣与夏言同典机务事无巨细理湏商确而言骄横自恣凡事专决不惟常务不获与闻即兴兵复套事体极大自始至今亦并无一言议及其诸＜锍-釒＞揭所奏不过列署臣名昨奉  明旨谓密奏称人臣未有如铣之忠臣读之愕然实不知也至于每拟夸许皆出言手言欲以此显  上意于外而示亲厚于铣故廷臣皆谓  上意欲行无不恐惧即臣不知亦恐  皇上别有谕于言也昨蒙降兵部会＜锍-釒＞于阁言独留看三日后出一密奏于袖中令臣一阅随即誊进并不以片言商可否且自去岁以来臣与言同在直所言任已自便一切机务忌臣干预每于夜分票本间以一二送臣看而已臣诚自知具员不宜复靦颜在列乞罢＜锍-釒＞入得旨严嵩不能先事救正朕已恩宥之矣正当感恩尽忠何复奏扰所辞不允是时  上意且不测而嵩攻言甚力言惧乃复上书自明且求去曰臣谬以菲才首列班行自以与嵩同受眷知誓同图报而不知其心之独异于臣也臣每次入阁入直必遣人邀嵩再三多不肯至即至亦漫无可否是嵩故意推避以诿罪于臣而谓臣不使干与将谁欺也复套覆议嵩谓臣独留三日出奏稿于袖中令其一阅随即誊进夫奏稿出诸袖中者臣之过于谨密也会看然后誊进者臣与之商确可否也使稿不自收而委之他人誊写已成而后与之会看此则可以责臣而无辞矣嵩明知其故乃以此罪臣至谓臣每拟夸许故欲以此显  上意于外而示亲厚于铣夫拟议虽自臣下一经  御览即系  圣断非臣下所敢轻与者况征战之事成败难测众方为铣危惧而以此为示亲厚岂理也哉嵩以危祸中臣必欲置之死地臣不足惜其如国体何臣不能复与并列乞赐骸骨归田里＜锍-釒＞入诏部院一并参看已兵部尚书王以旂复会廷臣议上复套事宜言虏兵强据险为中国计但当练兵积粟来则御之不宜与之较曲直争尺寸宜令铣严督各镇蓄兵养威加意防御前议出师搜套一应事宜悉行停止果虏侵犯疆埸则湏督率将士大张挞伐之威无得推避误事其铣所请延绥积欠月粮三镇原额骑征马匹宜为给发至于所奏招降用间一事非独可以行之复套宜仍敕九边一体举行以觇敌情涣虏党  上曰套虏非新近事  先朝但防守耳铣无故轻狂倡议虽奉俞旨然既下诸臣集议自当为国为民深思实虑明以入告如何忍心观望一旦败事将何救者其夺与议官禄俸一月兵部侍郎及该司官一年铣令锦衣卫亟遣官校械系至京问王以旂姑令兼都察院右佥都御史亟往代铣尽忠督理以赎前罪此安危大计科道官何寂无言锦衣卫其悉逮至廷杖之仍各罚俸四月其余事宜户兵二部作速再议以闻已吏礼部尚书闻渊费采等都察院左都御史屠侨等参覆大学士夏言轻信狂言輙为赞奏事惟任意迹涉强  君及奉诏自陈复无引罪语揆诸礼法俱违唯  圣明裁其进退  上曰尔等奉旨议奏犹谓迹涉此非媚即畏是何臣体姑不究夏言其削夺余官令以尚书致仕
　　○改总督仓场督理西苑农事户部尚书刘储秀为兵部尚书寻黜为民储秀既被  命因具＜锍-釒＞辞言  上自入继大统威怀四夷莫不震叠如近日复套一议尤见  圣明非臣愚陋所能仰佐万一  上责其浮词罔上无任事之忠黜之
　　○升提督誊黄右通政刘塾为南京光禄寺卿南京鸿胪寺卿汪宗元为南京太仆寺卿
　　○总理河道都御史詹瀚以河决曹县及金乡鱼台定陶城武等处奏乞于赵皮寨等处多穿支河修筑堤岸以捍水患诏可
　　○乙酉时享  太庙命京山侯崔元代以  孝烈皇后梓宫在殡与祭者各青绿服色乐设而不作
　　○己丑以祈谷视牲遣公张溶代侯崔元伯卫錞陈鏸尚书费采轮视
　　○致仕工部尚书章拯卒拯浙江兰溪人弘治壬戌进士授工部主事寻改刑部以事忤逆瑾矫诏收系狱谪判梧州府瑾败升南京吏部主事历副都御史抚治郧阳进工部右侍郎总理河道已被命营  显陵事竣进南京工部尚书改工部拯直亮有大节在工部尝谏罢  四郊词甚切直识者韪之坐江西进  四郊祭器不如式褫职闲住旋以  东宫恩复致仕至是卒赐祭葬如例谥恭惠
　　○都城隍庙灾诏工部择日重建
　　○升提督四夷馆太常寺少卿卢勋为提督誊黄右通政太仆寺少卿陆垹为南京鸿胪寺卿
　　○户兵二部奉旨议上三边防守急务七事一狭西延宁三镇刍粮缺乏而延绥尤甚乞发太仓银十万两助之一三镇军士逃故者众宜行勾补一延绥边界沙漠难于修守宜查  先朝巡抚余子俊所筑墙垣旧址相度修复其曾铣修边所费银一十七万三千两有奇责巡按御史核实具报一三镇战马数缺请令狭西抚臣以本镇地亩桩朋银二万五千四百余两宁夏以太仆寺贮库银五万两及彼处桩银买马延绥如去年例再给本色马四千匹以备秋防一延宁二镇官少事繁乞各增设兵备官一员驻劄花马池神木县与固原兵备同理军务一招降用间御虏上策今虏驻河套窥视全狭请令户部先发银二万两预给总督王以旂命随宜支费多方招抚得旨兵备不必设招降遵旧旨行铣修边支费银未有册报即令巡按御史勘实具奏无隐余皆如议
　　○壬辰上元节以  孝烈皇后丧免宴
　　○改南京户部尚书赵廷瑞为兵部尚书
　　○复除服阕提督四夷馆太常寺少卿郭鋆原职
　　○发太仓年例银两于各镇辽东一十四万七千一百有奇大同二十二万七千五百有奇山西北楼口四万八千有奇太原石隰等四营九万九百有奇广武站三万宁夏四万固原五万八千八百有奇甘肃八万延绥一万一百有奇蓟州三万
　　○甲午启蛰行祈谷礼于  玄极宝殿命成国公朱希忠代先是礼部以  孝烈皇后丧在殡请  上裁定诸祭礼仪诏定  玄极宝殿祭吉服作乐  二社稷朝日坛如之先农历代帝王先师孔子百官止用青绿服色文庙仍免奏乐
　　○英宗睿皇帝忌辰  奉先殿行祭礼遣长宁伯周大经祭  裕陵
　　○丁酉升吏部文选司郎中张舜臣为太仆寺少卿
　　○湖广贵州集兵夹剿苗贼久之不克纪功御史孙文锡以闻诏革都指挥李宗佑王廷光朱文任俱逮问总兵白泫监督佥事范爱等各停俸戴罪剿贼
　　○建四川竹箐山沙子关金子山铜锣关羊□□者山五巡检司于洪雅等县以防峒贼从巡抚张时彻议也
　　○己亥洪德永霈宫工完
　　○建州右等卫女直都督阿剌哈等来贡马以  孝烈皇后丧免宴给与宴赏
　　○以水雹旱灾免宣府龙门开平保安顺川等城堡卫所州县屯粮各有差
　　○辛丑狭西巩昌汉中二府大饥凤翔府汧阳县为水所没抚臣谢兰以闻诏发太仓银五万两于巩汉二府充赈徙汧阳县治于城东三里外而割麟游县界白雪里属之且蠲冲决地租三年
　　○壬寅  孝静毅皇后忌辰  奉先殿行祭礼遣驸马都尉谢诏祭  康陵
　　○发太仓银十万补延绥主兵月粮并备绥急之用不为例
