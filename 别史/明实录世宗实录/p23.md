<!-- { "loadSidebar": true } -->
　　○命山东河南各州县原派临清仓民运米七万六百石依正德十年例免输仓惟徵军就各水次听漕舟交兑领运永为定例有设计沮挠援引改纳者罪之从提督漕运都督杨宏奏也
　○朝鲜国王李怿以  武宗皇帝尊谥礼成遣吏曹参判孙澍等来贺又以  万寿圣节遣汉城府左尹沈顺径等来贺各献方物并赐文绮衣履等物有差
　　○甲寅山西道监察御史樊继祖＜锍-釒＞陈四渐略曰  皇上以圣德入继大统监前弊而谨始图者无所不至天下之人孰不延颈举踵以望德化然即臣近日所睹听者四事似渐有不及于始者敢昧死以陈  皇上即位之初日进讲官听论经史今乃于孟冬辄罢此志一懈臣恐  陛下亲便幸之时多接士大夫之时少励精图治之心或转为宴安佚豫之渐是勤  圣学渐不及始也初特召阁臣杨廷和等于便殿与之议国政可否近幸不得闻小臣不得预明良之盛复见此时夫何数月以来兹典中辍凡诸票旨多未见俞岂廷和之议论有乖于前耶是信大臣渐不及始也初言路广延每赐采纳迩来如张锐张雄等之狱科道交章执奏而竟从宽贷一言冒昧如梁本茂谢珊之狂真而即加诘责是广听纳渐不及始也初赏必及于有功罚不遗于显恶乃今超等之擢荐加于藩邸旧人而倡义督兵平定祸乱如王守仁者尚迁延数月未蒙行赏卢明商忠等明与濠通者皆得免死矣万一或有怀藏二心如此辈窃发于后果何所惮耶是明赏罚渐不及始也  上嘉纳之
　　○直隶南和县有唐臣宋璟祠命有司每岁春秋致祭从其裔孙长史宋佳奏也
　　○乙卯升应天府尹孟春为都察院右副都御史整饬蓟州边备兼巡抚顺天等府地方
　　○命坐京营都指挥桂勇兼充参将督捕盗贼以京师盗数发故也
○法司覆审死囚应决者若干人以闻得旨再问缓死者三十八人而廖鹏王瓛齐佐廖铠李琮神周与焉刑科左给事中许复礼等上疏言鹏等皆江彬钱宁之党王法所必诛而不赦者今宁彬既磔于市而鹏等乃屈法缓刑朝野闻之相顾骇愕乞将鹏等速正典刑此孟子所谓国人皆曰可杀然后杀之者也  上是其言命仍禁之周竟死狱中
　　○丁巳诏追论江西平宸濠功兵部集廷臣会议备列诸臣功次及死事先后请甄别等第封拜升赏赠荫恤录及以功赎罪有差  上是其议命封王守仁新建伯奉天翊卫推诚宣力守正文臣特进光禄大夫柱国兼南京兵部尚书参赞机务岁支禄米一千石给三代诰券子孙世袭遣行人赍敕慰谕仍赏银一百两纻丝四表里赐宴南京光禄寺太监黄伟荫弟侄一人世袭锦衣卫百户进尚书乔宇少保李充嗣太子少保升佥都御史刘玉右副都御史参将杨锐都督佥事江西按察使原吉安府知府伍文定左副都御史太仆少卿原安庆府知府张文锦本寺卿锐文定各荫子一人世袭正千户安庆卫指挥使崔文升三级仍荫一子世袭百大理寺丞张缙本寺右少卿御史刘源清大理寺丞萧淮胡洁光禄寺少卿知府戴德孺升三级邢珣徐琏通判胡尧元都指挥佥事余恩各二级御史伍希儒同知林有禄通判童琦谈储何景阳推官王伟徐文英知县李楫王诰各一级都御史丛兰秦金何天衢御史叶忠成英毛伯温杨材李羙主事刘守绪各俸二级兵部司官及乡官王懋中等见任者各俸一级致仕闲住及知府陈槐等指挥麻玺等制敕房官刘棨等与南京内外守备各府部院寺堂上官分布防守内外官各赏银币有差御史张鳌山复原职致仕谢源及祝续等考察调外者吏部量加擢用知县顾佖马津王冕及郎中丁贵等俾查官资以闻阵亡指挥刘辅赠都指挥佥事张玺赠指挥同知子孙各世袭仍命有司致祭死事参议黄宏赠太常寺少卿主事马思骢赠光禄寺少卿俱配食孙燧许逵精忠祠已故郎中东鲁应恩知县王天与各赐银三十两恤其家天与寻赠光禄寺少卿赐谕祭既而守仁屡疏恳辞  上俱温旨褒谕使勉承恩命宇金玉缙源清伯温淮各辞升赏不允
　　○戊午命诸王府将军初生子女已经奏报请名而后亡者白之王王以闻行宗人府除其籍其未请名者即于本府之耤除之
　　○革云南鹤庆军民府同知推官检校照磨四员初鹤庆领六州后改兰州隶丽江北胜蒗蕖永宁隶兰沧而鹤庆所辖仅剑顺二州事简官多巡抚都御史何孟春请裁其员从之
　　○赠故翰林院修撰罗伦为左春坊左谕德赐谥文毅从御史唐龙请也
　　○总督漕运兼巡抚凤阳等处都御史陶琰奏淮徐连岁灾伤乞蠲免田租并请两淮运司余盐银及淮扬二钞关船料银十五万两给赈户部议盐银供边难借从其船料议  上以淮徐要地特许船料之外仍发太仓银三万两赈之
　　○南京兵部右侍郎致仕王倬卒倬直隶太仓州人成化戊戌进士初任知县御史历升前职以老疾乞致仕  武庙许之令给驿以归仍诏有司以礼存问至是卒于家子愔以闻赐祭葬如例
　　○己未升河南左布政使王震为应天府府尹
○虏犯大同中路总兵官杭雄等督兵拒之
　　○礼部以都给事中邢寰御史熊相等言礼教不明民俗奢僣请以大明集礼律令诸司职掌礼仪定式大明会典诸书及洪武永乐间板榜凡服舍器用之式婚丧傧燕之仪榜示天下从之
　　○庚申贵州香炉山苗贼平布政司右参议蔡潮都指挥佥事王言等各赎罪还职
　　○辛酉甘肃行都司黑风昼晦
　　○壬戌冬至以  山陵甫毕免群臣朝贺  皇太后  兴献后亦免命妇朝贺
　　○遣怀宁侯孙英驸马蔡震崔元彭城伯张钦分祭  长陵  献陵  景陵  裕陵  茂陵  泰陵安昌伯钱承宗祭  康陵
　　○改南京都察院右副都御史王懋中为都察院右副都御史
　　○甲子夜一更月犯五诸侯第四星
　　○乙丑升河南右布政闵楷为本司左布政使
　　○升安庆卫指挥使崔文为江西都司都指挥使
　　○逮四川巡抚都御史马昊至京下狱泸州卫指挥佥事黄应文成都右卫指挥同知常策叙南卫指挥同知王齐金正廖永各纳赎还职先是白水江僰蛮普法恶等以妖言蛊乱富顺人谢文义文礼阴助之数寇掠为患都指挥杜宗与战败绩文义夺其胄以去千户胡翱百户潘辅死焉于是巡抚都御史马昊督指挥曹昱张麟等讨之获首功一千五百余级蛮遂请降其后议为之置吏增赋蛮不安思变杜宗又憾文义文礼募人潜杀之文义等惧嗾诸蛮复叛众议咎宗宗遂以重贿讲于诸蛮然自是旋复旋叛筠连高珙之间无宁岁陷高庆符二县宗按兵不敢援战数失利应文尝遇贼即弃仗奔策齐正永战败冒部下士首功及巡抚都御史盛应期至乃用守备指挥佥事何卿剿贼贼三出卿辄率兵败之直捣其巢前后擒斩甚众追歼文义于头发山抚其余党事平追究其初启衅偾事者时宗已死狱中昊及应文等遂就逮总兵吴坤及兵备守巡等官皆以先免官或调任不问
　　○丙寅罢四川松潘副总兵张杰杰以江彬为内援大肆残墨赃累巨万所棰杀千户以下凡五百余人诱杀熟夷上功遂启边衅又尝率家众遮击兵备副使胡澧澧为闭阁者两月至是给事中熊浃奉使四川疏杰不法状遂禠其职边人快之
　　○丁卯敕辽世子致格暂管府事时世子居父丧例俟终制始请封也
　　○升提督操江南京都察院左佥都御史胡瓒为本院右副都御史
　　○太子太保刑部尚书张子麟在告上疏恳乞终养  上温旨慰答复赐告一月俟亲愈即令有司促就道时言官论张锐张雄张忠廖鹏等罪恶请亟诛之因劾子麟两狱未竟避难而归非人臣之义请罢其职  上曰锐等俱有处分子麟勿罪
　　○升锦衣卫所镇抚乔鉴范纪张柏龄为百户鉴等皆兴府书办军校  上即位录旧劳授职至是复乞升兵部奏不可  上特与之
　　○巡抚大同都御史杨志学言本镇榖价翔踊士饥请发内帑以赈从之寻给太仓银四万两仍许召□输粟中盐二十万引申令各关守臣无遏籴
　　○夜晓刻金星犯键闭星
　　○戊辰升掌通政司事礼部左侍郎俞琳为工部尚书仍掌司事以九年考满也
　　○广西左布政使王启右参政黄衷言广西税粮初四十二万有奇顷以户口流亡土官不服输纳每岁实徵仅二十三万余石而宗藩及官军禄粮且三十五万所入不足以给所出今又奉诏蠲租禄粮无措乞行议处  上命发本布政司盐银五万两赈之
　　○以纂修  毅皇帝实录发正德间留中不报疏八百六十余本付史局
　　○赏大学士费宏大理寺少卿万镗福建按察司佥事周期雍金币有差初宏居里中闻宸濠遣人起兵广信即腾书邻邑谕以大义镗期雍知宸濠必反先贻书其县令预为战守备皆未及褒录至是御史刘源清言其功故有是命
　　○己巳原任兵部尚书王琼免死戍边初言官劾琼结纳钱宁张锐江彬纳贿擅权排陷善类都御史甯杲滥杀平民冒功都御史刘达謟事江彬刘祥请寘之理  上命群臣杂议当琼交结近侍杲故杀皆论死达罪稍轻议从末减已得旨如拟矣而琼复诉辩言官史道范永銮亦请宥之以全大体都察院上其议乃特宥琼死发狭西庄浪卫充军
　　○更定征剿蛮贼赏格一人自禽斩三贼者升实授一级不中率者给赏不升六贼以上论功加赉不进级领兵官部下禽斩百者升署一级三百者实授一级四百以上者亦止加赉
　　○辛未立太公庙于青州城西命有司春秋致祭从山东抚按官请也
　　○湖广散毛宣抚司宣抚覃斌遣把事黄应才等来贺献马及方物赐钞币有差
　　○癸酉升都察院左佥都御史王珝为右副都御史巡抚狭西
　　○升南京太仆寺少卿刘瑞为南京光禄寺卿原任河南按察司副使边贡为南京太常寺少卿
　　○改都察院左副都御史伍文定于南京提督操江
