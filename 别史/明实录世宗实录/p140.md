<!-- { "loadSidebar": true } -->
　　○先是  上命以王准入官房一所赐驸马邬景和为永福长公主祠仍令工部给与修理之费工部覆奏国用不足乞以营建事例银及安陆皇庄地租量给之  上怒其违诏渎扰且欲擅动皇庄地租责令对状赐景和工料银二千两尚书童瑞等上＜锍-釒＞引罪诏夺堂上官俸一月该司官三月
○庚寅升河南布政使司右参政刘节为浙江右布政浙江布政使司左参议周期雍为浙江右参政
　　○署刑部事吏部左侍郎桂萼言重囚重当释者请不俟会审先行释放以示王者尚德缓刑之意  上善其言以会审系  累朝旧制令照旧行
　　○辛卯以都察院右副都御史为材为刑部左侍郎光禄寺卿许赞为刑部右侍郎都察院右副都御史潘希曾为工部右侍郎命四川巡抚右副都御史王廷相回院管事
　　○升狭西布政使司右参政孟洋为都察院右佥都御史巡抚宁夏等处
　　○升云南左布政余祐为太仆寺卿山西行太仆寺卿陈璋为大理寺右少卿河南道监察御史叶忠为大理寺左寺丞
　　○壬辰乐平王府乐工王禄私献妓女惟旦为王子偕泆妾已而复盗出惟旦偕泆觉而自追之禄与偕泆从人格斗并中偕泆偕泆微服诣阙诉之其词多不实法司廉得其情上＜锍-釒＞言状得旨禄殴伤宗室发边卫充军偕泆淫荡受侮越关妄诉夺禄米三之一仍令韩王戒饬之
　　○癸巳辽东铁岭等卫饥诏免屯粮有差
　　○彭城卫带俸百户俞通＜锍-釒＞言兵部司官受革职舍人吴锦璋贿语侵兵部尚书王时中时中奏辨因请角□羊官听勘  上优诏不允俞通挟私妄言亦置弗问
　　○甲午选授博士李鹤鸣行人史立模孟居仁为给事中主事刘臬王继礼周易王化吴淮郗元洪赵镗评事陈情行人施一德王道知县毛凤韶刘模为御史鹤鸣吏科立模兵科居仁刑科臬狭西道继礼四川道易河南道化广西道淮江西道情湖广道元洪云南道镗贵州道一德等四人试职理刑
　　○乙未改原任巡抚保定右副都御史刘麟为大理寺卿升原任河南布政使司右参议熊浃为都察院右佥都御史
　　○丙申总理河道工部尚书章拯考满再＜锍-釒＞自劾治水无效乞罢不许
　　○以吏部左侍郎桂萼为礼部尚书仍兼翰林院学士充副总裁官经筵侍班如故尚书兼学士自萼始萼上＜锍-釒＞辞免  上优诏不允
　　○巡抚云南都察院右副都御史吴祺卒赐祭葬如例
　　○戊戌革山西大同府聚落堡管粮大使副使各一员
　　○署都察院事兵部左侍郎兼学士张璁条陈慎科目三事一正文体请令主司校文务取平实尔雅有禆实用仍于周礼仪礼中出策一道使之习于礼学然后责以事君使民一明实录言乡会试录宜取生儒原卷稍增损一二字不必尽出己笔分考校之功一慎考官言各省乡试宜如两京例择翰林科部官为之主考毋令权归外帘得预结生徒暗通关节  上深善其言令所司如仪举行各省乡试主考今礼部举京官或进士每省二人驰往供事监临官不得参预内帘两京乡试主考外五经房仍各加科部官一员
　　○武定侯郭勋自言以议礼及两＜锍-釒＞奏请文武宴坐为文法吏所仇疾乞罢营务以免后虞  上优诏不允
　　○礼部右侍郎方献夫以两京堂上及各处巡抚方面员缺数多＜锍-釒＞荐布政使汪鋐等六人按察使刘士元等三人参政黄昭道等三人参议王俊民等三人知府何鳌等五人餋病致仕降调为民鲁铎等二十五人  上以属吏部令更加查访斟酌举用
　　○原问为民陈洸复上＜锍-釒＞言前以议礼为邪党所诬御史蓝田知县宋元翰郎中叶应骢按察使张祐周宣知府唐昇相与罗织成狱而应骢宣复杖死其连坐者几三十人充军者十五人乞行辩雪事下刑部署部事吏部左侍郎桂萼遂为洸颂冤言洸通盗无状而其子杀人无尸非尽逮诸臣从公鞫问之不得其情  上以为然诏锦衣卫差官校逮洸元翰应骢及续问郎中黄绾等并词所连及俱至京听理张祐等俱回籍待命已而吏部侍郎方献夫言词所连及者不下三四百人今诏并逮捕必有无辜蒙害者请较其轻重非奸盗人证佐皆下所在抚按官勘报不必概捕致扰地方从之
　　○庚子遣新宁伯谭纶等为正使编修张星等为副使持节册封伊府济源王訏淳为伊王郑府懿王祐檡嫡第四子厚烷为郑王西城兵马副指挥张润女为东垣王妃楚王荣＜氵戒＞庶第二子显樟为保康王周府封丘僖顺王同铬嫡第二子安湜为封丘王沈丘靖和王安涪庶长子睦栲为沈丘王夫人刘氏为沈丘王妃义宁昭安王安涘嫡长子睦榉为义宁王夫人王氏为义宁王妃博平恭裕王安＜氵戎＞第三子镇国将军睦柯为博平王夫人都氏为博王妃东城兵马副指挥李凤女为京山王妃北城兵马副指挥王卿女为海阳王妃中城兵马副指挥侯鉴女为富阳王妃韩府宁远宣和王旭栓嫡第三子融焕为宁远王沈府灵川恭裕王勋潪嫡长子胤栘为灵川王夫人苗氏为灵川王妃吴江昭和王诠鉴嫡第五子勋淯为吴江王淮府崇安荣穆王见洵嫡长子祐干为崇安王夫人杨氏为崇安王妃秦府保安靖和王诚漖庶长子镇国将军秉机为保安王夫人卢氏为保安王妃西城兵马副指挥王森女为襄府阳山王妃靖江王府靖江安肃王经枎庶第一子邦薴为靖江王
　　○辛丑改南京太仆寺卿苏民为光禄寺卿
　　○升河南按察司副使王应鹏为山东按察使
　　○以分守固原参将刘文为右副总兵分守凉州地方
　　○壬寅以礼部右侍郎方献夫为吏部左侍郎仍兼翰林院学士经筵日讲并讲大学衍义纂修明伦大典如故
　　○以湖广左布政使丁沂为都察院右副都御史巡抚四川等处地方
　　○以云南布政使司左参政黄昭道为本司右布政使○癸卯吏部左侍郎方献夫言思恩田州比岁称乱皆由统御非人制服无术所致乞专以属之王守仁而罢镇守太监郑润总兵朱麒因荐珠池少监张赐可代润前副总兵张祐可代麒且乞特设一都御史与总兵官共驻田州悉听守仁节制  上以其言关系地方大计即令郑润回京命兵部举代麒者以闻其所荐总镇之臣候朝廷自行简用都御史添设可否属守仁议之
　　○甲辰升福建按察使周广为都察院右佥都御史巡抚江西
　　○升狭西汉中府知府徐钰为狭西布政使司右参政
　　○有从虏中来者称平虏文捷虏酋锁合儿伯通死焉锁合儿伯通一目斜眇边臣按得其首乃百户姬桓军人梁居所献乞破格升赏以励将士  上曰擒斩虏酋功固可嘉但贼营流闻之语尚未可据桓等先各赏银二十两候所司覆勘升赏
　　○○以十月朔遣昌国公张鹤龄建昌侯张延龄京山侯崔元分祭  七陵仪宾周钺祭  恭仁康定景皇帝陵寝
　　大明世宗肃皇帝实录卷之八十
大明世宗肃皇帝实录卷之八十一
　　嘉靖六年十月乙巳朔享  太庙  世庙
　　○天文生金钟奏治历明时国家重务钦天监专一推算七政经纬度数五星凌犯日月交食四季天象占验国家大事莫过于此近来推算日月交食分秒时刻不合五星凌犯伏见不对若官生不加考较必致废业宜每年按季考试列其等第以定去留岁当大计一体考察黜陟部覆从之
　　○以灾伤免湖广武昌等十府粮税有差
　　○丁未山西巡抚都御史常道言延绥宣大等处公差络驿骚扰驿传马夫科歛贴户多致破家宜禁革裁省兵部覆如道奏请行各镇守等官非机密事不得独遣人驰奏应会奏者共遣一人泛常应自奏者积数事乃遣一人仍籍记所奏事以备稽考其分给符验越例需索者皆罪之诏如部议
　　○署都察院事侍郎张璁请申明宪纲令巡按御史有所遵守一言巡按御史及按察司官得互相紏举其清军巡盐刷卷御史同在地方者一体觉察一言巡历所至无得出郭迎接方面官得与巡按御史均礼左右对拜分坐不许伺候作揖一言御史当遍历郡国交代不得过期违限怠事者定行参究一言御史不得访察滥及无辜断狱皆自下而上情重者乃自临决一言有司久任有殊绩者得举五品以上贪污著者得劾荐举毋滥加于庸流弹劾勿下及于丞尉一言风宪之官贵厚用法贵宽不得輙用酷刑有犯重辟者必湏亲审无冤以体  圣明钦恤之意一言按部所至无多用导从饮食供帐宜从俭约凡设彩铺毡无名供馈之属皆不许用庶免小民供亿之繁＜锍-釒＞奏上深善其言令巡按御史及按察司官遵行有违犯者必罪不贷
　　○戊申命兵部左侍郎兼翰林院学士张璁为礼部尚书文渊阁大学士入内阁办事璁＜锍-釒＞辞  上曰卿才行超越学识纯正朕简内阁正赖匡弼以辅德翊治宜即赴阁供职以副眷怀璁复辞免署都察院事  上曰卿署事以来克尽心力竭诚理政以赞朕治若更命一官恐仍前弊变卿所行可不妨内阁纂修兼掌院事如故夫  祖宗创建朕与卿图复旧政以泽斯民也恐卿未知今特谕之已有旨令周伦佐理院事凡杂行事务及承旨奏皆伦代行旋命璁充明伦大典总裁及进讲大学衍义侍班官改刑部尚书胡世宁为都察院左都御史加太子少保掌院事命吏部会推堪任刑部者以闻时詹事霍韬言世宁忠耿直谅宏深雅靖宜任都察院兵部尚书王时中宜代世宁原任吏部尚书王琼宜代时中  上乃改任世宁而时中任兵部如故
　　○上谕大学士张璁曰纂修大典或有易撰者令詹事韬代之其余紧要处必湏卿撰璁言大典一书  皇上提挈万古纲常其间争论臣逐一有记不能授之他人人亦不能受之于臣者也霍韬自元年五月即谢病去中间委曲多所不知托彼撰述恐疎略凿空难成一代大典必经臣一手庶得融会贯通杨一清尝语臣自古史书必经一手方成一家文字若参以他一人则错杂矣今胡世宁已在途臣得解院事一尽有余功矣  上报曰卿独任纂修具见竭力为国至意撰述一杂则义不通诚是但朕本意恐卿多劳耳
　　○署都察院事大学士张璁＜锍-釒＞御史丁忧服阕及以病在告者二十余人请趣赴任因言  圣明御极侧席求贤为臣子者滥假名器自谋身家岂所忍哉宜责令依限速来以备急缺差用有过限不来故为推调者奏闻除名间有在家横暴乡里在公陵轹有司者一并参奏罢黜  上可其奏令各官以文书至日为限三月内皆就道病未愈者所在以状闻病不可愈者特令致仕有延缓过期者罪之仍饬诸司皆以此奏从事
　　○己酉升福建左布政陈锡为应天府府尹山东兵备副使周用为福建按察使广东提学副使欧阳铎为云南布政使司左参政
　　○礼部尚书桂萼言各王府进封袭封王爵者以后子女照今封号递加其追封者所生子女封号加否不一难以遵行今查得弘治中乐安王宸湔袭封郡王追封其父觐鑉为乐安温隐王母夫人黄氏请加封本部议准加封为妃不遣官册封其余子女原从镇国将军所生俱不准进封以后各王府悉照此例施行今陈乞纷纭诏旨数易莫知遵守臣请以觐鎑事著为令报可命颁示诸王知之
