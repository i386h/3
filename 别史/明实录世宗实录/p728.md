<!-- { "loadSidebar": true } -->
　　○庚午肥河卫都督佥事加哈察亦迷河卫都督佥事赛哈死诏以彩叚畀其使归祭之
　　○以  寿安皇太后卜葬遣礼部右侍郎吴一鹏工部右侍郎童瑞等诣  山陵相视
　　○给事中刘最劝  上于宫中清燕日诵大学衍义数篇勿令左右近习诱惑  圣心以非礼非法之事＜锍-釒＞入报闻
　　○给内外巡捕官军衣鞋饬参将桂勇昼夜点视故事巡捕官军无给衣鞋者桂勇以请工科及工部皆不可  上持与之不为例
　　○辛未  上御西角门视朝时  寿安皇太后丧哭临已毕礼官固请视朝
　　上勉从之
　　○升浙江副使于鏊为山东按察使
　　○翰林院编修王思辞克升俸且言  陛下欲作敢言之气以防壅闭之奸莫若省览章奏召见大臣勿使邪僻阿狥之说蛊惑  圣听则尧舜之治可成不然纵加隆于  先朝谴谪之臣抑末矣  上不允因命近日升俸者皆不得辞
○致仕少傅兼太子太傅吏部尚书武英殿大学士刘忠具＜锍-釒＞谢  上遣使存问因劝  上务学餋心敬  天法祖抑邪謟进忠贤  上褒答如王鏊旨亦荫其一子为中书舍人
　　○大理寺卿郑岳言内臣贾全等侵盗仓库宜伏正法而持蒙曲贷将使左右效尤恣意侵盗设至败露又图幸免其害不可胜言且自  皇上即位以来如陵户任文举千户鞠王英等輙以内臣奏请事从中决部臣执奏不听其他下司礼监处分者甚多夫法者所与天下共者也事干近幸輙有轻重是法不信于天下矣古人有言法行自近始又曰宫中府中俱为一体古申屠嘉辱邓通而文帝不以为忤韩琦安置任守忠而英宗不以为专前史书之以为羙事  陛下宜远远鉴前代之规近守  祖宗之法自今内官内使等有犯悉听部院问拟发本寺审录则可以昭  圣朝平明之治得报有旨
　　明世宗肃皇帝实录卷之二十终
明世宗肃皇帝实录卷之二十一
　　嘉靖元年十二月癸酉朔以浙江湖州府水灾令该府漕运粮米再改折六万石每石徵银七钱仍命总理粮储尚书李充嗣于浙江运司量支盐课银五千两督同守巡等官核实赈济饥民
　　○甲戌谕礼部朕  祖母寿安皇太后夙事  皇祖宪宗诞生  兴献帝壸范明于宫掖庆泽衍于后昆肆致眇躬入承大统方隆尊号期享遐龄孝餋未终奄忽违弃追惟懿德宜有徽称用垂于永世命翰林院撰拟谥册礼部具仪择日以闻
　　○夜昏刻金星与土星相犯
　　○乙亥升工部左侍郎赵鐄为本部尚书鐄具＜锍-釒＞辞免  上谓其才行老成扬历效劳勉令就职不允辞
○改督理易州山厂工部右侍郎沈冬魁为户部右侍郎总督仓场
○以湖广武昌等府灾伤改嘉靖元年本色漕运米二十五万石以十万四百七十五石折银每石徵银七钱并行湖广都司查开极敝卫所斟酌存留免运一年其应运南京仓粮三十一万石除例免五分之外仍准折五万石每石徵银五钱因令管粮参议核实被灾轻重分派有差
　　○巡按广东御史涂敬劾奏两广总兵官抚宁侯朱麒听信奸党朱瀛黩货害人之罪兵部覆请徵还究治  上谓瀛已下吏候其核实然后处分麒仍留镇待命
　　○丙子诏给还淳安大长公主故崇文门外庄园先是其地为刘瑾侵占瑾败皇店官校复规为官园至是公主上书言之因有是命
　　○丁丑谕兵部各处盗贼多因饥寒切身失计自堕不能复出情亦可矜其令各该抚按官大开首免之路榜示通衢除首恶不赦外余党听其自归复为良民有司仍以岁时安集不得复问有能自相捕斩报官者以常人擒贼之赏赏之镇守抚巡官严督所属务求安民弭盗至计如有仍前因循推调重贻民害者所司核实具奏处之重法
　　○南京太仆寺卿潘希曾奏直隶淮安等府滁和等州县应解俵挂欠马匹请炤先年事例改徵折色每匹银一十八两兵部议以为便从之
　　○戊寅太傅定国公徐光祚以病辞掌府事不允
　　○狭西流贼百余人寇掠绥德米脂葭州吴堡等处杀伤指挥瞿相等事闻  上命总制侍郎严督各该镇巡官克期剿除前后失事官命巡按御史审核以闻
　　○先是狭西套虏深入为寇固靖环卫间所伤杀以万计山东青州府矿贼流入东兖二府及河南两直隶地方所过焚劫横行官吏莫能支则相与巧文讳匿展转嫁祸苟幸无罪于是兵部请特遣科道官分部阅视参核奏报其被寇地方请量发太仓库银赈济  上从之即日降敕遣科道官各二员分行按视别白功罪以闻户部发太仓银十万两六万给狭西三边四万给山东等处不足则以各司府州县库银佐之通融计处务在民沾实惠
　　○代王俊杕奏辅国将军聪氵□习抗违明诏持刃入大同府胁持官吏棰击内臣等罪  上以聪氵□习稔恶不悛命抚镇等官逮问其左右拨置之人究实以闻
　　○己卯巡抚山东右副都御史陈凤梧以青州盗起奉旨切责上＜锍-釒＞自劾得旨姑令策励供职
　　○御马监太监阎洪等奏勇士四卫二营见存马止有一千八百九十三匹视官军额数不及十之三四乞行太仆寺于顺天府各属州县寄餋马内如数处补下兵部议选寄餋马一千匹与之其领马官军仍依成化年间故事籍记姓名及关领年月如有倒死二次者炤例责令陪补从之
　　○庚辰升巡抚延绥右副都御史姚镆为工部右侍郎督理易州山厂
　　○刑科右给事中黄臣辞免升俸  上不允且戒凡近升俸级者皆不必再辞
　　○辛巳升工部右侍郎童瑞为本部左侍郎
　　○昌化伯邵喜请自备祭仪诣  寿安皇太后梓宫行祭许之
　　○湖广荆州府潜江县知县敖钺疏请开浚淤洲以弭水患但沿江一带淤洲尽属皇庄未敢擅兴工作户部覆议江洲原非额田税入无几苟可救一县之民何惜于此请令巡抚湖广都御史行守巡官亲诣县治相度地形水势果为民患即及时并工疏浚淤洲新增子粒悉蠲勿徵从之
　　○山西道监察御史杨百之言革任锦衣卫千户张仪当宸濠谋逆时力劝太监张锐却其馈遗私与御史萧淮发其罪恶今锐得免死淮得美迁而首功不录臣窃冤之乞量授一官薄示酬报＜锍-釒＞入给事中安磐劾奏百之为仪游说阴与张锐交关为复起之地百之复诋磐先因请嘱不行挟私行谤事皆下所司看详吏部尚书乔宇等不直百之议加黜罚而刑部则谓安磐之劾交关百之之劾和嘱情状未明宜通行法司逮问以昭曲直得旨杨百之安磐俱列言官自相讦讼本当逮治姑从宽夺百之俸三月磐一月时仪以附托张锐结交江彬褫职不叙彬锐皆逆濠内党锐见濠事且败远迹灭口士大夫方以漏网为恨百之仍称仪首倡大义谓锐力折奸谋虽得薄谴公论鄙之
　　○壬午诏宗室犯罪革爵为庶人凡系未革爵以前所生子女悉听请封请婚
　　○论宸濠攻陷九江失事将官罪指挥刘挥等五人以弃城论斩指挥朱俊等九十人以临阵先退免死戍边其脱逃人犯仍令严行缉捕务在必获
　　○上以入冬无雪谕礼部择日斋戒遣官祭告  天地  社稷山川之神
　　○癸未时议择  寿安皇太后葬地日久未决文武大臣争言橡子岭地形高敞可以卜葬而  上意必欲附近  茂陵已降旨集议者数矣礼部尚书毛澄等雅知  上孝思深至不敢力争因持两端以奏  上遂命择日兴工大学士杨廷和等言昔宋宁宗欲祔孝宗于裕思诸陵之旁朱熹累＜锍-釒＞谓祖茔之侧不当数兴工作惊动神灵先年  孝穆皇太后祔葬与  宪庙玄宫同时掩土其后  孝贞皇太后亦不过开圹即葬今欲祔  寿安皇太后于  茂陵左右旋开金井大兴土功  宪祖在天之灵能自安乎且其襟抱＜锍-釒＞洩利害所关不细臣等知而不言是为负国请如原议卜宅橡子岭便  上犹豫未允命礼部钦天监再行看择  茂陵近地会官定议可否具奏
　　○西夷博峪等族及生番族头阿鹅等来朝贡
　　○前军都督府掌府事广宁伯刘佶卒诏与祭葬如例仍特给斋粮麻布三十石疋
　　○以五军三千等营缺马命将各营收贮在官桩朋银两转解太仆寺每银十两关马一匹给发官军暂济急用不为例
　　○都察院右副都御史致仕郑阳卒命给祭葬如例
　　○甲申升太仆寺少卿周金为都察院右佥都御史巡抚延绥等处地方
　　○敕户部主事蔡乾会同给事中御史查勘牧马草场一切奸弊
　　○以漕运后期命所司按问府州县卫所官怠玩失职者其住俸降级事例悉令如法举行不许姑息
　　○提督宣大军务刑部右侍郎兼都察院左佥都御史臧凤言临边虏众比皆拔营远塞请还朝兵部覆奏今套虏方踏冰度河而东三边戒严凤宜留镇待半月后虏帐益远乃具奏回京从之
　　○诏严夜禁巡视郎中以时按阅各门记籍该巡卫官如有奸顽规避者具奏拟罪
　　○刑部覆南京福建道试监察御史朱洸奏请行各巡按严饬司府州县正官务在哀矜罪囚时其决遣而宽其罚赎仍令按季为籍以进其守巡官不得坐守一方提人数百里之外劳民动众违者罪之  上从其议且命所司申明旧例严加禁约
　　○乙酉户部覆提督漕运总兵官杨宏奏请预处运军行粮以苏疲困自嘉靖二年为始坐派秋粮之时将江南江北中都山东北直隶六总卫所旗军行粮各炤九江卫事例管粮官每年先期计算徵完就令民户运赴水次随粮交兑如不完数则以库藏官银每石折五钱处补又言今运道淤浅查得闸河白河一带各有额派挑浅夫役官司因循废弛以致漕舟困于起剥军吏因而蠹耗请行总督河道及管理泉闸诸臣时时临阅浅处督工＜锍-釒＞浚仍令所在军卫有司验视漕舟修补破敝以备后运从之
　　○丙戌直隶巡按御史卢琼奏长芦运司所辖有海滩六十余里布散海丰海盈二场之间向为灶民高登等买占共立滩地四百二十七度通计每年所得盐利十万余引地出于官利归于私请十税其五以补逃亡盐课户部言此曹既系出赀得之与盗占不同且有累年修治之劳若一旦半分其利似为太苛今宜量徵其十之三而以七分与之如遇风雨不结及海道坍没即为减免  上是之
　　○命礼部右侍郎贾咏工部右侍郎童瑞司礼监太监温祥及礼科给事中刘勖湖广道御史汪珊再诣  茂陵相择  寿安皇太后祔葬吉地
