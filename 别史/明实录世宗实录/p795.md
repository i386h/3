<!-- { "loadSidebar": true } -->
○兵部奏四川芒部陇氏衅起萧墙骚动两省王师大举始克荡平今其本属亲枝已尽无人承袭请改为镇雄府设流官知府统之分属夷良母响落角利之地为怀德归化威信安静四长官司使陇氏＜锍-釒＞属阿济白寿祖保阿万四人统之其原进贡马匹及额办税粮尽行停免但令多置驿马以供走递官吏军人俸粮暂于布政使司别处或永宁税课司关支待二年之后生齿渐繁然后计亩徵租随俗编差以为永久之计又言兴革首务贵在得人重庆通判程洸松潘参将何卿皆识略过人习知彼中事体洸可升试知府卿可令提督修城  上皆从之
　　○庚申锦衣卫小旗王贤王赞以姑母新封淑妃奏乞荫升本卫指挥兵部议贤等无军功不宜冒滥名器有旨王贤准授锦衣卫世袭正千户余不许
○壬戌詹事府詹事桂萼张璁奏讦大学士费宏实受陈九川所盗贡玉又尝纳邓璋彭夔之贿及居乡不法事宏上＜锍-釒＞自辨以为九川之玉已奉明旨处分可以勿论若邓璋总制实由九卿会推起用而其馈玉乃在一年之前璋不能预知臣不能专主也彭夔循谨廉平年力可用第以科场与御史争席致招谗毁故臣与同官公议拟留非为私也桂萼等所以攻臣者缘近日选取庶吉士例有教书官二员而二人皆不得与故有憾于臣乃遂陷臣以赃罪不已甚乎夫萼璁之挟私而攻臣者屡矣不得为经筵讲官则攻臣不得与修献考实录则攻臣不得为两京考试官则攻臣今不得与教书则又攻臣臣多病无才岂能复与新进争胜久履危机但恨  皇考实录未成臣之心迹未白所为恋恋阙庭者为此耳萼璁又诬及臣先茔被发从兄受祸皆以为居乡不检所致不知此皆逆濠欲复护卫恚臣沮议阴嗾乡人为之惟  陛下怜察  上曰卿所奏事情业已处分明白不必深辩宜即出视事以副重托
　　○命旌表江西安福县民颜简妻节妇伍氏初简死伍氏誓不再适军人李敦率众欲强娶之伍氏自经死事闻敦坐论死时江西俗生女多不举而男子或过时无配輙起讼端抚臣因敦事并请严故杀子女之律从之
　　○南京给事中林士元御史梁世骠等奏称累劾不退如尚书席书詹事桂萼张璁俱不足齿录以烦  圣听姑以所闻见者言之如工部左侍郎童瑞巡抚宣府都御史李铎总理粮储都御史陈凤梧巡视河道都御史章拯抚治郧阳都御史蒋曙应天府尹王爌顺天府丞张仲贤巡抚宣府都御史周金巡抚贵州都御史熊一渶南京右通政黎奭南京鸿胪寺卿刘乾南京太仆寺少卿郑裕翰林院侍讲叶桂章司经局洗马刘朴俱贪污不职宜罢  上曰人才难得未可责备瑞等俱留用勉图后效李铎叶桂章所劾事情行各该抚按官查勘奏闻
　　○癸亥以南京都察院右都御史聂贤为南京刑部尚书
　　○升狭西布政司左参议孟洋为本司右参政
　　○山西缺提学佥事吏部＜锍-釒＞州判吕楠邹守益名山得旨别推二员来看
　　○云南永昌军民府腾冲军民指挥使司及腾越州同日地震
　　○贵州安南卫地震声如雷坏城垣
　　○甲子增设峡江县于江西临江府以地方多盗故也
　　○乙丑巡抚宣府右副都御史周金固称病笃乞骸骨归  上不允
○翰林院侍讲学士方献夫＜锍-釒＞乞暂留原籍养病  上不许令疾驰赴任
　　○致仕南京都察院左都御史陈玉卒赐祭葬如例赠太子少保玉扬州府高邮州人弘治六年进士改庶吉士授监察御史升浙江福建提学副使历应天府府丞都察院右佥都御史巡抚保定兵部左侍郎兼左佥都御史提督东西路边务至今官卒于家
　　○琉球国官主蔡廷美等请就国学读书  上嘉其志令礼部照例给廪米薪炭及冬夏衣服
　　○丙寅先是甘肃巡抚陈九畴言回夷构连土鲁番袭破哈密因诡辞称贡有窥肃州之志镇巡官怵于利害馆为上宾以致蔓引滋多久留不返揣摩盛衰料度向背年复一年恐河南非中国之有臣等深虑无如绝其通贡而以见监奸回尽置之法或迁发两广或覊留内地庶几国威远格番党渐携甘肃可长无事＜锍-釒＞入下镇巡官会议颇持两端尚书杨一清则以为御戎之策自治为上今士马虚乏城堑不完内无本根藩翰之固而欲立威骄虏臣窃危之且西宁有亦不剌之贼庄浪有山后之寇傥表里应合并起而争不知中国可以制其死命否以臣愚计请及今夷酋求和之日令镇巡官驰使奉书责谕速坛满速儿牙木兰等大意以为尔等弃蔑天道背违国恩群臣皆请大发米□责兵声罪致讨  天皇帝好生之德念尔夷地人民亦是朝廷赤子为恶之人固自有数大兵所诛剿无遗  圣心不忍止令守臣闭关绝贡尔果有悔过实心亟送出速坛拜牙掣回哈密戍卒放还原掳二镇人口仍将主谋犯边之人执送军门明正其罪方许尔照例通贡不绝尔之衣食保全尔之生命如此则彼且怵威报德恫疑不前而我乘其间得以益脩守备计无便此者至于见在番使亦不必过为苛切除谋叛有迹写亦哈信等一百六十七人再加覆实行刑写入虎仙家丁哈剌丹儿等五十一人尽数迁发两广外其见监哈密夷人米力思蓝等三十人失里马黑麻等十四人并进贡未回土鲁番满剌阿都剌等二十八人哈密拜牙答等二十二人俱暂留勿遣待虏情向背已定然后处分若天方撒马儿罕二处夷人虽真伪难辨但彼以好来中国既已入之关内而又绝之其曲在我当命镇巡官护送还乡仍归其货物尤不宜与诸夷等  上以一清之言为然令巡抚王宪督同镇巡官及时措置兵粮修严内治前虏若果悔罪求和别行议处以闻
○丁卯直隶巡按御史刘隅言运粮官军往往恣意乾没急则沉运船以风涛自解宜行查治下户部覆请自今漂溺粮船悉赴所在官司开报实数巡按御史仍分别真伪奏闻如有侵欺盗卖诸弊即问发边卫充军报可
　　○戊辰御史郑气郑洛书各＜锍-釒＞言陈九川之事人谓萼璁与谋固已得罪公论而大学士宏取予辞受之迹终亦未明度彼参此相去无几况朝廷自有纪纲大臣当重进退窃萼璁与宏皆不可以不去宏不去则有持禄保位之诮璁萼不去则冒蹊田夺牛之嫌幸早赐  圣断各示保全则公论明而国是定＜锍-釒＞入  上谓大臣进退朝廷自处分气等妄言奏扰并切责之明日宏称疾乞休  上优诏慰留不允
　　○己巳先是  上念致仕大学士梁储定策迎扈功加荫一子世袭锦衣卫指挥同知命司礼监太监戴永承制往谕之储上＜锍-釒＞谢略曰昔  武宗皇帝大渐之时深怀  宗社大计实有我  叔父兴献王长子宜入继大统之命臣等钦奉遗言及  慈寿太后懿旨但有含哀抆泪同词翊戴而已但有循用  累朝典故以慎始正终之义载诸诏中而已但有续拟合行事宜与内外文武各供职事以俟銮舆之至而已何功之有哉既而迎  驾安陆仰瞻  天表所至天清日明神呵鬼护臣等但知恭扶日毂翼龙以飞而已但知先警而驰后跸而至夙夜匪懈以事一人而已又何功之有哉况自来内阁大臣未闻子孙有越受三品之职者近蒋冕毛纪等虽蒙特旨授之终亦辞而不拜臣之愚鄙尤非其比昔年致仕已叼承任子之荣六载闲居又安敢冒武功之荫  上报曰卿内阁旧臣誉望素著又与定大策迎扈有劳故特加武荫以隆报功之典今既具＜锍-釒＞恳辞尤见谦抑特兹俞允卿子仍于中书舍人原秩上加升三级为尚宝司司丞
　　○庚午甘肃巡抚右佥都御史寇天叙引疾乞休不许
　　○虏二万余骑犯大同总兵官朱振率所部与战颇有所获虏不得利遁去已复分兵犯宣府都督傅铎御之亦遁两镇俱以捷闻  上嘉镇巡官功各降敕奖谕太监武忠王玳巡抚周金蔡天祜总兵傅铎朱振各赐赉有差
　　○辛未上林苑监右监丞何渊献  世庙颂命所司知之
　　○补荫应天巡抚右都御史陈凤梧次子陈曙入监读书
　　○升南京刑部右侍郎张悰为南京都察院右都御史
　　○升右给事中陈时明庞浩卫道为左给事中给事中杨秉义郑一鹏郑逵为右给事中时明户科浩刑科道工科秉义吏科一鹏户科逵刑科
　　○壬申升江西道监察御史陈克宅为四川按察司副使兵部车驾司郎中黄祺为云南布政使司右参议南京贵州道监察御史史梧刑部广西司员外郎李香俱为浙江广东按察司佥事
　　○詹事府詹事桂萼张璁＜锍-釒＞请辞位以谢人言不允
　　○进贡夷人四川加渴瓦寺番僧都纲七掯等乞将应赏衣叚折给银两  上初不许已而请之至再部臣以闻得旨今次暂准折银后来者但照先例给赏通事人员敢有通同乞请无厌者奏来重治
　　○庆成王府辅国将军奇淘坐藏匿大盗诏革禄米三之一仍敕庆成王严加禁治
　　○贵州安南卫地复震歹苏屯等山崩压官田二十亩坏民舍
　　○癸酉大学士费宏再＜锍-釒＞乞休言臣器本杯盂所受已踰于沼沚用宜櫰桶其材岂中夫栋梁畏盈满之难居念止足之当戒此臣自揣不可不者一也况地居禁近位躐豪英过被宠荣如女入宫而难免于媢嫉久妨贤路如兰当户而必见于锄芟若力为争胜之谋岂得为盛德之事此臣审察事几不可不去者二也且众口难调人言可畏挟私讐者既含毒而巧于射影持公议者亦闻风而和于同声则是由臣贪恋以致啧有烦言其于俗化所累不小此臣顾惜国体不可不去者三也伏望特赐俞旨容臣早归以全晚节  上仍优诏慰留趣令即出视事
　　○辽东金州卫地震
　　○甲戌内官监太监郭绅言  世庙物料减损过多不能充用乞令工部照数增给  上许之尚书赵璜等覆议本部先年营建乾清坤宁二宫贮有余银堪以移用可免加派于民后不得指此为例一概陈请  上谓大工垂成物料又皆会有之数趣命完工收贮余银准动支应用○乙亥先是有盗窃南京天地坛铜盘漆器百余件太常寺卿边贡等以闻  上曰郊坛重器亡失数多典守官不得辞责该署官吏南京法司逮问内外守备官严缉前盗务在必获
　　○广西兵讨平思恩府反目刘召等捷闻兵部条上诸有功及失事状得旨奖赏按问准赎有差
　　○丁丑掣还巡捕近京人马遇有盗警听都督同知桂勇传报策应
　　○河南抚按官勘明吏部员外郎薛蕙为陈洸所讦事皆无验宜复原职得旨报罢
　　○戊寅雷击阜成门城楼南角吻兽及迤北地九铺旗杆
　　○唐王宇温＜锍-釒＞请复伯父成王原给禄米之数诏于本色粟米三千石外再给粳米一千石余仍折钞
　　○己卯哈密卫委兀儿哈剌灰夷人遣使入贡诏给赏如例○狭西巡按御史吉棠言狭西织造绒袍原非  祖制弘治正德间偶一为之民已重困今北虏在套土鲁番出没甘肃亦不剌占据西海流贼横行平凉羽书岁惊刍挽不绝窑崖堡洞十常九空今复重以额外之征求中官之渔猎臣恐全狭不得安枕而卧也巡抚王荩亦言  皇上初御大宝停止织造关中老幼有感而至于泣下者诏令既行寻自背之非所以布大信而从民望也章下所司
　　○庚辰保安靖和王诚漖庶长子镇国将军秉栈请袭父爵礼部奏保安庄简王薨长子诚演袭爵无嗣其后昭和王诚渌靖和诚漖皆以庶弟承袭已奉  武宗皇帝旨秉栈止以本职奉祀不得违例袭封上命秉栈准袭一辈不为例
