<!-- { "loadSidebar": true } -->
　　○贵州铜仁苗寨既破其贼首龙许保吴黑苖等窜匿湖广镇阜苗寨乃紏同蜡尔山冷水溪及四川小平茶落寨苗许保等亦约结残苖男妇七八十人俱服土兵衣甲诡言永保二司兵出哨者突入思州府知府李允简方视事执之并知事王月谦经历卢惠劫狱出囚尽攫仓库居民财物杀戮极惨纵火焚烧而去允简寻逸归以忧死巡按御史董威以其事闻因参守土诸臣都御史任辙总兵官沈希仪参议刘望之佥事俞冲参将石邦宪等俱失事当罪且言除患者必追其所由察恶者必究其所主贵之苖患蔓延而不息者以湖广永保四川酉阳各土司以养苖为利招藏泄漏独贻患于贵州故也而湖广任事之臣始终执迷以挠军门而曰苖可抚以今观之其可抚与否昭然明矣盖今之任事者即前之议抚者不过期遂必抚之私以饰前日之罪而不顾贵州之害耳惟  陛下申诫都御史张兵勿泥前议期于必剿仍削土司冠服以彰朝廷威信地方幸甚得旨苖寇攻陷府城失事不细贵州地方官并湖广不肯进兵之由兵部会都察院该科从公参究以闻于是尚书赵锦等会都察院兵科参论輙希仪等皆夺俸戴罪剿贼仍请切责张岳及檄湖广贵州巡按御史会勘湖广不肯进兵之由即星驰具奏至于永保酉阳各土司彭明辅彭盖臣冉玄俱禠其冠带  令戴罪自劾大学士严嵩亦言总督张岳前议调集汉土官兵十万约会三省分哨进剿又奏贵苖已剿湖苖听抚似为无事今乃有此据董威所奏则由岳听抚之误也盖苖寇虽分湖贵其实巢穴相通须并征剿苖无所逃方得平定今湖苖初曰听抚而不时出冲营寨贵苖虽曰征剿而首恶龙许保等未获有且藏在湖苖寨内同出攻劫思州似此失事张岳岂能辞责但今用人方息本官在彼既久事体已熟未可轻易宜姑示罚治以责后效  上曰朝廷设置总督欲其事权归一以尽除苖患张岳原奏分哨进兵又称湖苖听抚乃今失事重大即宜逮治念系紧急用人姑令以兵部右侍郎兼右佥都御史职衔戴罪任事仍与沈希仪俱住俸立功任辙革职冠带办事余失事人员俱如拟逮问住俸湖广听抚误事官  令巡按御史速查回奏赵锦等不从实究论又泛言塞责何有计安地方之意其自陈状以闻锦等伏罪  上曰尔等不思地方残破酿成臣患犹自朦胧掩饰甚非人臣之道锦及左都御史屠侨都给事中何光裕各夺俸三月已巡按湖广御史谷峤亦参论岳及湖广镇巡该道与麻阳哨把总林泽等得  旨地方诸臣轻信苖寇听抚致贵州失事法本不赦念用人之际姑令自劾泽等及参议张景贤副使刘天授参政陶钦夔各住俸戴罪立功原任巡抚屠大山亦住俸仍以旧职巡抚地方协力征苖俟事宁并议原任总兵李熙以去任弗问仍夺禄俸半年
　　○御史喻时言  陛下俯俞边臣之议开通马市益将薄遂省鼠之欲以饬我内治即兵法以利动之以本待之之微意非徒恃此以为平胡之长策也是在奉行德意者豫为之经理焉耳如边城以资卫守也今蓟州紫荆等处形罅如故此边城经理之未周也官兵以集武艺也今京营卒伍不可轻用挑选边士不可久屯官兵经理之未周也钱粮以赡军饷也原议分布驻劄处所而区画未详或军之所聚尚未给或粮之所聚尚未发此以钱粮经理之未周也器械以壮兵威也原议裁制坚好而监督未严或虗额而未盈其数或滥作而未极其工此器械经理之未周也夫虏情诡秘无常戒备不容暂弛故不当问其市之开与不开而惟重我之戒严不当究虏之诚与未诚而惟申我之备御奈何当事之臣从恃一时之安而不为国家图亿万年长久之计也＜锍-釒＞上  诏兵部宣议兵部议如御史言请饬总都何栋等亟修关隘咸宁侯仇鸾侍郎傅凤翱训练营兵户工二部查处兵需器械各尽乃职以期实效得  旨蓟镇边墙修完几何有无坚固  令巡关御史从实勘报分区兵马缺少该部令议处补之法来闻京营士马鸾等宜加意操练俾堪战守军饷输将数□□夕多所司如误兵马支用及冒克诸毙各巡按御史稽察奏闻器械不如法者有罚防秋届期各当事诸臣如干理不实科道官查劾毋或狥情党庇他日误事连坐不贷已兵部议补分区兵马谓十区之兵满数者仅半其五区兵缺一万一千三百人请令何良栋等遵前旨亟为召募本部仍发银二万两充用刻六月内报完其京营副将刘大章参将刘环曹镇所领士马三枝并辽东游兵徵调二枝共五枝以补五游击之用报可
　　○总督宣大山西都御史苏祐等＜锍-釒＞陈边防四事一分区定守宣府边墙原分四路今析为七区其原设有参将区分如第二第四第五等区及南北二路者仍令复回本处驻劄至于第一第三第六第七等区请添参将四员画地分守原设副总兵先驻镇城后移驻永宁城者宜复掣回驻劄镇城一修补边墙本镇当修者惟西路为急自西阳河至柳沟台凡二百三十余里役军夫可三万人敌台当筑者惟东路为急自四海冶至西阳河应筑敌台五百座役军夫亦三万人合用银一十六万五千余两以本镇余银充之尚乏二万余两请下户部给发一分布兵马各镇参游等官统领士马原以三千为一营今各区所辖官军如第一第三第五第区不满成数宜以班军及抽丁补之仍给马各满千匹一应援监督本镇每区该游兵一枝今尚少三枝听总督镇巡官将见在四枝内通融酌处往来联络临时调遣不许拘执信地致误军机其监督文职听总督军门随宜监督兵部议覆从之
　　○咸宁侯仇鸾言臣授大将用兵贵专各边调集兵马四万并京营兵马一万宜专隶臣分布诸路他官不得擅行调遣又请  令总兵官黄振于京城四面各创墩台一座令各边皆仿为之仍严烽堠以便战守且许大小诸臣殚陈御虏之策兵部覆议得  旨统兵筑墩如拟行御虏之策兵粮为急户兵二部更宜加意经理至于战守机宜专系大将多官建议亦虗文耳已之  命永安城所驻官军曰永安营巩华城所驻官军曰巩华营获守  陵寝□八
　　○辛未
　　○建祈年醮典于朝天等宫  谕礼部曰四民之中惟农为重而且最苦朕兹为民祈福臣佐君理民不宜欺怠诸司其以实奉行之毋慢
　　○代王廷埼献银五千两汝王祐梈献银三千两德王戴墱献战马八匹银一千两徽王载埨宁化王府辅国中尉知矣各献银一千两助边赐敕奖谕
　　○总督宣大兵部左侍郎苏祐以边功诏荫其孙宋为国子生
　　○丁丑
　　○兵科都给事中何光裕等言南苖作孳恃诸司土官为之党庇也土官凭藉威灵据有名器而敢怙终十纪养寇自殖者总督大臣赏罚失当无以震慑其心而制其死命也诚降敕切责土官悬分地之赏严削夺之罚而又令总督张岳稽核功过以鼓舞之则未有不为我用者矣至于湖广四川征苖官宜  令吏兵二部毋擅推用俟事竣方许迁秩撒兵之后或总督不可常设则以湖广麻阳靖州等处守备辰沅兵备四川酉阳平茶等司土官俱隶贵州巡抚节制汉土官兵亦听贵州总兵调遣为便又知府李允简奋激捐躯忠义当录其余官吏被虏者与居民受害者悉宜查勘以恤其家兵部议覆得  旨土官党苖为患不畏法度总督官宜宣布朝廷恩威令其擒斩首恶有功一体加赏如再违玩革职削地不宥三省干系用兵文武职官不许擅推及夤缘差遣避事允简死事行按臣查奏优恤余有拟行
　　○己卯雨
　　○庚辰
　　○以旱灾诏停直隶保定等六府预徵马匹及停角□羊保定河间二府赃罚银二万仍遣官赍太仓银四万两会抚按官赈恤之
　　○浮图国草场火御史宋端登言浮图峪最当要地岁米及周火灾连及此非商人朋奸以希掩盖则必奸细乘机以诡观望也诸该经管人员宜严究详鞫以为怠误之戒＜锍-釒＞入  诏锦衣卫亟差官校逮管粮主事张希贤并各该经管人员至京拷讯又诘都察院前失火官吏人等已奉旨逮问何日久不报今通行查参明白以闻于是先差巡关御史赵绅原任易州兵备副使赵瀛皆以闻报延久各降一级调外任并逮治前任管仓主事度上珍已革希贤上珍职为民充登守备地总指挥千户朱孔阳等有差
　　○壬午
　　○经略京城内外都察院左副都御史商大节奏臣受命经略京城但谓事体之未安综理之未备臣得以参酌奏请助其所不及耳非有重兵在手专以战守为责者也今咸宁侯仇鸾乃以京城四郊分希于臣且云平时则修筑调练有警则相机截杀是京城利害以臣一身当之矣及查仇鸾分布人马之数则止留京军柔脆者防守九门而自以精粹五万中途截杀傥虏人有知以一阵冲仇鸾又以一阵趋京师在仇鸾则进退失据在京师则救援无兵昨年之事为鉴不远乃欲诿臣徒守难矣且臣奉命所得节制者参将麻宗等巡捕官军耳仇鸾又屡为调驻劄不令臣知是巡捕官军即亦非臣所有万一奸宄乘虚窃发仓卒之间谁为捍御宜敕兵部详议或遵敕谕所开载或从仇鸾所分布麻宗人马或属之臣或属之鸾或属之兵部其修筑城堡训练兵马预处钱粮应属何人并乞早为裁断以便遵行＜锍-釒＞入  上怒其推奸避难  命锦衣卫捕送镇抚司杖讯法司议大节罪比领兵官已承调遣不依期进兵策应因而失事军机律斩大节复＜锍-釒＞辩  上曰迩来临敌以先忘国自爱又何期于战耶  命下诏狱严禁之已大学士严嵩等因言大节固有罪但法司所拟比似于所犯未合盖原律谓临敌时不进兵策应致设军机今本犯虽涉推避盖非临阵失机之比乞  皇上少霁天威赦其一死姑发极边充戍臣等非敢申救犯人但欲求合公法耳不听
　　○癸未
　　○升山东道监察御史黄如桂为太仆寺少卿
　　○裁革苏州府吴江县松陵驿
　　○甲申
　　○革隰川王俊柏管理府事俊柏抑勒宗人凡请名封婚禄者必索重贿以致宗室子女过期不获婚配名封者甚众屡奉严  旨夺禄行查执不奉诏故有是命
　　○乙酉
　　○升南京太仆寺少卿扈永通为南京光禄寺卿
　　○丙戌
　　○关马市于大同镇羌堡虏酋俺答与其子脱脱等部落夷众共易马二千七百余匹市竣遣虏质虎剌记等四人出边加给延绥募军饷银二万四千两有奇宁夏抽捕新军饷银二万三千四百两延绥挑选家丁通事饷银九千三百两俱岁以为例
　　○两淮巡盐御史高镛议上户部所核盐法事宜谓给事中姜良翰所请每正盐一万引外稍加浮盐二千引减半徵价通计止加一十四万余引得价仅四万余两不若部议每引正余盐外包内再加百五十斤照常纳价既免加引岁可得银二十五万两其御史杨选欲留司运角□羊部赃罚收买余盐查岁角□羊赃罚止八千两而选议拟增余盐引三百万亦既不敷工本况天时人力岁办不等原额引不过七十余万骤加四倍亦恐壅滞难行不若于部议包加一百五十斤外仍加五十斤共二百斤以定二引之数前正余盐既俱开边此盐宜令商人自行买补赴制入银运司通前可得银三十四万同割没盐银如旧角□羊部便两浙巡盐御史宿应参入称浮引之加非便浙盐每引二百斤分原许带余盐五十斤宜增至一百五十斤计岁可得银一千二万其杭嘉诸府所置小票盐税利甚微大为盐法害宜亟行裁革部覆俱报可
　　大明世宗肃皇帝实录卷三百七十二


大明世宗肃皇帝实录卷三百七十三
　　嘉靖三十年五月戊子朔
　　○以霖雨应祈遣文武大臣朱希忠等谢各宫庙
