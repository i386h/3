<!-- { "loadSidebar": true } -->
　　○甲寅都察院以御史员缺请选补  上曰迩来御史出差在外往往恣肆不遵宪纲今后务拣选老成持重补用不许一概滥援
　　○丙辰  诏已故彭城伯张钦长男勋袭爵
　　○升狭西布政使司右参政庞浩为河南按察使  诏赠故太子少保南京兵部尚书李铳嗣太子太保谥康和赐祭葬如例充嗣四川内江人成化二十三年进士改翰林院庶吉士授户部主事改刑部忤刘瑾罚米三百石调岳州通判升按察司佥事累升右副都御史巡抚河南户部右侍郎工部尚书兼巡抚应天兴修江南水利加太子少保寻升南京兵部尚书嘉靖七年以疾致仕卒充嗣大器度干局严办所至有声性俭素好学禄入輙散之贫乏布袍蔬食终自不废吟诵幼从其父侨居湖广之澧州遂葬焉至是其子松始以恤典请  诏悉补给之  命掌詹事府事太子太保礼部尚书顾鼎臣兼文渊阁大学士入内阁办事鼎臣＜锍-釒＞辞  上优诏不允  命皇亲指挥以下千百户等官俱得陪祀  郊庙不在武官四品例著为令
　　○庚申秋分祭夜明于夕月坛  命武定侯郭勋行礼尚书严嵩分献  宪庙端妃潘氏薨礼官奏辍朝祭葬皆如仪初议发引自玄武门出有旨改西安门
　　○四川酉阳宣抚冉玄献大木二十根乞准男维翰龚替免其赴京许之
　　○辛酉升礼科左给事中钱亮兵科左给事中管见俱为都给事中工科给事中潘九龄户科给事中吴希孟俱户科原添注吏科右给事中丁堪填补刑科改户科左给事中曾烶于吏科
　　○壬戌  宪宗纯皇帝忌辰  景神殿行祭礼遣定国公徐延德祭  茂陵
　　○甲子升尚宝司少卿楚书为太仆寺少卿尚宝司司丞高澄为光禄寺少卿礼部仪制司郎中陈箎为尚宝司卿
　　○乙丑升福建按察司佥事陈逅为河南按察司副使
　　○改工部尚书兼翰林院学士温仁和为礼部尚书掌詹事府事兼官如故
　　○丙寅诏给赵王厚煜修理始祖简王及曾祖悼王以上六坟工价银二万二千四百两有奇从王请也
　　○丁卯录大同业王沟及甘州张家庄斩获功升赏官军郝英等四十五人李泰等二十八人
　　○戊辰祭历代帝王命英国公张溶行礼
　　○升山西太原府知府张承祚为山东按察司副使湖广永州府通州知州应廷肓为福建按察司佥事
　　○选授行人吴从义席大宾余广任道充张辐知县朱廷臣为给事中从义吏科大宾户科爌兵科道充廷臣俱刑科辐南京兵科行人高崶何允魁萧祥跃张祐郑寅中书舍人包孝国子监学录彭世湖助教周伦知县冯彬杨逢春为试监察御史崶允魁俱浙江道祥曜道俱云南道祐山东道寅广西道世湖狭西道孝南京河南道逢春南京浙江道海南京湖广道
　　○庚午初  上钦定每岁季秋朔大宗伯朝服捧进次年大报等祀日册时大学士夏言为礼部尚书捧册次年九月朔礼部以  皇子生称贺于时言已入内阁仍捧摄之及是月朔复颁  明堂大享敕谕礼部尚书严嵩请仍以祀册命言摄俸  上曰俸册原定大宗伯何节以他事诿自今其令初捧官岁摄大宗伯上之以重厥事乃仍以言捧
　　大明世宗肃皇帝实录卷二百十五


大明世宗肃皇帝实录卷二百十六
　　嘉靖十七年九月辛未朔  上谕礼部曰朕为我国家之兴始  皇祖高皇帝也中定艰难则我  皇祖文皇帝也  二圣同创大业功德并焉宜称  祖号我  皇考献皇帝躬备大德是以延及朕身入嗣  祖位宜荐  宗称矧今  大享已成议奉  皇孝配将当举事之期先用荐上  鸿号尊  文皇帝庙号为  成祖谥曰  启天弘道高明肇运圣武神功纯仁至孝文皇帝以十一日行礼导  皇孝庙号为  睿宗谥曰  知天守道洪德渊仁宽穆纯圣恭俭敬文献皇帝同日异时行礼九日预告  郊庙  社稷二十一日恭举  大亨明堂之祀于奉天殿奉  皇考睿宗献皇帝配  上帝是日礼毕即诏示天下所有礼仪礼部会同翰林院恭议以闻敬哉
　　○都察院差御史曾守约周道监试武举＜锍-釒＞名以闻  上命自后文武举监试御史湏其题请旨毋得擅委
　　○癸酉
　　○遣逐安伯陈鏸祭风云雷雨岳镇海滨山川等神
　　○云南地震
　　○改太子少保南京工部尚书蒋瑶为工部尚书瑶＜锍-釒＞辞不允  诏吉府光化王载均禄米如初封例岁支二千石米钞中半兼支从王请也已而荣王祐枢分封四子惠安诸王各给禄米千石岁用不足亦以为请户部执奏  上不听命如光化王例给之自后郡王初封袭封者悉依  祖训给禄毋增减定制
　　○甲戌  孝恭章皇帝忌辰  景神殿行祭礼遣英国公张溶祭  景陵
　　○乙亥
