<!-- { "loadSidebar": true } -->
　　○甲戌以灾伤免山东武定新城等州县济南等卫屯粮各有差
　　○乙亥升巡抚四川都察院右副都御史严时泰为南京工部右侍郎
　　○起原任顺天巡抚右佥都御史郭宗皋巡抚大同初宗皋巡抚顺天时坐误报修边银罢归听勘至是勘明故有是命
　　○两淮巡盐御史陈其学言两淮民灶田中多混淆赋役不均宜履亩画界仍勒石以垂久远凡灶丁买民田者三十亩以上五十亩以下应民役之半百亩以上役与民同江西吉安袁州二府仍令行两淮盐不得概属两广又南京户部关支食盐于仪真批验所者权重不如法宜较勘如一以示平准至于各岁漕船还日多带私盐吏不敢诘当于淮安之三叉口扬州之东关水口令郡佐一人讥察且沿海近场与行盐之地各卫所不领于宪臣不便防奸自今凡事干盐法者悉听巡盐官处分他司勿有所与下户部覆可俱允行
　　○丙子诏议  孝烈皇后祔庙既而罢之先是部臣以  后丧且期年  神主当祔享乃援  孝洁皇后故事请权祔奉先殿岁时享献  上以  奉先殿非当祔之正  后主即宜祔享  太庙命辅臣严嵩及尚书费采等详议明日嵩等具升祔位次上之  上曰卿以会议之礼回奏礼至重者岂可权就又是争考争皇之袭也夫后固非帝而乃配者自有一庙之序遵礼递迁以祔新主之庙次止祝告一同设享不祝及耳安有享从此而藏从彼之礼采等不欲承行即用此谕会同奏行又不可蹈前邪为奸欺计也其遵  祖制奉祧  仁宗祔以新序即朕位次勿得乱礼于是部臣请仍下廷臣会议得旨会议姑已之俟再期以闻
　　○丁丑颁明年大统历于朝鲜国
　　○戊寅户部议上漕运新定事宜一凡违限有司军卫官俱听监兑主事于兑完之日会按臣弹奏本部分例题覆有司则属各按臣逮问军卫则属督漕都御史发理刑主事治罪一江南权势之家粮至数百千石以上不早入仓有司因使之自运不领于粮长初亦甚便今则缘此多搀糠秕强军私兑不足则计户科敛以充之宜行各郡邑长吏俱以岁十月开仓即赴漕运官报完诸如前者罪以律有司催徵失期至误一百石上者夺俸视事二百石上者罚递加一请以頴上所旗军五十名改春班京操而以頴川卫春操军如数留运本所漕粮其溧阳运米于无锡水次者民苦不便宜还本县报可
　　○庚辰升总理河道右佥都御史王守为南京都察院右副都御史协理院事广东左布政李香为都察院右副都御史巡抚四川
　　○河南道御史王士翘奏先因卿佐乏人拟于养病致仕等官不论罪废皆得推举备任使甚大惠也顾荐举之＜锍-釒＞方上而报罢之命即下夫功名之士孰不欲竖立以垂不朽而及其遭点污罹罪罟又孰不欲悔艾自新冀收桑榆从而用之则其感恩图报必有倍于寻常者昔陛下临御以来召杨一清于致仕拔王琼于谪戍后来德业闻望为世仰重此人人所能诵也藉使当年有过即弃有善不录则二臣沉没终身不得效尺寸于竹帛矣今时事方殷旦夕冀得真材犹饥渴之需食饮也而使诸臣以小眚永弃不得与前二臣同沾鸿造深为可惜伏乞敕下吏部于一应闲住为民察其可用者以次推补其有谪戍可原者亦宜分别轻重＜锍-釒＞请宽释以广朝廷宥过之仁＜锍-釒＞入报寝
　　○辛巳命成国公朱希忠告请  太祖配  帝于  圜丘是日  上不御殿免传制誓戒百官
　　○户部应诏陈言八事一遵诏旨以处禄粮凡各王府应得岁禄俱限本年徵完其先年逋欠者以次带补一裕储饷以倡勇敢各边军饷宜行管粮部臣亲为料量时其出纳使胥商无所牟利一明旧典以裁冒滥官军戍守百里之内支行粮者宜罢勿给一申禁约以苏粮役苏松嘉湖诸郡运白粮者苦内府需求非重法绳之弊不得止一复牧政以节财用在京营厅原定马数共三万一千二百一十匹每岁以春冬支料夏秋牧放既而因武定侯郭勋等言下场之月仍留各营厅备用刍秣俱取给户部岁费十八万金宜改复旧规一清冗食以慎储蓄京卫军士隶尺籍者岁久逃故难于勾补而附京游民因之冒替者众虚糜京储宜一切汰去一减赏粮以省浮费谓各省班军既有行月口粮而于免操之后赴役工所仍加支赏粮四斗嫌于太多宜减其半一酌催徵以宽民力主事迟凤翔往狭西督赋已完至一百四十八万宜勿复遣＜锍-釒＞入  上采行之仍以牧政赏粮冗食三事下兵工二部议言牧马旧规诚当议复但各场岁久湮废宜先令抚按官清理然后行之班军赴工劳苦甚于操练不宜减赏汰冗食当如议移文各卫所以后旗军逃故俱不许冒名顶补并行坐营等官即将营军籍送兵部听其会官精选老弱及失伍者除名报可
　　○甲申冬至节大祀  天于圜丘先期视牲命公张溶是日行礼命公朱希忠代溶及侯崔元伯陈鏸大学士严嵩分献
　　○祭  祖宗列圣于  奉先殿命驸马都尉邬景和代
　　○遣定国公徐延德长宁伯周大经玉田伯蒋荣驸马都尉谢诏分祭  八陵惠安伯张镧祭  恭仁康定景皇帝及  哀冲太子都督佥事沉至祭  孝洁皇后中官祭  恭让章皇后  宪庙废后吴氏各陵坟
　　○免百官宴赐节钱钞
　　○朝鲜国王李峘遣陪臣工曹判书崔演等奉表文方物入贺宴赏如例
　　○夜火星自毕宿逆行过昴宿至胃宿二舍余
　　○乙酉  上不御殿文武百官具朝服诣奉天门行五拜三叩头礼
　　○罢庆成宴
　　○丙戌金星昼见十日而没
　　○己丑  孝惠皇后忌辰遣定国公徐延德祭  茂陵
　　○  孝烈皇后小祥建醮于内殿七日遣驸马都尉邬景和祭  永陵
　　○壬辰致仕南京兵部右侍郎刘栋卒赐祭葬如例栋浙江山阴人正德辛未进士改翰林院庶吉士授编修嘉靖初充经筵讲官以与修  武庙实录成迁左春坊左中允既而出为湖广参政累迁太常寺卿至前职致仕卒
　　○乙未升工科都给事中刘大直为太仆寺少卿
　　○以灾免宣府前左右卫并顺圣东城蔚州广昌所狭西临洮巩昌二府甘兰临河洮岷阶文靖虏等卫所及庄浪所属红城子沙井儿等处凉州永昌古凉三卫屯粮各有差
　　○顺天府密云县进生沙金五十两诏入内府用仍行各抚按官多方采献
　　○丙申参赞机务南京兵部尚书韩邦奇复以疾乞休不允
　　○改湖广荆西道佥事为整饬荆西等处兵备兼管分巡以原辖承天德安二府及邻近嘉鱼等八县属之从巡抚都御史林云同奏也
　　○贵州宣慰使宋夔遣人来贡马给赏如例
　　○工部覆礼科右给事中程时恩条陈二事一国家每有兴建巡视监督诸臣概同工匠受赏非人臣靖共之道又工所官吏侵渔物料卖放班军宜严禁一角□羊户物料内府各监局除需索茶果之外又创为铺垫等名少不如意辄百方困辱往往至坐累以死宜令巡视官劾治得旨允行
　　○提督鞍辔军器二局太监吕洪以各工匠造军器成援先年造明盔明甲例请给冠带并赏赐工部覆御前扈从盔甲事体崇重比之军器不同各匠止宜量赏  上从部议
　　○丁酉巡按湖广御史贾大亨劾奏荆州府知府周世雍及竹山县知县雍通皆贪污不职当为民吏部覆拟闲住  上竟从大亨言黜世雍通俱为民仍戒吏部于贪墨官毋得徇情曲护
　　○命南京中军都督府佥书南和伯方东团营扬威营坐营
　　○戊戌以三年考满荫南京户部右侍郎侯纶子汝谦为国子生
　　○己亥升巡抚辽东右佥都御史李珏为大理寺卿太仆寺卿方钝为都察院右佥都御史总理河道
　　○选授行人张廷槐杨允绳赵輄推官任璜王德沈束文方林懋举知县石鲸徐易凌汝志为给事中行人申仲陈效古金豪推官赵世奎吴昶孙慎霍冀知县姜廷颐闾东赵孔昭胡宗宪薛樟沈宠赵绅严天祥李廷春王本固黄中张鉴赵锦李九功李尚智欧阳震朱木王民陈泽为试御史璜吏科德鲸户科束礼科廷槐方允绳兵科易汝志刑科輄工科懋举南京工科廷颐河南道东浙江道世奎江西道昶慎福建道孔昭宗宪湖广道樟广东道冀广西道宠山东道绅山西道仲狭西道天祥四川道效古廷春云南道本固中贵州道鉴南京浙江道锦南京江西道九功南京福建道尚智南京山东道震南京湖广道豪南京广东道木南京广西道民南京山西道泽南京贵州道
　　○庚子升兵部郎中张镐为光禄寺少卿
　　明世宗肃皇帝实录卷之三百四十二


大明世宗肃皇帝实录卷之三百四十三
　　嘉靖二十七年十二月壬寅朔以三年考满荫光禄寺卿张忠子照为国子生
　　○癸卯升提督誊黄通政司右通政卢勋为太仆寺卿
　　○甲辰山西抚臣言太原平阳二府泽汾沁三州所属荒田可垦者计一万七千四百九十余顷岁可入粟九万一千六百四十余石请遣官相度召民佃种以补王府禄粮及他郡荒田之税报可
　　○乙巳  慈孝献皇后忌辰  奉先殿行祭礼镇守湖广丰城侯李熙祭  显陵
　　○升后府都督佥事管锦衣卫事袁天章为都督同知镇抚司掌司事锦衣卫指挥同知张柏龄为指挥使署指挥佥事周京为指挥同知官校各升一级以三年缉捕理刑有功故也
　　○录广宁城长静等堡擒贼死事功升赏官军刘拱极等一千五十二人
　　○丙午升南京都察院右都御史刘讱为南京工部尚书应天府府尹蒋应奎为都察院右副都御史巡抚辽东
　　○丁未承天府耆老刘源等＜锍-釒＞请岁时诣旧邸元祐宫望拜祝厘时源等年皆八十余自楚中走数千里伏阙上书  上嘉其恳诚报可仍赐金帛遣之
　　○巡抚蓟州都御史孙应奎奏秋防既毕所调京营保定兵马例宜掣回第顷者虏报未靖乞仍留各兵分布附近诸州县以备不虞  上曰朝廷设抚镇官付之边寄且本镇备边自有主兵即今严冬之际孙应奎輙欲概留客兵甚非事体其亟令掣回应奎等务督率将领固守信地无得疏怠取罪
　　○戊申漕运总兵官万表请给帑银造船并减折运米以纾民困诏以太仓银三万三千两给之运米准减折三十万石每石银六钱仍令户部酌量地之远近及被灾轻重以为差
　　○己酉罢百官腊宴建报丰醮典于大高玄殿三日命文武大臣英国公张溶等分告各宫庙
　　○壬子御马监太监李庆等以司礼监太监鲍忠病故为其侄鲍恩等乞恩升级八人收入勇士营五十人  上已许之兵科给事中刘体乾奏  祖制武职非军功不授  陛下登极诏书已经申明遵守忠生膺荣宠殁承恤典且官其侄恩等至锦衣卫指挥未有寸功以报又求升级并乞收勇士营五十人若尽如所请将使胥徒襍遝乎青紫厮隶混淆于冠裳此岂盛世所宜有也  上曰科臣言是鲍忠故后恩悼非常况前已准乞数名矣恩等姑准三名勇士收二十名其余俱除之
