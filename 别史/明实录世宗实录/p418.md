<!-- { "loadSidebar": true } -->
　　○宁夏卫地震
　　○丙寅
　　○吏科左给事中李泰条奏用人六事一慎官职为官得人须求才力凡选人到部查核先年系籍年数有老疾者授以散官致仕仍行抚按官严核所属牒部议黜一重师儒凡就教生员拣取年力精壮其老疾者授之散官系考查调用并科罚降级者不许改教一革滥设在京官员若系额外冗滥应革者奏请查革改用一禁保升王府长史等官如有员缺按季奏报凭本部择人升补有该府自行请保者将所保官坐不谨罢黜一恤凋毙沿边郡县守令宜兼选年力相应进士举人及岁贡精敏者为正官纳粟吏员出身止授佐贰才力不及者不许调改一究代替诸司历事监生并办事官吏俱令亲历政务有代役者监生送问如律官吏承差照例问革＜锍-釒＞下吏部覆如其言得旨俱依拟从实举行
　　○丁卯
　　○复原任大学士夏言少傅兼太子太师礼部尚书武英殿大学士仍赴阁办事复赐假调理令于十一月朔谢恩入阁
　　○起原任少保兼太子太保吏部尚书许赞原职
　　○戊辰
　○巡按狭西监察御史浦鋐请宥在狱御史杨爵以开言路  上怒命锦衣卫械鋐至京讯之
　　○己巳
　　○升通政使司右通政刘继德为左通政
　　○庚午  诚孝昭皇后忌辰  永孝殿行祭礼遣安仁伯王桓祭  献陵
　　○辛未  命故锦衣卫前所副千户齐仁兄子完所镇抚齐臣子邦及衣前所试百户夏林子珍各袭职一世仁臣俱仁和大长公主子林从事藩邸者也
　　○兵部覆巡按狭西御史浦鋐勘上虏入清平神水等堡先任参将王缙把摠都指挥高尚志指挥王佐百户呼麒俱有功先任副总兵杨信功可进罪把摠指挥徐锐赵澄千户张佐百户张辅俱有罪先任摠兵官周尚文部下虽有斩获而私授其功于千户骆大鹏宜并治之诏停尚文俸三月缙尚文佐麒俟首功簿上议奏信准准赎罪锐登佐辅及大鹏下巡按御史仍饬各镇自后有私以首功相鬻者不分受财与否俱问发充军著为令
　　○以  庙灾脩省诏两京法司俱暂免行刑
　　○甲戌
　　○升通政使司左参议唐国相为本司右通政  命分守兰靖右参将署都指挥佥事郑东宁夏游击将军署都指挥佥事何堂俱充右参将东分守巡绥东路堂分大同守西路
　　○丙子
　　○总督宣大兵部尚书樊继祖以给事中龙遂御史傅镇论劾奏捷欺罔上章辩理并乞休致不允
　　○丁丑
　　○巡抚延绥兵部右侍郎兼都察院右佥都御史尹嗣忠卒赐祭葬如例
　　○己卯  赐驸马都尉邬景和母孺人杨氏祭葬并给葬地
　　○礼部上  孝康敬皇帝梓宫发引至祔庙仪注十一月初四日太常寺奏斋戒是日遣勋臣一人获丧并领在途诸祭祀其把总内官及入皇堂内官内使匠作人等各奉敕行事禁屠宰至葬毕止禁音乐至祔庙止各衙门俱预定送葬官员初四初五日百官及命妇俱缞服晨诣  几筵殿门外哭临初四日遣官以葬期告  南北郊  宗庙  社稷是悦  上以葬期告  几筵内侍陈酒馔如常仪内导引官导  上俱缞服诣拜位奏四拜奠帛献酒读祝奏四拜举哀哀止兴焚祝帛礼毕初五日遣内官及太常寺祭告各门并桥及诸神庙是晚  上缞服告辞  几筵内侍陈牲醴如常仪内导引官导  上诣拜位行礼如前仪次  武庙皇妃次  皇后次  皇妃次  皇嫔次  皇太子次  裕王次  景王次公主次王妃各祭次内官内使祭是日早命妇祭初六日  梓宫发引先一日司礼监礼部锦衣卫官及诸执事设大昇轝列葬仪于午门外内侍官陈酒馔如常仪内导引官导  上缞服诣拜位行启奠礼如前仪复导  上于  几筵殿内稍东西向立执事者升彻去帏幙等物拂拭  梓宫进龙輴于  几筵殿下列轝亭内侍先捧谥册宝由殿中门出置与内次奉  桑主由中门出奉安舆内次香亭安置讫内使奉铭旌由中门出执事官升捧  梓宫内执事持翣分左右障  梓宫降殿执事官奉登龙輴讫以彩色帏幙饰  梓宫执翣者仍分列左右内使擎伞扇侍卫如常仪仪如用存日所御者谥册宝舆  桑主舆香亭铭旌以次先行内使官至  梓宫前跪奏  灵驾进发举  梓宫出  上由殿左门出宫眷后随随于帏中至午门内侍官跪奏请  灵驾安正安讫内使官陈酒馔如常仪导引官导  上缞服诣拜位行祖奠礼如常仪毕内侍官奏请  灵驾追发出午门执事者进大昇轝奉安讫遂行宫眷选太常寺先设香烛执事官设褥位于  景神殿丹陛中香案前  梓宫至端门外少驻导引官导  上浅淡服诣  桑主舆前跪太常寺跪于  上左奏请  孝康敬皇后朝  祖官与  上俯伏兴捧  桑主出舆由庙街左门入至  景神殿褥位跪奉  桑主于褥位兴立于  桑主后太常官奏跪  上跪太常官跪于  上左奏  孝康敬皇后谒辞奏四拜兴平身  上行礼毕跪奉  桑主兴由庙街左门出奉安舆内  上易缞服行辞奠礼太常寺于承天门外陈牲醴于口□掌仪导引官导  上诣拜位奏再拜奠帛奠酒读祝俯伏举哀哀止再拜焚祝帛礼毕太常官跪奏请  灵驾进发  上还  梓宫由承天门大明门出德胜门大乐鼓吹前导设而不作太常官陈牲醴于德胜门外如常仪  梓宫至导引护丧官诣拜位行遣奠礼四拜奠帛奠酒读祝俯伏举哀哀止四拜焚祝帛礼毕太常官诣  梓宫前跪奏诣  梓宫启行  梓宫至土城外公侯伯五府九卿等衙门官及生员耆老人等祭至沙河僧道官祭皇亲及驸马祭百户缞服步送王城外祭毕而选其执事及分送官骑送至  陵事毕而还沿途市巷军民人等  梓宫至皆俯伏举哀大昇轝每程俱宿顿于席殿内仪仗等物贮席房内  梓宫至  陵执事先陈龙輴于泰殿门外候大昇轝至太常寺官奏请  灵驾降轝升龙輴诣泰殿执事官奉  梓宫升龙輴由中门入护丧官由左门入诣殿上安奉讫册宝舆等仍陈于前行安神礼执事官陈酒馔如常仪设护丧官拜位于  梓宫前太常官引护丧官诣拜位行礼如前仪鸿胪官引百官陵下行礼传赞仝是日遣官祭告  后土  天寿山及  七陵初九日将掩  玄宫行迁奠礼如前仪毕引护丧官诣  梓宫前跪太常官奏请  灵驾赴  玄宫护丧官俯伏兴执事官升奉迁  梓宫进皇堂安奉讫太常官同内侍官奉谥册宝置于前陈列寘器等毕行赠礼内职事官陈酒馔于皇堂门外奉玉帛案置香案前设护丧官拜位于前太常官引护丧官诣拜位赞四拜跪奠酒赞请进赠执事官捧玉帛跪进于护丧官右护丧官受玉帛献毕以授内职事捧入  皇堂安置讫赞俯伏兴四拜举哀哀止赞赠事毕内侍出遂掩  玄宫行享礼执事官陈牲醴于  玄宫前如常仪太常官引护丧官诣拜位行礼如前仪百官行礼俱于陵下传赞仝遂题  神主执事官陈酒馔设题主案于  玄宫门外香案前西向奉  桑主至案上设护丧官拜位于  立题毕内侍捧  主置于神座内侍跪奏请  孝康敬皇后神灵上神主奏讫赞四拜跪献酒读祝如前仪内使启柜覆  主奏请  神主降座升舆内侍奉  主升舆至泰殿上奏请  神主降舆升座奉  主即座讫行安神礼如前仪是日遣官告谢  后土  天寿山及以葬毕告  七陵遂行初虞执事官陈酒馔于  神主前设护丧官拜位于香案前内侍引护丧官诣神位赞四拜初献奠帛献酒读祝亚献酒终献酒四拜举哀哀止焚祝帛礼毕百官陵下陪拜仝内侍官捧  桑主韬柜奉藏  玄宫外  灵驾行焚丧仪于野回至行殿再虞三虞四虞遂奏请  神主降座升舆还京仪仗侍卫如仪护丧官后随至十日五虞六虞七虞俱在途是日  神主至城外幄次百官缞服出城奉迎行五拜叩头礼  神主进行百官后从至午门外仪卫等退护丧官亦退  上缞服迎于午门外宫眷迎于宫门外内导引官导  神主至  几筵殿内  上立于殿东稍南西向内侍官奏请  神主降舆升座  上奉安于  灵座讫行安神礼内执事官陈牲醴如仪内导引官导  上诣拜位奏四拜奠酒读祝四拜焚祝文礼毕百官于几筵殿门外随班行礼是日八虞十一日九虞十三日行祔庙礼先三日太常寺奏斋戒先二日遣官以附享告  庙并告  几筵至日太常寺陈牲醴于  景神殿如时祫仪乐设而不作司设监设  孝康敬皇后神座于  孝庙神座右卫衣卫设仪卫于午门外内执事官设酒馔于  几筵殿设  孝康敬皇后衣冠于  几筵前进神主舆于殿前设衣冠舆丹陛上导引官导  上浅色服诣拜位奏四拜兴内侍官奏请  神主降座升舆祔享  上捧  主由殿中门出奉安舆内执事官捧衣冠置舆后随内侍擎伞扇如仪  上至右顺门具祭服辂后随至  景神殿门外降辂太常官导  上跪于舆前奏请  神工降舆奏搢圭  上搢圭捧  主由左门入内侍捧衣冠随入至丹陛上典仪奏  孝康敬皇后谒  庙  上捧  主入内侍官捧衣冠随入  上捧  主置褥位内赞奏出圭跪太常寺卿奏  孝康敬皇后神主祔  庙参拜内赞奏兴行四拜礼  上代拜奏搢圭  上搢圭  主北面立太常卿唱赐坐  上捧  主安于  孝庙神座右内赞奏出圭复位行祭礼如时享仪礼毕各捧主官捧  各庙神主奉安于寝太常官奏请孝康敬皇后还几筵奏搢圭  上搢圭捧  主由左门出至殿门外奉安于舆内赞奏出圭  上出圭升辂后随至午门外仪卫止  上至  几筵殿门外降辂易浅色服后随  神主舆至  几筵殿前内侍奏请  孝康敬皇后降舆升座  上捧  主升座行安神礼如前仪  上还宫议  上览之曰  南北郊  社稷不宜上渎朕躬行诸礼前有谕代行桑主旧是  魂帛遗奠如旧无辞奠及德胜门外奠余祭后有卒哭不必改盖以悦  懿灵也在内命内侍监官鲍忠护丧等俱定国公徐延德题  主尚书李如圭余悉如拟
　　○太常寺以  敬皇后朝  祖祔  庙预请  各庙捧主官诏  主俱不出光禄寺请路祭例皆素馔从之
　　○改四川九永守备陶戬福驻施州卫从湖广抚按官陆杰等奏也
　　○庚辰
　　○发太仓银三万两于保定易州唐县真定典阳井陉获鹿等处籴买粮草预备明年客兵支用从抚臣刘隅言也
　　○壬午
　　○四川酉阳宣抚司宣抚冉玄献合式大木二十根诏量加服色酬赏
　　○以虏遁出边诏掣还京边诸路兵马取都御史翟鹏总兵官赵卿回京
　　○巡抚山西都御史陈讲以虏入犯上＜锍-釒＞自劾  上曰陈讲领边关重任前修筑城堡专以备虏乃虏再深入荡无祥御以致荼毒地方及虏迫省城则虗守关门任贼囚讧不闻调兵截剿姑禠其职俟纪功官勘明治罪吏部亟推有才略者代之
