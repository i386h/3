<!-- { "loadSidebar": true } -->
　　○己卯户部尚书梁材等初奉旨会议天下岁用钱粮至是以条列以进一议王府禄米言迩来宗支繁衍而岁供每称不给是不可不虑也为今之计有三曰申严妾媵之限使不得滥收过额以防他日诈冒之端曰收复官税凡山场湖陂税课河泊之类惟洪武永乐以前钦赐者仍与为业其余奏讨者俱查复入官以补禄粮之缺曰处旷间之役言王府旗校军匠诸役无出外征操之苦其所得月粮多寡不同宣量为裁节月支三斗者如故自五斗至一石者俱令本折半给一议军官俸粮言国初官有定员粮有定额今则传乞升授日渐加多俸粮不给今救弊之法有三曰清屯田宜申令管屯御史及佥事诸臣选委廉正指挥督率旗军尽力开垦毋因循故事毋自为占种毋妄报灾伤曰严比试凡武官袭替毋论新旧俱令比试一试二试不中者食半俸三试不中者谪戍行考选于世袭之中庶无冒滥廪禄之弊曰定法令军官有因事住俸者至事完之日方许复支其停支月日毋得朦胧补给其犯罪宜降革者即为降革免其立功毋令立功满日冒复原职至于罢软老疾带俸闲住者原支本色俸米宜减其半改与折色一议裁冗食凡文武衙门传升乞升大小官员宜量为裁革存留者给半俸凡匠官老疾及艺业不精者宜令闲住其艺精见役者亦与半俸至于军民匠役自原额之外凡嘉靖元年以后投充者尽革之各卫军士亦宜汰老弱拣精壮立为城守定制余者遣归屯田一议节冗费迩者内承运库采办金宝香蜡之费光禄寺大官供给冒滥溢于旧额之外者不下数十万非可久之道也宜敕所司查明可罢者罢之省一分国有一分之益宽一分民受一分之赐一议处逋欠迩来司府州县催徵钱粮率于起运者留心督促以估才名而存留者漫不为意故王府禄粮官军俸给空乏为多今宜申明条例凡起解存留钱粮及屯田子粒越限不能徵完者抚按奏闻降罚有差则人知所警而逋欠者寡矣惟  上裁查得旨军官降革立功及带俸闲住支半俸例仍再议以闻余悉如拟于是户部复会官议言宗室本色禄米扈从文武群臣本色俸粮当国家财用丰盈之时亦已裁节内府供事与各衙门工匠官员皆有朝夕服役之劳亦仅支半俸军职闲住者既无着伍差操之勤又无军政管事之责在内享优游之乐在边免锋镝之患乃与服劳执役官员同支全俸非宜臣等以为宜如前拟支半俸便得旨命如旧支全俸第令兵部严举比试犯堂冒保冒袭事例以清滥费
　　○工部尚书刘麟言今漕河修治工可垂成而巡抚河南都御史潘埙以致仕去恐因是中止则前功尽弃乞敕巡按御史胡效才兼理其事以期成功  上然之并令总理侍郎潘希曾与效才公同督视毋得推避致误国储
○庚辰升都察院右副都御史张琏为户部左侍郎南京都察院右副都御史蒋瑶为工部右侍郎改南京大理寺卿葛浩为大理寺卿
　　○赠江西安仁县阵亡医学训科倪洌为德兴县县丞命有司岁时致祭仍以其子笙为医学训科初正德间姚源贼寇安仁洌挽弓捍敌连发七矢中七贼贼败去复拥众来攻洌独当一面身被九创贼退随死至是有司以状闻故有是命
　　○辛巳宴朝鲜国使臣礼曹参判李艽等十八人命礼部尚书李待时
　　○壬午大学士杨一清荐浙江永嘉县儒士叶幼学潜心典礼乞量授馆职使随史官供事纂述  上命授翰林院待诏于史馆供事
　　○癸未太医院院使陈宠以老乞休  上以其供事久命升通政使司右通政致仕
　　○命署都督佥事郤永佥书左军都督府事
　　○甲申淮王祐楑以宗支袭封乞追封其父清江端裕王见淀为淮王母妃赵氏为淮王妃许之
　　○乙酉以南京尚宝司卿费采为右春坊右庶子兼翰林院侍讲署南京翰林院印
　　○户部尚书梁材等覆詹事霍韬＜锍-釒＞言宗藩禄米日益不给当如韬议赐书各亲王议处善后之策其官军俸粮则查革传升乞升之冒滥严行新旧比试之成法他如禁私役复屯田给盐课一一申明法令令所司务实行之庶俸粮可给也内府粮料则请奉诏旨责令监收科道诸臣务在重恤民困诏如议
　　○丙戌南京礼部尚书刘龙南京国子监祭酒张邦奇俱以灾异自陈乞致仕不允
　　○南京太常寺卿牛凤少卿黄重俱乞致仕许之
○大学士杨一清言臣自登仕以来历事我  宪宗  孝宗  武宗屡被褒封诰敕奖励玺书颁赐书籍今又蒙我  皇上赐书赐诗赐敕谕褒答赐御制诸箴天葩焕发奎章陆离臣廛居荒陋不足以奉玉音谨于居室之东择地构楼五楹将以奉藏  宸翰以彰历朝恩遇遗来世光荣伏乞赐以楼名用垂永久  上嘉其慎敬历朝敕旨兼重经史至意赐名为宝翰命工部制扁悬安
　　○丁亥初刑部尚书高友玑等会问郭勋擅取金辂事罪状欠明  上批驳责其隐匿回护令再问玑等复会问稍易其词  上曰友玑等所问终属朦胧令各对状于是六科给事中赵廷瑞等十三道御史刘濂等连章劾奏曰郭勋擅取边军欺君玩法无人臣礼已莫逃于  圣鉴之明削其衔而禠其柄矣今所未明者惟勋所以取辂之故及指挥王臣被虐之实孙铎通赂之情所当按鞫耳高友玑不惜公议曲为隐护始言勋以辂父业医之旧而取辂及再问则言勋听通政使柴义之嘱始言孙铎过送赃私于郭勋及再问则改拟孙铎指称诓骗旬日之间顿易成案岂古所谓刑罚之用一成而不可变者哉乞显黜友玑以为治狱无状者之戒都御史熊浃侍郎许赞大理寺少卿曾直锦衣掌卫事都指挥使骆安等漫无可否殊非刑官之体亦宜并论  上曰友玑职掌邦禁奉旨推问狱情始既隐匿既又更改遂致公议不平议拟不当熊浃等又从而附和之法守安在友玑令致仕熊浃等各夺俸六月骆安等各二月金辂等下法司再问已法司会九卿再问得勋受贿状  上切责勋夺禄米三之一辂铎各发极边永远充军时柴义已故宥之
○戊子总制狭西三边军务兵部尚书王琼上言臣闻汉赵充国奉命西征曰愿至金城图上方略盖百闻不如一见阃外之事难以臆度遥制故也臣尝观都御史唐泽御史刘濂议处哈密土鲁番事宜皆身亲履历见真而议当可谓国是矣向已会奏而未见允行故今日纷纷迄无定论其言曰今议土鲁番占据哈密一节有已然之迹有当然之理有必然之势抚之以恩而彼志益骄震之以武而我力先屈此已然之迹也顺则绥之而不为之释备逆则御之而不为之劳师此当然之理也处置得宜则远服而迩安处置失宜则兵连而祸结此必然之势也盖师不可以轻举寇未可以横挑其大者有五焉我之军额空存百无一补而兵不足屯田满望十有九荒而食不充一也屡挫而怯久戍而疲我之锐气未振长驱而入满载而还彼之逆焰方张二也我失瓦剌之援而进无所资彼合瓜州之力而退有所据三也河东临洮诸府甘肃之根本而伤夷未苏关外赤斤诸卫甘肃之藩篱而零落殆尽四也西南巢海上之虏防守难撤东北梗山后之戎馈饷难通五也况哈密地界群虎之中今若大发兵粮远冒险阻强驱垂亡之部落复还久失之封疆是送羊入虎耳掣兵而归则彼难独立留兵以守则我难久劳皆必危之道非自然之策也窃谓莫危于战莫安于守忠顺王之绍封势宜加慎土鲁番之求贡理可俯容索还城池存我继绝之名而渐图兴复宣谕酋长开彼效顺之路而严加堤防选任将帅而责其成搜补卒乘而养其锐专官运粟河东以济乏籴之急募民广屯塞下以浚足食之源俟我无不修之备而彼有可乘之机然后惟所欲为俫瓦剌屯苦峪城瓜沙兴哈密襟喉西域拱卫中华将无不可矣若今日则非其时也臣反覆看详泽等之议知其明习时务深加叹服乞敕兵部早定国是以便奉行下兵部议尚书李承勋言唐泽原奏固深合夷情但机不可先设变不可预图用兵驭夷惟在随机应变要非画一之法可以持循而世守也今第令甘肃镇巡诸臣量度事势从宜行之诏曰可
　　○己丑升广西左布政使王大用为应天府府尹
　　○庚寅赐少保兼太子太保吏部尚书谨身殿大学士毛纪故妻封一品夫人官氏祭葬
　　○礼部尚书右侍郎何瑭以疾再＜锍-釒＞乞休  上命回籍调理
　　○辛卯选授太常寺博士饶秀行人司行人戴儒刘希简为给事中秀户科儒刑科希简工科
○提督两广军务兵部右侍郎兼右佥都御史林富引疾乞休不允
　　○壬辰改户部主事倪组方一桂沈奎许廷桂徐淮刑部主事吴麟梁尚德傅炯大理寺左评事孙锦俱为监察御史组浙江道一桂广东道奎狭西道廷桂江西道淮贵州道麟河南道尚德云南道炯山东道锦山西道时御史乏人吏部尚书方献夫请于各部属选取
　　明世宗肃皇帝实录卷之一百
明世宗肃皇帝实录卷之一百一
　　嘉靖八年五月乙未朔南京户部奏弭灾四事一议折布言江西湖广岁解南京内府折粮绵苎布在两省州县各徵银买布起角□羊及计布所直不当所徵三分之二而转需索所费尤多宜自今计内府岁用布若干如数徵角□羊本色余每绵布折银三钱苎布二钱角□羊部收贮折支官军俸粮赏赐一议水兑言旧例河下兑支米三十万石免其筛晒每石加耗米三斗近年奸徒恃无筛晒任意插和宜自今令监收官稍加筛扬有浥烂者勿收一议兼收杂粮备赈一议久任屯田御史三年一代户部议覆得旨允行
　　○丁酉南京都察院右都御史张琮以灾异乞休  上许之命有司月给米二石人夫二名
○南京光禄寺卿刘乾应天府丞杨灿亦以灾异乞休俱许之
○戊戌升太仆寺少卿张楠为南京鸿胪寺卿
　　○命清汰在京锦衣等卫在外各卫旗校力士军匠有诡名顶补及一家重役冒支月粮者裁革
　　○己亥  孝宗敬皇帝忌辰祭  奉先殿遣建昌侯张延龄祭  泰陵
　　○升浙江布政使司右参政毛思义于本司四川左参张羽于河南俱右布政使
　　○庚子监察御史毛凤韶上言臣闻大臣系天下之望当谨于进退之际以全始终之礼故古者大臣求退必荐贤以自代苟所代不如其人则宁存其旧诚慎之也臣仰见  陛下励精图治而大臣不肯精白一心以事  陛下如刑部尚书高友玑者  陛下即赐罢黜天下咸服其明但臣愚窃以大臣退之易者由进之易也迩年以来会推之典不谓不公而论者乃谓持循故事臣以为有三患焉人才难得之患知人甚难之患观望顾忌之患乞自今令大臣举人自代下之廷议参酌可否如其未宜仍又别推庶大臣得人而无数易之患矣又如侍郎何瑭敦朴正大足以厚士风廉静忠贞足以励贪懦今虽在告宜赐慰留  上纳其言诏自后推用大臣必众论共与者方可拟闻如一时访论失真许科道官紏举何瑭令在京调理病痊即起视事勿再辞
