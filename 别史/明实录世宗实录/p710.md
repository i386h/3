<!-- { "loadSidebar": true } -->
　　○南京锦衣江淮等卫原设水军马快战船永乐间迁都北京遂专以运送  郊庙献新及  上供品物军需器仗其后管运内臣假托虚增肆为奸利  上登极诏革其弊进鲜船只如旧例每起不过三只南京兵部尚书乔宇因奏裁船数视弘治间减十之四正德间减十之七  上皆从之至是诸监局内臣竞请乞如正德中例守备太监戴义以闻兵部执奏诏  既出不宜纷更得旨如弘治年例以后不许再议增减
　　○辛亥  宣宗章皇帝忌辰  奉先殿行祭礼遣英国公张仑祭  景陵
　　○兴府候缺良医等官念宗等六十三人援扈从恩例乞升吏部言此辈皆虚名隶籍与在府供事者不同觊非其分宜按治如律  上命黜罚有差其经事有劳之人特许量补京秩时旗校殷通等千三百余人亦援例乞升兵部议  祖宗之法武职非军功不授正德间始以恩幸窜籍锦衣  陛下登极诏书裁革略尽人心快之此辈皆空名无用不可一概行赏乞以通等分隶亲军卫所食粮当差以杜觊幸之门得旨通等俱隶籍锦衣卫总小旗照旧替补仍人给银三两以示优恤不许再行渎奏
　　○癸丑时享  太庙奉  武宗毅皇帝神主诣庙享祭
　　○乙卯朝鲜国王李怿遣陪臣工曹参判金克成等贡马及方物庆贺赐宴赏金织衣彩叚有差
　　○礼部奏耕耤礼仪先三日太常寺奏祭祀文武百官致斋二日次日早顺天府官捧耒耜及穜稑种进呈讫复捧出由午门左门置彩舆鼓乐送至耤田所具服殿  上服衮冕典仪唱乐舞生就位执事官各司其事导引官导  上至拜位典仪赞瘗毛血迎神奏乐乐止内赞奏四拜百官同典仪唱奠帛行初献礼奏乐执事官捧帛爵跪于神位前奠讫内赞奏跪百官同乐止内赞奏读祝读祝官跪于神位前右读讫奏乐奏俯伏兴平身百官同乐止典仪唱亚献礼奏乐执事官捧爵跪奠于神位前讫乐止太常寺官进立坛东西向唱赐福胙内赞奏跪搢圭光禄寺官以福酒跪进于  上右奏饮福酒光禄寺以胙跪进于  上右奏受胙奏出圭俯伏兴平身奏二拜百官同典仪唱彻馔奏乐执事官诣神位前彻馔讫乐止典仪唱送神奏乐内赞奏四拜百官同乐止读祝官捧祝掌祭官捧帛馔各诣瘗位奏乐礼毕乐止  上还其服殿更翼善冠黄袍太常寺卿待百官俱更服讫入奏请诣耕耤位导驾官同太常寺卿导引  上至耕耤位南向立三公以下从耕者各就从耕位户部尚书北向跪进耒耜导驾官同太常卿导引  上秉耒三推三反讫户部尚书跪受耒耜太常卿奏请复位顺天府尹捧青箱随以种子播而覆之  上御外门南向坐观三公五推尚书九卿九推太常卿奏耕毕从耕官各就位教坊司承应毕太常寺奏礼毕导驾官同太常寺卿导引  上还具服殿伞盖侍卫如常仪俟  上升座鸿胪寺官奏顺天府官率两县官耆老人等行礼赞五拜三叩头礼毕引上中下三等农夫各十人常服操农器叩头  上亲视其终亩各赐布一疋鸿胪寺官赞入班候百官序列定致词云亲耕既成礼当庆贺赞五拜三叩头  圣旨赐酒饭鸿胪寺官承旨讫赞入班一拜叩头尚膳监进膳三品以上官各就丹陛上东西相向赐坐四品以下官台下序立并宴劳耆宿于坛傍宴毕鸿胪寺赞入班一拜叩头奏礼毕  驾兴还宫制曰可
○丙辰以大祀  天地  上御奉天殿誓戒文武群臣致斋三日
　　○夜晓刻金星犯牛宿
　　○丁巳升河南巡抚副都御史李瓒为工部右侍郎兼都察院左佥都御史总理河南山东直隶河道
　　○命署都指挥佥事陈谨充左参将分守宣府万全右卫等处
　　○戊午以上元节赐文武群臣假十日自后每岁以为常
　　○巡抚辽东副都御史李承勋奏辽海连年用兵斩获首功者被夺而倚势冒级者躐升人心不平幸遇明诏厘革该司卫所或心怀畏忌而不敢革或不识文移而不能革以致明诏废格公论未伸宜通行抚按守巡严核正德元年以后军功应存应革应奏请三项条状以闻兵部覆请如承勋议行令各省一体会官查革  上从之
○夜晓刻水星犯罗堰星
　　○己未大祀  天地于南郊礼成  驾还御奉天殿文武百官行庆成礼
　　○清宁宫后三小宫灾钦天监掌监事光禄寺少卿华湘言正德十六年二月火星犯鬼宿冬十一月金星犯键闭臣谨按占书并主火灾后至五月乾清宫内火仰见  上天示戒端不虚也臣等去岁尝奏太白昼见秋雷大  金木相犯兹皆变之大于火者伏望  皇上祗严天戒益修德政以弭灾变＜锍-釒＞下所司知之
　　○夜昏刻月犯五诸侯星
　　○本夜金星与木星相犯
　　○庚申免庆成宴赐分献陪祭及预宴官胙其四夷朝使仍赐宴于阙左门
　　○壬戌泰宁等卫都督孛来罕等遣头目塔卜歹等来朝贡马赐宴并金织衣彩叚有差○礼部尚书毛澄言  皇上郊祀甫毕禁中失火密迩青宫变不虚生宜应之以实法成汤之自责效周宣之侧身思礼乐教化之或愆念庆赏刑威之有失充其惧灾忧患之心而致夫顺  天悦  亲之实  上曰  上天示戒朕心警愓与卿等同加脩省以回  天意
　　○澄等又言  陛下升自外藩嗣登  大宝  考孝庙  母慈寿诏敕颁布协于群情已复加恩本生尊  兴献王为兴献帝  母为兴献太后臣等仰体  圣心委曲将顺亦既无所不至矣今御批直曰  父母又各加一皇字则似乎于正统之亲混同无别恐不可以告于  郊庙而播之天下也内阁大臣竭诚尽忠  陛下不可不听  上曰此  慈寿太后懿旨不必更议是日科道官交章论谏给事中安磐则谓兴为藩国不可加于帝号之上献为谥法不可加于生存之母本生所后势不俱尊大义私恩自有轻重御史李俨则谓  慈寿母祀分均体敌恐生群小之心渐构  两宫之隙程启充则谓虞舜不后瞽叟光武不封南顿礼无二本自古已然今帝后之称既行庙享之礼何祔疑逼之名不正上系之统何承＜锍-釒＞入俱以有前旨下所司知之
　　○清查南京锦衣卫旗校以冒滥裁革者二百六十人
　　○编发宁府官校及内官家人充南昌卫军乐工流民令著籍南昌新建二县当差
　　○户部郎中李绯督饷蓟州等处持法过严把总王赞怨之诬其额外求索侵盗国储给事中田赋以闻事下都察院行抚按官核奏无验有旨勿问仍召还用之
○浙江巡按御史何钺奏先任浙江镇守太监刘璟王堂浦智织造太监晁进皆黩货害民虽已罢革未泄众愤都察院覆议请逮问追赃智贪纵尤甚宜寘重典得旨四人业已处分免逮治所坐赃物如议追没
　　○原任四川巡抚胡世宁奏分守建昌太监赵钦贪暴不法恶党依凭煽虐请逮治之兵部尚书彭泽覆如世宁奏因请罢镇守诸内臣得旨钦降奉御安置南京新房其党雷瓒等俱下吏分守官仍令司礼监推补
　　○都察院左都御史金献民等奏拟江彬逆党游击将军李兴等罪兴及吴政论死妻子免缘坐参将杨玉宋斌谪戍极边左钦降二级  上从之兴坐诬罔不道因奸杀人特命加拟重法以闻
　　○兵部左侍郎李钺兼左佥都御史总制狭西三边军务
○癸亥礼部奏奉  皇太后懿旨选后请命司礼监择公正内臣分道选求从之
　　○赐纂修实录及监修等官宴遣国公朱辅尚书乔宇毛澄待以  武宗皇帝山陵甫毕免簮花作乐
　　○汝王枯椁为其妃兄李铭乞升指挥带俸下兵部议武职不由军功例难轻授已之
　　○调拨云南陆凉卫后所千百户镇抚等官于十八寨新建守御千户所
　　○命工部主事江珊会同巡按御史天津兵备督理新河工程先是海口淤塞漕舟从天津出海复折入梁河而达蓟州道远水湍舟数为败议者谓直沽东北岸有二道一曰新开一曰水套北接梁河径四十里可以＜锍-釒＞浚成河改由北道无涉海之虑谓之新河行之天顺间民大称便后岁久堙塞漕臣以为言工部覆议于治河郎中之外别委精廉主事一员会官督浚＜锍-釒＞珊名以请从之
　　○夜月犯太微垣上将星
　　○甲子开馆纂修  武宗毅皇帝实录
　　○命署都指挥佥事鲁刚敢勇营坐营管操
　　○夜月犯太微垣左执法星
　　○乙丑  英宗睿皇帝忌辰  奉先殿行祭礼遣建昌侯张延龄祭  裕陵
　　○命  康陵卫官军月粮如例改拨京仓支给从百户高玉之请也
　　○守备紫荆关太监耿忠奏新城等仓放支略尽军无见粮乞行所在徵纳本色或召□籴买以济缓急户部议言往者夏秋税粮法不画一承角□羊包纳之徒得以候时贵贱自择本折去取肆渔猎其中顷年奏行折收召买之例榖贱召买榖贵折银而官价不亏榖贵放本色榖贱放折色而军士沾惠计无便于此者但本折二色未定关支月分委官乐折支之便召买坐废而军饷恒苦不给今请自元年正月为始本折间月关支其折色每石如例给银四钱五分其本色听委官召买支用或价值太高召买不及每石加银二钱给之候米麦平价及时贸易本色务足半年之用  上是之
　　○户部言迩者军储浩繁太仓银少臣等集议请自正德十五年秋季至次年之冬官军折支俸银悉从内库关给今承运库太监梁谏等辗转推拒以银色不足为角□羊仍责办太仓区处是宫府异同令出复反甚非新政所宜有也＜锍-釒＞入得旨令户部如例区处勿致怠误
　　○给事中杨秉义等奏言臣等奉敕行边散赏目睹宣府大同二镇村堡丘墟公私匮乏山西河南等处运饷不至帑金盐引不救目前之急仓猝有变西顾之忧也今北直隶山西幸有年宜亟发库银输之紫荆鴈门等关量地远近籴榖无事则以给官军月粮有急则以应客兵支用章上会二镇告警部臣议请发太仓库银二十万两移文巡抚都御史及管粮郎中以便宜籴榖实边  上从之
　　○丙寅户部奏上林苑监嘉蔬等署添设内官虐使菜户奸利不法请复旧制以文职提调便  上切责佥书监工等官数其蠹政害民罪状姑令改图再犯不宥且命有缺勿补
　　○工部奏光禄寺岁增内用薪炭之数  上令谕各署官厨诸役加意撙节爱惜勿得妄费重累小民
　　○治江彬党百户宋真校尉张杰王逯附势害人之罪发真杰岭南逯附近卫各充军事连工部尚书丛兰先任巡抚凤阳时阿奉失察法司言兰不宜处位重犯王锐锐已伏罪请逮治大亮诏宥之
　　○分守凉州太监刘德弟志倚宠横肆为言官所劾德坐革还志抵罪
○丁卯命成国公朱辅定国公徐光祚寿宁侯张鹤龄大学士杨廷和蒋冕毛纪费宏尚书彭泽石珤郑宗仁毛澄俞琳从耕耤田
　　○南京江西道御史杨材大理寺寺丞顾佖各上＜锍-釒＞辞免升俸改官  上以宸濠之乱材移书防遏佖先事告变皆不允辞
