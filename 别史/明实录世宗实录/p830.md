<!-- { "loadSidebar": true } -->
　　○总督河道右都御史盛应期言沛县迤北河道地形庳下泥沙易集以故累浚累塞今询之官民咸称昭阳湖东自北进汪家口南出留城口约长一百四十余里可改运河北引运河之水东引山下之泉内设蓄水闸旁设通水门及减水坝以时节缩较之挑浚旧河劳逸远甚且可为永久之利计用夫六万五千人于山东南北直隶相近府分徵调仍量行顾募用银二十万两有奇取之两淮盐价而以山东官帑所贮佐之期六月而毕事章下廷臣杂议皆言应期议是  上乃命应期及春和督官兴事且诫各巡抚等官同心协力共成大功应期又请令管河郎中柯维熊员外王大化于赵皮寨孙家渡南北溜沟等处役工挑浚以杀上流之势武城迤西至沛县迤南修筑长堤以防北溃之虞俱从之
　　○丙戌  上大祀  天地于南郊还御奉天殿百官行庆成礼
　　○丁亥
　　臣及四夷朝贡使
　　○戊子上元节罢群臣宴
　　○庚寅  英宗睿皇帝忌辰  奉先殿行祭礼遣英国公张仑祭  裕陵先是  奉先殿祭礼每遇  一庙忌辰  九庙共用牛一豕五羊七于各  神位前致祭仍各荐酒果之属至是用大学士杨一清言遇忌辰止于所当忌  神位前行礼祠官以牲数请  上命用牛羊豕各一
　　○豊润伯曹栋卒无嗣庶长兄松请袭封兵部言栋之先曹义以景泰五年小团山之捷封与开国元勋异今松以庶兄嗣封宜降袭  上命袭伯爵如故
　　○辛卯刑部尚书胡世宁以疾乞归言臣间关罪谪之余遭遇  圣明超跻至此以公义言之固宜图报国恩即论私计臣子纯少未能立臣不胜老牛舐犊之念亦欲少需满考得徼荣于衣冠之嗣顾疾疚增剧度不可支乃敢冒死以请  上优诏留之而命其子纯入监读书
　　○大学士杨一清等言伏闻  皇上每晨拜  天于宫中臣等窃谓  上帝至尊故凡大祀必斋戒乃敢对越若宫寝之中原非祀  帝之所旦旦祝拜似烦且亵此礼考之古典  祖训皆不载惟  英宗宝训谕阁臣李贤等曰朕自复位以来每日五鼓初即起拜天已乃阅奏牍朝  庙视朝则拜  天之礼是时始为之然亦  英庙自述其勤诚之意未尝著为令也事不师古请已之  上曰兹事朕不安于心已久虽循旧行之实惧烦渎卿等谓非  祖宗垂训不必行朕知己
　　○兵部覆御史王重贤等奏诸边将宜慎择其人而久任之无以细过轻易科道官查阅京营者宜以一年为期勿兼他事仍假玺书以重其权各处清军御史近以地方灾伤罢遣恐兵籍坐此日虚宜复其官而以一切戎事尽付之报可
　　○提督团营太监张永查上十二营官军原额一十万七千有奇今止五万四千四百有奇马原额一十五万二百余匹今止一万九千三百余匹且其中病惫豗瘠者过半营务废弛盖莫甚于此时乞清勾角□羊酌替补汰老弱以壮军威发草场桩朋等银买补马匹拨给官军仍申严克减草料顾借倒失之罪以饬马政章下兵部采其议行之
　　○壬辰升浙江左布政使潘埙福建左布政使朱廷声湖广左布政使潘珍江西左布政使叶相俱为都察院右副都御史山东按察使王应鹏狭西按察使翟鹏俱右佥都御史各巡抚地方埙河南廷声湖广珍辽东相贵州应鹏保定等府兼提督紫荆关鹏宁夏改湖广巡抚孙修为南京都察院右副都御史提督操江兼管巡江
　　○六年冬云南土舍安铨作乱侵掠寻甸府嵩明州木密杨林等处巡抚傅习檄守巡兵备官参政黄昭道副使周奎欧阳席以兵讨之大败贼遂陷寻甸嵩明杀指挥王昇唐功千户郭彬赵俸等知府马性鲁弃城走事闻诏停三司掌印官俸昭道奎席并革去冠带管事令杀贼自赎仍切责沐绍勋发夷汉兵讨之敕川贵镇巡官严兵夹剿地方官功罪俱俟事宁奏处
　　○建州左等卫海西亦里察河斡兰河等卫女直都督章成等一百八十人来朝贡马宴赉如例
　　○癸巳升云南鹤庆军民府知府马卿为本布政司左参政
　　○以平凉府雹灾免军民田租有差
　　○湖广巡抚都御史孙修言江上多盗请于按察司副使佥事内岁遣一员驻劄岳州专任江防从之
　　○甲午太子太保南京兵部尚书李充嗣复＜锍-釒＞乞休且荐兵部左侍郎伍文定自代诏许之赐驰传以归
○以淮扬庐凤连岁灾伤诏以兑运米改折四万五千石石银七钱徐州改兑米一万八千石于临清广积仓如数支运俟豊徵补
　　○夜月犯氐宿东南星
　　○乙未户部覆尚书李承勋条陈裕国用三事一严收纳谓各处税粮宜遵律例依限徵收毋迁延过期使小民易于办纳运军免于守候其管粮官不许上官一概差占致妨本等职务一便输将谓东南粮长角□羊纳粮米有包贝□皮之苦有营干之费受困既极逋负日多宜行内外诸司加意抚恤毋得横肆科害应兑军粮除正收加耗毋多增斛面其内府白粮但遵前旨每石加耗一斗若分外需索者重治之一定经制谓天下一岁所入税粮若干内外军国之费共用若干宜查核实数分为二目每岁终通融会计盈缩傥所出浮于所入则集议裁省务令岁有赢积如古者存一用三之意至于事有因革时有消息则当十年之期又一大会之此乃古者制国用之良法仍愿  上慎重名器节减冗滥以为足财之本＜锍-釒＞入得旨俱允行
　　○丙申大学士杨一清言臣出入中外几四十年而在狭西最久窃见甘肃一镇自兰州渡河所辖诸卫绵亘二千余里番虏夹于南北一线之路通其中肃州嘉峪关外夷羗杂处寇敚无时自昔号为难守而今日事势又有异者亦卜剌阿尔秃斯二贼窃伏西海始而残害诸番今则与番联合窥我庄凉又犯我河洮之境矣西域土鲁番踵恶数世先年独残破哈密后则沿边王子庄等处赤斤罕东等番卫俱被蹂践遂敢称兵叩关犯我肃州困我甘州镇城矣为今之计既未能奉辞远讨则先事预防之虑胡可旦夕忘也臣闻御戎之策自治为上自治之道兵食为急今各卫所行伍空虚士卒疲惫战守之具徒支目前若不于逃亡者设法勾补见存者加意抚恤脱有边警何以待之河西粮储匮乏士有饥色马多瘦损内地所派既不足外供朝廷间发内帑给之亦不过即籴所在之粟入所在仓廪而已而境内布种不广别无辇致虽有官银无从籴入以故榖价腾踊日异月殊所司往往以银散之卫所军余令市买纳官责限督并众口嗷嗷怨声载道夫处积边储不过籴买召□二事今籴买既有弊惟召□为最便之法宜自今定制凡开中盐引务令□人上纳本色边储银两除量留以备豊岁折放亦当召□籴粟稍优其直而不苛其收则应者自众矣然欲以本土之所出共本土之所需非广兴屯种不可今者遣官清查塞田授军耕作此诚探本之策而其故亦不可不讲也何则正军充伍余丁拨屯例也但其中有有军无余者有有军余而无力不能布种者故屯地多侵没于将领豪右之家以致屯军终岁陪粮有贫丁以田假佃于人者有田隔远硗瘠无人愿假不得已终岁佣身以输粮而不足者管屯之官至计十岁以下幼男报充屯丁参两朋合谓之擡粮屯事至此边人之困尚忍言哉故欲广兴屯种非先补助屯丁不可按军士三守城七屯田例也今各卫征操之外有乘墩守堡伏塘等役即守城且苦乏矣其何有于屯宜令清军官查理各卫军户应继者俱选角□羊徤丁仍加带军余一人户大族众者二人与俱诣边以补屯卒使其来则有亲属以为侣至则有田业以为家庶乎生理相依而逃亡者鲜矣不然亦可仿古募民实塞之意召募陇右关西之民以屯塞下授地之外任其开垦俟三稔乃徵其租一切徭役皆复之如此则利可资身人争向募矣又考先年屯政修举之时牛具种子皆为官物凡屯军以年老或选伍代去者例以牛具种子若干随田还官今尽废矣宜仿其法以万金买牛及田器审屯丁系贫窭者及清角□羊召募初至者人给牛牝牡各一只犁铧各一具种子五石每年所获自输租外即偿原假种子以备春作更给至于屯地之埋没者则听人首告占种于官豪者谕令吐退而不追其往可也或有以虏警为虑者臣谓春种秋获各不过一二旬耳设令各该守臣先期晓谕约日并作大发卒为之守望寇至举烽即可收保且虏入寇亦有时垄亩连云禾稼蔽野虏马亦安能尽残之乎管屯之官尤必委任得人贪婪侵克者罚无赦三年以上屯粮无负者赏之五年以上无负及有赢积者荐举擢用今日修举屯政大要不过如此若徒以清查催纳为名而无实心经理之方臣恐于边备终无益也  上曰览卿奏具见经国忧边至意该部即拟议条列以闻仍敕王宪刘天和如所奏用心区画身亲督课务底成效
　　○吏部尚书桂萼言在京各马牛羊等房仓场草料赢缩不会掊克数多臣尝闻之管仓尚书李瓒曰各项头畜岁虽有增其倒损者甚多昔弘治十七年给事中许天锡尝一阅实其数遂减豆一十八万七百余石草三百四十七万九千九百余束迨今二十余年矣若科道官能亲诣各房清查但照见在马牛羊之数关给草料倒损者即除之则一岁可省北直隶山东河南二三十万金之费贮之于官补买水次支运米即可蠲各省灾伤之民是乃推餋马牛之余以济百姓惠政之大者也  上嘉纳其言命所司查议以闻
　　○逮原任巡抚甘肃都御史陈九畴至下法司鞫之
○丁酉大学士谢迁自陈年已八十在位无补乞放归田里  上优诏留之不允
　　○大学士杨一清言京营将领多系勋臣世胄膏梁纨裤之辈宜依弘治间刘大夏所议凡边将曾经战阵偶坐事居闲者悉取至京付以搜选教练之任庶克有济且古之用将者智勇廉贪皆可兼使不以一眚废  上纳其言令兵部推举乃举降级听用宣府总兵潘浩革任狭西总兵郑卿大同副总兵靳英大同西路参将高时狭西洮泯河参将杨佑开原参将王道餋病凉州副总兵周尚文锦义参将甯宝见任宁夏东路右参将魏锟协守松潘东路左参将蒋存礼湖广都司掌印申锡大宁都司掌印陈希夔俱曾历战阵谋勇可取宜召赴京师备坐营领军之任  上曰将才难得各官虽有因事论罢者今用人之际当舍短取长浩等及锟存礼巡抚官其给传令诣阙听用锡希夔既掌都司事勿召
　　○西夷答牙答族番人纳麻萧等二十六人来朝贡方物马匹给赏如例
　　○戊戌山西巡抚都御史江潮举庆成王奇浈孝行诏赐玺书银币旌之
　　○夜月犯建星西第二星
　　○己亥升顺天府府尹陈祥为都察院右副都御史总理南京粮储
　　○御史王重贤等陈三事一议积榖请令各省抚按严督所属府州县官凡赎罪折纸俱纳谷米不许收价银以滋侵渔之毙其无碍官钱及引契鱼盐茶酒诸课税不系角□羊部者亦当趁秋成之时籴谷备用一肃仓场言京通二仓监收粮运自官吏以及军斗诸役留难需索蠹毙多端宜严行禁约至于御马等仓天师庵等草场收纳各处刍菽其毙尤甚请自今令各商人不必运赴内府止于京仓空廒收贮每石扣银三分遇该监取用刍菽以为搬运脚价之费一均蠲免言诏书累蠲往年逋税意本至善但良民依期完纳者多粮里收头人等往往蒙蔽侵欺以故惠不及民而利归豪猾亦有州县官惧上官督并科税先以虚文起角□羊及遇宥则民遵诏不纳而坐累角□羊户者请异日颁降恩典如正德十六年诏例蠲其后年未徵者庶几民沾实惠而奸弊可除户部覆重贤等言皆切于时弊可从惟刍菽运赴内府立法已久难以轻变诏从部议
