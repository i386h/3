<!-- { "loadSidebar": true } -->
　　○己未升尚宝司司丞李錞为本司少卿
　　○降郎中林廷琛等主事周卿等御史蔡叆等及司正等官李天然等为各布按二司首领及各府县佐贰等官廷琛等俱以元旦失误庆贺为鸿胪寺所紏  上怒其不恪下锦衣卫狱因各降调外任其日紏仪御史来聘以紏奏不时夺俸三月
　　○辛酉贵州铜仁平头苗守龙子贤镇筸苗首龙科桑等作乱流劫湖广麻阳县等处  上以诸苗再叛责守备分巡等官李英李义壮杨雷等控驭失策停其俸令平贼自劾仍命湖广抚臣相机剿抚事宁按臣具状以闻时二苗已从抚会麻阳知县米崇方以勘事驭道辰溪遇苗人拘执之收其所遗筐篑苗愤怨遂聚众窘崇方杀其从役因追至麻阳城围之遂劫掠巡司卿寨先是守备李英于新附诸苗时时分别善恶颇称繁琐苗既疑畏至是遂复叛云
　　○蓟州巡抚都御史侯纶请改密云分守参将为副总兵仍守本路以黄花镇隶焉听三屯营总兵节制因言本路额兵万余而马仅二千匹请以蓟库马价银市马一千匹给用又请增选夜不收一百名  上皆从之
　　○壬戌  英宗睿皇帝忌辰  永孝殿行祭礼
　　○遣长宁伯周大经祭  裕陵
　　○癸亥
　　○祈谷视牲  命英国公张溶代
　　○工部议覆巡抚应天都御史夏邦谟奏齐庶人房屋湏遵会典人给银一百两必俟家口繁盛不能同居者工部勘明方给不得假以分析为名輙行奏扰其称修理亦照会典开载五十年一次每次二十两至于祭器惟嫡长子孙应主祭及立有家庙者查其应得之数量给一分庶子不得滥讨余若无名诸费悉行裁革报可
　　○甲子改派两淮等运司盐引共九十万有奇讨银三十四万余两贮宣大镇备调遣客兵支用从总督侍郎翟鹏请也
　　○丙寅兵部集廷臣会议上防边二十四事一请发太仓银十万两兵部缺官柴薪银十万两令兵募兵四万发太仆寺马一万匹马价银十五万两令市马万匹稍分给宣大山西保定四镇一大同镇城迤北自镇边堡东暗门头抵阳和后口抢风崖又自镇河堡西界抵老营堡接境中宜凿壕斩崖筑墙修堡请下督臣趣为营缮许以原发赏功银备经费一令户部运京通二仓米二十五万石给宣大以赈饥困一各乡民有谋勇自相团结者宣如尚书许赞议官司止籍其名毋得苛扰御虏首功论如例其所夺护赀畜一切予之一各边被虏归正人口宜信赏厚劳禁边吏毋得侵暴其有能馘虏首或率党类来归者宜如不次爵以招远人一宣大山西养马旧例每岁夏秋下场不支莝豆近年场地既为虏据调遣复无暇时请令户部量发银十万两专备三镇养马支费事宁如旧一三镇俱缺火器而大同兵械又称不足请令工部如数督发一请令督饷大臣计尽行军供馈或计日预给乾糗或随军轻赍银两或随地处备刍饷免致临期烦扰徒费无用一宜预调延绥宁夏固原辽东锐卒六枝枝三千人趣赴宣大督府听用度支给其军费一转战追奔变在呼吸我军战捷取首往往为虏所覆宜令设冲锋破敌一科选取死士数千人为兵锋优其廪犒遇虏用以先登论功以摧陷为上不责斩获一宣大偏保河南山东已有总督文臣居中调度宜增设武臣一员俾之协力防御事宁另议一海内废弃将官除罪至殊死者勿议外请自总兵以下千百户以上不分充军立功革职闲住等项但有熟谙边务曾经战阵者许自备鞍马随带家丁道路渎食期以三月赴宣大军门视其众寡或附诸将或自为营遇警令其独当一面果策奇勋不计前罪如例升赏一请令吏部□核罢任文职不拘致仕闲住养病为民谪戍等项但有才略堪济边用者果经论荐即核其年力徵诣阙下以备任使一士不用命克敌为难乞敕总督大臣凡兵交有临阵退缩及逗遛不进者自都指挥以下即斩以狥众总副参将游等官则责甘死罪状令破贼自赎其士卒畏者亦许总兵官径行处斩一诸臣建议足食之策言多可采请下户部条其可行者一各边军士寒苦钱粮空之请并令户部总会岁计出入根极弊源与所以通变之法并阅实各边主客兵粮所需豊耗亟为议奏一诸臣建议筹边至计固多但阃外之事不可中制凡一应事宜请悉听督臣计画许以便宜从事一请严察奸细有能捕获者升赏如擒斩例并审所过官司坐以失察之罪居民容隐者拏戮之一请令京营将领除常操外分曹操演所部人马有警即以次调发所需行粮戎器主者预为处备一宣大山西直隶附近居庸紫荆倒马一带墩堡宜行督臣修举河南山东腹里州县听民自陈其诸臣所陈因时设险之策请令督臣参酌行止一巡抚兵备守巡守令均有地方之责近者各镇失事守巡兵备不与其罪似非政体宜与巡抚守令通论功罪一各边军舍余丁有能出边斩获首虏者除照例升级外宜仍加重赏以作勇敢一州县民壮旧额太少宜行督抚大州县增至千名其次八九百名又次六七百名最小五百名一前奉俞旨守边将领失事律有正条若众寡不敌牲畜被掠及杀戮沿边哨探樵采军士不系境内者毋妄引被贼入境虏掠人民律若奋勇迎敌致掳奔败者虽斩获不当损失仍以功论毋妄引损军律宜申饬各边永为遵守议上俱报可下总督官亟行之许以便宜且令条上所未备者仍命户部会议财用事宜以闻是举也户部左侍郎王暐署部事凡议及财用俱支吾不为裁决兵部尚书毛伯温不能强乃以财用请户部再议是时户部尚书王杲将至暐意欲诿之也于是御史殷学劾暐避事且言去岁宣大虏警暐职赞邦计当出督饷乃巧图自便以狭西巡抚赵邦瑞代往请斥暐以为人臣不忠者戒  上置不问
　　○丁卯  诏山西山东真保等处各抚按官严核所属邻边各府州县治状汰其无良者是时虏连犯山西内地震恐给事中王梦弼谓内地无军卫防御所寄莫先守令宜分别去留以严内备  上从之仍谕山西抚按官并核经虏地方兵备守巡官治状
　　○戊辰启蛰行祈谷礼于  玄极宝殿  命成国公朱希忠代是日光禄寺少卿陈叔颐等一十四员陪祀不至  上怒其不恪各降三级调外任以紏仪御史来聘郑光溥失于紏查廷杖之调聘四川丹陵县知县光溥狭西澄城县知县
　　○改提督抚治郧阳右佥都御史张岳巡抚江西
　　○己巳  命提督操江右副都御史紫经冠带闲住以南京六科给事中曾钧等劾其贪婪无艺官民怨哗不宜寄以江防故也
　　○升山西布政使司左参政于敖为湖广按察使
　　○建州右等卫都督阿剌哈等海西右等卫都督歹卜等撒剌儿等卫都督歹因卜鲁等奴儿干等卫都督猛可等及陕西答牙等二人族番人各来朝贡马及方物赐宴给赏如例
　　○庚午  孝静毅皇后忌辰  景神殿行祭礼
　　○遣玉田伯蒋荣祭  康陵  敕建二忠祠于山西祀赠都指挥周宇丁璋录其死事也
　　○辛未御马监太监麦福请免科道官巡视该监给事中李纶以违例自便劾之诏下户兵二部议覆以刍豆之出纳存马匹之饲餋在圉仆是以瘦死有罚岁用有考巡视官员不为徒设请仍令科道官巡视该监马政如例从之
　　○尚宝司司丞桂舆有罪革任舆因  九庙灾乃私拟增建  庙制伦次上之并进所撰颂声佫辩等书高自称许礼臣参其狂妄希进瞽惑观听诏逮法司鞫之法司当舆纳赎还职  上特命冠带闲住舆萼之子也
　　○壬申礼科给事中陈棐请行大阅大射礼言  二祖开国时常躬肄将士而大明会典有教练军士率诣  御前试验之洪武中定制  郊庙之祭令文武百官前期行大射礼而令甲所载自天子以下射礼各有等及射器诸□甚具令虏数入寇日夜为朝廷忧宜有制治保邦之略请以冬十一月  车驾幸阅武大教场都肄将吏大加诛赏用张皇六师布昭圣武择都城中隙地仿古泽宫制为圃数区总在京大小文官办事进士分曹更日入射簿多寡课殿最章下吏兵议覆谓迩者丑虏跳梁上廑  宵旰敌王所忾固臣子分当自效然必赖  神武之威鼓舞于上乃可以作新士气诞布  皇灵矧今京营戎政伦偷弛已极尺藉徒存而戎伍则缺操练有名而简阅无实将帅去本业老弱耗军资如蒙  法驾亲阅大讲武事视其举废以施赏罚则  圣意所加既可以生旌旗之色而先声所畅尤足以破犬羊之胆此实国之大事今之当务也其大射仪式既不应古谊且与今政体不便请先举大阅礼诏两罢之  命原任镇守延绥总兵官右都督张凤总督宣大偏山东河南等处军务从兵部会议也
　　○甲戌  诏岁给周唐二府故奉国将军泔等淑人金氏等餋赡米各五十石
　　○以军卫官军月粮不足改发通仓关支不为例
　　○增置狭西延绥西路安定二堡初西路参将虽移驻旧安边卫然地势孤危西至定边营东至安塞营各里许总督尚书杨守礼请于中道各设一堡以便策应从之
　　大明世宗肃皇帝实录卷二百七十

大明世宗肃皇帝实录卷二百七十一
　　嘉靖二十二年二月乙亥朔  诏改南京礼部尚书张璧为礼部尚书趣令速赴供职  诏预派二十三年各边盐引一百四十四万三千三百有奇备主客兵粮草及新增募兵诸费
