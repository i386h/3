<!-- { "loadSidebar": true } -->
　　○己亥礼部上  太庙奉安  神主仪注一钦命大臣三员于六月十六日寅时以  庙成奏告  南郊  北郊  太社稷并遣官告  景神殿太常寺备办祭告  天地  社稷  景神殿及  祧庙奉安  神主祭品俱用脯醢酒果其奉安  列圣神主祭品俱用牲醴翰林院撰一应祝文太常寺奏请钦定捧  帝主大臣及捧  后主内臣各十三员合具吉服十四日太常寺奏致斋本日早本部率太常官会同内府各监局官恭请  祧庙  太庙及寝殿设各项神御仪物并乐器后同遣官并内外执事官恭诣  太庙演礼十五日太常寺陈设祭品如常仪内官监设  神主舆并册宝亭衣冠亭于  景神殿丹陛正中并预设神座册宝衣冠等案于  祧庙  太庙寝殿本日巳时遣官各诣  景神殿  四祖神主前太常官跪奏请  神主诣  祧庙奉安遣官恭捧  帝主内官捧  后主各奉升舆册宝衣冠内侍官各捧置亭内俱随行由  景神殿中道出先行至  太庙街门入至  太庙门内丹陛上停止其捧  太祖  成祖并  列圣神主遣官各诣  景神殿  神主前太常官跪奏请  神主诣  太庙奉安各遣官恭捧  帝主内官捧  后主各奉升舆册宝衣冠后随内侍俱各擎伞扇如常仪由  景神殿中道出至  太庙街门入至  太庙门内丹陛上亦停止各遣官易祭服各诣  神主舆前太常官跪奏请  神主降舆遣官捧  四祖主内官捧  后主并册宝衣冠先行诣  祧庙行奉安礼其各遣官捧  太祖  成祖  列圣神主内官各捧  后主并册宝衣冠各奉安于  太庙神座遣官各就拜位典仪唱乐舞生就位执事官各司其事典仪唱迎神作乐乐止赞四拜兴平身传赞百官同典仪唱奠帛行初献礼乐作执事官捧帛爵跪献于  神御前讫乐暂止赞跪传赞众官皆跪赞读祝读讫赞俯伏兴平身传赞百官同典仪唱行亚献礼乐复作执事官捧爵各跪进于  神御前乐止典仪唱行终献礼仪同亚献典仪唱彻馔乐作执事官彻馔讫乐止太常卿诣  神御前跪奏礼毕请还宫乐作赞拜兴平身传赞百官同典仪唱读祝官捧祝进帛官捧帛各诣燎位乐作捧祝帛官由中门各诣燎位赞礼毕各遣官纳  主并册宝衣冠于寝殿奉安退本日文官五品以上武官四品以上六科都给事中各具祭服恭诣陪祀十七日文武百官各具朝服于奉天门前上表称贺及诏告天下今后时祫大祫俱遵奉明旨出主上香奠献等次皆除所有临期捧衣冠出纳该太常寺及神宫监官奉行＜锍-釒＞入诏如所拟遣文武大臣公希忠告  南郊并捧  太祖主溶  北郊延德  太社稷元告  景神殿并捧  德祖主锐鏸景和诏瑾栋泰嵩璧采为霖各分捧  列圣主
　　○发太仓银四万两于延绥二万两于宁夏备客兵支用
　　○加给大同镇岁饷银十有五万四千二百五十三两初巡抚大同都御史詹荣以召补新军请加粮额事下户部议行查盘科道官较勘并核宣府三关新军之数至是科道上言宣府召募新军不及原额其岁入之数视岁出尚多二万五千有余大同新旧马军较往时为多其岁入之数视岁出尚多十五万四千二百五十余两宜于大同加给前数以补新军月粮之不足仍于歉岁更发八万两以备召买之不敷年丰则止部覆从之
　　○庚子诏升河南归德州为府增设附郭县为□丘割睢州及考城柘城二县隶之其原辖宁陵鹿邑虞城永城如故从抚按官奏也
　　○以旱灾蠲直隶保定河间真定顺德广平大名诸州县卫所田粮如例
　　○辛丑  上御无逸殿召礼部尚书费采谕之曰  太庙安神后礼仪既已从旧诸乐章器物四祭岁祫俱照旧行其罢大禘之礼
　　○礼部尚书费采等奏上  庙制更新奉安  神主礼成文武百官称贺及颁诏仪其上表仪一前期一日鸿胪寺设表案于奉天门上是日早百官各具朝服入至奉天门前东西侍立鸿胪寺官赞排班班齐赞进表班首官捧表置于案赞行五拜三叩头礼司礼监官捧表进其颁诏仪一前期一日鸿胪寺设诏案于奉天殿内帘前锦衣卫设云盘于案上及设彩舆于奉天殿外丹墀之东教坊司设大乐于奉天门外鸿胪寺设宣诏案于承天门上西向列百官班次于承天门外桥南百官上表讫入至奉天殿丹墀内侍班鸿胪寺官赞排班班齐行四拜礼赞颁诏内阁官捧诏立授礼部官礼部官跪接置于案上云盘中叩头兴鸿胪寺举案从殿左门出降丹墀下礼官取置彩舆云盘中校尉擎出百官随出乐作公侯伯三品以上官前导迎至承天门上乐止鸣赞唱排班引礼官引文武百官就拜位乐作赞四拜乐止唱宣读展诏官升案称有制百官皆跪礼部官捧诏授宣读官宣读官宣讫礼部官捧诏置于云盘中赞俯伏兴乐作四拜乐止唱搢笏鞠躬三舞蹈跪唱山呼万岁者三唱出笏俯伏兴乐作四拜平身乐止百官以次出礼部官捧诏授锦衣卫官置彩舆中以彩索系于龙竿颁降礼部官捧诏置于龙亭内鼓乐迎至礼部授使者颁行天下已有旨改于七月初二日行
　　○以辽东开原等处修筑边垣成赏镇巡等官孙禬赵国忠以下银币有差
　　○给事中胡叔廉条奏便宜事下所司议覆吏部覆其三事一久任铨曹以叙庶官文选考功二司例于各司内以次调补盖更历既久则资俸自深今务精选必历考功而后调文选量其年资之浅深以为迁转之迟速一慎推藩臬以责成功布按二司迁转亦主于久任参议佥事必历俸六年以上参政副使必历俸三年以上始以次径转一惩革代替以警士习历事监生代替甚非国家造士初意盖政体不识吏治不谙他日服官何以适用俱查审正身每三月考勤之时严加考校其有代替者罪之户部覆其二事一广积贮以实郡县积贮仓粮专备捄荒之用府州县一应罪赎等项俱令照例纳米如弘治三年则例减去一半如十里以下积粮七千五百石二十里以下一万石一百里以下二万五千石二百里以下三万五千石照地里之大小以为积榖之多寡而为有司之劝惩过数者具奏旌擢不及数者罚俸降黜有差一定优免以均田役凡遇审编徭役悉照今定优免事例京官一品免粮三十石人丁三十丁二品二十四石二十四丁三品二十石二十丁四品十六石十六丁五品十四石十四丁六品十二石十二丁七品十石十丁八品八石八丁九品六石六丁内官内使亦如之外官各减一半举监师生各粮二石人丁一丁杂职省祭吏承又半之以礼致仕者免其十分之七闲住者免其一半犯赃革职者不在优免之例都察院覆其选差巡按以重风宪一事谓巡按官责任匪轻未可一概以次轮差自今宜量地方事务繁简差用务使各称其才俱得旨如议行
　　○壬寅湖广道试御史鄢懋卿言  太庙新成奉安  神主礼之大者也不可遣代  上曰命官非类同堂非王者大制义不二也懋卿既有此忠告何不言于创始乃胁主于既成之时不以昭穆之制事  祖宗是愚  祖宗行大义不顾但以小碍来说夫君上出令臣下禀令今禀承朕志以致贤而智者不克一于中愚而邪者以祸福惑众夫君上出令臣下奉行奉行者既无其人朕不得已而从其简陋先既建王制以奉  祖宗今偶因一时便废大典朕岂一人有二志耶况代遣原有  累朝旧制再敢胁君取誉者必罪不宥
　　○乙巳  上谕辅臣  庙廷及成所司取十六日行安祭礼于巳时又次日恭值  皇考圣忌且昨鄢懋卿言此初安神不止妥前实关昌后夫昌于后岂宜孤辰时况上吉日有何苦若是之迫耶又  内殿一切仪节不宜有二悉照  累朝原行行事明日预告  祖宗以伸朕念传示部寺行之是日复谕改上吉日于本月二十九日戍刻  南郊等奏告七月初一日寅时  太庙安神孟秋正祭权行于  景神殿仍且以立秋日行
　　○贵州道试御史周冕言顷当大工告成之始  庙貌鼎新正万代所瞻仰  皇上宜于奉安之日或秋祭之期斋祓一心亲致孝享上以对越  祖考下以仪刑百辟庶神人胥悦和气薰蒸而休祥协应不宜更遣官代摄以觖神人之望疏入  上怒冕故抗明旨命锦衣卫执下镇抚司鞫讯
　　○戊申  睿宗献皇帝忌辰  永孝殿行祭礼
　　○辛亥立秋时祫享  祖宗  列圣于  景神殿命成国公朱希忠代
　　○壬子命总督宣大总兵官右都督张凤以原官提督西官厅军务
　　○癸丑发太仓银三万两于宣府镇折放官军马匹草束
　　○兵部覆巡抚蓟州都御史郭宗皋所陈边务一蓟州为京师左辅密云之右古北口一带可以直达开平黄花镇拱护  陵寝最称要地潮河川可容万马尤为虏冲计得主客兵马三万六千余简其精骑以为战锋余皆分守隘口庶保无虞一密云一路兵马仅计万有八百宜于各处调取仍量调京营人马二枝相兼防守一蓟州东路建昌等处虽临朵颜三卫营堡联络尚可防守也西路密云等处直通开平边外兵力单弱尤当虏冲往年酌量缓急移东补西以为权宜之术今东路往往失事似难全调宜于有警之时令摠兵官率官军千人西往合守余皆存留东路策应一本镇先次奏准预定京营兵马一枝同三屯营全军协守密云今在彼者不可全调则在此者似当量增宜调京营人马二枝往顺义怀柔等处驻劄操练以备密云居庸及迤东三路策应一兵无统纪则乱自今京营将领宜听巡抚节制战守事宜宜与副总兵共议行之一将本镇关营人马分别骑步或专防守或专策应各令审势相机合谋协力以御虏患一长哨夜不收往往侦伺失实宜令出哨者刷石刻为信使不敢欺而又悬赏罚之格有侦报不爽者赏视擒斩例遇害者优恤视阵亡例而欺诳败事者亦律以军法不贷一虏所经入之地宜广置横木及掘阱设伏以遏其冲一给召募家丁马匹以备伏截一战守随时各将领不得泥于成说以失机宜＜锍-釒＞入  上皆是之令即尽心举行毋怠
　　○乙卯以旱灾免陕西延安巩昌平凉凤翔庆阳西安诸州县卫所田粮如例
　　○巡按山东御史刘廷仪勘上二十三年四月辽东清河等堡官军失事罪状谓虏酋捌卜你等以求贡为名冀雪往年舍人寨之耻而巡抚都御史孙禬招抚太轻镇守总兵官赵国忠调度失策致虏入寇厥罪惟均指挥佟杲杨锦佟奇千户张勋临阵先退但杲尝被创而其弟又以阵死情似可原分守辽东副总兵李景良代事仅数日职非专守守备叆阳都指挥韩承庆去清河为远势难猝援与提调守堡者不同俱宜末减其余指挥千百户等官戴聪等三十九人暂令戴罪剿贼俟秋防后问拟以闻  上是之令降禬一级在京用国忠革职立功锦勋奇各监候处决杲发边卫充军景良承庆各降俸三级戴罪杀贼余俱如拟
　　○丙辰吏部尚书熊浃谏止仙箕  上批浃＜锍-釒＞以示大学士严嵩嵩言浃非敢有所沮讪其意以仙箕之降民间多有恐其说久或不验有负  皇上崇奉之意  上切责曰卿为浃强角□羊非大臣之道嵩引罪因言  皇上欲即苑中山地之隙建以仙庭但仙庭之建适与仙箕值于一时臣未能仰知  圣意之详而浃＜锍-釒＞专以仙箕为言臣因其说而解之实不敢有沽直之意也  上意乃角□羊
　　○丁巳  孝庄睿皇后忌辰  永孝殿行祭礼遣西宁侯宋良臣祭  裕陵
