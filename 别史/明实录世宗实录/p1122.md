<!-- { "loadSidebar": true } -->
　　○辛未  皇后令节免命妇朝贺宴王府进贺人员
　　○壬申中书舍人陆炜乞应顺天乡试许之中书真授者法不得试炜管锦衣卫事都督炳之弟也
大明世宗肃皇帝实录卷二百七十六


大明世宗肃皇帝实录卷二百七十七
　　嘉靖二十二年八月癸酉朔  上谕礼部曰朕本凉薄之资上承  皇天下眷以宗人缵洪基乃不思仰答  天恩罔戒闱榻致遭幽恶犯害轻辱遗体大荷  天慈得复生世凡尔民臣宜顺命以赞其君兹当朕生日之期祗举报恩之典十日遂命英国公张溶等分祭各宫庙
　　○以苗寇免贵州麻哈安顺永宁三州永从清平二县正官来朝
　　○乙亥以山东临清州新城工完升巡抚佥都御史曾铣为右副都御史赏银三十两纻丝二表里先任巡按御史何允魁赏银十五两今任巡按御史杨本深遇京堂缺推用仍赏二十两纻丝一表里余各升赏有差
　　○丙子以浙江嘉兴湖州二府京运粮米浥烂夺参政江汇把总周乾等俸两月
　　○山东泰安州知州马逢伯奏献瑞麦嘉禾  上曰禾麦之祥民食所关  天地洪恩不可不敬其择吉奏请  玄极宝殿献于  祖庙会西苑亦献瑞谷礼部尚书张璧因请  上御奉先殿群臣致辞称贺  上曰瑞在稼穑非珠玉不可食者比况禁苑之秀又当雩祷礼成  上天恩赐岂可轻视不然何多年不见也仰承洪眷尚未奉谢玄恩受贺不可也已之
　　○丁丑致祭先师孔子命大学士翟銮行礼
　　○先是礼部以  圣节庆贺请  上曰去年大厄  天赐重生感恩承眷敢不祗受第朕中心仰戴方思上报生生卿等宜将顺朕命协心和气各共乃职勿扰朕心至是礼部复请  上曰卿等再三请贺具见忠恳第朕仰感  天恩与卿等祝君之心正自不异遵君命以申君念则上下皆顺去年大变不有天春今日安得朕身既蒙大造则来岁之贺岂无日也如前旨罢免  敕广西都司掌印署都指挥佥事杨沂充左参将分守广东雷廉高肇地方
　　○治辽东叆阳失事罪下副总兵刘大章于巡按御史逮问先是巡按辽东御史贾大亨言辽东夷患迤北则在开原迤东在叆阳汤站去年虏入抚臣孙禬以北事责成总兵赵国忠以东事责成副总兵刘大章有分域有专责矣国忠提兵趋开原适与虏当斩获虽少军威亦振乃东北贼犯叆阳者大章每遇輙败莫能制之遂假抚处之名私许贸易致虏邀杀通事挟求添贡遂于今年六月大入汤站堡初任副总兵九聚追之未及而指挥孙腾武死焉究其祸本则寔由大章餋寇致之耳且建州诸夷肆逆者因得利而富饶素顺者亦见利而从恶今穷征远讨虽未可遽议至于闭绝绝交扼险剿杀则断在当行而不容有二三之说者也部覆得旨令抚镇官会按臣协议若各夷谕诚纳贡许如往例贡市倘稔恶不悛湏督兵讨之孙禬勤于调度令仍留抚地方与赵国忠等悉心防画以责后劾而逮大章治罪
　　○升赏山丹凉州卫曾纲堡等处获功阵亡官军王汝玉等六十人有差
　　○戊寅秋祭  太社  太稷  命成国公朱希忠代
　　○以西苑献瑞谷赐督农户部尚书陈经采币洋酒
　　○己卯秋祭  帝社  帝稷命成国公朱希忠代  命左春坊左中允兼翰林院修撰秦鸣夏左春坊左赞善兼翰林院修撰浦应麟主顺天乡试
　　○庚辰  孝康敬皇后大祥遣定国公徐延德祭  泰陵
　　○巡按狭西御史伊敏生核报十八年虏犯镇番地方功罪参先任守备指挥刘宇等防御疏虞镇守甘肃太监廖斌纵舍人廖文高明夺功妄报请各正其罪  上命按臣逮刘宇并廖文等验治以廖斌去任姑贯之
　　○锦衣卫镇抚司指挥同知崔玉自以缉捕积劳历升是秩乞免查核兵部议以自奉诏以来东厂锦衣卫尚膳监御马监相继祈免每蒙允从是以玉等敢于劾尤輙怀希觊乞赐寝格以杜幸门得旨玉等待科道官查核以报
　　○辛巳以明日  万寿圣节遣安平侯方锐告  景神殿遣定国公徐延德西宁侯宋良臣安仁伯王桓分祭  七陵玉田伯蒋荣祭  恭仁康定景皇帝陵寝驸马都尉谢诏祭  孝洁皇后陵寝中官祭  恭让章皇后陵寝
　　○泰宁等卫都督歹答儿等差头目升合儿等进马贺  圣节赐宴给赏如例
　　○壬午  万寿圣节命成国公朱希忠摄行拜  天礼于  玄极宝殿  上不受贺文武百官于奉天门行五拜礼仍各上表称贺免文武群臣宴并官吏军民人等各赐节钱钞宴赉天下诸司进表官及王府进贺人员四夷朝使有差  孝慈高皇后忌辰  景神殿行祭礼命安平侯方锐代
　　○丙戌祭夜明于夕月坛遣遂安伯陈鏸行礼
　　○己丑初辽东巡抚孙禬与户部郎中张天麟不和诏徵远调用吏部推湖广左布政使顾遂代禬遂未赴任有旨以禬勤于调度令巡抚如故吏部因请以遂改用  上责其赴任迟延不以边寄为重命降一级调外任寻降山东布政司左参政
　　○庚寅发太仓银十万两于辽东
　　○升赏广东琼崖陵水等处山巢获功阵亡官军千户孙敏等五千三百八十七人
　　○改狭西阶州千户所为阶州守御千户所隶狭西都司先是所隶秦州卫相距千四百余里文移迂滞有言其不便者兵部议覆改之
　　○辛卯升右春坊右谕德兼翰林院修撰黄佐为南京国子监祭酒
　　○甲午  宪宗纯皇帝忌辰  永孝殿行祭礼遣安仁伯王桓祭  茂陵
　　○以得瑞麦嘉禾遣英国公张溶摄奏  玄极宝殿安平侯方锐祭  帝社  帝稷京山侯崔元告  景神殿先是奏谢诸礼已得旨遣官既固礼部请贺遂欲亲行令草其仪上之寻以疾不果命代如故而  帝社稷坛旧不设奠玉至是钦降乐章命奏奠玉帛祠臣请借  太社稷玉帛献从之
　　○升贵州按察使敖英为四川右布政使
　　○乙未遣遂安伯陈鏸祭风云雷雨岳镇海渎山川等神于神祗坛
　　○文武大臣侍从等官各＜锍-釒＞贺瑞谷成国公朱希忠辅臣翟銮严嵩及翰林诸臣仍各奏赋颂并优者答之
　　○丁酉狭西敖儿等六大族番人石落萧等利族等三大族番人箸萧等各来朝贡赐宴给赏如例
　　○黜福建按察司佥事侯廷训为民初廷训分巡上杭贪滥酷虐巡按御史徐宗鲁按其事劾之诏廷训回籍听劝廷训辩讦不置至是巡按御史高崶核上廷训诸贪虐状俱实故黜之
　　○戊戌革宁夏副总兵陶希皋延绥游击张鹏兴武营协同赵廉等任以巡按御史周南论其不职也
　　○故事南北直隶决囚原系刑部编定外号为一籍用印给各府分贮每遇秋后则刑部先期奏请遣官赴内府领精微批文以批号比内号底簿号同赍诣各地方会同巡按御史审决二十一年刑部题遣主事戴楩往北直隶吴元璧往南直隶江南吕颙往南直隶江北楩等各请批文輙行而失与内号相验于是元璧至镇江府与原给外号验不合不可以行事而楩亦称批号与籍号不同各为巡按御史参劾刑部覆闻得旨精微批号乃朝廷用防奸伪关系匪轻该部关领不审以致所遣官员不能举正更易致误决囚大事所奏都察院按治以闻都察院覆元璧等宜纳赎还职  上以元璧等所领舛错不行奏请举正而隐蔽如此令都察院查原差各官俱调外任遂调楩顺德府元璧杨州府颙河南府俱通判
　　○己亥谕礼部曰朕比者为民祈豊即荷  皇天下鉴且边尘颇靖  帝祐神扶曷可谖也举报贶之典六日遂命英国公张溶等分祭各宫庙
　　○升江西布政司左参政何鳌为贵州按察使
　　○诏以本年分漕粮除原额折色并蓟州天津二仓纳本色外其余以十分为率令运本色七分入仓折色三分角□羊京济边不为例
　　○怀宁侯孙瑁卒赐祭葬如制
　　○辛丑  大享视牲命英国公张溶代
　　大明世宗肃皇帝实录卷二百七十七


大明世宗肃皇帝实录二百七十八
　　嘉靖二十二年九月壬寅朔礼部进明年  大报等祀册
　　○真人张彦頨奏抚州府民伪造文箓惑众取财臣牒府禁止而知府曾汝檀略不施行且加毁辱  上乃夺汝檀捧仍诏巡按御史禁伪造文箓者
　　○鲁府护卫百户方世臣尝有事被逮怨兖州府役王廷秀捕之乃诱王杖廷秀以死事闻诏世臣坐抵死仪卫正刘载及左长史高光烈逮问切责王以信谗致杀无罪令改过自新
　　○癸卯以行  大享礼请告  睿宗献皇帝忌  帝于玄极宝殿命吴国公张溶代
　　○乙巳  孝恭章皇后忌辰  永孝殿行祭礼遣长宁伯周大经祭  景陵
　　○建秋报大斋于朝天宫三日夜
　　○丙午
　　○行  大享礼于  玄极宝殿命英国公张溶代
　　○升浙江道御史连矿为浙江按察司副使
　　○代申谕礼部曰比因涉秋颇旱躬祷  上玄遂蒙甘润因产祥禾况在阳德宝穑二门之地灵应尤彰兹举奉谢典其罢刑屠六日
　　○贵州按察司提学副使蒋信有病乞休不待报回籍巡按御史魏洪冕参奏其状  上以信任情玩法黜为民仍谕各方面知府等官自今在任有疾者候抚按题允然后许归违者同僚官连坐治罪  敕分守山西东路左参将署都指挥佥事张绅充副总兵官协守宁夏地方
　　○庚戌以水灾免浙江湖州府安吉州乌程等县税粮有差
　　○辛亥升广西按察使姜仪为福建右布政使福建布政使司左参议徐樾为贵州按察司副使提调学校
　　○吏部言南京大理寺卿李显升补年余尚未抵任所当议处  上以显恣意偷安玩视明旨黜为民仍谕吏部大理寺职司评驳刑名自非曾任法司官不许混推违者该科紏举
　　○甲寅延绥巡抚张＜羽惠＞报虏三万余骑从向水堡毁墙入寇前奉旨准调游兵未回请敕翟鹏等亟策兵西援  上令翟鹏审度虏势先发后闻敕杨守礼张＜羽惠＞等各严备以俟
　　○工部奏庙建木植采运已完宜命礼部请规制钦天监定吉期  上曰庙建屡有明旨兹大材已定宜自中庙兴工其诸事宜所司各用心措办毋得推托
　　○乙卯升狭西按察司副使王邦瑞为本布政司右参政
　　○丙辰霜降节遣定国公徐延德西宁侯宋良臣安平侯方锐分祭  七陵安仁伯王桓祭  恭仁康定景皇帝陵寝驸马都尉谢诏祭  孝洁皇后陵寝
　　○哀冲太子坟所中官祭  恭让章皇后陵寝并金山等坟
　　○以兵部左侍郎张汉三年秩满荫其子相为国子生
　　○丁巳复除服阕狭西按察司副使杨守谦于狭西提调学校
　　○巡抚南赣汀漳都御史虞守愚奏南赣军饷存留子粒虽有粮储屯田二道总理但地方避远巡历难周乞令兵备道就近督徵又南赣系各省边界每遇岁歉有司申请赈济不无后期请自今得便宜行事户部议覆督徵钱粮宜如所请其备荒钱谷各省原有职掌临期自宜关白惟该镇有堪动钱粮不在此例报可
　　○户部覆巡按直隶御史裴绅言长芦运司利民等场自弘治十二年至嘉靖十五年堆垛残盐年久消耗宜及时查清蠲免其浥烂渰没者其见在实数挨年量派见支□人每十分搭支一分至于各场攒典吏役例以役内盐课守支未绝不得起送致使守株待毙出身无阶宜比照弘治十年边仓官攒事例六年两考役满役内盐课未绝守支已及九年者差官盘验盐数及额堆垛如法准令起送诏可
