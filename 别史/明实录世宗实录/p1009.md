<!-- { "loadSidebar": true } -->
　　○丙戌提督南赣河漳都御史陈察＜锍-釒＞荐原任右副都御史万镗大理卿董天锡等十四人章下吏部覆请召用镗及天锡并给事中詹泮提学副使王蓂佥事史梧林炫  上以镗前有旨不许起用并天赐等皆报罢察狥私妄举令对状吏部违旨附和夺堂上官俸二月该司官六月时察以疾乞休奉旨致仕矣寻上章请罪诏褫职为民  户部以南京锦衣卫等四十二卫所灾伤议上蠲租赈恤事宜诏是年屯粮各依灾免事例以次递减该徵之数每石折银五钱赴仓上纳仍发南京诸司所贮钱谷给赈贫民选委御史主事督同地方责实举行务使贫民得沾实惠  狭西巩昌府大盗马兴平兵部上巡抚黄臣及郧阳都御史宋冕王学夔四川巡抚潘鉴功得旨升臣俸一级赏银三十两彩币三表里冕学夔鉴各十五两一表里御史周鈇等各赏有差  加  显陵奉祀蒋华四品服色
　　大明世宗肃皇帝实录卷之一百八十一
大明世宗肃皇帝实录卷之一百八十二
　　嘉靖十四年十二月丁亥朔
　　○戊子广东连州盗文兴隆等起佥事吴玭参将程鉴等剿平之  先是河南以田赋不均请行丈量之法既而民有来言不便者而朝议亦以为纷更成法无益于民有诏田赋悉从旧额毋得轻变至是河南巡抚简霄言日既丈量则贫民有粮无地者得以免赔偿之苦而富民有地无粮者无以遂欺隐之计宜熟议其便除未经丈量者照旧徵派外其余丈量已定悉从新制中间若有富民增粮过多屡行愬告者委官查勘处豁或将欺隐田地量为均派或将减瞒等则量加增加或将轻折钱粮量移抵补务使贫富适均不至偏累庶于国法人情两便也户部覆从其议请通行天下抚按官自但有诡寄兼并告发者从公勘处随事改正不许一概丈量致生劳扰诏从之
　　○己丑先是  上谕大学士李时传示吏部以鸿胪寺卿王道中改补顺天府丞至是吏部左侍郎霍韬言阁臣面承  天语谅无可疑而臣等尤当关自以防伪妄因推王道中及顺天府府丞郭登庸二人以上  上是其防伪之言命改登庸为顺天府府丞道中为大理寺右少卿其鸿胪寺卿并寺丞当将选礼文习熟声音宣郎者为之已而都给事中王桢言鸿胪为总理之官职任匪轻若徒取声容亦为未称乞推科目中有文学行谊者不得以他途充选＜锍-釒＞下吏部遂推山东布政使司左赞政窦明都给事王庚及鸿胪寺少卿吴祖乾等得旨以守制鸿胪寺少卿陈璋升本寺卿及其服趣来供职本寺随堂主簿张文澜萧泰升寺丞
　　○壬辰以灾伤免湖广武昌等府所属州县卫所存留税粮有差
　　○癸巳选收民间子女八十人入宫量给其家银币有差  改惠州府海豊县大波驿隶潮州府惠来县
　　○乙未以冬深无雪命顺天府官祈祷仍遣礼部尚书夏言侍郎黄宗明谢丕掌太常寺尚书陈道瀛偏祭群神谕曰冬月且尽时雪愆期朕心甚忧朕自宫中脩省祈  天诸臣供事者皆当竭诚以祷命百官斋三日
　　○丁酉升江西布政使司左参政吴山为应天府府丞  琉球国中山王尚清以受封遣王舅长史毛贯等进表谢恩献方物宴赉如例仍以锦币襍物赐其王  先是光禄寺少卿陈侃尚宝司司丞高澄奉使琉球其国以黄金四十两为赠侃等却不受至是国王尚情遣使谢恩以金奏进  上命侃受之不必辞
　　○己亥户部言承天府潜邸庄田湖池共八千一百三十余顷  皇旨赐司礼监太监张佐等止二百六十顷其余租银频年所入当以万计宜下所司稽其已徵或未徵或因灾免未及免者计数报上至于所赐佐等田租亦宜别其勤惰量为裁抑以示惩劝  上从其议仍命司礼监核内侍中不堪供事者奏闻定夺
　　○庚子以五年审录遣刑部郎中纪绣陈曜冯岳张臬王蓥郑朝辅胡道芳刘体元陈仲录王允脩员外张文藻杨伊志主事饶思聪大理寺正丘峻寺副辛珍分道恤录天下罪囚绣比直隶思聪南直隶江南文藻江北峻浙江岳江西臬湖广蓥四川伊志福建朝辅广东道芳广西体元云贵仲录狭西耀河南允脩山东珍山西  上谕诸臣务公明详慎逐一会审辩明勿偏执己见陷害无辜有亏国法
　　○辛丑  贞惠安和景皇后忌辰遣定国公徐延德祭  寝陵
　　○壬寅遣隆平侯张玮等为正使持节翰林院检讨李本为副使捧册封晋府新化王知＜火节＞庶长子新＜土典＞为晋王东城兵马指挥苗文奎女苗氏为晋王妃河中正表椁第二子知炬为河中王荣泽王表檈长子知＜火量＞为荣泽王夫人王氏为荣泽王妃庆成王奇浈长子表栾为庆成王夫人张氏为庆成王妃楚端王荣＜氵戒＞世子显榕为楚王辽王致格庶长子宪＜火节＞为句容王德王祐榕庶第七子原爔为临胊王周王睦＜木审＞敌第十四子勤然为汝宁王頴川王同金□亶庶长孙睦采为頴川王代王充燿庶第一子廷琦为泰兴王宁宣王聪氵□献嫡长子梭相为宁宣王蜀府南川王申锯庶第六孙让樨为南川王东城兵马副指挥花会女花氏为潘府辽山王妃监生马廷玉女马氏为荆府永定王妃
　　○丙午行大祫礼于  大庙命文武大臣徐延德郭勋邬景和陈鏸李时夏言张瓒梁材林廷＜木昂＞霍韬捧  主
　　○丁未致仕吏部尚书汪鋐上＜锍-釒＞问安  上嘉其诚敬优诏答之  广西田州士目卢苏杀本州州判岑邦相因纠归顺州土官岑瓛构引夷兵攻镇毁安府自民遇害者以万计巡按御史曾守约以闻兵部言卢苏先年扒置岑猛作乱后蒙朝廷宽恤授以官职自当尽忠图报今乃杀逐官男构引外夷荼毒生灵为地方患法当诛戮但土夷族类狼子野心争官仇杀乃其常习虽系建立衙门比之腹里自是不同若因仇杀之故輙兴问罪之师驱吾子弟攻彼虎狼杀戮之惨俱役之繁萧然糜费矣当相机处治先降诏切责宣布恩威开其自新之路若苏等能自缚投顺或宜少宽其诛否则调兵剿杀毋赦  上从部议命守臣亟为议处
　　○戊申以旱灾免凤阳等卫所屯粮有差  右都御史姚镆上＜锍-釒＞辞总制三边兵部尚书之命言  陛下不以臣为不肖起臣于久废之余畀臣以总制之任但臣歉驭远之知鲜克壮之猷蚊蝱负山势必不前老马为驹恐难善后乞选贤能代臣听以旧秩致仕  上以＜锍-釒＞中多赘语迹涉不逊命所司劾奏不得党护已而吏部言镆成有罪但以衰年久废拙于陈对情有可原  上曰镆为大臣自当尽诚任事如何说恐难善后之语忘逆不忠今冠带闲住不许再用  湖广九溪湾等处峒贼平捷闻  上嘉其功命升巡抚都御史习瓒俸一级总兵新宁伯谭纶岁加禄米四十石各赏银五十两彩币四表里巡按御史沈一定三十两二表里佥事张素参议刘恩布政使易瓒按察使张钺副将崔桐佥事王爚等俱赐赉有差指挥同知沈经等下御史逮问
　　○庚戌户部以山东灾伤请免济南等府所属州县税粮有差仍议折徵起运临德二仓改兑米九万五千六百石每石徵银六钱不为例从之  顺天府尹刘淑相等奏进春礼仪中有  孝静毅皇后几筵  上以  毅皇后久已祔  庙何得尚称几筵责淑相等对状淑相上＜锍-釒＞伏罪诏夺俸两月  旌表浙江孝子丘绪等四人节妇林氏等九人贞女陈氏一人从巡按御史张景奏也
　　○辛亥总理河道都御史刘天和脩议治河事宜其一泗州  祖陵坐北面南地俱土冈西北自徐州绪山发脉经灵璧虹县而来至此聚止即今基运山  陵北有土冈南有小冈小冈之北间有溪水涨流其南面小冈之外即俯临沙湖西有陡湖之水亦汇于此沙湖之南为淮河自西而来环绕东流去  祖陵一十三里惟东南冈势止处俯临平地有汴河一道远自东北而来上有影塔卢湖龟山韩家柯诸湖及  陵北冈后沱沟之水皆入于河西面有本冈溪水引入金水河经  陵前东流亦入汴河以上诸水每岁水大则众流会合从东南直河奔注于淮水小则汇潴于  陵之东南二面四时不涸但遇夏秋淮水泛滥则西由黄冈口东由直河口弥漫浸灌与诸湖水合遂渰及冈足左右筑堤则西未龙脉交错北去  玄官密迹关系不细非臣所敢轻议也欲自  陵前平地筑堤则积水长盈群工难措欲东自直河口西自黄冈口上下五十余里间缮筑围绕恐此堤一成淮河泛涨之水稍其障其旁溢而  陵前湖河之水又将遏之北侵矣乞命钦天监官一员前来相度形势应筑应止伏候  圣裁具一原议寿春王坟北面包砌石岸以防冲决今则量水势浅深比坟低二丈六尺有余河岸以来洰坟三百四十余步且孙家渡既不开道可无他虞但黄淮二水合流泛涨不可不预为之防请离坟四面各百余丈外周围环筑土堤一座砌以石基植之榆柳以防不测但地脉或有所妨而石料不能卒办当早为之议也其一近年黄河入运仅能利济鱼台南自徐沛二百里亦自鱼台北至济宁及临清五百里间俱赖没水诸泉之利宜大加＜锍-釒＞浚务俾匀水悉入漕河其一南旺周遭湖堤已筑成一百余里堪以积水其旧设减水闸埧俱宜查复其一鲁桥至沛县东堤一百五十余里旧议砌石以御横流今黄河既已南陡闸河汶泉水微培堤亦已高厚毋容更议其一河南原武县王村厂增筑月堤一十里其一孙家渡自正统时全河从此南徙弘治时于寒随开随淤卒不能通今赵殁河日渐充广若再开渡口并入涡河不惟二洪水涩恐亦有  陵寝之虞当如旧闭塞其一兰阳县铜瓦厢月河不必再浚盖黄河水势难与力争既已趋北不能复使东注也其一淮安清河口板闸迤西淤浅河道道并工＜锍-釒＞浚筑为堤岸其一新庄清江等闸如济宁闸例以时闭开其一旧议祥符县之磐石口兰阳县之铜瓦厢考城县之蔡家口各筑添月堤臣等以为黄河之当防者虽北岸为重且水势湍悍冲徙靡常其堤岸之去河远者间获仅存而濒河者无不冲决当择其中去河最远大堤及去河稍远中堤各一道坍者增脩缺者补完断绝者接筑使北岸七八百里间联属高厚则前勘应筑各堤举在其中不待另筑矣但工役甚钜而时诎民穷须以渐脩举工部以其议为当  上从之
　　○壬子补荫故光禄寺卿冯兰子鲦为国子生
　　○癸丑以水灾免广东肇庆等府广西梧州等府税粮有差
　　○甲寅  命灵璧侯汤佑贤定西侯蒋傅俱管理红盔将军升义勇左卫指挥佥事陈谨为署都指挥佥事充三千营坐司官  先是命指挥佥事鲁瞻守备山丹瞻父都督同知鲁经言臣本庄浪人洪武初高祖阿失都巩卜失加率众归附升百夫长其后子孙世守兹土臣既以疾家居其部下土军  皇上敕臣瞻子管辖今瞻他徙军士嗷嗷不欲别附若士卒流移或生他患是堕先人之业而负世恩也惟今守故业为便兵部覆如其谓报可
　　○丙辰以明午元旦节遣京山侯崔元西宁侯宋良臣驸马都尉谢诏分祭  七陵长宁伯周大经祭  景皇帝陵及  哀冲太子坟彭城伯张钦祭  悼灵皇后陵余中官分祭如常  诏脩  祖陵  皇陵及白塔寿春等王坟  命天城守备署都指挥佥事李彬充大同中路右参将升惠湖守备指挥同知李霁为署都指挥佥事掌广西都司事
　　大明世宗肃皇帝实录卷一百八十二


大明世宗肃皇帝实录卷一百八十三
