<!-- { "loadSidebar": true } -->
　　○赏京营军士及各卫所监局官军旗校工匠厨役人等绢米银钞有差以册立覃恩也
　　○辽东饥户部请以本镇买马银万二千二百余两及旧赈余银万六千三百余两凑在所库银赈之报可  诏赏辽东建州等卫女直都督等官撒哈答并察哈答等金素衣服各折银有差
　　○命神机营总兵官襄城伯李全礼不妨原务兼管五军营提督
　　○癸丑先是吏部上选置  东宫官僚得旨东宫辅导端本攸系仍敕内阁详拟以闻至是大学士夏言等＜锍-釒＞名以请拟礼部尚书兼翰林院学士掌詹事府事温仁和加太子少保仍掌府事户部尚书兼学士李廷相吏部左侍郎兼学士张潮张邦奇俱太子宾客礼部左侍郎翰林院学士张璧兼詹事府少詹事礼部右侍郎翰林院学士蔡昂兵部右侍郎张衍庆俱兼詹事府府丞改南京礼部侍郎费采为礼部右侍郎兼詹事府少詹事太常寺卿兼侍读学士陆深为詹事府詹事俱兼翰林院学士起原任南京国子监祭酒崔铣为少詹事升南京翰林院侍读学士孙承恩为少詹事俱兼翰林院侍读学士国子监祭酒王教兼右春坊右谕德升司经局洗马童承叙为左春坊左庶子杨维杰右春坊右庶子俱兼侍讲左春坊左谕德兼侍读龚用卿仍本官升侍读屠应埈为右春坊右谕德兼侍读编修李学诗修撰陈节之俱左春坊左中允兼修撰编修秦鸣夏闵如霖俱右春坊右中允兼修撰编修浦应麒修撰罗洪先俱左春坊左赞善兼修撰检讨郭希颜阎朴俱右春坊右赞善兼检讨改兵科给事中吕怀礼部仪制司郎中白悦俱左春坊左司直主客司郎中皇甫涍兵部车驾司郎中薛侨俱右春坊右司直俱兼检讨监察御史胡守中左春坊左清纪郎吏部文选司主事史际右春坊右清纪郎俱兼侍书升侍读华察侍讲胡经为司经局洗马兼侍读复编修黄易王同祖黄佐唐顺之俱原职易同祖兼校书佐顺之兼左右司谏太常寺卿周令兼正字诏俱如拟
　　○命礼部铸内提督团营关防给御马监太监麦福
　　○安南国头目莫方瀛遣使臣阮文泰等奉表款镇南关请降因籍其土地户口以献其辞曰伏以赦过宥罪圣人之仁也畏天听命小国之共也臣窃念臣本国土地人民皆  天朝所有自陈氏既绝黎民承之壹听  天朝所命向者臣先国王黎晭遇害无子国人共推其侄黎譓权管国事黎譓病卒无子国人共推其弟黎懬权管国事黎懬以年幼居摄经陆载间国内乖乱道途梗阻未及请命于朝黎懬又不幸婴疾无有子孙宗派苗裔绝无可嗣立者以臣父臣莫登庸系旧臣预有微劳召委国事臣父上承黎氏付托下为国人请逼仓卒之间苟从夷俗固知得罪于  天朝然终于辞避则本国臣民无所统摄臣父不得已奉谨守  天朝所钦赐印信抚集臣民又付于臣臣虑夫臣故主黎懬未得请于朝而授之臣父臣父未得禀于朝而受之黎懬又付之臣其授者受之者皆非也臣父子已甘受专輙之罪累差本国头目范正毅阮文泰阮度等赍捧奏事并陈情首罪本具奏而  天朝关禁甚严累经年久壹使未通臣父子夙夜思惟食不甘味寝不安席已甘受稽缓之罪然改过者圣门所与首罪者王法所宽钦惟  皇帝陛下遍覆无私包含罔外特差两广云南镇巡官宣谕朝廷威德查勘臣本国事情使臣父子得有所申辩有所依归臣谨具臣本国土地人民实数开陈奏进伏望  天朝处分为臣本国臣民立命庶臣父子获释丘山之罪而臣一国人民咸囿天地生成之化谨奉表陈情首罪以闻外具本国土地界限府五十有三县一百七十有六州四十有九户三十万口一百七十五万于是两广镇巡等官以其降表驰奏诏礼兵二部会议以闻
　　○甲寅命  皇太子监国以宣城伯卫錞遂安伯陈鏸为留守使大学士顾鼎臣为同留守使兵部尚书张瓒参赞机务太监麦福为内提督与錞等协同行事文武大臣刑部右侍郎屠侨等一十八员分守京城九门仍命内坐营官九员协守
　　○赐留守大学士顾鼎臣敕曰朕兹巡幸承天恭视  显陵车驾往回动历数月昨已册立东宫命之监国特留卿赞辅协同文武重臣居守内自禁掖外而都城远及边陲并大小有司庶务悉以付卿卿宜遵承朕命应启请者拟请令旨施行应闻奏者驰奏行在定夺其有密切紧重事情宜用钦赐印记来闻卿讲幄旧臣久怀经济朕兹重寄宜钦承之是日复召鼎臣于平台面授手敕曰朕以  二亲安神之地日夜思念心甚缺焉必亲见乃安非漫游也特以留守至托简付于卿宜朝夕慎恭辅赞储政朕乃心安于行卿其钦哉慎之鼎臣因条上监国事宜七事一谓  圣驾启行之后  皇太子当十日一具本恭问实封驰奏一谓臣不时候问  皇太子  二王公主起居及宫闱消息一体奏闻一谓皇太子正位东宫旧制文武百官俱朝参朔望今宜令都察院鸿胪寺设纠仪官员及司仪鸣赞至日百官各诣文华门候朝临时取旨放免乃为得体一谓皇城及各门守备官军臣出其不意不时查核有违误者听臣量加惩戒一谓皇城营建未得停止乞容臣五日一次阅视催督一谓内阁于文武衙门旧无统摄今臣奉钦命留守事体重大乞特降明旨令顺天府宛大二县及五城御史兵马与皇城各门守卫官军俱听臣约束便于行事一谓往多有四方奸人妖术潜住京城蛊惑愚民玩弄国法无所不至近闻虏中奸细散入内地间至京师密伺动静尤不可忽乞容臣会同留守兵部等官计议严督巡城御史五城兵马及行缉事官校密切查访但有异服异言并夤缘为奸之人即与擒送各该衙门究问如法重大事情则奏闻区处  上览奏批答曰宫中消息当密＜锍-釒＞奏闻都察院重狱具在该院官其加意监守无通同疏纵卿亦时传朕谕令周期雍知之勿卖主不忠也余俱报可
　　○鼎臣又请以先后所降  手敕纶音下该科抄示庶百官知警臣亦得以奉命行事  上曰百司庶官分理政务近者多恣纵怠慢朕躬至  显陵去京师非迩卿受兹特任留守国都赞佐东宫其一切事务俱当与知其有废法玩职徇情行私者即加开谕违者如情重则具＜锍-釒＞以闻轻者暂取令旨惩戒之仍令诸司遵守
　　○乙卯  圣驾发京师居守大臣及文武群臣送  驾于宣武门外  上思慕  献皇后乃制述怀之诗
　　○南京六科给事中杨雷等上＜锍-釒＞谏止南京下所司知之
　　○丙辰诏锦衣卫捕治顺天府治中潘璐时  驾历良乡璐以分管地方官失于迎候御史胡守中参其怠玩不恭故也
　　○戊午  恭仁康定景皇帝忌辰遣玉田伯蒋荣诣  陵行礼
　　○辛酉  圣驾至真定望于北岳
　　○壬戌春分节祭大明于朝日坛  皇太子奉谕遣宣城伯卫錞摄行礼毕遣使诣行在复命
　　○行在礼部议亲王朝行殿仪注  圣驾将至王具常服预出郊候  驾  驾至则立迎道侧俟  驾过乃退  上御行殿王朝服入朝鸿胪寺官引王由殿左门入至拜位鸿胪寺官代王致词行五拜三叩头礼复引王由殿左门出  上降旨慰劳列宴赐之王具＜锍-釒＞以谢又言总兵官而下宜各戎服櫜鞬郊迎而后以吉服入朝于行殿  上以总兵官仪依拟王朝见仪候降示明日乃钦定仪注示礼部云凡亲王迎接去处着翊国公郭勋成国公朱希忠京山侯崔元辅臣夏言礼卿严嵩夏卿王廷相左右从行并王朝见处殿内侍班凡诸王迎接已命文武大臣侍于途王于道傍拱立文武大臣下马侍  上左右礼部尚书跪奏云某王某恭迎  圣驾见内侍官引王至  驾前跪行叩头礼礼部尚书进立于  上前候旨承旨讫起立传旨示王随行至行宫  上入少憩王具冕服钦定文武大臣于殿内左右侍从从官于丹墀东西侍班候  上升座鸿胪卿引王由殿左门入至拜位赞行五拜三叩头礼毕内侍官引王于别次少候从官叩头如常仪鸿胪卿跪奏礼毕
　　○癸亥  圣驾至赵州行宫外有呼冤者命锦衣卫执之而都督同知陈寅掌锦衣卫事乃不在左右少顷传谕曰尔等职在扈从道中乘舆撼摇呼之不见但能俯首屏足效大臣为伪恭敬朝廷牙瓜之官与文臣职事异自当有武勇状赵俊等专理行陈亦容与散漫绝驰道而行□何以清跸除道可各分前后队有冲突法驾者即捕获以闻
　　○南京十三道监察御史胡宾等上＜锍-釒＞谏止南幸至是达行在  上曰此辈效尤要名宜治罪姑置不论
　　○乙丑赵州临洺镇二处行宫  驾发后俱火诏巡按御史逮罪有司官夺知州范昕俸半年
　　○赵王厚煜迎  驾于磁州入见行殿  上降旨劳曰王远来迎迓首先致敬忠诚备至朕甚嘉悦明日遣英国公张溶礼部尚书严嵩送王还国及  驾出王境复赐书谕王曰朕躬诣承天府恭视  显陵为  二亲计实惟万世之图道经王国王屡请越境迎候朝见又屡奏以途路长远请慎起居又遣内外辅导官迎慰具悉王忠敬勤诚爱朕至意深用嘉悦但行途匆匆莫举宴酬之礼已敕户部岁加禄米三百石并有微物以赐用见朕意特兹谕答王宜益加忠敬亲贤务学勤以教家诚以修身庶保令誉于克终用式藩屏以光世德惟王其钦承朕谕
　　○免王妃朝  中宫
　　○祭历代帝王庙  皇太子奉谕遣兵部尚书张瓒等行礼
　　○  皇太子遣使诣行在起居
　　○留守文武大臣及府部衙门以下类奏诣行在起居
　　○彰德知府王旒朝见不至下锦衣卫逮问
　　○遣靖远伯王瑾如汤阴以太半祀周文王庙以少牢谕祭宋臣武穆王岳飞
　　○丙寅遣左都督方锐祭济渎之神
　　○丁卯整理粮料户部右侍郎高公韶先  驾行至河南磁州有旨责其肆意先往不俟  驾至因奔回行在请罪  上切责而宥之仍戒以供亿不办责有攸归抚按及诸委官违慢误事者各以名闻
　　○驾抵卫辉汝王祐梈郊迎入朝于行殿  上降旨劳王赐宴如仪已遣驸马都尉邬景和礼部尚书严嵩送王还国复赐书谕王加禄米岁五百石
　　○夜四更行宫火是时  法驾已严办侍卫仓卒不知  上所在独锦衣卫指挥陆炳负  上出御乘舆后宫及内侍有殒于火者法物宝玉多毁行在诸司各上表奉慰诏右都御史王廷相检括灾所
　　○戊辰  驾抵新乡郑王厚烷郊迎入朝于行殿  上降旨劳王赐宴如仪遣英国公张溶礼部尚书严嵩送王还国寻赐书谕王加禄米三百石
　　○  上谕行在锦衣卫朕祇为  二圣南幸荆楚沿途所御之处及凡事各该有司官全不敬慎服劳昨卫辉行宫之虞官吏无至者亦无匹夫勺水之备张衍庆亦不守护殊为欺慢其即差官校将该府知府等官吏止留一人护印余俱械系送都护军门缚付前驱使监押前行示众守巡并布按二司掌印官俱逮赴镇抚司拷讯各员缺行在吏部即于附近选补于是逮卫辉府知府王聘汲县署印知县侯郡缚行  驾前至承天廷杖之发边方为民逮衍庆及河南巡抚右副都御史易瓒巡按御史冯震左布政使姚文清按察使庞浩左参政乐頀佥事王格俱下镇抚司鞫送法司拟赎杖还职得旨各官不恭王事违慢废职悉黜为民
　　○  昭圣皇太后圣旦免命妇入贺宴赉诸王府进贺人员
　　明世宗肃皇帝实录卷之二百二十一


大明世宗肃皇帝实录卷二百十二
　　嘉靖十七年五月癸酉朔
