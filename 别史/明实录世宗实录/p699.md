<!-- { "loadSidebar": true } -->
　　陛下登极之初有诏改正未几内传仍旧臣等骇愕谓  圣明在上岂有是事必太监王伫贾友仍持皇庄之邪说以误  陛下耳夫一庄之利甚微而皇言所系甚大今开诏未数月而遽更恐非示天下以信也宜以其地亩归户部房屋归本部改正折毁其有原被侵占而愿赎者听得旨悉依拟行
　　○甲午录原任都察院右副都御史范镛一子入监读书仍赐谥恭惠镛先巡抚云南以直道忤权贵下落职愤抑而卒近言官＜锍-釒＞恤遗直已复职与祭至是所司复为申请故有是命
　　○乙未户部左侍郎秦金等言近传奉内旨各官置皇庄及差管各庄官校臣等闻命不胜惊疑夫以  万乘之尊下与匹夫分田以宫壸之贵下与小民争利非盛世之事也昔汉高皇令民得田故秦苑囿圉池武帝罢养马苑昭帝罢中牟苑均以赐民下至元帝亦以三辅公田及苑囿可省者振业贫民后世以为羙谈赵宋之君亦知以京城四面禁围草地今开封府告谕百姓许其耕牧是前代之主无不以畿内之民为重者我  太祖高皇帝以应天等处为兴王之地夏税秋粮不时全免  列圣相承此意有隆无替何正德以来奸猾无藉之徒乘时射利沽恩冒赏多将畿内逋逃民田投献左右近幸之人而左右近幸不念畿辅重地献謟取说乃遂奏为皇庄弊源一开无有穷极况管庄内官收租官校俱城狐社鼠侵欺攘夺为害万端利归贪狡怨归朝廷为政之累不浅乞差科道部属官各一员分诣查勘自正德以后系额外侵占者给还其主管庄人员尽数取回又宝源吉庆二店该纳课程弘治以前系顺天府批验茶引官攒收受按季角□羊部进内府后大监于经奏为皇店科取扰害人皆怨咨乞将二店课额依弘治年例行庶军民乐业上下俱利  上曰畿内根本重地  祖宗朝屡有优恤禁约迩来奸猾妄将军民田土设谋投献管庄人等因而乘机侵占朕在藩邸已知其弊览奏深用恻然其即如所议行之
　　○翰林院编修孙承恩＜锍-釒＞乞慎修省以弭天变因进律赋一通名曰修德应天赋  上以其赋留览
　　○南京吏科给事中孙懋等言迩者大学士杨廷和以弟廷仪被劾之故蒋冕石＜王卸-卩＞亦因言者皆相继乞休三臣才德学行俱一时重望乞持降温旨勉留使得安位行志至于大学士谢迁尚书韩文虽尝奉旨起用而未有员缺推补今迁年逾七旬文亦跻八袠必待有缺而用将无及己臣闻宋致仕文彦博居洛年八十有一司马光言其宿德元老宜起以自辅乃诏平章军国重事班宰相上六日一朝两月一赴经筵今朝廷起用二臣宜若可依彦博故事不必拘员缺烦以职务但优其礼遇列之上班朝参经筵日月一至或大政大事时令参预必有嘉谟嘉猷禆益新政  上嘉纳之
　　○丙申先任巡抚江西右副都御史王守仁＜锍-釒＞乞便道归省许之先是朝廷以守仁剿平乱贼功特旨召用来京既而升南京兵部尚书守仁言臣两年以来四＜锍-釒＞乞归皆以亲老时复权奸当事谗嫉交兴冀得因事而退父子苟全首须于牖下虽以暂归为请实有终焉之念今天启
　　神圣亲贤任旧白之为谗嫉者皆已诛斥略尽阳德方亨公道大显臣欣际斯时固已改易退遁之心岂宜复申前请顾臣父既老且病顷遭谗构之厄汹汹朝夕常恐父子不及相见今幸脱洗殃咎复睹天日父子之情固思一见颜面故敢冒罪以请上嘉其孝诚特令便道省亲事毕之任且命有司以羊酒存问其父
　　○己亥升南京礼部右侍郎杨廉为本部尚书
　　○礼部类奏灾异  上览之曰上天仁爱灾异频仍朕心惊惕内外百官宜同加修省今后若有重大灾异即时以闻不必类奏
　　○巡按直隶监察御史马录言江南之民甚苦为粮长一问佥役逋逃无地臣问其故谓粮米正耗有数而内府侵渔无穷如白粮一事每纳一石常主三四倍内官监酒醋局供用库等衙门切立名色分外谏求且不独白粮一事为然如军器胖澳颜料等项凡系内府交纳常供之外亦多朘取宜严加禁治以培养国家元气＜锍-釒＞入下该部议侍郎秦金等言  祖宗立法俱有定规迩以增添内臣数多横科倍取重困小民诚为可悯伏愿  陛下从言官恳切之＜锍-釒＞钦定收受事例著为画一成规命本部转行申禁不许额外多取背违德意仍乞令科道官带管监收不时觉察得旨嗣后每石止加耗一斗不许额外加收重困小民
　　○庚子升左给事中熊浃余瓒为都给事中浃刑科瓒工科右给事中田赋张汉卿为左给事中赋礼科汉卿兵科给事中张翀为兵科右给事中
　　○升兵部职方司郎中于湛为狭西布政司右参议
　　○刑部覆户部主事张淳甫＜锍-釒＞言州县有司用刑酷虐不惜民命宜行抚按官严禁仍令宽洁牢狱时其食饮事无大小即与断理不得淹滞拘禁  上曰有司酷刑残民甚失朝廷钦恤之意其严禁之
　　○辛丑应天府府尹赵文奎＜锍-釒＞乞致仕许之
　　○南京吏部尚书廖纪自陈乞休  上以纪才识老成不允
　　○巡按云南监察御史陈察言云南金齿腾冲地系极边既有总兵官巡抚都御史统摄又有指挥使司兵备副使分治镇守太监不必兼管因劾奏太监刘玉及分守都督佥事沐崧党恶害民请俱行裁革该部议覆从之
　　○壬午左春坊左谕德顾鼎臣翰林院侍读徐缙先为言官论劾相继乞休俱不许
　　○遣驸马都尉崔元大学士蒋冕奉迎  圣母礼官复议入门之仪欲由正阳左门进大明承天端门午门之东王门入宫  上不允命再会多官议之
　　○癸卯礼部进  武宗毅皇帝梓宫发引祔享仪注初钦天监择九月初二日发引礼部已具仪奏允后监工太监卲思言日期太逼工程未得亟完于是更择日具仪如左一发引九月十八日辰时入金井本月二十二日卯时  神主入城二十四日辰时祔享  太庙二十六日辰时一九月十二日太常寺奏斋戒文武百官宿于本衙门是日敕大臣一人护丧及在途诸祭祀事敕把总内官及入皇堂内官内使匠作诸人行事禁屠宰至葬毕止禁音乐至卒哭止各衙门预定送葬官以请一十六日十七日百官衰服晨诣思善门外哭临自是至奉迎  神主还京日俱免朝一十六日遣官以葬期告  天地  宗庙  社稷  上衰服告  几筵内官陈酒撰如常仪内导引官导  上诣拜位奏四拜礼奠帛献酒读祝再四拜举哀兴哀止焚帛祝礼毕一十七日遣官祭告各门及诸神庙一十七日晚  上具衰服告辞  几筵毕次  慈寿皇太后祭次  宪庙皇妃祭次  皇后祭六尚及宫人随祭次  皇妃共祭次淳安大长公主等及亲王妃祭次内官内使祭礼俱同前一十八日  梓宫启行先一日司礼监礼部锦衣卫官督执事者设  大昇轝于午门内炤依图式列葬仪于午门外至大明门外至日内侍陈酒馔拜位如常仪内导引官引  上衰服诣拜位行启奠礼如前仪毕内导引官导  上于  几筵殿内稍东西向立执事者升彻帏幕等物拂拭  梓宫讫待执事者退内侍撤启奠内执事官进龙輴于  几筵殿下设真亭神帛舆谥册宝舆于丹陛上内侍陈酒馔拜位如常仪内导引官导
上诣殿上  梓宫前稍东西向立内侍奏请  灵驾进发内侍先捧谥册宝由殿中门出置于舆内次奉神帛由中门出安奉舆内神帛箱置于后次真亭安置讫内侍捧铭旌由中门出执事官升捧起  梓宫内执事持翣分左右障护  梓宫降殿内侍官奉登龙輴讫以彩色帏幕障饰  梓宫遂启行执翣者仍列左右擎伞扇侍卫如仪仪仗居前仪仗用存日所御者谥册宝舆神帛舆真亭铭旌以次先行内导引官导  上由殿左门出及宫眷皆哭后随宫眷哭于帏中  梓宫至午门内侍官奉升  大昇轝讫宫眷立于  梓宫之右内执事官陈牲醴如常仪设  上拜位进帛进爵读祝官各随地之所宜立导引官导  上诣拜位行遣奠礼如前仪毕内侍官奏请灵驾进发司礼监官率仪卫谥册宝舆等前行  上哭尽哀内侍官奏请  上还宫宫眷俱还  梓宫由午门中出葬仪以次前行太常寺先设香烛于  太庙中执事官先设褥位于香案前  梓宫至端门外少驻导引官导钦遣官浅淡色服诣神帛舆前跪礼官跪于钦遣官之左奏请  武宗毅皇帝朝  祖礼官兴钦遣官俯伏兴诣舆捧神帛由庙街左门入跪置神帛于褥位兴钦遣官立于神帛后赞跪钦遣官跪礼官跪于钦遣官之左奏  武宗毅皇帝谒辞礼官兴钦遣官俯伏兴行五拜三叩头礼毕钦遣官跪捧神帛兴仍由庙街左门出至舆所以神帛安奉讫礼官奏请  灵驾进发钦遣官仍衰服随行  梓宫由承天门大明门中门出文武百官俱衰服送至德胜门土城外不系执事及分送官祭毕还沿路市卷军民人等遇  梓宫至皆跪俯伏举哀候过兴  梓宫在途并至  陵朝夕奠哭临俱护丧官行礼  大昇轝行沿途每程俱宿顿于蓆殿内梓宫至顺天府前皇亲命妇及文武官命妇祭至土城外公侯伯及五府六部都察院等衙门官员耆老人等祭至清河国师禅师僧道官祭至沙河皇亲及驸马都尉等祭  梓宫至  陵执事官先陈龙輴于  献门外候  大昇轝至执事官奉  梓宫升龙輴由中门入护丧官由左门入诣  献殿上安奉讫行安  神礼执事陈酒馔内侍官引护丧官诣拜位赞四拜跪奠帛献酒读祝俯伏兴再四拜举哀哀止焚帛祝礼毕是日遣官祭告  后土并  天寿山及  长陵  献陵  景陵  裕陵  茂陵  泰陵二十二日俟掩  玄宫行迁奠礼执事官陈酒馔内侍引护丧官诣拜位行礼如前仪退内使复引护丧官诣  梓宫前跪内侍奏请  灵驾赴玄宫护丧官俯伏兴执事官升奉迁  梓宫进  皇堂安奉讫内侍官奉谥册宝置于前陈列冥器等物仍于  献殿上设  灵座俟奉安  神主  遂行赠礼内执事官陈酒馔于  皇堂门外奉玉币案置香案前内侍引护丧官诣拜位赞四拜跪奠酒赞请进赠执事官捧玉币跪进于护丧官之右护丧官受玉币献毕以授内执事捧入  皇堂安置讫赞俯伏兴四拜举哀兴哀止赠礼毕内侍出遂掩  玄宫行享礼执事官陈牲醴于  玄门前内侍引护丧官诣拜位行礼如前仪百官俱于陵下传赞行礼同遂题  神主内侍设香案于  玄宫门外陈酒馔如常仪设题  主案于香案前西向设护丧官拜位于前北向内侍盥手出主于案上题主官盥手西向题  主毕内侍奉安于  神座藏神帛于箱中置座后内侍奏请  武宗承天达道英肃睿哲昭德显功宏文思孝  毅皇帝神灵上  神主行礼如前仪毕内侍启匮覆主奏请  神主降舆升座奉升灵舆王献殿上内侍奉请  神主降舆升座奉即座讫行安  神礼如前仪百官亦陪拜掩  玄宫毕遣官祭谢
