<!-- { "loadSidebar": true } -->
○礼部言天下岁贡生员中有起送已久缘事后至者遽值新例一旦失望人情不堪又夷地边方如云贵辽东等处其人才不与中原比一概考校必多黜落人怀无用之志将来必至废学恐非覊縻化道之深意也夫未尝严督于平时而遽欲责成于一旦既宽假于已往而特切核于今日其于事体殊有未安请令边方卫学考黜者许秋间与例前起送者核考应送廷试者如会试例分南北中卷系边卫者仍明注边卫考试之后分送二监作养  上曰  祖宗立法岁贡人材其学行俱出乡举里选与科举糊名易书者不同原无分南北卷第如旧典行之
　　○庚戌
　　○革漕运兵部都指挥使杨锐回卫以巡按御史李循义劾其赃罪故也
　　○夜彗星行扫轩辕北第一星光芒渐长
　　○辛亥
　　○礼部尚书李时等以彗星见上言休咎之徵载在洪范虽圣人犹且严之则灾异之见不可诿之气数之适然而人君畏天修政之心有不容谩然而袭故者今京师夏月以来震雷杀人淫雨伤稼沿边诸郡饿莩盈途盗贼横发乃是月乙巳夜彗星复见东井  陛下一闻占侯之言即惕然不宁敕下礼官讲求至理敬  天之诚深宫弗替此古帝王克谨天戒之心也臣等不谙象纬之学固不能旁引曲证如京房刘向之徒以渎  天听然天人相与之概则尝闻之固不容文饰以欺  陛下伏惟仰稽乾象俯顺时宜检察于万机之中以求因革举措之仍饬大小臣工同加寅畏勉修职业以来月二日为始俱青衣角带朝参办事至星灭而止凡利所当兴毙所当革务实举行其事关  宗社害切生民者科道官指实陈奏务协公论以慰人心或言有未当词伤过激亦望优容以仰答  皇天笃佑之心以共成嘉靖中兴之治  上曰  上天示戒朕敢不警省以仰答仁爱其如议行科道官以言为职当随事论列表正竭忠以图自尽何待灾变然后可言虽求言为帝王之善然无肯为国为民者亦徒事虗文耳已屡有旨不必行第令大小百工同朕痛加修省以匡朕冲昧上回  天意
　　○少傅兼太子太傅户部尚书谨身殿大学士致仕谢迁卒迁浙江余姚人成化十一年进士第一授翰林修撰升右谕德左庶子兼侍读少詹事入阁办事历升詹事太子少保兵部尚书兼东阁大学士少傅兼太子太傅礼部尚书武英殿大学士  孝庙之末与刘徤等俱授遗诏辅政  武庙即位颇事游狎迁反覆讽谏言慎切逆瑾矫诏逐诸大臣迁与刘徤皆去位家居十有八年望重朝野  上登极之六年召还内阁改户部尚书谨身殿大学士时迁已八十余七年二月请老优诏许之赐驿以归是年二月卒讣闻  上为辍朝赐祭九坛遣官营葬赠太傅谥文正迁学术纯正有大臣风节弘治间与刘徤李东阳同心辅政一时称为贤相正德初年奸权擅政迁以顾命大臣不能艰贞以济难捐躯以殉国虽达权不足而守正有余所谓以道事君不可则止者迁盖有焉
　　○辽府蕲水王恩钜薨  上辍朝一日赐祭葬如例
　　大明世宗肃皇帝实录卷之一百二十七
大明世宗肃皇帝实录卷之一百二十八
　　嘉靖十年七月壬子朔时享  太庙  世庙
　　○升国子监司业林时为南京通政司右通议原任兴府引礼舍人傅贞进  睿宗献皇帝所制阳春台赋  上命礼部并前阳春台诗并镌石楚之从岵山
　　○巡按苏松等处御史胡体乾上言浙西诸郡苏松最居下流即禹贡三江入海故迹但今娄江吴淞江已失道言者以为欲治水利宜开二江二江通则三江入海之故迹可复矣至若苏州一府以千里之地纳诸路之水东通大海北通长江其洩水也有川今者潮汐迅疾冲荡沙泥而昔之开者已淤其容水也有区今者茭芦丛蔚淀淀灰土而昔之深者已浅故水无所潴洩汜滥为患今欲＜锍-釒＞治之其策有六一曰开洩水之川二曰浚容水之湖三曰杀上流之势四曰决不流之壑五曰排潮涨之沙六曰立治田之规其督理之官又湏专设重其事权假之岁月以责其成如今之右通政何栋山东按察司副使陈文沛昔治水吴中材称干济宜可擢任工部议行巡抚官会直浙巡按御史勘议具奏诏可
　　○癸丑
　　○时狭西大旱各路守臣俱请赈济总制尚书王琼＜锍-釒＞乞广开事例多发帑银及简命京堂官一员奉玺书宣布恩泽抚定流移因处补边储亏欠于是户部尚书梁材等议称太仓银库之所入不足以供一岁之所出而全狭预备仓粮库银不为不多见今新升户部左侍郎叶相赴任在途请敕本官量兼宪职前往狭西兼制山西河南湖广三省地方籴买粮石仍行河东盐运司动支官银十万两赈济布政司开例纳银查补存留灾免之数其延绥宁夏边工可暂止议入  上念地方被灾重大命叶相兼右副都御史特发大仓银三十万两令随宜赈济所处银两绥不及事姑留别用边工如有次第者急缮完其余依拟罢之
　　○甲寅
　　○云南曲靖兵备副使江镳患病擅离任回籍诏夺职仍下云云巡按御史提问  命翰林院侍讲学士席春左春坊左中允孙承恩主考应天府乡试
　　○狭西妖贼张文流劫汉中诸郡兵备副使刘一正督兵讨平之
　　○乙卯
　　○彗星行翼度光芒七尺余尾东北指扫大尊星
　　○戊午
○入太微垣扫郎位星
○以顺天府水灾诏蠲税有差
　　○改抚治郧阳右副都御史潘旦为南京大理寺卿
　　○升漕运参将署都指挥同知张奎为署都督佥事挂印充总兵官提督漕运镇守淮安地方
　　○行人司司正薛侃上言  祖宗分封宗室留亲王一人在京司香俗呼为首城王有事或为居守或代行礼其为国家虑至深远也  列圣相承莫之或改正德初逆瑾怀异遂并出封乞查覆旧典于亲藩中择其亲而贤者迎取一人入京为守城王选端人正士为辅导他日
　　○东宫生长其为辅王亦不可缺如有以次皇子则仍出封大国愿以臣言下廷臣会议  上怒曰侃狂妄奏渎大肆奸恶法司会文武大臣及科道官逮至午门前追究明白要见旧典在何  祖训所言亲王必有交通及主使者一一具实以闻侃广东揭扬县人与太常寺卿彭泽少詹事夏言同为丁丑进士是时言数以事忤大学士张孚敬不能堪以  上意方向之未有以中也泽以议礼故结欢张桂孚敬遂倚为腹心谋所以倾言者侃为是＜锍-釒＞且一年初以示光禄卿黄宗明宗明靳勿上一日出示泽泽怀其藁以告孚敬谓储事  上所讳两侃与言同言若指侃＜锍-釒＞曰言所为则罪不可角□羊矣孚敬以为然泽寻语侃张少傅喜公＜锍-釒＞谓国之大事其亟上当从中赞成之乃与之期日孚敬因先录侃稿以进谓出于言且云编脩欧阳德见其＜锍-釒＞亦以为可进又引中允廖道南谓言交结江西王府有迹请  上且勿发以待＜锍-釒＞至已而侃犹豫欲止其事泽数趣之＜锍-釒＞入  上深怒命法司会多官廷讯侃备受拷掠言己所自为无主者既累日词不具泽乃微词挑之使引言侃瞑目曰＜锍-釒＞吾所自具趣我上者尔谓张少傅则然于言何与都御史汪鋐乃攘臂谓言实使之言拍按大骂几欲殴鋐给事中孙应奎曹汴乃楫孚敬令回避孚敬怒应奎等即上＜锍-釒＞言状  上并下言应奎汴于狱复命武定侯郭勋大学士翟銮同司礼监官会府部九卿科道锦衣卫官用刑鞫于廷具得其状言侃实出己意所引夏言欧阳德皆诬实泽附会辅臣欲此中言也泽宜重治但侃性本猖狂心尤险诈摇惑人心妄生异议并宜重处言因上＜锍-釒＞诋彭泽之造谗汪鋐之党恶  上乃释言出孚敬密＜锍-釒＞二示群臣斥其忮罔于是御史谭缵端廷赦唐愈各＜锍-釒＞劾孚敬鋐泽等明日敕谕三法司曰薛侃以猖狂之性发不讳之言据其言似忠谋远虑但朕非宋仁宗向暮之年原其心实怀欺罔忍于言君终无建嗣之期妄生异议致若事端法当重处以杜祸源法司拟罪来看彭泽质非才用性本无良小人狡诈之资奸邪谲诡之往来构祸搬闻是非致使薛侃招称有干宗室伤朕亲亲之情俾辅臣攻击害朕君臣之义罪犯甚重法当处死姑从宽宥发边远地面充军辅臣张孚敬初以建议大礼朕特不次进用既而被人弹劾有旨令其自改却乃不慎于思罔悛于性朕以心腹是托奚止股肱而已望以伊傅之佐岂惟待遇是隆乃昧休休有容之量犯戚戚媚嫉之科殊非朕所倚赖专于忌恶甚失丞弼之任难以优从着致仕去夏言既于斯事无干不应拍案控鸣匪徒失仪亦涉争报朕念其被害所激故特赦而不问孙应奎曹汴职在紏举岂责彼言但其时事未明白遽斥辅臣迹涉回护故朕并令拏问今念系言官亦从赦放其余见监人犯悉宥之此事既经区处尔在朝大小官员宜革除私忿务为尽忠效古人事君同寅协恭之心守圣人事君不二不欺之训匡朕不逮以臻至化庶不负其君忝其亲而永有誉焉已所司拟彭泽充福建漳州镇海卫军薛侃纳赎为民兵科给事中张润身等言泽广东人与福建相邻不宜以附近为边远因劾兵部尚书王时中于张孚敬有私＜锍-釒＞下法司查议谓泽宜如律改编山西行都司诏从之
○巡视京营给事中魏良弼上言团营兵政之毙有二曰赏罚无章曰操练无法夫赏罚者国之纪也今把总等官效忠训练者积二十余年而不调阘丛废弛者经数十年而尚存贤否不分人何所劝往者操练之法每队五十人取武艺精通者立为教师以一教十骑步刀弩各期适用今虽有比试之法把总管队等官不得举行及至提督吊队比试有不中者并把总等官坐罪夫提督统辖众多焉得人人比之故各营士卒人怀侥幸之心把总等官空受无辜之罪无惑乎武艺之不精也臣请大加简阅而责成之第其功罪以为赏罚复教师旧制照洪武六年御前比试操练军士事例指挥千百户所管军士不中多者住俸降级其教练有功者遇各路守备都司员缺推用则责成既专赏罚咸当武备修而士器振矣兵部议以为可行诏从之
　　○先是南宫县巨贼樊仕勇朱瀚椎埋杀人为所在司捕急乃变易姓名为张钦朱天章假以贩枣为业窜入湖广往来常诸德府会岷府承奉叚诚先以罪革钦等遇之厚自结纳遂因诚投入镇守太监潘真府第为僮仆与真从人马骥等结为党与紏集亡命数十人挟轻舠利刃出没沿江一带大肆剽掠尝杀广济县主簿及宝庆府经历又劫岳州等卫运粮官银纵横水陆踪迹诡昧莫可究诘其余党王华等先后为官兵缉获叚诚因遗书张钦语之放且令其远遁竟不就擒巡抚都御史凌相等以闻  上命兵部速行南北直隶浙江江西等处各该官司严限擒剿潘真待回京之日法司具奏处治叚诚令巡按御史逮问各失事官湖广都指挥朱诏等戴罪杀贼限外不获住俸提门事宁之日巡按御史分别功罪以闻
○辛酉  命致仕大学士张孚敬给驿回籍从大学士翟銮请也
　　○吏部尚书养病方献夫被召复任上＜锍-釒＞辞谢因荐尚书梁材汪鋐王廷相自代  上手诏褒谕令其速来供职仍命吏部促之
　　○癸亥
