<!-- { "loadSidebar": true } -->
　　○革直隶怀远县柳滩驿霍丘县丁塔店巡检司高邮州河泊所滁州税课司裁省凤阳府知事一员儒学训导一员寿州判官一员淮安府清河睢宁赣榆三县儒学训导各一员海州永济通济二仓副使各一员扬州府高邮州管马判官一员宝应县主薄一员
　　○戊子未封刘氏薨诏丧礼如常嫔马氏例
　　○己丑升南京太常寺卿林庭机为南京工部右侍郎南京太仆寺卿喻时为都察院右佥都御史巡抚保定
　　○崇明县三爿沙倭贼合＜舟宗＞踵至官军出海邀击斩首一百余颗总督侍郎胡宗宪等以捷闻诏赐宗宪并视军情右通政唐顺之各银三十两纻丝二表里巡抚应天都御史陈锭二十两一表里余获功人员行巡按御史核实具奏
　　○庚寅更建玄圣五龙亭
　　○  裕王世子发引是月二十五日葬于西山
　　○癸巳命直隶游兵把总署都指挥佥事杨尚英充参将分守盐城
　　○巡按山西御史栾尚约奏修筑大同右卫牛心山等处墩堡工完诏升参议史阙疑俸一一级坐营官吕勇等各一级仍赏银有差
　　○甲午升南京翰林侍讲学士全元立为南京太常寺卿广西左布政使林应亮为南京太仆寺卿
　　○户部左侍郎蔡克廉三年考满荫其子应龙为国子生
　　○大同一镇凡十七卫所屯粮共十一万九千余石弘治间员外何文缙议以左右云川玉林威远平虏阳和高山天城镇虏等十卫地土沙塉其屯粮四万六千五百余石并余卫子粒每石折徵银三钱新增井坪所粮三千石每石折银二钱军丁王罐等粮一千一百余石每石折银七钱共折色粮五万三千余石徵银共一万六千余两相沿六十年余米尝更易至嘉靖三十四年后节因兵荒守臣屡请轻减屯粮户部议覆定为本六折四准之旧制本色粮不□足五千七百余石于是管粮郎中每岁于折徵银内逐项递加以足本色六分之数共加银至一万四千余两又于牛具地亩内每分增徵草十束共计草三万六千余束悉依时估徵价边人苦之守臣为之＜锍-釒＞言云中西北极边风高土燥物产最薄自改折议行六十年来屯卒长老子孙且二三世耳目所习其徵纳数止此耳夫人情安于故常骇于创见彼见先年粮额本折相半而今改为四六原折各有定数而今加增不已初议额外加补本色一钱已非所欲而又勒令照依时估徵纳原议犹以本色为重故欲分别等第量行改折而今反于原折升高一等轻重悬殊何怪乎错愕转徙而屯地悉为蒿菜也管屯官旗终岁监并体无完肤妻子号泣而主饷之吏方且牵于成约每当春夏二季该徵本色之月先将一半折银扣除令其以空文取补实不蒙惠将领心知苦而口不敢言司道力言其艰而机不已则亦付之无可柰何而已窃尝过计以为边地与内地不同而边氓与内地之氓亦异强卒悍军易于鼓动故威当施于不测而恩尤不嫌于过厚今无故而加一倍之徵即内地有所不堪而况边氓哉且所加者岁不过万余金而以此角□羊三军之体其为利害孰重轻也不可不深思而亟处也请尽罢额外之徵一应本折悉依弘治年间题准定例其新增牛具地亩草每束宜止折银一分计银三百余两每岁会入主兵项内所少主兵银一万四千余两请每岁同年例银一并给发下户部议覆大同屯粮国初原额五十余万今裁至十余万就中又止徵本色六分已为＜宀十见＞恤今复称加赋不便欲以左右等卫屯粮四万六千余石尽复折色旧规兵荒之际当权宜听之俟豊岁再为折衷议处若若草束折银一分太轻当视时估贵贱减半徵纳诏可
　　○庙湾倭被围日久我兵水陆迭攻百计挑战贼不出副使刘景韶乃督卒填壕堑夷树水严兵逼垒而阵贼终不出乃令水兵载苇焚其舟贼争救舟我兵乃撤其所营西街墙屋贼撮营东街致死敌杀伤甚众其垒益固于是景韶约二十四日水陆进击之是日夜大雨倭乃潜遁入舟我兵进据其巢追奔至鰕子港颇有斩获余倭无几不能战因乘风之便开洋而去于是江北倭寇尽以平之
　　○总督蓟辽右都御史王忬及中军游击张伦逮至下镇抚司拷讯付法司议罪当忬等守边将帅守备不设被贼侵入境内虏掠人民者律戍边  上于抗曰诸将皆斩系军令指挥之误也出令者却不治是何法津更当从重拟之于是忬当失陷城寨者律伦当失误军机者律皆斩报可
　　○乙未发太仆寺寄餋马及种马四千七十匹兑给保定军士
　　○丙申巡按直隶御史何其贤言南储困诎当去其冗兵乞将南京营军十万中沙汰三万以省浮费部臣议以倭报孔棘足兵为先而年终开报见操军士不及五万乞命南京兵部会同守备科道等官将各营军士逐一查阅先后数日缘何不同或应选补以实行伍或应沙汰以省冗费酌量计议以闻报可
　　○福建永福等倭驾舟开出梅花洋参将尹凤备倭指挥张侨等以舟师分＜舟宗＞击之斩首一百七级备倭指挥张侨等以舟师分＜舟宗＞击之斩首一百七级生擒九人
　　○己亥赐太保兼少傅掌锦衣卫事都督陆炳母赠一品夫人范氏祭四坛工部遣官造坟不为例从其请也
　　○福建出洋各倭复回舟泊澳头
　　明世宗肃皇帝实录卷之四百七十二



明世宗肃皇帝实录卷之四百七十三
　　嘉靖三十八年六月辛丑朔陕西督抚官魏谦吉等以畨夷犯甘肃劾奏分守西寍参将张世俊固原游击叶承光不能御防原任甘肃总兵官孙朝被论听勘例当候代乃輙自离任宜并治罪  上以秋防期迫宥世俊等令戴罪杀贼朝下巡按御史逮问
　　○壬寅以入夏久雨  上亲祈晴于洪应雷宫诏百官各致斋三日禁屠停刑如例分命成国公朱希忠等奏告  郊  庙  社稷
　　○裁革山东莱州登州府管粮通判各一员改注于济南兖州二府以济兖地广粮多从巡按御史段顾言奏也
　　○癸卯升右春坊右中允管国子监司业事高仪为南京翰林院侍讲学士
　　○甲辰  上谕礼部秉一真人恭诚伯陶仲文职掌玄教屡尽忠诚在舍年踰八十其降敕遣锦衣卫千户一人往存问赐白金百两彩币四表里及宝钞羊酒以示眷怀仍令有司时加存问已复改仲文子带俸尚宝司少卿陶世恩为太常寺寺丞兼道录司右演法真人府供事仍与五品服俸
　　○监察御史李秋条奏整饬宣大边备事宜一宣大二镇店房商税等银宜严核籍记供应过客不得取办军丁仍将旧办军士尽归行伍一宣大地方宜添设同知一员专理屯政仍降敕令分巡道兼管其宣府镇清水泉一带可通河渠以资灌溉及两镇荒芜地可垦者悉听便宜行事一每年该镇未完盐引斟酌时估量减年头斤数趁时召商上纳粮草如果年荒虏警挽运交难宜暂收折色每银一钱外加脚银三分候秋成籴买后不为例一山东河南山西北直隶各该起运宣大边粮敕令抚按选委贤能府佐管解赴边其节年逋负速行催徵完至十分之七者移咨吏部方许推升违者罚治一二镇马政将各见在者验膘登薄行各管军官按月查验如有瘦损倒失严加比较追赔仍将朋合桩头银两逐一清查照数追并每年二次造册奏报其各军应支料草本折月分依期支给仍严禁将领掊克一宣府柴沟堡极为要害当移南路参将守之大同威远城介在右卫平虏之间邻近虏巢原设守备兵力单弱宜改设游击将军户兵二部议覆增将移兵当下地方守臣议报余悉可行报允
　　○己酉授大兴县民张国相锦衣卫副千户带俸仍给房价银一千二百两国相安妃弟也
　　○总督陕西三边侍郎魏谦吉言虏酋俺答遣使乞贡求和奸谋叵测当今之势更有可忧者夫日恙剌等原系嘉峪关外属夷后缘哈密失守徙居于肃州之北城山迩来部落渐蕃移置西海近愿投充夷军食粮征操今北虏夺据其地回遁北城万一畏威外向如朵颜之反戈勾引则肃州之势益孤可忧一也纵其不然久牧南山以外掠西畨内寇甘凉以扰我耕获则西陲之元气日索况古浪之隘一阻则庄浪之路不通可忧二也若待秋高掠西宁以惊秦川东渡洮岷而掠平巩由固庆而还河套可忧三也宜先振威声以伐其谋置立木牌传谕虏酋示以必战固守之意仍一面修筑墩堡整饬器具调集主客官兵使知中国之有备其差来夷人觇我虗实宜牢固覊候俟俺答远遁另行议处或发属夷原族收餋或照投降人口收为家丁通事兵部议覆从之
　　○辛亥初昌平提督之设原拟责任统领入卫边兵三枝内护  陵京外援蓟镇所至副将参游悉听节制后蓟东数警督臣分区定守尽以前项边兵部署各区而提督所统卒仅遗标兵五百永巩诸副参遂不复以大将视之至是提督都督佥事云冒言其不便请复初制以入卫兵三枝隶之内狭西游兵三千留为标下随驻昌平有警应援不得别调余二枝听分布怀来居庸等处其永巩二营副参等兵亦听调遣＜锍-釒＞下兵部行总督尚书杨博议其可否博言昌平提督之设原为统领入卫客兵冒乃求并将各营主兵非是据称标兵五百太少请以延绥入卫兵全营付之责令内护  陵京东援蓟镇南应紫荆等关如敕其大同榆林二营入卫游兵业已分布有定毋容輙议兵部覆如所拟从之
　　○甲寅户部尚书贾应春以疾乞致仕许之
　　○改南京户部尚书马坤为户部尚书
　　○总督京营戎政镇远侯顾寰言京营听征官军每枝三千今总督标下官军四千不足两枝以之输操不便乞于各营备兵内选补二千改为标兵连前四千分为两营增将领一员与坐营官刘庄轮班操习以备策应报可
　　○丁巳  睿宗献皇帝忌辰  奉先殿行祭礼
　　○福建倭自梅花洋开船遁参将尹凤以水兵追击于横山斩首一百二十余级生擒三十二名
　　○致仕工部尚书掌通政使司事郑绅卒赠太子少保赐祭葬如例
　　○戊午总督蓟辽保定军务尚书杨博言秋防期迫臣谨以便宜指挥各兵备官分地画守天津兵备副使雷梦麟驻石塘岭密云兵备副使李尚智驻古北口山西冀北道佥事董邦政驻墙子岭俱各提调本区蓟州兵备佥事尹介夫驻太平寨提调太平马兰谷二区霸州兵备副使温景葵驻燕河营提调燕河石门二区昌平兵备副使栗永禄驻昌平提调镇边黄花镇二区责令人自为守俟入冬解严后核其地方有无失事以为功罪得旨允行
　　○以周王在铤高祖母妃李氏年九十降敕遣官存问
　　○敕□安王长子多焿管理府事
　　○巡抚贵州都御史高翀参都司何自然以采木工急托疾＜矢见＞避宜治其罪诏革自然任付抚臣逮问具奏
　　○宣大报大虏入边前部南下者将窥应浑三关其大营犹驻北势且犯东城及宣府兵部言即今天雨泥泞胡骑难骋若使兵将夹击虏众未必得逞乞命总督张松严督大同镇巡官刻期驱剿山西守臣严备三关宣府总兵官李贤分兵应援从之
　　○乙未升尚宝司司丞顾谦亨为本司卿以九年秩满也
　　○裁革浙江布政司添注督饷参政一员以盗寇渐平从总督胡宗宪奏也
　　○总督蓟辽保定尚书杨博言蓟镇以守为主用步宜多用马宜少其宣大入卫游兵三营每营止用马兵五百以备追逐其余二千五百尽用步兵请饬各守巡官精选骁健每营务足三千如法操演听候徵调多余马匹暂收别营候军还仍归原伍从之
　　○虏由大同镇川堡入犯转掠宣府东西二城驻内地凡旬日会久雨乃分道西自赵山沟墩东自丁零岭怀安左右卫引去
