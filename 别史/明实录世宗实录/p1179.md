<!-- { "loadSidebar": true } -->
○宣大总督翁万达上言边储二十事一明职守宣大守巡官俱奉有督催料草关防仓场之敕宜如旧分理其事情重大者则以关白巡抚郎中至于山西客兵粮储出纳则属之三关部臣召买则属之鴈门兵备而巡抚主事应相协议者亦如宣大故事一正簿书三镇出纳客兵粮储止有循环簿细目未详宜令郎中设内外号簿守巡设格眼簿以备参考一预会计年例边银发之来春不若发之今秋乘此纳场之期榖价渐平可以多获一重责成宣大五路管粮通判专给关防监督收放乃其本职迩来不肖者既假手宫攒而洁廉者又过于远嫌殊失设官初意请自今刍饷出纳印篆封识必令身亲其事后纰缪与官攒罪同一慎交代各经管粮储官去任之际吏缘为奸新至者其势不能追诘请令同官交承必明实稽核无使后先错杂情伪失真一严委任边储出纳或委之指挥千百经历照磨诸官贿赂公行弊端丛积自今非管粮通判勿得有所干与一戒主将每岁各镇往往妄传虏至调兵请饷日费千金宜申谕各总兵以体国节财为心勿自诪张致糜帑藏一重官商各边召市刍饷类多不逞之徒诡名应召比至催督不可踪迹宜从公编审使人乐从仍为置籍以稽察之事发连坐一定时估刍粮价值与时高下而商人乘贱上纳待其踊贵乃始受值以规数倍之息请于报领之初定以时佑示以信期如期者以原估给与不则从贱一严收受收米豆者量宽其斗头收草束者少平其价值而严簸扬堆垛之法仍将守支俱责之官攒令其无所推避庶绝弊源一谨出纳凡各商承买之后多事迁延不早上纳兵马所至往往有廒垛一空不得不于在外兑支者此皆权势为之先容边人为之书客买窝卖窝悉从此出自今巡抚郎中惟法是视毋以人言阻挠一给勘合防秋士马刍饷例于郎中出给勘合然错综难悉给发不便宜以客兵属抚臣主兵属部臣其行粮仍属客兵之数一编号纸守巡各道置立号簿发各仓场类给管粮通判用印钤号遇有度支即开注以便给价且防冒破之弊一杜滥冒防秋士马按伏经历往时率以片纸索饷领兵督饷之官俱不得与闻自今非有将官字号管粮官印信者不得轻发一禁常例仓场坐堡等官凡商人纳豆千石以上草万束以上至需求数十金非峻法以禁之势不可止一革重积收支官银同一权两使无毫发低昂安得有附余积出者自今出入如一毋得轻其手一稽公用凡收纳刍饷例有席掾工头签柴俱取折色亦令置籍循环稽考一较斛秤各边旧有原降斛秤岁久损失宜较勘画一以昭平准一谨防卫各仓积贮令卫所以践更卒巡徼一处夫价凡台斛折垛诸役令郡县审户置籍定其廪既多寡之数岁以为常户部覆万达议是诏悉行之
　　○贵州白纳长官司差通把陈瑚章等来贡马给赏如例
　　○狭西宁夏卫地震
　　○南赣巡抚都御史龚辉福建巡按御史金城奏同安山贼虽平而覆鼎巢穴犹存后患当备因条列便宜四事一白叶坂云岭地方去龙安二县百余里山林险阻实为盗薮请即其地创建二堡并立官舍营房每岁令漳泉两卫官卒守之而白叶坂尤险远孤危宜移源口渡巡司官兵与之协守一覆鼎山白叶坂贼既殄灭其中山田可籍入官给军耕种岁以所入为公私费一武平永定等处乃守备俞大猷信地前者为漳州所调以致覆鼎贼起仓卒失防今宜行邻省无轻调遣俾守土者各尽其职一地方遇警因损军令严輙不敢动调一军而募乡兵拒敌所餋非所用甚为失策今宜通行领兵官凡有警俱照北边之例动调官军征剿其有奋勇力战者虽损伤军士仍与论功升赏而引避观望者虽全军无失亦治其罪＜锍-釒＞入下兵部覆可诏俱允行
　　○壬申升翰林院检讨全元立为本院修撰尚宝司司丞谢敏行为本司卿俱九年秩满也
　　明世宗肃皇帝实录卷之三百三十九


　明世宗肃皇帝实录卷之三百四十
　　嘉靖二十七年九月癸酉朔礼部进明年大报等祀日册  上不御殿命礼部尚书费采捧入
　　○发太仓银五万两于延绥充饷
　　○甲戌  大享视牲遣英国公张溶代京山侯崔元遂安伯陈鏸东宁伯焦栋礼部尚书费采轮视
　　○先是祭酒程文德以国学空虚议于岁贡生员廷试之后择当年应选者留之守部余者尽令入监肄业以实国学已得旨报可至是岁贡生员张仕良等＜锍-釒＞言年老家贫不愿入监吏科都给事中刘学易等亦上＜锍-釒＞称其不便礼部覆言文德初议秪以近年选法壅滞各生守候艰难不若令其入监就廪饩以实国学其意实欲以便之非苦之也而诸生不乐从者则亦有说盖往年贡有常数选途不壅即在监生儒例得告送就选故人不以入监为惮烦而监亦充实自选贡增贡之例开而老成格于少壮人数倍于往昔仕禄之念弥急铨选之法益滞是以在部日见其多而在监日见其少一闻送监则惨然不乐盖庞眉皓首之人力不能任升散之劳复使之循次踰时以俟有司之选则年不及待而其志已灰故宁愿留部候选以遂禄餋之计而不愿入监需选以侥幸不可必得之官也乞令今后岁贡生员年力精壮者送监肄业其有自愿守部就教者亦各从其便至于下第举人则多系年少气高不屑就监与贡生不同宜尽发两监肄业不许托故回籍其有已送监而迁延不至及到监而无故潜回者该监治之有全不赴监輙持原引及原籍起送入监文书投试者有回籍之后陆续投告送监以觊赴试者本部治之仍不听会试如此则不必假岁贡而国学自实矣议入报可
　　○丙子  孝恭皇皇后忌辰  奉先殿行祭礼遣驸马都尉谢诏祭  景陵
　　○升凤阳巡抚右副都御史胡松为户部右侍郎南京大理寺卿魏有本为南京刑部右侍郎
　　○发太仓银八万两于宣府充兵饷
　　○戊寅吏部言近者奉旨久任内外文职官所以核成效杜幸门德意甚盛但吏兵二部事任烦重各司员缺非选才于别部恐不得人宜令臣等得通融调补其余无论内外悉以诏书从事报可
　　○己卯大享  上帝于玄极宝殿奉  睿宗献皇帝配神命成国公朱希忠代
　　○崇府瑞安王载埴薨赐祭葬如例谥庄惠
　　○庚辰改刑科给事中李万实于南京户科万实以亲老求改故也
　　○辛巳重阳节罢百官宴
　　○以灾伤免淮安凤阳扬州徐州属邑及卫所屯粮有赐
　　○先是工科给事中申价锦衣卫正千户李永勘上仇鸾等所劾曾铣罪状  上命兵部会三法司及锦衣卫官杂议于是兵部尚书赵廷瑞等奏言铣黩货贪功罔上残下诚如仇鸾所劾其爪牙吏为之济恶行贿者则有参将李珍延安卫指挥田世威宁夏卫指挥郭震皆以铣故冒功升级法当首论承调发兵失律陷败则延绥副总兵李琦狭西副总兵王缙所失亡独多而凉州副总兵王辅等及指挥田国等次之畏威希旨多方掊刻则庄浪参将李经千把总指挥王翰哈明王经李堂而狭西巡抚都御史谢兰闲住延绥巡抚都御史张问行当以失事追治纪功御史盛唐当以妄报连坐至于各军阵亡与居民被害者见有铣子淳及苏纲入官赃银可充赈恤得旨曾铣屡次失事重大隐匿不报大肆科索并侵冒官银逾万入京通贿掩罪饰功反得升赏又倡为复套狂谋未奉明旨輙先动支帑银并派取各省官银数万造器全狭骚动开惹边衅几危地方罪逆深重铣既伏诛其因铣阵亡并杀虏军民家属以苏纲名下赃银赈恤其额外派徵各府卫造器银二万九千余两以曾淳名下赃银补还张问行令为民谢兰降俸一级盛唐巡按地方目击前弊不行纠奏又为冒昧报功大负委任姑降三级调外任李珍田世威郭震锦衣卫差官校逮至京问李琦王缙姑令戴罪管事候秋防毕日议处李经等巡按御史提问王辅等并田国等姑免究
　　○癸未霜降节遣定国公徐延德长宁伯周大经玉田伯蒋荣驸马都尉谢诏分祭  八陵都督佥事沉至祭  恭仁康定景皇帝  哀冲太子惠安伯张镧祭  孝洁皇后中官祭  恭让章皇后废后吴氏各陵坟
　　○甲申以岁稔命户部发银于各边积榖仍敕抚臣具有司催科殿最以闻
　　○乙酉升尚宝司司丞王楠为本司　　○宣府谍报虏众数万自镇安云州等处入寇将逼居庸  上谕兵部行镇抚官翁万达等多方捍御并遣听征参将王佐许策等往援之谕工部速发火器于各边应用又谕成国公朱希忠等曰迩闻边警及地异之应朕叩道祈  天恐未必不因套妄之致况铣虽伏辜丑虏余孽或以兹报复不无也其再示兵部亟令总督翁万达狥国忘家并力捍御毋惑邪狂逞忿速戾兼示内外提督坐营官各饬备以待
　　○刑部尚书喻茂坚等以地震应诏陈言一定条例国稽古定律至精至详有司呈用者或妄以意揣摩浸失法理乞将  皇上改元之后钦定条例查明刊布令其永为遵守一禁苛政今有司以钩距为贤能监司以抟击为风采覆盆之下衔冤吁天所在有之宜戒深刻奖平恕使外而抚按内而铨曹一皆视此以为劝惩一明禁例  天寿山  陵寝重地固宜慎护然山界不明而罪例失当是为愚民设阱也宜分别界址大书禁地以明示民复有违禁偷盗者仍下法司查议定罪一禁妖妄白莲教余党多散处于山东河东北直隶徐凤之间小民无知易为煽惑宜设法禁止泰山进香者毋令聚至二十人以上一申恤典恤刑部官率五年一差即有所平反而五年以前民之死于棰楚者固已过半乃在外官司复于生中求死奏题之后旋出旋入往往瘐死狱中宜行巡按官刻期缴报贳减之数送本部查考奏入  上曰近年有司非法用刑妄引条例故入人罪小民怨抑何伸其即会官备查各年问刑事例定议以请余悉允行
　　○丁亥升都察院右副都御史龚辉总督漕运兼巡抚凤阳
　　○以虏警命京营将士分城戍守仍给以行粮
　　○己丑荫故大学士贾咏孙钥为中书舍人
　　○宣府报虏遁出边诏各该将领仍严堤备且邀虏归路奋击之
　　○辛卯狭西肃州卫地震
　　○壬辰吏部尚书闻渊奉诏陈言七事一严考核谓各衙门考语多溢羙失真宜令其严加品隲毋得市恩避怨有妨公道一公举劾谓抚按官举劾或一官而贤否互异一人而前后顿殊宜严行申饬以杜遍枉一慎录荫谓荫叙之典国家所重近异途出身者陈乞不已曾经论劾者一概滥及宜示以定制以杜侥冒一重差遣谓在京官员并办事进士往往私营便差枉道回籍宜严加禁约一广收录谓先年餋病违限官员有年力尚强才识堪用者宜悉访其人奏请录用一议勘合谓凡公差丁忧者许其闻讣即还应给勘合不必赴京亲领一处吏役谓吏典分拨衙门者通融酌处以示平均诏俱允行仍以差遣一事命将各差官员有无违限及不系应差而营求者分别奏闻既而吏部查奏各差官员共七十人其不当差而借差者礼部署员外郎涂铉鸿胪寺通事吴一鸾等二十四人自有职业而营求差遣者尚宝卿汪宗凯者七人虽当差而违限者户部司务周载漏刻博士廖文政等三十一人差已竣事而日久未回任者兵部主事唐穆等三人＜锍-釒＞入  上以文政违限最久与吴一鸾黜为民涂铉等降调外任汪宗凯等调在京别衙门用周载张敦仁唐穆等并曾子弘俱下法司逮问各部违例差遣该司官夺俸一月堂上官姑不究
