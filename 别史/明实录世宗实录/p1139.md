<!-- { "loadSidebar": true } -->
　　○戊子录山西水头儿等处功升赏官军马龙等四十八人有差
　　○诏谪岢岚州右参将高旸永戍边卫降中军指挥佥事王尚武职二级调卫差操旸与知州冯友有隙令尚武聚兵围州治纵部卒张堂等入执友辱而释之因劫分库藏巡按御史侯度上其状得旨旸尚武发遣降级友改调堂等悉比强盗得财论斩
　　○己丑诏中外严禁奢糜先是礼科给事中查秉彝上言顷岁以来风俗寖侈都城为极职官则舆马无制贵戚则第宅服用无章士庶则冠婚丧祭宴会之礼踰式家蓄技巧之工市列慢藏之贿转相慕效渐以成俗又攘窃恣行磔人取财而不为忌臣尝因事而求其故则始于世禄之家好作无益崇尚虚糜以荡民心四方罢闲无藉之徒聚党游食变乱黑白以愚黔首此诚斁伦圯教之端薮奸诲淫之地也臣窃以为欲安天下在息盗贼欲盗之息在保良善欲民之善在明礼制礼制明则人知节俭节俭则无求无求则廉耻立而礼义之心生奸盗之原塞矣礼部覆如议  上是其言命中外严为之禁
　　○巡按直隶御史李天宠勘上二十三年七月大同斩虏功谓虏以数万骑寇大同前卫总兵官周尚文等引兵击之战于黑山之阳虏却走我军追至凉城斩首五十余级获夷器械数千虏收创残者去故获首虏不多  上命升尚文左都督巡抚詹荣右副都御史仍各赏银四十两纻丝三表里天宠及户部郎中郭朝宾参议李良佥事赵一中各银币有差
　　○先是巡抚云南都御史顾应祥以奔母丧不候代为巡抚御史杨东所论应祥亦论劾东怠纵饮酒杖死职官等事互相奏讦有旨俱革职听勘至是巡按验实以闻而巡按御史杨勉学误以应祥先病故独请录用东已得旨东以才力不及调用而应祥实未故因具奏辩事下都察院议以应祥东互讦事无大故过亦相等而应祥又以亲故犯例情更可原亦并叙之诏复应祥职勉学错误夺俸二月
　　○命成国公朱希忠掌拨团营赴工官军并阅视  太庙工程
　　○庚寅命居庸关分守署都指挥佥事张润充右参将分守大同中路
　　○录狭西柳条湾等处获功官军申大爵等五十七人高家堡等处官军高钊等三百六十六人各升赏有差
　　○辛卯礼部右侍郎盛端明以疾请告许之命乘传归
　　○升云南布政使司右参政郭日休为贵州按察使
　　○壬辰命万全都司佥事署都指挥佥事卢钺充参将分守倒马关升浮图峪守备指挥佥事李涞为署都指挥佥事充参将分守居庸关
　　○广西桂林府雨雹
　　○癸巳大学士严嵩等请续纂大明会典除先次纂辑已完外今自嘉靖八年起至二十三年止一应事宜照前凡例续收附入以成全书报可已乃命大学士严嵩许赞张璧为总裁官吏部侍郎兼学士孙承恩张治为副总裁官左春坊左谕德闵如霖左中允郭希颜右春坊右中允孙升右赞善吴山司直郎吕怀谢少南翰林院修撰茅瓒编修李玑赵贞吉敖铣郭朴康大和嵇世臣袁炜检讨林廷机黄廷用陈东光王维桢卢宗哲为纂修官以光禄寺少卿曹梁谈相大理寺寺正吴昴寺副徐大纶刘璋评事王槐吴应凤赵性鲁丛恕季芮叶彬署评事徐应豊何迁孙学思中书舍人顾从礼翰林院典籍张濂通政司经历吕昇鸿胪寺主簿吴自成章子谊李凤署丞崔禋蔡梧孙仕汪旃为誊录官通政使司通政使张电太常寺卿张文宪为催纂官大理寺寺副刘恺任卿为收掌官
　　明世宗肃皇帝实录卷之二百九十五

大明世宗肃皇帝实录卷之二百九十六
　　嘉靖二十四年二月甲午朔春分节祭大明于朝日坛遣成国公朱忠行礼
　　○丁酉祭至圣先师孔子遣大学士许赞行礼
　　○乌思藏辅教王差使臣国师番僧坚锉等入贡宴赏如例
　　○戊戌祭  太社  太稷命成国公朱希忠代
　　○革辽东游击将军武镗叆阳守备韩承庆职逮治提调指挥等官常鹏等七人降巡抚都御史董栅总兵官赵国忠副总官郝承恩各俸二级先是东州新安清和叆阳咸场伍堡累遭虏患杀掳人口五余马牛称是诸臣不能御又匿不闻至是为巡按御史刘仪论劾故有是命
　　○总督北直隶河南山东军务兵部侍郎张汉条陈选将练兵信赏必罚四事谓虏不畏吾地险而所畏者有将不畏吾卒众而所畏精兵兵精本于赏罚当赏罚当本于将得其人故今日防边之务选将其要也今日取将大叚离业而掇声华舍功能而取言貌不足以得将宜令各边抚按以实事核之其行军肃临阵勇法制严明士马精徤者即行荐拔其威令不行操演无法遇敌恇怯卒马疲耗者亟加汰黜则真才现而良将可得矣而又广召延之术略其品流宽其文法使凡怀才艺志功名之人皆得以自见小则充入行伍大则授以将校以收跅弛之用而又弘使过之义凡罪废将帅才勇足任者悉荡除衅瑕责令自效定以首功多寡以为赎罪等差果著其勋必加异擢将人思自奋而将岂可胜用哉此选将之实也夫卒练习不精与无卒同而今所称练卒之术则疏矣戈矛击剌之法不闲火械点放之节不试而徒立二丈之牌于百步之内以射虚文相若此世岂有二丈虏哉令宜结蒭像虏置之百步外为鹄以习士马耳目而于弋矛火器等各择精于艺者立为教师随人所长分艺专训使一以教十十以教百术习长进者优处之则卒练而人百勇矣夫非赏不劝今欲练卒则宜厚其较艺之赏使士之获利于上者非习艺而其道无繇也则莫不竞劝于艺士艺精则客兵可免调发新兵可免召募以其调发召募之财而养此武锐可用之士壮士气而足军实计无便焉者也仍宜厚将帅禄饩俾得以其赢余养死士用间谍亦制胜一奇耳夫战危道也退无必死之法则莫肯死敌故军法贵严今边关法弛甚矣宜申严其禁令大将平时得专杀不奉令者临敌即副参而下不用命者悉得斩之而总督许间得以斩大将诚使人知却步必死则先赴敌不旋踵矣此安边制虏之至道也＜锍-釒＞下兵部覆议谓汉谙于边务其所陈悉可行  上以为未明另再议于是部乃列款条覆谓其议皆当第犯罪将官立功收赎事例当令法司详拟至于专杀大将又与典会所载未合耳得旨犯罪将官刑部即会同三法司查议以闻余俱如拟
　　○录陕西定边营红崖沟等处功赏官军王爵等三百九十一人有差
　　○己亥祭  帝社  帝稷命成国公朱希忠代公张溶侯崔元伯卫錞陈鏸辅臣许赞张壁尚书熊浃王杲陈经费采甘为霖侍郎孙承恩张治陪祀
　　○庚子初礼科右给事中陈棐言元世祖以夷乱华不宜庙祀下礼部集廷臣议如棐奏  上曰元本胡夷又甚于五季者帝王庙并墓祭俱黜罢棐复言帝王庙已撤胡元之祀而庙在两京者亦宜撤去之又请改两京庙祀碑文并毁销元君臣神主下礼部议覆俱报可  辛丑发太仓银二万两修保定边
　　○壬寅发通州仓粳米万七百石太仓银万二千两赈天永平饥民
　　○癸卯  孝贞纯皇后忌辰  永孝殿行祭礼遣玉田伯蒋荣祭  茂陵  巡抚四川右佥都御史丘养浩改巡抚江西给事中尹相劾养浩不堪改任诏令回籍听调
　　○甲辰  上谕礼部朕皇太子当冠并习讲读一应合行礼仪宜查照  祖宗时旧例一一举行即各拟至当不必渎奏已复奉  圣谕东宫冠读礼朕复思二三子各当行此各节次
　　祖宗旧典俱在卿会嵩赞璧承恩查拟一一奏行寻礼部进缴  圣谕以原奉御笔为言  上曰传帖内侍书耳何以为御若等为礼官乃不谙事体姑置不究  丙午暂罢亲耕礼遣户部尚书陈经祭先农之神  赐致仕吏部尚书罗钦顺年酒命抚按官及门存问仍给月米岁夫钦顺年八十巡抚都御史张岳为之请也  戊申令天下有司招抚流移复业给与牛具种子俟年丰柢还有能开垦间田者蠲赋十年从巡按山东御史刘廷仪奏也
　　○己酉清明节遣定国公徐延德西宁侯顾良臣驸马都尉谢诏分祭七陵英国公张溶祭
　　恭仁康定景皇帝陵寝长宁伯周大经祭
　　孝洁皇后陵寝
　　○吏科都给事中卢勋等陈慎考察四事一集众见以昭大公通行两京堂上官将所属各官用心稽访备书事迹候会考之日亲携赴部以凭参酌去留一核众职以昭大法谓于钦天监太医院一体考察以清冒滥一略暧昧以全人材止据居官操行之事严加考核其未任之前及闺门暧昧之事一切弗听一斥奔竞以正士风各官果有附势依权夤缘速化者照依不谨事例黜退毋容幸免得旨考察官员院部从公考核去留其依附权势夤缘速化者严加黜汰以正士风余如议行太医院官照例考察钦天监已之
　　○庚戌补荫都察院右副都御史韩邦奇子仲撰为国子生
　　○壬子  恭仁康定景皇帝忌辰遣玉田伯蒋荣祭  陵寝
　　○癸丑巡视库藏给事中胡叔廉奏□民上纳内库物料乞于西安门外建置官厅令委官简阅精当进库  上不允
　　○丙辰礼部尚书费采等既上  皇太子冠读仪奉旨允行矣至是复言前项仪节繁多  东宫未易尽习考之周制文王年十二而冠成王十五而冠大明集礼参用文成冠礼之年近则十二远则十五则在今日  东宫殿下加冠似为太早乞将冠礼暂敕停止先以童服出就讲读则事为有序而不为难行奉圣谕东宫冠读朕非不知未克行但今  庙功将成用同堂之制曰是  祖宗久行典礼因昨昭穆古正制谓居今好古灾害必至所以朕思弘治间东宫冠礼  皇兄方数岁若之文成用时又是好古了故内而仆侍外而臣工怀奸持禄一事不言朕不得不早言方下命于礼部之初元辅物踢惊伤在理  太庙自安石座即有火星之灾变昨十九日来连辰阴晦亦非全羙礼部所奏必测知禁中连日习礼之意故有暂辍之请况东宫虽长朕二三子一岁而行立坐拜言动视听却不若之兹行冠读不过勉强耳夫臣仆皆非君主念朕今不言将来又必曰君父未命非我罪也且作讪谤尔等会月六臣计且暂止之义及预习内读之宜以闻已乃会勋辅大臣言  东宫殿下尚在幼龄而冠礼仪节繁多必湏习演久熟方可成礼相应停止其习读事宜皇太子既未便出合乞命司礼监慎选老成端厚知书内侍恭伴读习字兼演习礼仪俟睿性渐开礼节日熟然后出合讲读＜锍-釒＞入得旨冠读仪另候旨行上乃谕辅臣等曰朕先与卿等计定东宫冠读遵  祖宗法制举行既而礼官不知受人指使或测之禁中习未可行者不言于下制之时肆沮于既命之日且引文成年岁不同  累朝之令典谓为未可卿等从而同之今既有另候之旨之命朕不得不言另下之旨不必候只令辅臣该部俟当行之年具奏行礼百与事者不许推避亦不许作欺谤之为谓朝廷不理者卿等录示礼官遵行嵩等因言  皇太子数岁而冠原无定期不必尽泥文成之年臣等一时愚昧惑于礼官之言同拟暂止
　　圣谕以臣等从而同之伏乞
