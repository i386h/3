<!-- { "loadSidebar": true } -->
　　○宣府等处巡抚都御史李良谍报虏酋俺答率众入边结营东向历左卫诸城二百里间未行散掠势将深入兵部尚书翁万达策虏若从镇城出深井掠顺圣两川蔚州等地则总督麾下及调寻主客之兵犹足相持又南而紫荆诸关亦已有备若从镇城出鸡鸣趋新旧保安怀来逼沿河大白羊居庸大小红门等地图为南下则宣府北东二路戍兵方与金字河长水海贼相持不得离次而南山守隘戍卒又非惯战深为可虞第闻督府已摘劲兵由间道绕出贼前以截东向之路以＜扌厄＞关南之防似为得策本部仍移檄蓟州保定抚镇及京营总兵等官各督兵策应乞更申敕诸臣在关北者计在必战以退虏在关南者计在必守以保边毋以疏虞取败  上以所画事宜亟下总督抚镇诸臣令视贼所向相机战守偾事者罪无贷
　　○壬午是夜望月食
　　○行大享礼于  玄极宝殿先期视牲告请  皇考睿宗献皇帝配  帝及是日行礼俱命成国公朱希忠代
　　○总兵官赵国忠与虏相持于沙岭堡贼大营迁次而西参将赵臣等尾及之会大同总兵陈凤副总兵林椿游击焦泽张腾等各以兵合追贼至鹞儿岭贼伏发力战自辰至酉臣腾各被创会大风雪虏退还营次日复与贼战斩一酋首虏众自万全右卫颓垣出境
　　○癸未封汉川王嫡子定熯为汉川王长子
　　○甲申建秋报大典于  大高玄殿命英国公张溶等分祭各宫庙
　　○乙酉以水灾诏徐州并萧砀等州县改兑粮米俱于临德二仓拨补支运仍量徵脚价其各卫所屯田子粒亦照例折银输纳
　　○命发太仓银七万五千三百两于延绥镇二万九千四百两于固原镇
　　○戊子霜降节遣定国公徐延德玉田伯蒋荣惠安伯张镧驸马都尉邬景和分祭  八陵都督佥事王朝用祭  恭仁康定景皇帝都督佥事沉至祭  孝洁皇后朝用仍祭  哀冲太子  庄敬太子中官祭  恭让章皇后各陵坟
　　○己丑建秋报大典于洪应坛遣成国公朱希忠等分祭各宫庙
　　○庚寅葬德清大长公主
　　○癸巳改户部尚书夏邦谟为吏部尚书初闻渊既去会推礼部尚书徐阶  上曰阶方事朕左右固非  先朝弘文馆之直者如何輙拟外迁令再推乃用邦谟
　　○沈王胤栘薨遣官祭葬如例
　　明世宗肃皇帝实录卷之三百五十二


明世宗肃皇帝实录卷之三百五十三
　　嘉靖二十八年十月丁酉朔时享
　　太庙命驸马都尉邬景和代
　　○钦天监奏进二十九年大统历颁赐百官
　　○戊戌  孝洁皇后忌辰  内殿行祭礼遣长宁伯周大经祭  陵寝□八
　　○礼部尚书兼翰林院学士徐阶引罪乞罢不许是岁应天府乡试阶子墦倩人入场事觉南京给事中万文彩及监试御史杨顺张鉴论阶纵子犯法请罢阶阶因＜锍-釒＞求去  上以阶日直左右其子犯法远不得知诏令安心供职
　　○庚子  天寿山守备大监刘远请给符验旗牌如巩华城副总兵胡潬例兵部言潬提督六路之兵事权重大例有旗牌远所辖选卒三千第令与巩华城副总兵督率操守事体不同所请难许  上从部议报罢
　　○辛丑先是定国公徐延德请给真定府无极等县查出空闲地上又言本家庄田虽遇灾伤不宜蠲租户科给事中王德参论延德世受国恩坐享厚禄乃妄意希求厚自封殖请降旨禁惩并谕勋戚之家今后锡典一听  上裁不许违例陈乞下户部议谓功臣田土俱以嘉靖八年勘明为准徐氏庄田额载四百七十顷难以增给本部近题灾伤不免租税原系官庄子粒之数于勋戚庄田无与俱不可从得旨令屯田御史勘核以闻
　　○以灾伤诏免顺天河间保定真定大名等府所属州县及中屯等卫所税粮有差
　　○壬寅发太仓银四十七万八千两有奇于宣大山西一十二万一千三百两有奇于辽东
　　○巡按山东御史徐洛勘报辽东广宁宁远等处修筑墙垣墩台工浚诏赏原任巡抚都御史于敖总兵张凤及苑马寺卿吴惺参议荣恺原任副总兵种继游击王言等各银币有差
　　○巡抚大同都御史李仁言大同南路应州浑源灵丘广昌山阴怀仁七城士马旧属总兵自二十三年增置参将于应州乃分隶之近移参将于北西路辖助马等七堡请仍以七城属总兵便报可
　　○伊王奏府第北连洛阳县并县学东又新设察院非所以隆体貌办等威也愿将本府外东北隅空地移盖县治并学察院旧有公署请勿再设科臣劾王恣意纷更妄行奏请乞谕责之仍移罪长史得旨旧设衙门不必更长史姑宥之
　　○癸卯改封桐乡王木□鼎枋为庆世子赐敕管理府事初庆王台浤荒淫不道夺爵为庶人敕世子木□鼎檙櫍摄府事木□鼎櫍旋薨无嗣弘农王台泙等请复庶人为王  上以台浤罪恶深重朝廷已从宽贳乃故要众奏保降旨切责之并夺弘农以下禄令陕西抚按会庆府诸宗共举当摄府者一人以木□鼎枋报故有是命枋台浤次子也
　　○升广西道御史陶谟为大理寺左寺丞
　　○总督湖广川贵都御史张岳奏贵州频年困于诸苗上下相蒙以贼为讳酿成骄恣不容不讨前已＜锍-釒＞陈其状第恐议者以山险贼劲惮于用兵则其所称制驭良策不过曰抚曰守曰割地以委土官使自为守已耳此皆似是而无当于事理也往者布政使石简尝抚之矣赐以鱼盐牛酒花币又许口而给之粮冠带其酋首□弁其子弟应其所需如奉骄子不旋日而又叛且掠矣此抚为无益徒餋寇之明验也往者掣兵之后尝调汉土官军戍小桥毛口诸要害矣二地孤悬贼巢道路险远馈饷不继不踰月土兵輙自散去此守为无益徒耗蠹之明验也至若设立土官割地自守则湖贵诸苖旧有所隶土官矣当其紏结为难固不能制或力屈就抚则非旧管不附兹欲舍其旧而从其新不惟诸苖未即甘心亦恐旧管阴相煽激致生他虞耳今镇□就抚诸苖已听本管约束独贵州铜仁二处其众不及二千若分兵直捣其巢歼其元恶余党当必震栗乃遣旧管往抚之势必弭伏于时招还流亡使之复业以厚土官之势久则当自戢尔故臣以为必以兵力一大创之然后抚可定守可固外此则非臣之所能策矣兵部覆其议是报如议令总督抚镇诸臣协谋进讨
　　○甲辰追封周府镇国将军勤熤为益阳王勤熤益阳王朝墰父也
　　○南京工部右侍郎严时泰引年乞休不允
　　○乙巳改南京刑部尚书刘讱为刑部尚书
　　○丙午命故怀远侯当玄振子又济袭祖爵
　　○以虏警诏免辽东苑马寺卿任佐入觐
　　○法司覆奏决囚  上以各犯屡审应决但今岁苑田复荷玄瑞且暂免行刑仍锢于狱
　　○戊申遣礼部侍郎王崇庆工部侍郎杨行中择思柔公主葬地于金山
　　○授庶吉士兀思谦胡杰汪镗孙张居正为翰林院编修孙世芳朱大韶林火□廉殷士儋毛起为检讨张勉学谢登之吏科张思静蓝璧户科錅澄礼科李遇元任有龄兵科李敏刑科俱给事中赵镗河南道马三才山东道刘锡山西道孙裒陕西道胡晓四川道莫如土福建道刘泾贵州道俱监察御史任士凭礼部祠祭司主事陈一松蔡文兵部职方司主事
　　○辛亥总督陕西三边军务兵部尚书兼都察院右佥都御史王以旂六年秩满诏加太子少保
　　○升吏部左侍郎潘潢为户部尚书巡抚顺天都察院右佥都御史孙应奎为左副都御史回院管事总理河道都察院右佥都御史方钝为南京大理寺卿
　　○甲寅  诚孝昭皇后忌辰  奉先殿行祭礼遣定国公徐延德祭  献陵
　　○乙卯升翰林院检讨张思为山西按察司副使思先为给事中以兄忠任京堂例应回避乃改馆职至是九年满仍外补之
　　○巡抚云南右副都御史韩楷引疾乞致仕许之
　　○升翰林院编修袁炜为本院侍讲检讨王维桢为修撰俱以九年秩满也
　　○丙辰给锦衣卫掌卫事右都督陆炳三代诰命以缉捕功也
　　○戊午遣礼部侍郎王崇庆奏安  庄敬太子神主于享殿
　　○升吏部右侍郎丁汝夔为本部左侍郎改兵部右侍郎王邦瑞为吏部右侍郎
　　○升河南左布政使王汝孝应天府府丞何鳌俱都察院右副都御史汝孝巡抚顺天鳌总理河道
　　○命南京试御史张鉴欧阳震赵锦李九功金豪李尚智朱木王民陈泽各实授
　　○命故优给黔国公沐融母弟巩袭爵与半禄优给融病殁融叔都督朝弼以黔国大人陈氏＜锍-釒＞请立巩巩时甫三岁朝弼代政如故仍命朝弼及抚按三司官护视巩成长奉请领镇
　　○授习字役满恩主刘瑀试中书舍人瑀故制敕房办事太常寺卿棨孙也
　　○工科给事中赵輄陕西道御史申仲劾奏督理盔甲厂太监吕洪擅役铜工铸私器计所侵盗以万计诏送镇抚司鞫问輄仲亦捕系  有旨輄仲狥私欺公罢为民永不叙用
　　○辛酉以苑田收□□督理农事户部侍郎李士翱等彩币羊酒
　　○巡抚辽东右副都御史蒋应奎三年秩满荫其子继芳为国子生
　　○兵部左侍郎詹荣以尚书翁万达父丧去任当署部事引疾乞假  上怒其无致身之忠诏罢职闲住
　　○癸亥升吏部左侍郎丁汝夔为兵部尚书
　　○以旱蝗免山东青州等府辽东宁远等卫秋粮有差
　　○甲子建宁夏后卫儒学于花马池营取本卫寄业镇城生员充之设教授一员
　　○礼部奏光禄寺厨役以四千一百名为额今总数尚盈而该寺动称阙乏必各署繁简不齐代有消长或此署事简而存数反多彼署事烦而存数反少今□籍已定业有专守固难更易请自今立法以四千一百名酌量繁简派为定数视其盈亏以为消补如每署当用五百名而见存止四百名则本部为处补一百某署当用五百名而见存乃有六百则必待其消至五百以下乃始照名议补如此调停庶不至有误供应其或役占过多老疾充数强猾包揽富奸买闲致使食粮有名供应无实并听巡视科道官禁革收补报可
　　○乙丑户部覆总督陕西兵部尚书王以旂奏甘兰二卫主兵月粮设有督储郎中专理而兰州主会宁县一带客兵钱粮乃尽属之固原兵备地方隔越稽察甚难宜将兰州广积等一十七□驿客兵粮草就近改属临□兵备道其静宁隆德等一十八□驿主客兵粮草仍属固原兵备道庶道理适均督察为便诏可
　　明世宗肃皇帝实录卷之三百五十三终

明世宗肃皇帝实录卷之三百五十四
　　嘉靖二十八年十一月丙寅朔南京科道官郑维城杨顺等交章论劾尚书夏邦谟謟附贪戾新改铨曹不协人望章下所司邦谟上＜锍-釒＞自理并求引退不允
　　○庚午  恭让章皇后忌辰遣中官祭  陵寝
