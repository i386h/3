<!-- { "loadSidebar": true } -->
　　○芒部余贼沙保等叛攻镇雄府城陷之执试知府程洸夺其印所杀伤数十百人洸奔毕节事闻兵科都给事中郑自璧等言镇雄设流官夷情未服变诈可虞而镇巡等官幸旦夕之安失先事之策不亟收贼裔陇胜而令沙保等得拥孺子以煽祸一方贻患不细宜亟发土汉官军万人令总兵何卿等并力攻剿遣谕乌撒盐仓水西等界戒不得借沙保兵募能斩贼首献者给重赏饬云贵邻省各严兵为备又劾知府程洸守备邓良守御指挥李翰分巡分守佥事张云鹏参议姚汝皋都御史郑毅镇守太监萧通等宜各以轻重议罪于是兵部覆言往者芒部既平以陇胜非真陇寿子故议设流官众心甫定而巡抚将官辄复升改抚循失策遂生叛乱今沙保等罪不容诛亟当剿灭而何卿方守松潘势难相援宜亟趣都御史王廷相之任同贵州都御史袁宗儒会行总兵官牛桓居中节制或添设参游等官选调两省土汉官军并力合剿务擒首恶还印信以靖地方其戒谕邻封及购募之令宜皆如给事中言仍令两省御史各以原职兼管纪功其失事诸臣候事平之日各以功罪议行赏罚巡抚将令以下吏兵二部不得迁改庶可以责成功  上从其议
　　○癸酉  孝穆皇太后忌辰  上祭于  奉慈殿遣京山侯崔元祭  陵寝
　　○御史张禄劾奏宣大提督侍郎冯清奏开中盐公肆贪饕下侵郎中之权阴窥商人之利至伪尽文引得卖窝金钱以数万计坐误军饷阻坏盐法宣府军士喧呼乞粮几致他变清不能制宜罢  上以禄疏示清令自对状于是清惶恐奏辨因自乞休致  上命遣刑部郎中及锦衣卫千户各一员往会镇巡官勘核是情召还京听候
　　○诏湖广兴国州蕲州黄梅县广济县仍听九江兵备官节制
　　○甲戌  上以灾异脩省谕辅臣杨一清曰朕自己过不能己知而或德有失政有缺者斯朕与卿等当加省悔也朕有过差卿等使速言之若不忍明言便当密疏直说使朕改图庶可上承  天意仁爱之恩方无负焉卿其钦承勿惮勿吝一清对今时政所急在用人恤民乞令廷臣各举隐逸贤才及恤民事宜以闻  上曰卿今日一疏其意虽忠于图国但谓搜访隐逸贤才不过为罗钦顺乔宇辈耳又说不追既往此亦不宜此疏欲留中不忍舍卿忠爱欲行之不免为邪人之幸怨君怀逆将无不为朕封付卿再润削停当其当言者说来一清言臣之所虑但恐济变无人即如去年尚书廖纪以宣大虏警荐起侍郎冯清起未久即被人言待罪臣以此叹人才难得欲广询博访以备一日之用岂敢为钦顺辈夤缘复起  上报曰卿昨具陈前奏所以朕具知悉足见忧国忠诚至意夫今之天下  祖宗之天下在朕与卿等图守之耳欲固其本在结民心用善人耳卿之虑及济患无人正今日之急朕前所言不过恐偏邪之徒乘而求进岂非坏事乎哉前大同之急廷臣无肯为国者兵部推孟春堪往春遂推避云我是吏部的你兵部的何不去方举冯清冯清之才委可用之时不当取回朕知悉矣卿高才重德辅弼之首朕倚托至重宜竭诚尽言弗当介意特兹慰谕知之
大明世宗肃皇帝实录卷七十八
　　嘉靖六年七月丙子朔时享  太庙  世庙
　　○吏科都给事中王俊民等言顷有旨令科道官互相纠劾  皇上此举诚欲综核名实以重言路今六科已去四人十三道十三道已去十人比之诸曹不为不严使有遗漏安敢缄默但耳目之官职司甚重惟  皇上财择之御史卢琼刘隅等言  皇上龙飞两举考察之典御史被黜数亦甚多今必欲臣等敷同批抵是开攻讦之门滋报复之计非盛世所宜有  上以俊民等抗命切责而宥之仍趣其劾上俊民隅等复言等臣等识见浅陋恐所知未真惟吏部铨衡人物都察院纠正庶寮诸臣迹皆莫能逃幸  皇上即委之考核因黜臣等以为不职之戒  上复责其方命日久朋辞规避夺俊民隅俸五月余各三月仍令吏部都察院覆考不得姑息隐护已吏部同都察院考不谨江西道御史储良材浮躁浅露兵科给事中黎良山西道御史王道曹弘当如例降黜  上曰储良材如拟闲住黎良留用王道曹弘既终养家居不必与考若兵科都给事中郑自璧一门三爨清议有乖户科给事中孟奇被劾勘问不自引避各降二级调外任此二人罪状昭然在人耳目部院顾狥私掩覆而漫然以无所关系者为解殊负委任其余再稽舆论严察以闻乃部院复考上刑科给事中余经南道御史任钿为浮躁浅露云南道御史杨瑞福建道御史张鹏翰为才力不及得旨俱降一级调外任
　　○丁丑御史穆相陈言边务一迩者各将帅多用本方之人其间亲故比昵事多掣肘如都司陈希夔总兵张炎郤永之事可鉴已当惩此毙毋以地拘一墩军怠于瞭望贼入罔知殊非设墩初意宜查核其无墩者添设之旧废者缮治之选发墩军俾其移家住牧以便侦哨一今之用将类取于指挥然指挥数少千百户中岂无才者宜稽其曾荐举者相兼委用一居庸关官军杂处无樵苏之所而白羊口镇旧有煤窑可爨近已封闭宜令得开取之一射利之徒以易州山厂柴炭及惜薪司杨木供应为辞往往越关樵采而守关军不能御宜严行禁革一三关各口隘及保定轮班军人多无盔甲而本所又无造作之局当为查给事下兵工二部覆如相言报可
　　○己卯  仁孝文皇后忌辰遣昌国公张鹤龄祭  长陵
　　○庚辰都给事中周琅言比者狱吏苛刻民犯无轻重概为幽絷案新故动引岁时主者苦于谳覆之烦或无并生之意吏卒惮于防闲之久多有乐死之心故揣摩于意喻色授之微投会于寒暑疾疫之便输奏甫成而罪人之骨已寒縻矣又况偏州僻县督察不及奸吏悍卒倚狱为市或抳其饮食以困之或徙之溷秽以苦之备诸酸楚十不一生臣观律令所载凡逮系囚犯老疾必散收轻重以类分枷杻荐蓆必以时势凉浆暖匣必以时备无家者给之衣米有疾者给之医药淹禁有科疏决有诏此  祖宗良法美意当敕臣下通为奉行凡逮系日月并已竟未竟或疾病死亡者各载文册申报长史较其结竟之迟速病故之多寡以为功罪而黜陟之庶酷虐者知警而民命无枉  上深然其言且曰朝廷制刑律令具在酷刑官员禁例甚严何所司轻视民命尚多苛刻感伤和气实由于此今后中外理官务平心推鞫不得任意出入以致冤滥在外有司责之监司在京令部院及科道纠察但有用法深刻致戕民命者即黜为民虽才守可观不许推荐务期用刑得中以称朕钦恤之意
　　○辛巳吏部推南京刑部尚书李承勋工部尚书胡世宁兵部右侍郎周伦俱堪任都察院左都御史掌院事有旨更拟兵部侍郎张璁言世宁发宸濠之变几罹死地承勋冒祸力救随亦受诬此皆为先朝濠党所陷而二臣忠诚道义过人远甚臣愚以为皆可用也  上命改世宁为左都御史因趣其乘传赴京
　　○王府奉国中尉约脩及经誽违例出城经誽至南京被获守备以闻礼部言约脩于四年尝潜至南京诏送回府乃怙终不悛复诱经誽以出今经誽已得而约脩不知所在宜严行访捕  上从部议命送经誽回府已而约脩诣阙告言承奉鲁潮奸利事  上以约脩违例越关命送系凤阳高墙所奏事情遣刑部司官一人会抚按三司官讯鞫以请
　　○壬午  赐大学士杨一清贾咏吏部左侍郎翟銮礼部右侍郎桂萼兵部左侍郎张璁各五经四书一部
　　○癸未升鸿胪寺右寺丞苏民为本寺右少卿鸣赞陈璋为左寺丞李芳为右寺丞
　　○乙酉刑部尚书顾颐寿以疾乞休不允
○南京礼部尚书邵宝卒宝直隶无锡人由进士授知县历户部员外郎中江西副使提调学校累迁都察院右副都御史总督漕运以忤逆瑾致仕久之起巡抚贵州升户部侍郎回籍侍养  上登极起南京礼部尚书以疾辞不赴至是卒赐祭葬如例赠太子少保谥文庄宝博学有行谊所著有学史简端录士论重之
○辽东巡抚都御史张云言广宁城团操听调官军三千人日费刍米不赀今各边贼势差缓而辽东时有警报请罢回各城操守  上以辽东选练士马原以应援宣大今虏驻近边若俟有警方调即缓不及事令户兵二部查议奏请期于有备无患其诸军遣发时人给赏银二两部议谓宣大虏患方棘有备无患诚如  圣谕  上乃命辽东游击萧滓领军由蓟州直隶直抵怀来以候进士延绥游击杨时领军赴宣大随贼所至屯劄听调咸给赏如例
　　○丙戌升南京吏部主事杨璨为尚宝司少卿
　　○提督狭西三边军务尚书王宪言诸边将领军功有至十余载不蒙升赏者乞将报部者赏如格未报者趣御史论奏兵部覆言狭西两年间奏功计二十六次迄今尚未勘报各边有至十数年未报者殊非赏不踰时之意请通行查核限两月内奏闻愆期者罪之诏如议行
　　○上以  孝惠祖妣尊谥问学士张璁等璁言臣等切详此实世代尊卑称号所在关系非小夫自古及今凡开国祖妣俱称高字自此以下则有世代先后之别凡帝母之称止曰皇太后所以别于中宫皇后也凡帝祖母之称必曰太皇太后所以别于帝母皇太后也  太祖与妣俱当以高帝高后称之无敢与敌者故不加太今  孝惠皇太后邵氏实  皇上祖母犹  孝穆皇太后纪氏实  武宗皇帝祖母也  武宗皇帝登极止尊  宪庙祖妣王氏为太皇太后不复加称  孝穆皇太后纪以为  太皇太后者以  太皇太后王氏为嫡尚在万寿之日实有所压故也及  太皇太后崩逝之后于  奉慈之祭已宜加  孝穆皇太后为  太皇太后然而未之加者实当时礼官未有此请乃礼官之失也今  孝惠皇太后同奉享  奉慈殿止称曰  皇太后以同于  圣母章圣皇太后之称实非  圣祖母之称恐非推  献皇帝追尊之心也夫礼所以辨尊卑别嫌疑此一太字之加决然不可少者也夫生当尊称死当追尊事死如事生礼一而已其  圣慈康寿太皇太后王氏今配享  宪庙止称曰  孝贞纯皇后者盖缘  太庙中  列圣同堂合飨一帝一后世代已明故生虽各有太皇太后之称没若复俱以太皇太后称之又恐混于无别故如称  孝贞纯皇后者止宜概以谥称之也今  孝穆皇太后  孝惠皇太后乃别祀  奉慈殿非配于飨于太庙中与一帝一后者事理不同故自加称  太皇太后乃见  皇上之祭祖母也或谓称  孝惠太皇太后似有加于  昭圣皇太后殊不知  昭圣皇太后自与  章圣皇太后为等辈况况  孝惠已崩逝今加太字正别  庙中世代之称夫何嫌哉然须与  孝穆皇太后一同加称此实  皇上推  献皇帝尊亲之心补  武宗皇帝未行之缺典此举宜待进书之后与  章圣皇太后亦并加尊称二字诏示天下乃  皇上孝之大者也
