<!-- { "loadSidebar": true } -->
　　○庚辰升户部郎中许东望为江西按察司佥事东望时督粮江西未数月而迁以郎中张旦代之户部言各省积逋数万自今承遣部臣须稍假岁月候有功绪方可录用诏吏部如所议行
　　○户部又言光禄寺厨役实历三十余年不能博一王府典膳而加纳者往往先授职去自今在外欲纳见缺典膳者于原议七十金外增三十金待缺者于五十金外增二十金厨役欲纳者不增但十年以上援例与实役并用从之
　　○太清阁工完
○辛巳郑王厚烷＜锍-釒＞请  上修德讲学并进居敬穷理克己存诚四箴及演连珠十首以简礼怠政餙非恶谏神仙土木为规  上手批其疏曰尔探知宗室有谤讪者故兹效尤彼勤熨细物一无赖子耳尔真今时之西伯也请欲为为之
　　○巡抚云南右副都御史吴章以疾乞休许之
　　○初广西贺县贼首倪仲亮连山县贼首李金等各盘据弓山黄南诸巢抄掠郴桂衡永各州县三十余年官军数出讨之不克至是提督两广侍郎张岳总兵平江伯陈圭议调广西土兵及两广汉达官军民兵七万余人分哨进剿檄湖广会兵夹攻大破平之擒斩三千一十九级俘获二百八十六人捷闻下兵部议赏格覆称在两广督兵入贺县巢则副总兵沈希仪佥事俞则全入连山巢则参议朱宪章都指挥梁希孔总理饷馈则参议朱道澜佥事奚良辅阅视功次则副使沉宏黄光昇在湖广应援夹击破鞍马白石二巢则副使潘子正参议洪世文诸臣功俱当录而希仪决策指麾为诸将先并张岳陈圭俱当以首功论巡按御史萧世延杨以诚黄如桂后先协赞亦宜量赏得旨升岳为都察院右都御史圭荫一子为锦衣卫百户仍赏银五十两纻丝四表里希仪升实授都督佥事赏银三十两三表里世延以诚如桂宪章等以下各赏银币有差
　　○壬午改工部右侍郎王崇庆马礼部右侍郎南京国子监祭酒李本为国子监祭酒
　　○癸未辽东巡抚都御史李珏奏辽东为京师左臂岁岁苦虏泰宁诸夷且阳顺阴逆为腹心之梗而本镇无强兵制之请于义州大清等堡宁远前屯城中右所等处各增置戍兵共三千二十九名以防不测兵部覆可因请每军给军装银六两马价银八两发太仆寺银四万二千四百六两与之报可
　　○乙酉以地震命文武大臣京山侯崔元等祭告  郊  庙  社稷及各宫庙
　　○升刑部右侍郎詹瀚为本部左侍郎都察院右副都御史傅炯为刑部右侍郎
　　○丙戌庆府弘农等王台泙等请复庆庶人台浤爵不许初台浤既废徙以上  两宫徽号恩得还府闲住会世子鼒櫍卒署府事缺人台泙乃率诸宗室上疏为台浤请复爵  上以其罪重不许台泙等市恩渎奏各夺禄三月命巡按御史治其辅导官罪并详议伦序素行勘摄府事者以闻
　　○戊子中元节遣成国公朱希忠定国公徐延德驸马都尉谢诏长宁伯周大经分祭  八陵都督佥事沉至祭  恭仁康定景皇帝惠安伯张镧祭  孝洁皇后哀冲太子中官祭  恭让章皇后废后吴氏各陵坟
　　○以  万寿圣节届期修斋醮于  内殿五日命文武大臣英国公张溶等祭告各宫庙
　　○令典亲郡王病故其子应袭爵者给敕管府事俟服阕日册封自伊王典楧等以餋赡宫眷为词往往于服制内袭爵遂紊初制至是蜀王让栩薨仅半年其子承爚亦称国贫请以今岁册封礼部以近例为覆得旨允行
　　○升浙江左布政使李默为太常寺卿掌南京国子监祭酒事
　　○复以原任云南巡抚右副都御史顾应祥巡抚云南
　　○户部覆户科给事中谭大初等言召商八事一全坐派各场草束凡添派者如旧例尽数出单给商使之得乘时收利公私不扰二截通关交纳之际随时出给通关使商人乐于早输且不令濡迟者藉口三平常价酌其地之远近费之繁省以为价之多寡贵贱毋与民争锱铢之利四均派纳各场召派以纳料为苦差自今请以草料相权派草者稍平其价使不专利派料者稍高其价使不偏累五申禁例厂卫诸役以缉事为名吓夺诸商者绳以重法六广招来审编之外如有乐于从役者即与置籍不必拘泥成数其已在官者不得夤缘引退七严稽察仓场出入归之主事而迁代不常多法外之奸宜令巡青科道官兼理八谨防守历年草场失火有堆头抱恨欲嫁祸者有官商惧罪欲灭迹者有复纳无由欲补空者事觉宜并罪官攒斗级库秤商人等以杜后患诏俱如议
　　○辛卯  成祖文皇帝忌辰  奉先殿行祭礼遣玉田伯蒋荣祭  长陵
　　○壬辰土鲁番撒马儿罕天方国鲁迷哈密五地面速坛母沙法儿王等遣人来朝贡马及方物宴赉如例
　　○戊戌原任少傅兼太子太傅吏部尚书文渊阁大学士许赞卒赞河南灵宝人前吏部尚书进子也弘治丙辰进士授大名府推官用治行徵为监察御史寻以大臣子当引避改翰林院编修时逆瑾擅权衔其父进不附已矫诏调赞临淄知县瑾诛升浙江佥事历巡视海道及山西提学副使历升光禄寺卿刑部右侍郎寻以左侍郎进尚书屡值大狱多所平反改户部以母丧归时吏部缺尚书廷推数人  上皆不许诏特起赞俟服阕视事六年考绩加太子太保复加少保辛丑以  太庙灾自陈归久之仍起赞视事加太子太傅寻被命入阁兼文渊阁大学士未几以  太庙成加少傅既而引疾乞休＜锍-釒＞再上忤旨遂落职归至是卒赞有治才以名臣子练习国家典故在刑部累上刑法议析义甚精性醇厚不伐尝自以两世典铨大惧盈满每拜命之日逡巡退避不获已始就职然柔巽无大臣节居铨司依违权幸间不能自持至为司属所制末年颇以贿闻隤其家声云后以子＜亻与＞陈请赠少师谥文简赐祭葬如例
　　○庚子西苑奏登嘉榖双穗七十五本赐督理农事户部侍郎李士翱彩币羊酒礼部请择日献  太庙宣付史馆行庆贺礼  上以  昊天降祥事关民食非他物比从之命成国公朱希忠献于  太庙文武群臣俱于奉天门称贺
　　明世宗肃皇帝实录卷之三百三十八


明世宗肃皇帝实录卷之三百三十九
　　嘉靖二十七年八月癸卯朔
　　○甲辰朝鲜国王李峘差陪臣户曹参判赵彦秀等奉表贺  万寿圣节贡马及方物宴赉如例
　　○丁未祭先师孔子遣礼部尚书孙承恩行礼
　　○戊申祭  太社稷命英国公张溶代
　　○己酉祭  帝社稷命成国公朱希忠代
　　○庚戌  孝康敬皇后忌辰  奉先殿行祭礼遣长宁伯周大经祭  泰陵
　　○兵部覆都给事中胡世廉＜锍-釒＞一各边失事立功将官不论原罪轻重稍有斩获俱得还职是使人思侥幸而轻犯法也宜更著为令凡寻常首功止许与军人一体升授小旗等官必有奇勋乃可叙用一朝廷特设总督使之节制诸司责任至重比岁镇巡官一切奏报不复咨会总督甚非法纪请严行禁谕仍前弊者许科臣劾治一总兵职专阃外临阵之际乃与巡抚同其赏罚官守未明以故往往有互相规避者今宜申明职掌凡城堡不修粮饷不给罪在抚臣遇虏入寇地方失事罪在总兵抚臣既不与总兵同失事之罪则斩获论功亦不得与总兵同录一御史巡按职在纪验功罪原无军旅之责今亦得以破敌论功夫有功既得同赏则有败亦当并罚彼见利害切身谁复肯以实闻者宜即禁止诏俱允行
　　○辛亥以明日  孝慈高皇后忌辰  奉先殿行祭礼
　　○以  万寿节覃恩加秉一真人礼部尚书陶仲文支伯爵俸成国公朱希忠驸马都尉崔元各禄一百石辅臣严嵩支正一品俸加礼部尚书费采少保顾可学盛端明各太子少保都督陆炳光禄大夫柱国赐方士郭弘经号清微辅教志靖宣诚高士王永宁号清微辅道翊范通真高士各铸印给之
　　○壬子  万寿圣节  上不御殿命成国公朱希忠代告  天于  玄极宝殿先期  上以  孝烈皇后未踰期年及异灾非常谕止礼部勿贺是日文武百官惟诣奉天门行五拜叩头礼
　　○遣定国公徐延德玉田伯蒋荣惠安伯张镧驸马都尉谢诏分祭  八陵都督佥事沉至祭  恭仁康定景皇帝长宁伯周大经祭  孝洁皇后中官祭  恭让章皇后各陵坟
　　○免百官宴赐节钞
　　○秋分祭夜明于夕月坛命英国公张溶行礼
　　○癸丑京师及辽东广宁卫山东登州府同日地震上谕礼部曰灾异屡作仰荷  天心仁爱朕躬叩玄恩以祈消弭文武群臣其实加修省各条陈时政得失以闻
　　○丁巳重建圆明阁
　　○庚申建寿坛斋醮于宫中九日
　　○癸亥武进伯朱海卒赐祭如例
　　○甲子  宪宗纯皇帝忌辰  奉先殿行祭礼遣定国公徐延德祭  茂陵
　　○祭历代帝王庙遣英国公张溶行礼尚书闻渊孙承恩侍郎徐阶欧阳德分献
　　○泰宁等三卫右都督歹答儿等差头目升合儿等各来贡马宴赉如例
　　○诏发太仓银二万两赐三千营及河间保定将士之守辽东者
　　○乙丑遣遂安伯陈鏸祭云雨风雷岳镇海渎山川之神
　　○庚午  上谕工部令以节慎库所矿银进用尚书文明奏矿银六万二千三十余两已送大工支用存者无几  上谓此银原备内用何得擅支令以别项银补还既而复谕户部朕昨问内库查取矿银该部止入三之一其余如常支用天子不问有无司财自有司事固是但今宝藏止数万金  祖宗时至有数十万者不给于用内侍亦不敢言虽以奏下部臣处置尚未报纳乃敢輙留钦取矿银此仍示其擅者其令进用又金毋生沙金于所产地采献户部言开矿取金乃工部事惟各省角□羊运内库银则责在户部第今无角□羊至者请以太仓二十万两先进  上曰内藏乏用其催取各到银两进库四十万传取者乃御前别用候谕行于是工部先进矿银三千九百两且引罪有旨宥之
　　○辛未诏故新宁伯谭纶子功承袭爵
