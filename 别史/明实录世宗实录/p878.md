<!-- { "loadSidebar": true } -->
　　○礼部类上四方灾异因言今岁奏报比之他岁尤异伏愿密察于天人之际深考其感召之由以博大为心宽平为政审于听言慎于用人赈贫穷恤刑狱一政令守成宪敕谕臣工毋忌嫉以伤国体毋苛刻以损元气崇廉让之节敦长厚之风共求所以弭灾之策而次第行之  上纳其言因戒诸臣各宜体国奉公痛加惩艾以尽消弭之道
　　○山东副使牛鸾既平潞贼以冒费军饷被劾下山东巡按御史马津按问津白鸾无侵匿状兵部覆议请原之  上以鸾部军过河南邀赏及凯还又受山西重犒不为无罪但念其平贼功姑降一级用
　　○庚辰  诚孝昭皇后忌辰遣恭顺侯吴世兴祭  献陵
　　○南京礼部右侍郎黄绾以被劾乞休  上优诏不允
　　○以灾免应天常镇宁太安庆各府州县田粮如例仍听折徵兑军改兑南京仓米
　　○泰和伯陈万言为其故妻夫人冀氏请命工部造享堂于坟所盖碑亭许之
　　○壬午升提督四夷馆太常寺卿成文贵州左布政使胡训俱都察院右副都御史文巡抚辽东训巡抚云南
　　○淮王祐楑＜锍-釒＞言臣父端裕王多人傅氏实生臣以祖母崔命父妾刘氏抚餋戒宫人勿泄臣向以刘氏为母今乃知臣母原是傅氏迎餋入宫而玉牒尚母刘氏请改正诏下长史司核实如王言从之
　　○录庆阳甘州等卫侦虏被杀夜不收周泰等百五十五人各实升一级
○先是套虏踏河冰从瓦窑墩南口入寇宁夏踰贺兰山众可六七千骑谍者误报三百余骑总兵杭雄副总兵赵镇游击将军李勋都指挥吴云等率骑兵三千出平羗堡与虏遇虏尽伏其精锐而以老弱接战佯走我军争利逐之前锋已陷伏中雄等望见尘起谓且得虏驰前遇伏大败死者九十二人伤者七十八人亡马七百余匹器械甚众雄等匿其败状又减所亡失之数至是给事中李仁奉旨往勘具得其状因论巡抚都御史翟鹏镇守太监张镇罪宜并治得旨雄等巡按御史逮问鹏夺俸两月镇特宥之仁又并勘佥事张崇德擅伐贺兰山木科罚民财缮造公廨及淫刑棰死军职事俱实得旨革崇德职为民以翟鹏曾举荐崇德并夺俸二月
　　○癸未总理粮储兼巡抚应天右副都御史陈祥以被劾自陈乞罢不允
○南科给事中何祉等山东道御史朱绶等劾奏翰林院学士席春太常寺少卿谢丕太仆寺少卿冼光光禄寺少卿史道周文兴南京刑部主事黄春广西副使伍箕两淮运使史绅右春坊右庶子廖道南顺天府府尹黎奭南京礼部侍郎黄绾总督粮储都御史陈祥工部郎中丁洪南京太常寺卿方鹏大理寺少卿曾直皆指为大学士张璁桂萼私党乞行罢黜  上诏春等各供职如故责祉等既知何不早论乃待今日所攻者皆赞助大礼之人不过蹈袭前非狥私报复各夺俸半年都察院仍申明敕谕晓示中外既而春等各自陈乞罢不允
　　○乾清宫内西七所房灾  上是夕露祷  天地祭告  奉先等殿诏百官修省三日
　　○甲申以旱蝗免顺天永平二府夏税及山东秋粮有差
　　○乙酉升江西按察使顾璘为浙江右布政使
○录辽东靖宁堡等处修筑墙壕墩堡功赉镇巡等官潘珍等各银币有差
　　○丙戌升南京吏部郎中李源为尚宝司少卿云南右参政王汝舟为贵州左布政使广东左参议胡宗明为湖广副使
　　○丁亥诏发太仓银五万两于宁夏例外接济及先赍送固原延绥余银三万两狭西巡抚官拨补灾伤盐引俱听籴买粮草从巡抚都御史翟鹏请也
　　○戊子升南京福建道御史戴继先为山东左参议
　　○初通惠河成岁省车脚银十余万御史吴仲请以三分之一给军余俱贮库备修河及他公用又以各总轻赍多寡不一难以概扣议一六免扣二六者石扣三分三六者石扣五分度修河费足则量减所徵于民既请行之矣而御史虞守愚又言不宜遽令减徵于民与贫军较锱铢且常赋额税民有定志水运陆挽时有便宜臣恐减徵未必惠民复徵将为民病＜锍-釒＞下户部议轻赍银两徵派出于田粮扣省得于车脚原非官军己物即系仓库钱粮名有二六三六之分实无京仓通仓之异宜扣省以节民财初议修河雇夫岁费不及三千大约三岁所扣足河工五六十年之费请自来秋会派始一六如故二六石减六升止派二斗徵银二钱三六减一斗止派二斗六升徵银一钱三分＜锍-釒＞入  上曰漕运军士艰苦可悯所议减徵其更详审以闻
　　○是岁会审重囚减死戍边者三十四人释放者二人监候再问者二十五人临刑称冤未决者三十三人处决者二十一人内民张柱坐殴张福母死主事石英中坐杀仆法司谳疑特诏决之
　　○己丑升太常寺少卿魏校为本寺卿提督四夷馆山东右参政王潮为江西按察使
　　○以旱灾免狭西临巩二府夏税有差
　　○建安王觐鋉＜锍-釒＞请乐工十二户建安故属弋阳约束一切礼仪俱附弋阳府行所请非例也＜锍-釒＞上  上以觐鋉欺罔诏弋阳王切责之仍逮问辅导官
　　○革隆平侯张玮宁阳侯陈继祖忻城伯赵武彰武伯杨质管军管事仍罚住禄米一年以玮等分管禁兵私役军士各至百人故也
　　○革刑部郎中陈之良员外郎王行可职冠带闲住□给事中陆粲论劾大学士桂萼信任医官李梦鹤序班桂林管家吴从周为之纳贿事下刑部逮梦鹤等鞫讯所与萼私状各首服未及成狱而詹事霍韬为萼讼诬乃命三法司会审梦鹤等依借声势罔利行私与萼无与诏梦鹤林革职为民从周论罪如律以该司郎中等官罗织舍人下狱拷讯法司拟之良等杖赎还职上曰顷来刑官专务罗织屡兴大狱戒谕不悛之良行可敢蹈前非俱革职闲住后有犯者重论不贷
　　○庚寅升广西左参议汪必东为云南右参政河南佥事王洙为广东左参议
　　○故祭酒蔡清子推官蔡存远表进清所著易经蒙引诏发建宁书坊刊行
　　○辛卯四川巡按御史戴金言顷来官务姑息逋负数多一遇灾伤輙请内帑夫钱粮之侵欠不追则仓库之取给何赖即如四川一省改元以来五六年间所逋至五百余万岂尽小民拖欠皆由大户侵欺不加查究何以接济户部覆如金言请通行天下报可
○初云南省城近地群盗纵横都御史欧阳重言今为盗者皆总兵官沐绍勋太监杜唐等庄户请究治主者兵部议遣科官往勘  上曰官不必遣即敕绍勋唐及新抚按官协心督捕亟令尽绝以靖地方毋得徇私误事有负委托
　　○以龙门所守备钟杰充左参将分守宣府中路葛峪堡等处地方
　　○分守大同中路右参将李蓁等以虏入所部袭杀官军下巡按御史逮问
　　大明世宗肃皇帝实录卷之一百六终
大明世宗肃皇帝实录卷之一百七
　　嘉靖八年十一月癸巳朔
　　○乙未调太仆寺少卿王学夔为太常寺少卿
　　○升江西布政司右参政李绯为山东右布政使
　　○总督狭西军饷右佥都御史刘天和以母老乞休  上以大虏在边西方多事不允
　　○荫故大学士王鏊男延陵为中书舍人
○管山海关兵部主事邬阅言本关控扼蓟辽为营东要害其始设官守之直以御暴诘奸非有征商之法乃今自关以东至广宁前屯卫相去六七十里有榷税三处□人重困边民受害请罢之便兵部覆如其议  上从之仍敕内外镇守等官敢有巧立名目侵夺民利者抚按官具奏以闻
○丙申赵王厚煜奏辞岁禄一千石以赈境内饥民  上深嘉之不允所辞令守臣发仓赈济
　　○起用南京兵部尚书胡世宁＜锍-釒＞辞新命  上优诏不允仍促令速赴供职
　　○以河南蝗灾免开封等府所属州县并宣武等卫秋粮有差
　　○戊戌升吏部文选司郎中胡森为南京太常寺少卿
　　○升广东布政司右参政应大猷为江西右布政
　　○河南道御史刘安上疏曰人君如天天以遍覆包含为德则不言而万物成人君法天以遍覆包含为心则不劳而万事理故人君贵明不贵察察非明也人君以察为明天下始多事矣  陛下临御八年而治理未臻何欤外人咸言  陛下治功损于明察夫以  陛下天纵聪明无微不烛宜无事于察矣然而人情之见若此意者  陛下亦以勤劳八年而治理未效故图之愈急欤夫治可以缓图而不可以急取可以休养致而不可以督责成以急切之心行督责之政是未免躬亲有司之事指摘臣下之失或既出而复返或方信而忽疑以致大小臣工救过不暇若有不安其位者矣夫安其位乃可以行其志位既不安孰能为  陛下逮久长之计进治安之策者哉且朝廷者四方之极也内而君臣习尚如此则外而抚按以至州县等官亦莫不风从响应不约而同上以苛察绳下下以苛察应之窃恐民穷有起盗之由食寡无强兵之理今  明天子综核于上百执事振刷于下积年蠹弊十去七八所少者元气耳伏望  陛下大包荒之量重根本之图略繁文而先急务简细故以弘远猷不以一人之毁而遽怒不以一人之誉而遽喜不以一言之顺而遽行不以一言之忤而遽止久任老成非懦与贪幸无轻弃优容言官非佞与奸幸无轻罪推之庶事莫不皆然则君臣上下一德一心远近四方会极归极人人各安其位事事各尽其才雍熙太和之治可复见矣疏入  上曰刘安要名卖直朴忠自许烦渎奏扰不遵前旨专务司论欲姑容以尽待言之体然此辈奸巧不可轻纵其下锦衣卫杖鞫以闻已而兵科给事中胡尧时上疏救安言  陛下寄耳目于言官必欲其通效忠者安之心也忤旨者安之愚也伏愿矜其愚而鉴其心  上怒其回护奏渎并下锦衣卫逮问后谪安为江西余干县典史尧时为湖广攸县主簿
　　○庚子召大学士桂萼复任时史馆儒士蔡圻上疏诵萼功请召还之  上曰萼前建言大礼赞成朕孝功不可泯顷以人言遂令致仕其亟召还抚按等官催趣上道乃赐萼敕曰卿性资笃实秉心忠诚先年建言大礼赞成朕孝功不可泯顷因人言著令致仕实俾保全见今内阁缺官办事特召卿照旧供职敕至卿宜上紧驰驿前来以副朕眷注之怀勿得辞避迟违
