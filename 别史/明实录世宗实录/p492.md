<!-- { "loadSidebar": true } -->
　　○户部以兵费岁增内帑日诎条上理财事宜一各处钱粮二十六年以前南直隶江西浙江湖广广东积逋至六百四十七万两山东河南自二十年至二十五年未完德州临清仓粮二十三万石请如旧例遣官分省督催以岁月浅深分数多寡为准完五分以上者止勿遣一福建广东岁纳寺租香课赎金羡余屯粮各九万两而他省独无宜责之巡按御史清理凡常供外可裨国用者岁一奏献如闽广例惟河南以藩禄匮乏山西狭西以被边多故免一浙江奏报见贮银一百二十五万有奇可遣官督运勿以不急之费概留一湖广诸省山林隙地芦洲湖陂及税课司局之税没入王府者宜还官一各巡抚及各差御史赎金有诏令角□羊用而奉行者少宜再申谕毋为贪墨吏所侵匿一河南司府所贮修河银多赢余者宜以二分存留＜锍-釒＞浚一分运助军饷一工部向以大工借户部银百九十七万命节慎库银至百四十余万宜令偿还一临德二仓积银二十余万请令德州以三万临清以十三万及泰山香税自本省官吏俸给外悉解太仓一河东狭西余盐自正德五年至嘉靖二十五年未支者二十六万余引未帖场者三十五万余引原不在藩禄军饷之数宜遣官清查召商易银角□羊部一狭西总督曾铣定武职鬻爵之例自实授署试百户并所镇抚纳至正副千户而止正副千户并卫镇抚纳至指挥佥事而止请通行天下以三年为率＜锍-釒＞上得旨贮库赃罚无碍银及河东余盐俱令抚按巡盐查解不必遣官泰山香税行抚臣勘奏开纳例止行二年工部库银专备营建其勿复取余俱如议
　　○癸卯户部覆总督宣大都御史翁万达奏议以两镇餋廉田如旧给还将官仍视诸将中有廉慎得士心者即夺兼并之田与之使人知自爱而重犯法  上谓田既给军今夺还不便已之
　　○甲辰狭西延安府鄜州洛川县等处地震有声
　　○山西宣大守臣招徕虏中归人一千二百四十余名所获达马称是兵部请录总督都御史翁万达等功得旨万达赐敕奖励仍同总兵周尚文赵卿各赐银币都指挥李懋赵臣参将张润等给赏有差
　　○兵部又奏近有从虏中来者言虏酋俺答等踏冰渡河与套虏聚谋将寇延宁请严敕各将领意防御  上曰虏寇聚谋深入此曾铣擅开边衅所致其亟行总督王以旂严率抚镇等官谨备之铣欺君误国兵部其会同都察院参核以闻不许党护
　　○乙巳致仕南京礼部右侍郎赵永卒赐祭葬如例
　　○丙午升刑部广东司郎中翁大立为河南按察司副使提调学校
　　○兵部右侍郎范鏓都察院左都御史屠侨等奉旨参奏曾铣罔上贪功擅开边衅之罪会镇守甘肃总兵咸宁侯仇鸾先被铣劾亦上＜锍-釒＞自理因劾铣谋国不忠御军无法先虏入延安杀死居民数万定边营境外覆没前哨指挥郑稍等军及各路杀伤官军卤掠牛马又不下万计俱匿不以闻而克取军钱钜万密遣男曾淳托其所亲苏纲为之行赂当涂以故事久不发铣自知罪重乃倡议复套希冀非常之功欲以自解嫉臣与之异议百计攻臣臣目击狭右兵役繁兴怨声载道窃恐变生不测不敢避奸臣之怨以误国家得旨曾淳苏纲并下锦衣卫逮治铣出边覆军隐匿不报及所科索扣克诸事情其选差公正给事中及锦衣卫千户各一员亟往勘实以闻已命给事中申价千户李永往
　　大明世宗肃皇帝实录卷之三百三十二终



明世宗肃皇帝实录卷之三百三十三
　　嘉靖二十七年二月丁未朔祭先师孔子命礼部尚书费采行礼
　　○建春祈大斋于显灵宫三日夜命东宁伯焦栋行礼
　　○辽东谍报东虏谋寇广宁诏抚镇官严督将领相机战守并亟调蓟州游兵往援
　　○升赏蓟州董家口白马关等处获功被伤官军民兵武拳等八十七人
　　○以山西宣大各镇修边羡余银三万五千余两给赏执役官军
　　○遣户部郎中朱尚文欧礼许东望员外郎董士弘主事洪公谐催查京粮尚文苏松常镇礼浙江淮安徽州广德东望江西士弘湖广广东公谐山东河南并取河道银
　　○戊申祭  太社稷命英国公张溶代
　　○庆世子鼒櫍薨赐祭葬如郡王例
　　○六科给事中齐誉等言近者  皇上处分复套之议皆出  圣断中外臣民靡不叹服尧舜在上历试共鲧之恶乃今终莫逃于诛殛也旬日以来物议腾播铣过恶益彰有不止如仇鸾所奏者夫征伐大权自天子出非人臣所得专铣始奏请复套  陛下第令会官图议嗣上方略亦未许其即行也乃铣于去春两次擅徵兵出塞只轮不返又以法诛边人之告败者狭西连岁灾伤民不胜困铣又令诸郡州县勒借民财收养马骡民至鬻产易子女以偿又令出铁置造铅子闾阎农器为之尽空铣黩货殃民罔上误国宜早正刑章以为边臣之戒得旨誉等职居言官素知铣罪乃党奸避事无一预言之者今见屡有旨罪铣及遣官勘问始以上闻殊为负国其降誉二级调外任余姑贳之铣侵费银两即令所遣官会巡按御史核实奏闻
　　○己酉祭  帝社稷命公朱希忠代公张溶侯崔元伯卫錞陈鏸焦栋大学士严嵩尚书闻渊费采文明侍郎孙承恩张治徐阶陪祀
　　○庚戌祭大明于朝日坛命公朱希忠代
　　○南京掌前军都督府事丰润伯曹松南京礼部尚书王学夔入临  孝烈皇后进香时服制已满二十七日部臣请以素冠素服绖带行礼  上谓梓宫未发二臣仍当制服命以衰绖从事
　　○怀远侯常玄振卒赐祭葬如例
　　○癸丑  上以  孝烈皇后陵名未定谕辅臣曰朕思  太祖  成祖俱是  二后先安  玄宫其陵名荐在何时可令礼臣采查故事以闻采俱奏洪武十五年九月十三日  孝慈皇后葬  孝陵  永乐十一年二月十六日  仁孝皇后葬  长陵皆命名在先卜葬在后载  两朝实录中于是  上定孝烈皇后陵名曰  永陵仍御制祝文命成国公朱希忠告  太庙
　　○甲寅参赞机务南京兵部尚书韩邦奇以疾乞休不允
　　○起用阕服都察院右佥都御史杨行中原职协管院事
　　○补荫故兵部尚书刘天和孙守乾为国子生
　　○诏故恭顺侯吴世兴子继爵承袭
　　○改南京吏部尚书张润为户部尚书总督仓场督理西苑农事
　　○乙卯建祈岁吉典于大高玄殿命有司停刑禁屠三日百官青布衣办事分遣文武大臣英国公张溶等祭告各宫庙
　　○丙辰  孝贞纯皇后忌辰  奉先殿行祭礼遣玉田伯蒋荣祭  茂陵
　　○戊午礼部奉谕议上  孝洁皇后启安礼  上以孝洁皇后已久安不宜妄动且有二妃主依祀亦久诏止行  孝烈皇后葬礼其启安礼报罢
　　○升江西道御史伊敏生为山东按察司副使整饬曹州等处兵备
　　○广东连山等县徭贼苏德贵等作乱命抚镇官协图剿捕毋得怠缓
　　○庚申建州左等卫女直都督干黑纳等各来贡马及方物给宴赏如例
　　○辛酉诏旌表宛平县节妇王氏从巡城御史邓巍奏也
　　○秉一真人陶仲文自河南王屋天坛山建醮还因言本山殿宇一新请赐敕设官以供祭祀事得旨准赐给护敕增设提点一员专职本山焚修
　　○南京吏科给事中郑维城巡按直隶御史杨顺各劾奏南京刑部侍郎顾遂贪鄙南京兵部侍郎刘栋老悖俱不职当罢诏栋致仕遂所劾事情下南京法司勘奏
　　○大同总兵官周尚文奏臣往岁镇守延绥为巡抚贾启以私怨劾臣子君佐君佑君仁各冒功升赏幸  皇上赦不诛迄今九年启遗恨未巳嗾令狭西按察司还臣三子于狱俱发戍边臣惟父子血战边陲三十余年前后效首功以数千百计不自意为邪臣所枉致父子暌离异域一旦遇警臣以孤身当虏谁为援者臣死不足惜独恨启植私党而杀有功之臣惟  圣明怜察＜锍-釒＞下兵部覆言尚文功诚可录然启奏已不行今其子以他故谪戍不当复引前事自角□羊宜行勘得旨朝廷赏罚功罪自有定法君佐等所犯既查明与各处功次无与仍照原罪发遣
　　○山东抚按官奏官军捕得反贼商大常等  上以谋反律重诏法司驳还原奏令其从公再拟不得张功亏枉于是巡按御史傅镇复奏大常本以煽妖行劫非谋反者宜改拟强盗得财律斩庶情罪允当报可
　　○壬戌贵州宣慰使安仁差舍把安乐等来贡马给赏如例
　　○甲子罢耕耤田遣尚书夏邦谟祭先农之神
　　○升赏延绥宁塞靖边堡等处擒贼死事官军钟大经等六百一十四人
　　○蓟州抚按孙应奎等奏蓟州为京师北门重镇而密云一路逼近  陵寝备御尤所当先今其东虽有建昌游兵然每遇西警輙又调驻密云兵少备多非万全计宜益募兵三千骑置之建昌营以备往来应援而于石匣营筑城置戍添设游击一员守之＜锍-釒＞入报可
　　○升总督漕运户部左侍郎韩士英为南京户部尚书左春坊左中允李本为南京国子监祭酒
　　○升浙江道御史陈豪为四川按察司副使
　　○乙丑清明节遣定国公徐延德长宁伯周大经惠安伯张镧分祭  七陵都督佥事沉至祭  恭仁康定景皇帝及  哀冲太子中官祭  恭让章皇后废后吴氏惠安伯张镧祭  孝洁皇后各陵坟  恭仁康定景皇帝忌辰遣驸马都督谢诏祭  陵寝
　　○以  孝烈皇后百日修斋荐于永禧宫先期  上谕礼部曰朕后百日维期追念功情益切永悼良言贤范善行德资十旬不闻见矣兹修斋荐于朕御仙宫自今月十九日为始有司停刑禁屠百官素服供事十日勿怠勿忽至日礼部以府部大臣及侍从等官进香请  上命具素冠服诣仙宫西几筵辰刻行礼尚书费采监视鸿胪寺官赞引诸司自二十二日始分日序进独科道官不许
　　○升掌詹事府事吏部左侍郎兼翰林院学士孙承恩为礼部尚书兼管掌府事如故吏部左侍郎兼翰林院学士张治为南京吏部尚书
　　○丙寅巡抚大同都御史詹荣言屯田实塞古人守边之良法然地利不尽则粟不积牛种不具则田不垦今近边弘赐等堡三十一所延亘五百余里膏腴之地数十万顷召军佃作复其租徭每至秋冬鳞附云集诚御虏一助苐贫军往往以家无农具坐视污莱使地有遗利可为太息臣闻该镇故有牛具银改给都司市马今马渐充牣请支一岁者市牛给军庶兵农不分而垦田有效从之
　　○戊辰祭历代帝王遣公张溶行礼伯卫錞陈鏸尚书闻渊费采分献
　　○命兵部尚书赵廷瑞不妨部事提督团营军务
　　○命吏部左侍郎兼翰林院学士徐阶掌翰林院事
　　○己巳大风扬尘蔽空
　　○革蓟州总兵周彻任升密云副总兵罗希韩为署都督佥事代之以御史吴相劾彻交夷通贿故也
　　○辛未先是正月中永宁虏酋孛只郎中者拥众寇长静等堡辽阳总兵戴廉率所部御之斩首一百七十八级未几虏乘我不备突入自镇静堡至广宁界二百余里官军死者三百九十三人男女被虏杀者几万人千把总指挥吴瑕何言立功参将阎振死之惟参将徐府备御惠鉴等颇有斩获至是山东巡按御史史载德以状闻因请治巡抚胡宗明总兵戴廉副总兵罗文豸游击武漟等纵寇误军之罪得旨廉漟及文豸等俱付御史按问宗明降三级调外任其余死事有功者各恤录如例
　　○宣府总兵赵卿引疾乞休不许仍令以后将官有托避误事者许督臣参治
