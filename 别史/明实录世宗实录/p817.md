<!-- { "loadSidebar": true } -->
　　○丁亥御史成英言宣大提督侍郎冯清前以受贿卖窝侵损边饷为言官所劾  上幸遣刑部主事南寿锦衣卫千户张恩往勘冀得其实第诸臣举讁已出月余计必先事弥缝即勘官往按不过诡词以避谴而已恐军士猜疑以为朝廷将问其罪流言煽惑或致意外之变臣窃以为二臣可无遣也又惟宣大二镇密迩京畿非远在万里外可比提督官似亦不必专设上从其言命止勘官毋行罢提督官似有警第择部院大臣才望素著者往事宁回京已而清上疏自劾求去因言为郎中于敖所卖诏清如前旨回京别用敖稽滞公文收支留难陷人于罪姑置弗问并郎中张蔓俱取回京其盐商报中钱粮及诸逋欠奸毙俱属巡抚都御史刘源清计处查核已清再疏乞休乃许之
　　○己丑  命詹事府少詹事兼翰林院侍讲学士方献夫霍韬俱充经筵日讲官讲大学衍韬自以南人语音多讹辞免日讲讲撰古今政要及诗书叙略直讲以进  上嘉其忠荩许之命侍经筵如故
　　○致仕尚书林俊疾革时具愿疏  皇上＜棥心＞志圣学留心孝理信任忠贤广开言路保养  圣躬调和元气且预辞身后祭葬  上下其章于所司
　　○庚寅以中元节遣恭顺侯吴世兴安仁伯王桓长宁伯周大经分祭七陵仪宾周钺祭  景皇帝陵
　　○升总督漕运右都御史高友玑为南京工部尚书
　　○吏部议王琼先为言官论劾不止数十疏已奉诏处死既而诡辩幸脱谪戍远边随以病请得移近卫罪状甚明而萼欲起用臣等不知所谓得旨王琼既公论有干不必起用第念其年老戍边可悯令回籍为民已御史胡松又劾萼举用非人树党固位  上以举用人才朝廷自有斟酌责胡松妄言命调外任御史周在因言陛下之不用琼则已行松之言而黜萼之议矣今萼居位如故而松独远谪何股肱耳目一体而异视也乞还松原职以开言路  上览疏谓在轻率狂妄遂下锦衣卫拷讯未几萼复上疏荐琼谓琼前以力攻杨廷和故朝臣群起而非之卒无事实今边方戒严兵疲粮乏而诸臣才力无如琼比惟其才高故忌之者众  皇上幸察琼无罪起用之仍戒琼不得修廷和之怨以绝攻者之口  上重违萼荐命先复其职令吏部遇缺推用
　　○辛卯故兴府长史赠太子少保礼部尚书兼文渊阁大学士张景明子元藩上疏乞荫吏部言景明以长史赠官恩逾例外前已荫其长子元恕例难再予  上以景明潜邸旧学仍命荫元藩为国子生
　　○户部覆提督侍郎冯清奏各边粮草宜令守臣会同督粮官量丰歉酌远近估定时直召商输入然后给银不必差官籴买以滋奸毙从之
　　○都督陈桂勇言新补巡夜官军无马请如数给之旧马死者例出桩头银听臣等徵收解太仆寺若有缺马例得随时补之  上命给马五百匹其椿银解等收贮照例计数补马○壬辰升左春坊左赞善谢丕为太常寺少卿提督四夷馆
　　○以山东济南东昌兖青登莱旱灾诏蠲税粮有差
　　○御史杜民表敕奏宣府总兵官郤永御军无纪致其索粮诟詈宜罢兵部言永骁勇可用  上因戒永练兵御贼以镇边圉永即引疾乞休  上曰郤永素有威望简任未久今虏寇在边正宜调度军马振扬威武以靖地方岂可引嫌求退不允
　　○癸巳  太宗文皇帝忌辰遣建昌侯张延龄祭  长陵
　　○新建伯南京兵部尚书王守仁言臣自江西事平之后身罹谗构危疑汹汹幸  皇上俯鉴微忠进官封爵继遭父丧又频年卧病喘息奄奄即  皇上召臣诣阙臣尚不能即时就道兹复以两广未靖命臣总制军务督同姚镆勘处顾臣患病日深若冒病轻出至于偾事死且无益臣又思两广之役起于土官讎杀比之寇贼攻劫郡县者其势差缓臣之才远不及镆况广中之事镆所素谙以臣庸劣参与其间所见不同在镆益难展布臣以为当专责镆等若终无底绩然后别选贤能如胡世宁李承勋者往代其任惟臣庸驽多病难胜重任惟  陛下幸怜而释之  上曰卿识敏才高忠诚体国两广多事方藉卿抚定纾朕南顾之怀镆已致仕卿宜亟往节制诸司调度军马剿贼安民其毋再诿以负朕望仍令遣官驰传趣之
　　○给事中陈皋谟言宣大仓粮无旬月之积宜多发太仓盐价并民运银两付守臣及此西成藉买粮草以济军储或量增耗银不拘闲月旧规听其从宜折放而存省本色使常有数年之积仍令管粮官定为册籍每月纪士马增损钱谷出纳之数以备稽考因劾郎中高奎于昨岁出银八万余籴买刍粟迄今未有上纳以休致脱身而去而都御史周金敷同为奸当勘问  上从之命户部发太仓银库十万两给宣府五万两给大同周金高奎事属抚按实参究
　　○甲午南京协同守备靖远伯王瑾乞送母丧归京诏许之已而兵部举伏羗伯毛江咸宁侯仇鸾往代瑾  上命即于南京勋臣中推用
　　○乙未镇守广西副总兵王伟以疾乞休许之命参将李璋代伟镇守
　　○丁酉命南京都察院右副都御史郑毅总督漕运巡抚凤阳等地方○南京礼部尚书沈冬魁以疾求去不允
　　○戊戌升广东按察司佥事祝品为广西按察司副使
　　○提督抚治郧阳右副都御史夏从寿乞休不允
　　○己亥以顺天永平二府灾诏蠲税有差
　　○庚子御史储良材以覆考被黜言曩者臣尝劾都御史聂贤不孝杨廷和曲为掩覆得全后为御史郑烙书所论贤竟落职乃吏部左侍郎孟春右副都御史刘文庄素党廷和与贤休附以为洛书之奏臣实主之积恨久矣兹假考察之权复同门死生之怨因讦春文庄阴罪且言二臣欲嗾言官保留王俊民程启充托密友徐文华等纵横游说营复聂贤引用廷和尽攻议礼之臣仍主大宗之论  上让部院不持公论为人报复私怨且良材素行非不谨者祗以职业未修安得终身弃之合以才力不及降补外任良材复自言素以忠谠为杨廷和聂贤孟春刘文庄徐文华所疾虽蒙曲全降补外任怨诸奸余党布在四方臣迹远势危朝夕不能自保愿乞骸骨得首丘死且不恨侍郎桂萼等因言良材任怨遭诬去非其罪  上从萼言复良材原职
　　○壬寅升致仕工部右侍郎盛应期为都察右都御史总理河道
　　○癸卯  命湖广安陆祠祭署奉祀蒋华致祭  显陵如凤阳  皇陵事例其供祀乐户即令其管辖演习仍听守备太监提调差拨○大学士杨一清言近者延绥游击将军刘渊改任大同尚书王宪暂委延绥指挥卜云代领其军云防守固原时大虏入寇奋勇力战斩获虏首七十五级夺达马器物甚多且云之骁勇臣所素知顷兵部以狭西都指挥李佐充延绥游击将军佐虽素习兵略然体肥迟重不能劳苦以为守将则可使统游兵未宜且云功成未赏一旦夺其兵以与他人而置之闲散非惟使边将丧气亦重失边人之心矣乞将卜云升职级充延绥游击将军李佐听候别用至于延绥官兵不时调遣未尝休息较之他镇尤为困苦都指挥杨时统游兵往大同已蒙赏赉其副总兵赵瑛及云所领奇游兵宜一体加赏以作其气  上从之命升云都督佥事充游击将军其所统游民兵及赵瑛部下奇兵各赏银二两李佐别叙○采木侍郎黄里条上买运大木事宜其一欲令诸臣分理或催运或徵银务责其成虽有迁转不得委去规避若木已徵发在途所在诸司严程催发其一欲谕宣抚司土官得大木者先给半直若有祈袭替服色进阶诰命等类奏请颁给其一欲以四川湖广四年五年岁派料价如药物皮币弓矢之类俱留备用自六年为始乞尽免之以准夫直其额派钱粮若内府供用及王府婚礼等类不可缺者量移邻省出办云南赎罪及缺官柴薪等银每岁发二万两解贵州复发淮浙余盐或各省事例银或开中引盐给湖广四川贵州备用其一欲出湖广所积赎金三万五千二百余两类输本布政司其一欲括各处鱼课盐利门摊商税等银为王府及镇守所侵管者各令还官其一欲行各土官拨夫护送商民贩木出境仍严禁土夷邀截其一欲以湖广每岁坐派庐州安庆折粮银万两及庐州府粮五千石暂留本省疏下所司议工部言木已徵发时当添委部官一二员自荆州抵仪真自仪真抵临清往来催督其各省事例银原有别用难给户部言淮浙山东河青长芦引盐俱开尽而余银亦无存者惟四川盐课积有三年共二十七万七百十七余引可令召中解用至于庐州安庆见被灾伤旧派钱粮以资军饷亦难改留得旨鱼盐等税为各王府镇守官奏请管业者不必还官内府供用及王府婚礼等类钱粮仍旧输入余如议礼部则言药材不可缺物产各有宜存留改派之议不便请自嘉靖五年以前凡奉诏书者皆免未解者听留六年以后追徵解部如故  上乃断自四年以前及五年以后凡药材蠲免存留徵解皆如部议
　　○乙巳  上谕辅臣曰朕思每年初度该衙门援例请于朝天等宫寺荐建斋以为祈寿福者夫人君欲寿非事斋醮以能致之果能敬事  上天凡所戕身伐命之事一切致谨焉则必得寿年长永奚可以斋醮为事乎今欲将内三经厂外二寺凡遇景命初度一应斋事悉行革去止着朝天宫建斋醮如故其  两宫景命等日皆照旧行夫革三厂二寺之斋者所谓省一分有一分之益之意存一宫之醮者盖仿春祈秋报之意朕此意欲言之已久而恐人讥称偏尚时与卿等言之庶见崇正之意
大明世宗肃皇帝实录卷七十九
　　嘉靖六年八月丙午朔
　　○以灾伤免狭西延安府税粮有差
　　○丁未以万寿圣节遣会昌侯孙杲彭城伯张钦泰和伯陈万言分祭七陵都督夏助祭  恭仁康定景皇帝陵寝
　　○戊申以灾伤免山西行都司所属十七卫所大同府所属十一州县税粮有差
