<!-- { "loadSidebar": true } -->
　　○庚午先是  上谕礼部尚书夏言曰朕去岁已与卿拟定待  庙工告成方举谒  陵之典然朕惟今如因小就大即议  山陵之建一面做地工办料物及至  庙工之完正接而举兴造之庶不虚旷人力若是则先命官往视以俟朕亲往作之卿其即今密会勋时鼎臣瓒庭＜木昂＞五臣计闻于是言等议奏  山陵之事前古帝王皆所讳言惟我  太祖  太宗尝预修  陵寝至今相传以为非常之  圣乃有非常之举兹  皇上欲因小就大即议山陵之建盖与  太祖  太宗先后一揆但  山陵重事必湏精择请先命文武大臣带领钦天监官及深晓地理风水之人外观山形内察地脉务求吉兆以为万万世之寿藏待其画图贴说进呈  睿鉴  皇上方脩谒  陵之礼因而亲阅果当  圣心然后议建举行斯为万全  上复谕言卿等所议虽省当然未免少礼若因造  山陵而即日谒  陵恐非敬  祖宗之礼也今不可缓误岁时不必较朕意以为先一意举谒拜之典回复遣大臣相地还奏方朕亲往视之来岁之后或清明或霜降间修拜谒之祀以尽时思此非他余务比必当行之事又如西山  宣庙后  景皇帝亦当一拜之又  山陵之豫建所以重父母之遗体本美事卿等湏尽忠赤以赞成勿畏邪说勿云所避乃可  陵寝之制量仿  长陵之规必重加抑杀纸衣瓦棉朕所常念之此意卿等亦要力赞可再日即会议以闻言等复议奏臣等前蒙  圣谕一时具奏惟以  山陵为急遂后谒  陵之礼委为未当兹蒙  圣谕仰见  皇上尊  祖敬  宗之诚非臣等愚昧所及请即敕所司举行以后天气渐热惟于孟夏上旬乃可展谒西山  宣后  景皇帝陵寝往谒尤见  皇上礼意之周臣等不胜钦仰  上乃降谕礼部曰朕不菲弱支人上戴  皇天隆眷嗣续  祖宗大宝仰  列圣陵寝礼当躬谒  皇祖  皇考道所不及各命官奏朕孝意其祭告  天寿山并  七陵朕躬叩拜西山  皇高祖妣恭让章皇后  皇曾叔祖景皇帝陵所亦展拜一次庶慰朕追感之情寻于文华殿谕言曰谒  陵之礼必一同  圣母行今可即二十一日  驾发到  陵休一日二十四二十五二日行谒告礼二十六日又休一日次日往西山拜  二寝随时行礼还京  后妃宫眷俱当从其亟拟仪一前期太常寺备办祭告  内殿祭品翰林院撰祝文一先期  上奉  皇太后率  皇后告  内殿一二十一日卯时启行  上奉  皇太后升辇  上驾前导  后妃辇轿后随至沙河行殿  上奉  皇太后入降辇侍膳毕出百官行叩头礼如常仪一二十二日天明百官诣行殿行叩头礼各衙门奏事如常仪百官先行  上奉  皇太后启行  后妃后从至  天寿山红门  上奉  皇太后降辇入左门  皇太后升舆  上驾前导至行殿驻跸侍膳如前一二十三日百官叩头奏事如前仪一二十四日免朝  上具黄袍诣  长陵行祭告礼毕百官退先诣前  一陵候  驾  上奉  皇太后率  后妃入行谒拜礼毕出次诣  献陵次诣  景陵仪俱同前百官退诣行殿候二十五日诣  裕陵  茂陵  泰陵  康陵仪俱同前二十七日百官叩头奏事毕前行  驾发诣西山谒  恭让章皇后  景皇帝陵仪俱同前于次日早行礼一二十八日行祭礼毕少憩  驾还京一锦衣卫设大驾卤簿侍卫扈从酌路之广狭为行止一府部九卿及詹事府翰林院国子监衙门堂上掌印官各一员属官各一员六科十三道官各一员扈从供事在途以便衣一工部差官修理桥梁道路搭盖行殿三所沙河  天寿山西山一兵部奏请简命皇亲驸马文武大臣守卫京师并守皇城四门京城九门分调提督武臣把守各山口关隘及选点扈驾军马奏差科道官点闸户部关给行粮一光禄寺随处预备御膳及酒饭供具一三月二十一日  圣驾发京是日免朝文武百官先赴德胜门外送  驾驾过退一二十八日  圣驾还京日文武百官军民耆老人等俱出迎于郊  上奉  皇太后率  皇后谒  内殿奉  皇太后还宫行礼毕  上御奉天门朝百官一百官陪祀具吉服  上谒陵祭告仪注一先期太常寺备牲醴香帛翰林院撰祝文  驾至  陵降舆导引官导  上入  陵左门享殿左门至殿中典仪唱执事官各司其事陪祀官就位内赞奏就位  上就位内赞奏四拜  上四拜平身传赞百官同典仪唱献帛行初献礼内赞导  上诣香案前奏跪  上跪司香官捧香跪进于  上左奏上香  上三上香进帛官捧帛跪进于  上右奏献帛  上献帛捧爵官捧爵跪进于  上右奏献爵  上献爵讫内赞奏诣读祝位奏跪  上至读祝位跪传赞百官同赞读祝读祝官读讫奏俯伏兴平身传赞百官同典仪唱行亚献礼仪同初献典仪唱行终献礼仪同亚献内赞奏四拜  上四拜平身传赞百官同典仪唱读祝官捧祝进帛官捧帛各诣燎位赞礼毕  上奉  皇太后率  后妃谒  陵仪注一太常寺备酒果脯醢翰林院撰告辞  上行谒告礼毕  皇太后率  后妃入女官奏就位行四拜礼奏上香女官捧香  皇太后三上香讫奏复位跪  皇太后跪  后妃皆跪  上跪于  皇太后之左读辞官跪于  上后读讫奏兴四拜礼毕制可
　　○辛未
　　○升兵部右侍郎周金为都察院右都御史总督漕运巡抚凤阳命管理甘肃屯政右佥都御史牛天麟以原官巡抚甘肃
　　○壬申
　　○兵部以  圣驾诣  陵奉诏条上扈跸防守事宜请给赏从行及守门军士钦定居守京城及皇城四门正阳等九门大臣  上皆从之且诏巡捕官军及五城兵马暂听居守大臣莭制
　　○癸酉
　　○苽咂等族番人焦吉等二百八十余人来朝贡马并盔甲腰刀给赏如例
　　○甲戌
　　○命宣城伯卫錞户部尚书梁材居守京城敕令朝夕戒谨防范如有切要事务即行所司诣行在所以闻  鸿胪寺上行殿礼仪一二十一日  驾至沙河行殿百官行一拜叩头礼本寺奏礼毕其巡抚巡按并守备知州知县师生吏典耆老人等俱于次日早朝毕引见具常服行五拜三叩头礼应该面见面辞官员本寺元行闻具白本揭帖照例引赴御前行叩头礼一二十二日百官行礼如常仪其各衙门如有奏事照常朝事例次苐行一二十三日朝毕仍令百官恭候午朝或传旨暂免一二十六日行礼如二十三日仪一二十七日行礼如二十二日仪一二十八日行礼祭毕  驾还京百官于阜城门外迎  驾随行候  上御奉天门百官具吉服本寺官致词称贺行五拜叩头礼制可午朝免
　　○升广东按察使柴经为本布政司右布政使  兵部覆巡按直隶御史金灿＜锍-釒＞请遵复旧章仍差清军御史分行天下五年一差但以完销差内发去军单日回道不必限以三年各所属清军官员亦以销完军单明白无弊及不枉平民为贤不必以先年清出分数多寡为则例报可
　　○乙亥
　　○添设福建大田县属延平府以尤溪县之英果漳平县之桃源德化县之安仁及增设花桥四巡检司隶之从御史白贲奏也  追录正德六年甘州把鸡儿堡御虏获功阵亡官军百户夏俊等二十三人升赏有差  降韩府高平王融烇为庶人革镇国中尉旭梆禄米三之一旭梆帷箔不谨尝挟妓出他邑游融烇因私通其妻谢氏旭梆执谢氏掠杀之韩王以闻诏遣司礼监官同抚按官会勘得实故有是命
　　○丙子  上奉  皇太后率  皇后发京师武定侯郭勋大学士李时尚书夏言钦天监正夏祚等扈从
　　○丁丑  驾发沙河驻  天寿山行殿是夜  上召武定侯郭勋辅臣李时尚书夏言至行殿谕曰适过沙河一带居民鲜少田地荒落  七陵在此要人守护卿等如何处之勋对宜免护卫军赴京操言对宜量移一二民人可徙者皆未当  上意已而时对昔丘浚曾议京师当设四辅以临清为南昌平为此分蓟州及保定东西各屯兵一二万以拱护京师今若于昌平添设一摠兵南卫京师北护  陵寝更增军马自然居人稠密  上曰卿等回京可与户兵二部酌议以闻
　　○己卯  上谒祭  长陵  献陵  景陵礼毕至十八道岭自择  陵域先年  悼灵皇后丧  上密谕大学士张孚敬令致仕官骆用卿择地于十八道岭及据子岭两具图说以进至是亲阅明日复阅橡子岭命钦天监官及从臣审视皆以十八道岭地为胜  上谕诸臣曰适观吉地咸可为陵朕惟  祖宗所遗此本诸  天赐既越  列圣之地恐朕未可当今日既定宜勿他适还京可即议营造卿等其力赞之
　　○庚辰  上谒祭  裕陵  茂陵  泰陵  康陵
　　○辛巳
　　○遣驸马都尉邬景和祭  悼灵皇后陵寝
　　○壬午  驾还至沙河  上御行殿命鸿胪寺官宣敕谕昌平州官告父老等曰朕荷  天命缵承  大宝始则礼讲失序是以争  庙尚定于数年于  陵见通不闻于礼官也昨朕咨少保秩宗言欲讲谒  陵之礼以待庙祀之后今将有事于  天寿山可不先谒  陵而遽自图哉乃复议以大臣谓可此举朕择良辰奉  皇太后恭诣  七陵道经沙河驻跸何居民不续农事不观  祖宗陵园重地切朕忧怀尔昌平司牧率耆老生徒既至已迎朝兹回又来辞朕今特降敕谕用示恤典本州今年粮税免三分之二凡七十以上者官各给布二疋米一石肉五斤九十以上者倍之生徒每给灯油八十斤尔知州等官宜爱养百姓尽生抚恤勿妄加科索以奉承人意勿肆行暴虐以致害民尔百姓每亦要孝亲弟长为善立身如是官有廉能之誉民无嗟怨之声庶称朕意以奠  山陵于万世尔等顾不美欤钦哉  驾幸西山
　　○癸未祭恭让章皇后  景皇帝陵  上奉  皇太后由西湖舟行还京
　　大明世宗肃皇帝实录卷一百八十五


大明世宗肃皇帝实录卷一百八十六
　　嘉靖十五年四月乙酉朔
　　○丁亥  上以展谒  七陵遣成国公朱凤祭  孝陵英国公张镕祭  显陵
　　○戊子
　　○兵部覆巡按贵州御史王店条陈地方事宜一土官赴京袭替  祖宗旧制顷开入粟冠带之例大伤国体乞申嘉靖九年事例禁之一土官受职于朝而无禄俸定制以致科剥无常民受其害宜令抚按官议制常禄一贵州思南石阡等处旧无馆驿顷因添设兵备遂为冲途请官为制驿以苏里甲供应之苦卫所军士职在操守非以应付送迎乃令朋买马匹走递于事体非宜请行禁革一各衙门既有六房吏典以司公移而卫所复立军吏操吏屯吏总吏不惟冗赘且需扰百出宜一切汰革一屯军出粮操军养马制也顾责军屯余军养马以偏累逃窜宜禁谕抚恤以救其弊一武官多贪残无忌请令抚按官分别贤否籍报本部仍按季稽其行事诏悉如议
　　○己丑孟夏行时享礼于  奉先殿  崇先殿时以  上谒  陵初回故更是日  国子监祭酒吕楠进恭和  圣制谒  陵诗一章并赋一篇曲于首  上留览
　　○庚寅荐苑田新麦于  内殿是礼  上所始创祝词有始岁之文太常请更定  上曰去岁是创行自后无烦用祝此祭义也
　　○辛卯
