<!-- { "loadSidebar": true } -->
　　○山东巡按御史周斯盛奏三十六年十二月虏入辽阳杀虏数千人畜产以万计副总兵王重禄率众御之无后援亡其率四百人而总兵罗文豸总督王忬闻警无备宜与罚同得旨忬贳勿问夺文豸俸三月下重禄等于御史问
　　大明世宗钦天履道英毅圣神宣文广武洪仁大孝肃皇帝实录卷四百五十八


大明世宗钦天履道英毅圣神宣文广武洪仁大孝肃皇帝实录卷四百五十九
　　嘉靖三十七年五月戊申朔遣给事中魏元吉刘一麟梁梦龙李春芳沈淳张溢罗嘉宾查催各处钱粮既而辽东一镇以饥荒久不报  上特罢之
　　○倭入福建南安县纵火焚谯楼及官民廨舍
　　○己酉
　　○先是有旨命兵部尚书杨博总督宣大事宁还部及右卫围角□羊议召博还给事中张学颜言  皇上近者起博于家以右卫之困非博不能角□羊也今大虏新退边民死者未收疮痍者未起拊缓安辑正在此时而  陛下遽欲徵还则博之经略事宜必不暇致详而  陛下所以用博者亦遂失其初意矣宜假以事权令其专意综理不必更拟还部  上以为然乃命博留镇视事
　　○升兵部科给事中汤日新为南京通政使司右参议
　　○以旱灾蠲山西浑源州等处税粮有差
　　○巡按浙江监察御史王本固勘上去年四月中倭寇分犯乐清县之竹屿瑞安县之梅头临海县之栅浦台州府知府谭论同知毛德京泰将戚继光等均属失事苐论与德京引兵出战颇有斩获继光等以道阻失援畏缩之罪当坐千户刘世爵等兵部覆奏得旨德京准赎论勿问继光等令策励供职世爵等御史问
　　○壬子罢端午宴  诏以两淮长芦残盐仍派蓟镇上纳本色其各处仓场召买粮草仿宣大分别主客兵事例主兵属之管粮郎中客兵主之兵备道各先期给票商人照数买完方得领价如领价在先侵欠不完者主守官吏酌量多寡议罚从御史万民英奏也
　　○甲寅  孝宗敬皇帝忌辰  奉先殿行祭礼遣成安伯郭应乾祭  泰陵
　　○福建惠安知县林咸率兵攻倭于县境之鸭山乘胜追奔陷贼伏中死之
　　○乙卯
　　○好地平等族番人禄各等豁卜等各贡马及方物来朝宴赉如例
　　○丙辰
　　○总督尚书杨博言大同边墙倾圯城堡破坏虽有士马不能遏虏之不南臣请以修复墩堡为要次则塞银钗驿马等项以绝虏窥紫荆倒马之路备居庸南山一道以绝虏视  陵寝畿之路修阳方神池诸处墙暂以绝虏入山西之路三路既不能达虏即驰骋平原而我坚城厚堡以待之不得不北矣若计万全非修复边垣不可而事大不可率议因条十事以上一选练兵马言宣大备虏之计不在增兵而在选兵不在增马而在养马请将督抚标兵量留十之四五以备缓急余悉归营惟马数太少请再发太仆马六千匹给军食之一修筑堡寨请如甘州墩院之法责成经管官务令坚厚如有虚文塞责及顽民阻挠者罪之一经理隘口言浑源以南如磁窑诸口驿马银钗诸岭乃天设险阻为紫荆倒马外藩宜重其守将宣府广昌参将移之灵丘改隶大同而加设守备于广昌与浑源守备俱听其莭制乃行保定巡抚发银助工修理各隘口一申明职守言迩者御史栾尚约奏谓户部之饷已发而军无见食则罪巡抚兵部之符已遣而兵无成效则罪总兵持日太久略无寸功则罪总督此至论也以臣之愚俱迁获功不惟巡按御史毋得与赏虽本部何可与焉盖勘功罪者御史也拟赏罚者本兵也借令本兵巡按与有其功则必有张大掩饰之者矣故叙功宜专以临战者为主督抚止于赏赉本兵巡按无所与又朔州兵备道与总督同处阳和一城别无事任可分天城阳和二卫兵食诸务旧隶冀北道者任之一宽假文法言边方之弊大概有三文移太系贵效太连议论太多三弊不去不可改弦今以一人矫前数人之枉旦夕不可办自今已往请谕言官论列本兵覆议必询历官之浅深任事之勤督而差次之毋伤其任事之气一痛革杀降言边民自虏中来归者万死一生庶几复见天日而墩军往往掩杀以报功即幸而得达官府覊囚候审多至瘦死使无辜内顾之民狼狈自绝宜大开生路以招徕之一简除有司请将沿边州县正官取甲科举人有精力者选补一久任将领一严禁私通一查处军器＜锍-釒＞入下所司覆议俱可博乃再陈修筑堡塞事宜请自右卫至左卫每四里加筑二墩左卫至南山站每五里加筑一墩南山站至镇城每五里创筑一墩其左卫高山站之间总筑一大堡二小堡大堡设操守一人戍卒五百人马百匹小堡设把总一人以充守御高山站至镇城亦如之报可
　　○丁巳  太祖高皇帝忌辰  奉先殿行祭礼  两群臣表贺
　　○建广积仓于党家台堡设仓大使一员
　　○巡按直隶御史张九功奏徐阳淮海之间倭夷骚扰地方残破兼以赋繁役重民皆相率转徙就食他郡非得贤守令不能安辑宜于进士中择有才干者慎简以充仍责之久任非六年以上毋选巡按浙江御史钟沂亦言今守令为民害弊任催科而催科之弊有二有当入租时不即徵收而积逋累年而后竣法以卧盈者有假徵输之名分外诛求至为吏胥所苦其费反浮于正数者由前言之则玩愒宜惩由后言之则科克宜禁二法虽若相反其以救弊安民则一也诏悉从之  命户部申明三十三年更定钱法仍行都察院严禁奸民私铸阻坏钱法者
　　○己未  仁宗昭皇帝忌辰遣彭城伯张熊祭  献陵
　　○用府原武王安淇薨赐祭葬如例谥恭顺
　　○庚申
　　○巡抚甘肃都察院右副都御史陈棐奏言甘肃一镇所设官皆武职虽有监督通判各卫首领率以年老监生及杂职充之以无提调学校助宣教化宜令今后通判员缺以科目出身者铨补即各卫首领官亦宜选用通敏有学术者报可
　　○增设山西按察司兵备副使一员综理左右威平四卫及朔州井坪二城从大同督抚官请也  诏裁革河南按察司协堂副使一员开封府通判一员虞城县县丞陈留延津温县主簿伊阳宝豊沙县儒学训导各一员布政司织染局大使一员崇府瑞安庆元二王府各典膳一员
　　○海西夷都督王台等执紫河堡盗边夷酋台出等及所掠来献因为其部下求升赏  上嘉其忠顺许之仍赏蓟辽督镇官王忬罗文豸银币
　　○辛酉
　　○发蓟州仓访获米一万五千余石赈济滦东饥民
　　○甲子
　　○建三祝景度吉典于乾光坛五日
　　○乙丑
　　○陕西西安府地震有声
　　○丁卯
　　○山西蒲州地连震三日有声如雷  命署都指挥佥事紫荆关参将刘岳充副总兵分守辽阳宁夏东路参将吴徵充副总兵协守宁夏北路参将周宪充右副总兵分守凉州
　　○戊辰  方泽视时遣公朱希忠代侯硕寰伯方承裕尚书吴山都督陆炳轮视
　　○浙江东阳县民张忠齐家地裂五六处出血如线高尺许血凝犬就食之握地无所见
　　○癸酉
　　○大祭  地于  方泽先期请  太祖配及是日行礼俱命成国公朱希忠代
　　○甲戌
　　○福建倭结舟□夋自海口出港参将尹凤督武举杨承业等引舟师击之冲沉贼舟七斩首六十八级生擒七十余舟败遁凤等追至东洛外洋及七礁火大□□宗衣大洋等处斩首百有余级生擒十有六人铳伤及溺水死者甚众福兴倭患由是少熄
　　○乙亥
　　○陕西淳化县大雨雹
　　大明世宗钦天履道英毅圣神宣文广武洪仁大孝肃皇帝实录卷四百五十九



大明世宗钦天履道英毅圣神宣文广武洪仁大孝肃皇帝实录卷四百六十
　　嘉靖三十七年六月丁丑朔以宣大二镇兵荒暂免居庸关商税
　　○宣大山西督抚官杨博等条议备虏事宜宣府四事一分布士马令总兵李贤以正兵驻劄镇城五路参将各守信地巡抚标下及东路游击驻怀来新旧游兵驻左卫东城以防蔚州等处南下紫荆之路奇兵驻龙门雕鹗以防麻峪口南下怀保之路总督移驻宣府或保安以护  陵寝一独石逼近虏巢请暂留宣大入卫兵二枝备之仍额外发银三万两顶处兵粮一原调矿兵防秋三月每月量于行粮外加给米五斗免给盐菜一请工部给发火器大同五事一年例银预于九月内给发一半以便召买一劳来流民开垦荒田暂免科税一步卒御骑莫善于车请发工部银五千两为造车费一边人失事多诈割死人首报功今当以不失堡寨为重斩获次之一大同地平无险可恃请令摆边军聚伏垣内与广昌参将所部戍兵协力守御山西八事一动支本镇未发客兵银六万两主兵银三万两先期籴谷备用一将山西一省见行工部事例银留充三边军饷一定拟文武监督官分任秋防诸务事毕核其功罪赏罚之一地方多事之际监司守令暂免推升资深者候防秋毕日议处一山西兵少本镇有游击丘升率千人征倭及岁遣义兵三千人戍蓟镇皆宜召还一请令鴈奇二道画地分守宁武以西至偏头关属之奇岚道即改为整饬偏老宁奇石隰等处兵备仍兼管防河宁武迤东至平刑关属之鴈门道改为整饬鴈门平刑北楼等处兵备一请以北楼口游击改为分守山西北楼口参将与东路参将分管边隘东起平刑关至霍家坡二百二十余里隶之北楼参将东起霍家坡至广武王野梁二百四十余里隶之东路参将一防守黄河官军旧无行粮今套虏不时窥犯守望劳苦乞增行粮以资战守＜锍-釒＞下所司覆议俱可惟防河官军在百里之内行粮不必添  上从部议
　　○初侍郎江东自右卫还未至京于道上守城将士功乞恩升赏事下兵部给事中徐浦上＜锍-釒＞曰  陛下谓东等有功邪臣闻之虏自退耳东藉  陛下之威灵与天之功未尝横一草焉受恩已踰涯分而不知止极乃因自穷之虏觊至再之恩恐非人臣狥国忘私之义请下御史核实  上曰右卫之赏朝廷意也兵部照前旨看覆及是东至以本兵尚虚得处掌部事嫌不敢自言乃请除已赏将士之外量录其未赏者  上为之升总兵张承郧而下四百二十八人有差是  上欲召尚书杨博还兵部复虑北防以问大学士严嵩嵩言北防诚宜加慎博仰承特  命在彼尽力干理方有次苐据报修筑墩堡已完五十余座接日继工博才足有为人心归之又官系兵正令行而事易集兹且令江东署部事俟秋防既毕徐议其宜尔  上以为然乃不召博
　　○己卯
　　○刑部尚书郑晓等言故事在京军民词讼俱赴通政司告送法司问断各衙门有应问者参送法司不得自决比来事权不一诸司各自受词不复参送甚有私纸赎以为利者且其问拘禁棰楚或妄以意见出入颠倒法令致良善苦于纷拏奸顽喜于诈害臣窃悯之请申明会典条例令各衙门通行遵守庶政体归一纸罚亦不至乾没＜锍-釒＞上得旨自今在京军民词讼各衙门并巡城御史毋得径自受理违者奏治时南京上元县有越狱之变南京刑部尚书冯岳亦言近来五城尔县系狱数多皆因各衙门滥受民词不送法司谳决故淹禁日久至于生变请尽录系囚随轻重决遣之而严有司侵官乱法之禁晓因覆其奏以请报可
　　○赠故台州府知事武暐为太仆寺寺丞荫其子尚宾为国子生暐溧水人三十一年倭既破黄岩县由临海钓鱼岭趋府暐率民兵伏拗岭下待之贼至射杀二人贼惊引旋暐督所部卒追至钓鱼岭力战而死至是尚宾上＜锍-釒＞自言下所司覆实乃有是命
