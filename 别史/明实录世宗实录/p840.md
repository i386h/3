<!-- { "loadSidebar": true } -->
　　清宁宫门内趋至门外北向立女官请  章圣皇太后升座  章圣皇太后具服出导从如常仪乐作升座册宝彩舆由中门进至宫中丹陛上置于  皇帝拜位前册东宝西内导引官导引  上由左门入至丹陛上左边北向立乐止内赞唱执事官各司其事内导引官导引  上就拜位奏拜乐作四拜乐止传唱鸿胪寺赞百官皆四拜毕内执事官于彩舆内取册宝捧由中门入至  章圣皇太后前左边西向立  上由左门入至拜位奏跪奏搢圭进册进宝宣册宣宝如前仪奏出圭俯伏兴传赞百  官同奏复位内导引官导引  上由左门出至拜位奏拜乐作四拜乐止传赞百官同四拜毕致词官于丹陛跪奏于  上左曰皇帝臣  伏惟  章圣皇太后陛下功德兼隆显崇徽号永膺福寿率土同欢毕奏拜乐作四拜乐止传赞百官同四拜奏礼毕  驾兴是日上册宝毕内官先具谒谢仪物  上具礼  服奉  章圣皇太后具冠服诣  奉先殿
　　奉慈殿  崇先殿行谒谢礼用祝文品物行礼如常仪是日谒谢毕  章圣皇太后仍御宫服燕居冠服升座仪仗及乐如前陈设内导引官导引  庄肃皇后  皇后  武庙皇妃皇妃公主六尚等女官并宫人各具礼服庆贺行八拜礼毕内官内使行五拜三叩头礼毕文武百官诣  清宁宫前门外上表庆贺行四拜礼司礼监官捧表进仍行四拜礼后一日命妇进表行礼前期女官设  章圣皇太后宝座于宫中设香案于丹墀之南是日清晨内官设仪仗于丹陛东西及丹墀东西女官擎执者立于宝座之左右陈女乐于丹陛东西北向设表案于殿左门外设命妇拜位于丹墀北向设司赞位于丹墀东西设司宾位于命妇拜位之北东西相向设内赞二人位于殿内东西命妇至宫门外司宾引命妇入就拜位女官具服侍班如常仪尚宫尚仪等官诣内奉迎尚仪奏请  章圣皇太后具服出导从如常仪乐作升座乐止司赞唱班齐乐作赞四拜乐止外赞唱进表引表案女官前导举表案女官二人举案由殿左门入乐作至殿中乐止赞众命妇跪内赞唱宣表展表女官诣案前取表跪展宣表女官诣案前跪宣讫兴女官举表案置于殿东外赞命妇皆兴乐作赞四作乐止司宾引班首命妇由东阶升乐作自殿左门入至殿中乐止内赞唱跪班首跪外赞昌众命妇皆跪内赞官跪于班首之左代致词云某夫人妾某氏等恭惟  章圣皇太后陛下洪慈厚德允协徽称寿福隆长群心欢戴毕内赞司赞同唱俯伏兴班首及众命妇皆兴司宾引班首由殿右门出降自西阶乐作至拜位乐止赞拜乐作四拜乐止尚仪跪  奏礼毕  章圣皇太后兴乐作还宫乐止导引官引命妇以次出奏入  上以  世庙恭上册宝行礼用乐节次尚未明备下礼部令会太常寺鸿胪寺详加议拟于是礼部更定  世庙上谥仪注一先一日内侍官设册宝案二于奉天殿册东宝西设册宝彩舆于丹墀内设香亭二于册宝舆前教坊司设中和韶乐及大乐锦衣卫设卤簿大驾并举舆亭官校司礼监及太常寺官设册宝案二于  世庙  神座前册东宝西陈牲醴乐舞如时享仪设  皇帝拜位于殿内及丹陛上各正中设具服御幄于二门外左是日早免朝鸣钟鼓文武百官具朝服于金水桥南东西向序立文官五品以上武官四品以上各具祭服于  庙街门内北向序立候  上冕服御革盖殿鸿胪寺官奏请行礼导  驾官导引  上出至奉天殿捧册宝内侍官捧册宝置于案鸿胪寺官举案由殿中门出导  驾官导引  上随行至丹陛下鸿胪寺卿取册宝置于彩舆锦衣卫官督舆举  上升辂随舆后侍卫鼓吹如仪导  驾官退册宝舆至金水桥南文武百官皆跪候过毕兴后随至  庙街门外退册宝舆入  庙街门内文武陪祭官皆跪候过毕兴后随
　　上至  太庙南门外右降辂至南门外左乘板轿随行至
　　世庙门外  上降板轿趋北向立册宝舆由  庙中门进至丹陛上置于  帝拜位前太常寺导引官导引  上由左门入至二门外左御幄内易祭服导引官导引  上由左门入至丹陛上左边北向立文武陪祭官于丹墀内序立典仪唱乐舞生就就位执事官各司其事导引官导引  上至拜位前内赞奏就位典仪唱迎  神奏乐乐止内赞奏四拜陪祭官同典仪唱上册宝奏乐太常寺堂上官二员于彩舆内取册宝捧由中门入至  神御前左边西向立导引官导引  上由殿左门入至拜位内赞奏跪陪祭官皆跪奏搢圭奏进册捧册官以册跪进于  上左  上受册献毕以册授捧册官置于册案奏进宝捧宝官以宝跪进于  上左  上受宝献毕以宝授捧宝官置于宝案奏宣册乐暂止太常寺宣册官诣案取册跪于  上左宣讫置于册案奏宣宝太常寺宣宝官诣案取宝跪于  上左宣讫置于宝案乐复作奏出圭俯伏兴四拜陪祭官同内赞奏复位导引官导引  上由殿左门出至拜位乐止典仪唱奠帛行初献礼奏乐执事官捧帛以金爵受酒献于  神御前读祝官取祝跪于  神御右内赞奏跪陪祭官皆跪典仪唱读祝读讫进于  神御前内赞奏俯伏兴平身陪祭官同乐止典仪唱行亚献礼奏乐执事官以磁爵受酒献于  神御前乐止典仪唱行终献礼奏乐执事官以磁爵受酒献于  神御前乐止太常寺卿进立殿东西向唱赐福胙光禄寺官捧福酒胙自
　　神御前中门左出  皇帝前内赞奏跪搢圭光禄寺官以福酒跪进内  赞奏饮福酒光禄寺官以胙跪进内赞奏受胙奏出圭俯伏兴奏四拜陪祭官同典仪唱彻馔奏乐执事官彻馔乐止太常寺卿诣  神御前跪奏礼毕请还宫奏乐内赞奏四拜陪祭官同乐止典仪唱读祝官捧祝进帛官捧帛各诣燎位乐作内赞奏礼毕诏如拟
　　○以宁夏抚臣告乏军饷诏发太仓银五万两及淮浙山东长芦各运司引盐银四万八千两给之
　　○乙卯起复南京刑部山西司署员外郎陆澄上＜锍-釒＞自悔其议礼之非初为人所诖误后以质其师王守仁言父子天伦不可夺今  上孝情不可遏礼官之言未必是张桂诸贤未必非然后大恨其初议之不经而悔无及也＜锍-釒＞下吏部尚书桂萼因言典礼出于人心自然虽孩提之童无不明信特以执政偏谬狥私牵联百司张罗伏机更相倾构故一时虽智谋之士明知朝议之非不过巧为两可之辞或微示轻重之意未敢明言以触时忌者澄乃脩慝不隐事君不欺宜听自新仍行各司有如澄者俱听自陈其逼胁诖误之由量赐末减录用如故诏可
　　○御史马津言新建伯王守仁忠贞干济在在有声功高人忌毁誉失实请召置庙堂以慰民望  上以两广未宁守仁方有重寄津妄奏渎扰切责而宥之
　　○丙辰升吏科左给事中蔡经户科左给事中王汝梅兵科左给事中赵廷瑞俱都给事中经户科汝梅礼科廷瑞刑科兵科右给事中夏言为礼科左给事中吏科给事中张润身礼科给事中刘世扬俱右给事中闰身本科世扬户科
　　○丁巳  恭穆献皇帝忌辰  上祭  崇先殿
　　○升翰林院编脩刘泉为湖广布政司右参议
　　○山西巡按御史蒋旸言青羊山贼陈卿等诏谕之后不即角□羊散且欲坐邀守巡入山讲和昔既戕杀官军今又违背明诏臣窃愤之窃计陈卿之众仅八百余口除妻孥孱弱外能战者不过四五百人盐醢布帛器用工匠一切仰计于外又晨夕备我征讨不暇耕获其粮蓄之不充亦可策矣诚先遣兵断其蹊径使不得出入然后会兵近境以河南兵攻其东山西兵攻其西腹背受敌奔命不遑可使食力俱乏今三关既有虏寇边兵不可内移请如前旨调山东兵备副使牛鸾所部军精骑射习阻险令与两省兵协济而以山西兵属佥事陈大纲河南兵属副使翟瓒巡抚常道潘埙移近地节制如此我兵既集贼且丧胆然后因而招之其党可散而卿父子家属可成擒也兵部议可诏悉从之
　　○戊午以署都督佥事赵瑛挂印充总兵官镇守宣府地方代郤永
　　○己未吏部尚书桂萼覆詹事霍韬论给事中陈洸之枉及监生陈云章之才言始臣萼被召适洸复命闻臣有＜锍-釒＞即公言赞助众惧沮之为改其官赖  明主察之特复故职洸益尽力排众卒堕祸机使助礼之人与谋谋叛同罪今其事虽白尚坐闲住宜视故职量升一官以舒愤郁云章绩学有年不求闻达议礼一＜锍-釒＞义正文纯况当朝议汹汹敢言不顾及正议既用寂无一言宜视国学博士量升一官以旌恬退从之
　　○汝源王见淇等＜锍-釒＞称赵王厚煜孝行请建枋旌之诏赐敕奖谕如例
○辛酉初晋府宁化王钟鈵弘治中以罪废为庶人子奇＜氵隐＞先封长子
　　孝宗有旨弗革奇＜氵隐＞卒子表樔请封奉  武宗旨止封辅国将军表樔以王爵未明不敢食禄屡乞例陈乞下礼部覆议得旨奇＜氵隐＞既封长子未革表樔准承袭
　　○癸亥甘肃镇巡官都御史唐泽等言牙木兰先受番酋之命而临关求贡今避番酋之害而入关投降事势既殊机权当审前降宣谕敕书若遽遣赍以行恐致亵威取侮若但请留以待又恐坐失事机今欲暂留敕书遣还原来夷人令其宣播朝廷因彼求贡降敕晓谕之恩诘问有无逼迫来降之故谕以掣回哈密戍守械送教诱犯边者及还掠去人口取具印信番文输诚悔罪方许通贡事下兵部议以泽言为然  上命敕提督尚书王琼查照前旨译写帖文备载朝廷恩威及今所拟事理选择原行亲信头目夷人赍回省谕速檀满速儿果有悔过实心另具真正番文遣人同来赍递提督镇巡等官议处具奏前敕缴还既而西番头目忒木克等率众与牙木兰俱来诏通行尚书琼同镇巡官议处
　　○甲子詹事霍韬三＜锍-釒＞辞礼部尚书之命言今异议者谓  皇上特欲尊  皇考遂以官爵饵其臣臣等二三人苟图官爵遂阿顺  皇上臣因自慨若得礼定决不受官俾天下万世知议礼者非利官也夫信议礼者非利官也然后信所议曰诚是也若疑议礼者利官爵也则所议虽是彼犹曰非也盖曰为利故也且璁萼献夫三臣在位可以协力效忠臣之勿出可以明三臣无利禄之心三臣效忠可以行臣讲礼之志触怒履危三臣为其难以定正议于当时守静安退臣独为其易以定公论于万世此臣所以辞也  上曰卿三＜锍-釒＞恳辞退让之羙朕悉知之但官以命德宜供供职以副眷怀慎勿再辞
　　○乙丑以署都指挥佥事刘玉充副总兵协守延绥都指挥同知王道充右参将分守马兰谷
　　○丙寅  考庄睿皇后忌辰遣京山侯崔元  裕陵行礼
　　○升金华府知府张钺为广西右参政管田宁府事吏部尚书桂萼言王守仁区画田宁事宜土目先试以巡检知州先试以吏目知府先试以同知试三年而后实授其荐林宽为同知盖试知府也朝廷既假之便宜宜遂从其议  上以为然命宽以同知掌府事俟三年有成即升知府钺仍旧职
　　○丁卯以灾免河间保定顺德真定广平大名税粮有差
