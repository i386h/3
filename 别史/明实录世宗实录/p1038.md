<!-- { "loadSidebar": true } -->
　　○乙酉霜降节遣英国公张溶武定侯郭勋驸马都尉邬景和分祭  七陵西宁侯宋良臣祭恭仁康定景皇帝陵安仁伯王桓祭  孝洁皇后陵中官祭  恭让章皇后陵
　　○丙戌荫故都察院右副都御史于桂子炳为国子生
　　○命贵州都司佥书都指挥佥事佘大伦掌本都司事
　　○鲁王观＜火定＞以冲岁袭爵狎比群小典膳秦信引礼张容仪卫正张山典仪韩元佐护卫指挥夏宗尧章琏等淫戏无度鲁府故有东园离宫观＜火定＞益崇饰之叠山浚池为复屋曲房挟娼乐及群小昼夜讙饮其中或男女祼体群浴于池无复人礼左右有阴议及色忤者必立毙之或加以炮烙而信等因恣睢行其胸臆咄啐杀人甚众有抉眼截唇死者复作射圃宫中与群小驰射造金甲劲弩遣使四出市名马初鲁庄王有九子割庄田之半均给之而以仪卫司余丁供诸郡王役观＜火定＞悉夺之由是诸宗人皆怨馆陶王当淴者凶暴淫纵先以他事革禄三之一与观＜火定＞不相能及奉亲王约束宗人敕书虑为观＜火定＞所辱乃纠同宗室有憾于观＜火定＞者镇辅国将军观爝当洱□丐健木□□等具以观＜火定＞淫虐状闻观＜火定＞亦讦奏淴等朋恶禽兽行及诸戕杀无辜事诏遣刑部左侍郎杨志学锦衣卫都指挥袁天章户科给事中周珫等勘之具得其实遂列上各罪状请  上割恩正法且请取庄田还官徵租补王禄并毁其东园离宫之违制者  上曰观＜火定＞乖违  祖训法当革爵朕念其幼穉姑从轻革禄米三分之二令图省改当淴仍革今禄三分之一观爝等住禄半年秦信等处决发遣如拟庄田仍予各府如故离宫成造既久姑勿毁之
　　○丁亥以虏酋吉囊等住套窥犯诏发太仓粮草余盐等银十万两于狭西固原接济从总督刘天和请也
　　○戊子升都察院左副都御史张衍庆为兵部右侍郎
　　○己丑南京礼部尚书霍韬言  陛下总揽乾纲政自己出宜无所谓权柄下移者乃其疑似之迹则有之内阁之臣止司票拟而外人不知者遂谓朝廷大政举出其手顷吏部选给事中刘文光等寻忽报罢人皆曰阁臣以恩非己出故抑之也给事中李鹤鸣前以考察降谪寻复原官人皆曰鹤鸣以贿得也夫六科妄称缺人罪在六科吏部选拟不当罪在吏部今不罪六科不罪吏部而独绌文光等其何辞于天下矧鹤鸣居官无状常私受富人金钱而令所亲信挟重贿诣京师请托二事之信否臣不敢必则口语藉藉盖亦有由臣愿  陛下明示中外以二者黜陟之故其或出自阁臣密奏亦宜宣布在廷仍谕吏部以后进用人才务秉公正毋受当事者指使俾天下晓然知威福自朝廷而大臣有如李林甫秦桧者不得播弄于左右鹤鸣亦上章自理因言韬近以南迁不如意輙生怨怼并摘其居乡不法数事章并下吏部覆言鹤鸣之召复出自特旨韬所发奸利或出风闻而鹤鸣劾韬之言亦无事实皆用私忿相排击不足深究得旨李鹤鸣已召复原官霍韬宜遵前旨尽心供职不得互相辩讦致伤国体
　　○以水灾免江西进贤等处税粮有差
　　○庚寅升狭西按察司副使龚守愚为湖广布政使司右参政工部郎中王傅为狭西布政使司右参议
　　○翰林院修撰龚用卿户科给事中吴希孟使朝鲜还言朝鲜素称恭顺较之诸夷不同而国家礼遇其国亦未尝以夷礼待之迩者赍诏至彼其王李怿又能恪遵典礼敬事不违良可嘉尚请自今凡诏告敕谕事关礼制者宜使之一体知悉不必遣官但因其朝贡陪臣即令赍回庶以见朝廷殖有礼怀远人之意礼部覆如其议诏可
　　○辛卯  上谕礼部  圣母病疮慈体未豫朕蠲十八日躬祷于  太庙分命大臣告  列圣群庙二十日躬祷于  太社稷命官告  帝社稷文华殿设坛躬祷于山川明神于是礼部具仪以闻乃命英国公张溶遂安伯陈鏸驸马都尉谢诏尚书夏言顾鼎臣许赞温仁和分告  七庙武定侯郭勋告  献皇帝庙及  帝社稷坛
　　○命咸宁侯仇鸾挂印充总兵官镇守宁夏
　　○大同总兵官左都督梁震以斩获功荫子百户震痛其父栋先年阵亡＜锍-釒＞辞荫子而乞父祭葬诏与之
　　○癸巳命分守密云右参将署都指挥佥事刘铎充三千营坐司官
　　○甲午礼部尚书严嵩言郑王厚烷奏进庆贺谢恩四＜锍-釒＞俱称弟不称臣称  皇兄不称  圣号臣惟君臣之分等于天地故国家制宗室懿亲虽伯叔尊行亦必虔恭寅畏稽首称臣执礼惟谨所以严大分遏僣踰堂陛森然不可违越者也今郑王乃輙用家人之礼罔识君臣之分皆该府长史等官不谙典制有失辅导法宜参究仍通行天下王府奏进章＜锍-釒＞表文务恪循典制毋妄意称谓以乖礼法庶恩义并举皇度惟贞而宗室各知所警矣  上曰然长史等官本宜究治姑夺俸三月仍通行遵守
　　○乙未命中都留守司署都指挥佥事王朴充分守密云古北口等处参将
　　○丁酉兵部覆议户科左给事中曾烶等所言修饬营务四事一实行伍十二营额兵十二万近多逃亡宜将官舍军余逐一查明抽选在册人丁补足额数二严操练坐营等官专事虚文虽有开操之名殊无训练之实宜立定规格申明赏罚严加督责仍令各除器械以听不时查点止操之后仍五日一次入营三督总领故事操军不到者止责把总而不及总领之官以故恬然玩纵媮惰成风自今每队至十五名以上每千至百名以上不至者将管队官责治之甚则径为参奏四精验补各处送验军士年力精壮者俱发十二团营衰弱者验送五军三千神机三大营毋得仍前故纵冒名代替其蒙蔽送验者究之得旨舍余俟各工完日照例选补余如议行
　　○戊戌礼部尚书顾鼎臣言苏松常镇嘉湖杭七府财赋甲天下而里书豪强欺隐洒派之弊在今日为尤多以致小民税存而产去大户有田而无粮害及生民大亏国计臣于往年两次具奏经今十余年未闻一人遵奉敕旨能清查者得旨行抚按官各委知府亲诣所属州县悉心清查其虚应故事及延捱迟玩者劾奏之
　　○己亥复除福建按察司副使龚辉于狭西提调学校
　　○命分守洮岷参将都指挥佥事蒋存礼掌狭西都司事升西安前卫指挥佥事张一元为署都指挥佥事佥书狭西都司事
　　○刑科覆奏法司应决重囚六十二名口得旨今岁秋报大醮暂免行刑
　　○庚子立冬祫享  太庙时享  献皇帝庙
　　○武定侯郭勋大学士李时夏言＜锍-釒＞请册立东宫其略曰窃惟隆盛之朝必重元良之举事存往记国有徽章万方之重望同归一统之大本攸属比者群臣表请未蒙明诏赐俞久系舆情尚稽盛典兹惟元子诞已周期宜承  帝眷之隆蚤副  慈怀之豫特从微恳俯降  德音肇建  储闱涣颁显册臣等叨居勋辅忝备股肱所冀邦本定而万国以贞  圣祚昌而皇图永固普天率土仰离照之重曦日表龙姿睹震亨之至器礼部尚书严嵩等亦上＜锍-釒＞恳请  上曰卿等以册立元子大礼请朕以为婴弱兹卿等谓一国本定人心勉从忠爱已知之矣
　　○升大同游击将军署都指挥佥事张源为署正留守掌中都留守司事
　　○巡按浙江御史周汝员劾奏杭州府知府方岑贪污不职得旨下御史逮问
　　○癸卯应天府进呈乡试录考官批语失填名下礼部参看谓事属不敬考试提调同考试监试等官皆当提问议上  上谓试录进呈考官既不填名策题又以国家祀戎大事为问所对语多讥讪谕德江汝璧洗马欧阳衢令锦衣卫官校逮治提调府尹孙懋府丞杨麒监试御史何宏沈应阳南京法司究问同考官学正舒文奎等所在巡按御史逮问所取生儒不许会试该部奉旨不行参出明是回护本当查究姑宥之已乃谪汝璧为福建市舶提举司副提举衢为广东南雄府通判
　　○乙巳贵州凯口苖平赏都御史汪珊等银币有差先是都御史陈克宅既平阿向之乱余党王聪杨免等复夺而据之官兵与之敌輙败都御史汪珊遣使抚谕再三终不降乃调安万铨兵至以指挥李木佐之都指挥朱文协谋前后土汉官兵三万有奇皆集囤下万铨亲率花枪手与贼相距贼败走渡河万铨兵尾其后朱文等三面并进因树招降旗贼党走旗下者五百余人贼据险下矢石我兵殊死战遂破其囤斩免等聪冒雨溃围出为万铨部兵所执已而贼酋王枯等复入据囤随执之前后首虏二百六十三级降苖洞一百五十余寨夷民男妇二万余口捷闻  上嘉其功赏都御史汪珊及宣慰使安万铨各银三十两彩币三表里珊仍升俸一级巡按御史倪嵩前巡按御史杨春芳总兵官李璋都指挥朱文督饷参政喻茂坚各二十两二表里监军副使陈则清林茂竹布政使张峨副使陈赞都指挥佘大伦守备潘继祖知府牟泰各十两一表里参将李宗佑等二十二人皆以功自赎指挥李木以下将领有司人员抚臣分等犒赏其余获功官军按臣勘报
　　○丙午遣大学士夏言祭太岁月将等神礼部尚书严嵩祭都城隍之神以  圣母疾未平也
　　大明世宗肃皇帝实录卷之二百四


大明世宗肃皇帝实录卷之二百五
　　嘉靖十六年十月丁未朔
　　○己酉巡按广西御史诸演劾镇守两广总兵官安远侯柳珣分守浔梧左参将孙继武武备不设致弩滩残夷劫营杀掠请治以法诏革继武回原卫听勘珣方有事安南令用心镇守以图后功
　　○庚戌代府乐昌等王聪涓等奏举代王充燿孝行贤德下抚按官核勘具实诏赐敕奖励仍令有司具彩币羊酒旌异之
　　○升总督粮储都察院右副都御史宋景为左副都御史回院管事
　　○升左给事中李士文为刑科都给事中给事中张守约石迁高郭鋆李徵俱右给事中守约吏科迁高户科鋆礼科徵刑科
　　○复设江西赣州府属赣县宁都兴国雩都会昌石城瑞金信丰龙南安远十县并南安府属大庾上犹二县各捕盗主簿一员从巡抚都御史王浚议也
　　○以凤阳等处水灾诏蠲免税粮仍以仓库见储银米赈济
　　○辛亥命山西都司佥书署都指挥佥事郑东充延绥游击将军
　　○壬子户部奏昌平州道路冲剧供亿浩繁请从巡抚都御史党以平议将岁派差银量减三分之一分派顺天府所属州县以苏罢困诏可
　　○致仕刑部尚书赵鉴卒赐祭葬如例赠太子太保谥康敏鉴山东寿光县人成化二十三年进士授浙江萧山县知县选授御史升安庆顺德知府历浙江参政狭西布政使都察院右副都御史巡抚甘肃改南京都察院奉命清理浙江福建工省盐法升左副都御史管院事改大理寺卿  今上即位升南京刑部尚书改刑部尚书寻引年乞休命驰驿归仍令有司给岁夫月米陛辞日  上嘉其知止亲制五言古诗一章以宠其行是时  上方修  先朝故事亲礼大臣鉴以谨厚虽无他行能而首被恩礼其后盛典寥阔而大臣以礼进退者鲜矣故鉴之去缙绅莫不荣之
