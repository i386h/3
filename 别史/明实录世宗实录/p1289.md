<!-- { "loadSidebar": true } -->
　　○己丑  旌表南直隶等处孝孙李九畴寿妇陈氏节妇杨氏烈妇胡氏  巡按直隶御史尚维持言顷浙直倭患  升下用部臣议许总督军门开纳级之例亦一时权宜计耳奈何土豪市侩逃军罢吏向惧罪自匿者皆得窃金骄人于白昼大都而军前未见协济之实充军下死罪一等非凶恶不轻坐而亦令纳银自赎罢间官若吕希周蒋孝辈不复知有名节久矣而亦效用军门恣其剥削得旨近因倭患暂许督抚等官便宜行事各官任意行私原发空头劄付悉收回其冒滥朦胧给授者巡按御史悉追夺治罪充军不准赎业有成命何得擅违其禁之罢闲官以赞画为名生事害民者悉令革回闲住  升四川松潘副总兵官署都指挥佥事许信为署都督佥事佥书南京前军都督府事
　　○庚寅  广东扶藜葵梅等山峒贼平先是贼首冯天恩李汝端等负险据巢招纳亡叛流毒一方者数十年是年三月总兵靖远伯壬瑾等调两广汉达官军分哨进剿斩首七千八百余级破巢二百余处所俘获八百余人夺获牛马器械称是地方以宁提督军务侍郎王钫等叙别诸臣功罪以闻  上嘉悦诏瑾荫一子锦衣卫百户钫荫一子为国子生先任提督侍郎谈恺升右都御史仍致仕兵备佥事贺镂升二级监督佥事经彦山□采参将钟坤秀各升俸一级布政使魏良贵等六人各赏银十五两同知何宗鲁等二十四人各十两肇庆府通判吕天恩升本府同知指挥等官杨宽等十三人下巡按御史逮治
　　○辛卯升刑部右侍郎潘恩为南京工部尚书  补荫原任南京户部右侍郎顾珀孙应祯为国子生  以蓟镇防秋事竣复总督侍郎王□□矛总兵官欧阳安原职及游击佟登华富张勋兵备副使陈劾吉俸
　　○甲午  贞惠安和景皇后忌辰遣清平伯吴家彦祭  陵寝  升江西按察使翁大立为广东右布政使
　　○乙未  先是遣主事王徤等往闽广采取龙延香久之无所得至是徤言宜于海舶入＜氵粤＞之时酌处抽分事宜凡有龙涎香投进者方许交商货买则价不费而香易获不必专官守取部议以为然请取回奉差各官更下广东抚按官于沿海畨舶往来处所设法寻买并将海船抽税事宜议奏诏从之  预发各镇主客兵饷银宣府十万大同十万山西二万延绥六万甘肃一万固原二万蓟州二万昌平一万易州一万密云二万  裁革湖广归州万流水驿移其夫役于巴东县之巴山驿为巴山水马驿仍摘抽归州夷陵州二递运所水夫改编马匹协济从巡抚都御史李宪卿奏也
　　○丙申  升巡抚江西右副都御史马霖为刑部右侍郎  升大理寺少卿赵炳然为右佥都御史巡抚湖广琉球国中山王世子尚元差正议大夫蔡廷会等入贡兼请袭封宴赉如例
　　○丁酉  狭西凉州等卫地震有声
　　○戊戌  以冬寒暂停山东保定山西采矿召先差采办主事张芹锦衣千户张钺回京时一岁先后所入各矿金银玉旺峪银七千五百两保定金二十八两银九百二十八两山东金八百五十二两银八千一百四十三两河南银一万五百两四川金七百两银一万一千二百两云南金四百两银一万两  命新宁伯谭功承掌南京左军都督府事  初南京兵科给事中傅鸣会请于南京兵部增设侍郎一员兼佥都御史衘专领操江之敕＜锍-釒＞下兵部覆行南京兵部会官杂议至是尚书张鏊等请从鸣会言  上曰  祖宗设官操江用南院都御史欲其督同两处巡江御史事体相维且营伍布置守备统辖一应事宜法甚详备近日地方失事乃官不得人非法之不善也今若以南京兵部兼领体统俱紊兹所议不畏成法任意纷更鏊等姑不究其令遵行如故
　　○庚子  升太仆寺少卿胡汝霖为大理寺右少卿  以三十四年龙门城等处失事谪守备指挥等官魏卿潘铭等十人戍边降指挥王汉张镔秩各一级下先任总兵官刘大章于辽东巡按御史逮问
　　○壬寅  升通政使司右通政刘体乾为左通政右参议李泰为右通政  升吏部文选司郎中何海晏为太仆寺少卿
　　○丙午  山西平遥县贼首田武就擒及获虏谍任存住等巡抚都御史闵煦以闻诏荫一子为国子生指挥王璋升一级把总等官冯恩等各赏赉有差
　　○丁未  改南京太仆寺卿卢宗哲为光禄寺卿  裁革宁夏中卫训导二员灵州所训导一员韦州牢驿驿丞一员减宁夏等卫署职试职千百户六十四员加支俸米
　　○戊申  以正旦节遣玉田伯蒋荣成安伯郭应乾清平伯吴家彦兴安伯徐梦旸分祭  八陵都督佥事沉至祭  恭仁康定景皇帝中官祭  恭让章皇后都督佥事王朝用祭  孝洁皇后及  哀冲  庄敬二太子各陵坟  以水灾免辽东广宁海州宁远定辽东宁潘阳盖州义州复州三万辽海金州诸卫所税粮如例仍许入关籴买发太仓银五万两于本镇俟明年三月至五月应支折色月米计灾轻重量加粮料银以示优恤不为例  兵部覆巡按直隶御史路楷奏大同右卫屡被虏患人心汹汹不望更生宜亟为计处因条四事以闻一免征赋以苏困□□音谓玉林石卫故有屯地徵收粮草今余丁逃散一望蒿菜而徒扣军士月粮偿之令其枵肠荷戈以当强虏民不堪命宜悉蠲免一及时转输以备危急谓本卫连被点虏听信逆谋阻绝要害粮运不通人心危疑朝不谋夕宜集兵＜锍-釒＞通道路转输粮饷以固众志一易将领以保孤危谓参将刘卿久失人心亟宜罢斥而简能者代之一议置官守以便责成谓大同分守参议所辖西则左右威平四卫南则应朔马阴等处日不暇给宜暂割应朔马阴一道隶之分巡俟事宁仍归分守管辖  上皆从之
　　○己酉  岁暮行大祫礼于  太庙遣英国公张溶代
　　大明世宗肃皇帝实录卷四百五十四


大明世宗钦天履道英毅圣神宣文广武洪仁大孝肃皇帝实录卷四百五十五
　　嘉靖三十七年正月庚戌朔命成国公朱希忠代拜  天于  玄极宝殿  上不御殿文武百官朝服诣奉  天门行五拜三叩头礼仍上表称贺  免宴赐节钱钞
　　○壬子  宣宗章皇帝忌辰  奉先殿行祭礼遣成安伯郭应乾祭  景陵
　　○癸丑
　　○光禄寺火夺少卿李凤毛盛汝谦寺丞刘逢恺李丧俸令戴罪供职下大官署署正孙炤等于法司问黜为民
　　○丙辰立春顺天府官进春  上不御殿命司礼监捧入
　　○戊午时享  太庙命驸马都尉谢诏代
　　○大同自纳虏妇桃松寨之降虏围困左右威平四卫日急岁且尽虏至滋众道路梗塞烽火断绝于是总督杨顺上书告急言白莲教丘富周原等投入虏地传播妖术纳叛招亡渐为攻取城池蚕食疆圉之计大同迤西左右威平卫分周围屯堡荡然一空田亩疆界鞫为草莽荷蒙  圣明悯鉴发银三十余万预备储蓄边城岁侵籴粟关内比及转运虏已充斥兵马护送如蹈虎穴大城才得数千石小堡数百石不足防守官军两月之内各城老弱闲丁不廪于官者且数倍焉城门昼闭樵汲不通握粟束刍市无鬻籴富者拥金帛置产镇城贫者挟男女流窜宁代甚者夫妻相弃阖室自经时逼新岁犹未睹正朔躔次一切辞腊迎年民俗莭事尽废不举目前窃恐内变明春何以支持臣惟大同系京师屏蔽西卫系大同安危虏氛之恶战守之难未有甚于此时者乞再发银十余万两召买粮刍以备战守俾臣与垂绝父老子弟共保孤城边方幸甚时总兵龚业亦奏副总兵尚表护运入右卫虏选锐围之数重经月不角□羊巡按御史路楷亦言右卫城中并灶而食拆屋而爨号哭之声遍于里巷势甚倒悬危在旦夕  上闻而大骇命户部发银十万两极遣才干司属督运济之乃命郎中谢教往
　　○庚申
　　○户部覆给事中许从龙条议漕规十事其一请每年八月会计本折定数即行所在有司严限催徵本色不过十一月以便年内交兑折色不过十二月以应逐项角□羊支其有狥私越次混徵者罪之其二请及时修理运船仍查各处料银木价候用务令工力有余可以坚久其三请于运船未到之先以＜锍-釒＞通河道责之水利管河官以计处工食责之各处抚按其四请重把总之选凡推补升迁博访明试务在得人诸运官积弊如帮钱长差药饵纸劄过准钱之类一切禁绝其五请令各运官籍记每船运军人数先行送科考验虚实其中逃归者掌印官不得占护其六请革各衙门所押册钱每遇运该之年严立造册期限所三日卫五日各照原定月粮一两六钱八分之数给之不得故为迟难科索常例其七请将正耗米外轻赍折银仍旧角□羊淮以十分为率三分给运官随船应用其余尽归之把总遇有不时动支湏一一关白漕司不许乾没其八请罢京卫各差如催儧起票掣角□羊巡逻起米之类运船到湾止行通仓员外郎大通桥主事责限起剥进仓以杜骚扰其九请复合仓收粮旧规报晒报收及拈阉署佥等项各仓委官务在守法奉公不得延引时日以滋奸弊违者听本部及巡仓御史参劾其十请自今年改折之外行令所司督修南回空船以备来年新运以八月内报完正月出兑三月过淮庶本色不亏缓急有待从之
　　○倭犯广东潮洲之驼浦攻蓬州千户所破之
　　○陕西地震
　　○陕西西安府鄠县民王金献芝山一座聚芝百八十一本内有径一尺八寸者数本名曰仙应万年之山以祝  圣寿  上悦赉以金币
　　○总督宣大山西都御史杨顺奏乞太仆马三千匹给镇军户部尚伍万七千两充修边之用  上从其请令该部亟发予之不许延缓
　　○癸亥
　　○以天寒罢河南之采矿召主事沈应乾千户李铉还
　　○发兵部马价银二万两给蓟镇从军都御史王忬奏也命初下兵部尚书辞以马价银少移户部求助为尚书方钝等执奏不可而止
　　○甲子
　　○免百官上元节宴
　　○建首祝景度吉典于内殿停常封九日
　　○丙寅  英宗睿皇帝忌辰  奉先殿行祭礼遣玉田伯蒋荣祭  裕陵
　　○癸酉
　　○户部覆保定巡抚郑綗条陈其一为紫荆关原募防秋乡夫五千人当选留精锐三千补充保定茂山等卫逃伍父子俱在者父归兄弟俱在者兄归无父子兄弟者俱归止令一人应役仍月给粮四斗防秋出百里之外加给行粮其二谓真保二府兵饷改徵本色军民不便请仍旧每石折银一两贰钱贮库其军士放支以春秋二季为大月冬夏二季为小月大月该本色六斗给银四钱二分折色四斗银二钱六分小月仍旧折支银四钱五分  上皆从之既而綗复言本色折银之数太少诏每斗各加银三分余如前议
　　○四川巡抚都御史黄光昇奏本省盐课旧属各场今附有司宜量其丁之消长井之废兴以为增减如绵州等处则当增仁寿县等处则当减简州等处则当仍旧共该八万九千二百六十三引实徵银六万九千一百七十二两尚少原额三千三十九引若一时未有新井新丁暂发布政司岁收商盐小票税银补之仍尽蠲免闰课以恤灶丁而王府食盐亦以税银充补庶正额不亏官灶两便从之
　　○甲戌  孝静毅皇后忌辰  奉先殿行祭礼遣清平伯吴家彦祭  康陵
○乙亥
