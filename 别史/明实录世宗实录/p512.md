<!-- { "loadSidebar": true } -->
　　○辛未  孝烈皇后将及大祥礼应祔  庙先是礼部题请奉安  神主于  奉先殿东室辅臣严嵩请暂设位于  太庙东  皇妣睿皇后之次后寝安主则设幄于  宪庙皇祖妣之右以从祔于祖姑之义  上俱不允谕令遵制奉祧  仁宗祔以新序即朕位次勿得乱礼嵩又言臣等切以君父在上不敢遽言递迁以祔新主之庙次识见凡愚致蒙谆谕思得  仁宗在他日之所必祧但自今举行则恐阴不可当阳位更须议处已复奉密谕昨卿以为阴不可当阳位则不必用祔于祖姑之例况今已不用昭穆何取于是焉即祔  皇妣之侧一矣嵩谢不及  上意遂定敕谕礼部曰朕惟帝以后承乃本乎经常之道礼以义起则观乎会通之宜朕孝烈皇后淑德懿行久正中宫比缘内难捄朕于危厥功大焉永怀翊卫之忠宜笃推崇之典顷者崩逝倐及再期礼当庙祔惟是  太庙九室皆满正义即当奉  仁宗祧盖后位即朕之位序也今且藏主于  皇妣之侧每遇享居本次止设位仪品祝不必及庶于位次既明情义攸协凡朕所以报后功之切本寔仰承天眷之隆凡在臣民勿得异视尔礼部便择日具仪来闻是日礼部即具上仪注一十一月十九日辰时行祔享礼一遣大臣一员行礼一先期内府设奉藏  孝烈皇后神主神座仪物于  慈孝献皇后之侧一十六日太常寺奏齐戒三日一遣大臣一员先期一日以  孝烈皇后祔享告于  太庙如常仪一至日遣内命妇以祔享告于  孝烈皇后几筵遣内侍官一员捧  神主一员捧衣冠一至日太常寺官恭诣  太庙设牲醴如时享仪设  孝烈皇后附享神座于左第五位设  孝烈皇后谒庙拜褥于庙正中锦衣卫设仪卫于午门外遣官及文官五品以上武官四品以上六科都给事中皇亲等官例该陪祀者各具祭服于  太庙门外以侯是日早内执事官设酒馔于坤宁宫几筵设  孝烈皇后衣冠于几筵前设  神主舆衣冠舆于宫陛上内命妇告祭如常仪毕内执事官诣  几筵前跪奏请  孝烈皇后神主降座升舆诣  太庙祔享奏讫内侍捧  神主衣冠俱由中门出奉安舆内内侍擎执伞扇如仪由右顺门中门出午门中门仪卫导从如仪由端门中门庙街门中门至  太庙门外仪卫伞扇俱分列于庙门外之左右太常卿导遣官诣舆前太常卿跪奏请  孝烈皇后神主降舆内侍官捧  神主衣冠俱由庙左门入遣官后随至丹陛下将登典仪唱乐舞生就位执事官各司其事唱迎神乐作唱  孝烈皇后谒庙乐暂止内侍官捧  神主衣冠入遣官随入捧衣冠内侍官诣  孝烈皇后神座傍立捧主内侍官捧  神主跪安于拜褥上遣官跪于后内侍官暂退太常卿跪奏  孝烈皇后神主祔庙参拜内赞赞行五拜三叩头礼遣官代拜毕捧主内侍官诣前捧  神主朝上立太常卿唱赐座内侍官捧  神主衣冠奉安于座内遣官恭视安讫出就遣祭位乐复座典仪唱四拜陪祀官同行祭礼如时享仪祭毕捧主内侍官捧  神主诣  寝殿奉藏于  慈孝献皇后之侧遣官随入恭视藏讫出复命一以后每遇享居本次止设位仪品祝不必及俱遵敕谕行诏如拟
　　○壬申提督团营成国公朱希忠奏团营原额马一十二万四千余匹今止存四万余匹盖因草料支放愆期额数亏缺以致倒损甚多乞量加恩恤以资餧秣下户部议谓畜牧之法必令驰逐水草以遂马性乃致蕃孽故永乐宣德年间马皆夏秋下场兼令采青为冬春计虽正统十四年北虏内侵亦止暂给马草两月自是  先朝旧规后因言官有草料全支不必下场之议于是每年支发帑银常至一十八万刍粟日增马数日少其得失之故可睹况京畿草场已堪牧放所请料价势难更增惟行各仓场委官每月支放务湏依期如数奏入诏如议
　　○以陨霜杀日免山西大同府所属州县前后阳和等卫山阴马邑等所粮草有差
　　○癸酉赐锦衣卫指挥文龙祖母郭氏祭葬丧费如例仍给坟价银四百五十两郭恭妃母也
　　○甲戌起用致仕詹事府少詹事王用宾于原职
　　○乙亥升太常寺卿掌南京国子监祭酒事李默为礼部右侍郎改刑部右侍郎苏祐为兵部右侍郎升顺天府府尹胡奎为都察院右副都御史巡抚云南
　　○命兵部尚书丁汝夔不妨部事提督团营
　　○罢贵州巡抚都御史李义壮回籍听调下提督清浪右参将铁冠湖广按臣逮治以总督张岳劾义壮阴阻兵计屡乏军兴冠嗜利无度损重辱师故也
　　○戊寅朝鲜国王李峘差陪臣工曹参判李梦亮等来贺冬至进马及方物宴赉如例
　　○制敕房办事太常寺卿周令以九年满升通政使司通政使办事如故
　　○先是给事中胡叔廉等＜锍-釒＞举副总兵林春孙勇参将田琦麻隆韩钦吴鼎游击王应岐等才堪分阃及原任总兵刘渊周益昌俱以诖误废弃宜惜其才录用之因言任将之道有三一求之宜广凡有荐举毋拘品格更敕所司于千百中稍拔其尤以备登用则人知自励一蓄之宜厚自昔将无大小必养死士以为用往岁边将俱有养廉田地近议裁革请下督臣议复一御之宜严迩年勘报迁延有罪者得以逋诛至如法当远戍乃得以情改配是使人轻犯也宜令按事者勒期趣报谪发者以情罪量为远迩乃知所惩＜锍-釒＞下□部议覆从之
　　○己卯赐朝鲜国王二十九年大统历一□册
　　○升兵科都给事中胡叔廉为应天府府丞
　　○庚辰升湖广左布政使任辙为都察院右副都御史巡抚贵州礼部祠祭司郎中张希举为广东按察司副使提调学校
　　○辛巳升巡抚河南都御史彭黯为刑部右侍郎
　　○兵部奏今秋八九月间虏犯宣大溃墙深入大同者抵宁武宣府者抵镇城失事重大所当痛如惩创第各督镇抚按奏报功罪互异必须勘验明确然后赏罚可行夫使备边诸臣负咎任事勘报往返必经数月非惟应罪之人迁延恣肆即应留任者未见处分亦惴不自安难于展布宜一面勘核一面将情罪显著者先行参治庶于事体稳便为照大同参将麻隆守备郑印操守李霞宣府守备杨铎游击曹镇参将赵臣防守疏虞祸贻信地俱宜首坐而赵臣裹疮血战稍有斩获功罪相等总兵官大同陈凤宣府赵国忠山西沉俊或巧避慢防或奔趋失据游击张腾孙宝焦泽千把总陈淮参将杜渐马继先吕勇杜承勋宣府守备任镇俱观望逗遛厥罪惟均而张腾稍奋力于宣府情犹可原巡抚大同李仁边事未谙不可复任宣府李良受代日浅经略未遑总督郭宗皋号令不严将不用命及大同副总兵林椿援战不力大同参将王怀邦宣府参将孙时谦玩寇丧师并千总等官角□羊学等五十一人罪各有差延绥游击徐仁保定都指挥陈机达官都指挥刘淮杨璋军门都指挥白钦俱以邻镇赴援力战受伤而仁璋部下各有斩获俱请第加赏罚其诸杀虏亡失等罪状宜遣科臣往按其实  上谓两镇失事重大命锦衣卫差官校捕隆等五人赴京讯治停宗皋俸令戴罪防边革凤职还原卫差操谪李仁边方杂职良国忠俊臣各降俸二级宝等各一级俱姑留视事夺椿等俸半年腾等三人各四月下学等五十一人按臣治罪赐仁璋银各二十两机等三人军门给赏余令巡按御史核实以闻不必遣官
　　○壬午先是九月三卫夷人及花当部落导虏寇辽东入沙河堡先以数骑挑我备御张景福督军出战遇虏伏发景福及百户成策李松等俱遇害我军死者百余人分守宁前左参将徐府怯敌引避虏得志去至是按臣＜锍-釒＞列其事兵部议覆诏革府职回卫夺总兵李琦巡抚蒋应奎俸各半年景福等给营葬银有差令有司查议恤典并录诸军死事者以闻
　　○癸未  孝惠皇后忌辰遣玉田伯蒋荣祭  茂陵
　　○  孝烈皇后大祥遣驸马都尉谢诏祭  永陵文武衙门分官陪祭
　　○以  孝烈皇后祔享命英国公张溶告  太庙
　　○升南京光禄寺卿郭鋆为顺天府府尹
　　○提督京营成国公朱希忠＜锍-釒＞陈营务六事一营军多缺伍宜以京卫责之兵属外卫责之宪臣按籍徵发更招募辅郡勇敢以参练之一营马损伤过半宜渐补给贫军椿朋无措请悉蠲免勿以年限多寡为罚其领马官军按旧例填给勘合以核存亡一先年尝选各营官军六千演习火器近乃罢之宜复其旧一请简各卫寄操官军万二千人给以弓矢督之习射教成分布各营转相观习其弓矢选先年团造强劲可用者不足则动支军器料银制造一请合诸营兵别为三等上以充两厅团营之伍中还练于旧营下乃责之更代一外卫番上诸军例以劄付稽其存亡第所列军数旧无印记湏取府印营单赴京营科道验核数同印给赴部覆验乃得还卫兵部言辅郡军余民壮已尽摘选可无更募桩朋之徵所以惩收养之惰近已奉诏蠲免军困少苏所议限年追罚宜仍近例余如所请工部亦覆称火器弓矢当如数造给得旨允行
　　○甲申  孝烈皇后神主祔于  太庙命驸马都尉邬景和行礼
　　○乙酉申刻金星昼见未位凡五日
　　○丙戌起原任巡抚山东都察院右副都御史端廷赦巡抚河南
　　○升河南按察使陈耀为都察院右佥都御史巡抚大同
　　○丁亥选授行人戴才推官徐纲知县李用敬俱给事中纲吏科才户科用敬工科行人李逢时推官裘仕濂知县蔡扬金成子学李初元胡世夔邵稷高镛吉澄赵宸陈大宾俱试监察御史扬金浙江道子学江西道逢时湖广道初元广东道仕濂广西道志夔河南道稷山东道镛狭西道澄贵州道宸南京浙江道大宾南京江西道
　　○巡按直隶御史张登高言臣前委官查盘涿州仓库钱粮究出库役徐进表等侵克库银九百余两法应坐戍边卫臣以知州王得良掌印正官乃不觉察可疑方再行驳问进表自知罪重不候归结逃诣京师诉之锦衣卫  陛下遂以陆炳之言捕治得良臣恐近京顽民皆得效尤在外诸吏无所执恃矣请下其事于所司果与知州有碍则国典具在如进表以伪情逃避则法纪尤所当严  上以所奏涉回护命锦衣卫捕登高送镇抚司考问明白以闻
　　○戊子以冬至节遣定国公徐延德驸马都尉邬景和长宁伯周大经惠安伯张镧分祭  八陵都督佥事王朝用祭  恭仁康定景皇帝都督佥事沉至祭  孝洁皇后中官祭  恭让章皇后各陵坟
　　○己丑冬至大祀  天于  圜丘先期视牲告请  太祖配帝及是日行礼俱命成国公朱希忠代遂安伯陈鏸大学士张治学士李本礼部尚书徐阶分献
　　○颁赐群臣节钱钞王府进贺人员及四夷朝贡使仍晏于阙左门
　　○庚寅  上不御殿受贺群臣俱于奉天门行五拜三叩头礼
　　○罢庆成晏
