<!-- { "loadSidebar": true } -->
　　○己未  孝穆皇后忌辰遣长宁伯周大经祭  茂陵
　　○礼部尚书费采等以  太庙安神请定位次  上曰既无昭穆亦无世次只序伦理  太祖居中左四序  成  宣  宪  睿右四序  仁  英  孝  武不许差违采等又言  大享殿工程将竣  大享殿三字原系钦定及大享门字样合先期制扁书写因言先年  圜丘藏神位之所初名  泰神殿续改为  皇穹宇即今  神御版殿亦系奉藏  神位合题请额名惟复仍旧  上曰门名已定殿名恭曰  皇乾俱书制如期
　　○发太仆寺银一十四万四千两分委寺丞于北直隶河南山东市马以备缓急调兑从兵部请也
　　○庚申以  太庙成奏告于  南郊  北郊  太社  太稷遣成国公朱希忠英国公张溶定国公徐延德等各行礼
　　大明世宗肃皇帝实录卷之三百
明世宗肃皇帝实录卷之三百一
　　嘉靖二十四年七月辛酉朔奉安  皇祖  列圣帝后神主于  太庙遣文武大臣朱希忠严等行礼如仪
　　○诏加吏部尚书熊浃为太子太保以六年绩满也
　　○壬戌以  庙建礼成文武百官于奉天门上表称贺
　　○是日颁诏天下诏曰朕惟宗庙之礼所以序昭穆孝子之至莫大乎尊亲古之训也我国家  宗庙之制自  太祖肇基首立  四亲庙其后更制同堂异室比因稽古之制用协七庙之文是以创建式师周典乃以郁攸不戒原之昭穆不明用是复同堂之建实有不得已之情爰循更制崇构  新宫时祫祭享奉  太祖正位居尊  成祖及  列圣与我  皇考睿宗  皇兄武宗俱同堂而序享献之节悉用往仪大工既就兹以七月初一日辰敬告成事奉安  列圣神主  圣灵希妥朕志莫伸维时典礼之成宜广推仁之惠所有宽恤事宜开列于后一自嘉靖二十四年七月初二日昧爽以前官吏军民人等有犯除一应真犯死罪并事干边方夷情及充军人犯不赦外其余自徒罪以下已发觉未发觉已结证未结证罪无大小咸赦除之一浙江等处十三布政司并南北直隶府州县嘉靖二十五年分除漕运四百万石并角□羊运钱粮照旧徵兑起运其余夏税秋粮马草农桑人丁丝绢布疋丝绵花绒屯田庄田牧马草场子粒及甲丁二库铜漆银朱等料不分存留起运以十分为率俱免三分四川湖广贵州出产大木小民搬伐运送劳苦尤甚免四分以苏民困其二十三年以前起角□羊钱粮侵欺事发者限三月以里完获批单照常释放一各处逃亡人户流离他方情愿复业者除免差役二年里长不许勾扰其山东淮扬凤阳等处抛荒田土数多许诸人告官承种仍免粮差三年三年之后如果成熟方谗量纳□粮各州县官有能招抚流民复业及开垦荒田数多者抚按官保荐擢用一各处军民田粮如有诡寄飞洒移丘换叚等弊以致田粮不均靠损小民者许被害人户具告抚按两司即与委官踏勘丈量明白粮归奸诡人户办纳不许奸猾之徒掜生事端将一县一府田地不分有无＜矢见＞避一概均丈以滋奸弊所在官司亦不许轻易听从以致骚扰小民违者从重究治一宗室子女有年二十以上未成婚配者各该抚按官即便督令该府辅导官限三月以里保送前来以凭礼部覆奏各府禄粮多有积年拖欠诏书到日所司务要留意查处补给一两京文武在任未及三年考满者俱与应得诰敕署职试职俱与实授仍与应得诰敕有愿貤封其亲者悉照旧例一文官除考察并犯赃罪及行止有亏外其余有因事为民者准与冠带闲住一京师三大营及十二团营官军桩朋银两以前拖欠者俱准令蠲免仍免徵以后年分朋银三年用苏军困以后仍照旧例徵收一武官除纳级外原系军功升授署职试职者俱与实授一在京各营在外各边并顺天府南北直隶山东河南各处军卫有司骑操孳牧寄养走递马骡驴牛委系倒失被盗并有例停候买补者俱准令蠲免其已补在官者照例发该管人员交收若有乘机欺隐作弊者事发治以重罪一在京轮班操备已到做工官军既有搬运木石之劳合于本身及将户内亲丁一名量免本卫杂泛差徭果因地方灾伤该班来迟止令补班免其送罚一大同军士先年因避官兵畏死走入虏中逃移四外者诏书到日该镇总督巡抚官即便出榜晓谕许令回还出首复业各与免罪仍加存恤一缉事衙门除人命强盗机密重情等项重事许其访拏奏治其余军民轻犯系干有司掌行者不许一概骚扰一宗室有因事革减禄粮者除败伦伤化打死人命重情外其余自诏书到日为始俱照旧支给一湖广川贵采运  庙建大木官□预领银两除侵欺严追外其有阻险出迟致拟重罪追价者工部通行三省抚按官坐委守巡逐一体验丈量果系堪用木植足抵原领官银责令运至水次准与纪收申部行文类总角□羊京备用仍与分豁原罪一各边近年虏寇伤残地方如山西太原忻州汾州宣大广昌膳房等处俱遭惨毒良可悯恻虽曾议加赈恤未见着实举行诏书到日抚按官通行各该府州县等官查照见在军民并老幼孤寡丁口蠲免该年租税差徭务令渐复生理其全无倚依者即为处给衣粮毋致失所以体朝廷子爱元元之意一两京各衙门历事监生并知印承差当该吏见历办者各免二个月办事官吏各免一个月于戏閟官有侐鸿＜矢见＞既复于巍崇寝成孔安殷荐克伸于妥侑固未副冲人之永思特蚤慰一时之孝念也诏告天下尚有闻知
　　○山西巡按御史陈豪奏岚县宁武关各火烧草束得烧毁关隘草束中间必有奸谋干系匪细抚镇兵备等官平居防督欠严俱当逮问姑令戴罪防秋镇抚并经该官员人等照例均赔巡按御史查赔完数目具奏
　　○甲子  仁孝文皇后忌辰  永孝殿行祭礼遣玉田伯蒋荣祭  长陵
　　○以  太庙工完诏荫内官监太监高忠弟侄一人为锦衣卫指挥佥事成国公朱希忠子为锦衣卫百户加大学士严嵩太子太师许赞少傅张璧太子太保仍各赏银六十两纻丝四表里工部尚书甘为霖加少保兼太子太保赏银五十两纻丝四表里礼部尚书费采太子少保兵部尚书唐龙太子太保兵部左侍郎杨麒升正二品俸级服色遇缺推用工部右侍郎文明升俸二级锦衣卫都指挥同知陆炳升都督佥事仍掌卫事都指挥佥事赵俊升俸一级各赏银三十两纻丝二表里工部郎中周如底升太仆少卿原任兵部郎中今升山东副使徐汝圭升从三品服色俸级礼部郎中王健工部郎中汪宗凯升在京五品堂官各赏银二十两纻丝一表里工部郎中召南周浩向宗哲熊楫升二级礼部郎中张鈇工部郎中杨儒升一级俱外任用各赏银十两纻丝一表里工部主事刘廷诰升员外郎工部员外郎徐楚主事王景象曾于拱叚炼兵部主事夏子开各升俸一级赏银十两工部主事王嵩刘悫吴涵丘甫兵部郎中禇宝各赏银五两制敕房等官通政使张电升工部右侍郎光禄寺少卿谈相曹梁评事王槐各升俸一级郭文英荫子文思院副使支从一品俸徐杲升二级内官监管理太监陈准马广王朝张阳各荫弟侄一人为百户余官匠等俱各升赏有差
　　○丙寅以  庙完工赏原任兵部尚书毛伯温致仕戴金原任工部尚书樊继祖并见任巡抚都御史曾铣各赏银二十纻丝一表原任工部郎中主事汪集周南李洞陈应魁谭大初副使陈垲王玑朱鸿渐各银十两原任御史何偁员外郎沈良主事罗椿枝黄九皋于今职外各升一级原任左给事中章允贤郎中张珍叶选以原职致仕优恤已故郎中赵愈和王之臣家荫尚书潘鉴都御史刘大谟各一子为国子生
　　○戊辰  上以秋防伊迩谕兵部饬各边守臣严加防御毋致疏虞
　　○加给保定左等卫官军七月八月粮价营操者每名每月加银八分在关防守者加银一钱领马者仍与多支一月不为例
　　○己巳升光禄寺少卿高澄为南京太仆寺少卿
　　○辛未升南京应天府府丞王学益浙江左布政使萧一中俱都察院右佥都御史学益巡抚贵州一中巡抚四川
　　○甲戌升湖广右布政使姚文炤为浙江左布政使南京吏部文选司郎中李乐为河南左参议
　　○乙亥以中元节遣定国公徐延德西宁侯宋良臣长宁伯周大经分祭  七陵安平侯方锐祭  恭仁康定景皇帝中官祭  恭让章皇后驸马都尉谢诏祭  孝洁皇后各陵寝
　　○丙子诏发临清仓折粮银四万两给保定备客兵之用
　　○先是回酋马黑麻速坛兄弟相讐杀因令其党速坛米列等率二百人田于沙州冀秋收则入掠既而逃夷归我其事泄乃诈请求沙州住牧以自角□羊于是总督都御史张珩请行文省谕侦其真伪而镇巡等官仇鸾等则欲乘彼讐杀统兵剿之俱下兵部议覆言甘肃为西北重镇一面孤悬诸夷还处而沙州又其藩屏地必无容其耕牧之理宜如珩请照往年省谕土鲁番速坛满速儿例移文戒谕宣布朝廷威德令亟悔过将沙州耕牧各夷尽数收归如或执迷不悟然后督兵相机歼灭如鸾等言报可已而珩等复奏本夷遣其属来求互市因而许之似亦覊縻之法宜遣官平其价值俟交易甫毕仍谕以速回本土庶几远人畏威怀德而边疆无意外之虑兵部复以为请  上许之
　　○丁丑升河南道御史李镛为应天府府丞
　　○巡按湖广御史伊敏生□岳州府知府陆垹茶陵州知州曾才汉政绩卓异宜示劝奖  上以垹有捄荒实政诏升四品京堂官曾才汉升俸一级遇缺推用前有旨令各监司访覆所属守令贤否未见奏报敏生独奉诏惟谨足见究心民隐令升俸一级
　　○初工部匠作官郭文英积功劳升至工部右侍郎荫其子文思院副使至是以  庙工加恩再升俸级因上＜锍-釒＞辞俸乞升荫其子得旨俸级不准辞伊子准授序班鸿胪寺办事于是给事中张元冲劾奏文英徒以绳墨斧斤奔走冬官之府既带俸窃衔叨恩荫叙乃复冒渎改求此于国体名器所关不小宜明谕惩戒使知安分图报＜锍-釒＞入  上不悦曰名器不可不重工役亦须得人文英一人何至遽坏体例耶再论者罪之
　　○戊寅  成祖文皇帝忌辰  永孝殿行祭礼遣英国公张溶祭  长陵
　　○致仕刑部右侍郎叶相卒赐祭葬如例
　　○己卯发太仓银一万二千两给密云为客兵饷
　　○庚辰大同守臣报虏聚东胜州势必入寇兵部以闻诏各督抚等官严加防守
　　○巡抚顺天都御史郭宗皋奏居庸关白羊口一带甚为要害而兵力寡弱势不得不资徵调今建昌营游兵见驻密云三屯营之兵侯有警报亦走密云又有京营兵马二枝拟在顺义怀柔住劄脱居庸有急必待兵部奏调恐缓不及事请预拟借调之法如居庸白羊警急则量调建昌三屯等处兵马协助密云警急则驻劄居庸京兵亦听调发又总兵统驭军士有不用命者法得即军中斩之今居庸无总兵官人心何所警惧统乞裁定＜锍-釒＞下兵部谓调发宜允所请军士即听宗皋节制但据总兵官许国言居庸紫荆地势险阻不利用马而利步兵两关防守参将各宜拨马军五百步军二千五百以足三千之数因地用兵亦合机宜得旨两关防御马军仍足一千二百之数统兵将官虽各守信地仍须量势缓急互相策应不得自分彼此致误事机余悉如议
　　○辛巳遣太医院官视大学士张璧疾寻赐之酒馔
