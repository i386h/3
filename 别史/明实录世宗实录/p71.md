<!-- { "loadSidebar": true } -->
　　○庚申  上敕谕群臣曰近来江北江南并湖广等处水旱相仍地方饥馑人民相食所在盗贼成群应天凤阳并河南山东狭西等处元旦同时地震方冬雷电交作山崩陷灾变非常近日京城风霾蔽天春深雨泽愆期  上天示戒朕心警惕尔文武衙门官员各宜仰体朕怀同加修省凡政教有未明刑赏有未当冤抑有未伸困穷有未恤与夫利所当兴毙所当革俱一一着实举行事应奏请者条具以闻礼部仍行在外各处镇巡及三司等官一体遵奉务期弭灾和回以副朕轸念元元至意前大学士刘健疏谢存问  上以健  累朝旧臣高年耆德优诏答之  寿泗等州强贼猖獗漕运都御史胡锭奏闻诏兵部飞檄凤阳山东河南抚臣会各镇巡官严督所部克期剿绝听以便宜调发毋得观望以贻他患佥事袁经等令戴罪杀贼  庆成王府镇国将军奇言殴死军人匿尸妄诉巡按御史勘奏诏革禄米三之二○辛酉以湖广民饥发太和山香银二千两赈之从巡按御史马纪请也  初湖广镇守太监李景儒岁进鱼鲊巡按御史沉俊武昌府知府王銮各疏请罢之礼部议额外进献不免烦民每岁科敛动以千计罢之便诏禁毋科敛扰民  以宣城伯卫錞提督神机营敕定西侯蒋壑协守南京兼掌南京右军都督府事以山西行都司军政佥事都指挥佥事王钰掌本司事  诏给苏镇战马一千五百匹苏镇例无免马巡抚都御史孟春以虏警缺马请给下部议从之淮王奏疏补复裁革军校  上以江西兵荒报罢  前辽阳分守副总兵张铭纵属扰民至是巡抚都御史张琏列状以闻时铭已罢诏仍逮问  罢狭西按察司佥事李献先是献以御史按山东杖死知县沃潮潮母讼其事会献已迁狭西诏遣刑部郎中詹瀚往山东勘之提献决人不如法因而致死献妄诉不服下狭西巡抚王珝提问改献奏事诈不以实法司奏律赎  上以其情重特斥之仍戒风宪官务遵照宪纲详审刑狱无致枉滥
　　○壬戌南京前光禄寺少卿史后监生杨谌杨谦各出粟赈饥抚臣以闻  上嘉其行义赐后从四品散官服色谌谦视铨次量加一级  江西按察司佥事韩守愚久不赴任诏巡抚都御史逮问著为例  诏裁革江西布政使司右参政一员饶袁二府管粮建昌府捕盗通判三员靖安县县丞柳都寨巡检各一员永丰丰积仓副使二员南丰萍乡新喻永丰宜黄都昌石马玉隆各税课局大使八员  升山西平阳府知府廖纪为广西按察司副使  总督漕运都御史胡锭以江北赈饥请鬻运米以平市价户部覆议从之仍听截留正米连耗拾肆万石贮各仓备赈而扣今所发银七万两抵输太仓  以山东灾暂罢清军召御史林钱还  编修孙元以病请告诏元方事纂修令供职如故  以灾免镇苏常松四府税粮有差  兵部覆南京守备魏国公徐鹏举等议言南京大小教场及新江口季报官军三万四千二百令鹏举等疏止称访求将领挑选五千其余安在宜行南京内外守备督率各属悉所选军士严加训练有警以便宜调发甲胄出守备府赎锾修之火器工部铸式遣官赍送诏如部议
　　○甲子升南京给事中汪应轸南京御史李孟旭俱按察司佥事应轸江西孟旭狭西  南京御史唐勋劾都御史林廷玉起用久不赴任请诘责廷玉部覆廷玉业已赴任闻劾輙还俟其自陈动经数月先议推可代廷玉者诏可  御史戴继先言分巡分守官带理清戎恐各道更改不一书吏因而为奸宜仍旧委右布政及副使专理便奏可  以南京各府灾暂免刷卷  工部覆河南抚按官议堡夫河夫以灾故十减其二应起役者暂从雇役及免堡夫旷役工价俱难遥度请行总理侍郎会有司计其长便以闻诏如议
　　○乙丑  诏圣慈寿皇太后圣旦先期有诏免命妇朝贺御史马明衡朱浙各疏言前者  兴国太后令旦朝贺如仪今  昭圣皇太后相去未逾月乃辍而不行臣民疑之  陛下仁孝夙成恩礼之隆宜无不至万一因礼文末节稍成嫌隙此非细故疏入  上怒曰免贺自  昭圣皇太后懿旨孝奉奉  两宫朕岂敢间越明衡等妄言离间并逮下镇抚司拷讯翰林院修撰舒芬言  昭圣慈寿皇太后圣旦乃  陛下爱日承欢之会而诸命妇朝贺则又得天下之欢心以事其亲者也今遽传免恐失轻重况近因  陛下于所生有如称之仪故此报一出人心惊疑乞别降  纶音以彰至孝  上以芬出位妄言命夺俸三月  御史萧一中言朝廷设台谏为白目之官所以防天下之壅蔽今御史马明衡朱浙言涉狂直遽诏下狱臣恐中外闻之将谓  陛下以言为讳虽有奸邪欺罔之事何由上闻乞赐矜宥以彰  圣德以回  天变疏下所司既而御史李本陈逅户部员外郎林应骢相继论救章连上  上怒并下诏狱拷讯后谪林应骢为广东徐间县县丞李本揭扬陈逅合浦各主簿  都御史胡锭以凤阳卢州等卫灾重请暂留春班京操官军本地方守奏可  录大同老王沟等处斩获功升赏官军张镇等六十人有差  敕山东屯田副使兼理水利  吏部尚书乔宇等疏论大理言今之为议者有二礼官之议欲考  孝宗为隆正统存所后者父子之名萼等之议欲考  兴献帝为厚私亲存本生者父子之名但重所后者有拂  皇上未安之心重本生者适中  皇上易从之意此国是所以难定也臣等窃惟  皇上以长子入继  武宗之统必以  孝宗为考而后  宪宗之大宗为不绝此所谓以义起礼合乎天理之正人心之安者也今之争论不决者独于名称之问欲求父子两全而无害者臣等复有一说我  太祖高皇帝兄终弟及之言载在  祖训万世不易今之大明律亦  圣祖所定者考其服制所称则所后者固名父母所生者亦名父母盖有本生二字以冠之则于所后有别犹存一本之义也伏望  皇上遵  圣祖律文定拟名称于  孝宗称皇考于  兴献帝称本生考降杀轻重厘然自别庶几正统之传一本之义君臣之分父子之之名可以兼全而无害矣  上曰朕尊奉正统未尝偏厚本生奏中何说易从朕心姑不究下其章于所司
　　大明世宗肃皇帝实录卷三十六
大明世宗肃皇帝实录卷三十七
　　嘉靖三年三月丙寅朔  敕谕礼部  圣母昭圣慈寿皇太后拥护朕躬缵承大统仰荷  慈训恩德难名兹特加上尊疏为  昭圣康惠慈寿皇太后尔礼部其择日遣官祭告  天地  宗庙  社稷恭上册宝仍道行天下宗室及文武衙门知之所有合行礼仪开具以闻是日又敕谕礼部朕恭膺  天命入继大宗祇奉  祖考孝养宫闱专意正统罔敢违越顷岁仰承  圣母昭圣慈寿皇太后懿旨以所生至恩亦欲兼尽尊朕  本生父为  兴献帝  本生母为  兴国太后朕心犹未慊然特命文武群臣集议皆谓宜加称号以极尊崇今加称  兴献帝为  本生皇考恭穆献皇帝  兴国太后为  本生母章圣皇太后尔礼部其择日遣官祭告  天地  宗庙  社稷更上天下宗室及文武衙门知之所有合行礼仪开具以闻  先是礼部尚书汪俊等言顷遵诏再集文武群臣科道等官会议大礼伏奉明旨谓朕奉承  宗庙正统大义不敢有违但本生至恩情欲兼尽命臣等参酌众论议拟以闻岂非以所生之义至尊至大虽当专意于正统岂得尽绝于□恩臣等愚昧窃谓  兴献帝后已极推尊而  圣学无穷莫能称塞请于  兴献帝帝字上  兴国太后太子上更增一字以全尊号庶上慰  圣孝下答群生所谓爱敬尽于事亲而德教加于百姓刑于四海盖天子之孝也疏上复留中十余日至是得旨朕于本生欲兼尽至情尊号已别有敕谕仍于  奉先殿侧立一室以尽朕以时追孝之情礼部具议议拟来闻于是礼部尚书汪俊等复执议言  陛下欲改称  庙号自尊本生立  庙大内臣等窃念此此举所系甚大  陛下入奉大宗不得祭小宗亦犹小宗之不得祭大宗也故昔  兴献帝奉藩安陆则不得祭  宪宗今  陛下入继大统亦不得祭  兴献帝是皆制于礼而情有所屈也然  兴献帝不得迎养  寿安皇太后于藩邸  陛下得迎养  兴国太后于大内受天下之养而尊祀  兴献帝以天子之礼乐则人子之情可谓获自尽矣乃今  圣孝无穷臣等敢不将顺但于正统无嫌乃为合礼臣等不自揣度窃效其愚  献帝徽称之上仍宜冠以兴字盖  献帝初封兴国识者知为今日中兴之兆其名大而且美自于本生不失尊崇而于正统无所嫌二  圣孝弥彰而又心大定矣  上曰立  庙原无著议止于  奉先殿侧别建一室以伸朕追孝之情迎养藩邸  祖宗庙无此例何当饬以为词著从实自陈俊随具疏伏罪  上切责而宥之夺司务京韶等俸一月
　　○丁卯巡抚山东右佥都御史王尧封言临清地方灾伤重大人民饥困乞将广积二仓粮米量减价值粜卖三分之一其所易银两收贮在库候年丰照数籴买还仓户部复议从之
　　○戊辰增应天府廪膳生员二十名从御史陈伯谅请也
　　○己巳翰林院修撰唐皋编修邹守益等礼科都给事中张翀等御史郑本公等具上疏极论守益等言礼者所以正名定分别嫌明微以治政安君也君失礼则入于乱臣失礼则入于刑不可不慎也今  陛下受  先帝遗诏  昭圣皇太后懿旨入缵天统此正先儒程颐所谓继祖之宗绝亦当继祖故虽长子为人后而不可辞也夫所继之祖乃百世不迁之祖大宗之统也我  太祖高皇帝至于  列圣相继之统不可一日不续者也特以  武宗为兄不可以分昭穆故考  孝庙母  昭圣以缵正统此天经地义质诸圣经而无不合者也至于本生之恩特加  帝后之号则于私亲不可谓不隆也乃又加以  皇考之称去其始封之号则于正统略无分别矣夫天下无两重之理尊无二上是以我  太祖高皇帝制孝慈录以教天下其叙五服之制有曰为人后者为所后父母服三年为所后祖父母承重为本生父母降服期年即丧服之隆降则庙制祭法皆可类推矣伏望  陛下恪遵  祖训毋为异论所惑于  兴献帝遵称避  皇考之嫌存始封之号庶于正统不致僭踰皋疏略如守益言请于本生备其尊称以伸隆孝之道系其始封以远二统之嫌翀及本公等则谓今之天下  太祖高皇帝之天下八传而至  陛下借曰  孝宗未尝亲子  陛下其守此鸿业而传之以及  陛下子子孙孙万世相承者果谁之德与故  陛下在藩之日则可曰  孝宗之侄  兴献王之子今在御之日则当曰  孝宗之子  兴献帝之侄可两言而决也奚待于纷纷哉至于立  庙大内之说实为不经  献帝之灵既不得以入  太庙又空去一国之祀而姑托享于大内焉  陛下之享  太庙其文必曰嗣  皇帝于  献帝之庙则又当何称爱敬精诚两无所窃恐  献帝之袖且将蹙然不安是  陛下之孝既不得专致于  太庙而于所以奉  献帝者反为渎礼而不足以尽其心矣  上览奏不悦以守益等出位妄言姑置不问而责举阿意二说翀及本公等朋言乱政各夺俸三月
