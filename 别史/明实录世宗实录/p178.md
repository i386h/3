<!-- { "loadSidebar": true } -->
　　○丁巳致仕少保兼太子太保吏部尚书武英殿大学士石＜王卸-卩＞卒诏赐祭葬如例谥文隐＜王卸-卩＞真定府藁城人成化二十三年进士改翰林院庶吉士授检讨升修撰历南京翰林院侍读学士两京国子监祭酒南京吏部右侍郎礼部左侍郎兼翰林院学士掌院事教习庶吉士庚辰主考会试寻升礼部尚书掌詹事府今上即位改吏部尚书兼学士为纂修  武宗实录副总裁官遣祀阙里及东岳少昊事竣连上章请老不允癸未再主考会试甲申入为文渊阁大学士与机务未几加少保兼太子太保武英殿大学士以议  世庙神路及  章圣皇太后谒  庙事反覆争论忤旨乞致仕许之至是卒＜王卸-卩＞正直廉静居官四十余年始终一节士论重之
　　○戊午  上以灾异敕谕群臣曰去岁季冬长星见而数丈今年元旦阴霾作而竟日且连年之变异数省之旱潦自来所未有者是皆朕躬愆咎钦惟  皇天仁爱每垂警示朕敢不思过图改自新厥德以仰答眷爱然已过不能已知况尔文武群臣大小百官皆有共理之责未知睹此变异尝思之否乎今已踰月一言未闻兹朕持降敕开晓尔凡在位之人当各加思省各尽其职勿视为常如有可弭灾之术当各自陈奏朕自采择施行勿怀畏惮勿生猜疑务有知速言言无不尽庶朕有过得闻以图修改尔等亦免尸官之讥矣故兹敕谕尔等其钦哉钦哉于是大学士杨一清张璁翟銮各上＜锍-釒＞求退  上各优诏慰答谕以悉心奉职匡辅不逮以消天变
　　○时狭西岁饥诸镇备虏方剧而军饷不继藩禄多逋巡抚寇天叙以闻  上从户部议以太仓库银十万淮浙等运司盐价三十三万有奇分给延绥宁夏甘肃固原先补起运及存留俸米之数令其召买刍饷中纳本色分贮要害备用其宁夏一镇则以织造余银及布政司在库官银接济
　　○通政使司左通政宋沧等条奏职业六事一言大明律后虽附载臣民题奏本式而官尺民尺长短广狭尚未分明宜如法刊示使不得以意增损一奏本多小字不便观览宜令明整与题本大略相似一凡各衙门章＜锍-釒＞事干私情径赴左顺门投进者听科臣及本司参奏治罪一凡题奏大事别具  御览略节至于民间本词务从简实不得浮冗缘及他事一差错奏章如例参奏行罚其民本移本司自行驳出改正一严访积年作状代书顶名打点等项奸徒处之重法以清宿弊  上曰  祖宗设立通政司出纳命令通达下情所系甚重今是职久废尔等建议修明朕已具悉俱如议行
　　○己未  悼灵皇后陵管事御马监左监丞郭鉴等请增陵户以供洒扫  上以昌平州赋役浩繁人户雕敝令顺天府于附近州县佥充
　　○知贡举官礼部左侍郎李时以堂弟李旼会试辞免入院不许
　　○赐洪水守备指挥崔嵩延绥游击将军卜云羊酒彩币以六年西海达贼入寇二臣督战有功故也
○庚申吏部尚书桂萼等奏原任都御史马昊贪残险谲言官论之前后数十辈胡世宁老成谋国不宜误荐此人  上曰卿等言是马昊既屡经论劾罢之世宁举非其人心实为国其安心任事不必介意
　　○萼等又奏先年建言缘事得罪诸臣如邓继曾季本陈逅陈相叚续侯秩杨言缪宗周陈察萧一中胡松吴彦郗元洪周在徐州周相十六员因事降调如黄国用罗玉刘秉监张好古张＜羽惠＞陆冕郑杰汪佃等八员皆才识可用惩创已深宜及时收录以称明旨赦小过重绝人之义  上然之命于在外员缺酌量推用
　　○先是  上谕礼部  悼灵皇后灵柩在山隆冬冱寒久未克葬今天气渐和土脉已融钦天监其择日举行于是监臣奏以三月初一日安葬  上命于二月中诹日礼部覆该监议谓二月丁卯乃景命之月理当忌避  上曰朕念守陵军士暴露日久故令速举俾得早休卿等既称有妨亦爱君之意其如所请
　　○套虏万余骑驻杨柳堡石臼墩诸处宁夏戒严巡抚都御史翟鹏以闻  上命兵部移文总制王琼行令各镇巡官协心防御互相应援不得自分彼此致误事机
　　○辛酉命四川董卜韩胡宣抚使司进贡番僧锁南藏卜等十四人各袭授都纲职事
　　○总制三边尚书王琼等奏以分守庄浪右参将李永定移镇宁夏松潘参将彭浚移镇庄浪时宁夏员缺业已推杨和铨补  上以琼等言即徙浚庄浪而令永定俟它镇缺用之
○大学士张璁妻蔡氏病  上闻为遣医视之
　　○时南北灾伤有司岁供叚绢多逋且竞为滥恶每当朝贺颁赏诸夷使怨咨赴部自愬状礼工二部以闻  上因切责织造地方掌印提调官旷职罪其入觐者令吏部严限追徵仍命礼部饬通事人等宣谕诸夷安分知止毋贪求过望
　　○壬戌置  悼灵皇后陵果园菜园房屋悉如  康陵规制
　　○命延绥游击将军署都指挥佥事王效充右参将分守延绥东路升万全右卫指挥使杜辉为署都指挥佥事充左参将分守宣府北路独石马营等处
　　○右春坊右中允廖道南应诏陈言昔  太祖高皇帝命天下勿奏祥瑞若灾异即时报闻又谕侍臣灾祥之来皆由人致一念敬畏上格  皇天故致治卓卓如此然其敬畏之实约有四事其任大臣如谕六部以允执厥中谕中书省以振举大纲是已其崇儒术如谕朱善以常持此心至公无私谕秦裕伯以圣人之学以天为准是已其重守令如谕来朝官以约己利人谕侍臣以治民犹治水是已其慎将帅如谓择将当兼用识谋仁勇谓备边当常存戒心是已今长星变曜元旦风霾陛下申敕文武上下交修是即  太祖敬畏之心也臣愚不暇远引苐请以四事为法因以今日所当任大臣崇儒术重守令慎将帅之事敷陈上请以为畏  天法  祖之实莫要于此＜锍-釒＞入  上嘉纳之
　　○吏部尚书桂萼等以灾异陈言今天下民力竭矣工作襍派不可不亟议节省国用匮矣掌事者之余财不可不急议会通边防弛矣兵粮纪律不可不亟议整理况当  皇上恪谨  天戒深恤民隐之期欲恩惠及于民惟在敕下该部分别工徭缓急会计钱粮多寡具奏处分其各边军饷则在用人举法甚畏议论不同互相掣肘尤宜特敕部院议处便宜以闻＜锍-釒＞入  上命阁臣拟旨因谕之曰吏部等衙门会奏本其大工杂役湏要依拟定夺  仁寿宫工程虽似不可缓恐川广夷民被扰激生他变并逐件事宜卿等虽拟票封上朕未细晓其可行与否卿等便逐件开列其宜朕览施行兵部等推来经略边务文臣可不必差夫虽云经略不免劳扰军民卿等勿谓斯为循例之举见今虏贼出没不时士卒湏餋其锐气不可使之杂役边务只着巡抚粮草着管粮官各用心经理务使有备彼果尽心虽十事亦或克济不在多用人亦无益事也
　　○户部尚书梁材等言臣等查嘉靖七年太仓所入止一百三十万金而费出之数乃至二百四十一万有余加以各省之催徵不前诸边之用度无节少遇凶荒纷纷奏请臣等切详弊端有五焉一宗室二武职三冗食四冗费五逋欠自非多方议处将来何以支给乞敕廷臣会议天下岁入岁用之数各处各边救荒备虏之宜及太仓银两禄粮俸廪宜动支存革与否一一分条上请令公私有备经久可行方为长策如有未尽则以属在外巡抚通行奏处  上曰览奏足见体国节财至意会计岁用行内外各司集议以闻尔部中仍详择可否具覆处分
　　○户部覆大学士杨一清等所奏恤民穷事略言今天下被灾地方四川狭西为甚湖广山西南北直隶河南江浙山东广东大同次之自蠲免停徵及动支仓库粮银之外计所发内帑银一百六十三万二千三百有奇盐一百五十一万八千五百引有奇  圣恩旷荡莫此为极但恐有司奉行不谨民无实惠宜如一清言严行督治毋事弥文  上以为然命兵部驰谕各抚按官行令所司具以从前恩诏出给榜文其除免分数并赈济救荒事宜务从实举行有苟且塞责及乾没为奸利者处以重典守巡官督察不严者抚按官以名闻
　　○甲子敕谕朝觐官员令各省励自新廉洁勤慎恪守宪章敷宣德化用副简贤图治惠餋元元至意
　　○先是七年  上大祀  南郊团营扈跸将士多不至者提督尚书李承勋参行科道核治于是把总汤清等以缺队大多下法司治罪革任余将佐抵罪有差营制凡把总有缺提督坐营官随行选补武定侯郭勋阴庇清等留其缺久不补至是踰岁矣遂＜锍-釒＞请复清等任而诋承勋参革为非于是巡视京营科道言王准等数勋专恣罪且请重治清等以杜夤缘申法禁兵部覆如准议  上命锦衣卫逮清等送刑部鞫治勋姑贳之
　　○乙丑  上谕阁臣曰卿等昨以重守令一事为言足见忠虑朕本宗支冲幼无德之资仰承  天命  皇兄遗诏俾为君长以奉  郊庙之祀安斯民耳柰何寡昧无知何为安民之道夫守令亲民之官此官得人则民安而非堪此官者则民不安抑得人而无能否之分进黜旌罚之失当则民亦不得安耳故自古重此官我  祖宗亦重之今之计他皆繁文如降敕书屏之类只当卿萼吏部严加访察以为黜陟之宜而不系县令决不得升御史给事不为郡守决不许超为卿佐每三年之期将可否分别等差量为劝示六年倍之九年再加倍之又命都察院严戒巡按令其公举劾秉正体上亲为按历以稽其职之修否不许折挫凌辱如此则守令自得以重民生安可以安矣卿等其协心详议如可卿璁即与同官拟旨来行
　　○复设兰州管粮郎中时有言甘肃孤悬河外转输艰难者尚书梁材上其议故有是命
　　○太子太保兵部尚书胡世宁固称病笃乞骸骨归  上以其情词恳切特准致仕给驿以归仍令有司月给米二石岁遣人夫四名应用
　　○丙寅升云南左布政使徐赞为都察院右副都御史提督抚治郧阳等处地方
　　○狭西韩府宗室以禄粮所逋数多诣有司自言抚臣以闻户部覆议今岁歉民穷既不当额外加徵即发帑开盐又不可继宜令抚按官督所属徵还积逋仍以近日补各边起存银盐积余者稍济之  上是其议
○以灾伤免南京四十二卫屯粮有差
