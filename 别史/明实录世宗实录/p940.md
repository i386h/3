<!-- { "loadSidebar": true } -->
　　○翰林院编修杨名再上＜锍-釒＞言臣顷以灾异修省妄有建白蒙诏令臣明言臣不胜悚惧以臣之愚于时务人品固未能一一周知然得于见闻实有不容己者敢昧死为  皇上明言之臣惟吏部诸曹之首尚书百官之表而汪鋐者小人之尤也鋐心行反覆举动乖张志惟务于逢迎私必期于报覆使在位日久益以逢迎之巧济其报复之私其为害可胜言哉此鋐之不当用也武定侯郭勋赋性奸回立心险诈阿奉权贵叨受殊恩  皇上使之久典戎务与闻机政勋复不自检饬肆意猖狂岂可以为臣工所视效哉此勋之不当用也太常寺典司礼仪以事  神祗享  宗庙者也近乃使陈道瀛金赟仁辈庸恶道流充之其声音容貌既极粗鄙而素行复饮酒好色无所不为一遇祭祀惟专意于分受品物及香烛柴炭之类而已望其诚敬精白以赞明禋之德非所几矣此道瀛辈不当用也夫是数人者群心皆曰不当用而  皇上用之无亦  圣心之偏于喜者耶  皇上践祚以来诸臣因建言论劾之间识见偏执言词纰谬以触  天威自取罪戾其迹虽若难恕其心皆有可原自蒙谴罚惩创已久况皆  累朝作养以遗我  皇上共成光明之治者而忍终于废弃老死已乎虽累有以宽释起用言者未蒙慨然允行近见大学士李时以爱惜人才为请即荷嘉纳中外臣民不胜欣跃但该部未见题覆则臣所谓迟回观望不能悉力将顺纵有陈请不过虗文以塞责者岂尽无哉臣窃以为是得罪诸臣群心皆曰当宥而  皇上或未释然无亦  圣心之偏于怒者耶推而至于百为如稽复旧典以备一代之制真盛举也但未免工作屡兴财力并竭采运木植烧造塼瓦装载灰石所至骚然民无宁日则闾阎之下咨嗟愁叹以干  天和者亦岂少乎又如真人邵元节猥以末术过蒙采听常于内府修建醮事此虽  皇上祈天永命之心不能自已但祷祠之说自古无验今乃不惜糜费使之频举且命左右大臣奔走供事遂致不肖之臣妄为依托且闻有昏夜乞哀出其门下者恐为市恩播威夤缘偾事之渐也夫以  皇上敬一之心臣民祝愿之念感格  天地  万寿之福百男之祥可以坐致乃使异端小术攘以为功书之史册后世其将谓何凡此皆  圣心之少有所偏者故臣敢为内照自省及戒谨恐惧之说盖欲  皇上远稽尧舜务以德高群圣治冠百王耳臣诚不足以致感悟言无足以备采择至廑明谕臣寔所逃罪伏望  圣明察臣愚直宥臣狂戆将汪鋐等早赐罢免得罪诸臣明敕该部量为议处及大工完日加意休养无复有所兴作以重困农民而祷祠之事一切远郤如此而民心有不响应  天心有不潜孚者臣未闻也奏上  上大怒谓名既欲纳忠论事自当吐露真诚明白指说却乃罔上怀奸沽名卖直托言星异胁制朝廷泛引旁牵诬害忠善意引党类以图报复乱法怨君殊为无理令锦衣卫执送镇抚司用刑拷讯奏请处分既而鋐具＜锍-釒＞辩谓名四川人与杨廷和同里廷和与张孚敬议礼不合顷孚敬去位廷和之党思为报复故攻及臣臣为  上简用诚欲一振举朝廷之法而议者輙病其操切好名且内阁诸大臣率务和同植党固位故名欺肆至此  上益怒命所司究名主使之人名濒死者数竟无所指惟以＜锍-釒＞草曾遣家童奉友送编修程文德改定数语乃遂并逮文德及奉友下狱于是兵部右侍郎黄宗明上＜锍-釒＞救名且谓连坐非羙政今以名妄言而必欲究主使之人则廷臣孰不自疑况名榜掠已极当此严冬万一困毙囹圄反为仁明之累  上愈怒谓名之罪死有余辜未伤吾仁明之治方将究主使之人而名坚执不报想宗明即主使之尤者令锦衣卫执送镇抚司并鞫以闻既而鞫名竟不易词文德祗以同年厚善私为改稿宗明自以其意论救皆非主使者狱闻  上以名并文德等下法司拟罪法司凡再拟皆不当  上意乃特诏名谪戍文德降边方杂职宗明对品调外任已补宗明福建左参政支正三品俸文德为广东信宜县典史
　　○刑科都给事中王瑄等言顷者审录重囚观者阗溢无所见闻原案未读囚辞未终輙已引去而当笔者手不停批且百五十余人造次而毕殊非慎狱之意乞自今廷审稍展其期令原问衙门各以狱辞朗然宣示使多官杂议务服其心如有矜疑亟与分辩仍发旗校徼巡毋令闲人阑入庶狱情可得而民以不冤  上然其议谓审录重囚乃朝廷钦恤至意今后会审诸臣宜尽心详慎务得真情毋忽
　　○丙戌南京户部尚书秦金巡抚应天延绥等处都御史陈轼于桂等各以修省自劾乞休不允
　　○以灾免山东泰安历城等七十九州县德州等二十二卫存留粮税有差其起运各马房仓粟米黑豆银比常价各减一钱仍改折正兑米十万石改兑米九万石有奇俱银五钱
　　○户部右侍郎张瓒赈济狭西事竣  上令瓒回京而留员外郎袁淮主事王维垣会同各抚臣以户部所发太仓银措置刍饷毕日还朝
　　○戊子命开原参将署都指挥佥事萧滓充副总兵镇守山西地方
　　○诏今岁暂免行刑
　　○金星复昼见
　　○己丑初庆庶人台浤既以罪废长子鼒櫍幼未封暂敕巩昌王寘銂理府事銂德承奉刘永及章小交构裁损浤宫眷薪米及庆怀王妃王氏供膳节取庆府所积金榖赀产器仗马匹值以万计撤改屋宇数百间浤淫虐其故宫婢不能堪往往畔归于銂浤复溺爱幼子薄鼒櫍内使王羙故怨浤乃诱櫍逃之銂所銂欲擅其府事谋陷浤不测乃伪撰口号托言浤所为谓欲杀銂令永教櫍诵习之遂胁长史等官录报抚按论奏然銂禽兽行尝淫其已故长子台清妻王氏生二女又贪刻凡子女应请名封婚嫁者多抑勒不为奏以是失宗人心丰林王台瀚阴觊摄府事瀚有内使齐文明者求銂保奏冠带不许文明乃募雕工李仁正私雕巩昌王印伪为保奏又伪为銂辞理府事奏欲夺昌巩之柄归之丰林二＜锍-釒＞俱不报台浤亦为怀王妃王氏上＜锍-釒＞言銂损其供膳无以自存浤省过自新乞复其爵瀚复＜锍-釒＞銂床第诸秽迹谓无以表仪宗室致辅国将军台淓效尤淫渎多夺庶人赀产恣为奸利及承奉刘永长史张进言等诸不法状内使刘宝亦讦发銂阴私俱下抚按官会勘乃言永及文明各逋匿不听鞫且事多涉宫壸非外臣所可按问遂诏遣司礼监太监宋兴会镇守太监刘玉究诘宫中事其銂报子妇生有二女及淓尝强市孟氏女为妾俱有迹乃会抚按逮永及文明进言等并所连及人推勘之尽得其情遂论仁正及永罪俱死余坐有差以銂瀚淓浤及銂子妇王氏及所生二女以应议请裁于  上且言台浤父子乖离不自省改鼒櫍难与同居请迁台浤于狭西以绝厉阶其鼒櫍封典及国事所属乞蚤为宗盟定议藩邸旧臣嫌隙已深难与复事新主并乞改调别选贤良以充辅导左右之任奏上  上以寘銂贪淫狂悖伤化败伦背违  祖训并王氏及奸生二女俱下法司会廷臣议台瀚阴怀觊觎争权奏扰革爵为庶人台淓用强置妾姑夺禄半年台浤迁发并鼒櫍册封诸事宜令礼部会官集议奏请余如勘议于是法司集议谓寘銂纵欲聚尘王氏宣淫乱纪皆为大恶请  上割恩正法其二女亦难留之宫府宜为酌议得旨寘銂姑从轻革为庶人送凤阳高墙禁住王氏勒令自尽所生二女令有司以庶人子女例处之已礼部会议上乃安置台浤于狭西会城封鼒櫍为世子敕管府事
　　○辛卯南京吏部尚书刘龙礼部尚书严嵩兵部尚书王廷相以星变各自陈乞罢  上皆褒谕留之
　　○南京礼部右侍郎黄绾刑部右侍郎胡琏工部右侍郎张羽都察院右都御史万镗提督操江右都御史潘真通政使司右通政王激右参议林时大理寺卿洗光右寺丞林希元各＜锍-釒＞请罢不允
　　○升总督漕运右副都御史刘节为刑部右侍郎
　　○以灾免河南归德祥符等八十五州县宣武等十六卫所税粮有差
　　○诏顺天府发银二百七十两于五城市故衣给流民无衣者
　　○壬辰  诚孝昭皇后忌辰遣建昌侯张延龄祭  献陵
　　○癸巳真人邵元节以编修杨名劾其奸滥乞休  上温诏慰留不允
　　○诏追封沈王胤移祖父灵川荣懿王恭裕王为沈王祖母郭氏为沈王妃李氏为夫人胤移以郡王继绝进爵亲王援例请追封礼部覆报从之
　　○甲午赠故少保兼太子太保吏部尚书廖纪少傅赐祭葬如例谥僖靖纪河间府东光县人由进士授吏部考功主事历员外郎中太仆太常少卿太常卿工部右侍郎改吏部升南京吏部尚书改兵部致仕起吏部尚书加太子太保乞致仕许之加少保命有司月给米五石岁夫六名赐敕褒奖至是岁八月卒纪端亮古朴一切世味不入其心居闻以简籍自娱孜孜著述晚岁犹不倦云
　　○礼部尚书夏言＜锍-釒＞乞除其家府军左卫军籍许之以见应役丁笃疾京卫及江西俱无次丁故也
　　○提督北直隶学校御史胡明善以擅取禁塘大石立碑为内官昝文鉴所讦下狱令法司拟罪明善上书诉辩  上怒夺刑部尚书王时中等俸半年谪郎中诸杰为边方杂职责法司速谳其狱黜明善为民已乃补杰为广东高明县典史
　　○以修理  显陵香殿暖阁及  纯德山阳春台立碑工完诏赏工部右侍郎黎奭太监传平银各五十两纻丝四表里余赏银有差
　　○丙申改工部尚书聂贤为都察院左都御史
　　○先是御史郭弘化＜锍-釒＞言按天文志井居东方其宿为木顷者彗出于井必土木繁兴所致臣闻四川湖广贵州之采大木者江西浙江之采杉木者山西真定等府之采杂木者劳顿万状应天苏松常镇五府又以成造大甎民间耗费不赀而窑户之逃窜过半矣至于广东以珠池之役激穷民为盗攻劫屠戮逼近会省凡此皆有戾  天和上干星变者也请停不急之工罢采木采珠之令则彗灭而前星耀矣章下户部尚书许瓒等言近以工兴采木烧造之役半天下且五年间凡三采珠物力易屈民困日深弘化言宜听  上怒曰采珠旧例非朕所增弘化泛言奏扰如曰彗灭前星耀则朕未立嗣专以采珠致耶尔等不以为非乃更附和其说何故于是责弘化对状黜为民诏吏部锢勿用
