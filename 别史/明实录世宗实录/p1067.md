<!-- { "loadSidebar": true } -->
　　○戊午  恭睿渊纯宽穆纯圣献帝忌辰  景神殿行祭礼
　　○辛酉
　　○先是武定侯享□阝勋奏迩来科道奉委验收仓库钱粮废职侵官招权规利殊失言官之体宜行裁革但令专事谏诤事下工部覆议谓勋所奏深得修明职守之意  上命仍查原设验收部官以闻至是工部言甲字等十库原设本部员外郎一员军器局原设郎中一员设司监御马监中马局针工局银作局司苑局内官监兵仗局酒醋面局宝钞司嘉靖九年始命原管十库员外郎一并验收并增设十库监局科道官  上曰十库监局部官原有者仍旧系九年增设者俱革之
　　○壬戌
　　○降工部虞衡司署员外郎皇甫汸为湖广黄州府推官汸以  山林运石垫道稽迟为武定侯享□阝勋所论刑部议赎罪还职  上不从特旨降用
　　○追封锦衣卫带俸都指挥使方锐妻孙氏为夫人赐葬如例孙氏  皇后母也  孝陵王完绍赏镇远误顾寰永康侯徐源太监潘镇王德萧通南京兵部尚书王軏南京工部尚书蒋瑶右侍郎胡训先任南京兵部尚书秦金先任南京兵部右侍郎王尧封苏民南京给事中钱焕曹迈曾均监察御史高懋方免各银帛南京工部营膳司郎中李暹员外郎高忡升一级屯田司郎中周志韦莫同等各升俸一级余皆赏赉有差
　　○癸亥
　　○升监察御史姜润身为顺天府府丞
　　○丙寅
　　○改巡抚山东右副都御史胡缵宗总理河道
　　○丁卯  孝庄睿皇后忌辰  景神殿行祭礼遣英国公张溶祭  裕陵
　　○戊辰
　　○巡抚山西右副都御史韩邦奇乞致仕许之
　　○己巳  孝穆皇后忌辰遣英国公张溶祭  茂陵
　　大明世宗肃皇帝实录卷二百十三

大明世宗肃皇帝实录卷二百十四
　　嘉靖十七年七月壬申朔
　　○癸酉
　　○升四川按察使冯时雍广东按使陈卿俱为布政使右布政时雍湖广卿广西直隶永平府知府刘隅为河南按司副使
　　○甲戌
　　○立秋祫祭  太庙时享  献皇帝庙命武定侯郭勋代时陪祀不至者武安侯郑纲夺禄米一月指挥钟等各俸二月
　　○升抚召郧阳都察院右佥都御史路迎为右副都御史巡山西提督鴈门等关顺天府尹曹兰为都察院右副都御史巡抚山东
　　○乙亥  仁孝文皇后忌辰  景神殿行祭礼遣西宁侯宋良臣祭  长陵
　　○丙子
　　○脩浚地丘店丁家道口河工完赏总理河道都御史于湛巡抚河南都御史易瓒巡按御史王镐各银币有差按察司副使张纶等各升俸一级
　　○丁丑
○兵部覆巡抚山西都御史韩邦奇等议谓  祖宗令甲官军不得擅调此为鼠窃小偷而言至于大盗猝发变在呼吸者安得以此为角□羊当敕所司讲明律意其有势不眠闻听即调兵剿捕邻境亟应援之报如议
　　○南京役军都督府管事定远侯邓继坤遣人县令牌代点守卫官军为内使米旺扶持事闻诏夺继坤禄米一月
　　○戊寅
　　○升四川布政使司右参政刘勋广东布政使司左参政詹瀚俱为本省按察司按察使改狭西行太仆寺少卿张镗为山西布政使司右参议
　　○拔服关庶吉事张绪为翰林院检讨
　　○以旱灾免山东兖州济南东昌府所属州县夏税有差
　　○庚辰
　　○旌表福建孝子吴敏嘉等三人节妇苏氏等十有四人烈妇陈氏  诏复设河南睢陈兵备官从巡抚都御史易缵议也
　　○壬午  皇第六子薨诏追封为戚王谥曰怀
　　○升江西按察司副使侯缄为四川布政使司右参政
　　○升浙江右布政使邵锡为顺天府府尹  命西官厅都督佥事江桓挂印充总兵官分守宣府地方
　　○癸未
　　○升赏镇藩凉州二卫红城子堡等处获功阵亡官军王泽等九人宣府柳沟台获功官军武敬等三十三人辽东角□兼场堡获功官军高清等八十人
　　○甲申
　　○以中元节遣定国公徐延德驸马谢铝长宁伯周大经分祭  七陵都指挥方锐祭  恭仁康定景皇帝陵寝玉田伯蒋荣祭  孝洁皇后陵寝
　　○降怀仁王府奉国将军聪浇为庶人夺宁化王府镇国中尉表樲禄米三之一表棬知焌知火□吴禄米各一年皆以暴横不法故也
　　○乙酉
　　○狭西按察使朱佩乞致仕佩以广东参政升迁未任吏部覆其政行惇笃请依升职致仕诏许之
　　○先是总理河道右副都御史于湛奏原设河夫二千三百余名今黄河南徙夫役无用量留五百名脩补堤岸其一千八百名折银贮库以备河道支用工部覆议从之
　　○丙戌升江西按察使刘储秀为浙江右布政使
　　○礼部尚书严嵩佥大学士李时夏言拟上秋享及称  祖称宗一应礼制并成造册宝取用祭器供设牲品撰拟祝文乐章等事请各下所司亟行办理诏俱如拟
　　○丁亥  命署都督佥事李凤鸣佥书中军都督府事仍于东官厅操练
　　○山西巡抚都御史韩邦奇请于神池堡及五寨前后各筑一城设守备一人益兵八百马五百匹俾得据险守隘以遏虏冲兵部覆如其言从之
　　○己丑  太宗文皇帝忌辰  景神殿行祭礼遣玉田伯蒋荣祭  长陵
　　○赐右春坊右谕德王用宾父故河南怀庆府知府王懋祭葬用宾侍经筵有年初闻懋计予诏祭一坛至是复以葬请  上念其讲读劳特许之
　　○升户部右侍郎袁宗儒为本部左侍郎  命总督两广等处粮饷户部右侍郎高公韶回部管事
　　○升光禄寺卿王以旂为都察院右副都御史抚治勋阳
　　○升提督京城巡捕参将周浚为署都督佥事充总兵官提督西官厅
　　○庚寅
　　○礼部请卜建  皇第六子坟诏并建示頴伤王蓟哀王左
　　○辛卯  命云南火理等府河南宜阳等县矿银
　　○壬辰
　　○礼部奏追封册谥頴伤王蓟哀王戚怀王仪注以是月二十九日卯时发册行翰林院撰拟告文先期遣官告  景神殿太常寺备脯醢酒果如常仪前期鸿胪寺官设各节册案于  奉天门东内侍官设各节册案于頴伤王苏哀王戚怀王灵柩前节案居中册案居左设香案于节册案前至期  上具常服御  奉天门各正副使但青衣本等带诣  奉天门百官青衣本等带入班行叩头礼毕东西侍班各正副使入就拜位鸿胪寺官赞四拜兴平身序班举各节册案正中又赞五拜三叩头礼毕序班举案正副使随行鸿胪寺卿跪奏礼毕  驾兴节册至右顺门外正使持节副使捧册各置于亭中由西华等门中道行至长春官内正使持册副使奉册各置于案鸿胪寺官赞就位各正副使就位赞上香复位赞宣册各宣册官取册立宣讫置于案赞礼毕次日各正副使持节复命  上命武定侯郭勋告  景神殿英国公张溶成国公朱希忠及勋充正使大学士李时夏言尚书严嵩充副使各行礼
　　○先是礼部请贺  万寿圣节不许及是再请乃许之  命原任建昌营游击将军九聚充参将提督京城内外巡捕
　　○癸巳
　　○升江西布政使司右参政尹嗣忠狭西布政使司右参政彭延年各本省按察使  慈宁宫工完赏武定侯郭勋大学士李时夏言太监高忠各银五十两彩叚四表里荫一子锦衣卫百户兵部尚书张瓒银五十两彩叚四表里工部尚书温仁和四十两三表里尚书周叙侍郎吴大田江晓潘鉴各三十两二表里大田晓各一子入监读书陵锦衣卫都指挥使陈寅署都督佥事都指挥佥事张琦署都指挥同知指挥佥事赵俊为指挥同知各赏银三十两彩叚二表里兵科右给事中李鹏鸣广西道监察御史方纯升大理寺寺丞各银十五两彩叚二表里通政使司右通政郭秉聪太仆寺少卿蒋应奎工部郎中沉思贤等各升赏有差已勋＜锍-釒＞辞恩荫不允时言亦辞免许之
　　○甲子
　　○升大理寺左少卿周煦为都察右佥都御史
　　○乙未
　　○升南京广东道御史赵彦之为河南按察司佥事整饬睢陈兵备  命广西都司佥书署都指挥佥事顾邦重掌本司事升靖州卫指挥佥事彭昇为署都指挥佥事代邦重
　　○丙申
　　○升狭西按察司副使孙存浙江按察司副使陈儒俱为布政使司右参政存江西儒狭西
　　○改南京太仆寺卿赵廷端为光禄寺卿
　　○南京太仆寺少卿朱廷立乞餋病许之
　　○戊戌
　　○右军都督府管府事彰武伯杨质卒赐祭葬如例赉州土官宣尉司安万铨以破都匀凯口囤功辞所赏银币而乞升参政职兵部言赏功自有定格名器不容滥与万铨逾分妄求当罪之  上念万铨功不罪而令其逮沾其拨置者仍令其受赏
　　○乙亥  中宫千秋节免命妇朝贺
　　○时辽东岁用不足抚臣以请户部请借支山东扣剩余银二万两补给仍预支太仓银五万两为明年年例诏从之
　　○庚子
　　○户部言比年十库内臣增设太冗官多民扰请敕司礼监查议量数员署为令额得旨后勿复增其见在库者仍旧
　　大明世宗肃皇帝实录卷二百十四


明世宗肃皇帝实录卷之二百二十五
　　嘉靖十八年六月丁酉朔酉刻雷震  奉先殿左吻及东室门槅同时皇城北鼓楼毁礼部请敕下诸司修省三日两京堂上官自陈言官条时政得失  上命待谕行祭告礼百官湏实心省畏勿徒以虗文为也自陈依议行
　　○戊戌  上以  奉先殿雷震召大学士夏言顾鼎臣往视时晷已移辰矣而言等尚未入政府  上不悦曰辅臣朕所凭倚恣逸若是何以表率群工命礼部劾之言等请罪  上曰朕每宽言过非为言为左右义重也言乃滋傲惰成性蔑不知警其何以表率百僚鼎臣亦相效既已知罪姑宥之自后诸司敢踵过蹈非者礼部都察院参奏相党护者连坐
　　○遣官赐书礼于汝府等王答南狩来朝之礼也
　　○庚子升广东道御史苏祐云南鹤庆府知府韩儒俱为按察司副使祐江西提调学校儒四川
　　○升山海关守备指挥萧宝为署都指挥佥事充左参将分守燕河营
　　○辛丑乌思藏阐教等王差国师短竹劄失等贡方物袭职宴赏如例
　　○瑞昌王府奉国将军拱枘表进大礼颂一章  上留览以奏牍不谨下礼部参劾寻宥之
　　○壬寅大学士夏言顾鼎臣各以雷警自陈乞罢  上以言等左右重臣倚注有素勉其秉忠经国共回  天意不允辞
　　○命大同游击将军都指挥佥事王升充右参将分守大同西路居庸分守署都指挥佥事罗希韩充右参将分守马兰谷三万卫署都指挥同知史俊充大同游击将军代升三河守备署指挥佥事张镐升署都指挥佥事分守居庸代希韩
