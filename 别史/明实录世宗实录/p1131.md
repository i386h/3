<!-- { "loadSidebar": true } -->
　　○勘处湖广贵州夷情都御史万镗言镇筸铜平叛苗以次殄除请掣大军量留土兵分布戍守贼首龙求儿龙毋叟虽听抚出降然皆稔恶元凶宜正重典遂陈善后事宜七事一往年湖北止设守巡二道后缘夷警增设兵备彼此牵制当革分巡专令兵备兼理又分守岁一更代事难责成当选参政一人专守湖北其贵州新镇思仁道亦专选参议一人令各抚苗夷一湖广麻阳贵州铜仁当设参将一人兼部两省汉土官兵往来控制一参将既设在湖广则常德等六卫永顺等宣慰施南等宣抚筸子坪等长官司及镇筸九永二守备隶焉在贵州则铜仁等长官司守备他如四川酉阳宣抚平茶邑梅等长官司皆隶焉有司不得阻挠行事一掣取湖广辰沅武昌四卫轮戍清浪哨内军各五百五十人改戍麻阳或于沅州卫所调一所守御更选湖广镇溪等处土兵一千五百人贵州铜平等处土兵义兵一千人以备缓急一土官往往诱苗行劫当谕戒之其不悛者降削忠顺无过者时加抚赏一贵州铜仁等处无城可守所隶各长官司亦尽残破当为筑砌城垣缮造楼橹一湖广旧设湾溪安江十六堡贵州设亚寨地架十堡而岁久变更堡军逋逃至若湖广丫剌关等处尤为要区当命所司查勘随宜裁并增设一诸苗既降即当安抚有欲复业投寨或耕田支饷者悉听从之而尤湏解怨弃责销讼固盟以结其心兵部覆皆如其议因言二凶系先事抚出非在阵俘获者比当待以不死  上曰逆苗恃险乱常构祸数年今既平定各该贼犯并诸功罪查明具奏龙求儿龙毋叟发辽东安置防守事宜俱如议行镗回京听用已南京试御史缪文龙劾镗欺罔谓铜平镇筸苗贼屡抚屡叛不复知有朝廷之法不可终抚镗至辰州一筹莫展听诸司土官之诱以千百四员往质其寨招出龙求儿却以法绳之而置质官于度外致使叛苗将护去头目杀死而幸存其官乃多用金银以赎之求儿等原非抚出人数庸鄙无谋取侮小丑既而旷日持久糜费老师不得已借此一求儿毋叟以塞明命旋师之后跳梁益甚既不能讨又不能抚罪不可原且铜平镇筸弹丸之地环峙诸司若果无招纳之弊旦夕成擒矣为今之计惟在以夷攻夷别选谋略大臣往督其事会同抚按兵备等官量调诸司土兵及屯戍官兵重压其境刻期讨平将龙求儿龙毋叟枭首军门以正元恶大憝之诛诸司兵马行粮不必穵运即以折色倍给使其自备仍许其平荡之日即照地方割地与之以偿其劳使自相为守他日或有反侧则因地方以挨部落因部落以责头领彼将畏威怀惠之不暇矣乞仍将万镗速赐罢黜以为大臣欺罔不忠之戒奏入  上命各该抚按官从公勘议作速具奏万镗待勘报至日具请
　　○光禄寺卿王祯三载绩满荫其子子直为国子生
　　○户部言国家视田徵租量丁定役迩来富强侵渔里书因缘为奸如江南以田赋为重而巧计之徒或附托豪宗四川以丁差为重而攒造之时或那移增减诸省积弊大略相同请如给事中何光裕议通行抚按官凡遇审编均徭选委贤能官核其产业厚薄丁力多寡据实派编务使豪右不得售奸贫难不致偏累及遇大造黄册仍申明弘治三年例如有飞诡影射投托冒匿之弊从重问拟诏如议行
　　○丙辰升浙江左布政使欧阳必进为都察院右副都御史抚治郧阳
　　○命定西侯蒋傅掌南京前军都督府事
　　○都察院覆刑科给事中何光裕奏各省守巡官俱有地方之责宜遍历所部虽偏州下邑亦必躬至察吏治阅城池查钱粮理罪囚治奸豪恤孤独督税粮审徭役诸所应举职务俱遵照宪纲事理各职掌施行仍以所行事迹具申抚按稽考有仍前旷废者听抚按劾奏诏如议行
　　○己未大祭  地于  方泽先期视牲命英国公张溶代祭告  景神殿请  太祖配神及是日行礼俱命成国公朱希忠代京山侯崔元遂安伯陈鏸大学士严嵩礼部尚书张璧分献
　　○辛酉升大理寺左少卿董珊为都察院右佥都御史巡抚辽东
　　○升江西按察使萧一中为浙江右布政使
　　○壬戌给事中杨上林劾伏羌伯毛汉所至贪墨恣肆不堪提督漕运守巩华城丰润伯曹松通贿营差俱当罢斥  上以汉赃私有迹禠其职令巡按御史逮问松以秋防事重姑留用
　　○乙丑升大理寺右少卿傅炯为本寺左少卿狭西布政使司右参政郭宗皋为大理寺右少卿
　　○升狭西按察司副使崔三畏为四川布政使司右参政
　　○命前军都督府佥书都督佥事刘玺挂印充总兵官提督漕运镇守淮安地方
　　○丙寅甘肃近边各种番夷紏众攻打庄寨杀掠人畜据险抗敌时巡抚都御史詹荣欲乘时追剿以惩凶悍除民害在总督侍郎张珩则欲宣布恩威待时戡定兵部尚书毛伯温等言御夷之道贵于趋时应变之机成于多筭番夷梗化实切腹心急之则惊变易成缓之则滋蔓难制万一调停无法抚剿兼夫徒开边衅自损国威宜行各镇巡等官练兵治具固守地方一面多遣官通人役宣布德威陈示祸福若各番畏威悔罪许令献出首恶追偿原抢财物以赎前罪或怙终负固务要追剿从长计议相机处分不得互相异同往复奏请以致失机误事  上从部议
　　○原任松潘副总兵何卿被召称疾不赴  上怒命革都督职衔勒令诣部听用
　　○管理徐州洪工部主事王觉论江北运粮把总田世威占坐粮船夹带私货僣乘舆轿辱詈部臣诏下漕运衙门逮问
　　○丁卯升狭西苑马寺卿陈云松为狭西布政使司右参政
明世宗肃皇帝实录卷之二百八十六



明世宗肃皇帝实录卷之二百八十七
　　嘉靖二十三年六月戊辰朔升湖广按察司副使张承恩为狭西苑马寺卿陕西布政使司左参议魏尚纯为湖广按察司副使
　　○赐故南京礼部左侍郎王瓒谥文懿瓒尝议大礼至是子健为礼部员外郎请补谥许之
　　○命延绥发奇兵三千人往戍宣大从总督尚书翟鹏请也
　　○癸酉狭西锋铁城等族番人柒儿箫等骆驼巷等族番人班卜等青石山等族番人甲禄等各入贡给赏如例
　　○甲戌授原任大学士贾咏孙日□□为中书舍人日□□先荫国子生至是及选期咏援  累朝讲读恩例乞改授诏特许之
　　○致仕少保兼太子太保吏部尚书武英大学士方献夫卒献夫广东南海县人弘治乙丑进士授礼部主事寻调吏部著大礼论二篇奏之其论与张桂意合  上悦拜翰林侍讲学士升少詹事预经筵日讲升吏礼二部侍郎兼学士升礼部尚书加太子太保改吏部尚书以疾赐告居二年诏以原秩兼武英殿大学士入内阁办事加少保又二年癸巳疾乞归许之及是卒赐祭葬如例赠太保谥文襄献夫始起郎署虽以议礼称旨不次擢用而性怡靖立朝议论恒在平恕人亦以此多之
　　○乙亥夜火星入箕宿六度逆行二舍
　　○丙子升山东按察司副使喻智为陕西布政使司右参政
　　○巡抚顺天都察院右副都御史许论以疾乞回籍许之
　　○丁丑升兵部署郎中何天启浙江金华府同知安如山俱为按察司佥事天启浙江如山云南
　　○改太仆寺少卿李凤来为太常寺少卿提督四夷馆
　　○戊寅以旱灾免直隶凤阳府所属州县并中都留守司直隶泗州寿州各卫所税粮有差
　　○成国公朱希忠言团营官军专以守卫京师而东西官厅听征官军尤为紧要今一旦议革三万七千余人万一有警将何调用乞留操如旧其不足之数仍宜勾解补足原额  上允其言已而巡视京营右给事中张元冲等言此辈皆老羸滥冒之徒纵留营伍无益但谓边方有事须应通融酌处请下兵部再加详议诏如前旨
　　○庚辰工科给事中李槃奏各省军器造作不如式乞将嘉靖二十三年以前逋负之数通行折价工部议覆宜遵奉诏书二十年以前折价其余年分仍解本色从之
　　○辛巳工科给事中杨宗气言北虏奸细遍满内地宜行各处用心访捕其在京师尤宜严法遉逻多方诘禁使无所容先年大同判卒窜入虏中其遗孽尚列行伍阴相倚结密致声援常乘衅吠鸣观变向背当降诏揭榜赦宥陷溺招抚叛亡至真保地方达兵为我劲卒二百年来悉获实用顷因承平无事所司议欲省费稍有裁抑致生怨望亦宜加意抚恤之兵部议言缉拏奸细及抚恤达兵宜敕诸臣奉行大同军士宁辑已久近荷赏赉皆尽衔恩若无故降诏恐反致惊疑似不可行  上从部议
　　○壬午夜望月食
　　○癸未升光禄寺卿王桢为都察院右副都御史整饬蓟州边备兼巡抚顺天已御史舒汀劾桢小材不堪重寄诏回籍听调
　　○甲申  睿宗献皇帝忌辰  永孝殿行祭礼
　　○初胙成王府故奉国将军安滔尝娶乐妇生子女及妾班氏所生皆诈称嫡出至是淑人张氏具奏发其事都给事中周釆言近例宗室妾媵将军不过三人中尉不过二人今一切废格而诸王府奏选妾媵不言嫡嗣有无奏报子女不言母妾来历冒滥滋甚宜详议例著为令申于是礼部覆请各王府自今奏请娶妾皆明著年齿几何有无嫡子及妾必例得选娶所司核实奏报乃许之诸凡庶生子女应请名封者皆明著生年月日及谁氏女第几妾所生不得以庶冒嫡以奸生冒庶出违者究论如法诏允行之
　　○广西镇安府署府事土官岑真宝贵州龙里长官司头目唐贤等入贡给赏如例
　　○礼科右给事中陈棐劾江西四川提学副使陆时雍周复俊旷职宜改调＜锍-釒＞中复陈五事一严巡督之限董学三年限以岁考二次仍敕各巡按御史验其考之＜锍-釒＞数以别勤惰一重升任之规提学员缺则于翰林资深台省望重者升授俟董学有成擢以京秩一宽教职之途见任教官有学幸者宜量升两京国子监学正等一兼本实之尚进退人才固当以文为主尤当以行相参宜广寻博访择其无良者即按实黜革一酌岁贡之法不专论食粮浅深尤以科举次数及考卷优劣参酌去取下吏礼二部看详得旨提学官专敕迪士系一方风化视他职为重迩年各官不通行巡历岁考偷惰废职又营求进表应朝甚失事体今后宜令巡按御史劾奏陆时雍等准调余依拟
　　○丁亥升礼部祠祭司署郎中易宽为四川按察司副使复除原任贵州按察司佥事蔡克廉于江西俱提调学校
　　○命发太仆寺马二百匹给保定军从副总兵周彻请也
　　○己丑岷王彦汰薨上辍朝三日遣成安伯郭瓒致祭丧葬如仪
　　○秦府保安王秉栈薨赐祭葬如例
　　○升江西左布政使陈焕为光禄寺卿
　　○初南京守备太监丘得奏请添拨军丁九十人本监供役  上已允之南京兵部言守备所有官校诸色人役已逾一百不为不多且各卫所军人以差多人少逃亡过半给事中万虞恺御史周伦各劾奏丘得欺罔宜罪皆下兵部议以得所请额外滥增法应追夺姑念其初任免罪仍敕诸司不得逾额占用  上从部议
　　○庚寅太子太保兵部尚书毛伯温以从一品俸三年考满给授柱国
　　○辛卯巡按山西御史侯度劾总兵王继祖诈疾推避  上以时属防秋姑夺其俸责令戴罪自效
　　○壬辰升山东布政使司左参政顾遂为广东右布政使
　　○癸巳  孝庄睿皇后忌辰  永孝殿行祭礼遣驸马谢诏祭  裕陵
　　○湖广容美宣抚司椒山玛瑙等长官司遣人入贡以过期给半赏
　　○发太仆寺马价二万六千两给延绥镇买马又发太仓银三万两备新募军马粮草从巡抚侍郎张＜羽惠＞请也
