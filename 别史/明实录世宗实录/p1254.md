<!-- { "loadSidebar": true } -->
　　○庚子巡按广东御史郭文周勘上三十年五月海贼剽劫雷琼等处各官军功罪兵部议以指挥王克振等按问百户禹勋准赎指挥陈忠言胡松百户郁英死事者各如例恤录从之
　　○套虏数百骑犯红井官兵袭败之遁去
　　○辛丑大享视牲遣驸马都尉谢诏代
　　○升都察院右佥都御史冯天驭为左副都御史协管院事湖广左布政使刘伯跃为都察院右副都御史抚治郧阳
　　○壬寅  孝恭章皇后忌辰  奉先殿行祭礼遣兴安伯徐梦旸祭  景陵
　　○原任礼部尚书兼翰林院学士黄绾卒绾浙江黄岩人正德中以祖荫授后军都督府都事嘉靖改元为南京都察院经历以议大礼与张桂合迁南京工部员外郎谢病免归未几复起为光禄寺少卿与修明伦大典寻升大理少卿改少詹事兼侍读学士充经筵讲官大典成进詹事久之进南京礼部右侍郎转礼部左时大同军乱后反侧子犹攘臂鼓啸人心讻讻代王请遣大臣安集  上命绾往绾抚辑流亡分别善恶悉索其倡乱党与诛之还奏称旨毋忧服阕即其家拜礼部尚书兼翰林院学士抚谕安南未行落职闲住至是卒于家绾有文学明习国家故事博辩捷给吏干亦敏瞻故虽起家任子致位八座人不以为忝然其倾狡善变不专一节初以讲学取声誉比议礼见举朝不悦复首鼠避去事定乃复扬扬自负力附张桂锄所憎忌尝上书以隐语撼大学士杨一清公论恶之及夏言有宠复附言而非张孚敬迹其终始真倾危之士哉
　　○诏故伏羌伯毛汉侄桓袭爵汉无子以桓袭
　　○户部覆南京兵部尚书张经浙江抚按王忬赵炳然奏凡直浙地方被倭被灾者民田许减存留之数屯田许从轻折之价其内府白粮漕运米于无灾州县补之绍兴府所属边仓粮暂令本折兼徵以备海防之用制可
　　○癸卯徙代府乐昌王府于朔州先是代王充燿及镇巡官以大同狭隘而宗室繁衍请令乐昌王府徙居朔州以宽民力诏下文武大臣廷议报可至是部臣复奏请令乐昌王先徙将军而下次第启行宫室第宅皆自为营建从之
　　○荫故兵部侍郎傅凤翱子诚为国子生
　　○甲辰论五月中倭寇犯苏州昆山等县诸臣夫事罪令原任副总兵解明道指挥张成已等各戴罪杀贼夺佥事任环知府林懋举同知张子瑫等俸一月升死事百户刘爱臣等子孙各一级世袭
　　○丙午大享  上帝于玄极宝殿先期请  睿宗皇帝配及是日行礼俱遣驸马都尉邬景和代
　　○致仕南京都察院右都御史王爌卒赠工部尚书赐祭葬如例爌浙江黄岩人弘治壬戌进士正德初为刑科都给事中以论救御史林有年及佥事韩邦奇等出为惠州府推官嘉靖改元诏复原职累迁应天府尹南京都察院右都御史掌院事踰年致仕归至是卒年八十余爌抗直敢言尹留都有惠政民立祠祀之
　　○丁未罢百官重阳节宴
　　○周府河阴王安氵□丘薨赐祭葬如例谥庄定
　　○巡按浙江御史赵炳然勘上三十二年倭贼攻陷昌国临山等卫及乍浦所城各官功罪兵部覆议以把总指挥王应麟等五员守备不设论斩张四维策应后期及未朝臣等八员不能协守罪发遣而四维后有斩获宜令立功自赎阵亡指挥陈善道千户李茂等宜升袭有功参将俞大猷副使李文进都指挥张鈇等宜录用诏俱如拟
　　○戊申以水灾免山东东昌兖州二府属邑税及上林苑良收署子粒有差其蕃育嘉蔬林衡三署牲果许借太仓银办纳
　　○下文华殿办事工部右侍郎谈相狱相浙江嘉兴人以书得幸用先是乞假归葬  上谕以事毕亟返既而屡称病缓期  上恶其违命遣官校逮送法司论死逾年斩之
　　○己酉命降湖广抚苗参政赵之屏二级别用坐升任回籍日久为巡抚冯岳所紏也
　　○南京兵部尚书张经以倭寇充斥议留折兑运粮借用两淮盐银苏州府浒墅钞关船料后湖赃罚十万两充兵饷户部覆太仓等州县漕粮改折扣留已为破格若并折色而尽留之漕规废坏何所纪极宜止以太仓州三十二年秋粮折兑银三万五千有奇华亭县三万六千有奇共抵作原议听留苏松常镇四府三十三年兑运秋粮并派剩银两之数存留充饷后湖纸赎以其半与之报可
　　○庚戌裁革故仇鸾部下冒升家丁官军王镛等二十四人
　　○辛亥巡按直隶御史毛鹏覆勘三十二年七月至八月虏寇宣大凡屠戮墩堡二十五座杀伤军民及阵亡者几三千人被卤者一千七百余人官军仅斩贼二百九十四级生擒二人驱还卤掠者五十一人请再治各守臣之罪兵部奏二镇兵将积弱兼值岁歉刍粮不给一时失事诸臣请薄其罪  上是之诏止下其畏避尤甚者大同总兵吴瑛及革任参将麻禄仝江守备宋朝等二十三员于御史问参将郭震守备张勇黄尧臣各革任守备张国卿等十六员已去任者免究见任者同宣府总兵刘大章副总兵焦泽等八员各策励供职
　　○癸丑昌平白羊口草场火诏夺守备齐维祯户部员外郎刘崇文俸各二月
　　○论六月至七月浙江官军御倭功赏浙江巡抚都御史王忬银三十两彩币三表里宥参将俞大猷参政谢少南等罪复原任署都指挥佥事张鈇职大猷仍同指挥任锦各赏银币初大猷以普陀之败戴罪杀贼鈇被论革任少南与副使陈宗夔李文进姜廷颐李廷松知府刘悫俱坐失事待罪至是忬类奏首功以张老等之擒归功张鈇以吴淞所之捷归俞大猷以长礁南之捷归任锦因请为少南等赎罪兵部覆忬有经略功故赏之
　　○甲寅霜降节遣长宁伯周大经玉田伯蒋荣怀柔伯施焘成安伯郭应乾分祭  八陵都指挥使徐礼祭  恭仁康定景皇帝都督佥事沉至祭  孝洁皇后中官祭  恭让章皇后及  哀冲  庄敬二太子各陵坟
　　○升南京都察院右都御史吴鹏为工部尚书大理寺左少卿赵大祐为都察院右佥都御史
　　○论肃州南山等处番贼寇边诸臣失事罪下指挥李时于巡按御史问夺百户王元等俸二月
　　○夺原任宣大总督兵部尚书苏祐巡抚侯钺职为民祐等逮至各上＜锍-釒＞自辨法司验问其前后章＜锍-釒＞皆虗文塞责无干济实心乃俱黜之
　　○乙卯举秋报典于大高玄殿六日命有司停刑禁屠遣文武大臣定国公徐延德等祭告各宫庙
　　○户部言本部岁入夏税秋粮马草丝绢布疋户口食盐关税盐课等项除存留及起运边腹外额该漕运京通仓米四百万石解京库银二百万两有奇一应京边用度胥此仰给中间有因时增设而遂沿为常例者如各边修边银自庚子岁节发且八十余万客兵银自庚戌后每岁增二百余万之类是也有逐年加添而遂倍于常额者如京营马匹草料岁支料草本折各二十余万各边年例外募军调发等银岁加共一百余万之类是也有因循日久糜费而不可省者锦衣卫官军月支米至四万石光禄太常厨役月支米至六千石神乐观乐舞生各监局匠役月支米七百余石各卫官军岁支米至三百一十二万余石其间冗员当并冗食当汰之类是也有侵冒日甚牵制而不可禁者光禄岁派供用外每岁用银数十万各边修守每年据前用数无虑数百万其间统领收支之人不无阳出阴藏移寡入多与夫一切调掣非时分布无法冒滥不实之类是也以是四者岁出倍于所入本部不得已乃题取赃罚推广事例以苟且取给今摉括尽矣解纳微矣不惟额外银两岁难据以为常即如前项额粮四百万石额银二百万两近该苏松浙江河南陕西等处各以灾伤奏留蠲免则漕粮起运不但止于改折其数必至于亏欠银两收贮不但止于短少其势必至于匮竭今三十三年京通仓米不满一千万石仅供二年支费太仓见贮库银不满三四十万两而应发各镇年例尚欠七十八万两各项商价尚欠二十八万余两而光禄借补供应军士冬衣布花犹在其外国用窘急未有甚于此时者也夫计近日之费固已虑济用之难若逆将来之费而图善后之策则尤有可寒心者盖往者海内安宁时岁丰登边陲无久戍之兵郡县无流徙之民仓廪充盈闾阎殷富本部得以籍往时之积穷摉括之计资外以供内借有以济无犹之可也今太仓乏数年之蓄而耗蠹者日倍于前内帑缺见年之用而仰给者日伺于后加以兵戈迭见水旱频仍输运不前而且欲乞免以图存摉括不继而且欲请讨以助费则漕粮求四百万之数银库求二百余万之银固已难集而京师百万生灵之众何所倚恃各边主客兵四百余万之资何所给发各寺库数十万两之费何所措办欲加派于民而民力已困欲借用于官而官帑已虗又将何施而可哉臣等以凡庸司国计值此财用殚竭之时莫知握算纵横之画故愿  陛下傅访廷臣而集众思焉俾各述所见各摅所怀于臣等所列增设加添因循侵冒四者详议其汰存节缩之宜而裁择之庶群策毕陈而经制之长利可举矣＜锍-釒＞入报可
　　○以榆林饥令陕西军民纳例者各以本色给军
　　○倭寇七十余人犯海门县焚舟登岸淮扬兵备副使张景贤亟引兵御之战于吕四场尽歼其众
　　○丁巳罢提督军务都督佥事时陈回卫闲住下大同副总兵冯登参将郭震朱云汉等巡按御史问初岳懋败后登等俱坐视不救至是言官劾陈年老志得不堪重任固追论登等故有是命
　　○戊午巡按直隶御史毛鹏勘上八月内宣府小白羊堡各将官功罪诏从部拟以指挥梅继勋等防守疏虞按问参将张四教临阵失律降职二级指挥周浩等应援不力各夺俸三月惟巡抚□下把总张桓以力战赉银币
　　○己未应天河南四川抚按各奏报地方灾伤请蠲田租户部以国用诎乏请再令所司勘实为定则勿得混淆以损常课报可
　　○后军都督府都督同知袁天章卒  上以其久任督捕有功赐祭葬仍赠右都督
　　○虏拥众入寇平虏城至山西境官兵击走之
　　○以旱灾免湖广武昌汉阳承天德安黄州荆州岳州等府田租及改折屯田子粒有差
　　○岷府遂安王誉□木曰卒□薨赐祭葬如例
　　○录广宁前屯等处获功被伤官军王受等十一人升赏有差
　　○命浙江福建直隶苏松等府织造七花样纻丝纱罗共三万一百五十余疋
　　○辛酉命署都指挥佥事神机营副将赵卿代时陈提督军务将入卫官兵驻怀来隆庆适中之所改昌平州副总兵张琮充左副总兵协守大同
　　○壬戌升大理寺右少卿胡植为本寺左少卿左寺丞魏谦吉为本寺右少卿
　　○原任太子太保吏部尚书熊浃卒浃江西南昌人正德甲戌进士授礼科给事中嘉靖初以议礼受知自河南参议召入修明伦大典明年擢都察院右佥都御史大典成转左副都御史掌院事坐议谳疑狱罢归久之起南京礼部尚书已改南京兵部参赞机务召为兵部尚书兼右都御史复掌院事踰年改吏部以六载考绩加太子太保时祷祠事兴会有以箕仙进者浃上＜锍-釒＞切谏忤旨求去遂削籍归至是卒浃少有志节自守甚严持议侃侃恬于宠利始终进退有古大臣风卒后十三年会隆庆改元始复官赐祭葬谥恭肃
　　○暹罗国王勃略坤息利尤池呀遣使奉金叶表文来朝贡方物宴赉如例仍赐其正副使及通事办事人等冠带有差
　　○命都督同知掌锦衣卫事未希孝提督京城内外巡捕
