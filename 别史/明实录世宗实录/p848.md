<!-- { "loadSidebar": true } -->
　　○  皇后陈氏崩礼部上丧祭礼仪  上疑过隆令更议部臣具  累朝旧仪量加参酌上请  上乃躬自裁定以示阁臣云闻丧次日百官素服于思善门桥南哭临又次日亦如之第四日成服百官服丧服入临如前三日免哭临盖尊  皇太后之意第四日朕视朝百官素冠服行奉慰礼自二十七日之后百官黑冠素服角带朝参发引后从吉如遇七及百日小祥大祥俱浅色衣朝参初丧三日朕不视朝如当朝  两宫服浅色衣王带盖尽事亲之道第四日成服为始朕冠黑翼善冠素服犀带视朝一十二日尽杖期以日易月之意一十二日前后共二十七日俱西角门视朝服浅色衣百官黑冠素服之日于奉天门视朝俱不鸣钟鼓如遇朝  两宫之日则具常服以尽尊亲之礼制下阁臣张璁等拟  上服制宜服素服绖带十二日其后乃服黑翼善冠犀带前后二十七日俱御西角门视朝朝之日百官皆素服绖带二十七日以后  皇上御奉天门百官乃更素服角带  上意既允已复降旨曰朕当黑冠素服降之九日而释可矣璁等奏曰兹者  大行皇后丧礼臣等执奏再三未回  圣听仰见  皇上以  两宫皇太后在上不敢以卑加尊是以欲为降杀非故啬恩也臣窃谓夫妇之伦参三纲而立人君居皇极之位为纲常之主言动世为法则尤不可不慎臣谨按记曰天子之与后犹父之与母也故为天王服斩衰父之义也为后服齐衰母之义也又谨按左传昭公十五年六月乙丑周景王太子寿卒秋八月戊寅王穆后崩叔向曰王一岁而有三年之丧二焉盖古礼父为子夫为妻皆服报服三年故叔向以为王一岁而有三年之丧二焉者此也观此则周天子当时尚为后服三年之服中庸曰三年之丧达乎天子正此之谓也后世夫为妻始制为齐衰杖期父母在则不杖夫丧服自期以下诸侯绝然持为旁期言若妻之丧本自三年报服杀为期年则固未尝绝者也今古制不可复  皇上为后服期以日易月仅十二日臣子为  君母服三年以日易月仅二十七日较诸古礼已至杀也杀而又杀则至于无矣臣愚以为  皇上宜服期十二日宜容臣子素冠服终二十七日不然则恩纪不明典礼有乖臣等何忍令后日史臣书曰天子不成后服自  皇上始乎亦何忍令后日史臣书曰臣子不终君母之服自臣等始乎臣职在辅导不敢陷  皇上有过之地谨昧死言  上曰卿所奏虽出忠爱然而似未精详纲常伦理朕岂敢违越礼制又朝廷重事况孝为百行之先朕已有旨下礼部卿其勿得过虑时礼臣方献夫亦杂引仪礼丧服等篇反覆争辩谓旁期可降正期不可降亦举周景王为后三年之文及  三朝圣谕所载  仁孝皇后崩
　　太宗皇帝衰服后仍服数月白衣冠故事以证之  上曰览卿等所引经传皆无甚明据我  皇祖太宗文皇帝之于  文皇后丧礼与今大不相同况其时上无  圣母下有  东宫从重尽礼或为所宜卿献夫是昔议礼之臣他人引程子之言曾辩其非岂今日以周景王事强为固执且既有此见初议即宜言之朕初定制亦误及此今不敢不改以顺上下之情其遵朕钦定仪制行之已詹事霍韬奏曰臣顷见礼部所议  大行皇后丧礼臣窃谓斯礼也统系纲常始基治化不可毫发差焉者也然立人道之极者存乎经济人事之变者裁乎义剂量重轻以适时者存乎权臣昨与礼官面论劝其更议礼官以臣为迎合臣独以为臣子议朝廷公事各尽其愚而已臣惟天子之有后犹天之有地故礼云夫为妻服期谓三纲五常帝王所以建天下极者也此万世之经也因礼之变而酌义之中则有权焉是故  中宫皇后者配  陛下者也所以共事  天地而承  祖宗者也  陛下为之服焉凡以为  天地  祖宗之故也然限于阴阳内外之辨则有不得尽致其情者矣今百官遭妻之丧无服衰莅事之礼惟三年之丧乃释位行服盖谓父母之丧达乎上下若妻之丧则内而不外阴不可以当阳也在百官则然也至于  陛下何独不然  圣谕云素服十日放辍朝之义臣则曰为  皇后服焉礼也然于内廷行之可也若对临百官总理万机履当阳之位行  中宫之服或不可也盖制服于内可以自尽素服于外特以示变权而得中乃所以为礼也百官有司为  皇后服衰为其  母仪天下也其服之也为天下之  母故也然上压于  陛下则有不得尽致其礼者矣古礼父在为母杖不上于堂尊父也为众人言之也至于朝廷何独不然臣请  陛下玄冠素衣御西角门十日即玄冠玄裳御奉天门百官有司入左掖门则乌帽玄衣侍班奏事退出公衙及居私室仍素服白帽二十七日而除若曰于礼犹有所未慊也则  山陵事毕而除其入见  陛下而玄服者杖不上堂之义也出即素服者子为母之义也若  陛下于二十七日俱御角门则混而无辨臣下素服朝于中门则渎而不敬皆非时义之宜也此于古礼所未有然固可以义裁者也礼官所执者古礼也臣所权者时宜也语云权者圣人之大用非  皇上之义精仁熟乌能独断而裁之惟礼官所言类于守正臣言类于导谀礼官所言类于从厚臣言类于从薄要之人极大中之矩万世自有能辨之者  上曰丧服礼制朕已两定仪注下礼部遵行今览霍韬所奏斟酌时宜当从所拟不厌数易朕于十五日常服在奉天门视朝百官浅色衣朝参退仍如制服二十七日而除
　　○戊申敬一亭成工部奏列与事官员以闻  上曰敬一亭本因朕学有粗得辅臣奏请于翰林院隙地建亭竖立箴石出于忠诚所谓善则称君之意辅臣少师杨一清等三员人赐衣一袭银五十两彩币四表里提调官工部左侍郎何诏并吏部尚书桂萼礼部尚书方献夫工部尚书刘麟各二十两二表里侍郎董＜王巳＞徐缙李时学士顾鼎臣各十两一表里侍读侍讲学士穆孔晖等四员各五两一表里郎中等官金廷瑞刘悌各一表里
　　○己酉原任通政使司右参议孙禬服阕复除原职
　　○以各地灾伤诏免四川狭西河南正官入觐
　　○庚戌礼部覆御史秦武奏凡岁贡生员考贡三次不中选年六十以上者奏给冠带荣其身儒士不系题奉钦依考取名数而自称为办印儒士者所在有司严行查革诏如议
　　○辛亥南京太常寺卿牛凤以勾补厨役事与南京礼部争辩言本寺非礼部所属文移往来不应自大遂封还其劄曰改正施行南京礼部右侍顾清具奏其事下礼部议言大常寺隶于礼部制也弘治间太常卿崔志端奏奏收厨役不由礼部本部参奏命多官会议称该寺原属礼部而给事中丛兰劾奏要将崔志端拿送法司明正典刑以为将来变乱成法者之戒今该寺官牛凤始因文词参驳而务欲求胜终以乘忿争辩而肆加侵侮遂将礼部劄付送回改正乖戾之风渐不可长且厨役节奉诏旨停勾而擅复纷更尤属恣肆得旨  祖宗旧制六卿分职不相统属其他寺监各有分隶太常寺统于礼部凡事俱宜关白此系旧规岂得紊乱牛凤逞忿争辩文移繁扰体统有乖姑从轻罚俸三月典簿听署事官行南京法司逮问以后务遵旧规行违者不宥
　　○壬子南京礼部右侍郎顾清以疾乞致仕  上以清历事  先朝讲读年久特令升南京礼部尚书致仕
　　○赐故少师兼太子太师吏部尚书华盖殿大学士李东阳继妻一品夫人朱氏祭二坛开圹合葬
○刑部主事石英中有嬖妾与家僮通英中觉而杀之裂其尸令家人持弃旁舍井中事觉下法司鞫问以故杀论死
○巡抚保定都御史王应鹏奏讨平定州流贼王朝相等  上嘉应鹏及副总兵陈谨剿贼有功各赏银二十两纻丝二表里其余有功失事人员各升赏逮问有差
　　○癸丑南京礼部等衙门右侍郎顾清等条奏时政其一慎调问以清刑狱言今法官治狱参互详驳宜无冤滥矣而深奸大猾犹有饰匿奏辩者在外抚按具狱则奏调隔别衙门在两京如刑部具狱则奏调都察院在都察院者复奏调刑部展转逮系动輙经年自今内外罪犯奏乞调问者宜下法司审系极冤方准更调如原问无碍仍行原衙门辩理其余妄诉者勿听如此则刑狱清而善类安矣其一停差官以杜骚扰言锦衣卫官职在侍卫  祖宗朝非机密重情不遣正德间营差四出海内骚然兹  陛下所亲见也近扬州府乡官高瀹以奏争家财蒙遣锦衣卫千户叶凤仪勘问窃闻其录记资产覊囚妇女惨毒备至夫事始私家赃无实迹而即上烦诏旨非所以教民睦也自今见任官以墨败者自当重惩如居家触法宜付所司治之不必遣官远出则体统尊而法纪正矣章下都察院覆议清等所奏俱切事实其差官一事本以事干豪强有司不能独制故特命锦衣卫官会勘欲得事状速明也今千户叶凤仪与巡按御史王鼎会问杜氏奏词延至半年之上不与竟结而肆意妄为平人受害以致各官会题前来鼎为风宪之臣才力巽懦勘事失职宜别遣御史一员往代得旨慎调问如议行叶凤仪其令安静行事依法勘处作速还京不许推求过当歛怨地方王鼎巡按未久待差满照例考察今后锦衣卫官校非十分重事毋遣
　　○以山东灾诏免州县正官入觐
○甲寅户部覆南京后军都督同知杨宏题称军政官员五年一次考选漕运把总指挥等官一年一次户兵二部会同考选而抚按官复行更定改委以致领兑之时缺人督理宜令抚按官会同监兑官将运官贤否每岁一报积候三年领运到京该部照例考选＜锍-釒＞请去留不必更以军政考选其南京各卫运官有缺于佥书军政等项官员选补在外卫所惟掌印官缺方许于运官内选补其别项缺官不许掣取运官有妨漕政若运官坐奸赃者听漕运衙门及巡按御史监兑部臣指实参问庶事权一而漕务举矣  上曰运官一年一考委属太繁以致人无固志事多苟简今后三年一次永为定规务严加考选从公奖黜毋得仍前考选失真致招物议
