<!-- { "loadSidebar": true } -->
　　○命翰林院学士张治左春坊左谕德兼翰林院侍读龚用卿为应天府考试官
　　○甲午夜月掩角南星
　　○乙未  皇穹宇成礼部请行奉安礼  上曰  泰神久未奉安朕心日惕今去  大报不远候至期谕行
　　○提督大工工部尚书甘为霖奏屯田司郎中今升贵州佥事廖希贤才力精敏宜留用以责成功诏仍旧职其各司郎中一体久任
　　○升礼部右侍郎蔡昂为本部左侍郎詹事府少詹事孙承恩为礼部右侍郎
　　○丙申总督漕运巡抚都御史周金以疾乞休不允
　　○镇守宣府总兵官白爵奏言臣见宣府一镇官军八万战马四万岁费不下百余万两兵不振者其弊有五盖缘将不知兵兵不顾将逗遛观望者无罪传报失误者免诛法令姑息一也人无斗志器具不备甲不蔽体马不逸尘二也至如长哨夜不收与墩军廪赉不为不厚而每失警报纵贼入境事已之后笞罚不加三也虏之南下倐如风雨胜败之数不能呼吸而臣等遥制一镇累日方闻至于副参游守贤否去留主将无举劾之柄成功失事主将无诛赏之权权轻令沮四也大虏压境而粮每不给则以管粮通判及卫所经历吏目踏勘守备披执郊迎副总参游匍匐入候凌轹如此敢与之求粮而得以展布四体耶此官守失职掣肘之弊五也欲振此弊惟命大臣緫兵一切得便宜从事若先年都御史王越充大将之例庶其有济兵部覆言国家以武臣镇守总兵文臣赞理军务贻谋至远王越事例卒难轻议其副参游守原敕总兵节制及官军不用命者法得按诛振而行之存乎其人诸管粮通判等官不职此抚按之任宜行申饬  上曰该镇边务久弛即以议示诸臣抚镇凡各边将领每遇警报即禀总镇节制毋或违慢官军与贼对輙逃及不用命者许以军法从事哨探有失而致贼内犯者如律论通判等官凌侮将官越分生事令抚按官逮问从重治之
　　○命宁夏镇守提督佥事任杰挂印充总兵官镇守延绥地方
　　○丁酉土鲁番夷使米列阿都写民等违例进贡诏勿纳制土鲁番五年一贡为奸夷火者皮列所诱遂先期入关抚按谕阻请权驻内地自食以待贡期许焉仍行本国治奸夷罪  升狭西右布政使尹嗣忠为都察院右副都御史巡抚延绥等处  升刑部右侍郎吴山为本部左侍郎南京刑部右侍郎王悛为刑部右侍郎
　　○戊戌监察御史舒迁＜锍-釒＞请申明  祖制县置四仓积谷以防荒歉令有司自行劝相或谕富民出栗或听民聚会为之立乡约以厚风俗严禁令以遏强暴择良民以司出入请旌表以诱向义因民上所利而不费藏富于民而下不扰＜锍-釒＞入  上嘉纳之下户部议悉从其言仍命有司从实举行勉图惠政
　　○总督狭西三边尚书刘天和平虏城将士侦知虏候月满渡河我军按服迎战虏败走河上伏兵起又败之多赴水死者斩首二十八级兵部覆言迩日套虏习水善浮宁夏以为患今天和冒暑亲诣花马池调集兵马诸将士戮力乃能挫其锋俱宜奖赏  上嘉其功赏天和银二十两大红纻丝一表里余各银币有差
　　○以皇穹宇成加恩内外效劳官员太监高忠翊国公郭勋成国公朱希忠各荫子侄一人为锦衣卫百户仍赏银五百两纻丝四表里礼部尚书严嵩加少保仍兼太子太保兵部尚书张王□赞荫一子为冠带緫旗工部尚书甘为霖加太子少保左侍郎郑绅升俸二级后军都督同知陈寅锦衣卫都指挥张锜指挥赵俊各一级赏银四十两纻丝三表里户科右给事中朱宪章监察御史金□火叔糸□各升一级赏银二十两纻丝一表里工部郎中王梴等员外郎汪宗凯等兵部主事毕竟容等各升赏有差致仕尚书蒋瑶赏银三十两纻丝二表里官匠人等郭文英徐杲以下一百六十人各升赏有差已文英以太仆寺卿升通政司徐杲以光禄寺署正止拟实授杲奏辩  上诘责吏部部言杲名下原无升一级之文不敢擅拟  上责其欺慢夺堂上官俸二月司官俸五月寻杲为太仆寺丞
　　○庚子升山东按察使底蕴为狭西右布政使浙江按察司副使卢蕙为本布政使司左参政
　　○升礼部主客司郎中蔡克廉为贵州按察司佥事提调学校
　　○辛丑起原任庄浪分守署都指挥佥事李义为署都督佥事挂印充緫兵官镇守宁地方
　　○甲辰以中元节遣西侯宋良臣安仁伯王桓长宁伯周大经分祭  七狭平安伯方锐祭  恭仁康定景皇帝陵寝及  哀冲太子坟所玉田伯蒋荣祭  孝洁皇后陵寝中官祭  恭让章皇后陵寝  宪庙废后吴氏各坟所
　　○升南京太常寺卿卫道为南京刑部刑部右侍郎贵州布政使司右参政章侨为山东按察使
　　○命原任延绥分守署都指挥佥事崔天爵充左参将分守庄浪等处
　　○乙巳命发太仓银四万两于辽东仍令山东抚臣督催本镇年例粮银抵补借支太仓之数
　　○丁未  成祖文皇帝忌辰  永孝殿行祭礼遣英国公张溶祭长陵
　　○己酉封襄垣王成金□癸嫡母夫人张氏为王妃从其请也
　　○崇王载境奏乞  御制父恭王墓表  上曰此  祖宗典制所无所援襄陵庄穆王立石非例该府简王靖二次墓表俱系先朝误恩非  祖制不许
　　○庚戌礼部尚书严嵩上言入秋尚暄  圣体宜加调摄朝讲俟天气稍凉议  上从之
　　○壬子升南京太仆寺卿屠楷为太常寺卿吏科给事中陈垲为湖广布政使司右参议
　　○癸丑起原任吏科都给事中李凤来为通政司右参议兼礼科都给事中掌科事
　　○诏加翊国公郭勋禄米岁百石是时有方士叚朝用者庐州合肥人以烧炼术干勋觊因以进用勋试其术良验朝用又言所化银皆仙物以为饮食器当不死勋信之乃制为银器百余会  上谕勋朕躬修秘祝以谢  苍穹即以仙银为器盛食欲二亲几又上不得及  八庙欲通奉又迫期难办勋即以所制器进之言此亦高士所化仙银也  上大悦因有是命时大工烦兴财用告拙朝用复献银一万两助  雷坛工费  上以为忠爱深加奖赏授紫府宣忠高士命支文官正五品俸朝用术后不验入为先所化银咸以幻术盗勋帑银云
　　○甲寅诏增湖广角□羊额先是湖广乡试额八十五名巡按御史姚虞奏请增额以崇表  帝乡作兴士类礼部覆请  上曰湖广朕  皇考德化所及之地角□羊额增足九十名
　　○命翊国公郭勋成国公朱希忠京山侯崔元大学士夏言翟銮尚书严嵩代献仙器贮食荐  九庙
　　○致仕刑部尚书聂贤卒贤四川长寿县人弘治庚戌进士授知县擢监察御史累升南京刑部尚书都察院左佥都御史以大狱事革职起为工部尚书寻改都察院左都御史刑部尚书致事至是卒诏赐祭葬如例赠太子少保谥荣襄贤持守清苦始终不变士论重之  丙辰  中宫千秋节免命妇贺宴赏百官如例
　　○诏发太仓银二万五千两于狭西仍于西凤二府复熟荒地量为起税以补年例未足之数  丁巳以贵州苗贼窃发免铜仁等府属正官入觐
　　○命原任建昌游击将军署都指挥佥事王继祖充右参将分守密云古北口
　　○戊午升顺天府府丞王祯为南京太仆寺卿户部郎中陈叔颐为光禄寺少卿
　　○以水灾诏江西南昌等府新建等县兑运正米内量改折色十一万石并留派剩南粮四万石以备赈济
　　○己未给事中刘大直条奏六事一禁科歛言来朝官员假以盘费为名巧取非一宜严行禁约一精考察言近来各官考语多不以实宜令抚按于所属官各据所闻亲为考注勿相雷同一序劳绩言旧制考察存留者引至御前刑部及科道官交章劾奏谴责宥免取自  圣断其廉能著称者又复有宴赏今宜第其功能分为殿最上者赉以宴赏次者量加谴责如  先朝故事一止馈遗言外官至京苞苴公行纳交延誉买迁求调宜尽革其弊有则拟以重罪一处公廨坐部所以关防交通令不淂奔竞尔顾未午即散策马充途莫若就大兴隆寺旷地画一十五区区为舍数楹以处各官日轮吏部主事一员以稽出入严于坐部多矣一审黜陟近时有升官于一二年间而犹以旧官者有升官在五六月之内而亦以旧官考者此其迹皆不可晓夫升任既久则前此考察尝留之矣何至是始议黜耶升任方新固以其言擢用之矣何遽议其不肖而夺之速耶皆未足以示公道服人心也自今宜令考功文选互相参验质诸最公吏部覆其言俱切时弊唯处公廨审黜陟二事未易遽举宜从旧诏以朝觐事宜有旨禁约者务悉举行余如议都给事中邢如默亦以条陈考察事宜奏一公采访言守令贤否非一耳目所能察宜令州县开报二司覆核二司开报抚按覆核勿拘泥闻见守信成说一正体统言各官被论往往妄行奏辩或互相攻诋投具揭帖宜申明禁例一禁科求言司府入觐尝令州县科派扰民宜禁及有司朘削以承奉所司者同罪吏部覆奏  上悉从其言诏今后即非朝觐之年而以虚词挟害人者厂卫捕治所司擅自受理扶同中伤者科道指实参奏已而监察御史魏谦吉言畿辅山东诸郡灾伤频仍科歛繁重闾阎小民朝不保夕甚则相聚为盗臣私窃隐忧莫得其计惟尽黜贪酷别选循良庶可以少苏民困耳臣闻往年考察多存宽恕或惜其科第之高或矜其历任之浅或取其年力之精壮或取其办事之微长或因请托之难拂或因根据之难动即贪酷显著亦曲为庇留虽众论不容亦止从量调在朝廷名为宥过之仁在小民寔为剥肤之害乞敕令部院严加考核但系贪酷者尽为罢黜则苛刻之党除长厚之吏进民困自苏盗贼自息矣  上览＜锍-釒＞称赏以所言有忧民实意切中考察事情诏部院今次务秉至公力祛宿弊
　　大明世宗肃皇帝实录卷之二百三十九终


明世宗肃皇帝实录卷之二百四十
　　嘉靖十九年八月庚申朔大学士顾鼎臣以久病＜锍-釒＞乞住俸  上不允谕以善加调理痊可即出供职
　　○壬戌南京礼科给事中曾钧等言用人之术莫先于谨士习士习之弊则廉污之介弗严也静躁之分不明也盖今之藩臬守令多以掊克为能事苞苴为捷途苟具文书曲钓声誉而在上者不能秉公决择或以守朴而沉下僚或以挟赀而得显擢故曰廉污之介弗严也大臣为国任人循资以处常品超擢以待异才宜自有定见非人所得干请今一有员缺则自炫求进交争而不惭夫如其宜用则何待其求之如不宜用则何听其求之求之而不得则人不求之矣求之而必得则人莫不求之矣故曰静躁之分不明也至于大臣之自处尤有可议者古者大臣虑四方今则守局循常矣古者大臣恭俭率物今则穷奢竞靡矣古者大臣被论则惶恐待罪今则强辩伤体矣古者大臣同寅协恭今则交恶相倾矣故夫忠佞之辨又在  陛下加之意而已＜锍-釒＞入  上曰曾钧等所论深中时弊责备大臣处尤是兹欲甄别淑慝振起人才专在铨曹自今中外大小迁除须裁抑侥幸为国择人毋徇私情致伤公道
　　○癸亥复置黄岩县河泊所大使一员
　　○升工科都给事中尤鲁为顺天府府丞
