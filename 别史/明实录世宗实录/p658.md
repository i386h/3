<!-- { "loadSidebar": true } -->
　　○丙子
　　○罢百官腊宴
　　○葬静嫔田氏
　　○丁丑  上以户部所进金色不纯疑倾销铺户及装匣者有奸下诏穷治尚书高燿惶恐谢罪因请更进足色金千两以赎前误  上意乃角□羊仍令自今加意关防奸毙不得复尔
　　○礼部类奏是岁天下灾异惟四川广东二省地震数次  上曰朕仰荷  上天垂祐灾异罕示殊切戴幸其通行内外臣工勉修职业以协承洪庥
　　○升狭西布政使司左参政刘应节为都察院右佥都御史巡抚辽东
　　○法司上是岁天下恤刑官所谳矜疑重囚之数南直隶江北五十七人浙江三十二人山西六十五人广东四十一人广西三十六人四川一百三十四人诏各减死戍边
　　○庚辰  上亲祈雪于洪应坛六日停刑禁屠遣公张溶等分告各宫庙
　　○癸未  贞惠安和景皇帝忌辰遣指挥佥事文承武祭  陵寝
　　○甲申  诏自今边臣起送畨僧入贡悉遵成化弘治故事限数入边如有违例滥送者罪之时畨僧蛇牙藏等入贡至一千一百余人礼部以人多请量给赏而严各边传送之禁因有是命
　　○升顺天府府尹张玭为南京户部右侍郎
　　○荫户部右侍郎王国光子兆渠为国子生以三年考满也
　　○右给事中杨霆劾论巡抚应天都御史周如斗科取罚赎及纵弟受属官贿诸不职下吏部覆言如斗昔按苏松名称籍甚今偶罹訾议非其志节殊也盖昔当蠲赋之时而今有督粮之责安静则颂声易兴严急则怨讟交作所处之势使然耳况科罚受贿皆风闻无实证不当遽议罢斥得旨令如斗视事如故
　　○江西平远县知县王化擒田坑贼首梁国相等于石子岭广东饶平县知县管惟乾擒程乡贼党丘万里等于九峻山事闻  上从部议先赏化银二十两升府同知仍署县事惟乾银[十两]未获余孽仍令所司严行剿捕以安地方梁国相者本南韶故盗梁宁之子宁诛国相请降至是复叛约三图贼葛鼎荣等[谋]分寇江闽二省化先其未发寄妻子于会昌县而身自帅乡兵击之贼连败乃纵及闻于会昌城中言化已没化妻计氏自刎化追贼益急卒破擒之至是抚臣并上计氏守节状诏旌其门曰贞烈立祠祀之
　　○己丑
　　○升光禄寺卿徐纲为顺天府府尹改太仆寺少卿杨豫孙为太常寺少卿提督四夷馆
　　○录提督缉捕劳赏朱希孝银两羊酒升赏官校有差
　　○庚寅葬安妃高氏
　　○初  上从礼部议行提学御史徐爌查革京学冒籍生员爌因檄宛大二县会同本学教官大集诸生于明伦堂清查冒籍当革者五十余人时诸生中多窃议爌考法奇细汹汹不服及是愈怒遂捽执委官于坐号其衣冠仍击伤生员任子玉等事闻给事中何起鸣归罪于爌因劾其伪学多言久失士心爌仓皇自辩诋起鸣为邪党得旨起鸣论劾轻率爌奏辩分戾均非言官体各夺俸二月自后言官建白务先国家大计毋得自私自是以渎朝廷按爌迂谬矜罔在职殊不称起鸣之奏众以为允当时乃委曲两解之非政体也
　　○壬辰
　　○广西古田凤凰山贼自永福突桂林乘夜缒城而入进劫布政司库署印参政黎民衷闻变以为宗室也出而谕止之为贼所杀凡劫库银四万两有奇及金珠各若干仍取原道缒城而去
　　○癸巳
　　○顺天府官进春
　　○旌表天下孝子二人陆爻殷士望节妇秦氏等八人烈妇高氏一人义姑张氏一人
　　○乙未
　　○升大理寺左少卿谢登之为光禄寺卿云南道御史陈道基为太仆寺少卿
　　○总督蓟辽军务侍郎刘焘奏昌平永安巩华游兵支粮京仓不便请于防秋三月每月照例折银四钱五分给之  上可其奏命户部著为定式不得视米价贵贱覆议纷更
　　○丙申
　　○赐原任宣大副总兵署都督佥事姜爽祭一坛不为例奭系署职革任烈无祭葬以其子左都督应熊任总兵有边功特从其请云  命神枢营副将郭震提督京城内外巡捕
　　○丁酉以大祫祭告  太庙  祧庙遣驸马李和伯方承裕各行礼
　　○南韶山贼马五作乱流劫乳源江湾等处守备贺铎纳级指挥蔡允元督兵迎战为贼所执骂贼不屈而死提督侍郎吴桂芳以闻兵部覆请赠荫铎等而治失事诸臣罪得旨铎赠都指挥使袭升其子二级允元赠指挥使荫子所镇抚仍各建祠死所旌之其失事佥事刘稳知府吕天恩各停俸戴罪杀贼未获贼首令桂芳等严兵刻限擒剿
　　○戊戌岁暮行大祫礼于  太庙遣驸马谢诏代
　　○以明日正旦节遣玉田伯蒋荣彭城伯张能清平伯吴家彦成安伯郭应乾分祭  八陵都指挥同知陈书祭  恭仁康定景皇帝中官祭  恭让章皇后都指挥同知王极祭  孝洁皇后  哀冲  庄敬二太子各陵坟
　　大明世宗肃皇帝实录卷五百四十一


大明世宗钦天履道英毅圣人宣文广武洪仁大孝肃皇帝实录卷五百四十二
　　嘉靖四十四年正月己亥朔  命成国公朱希忠行拜  天礼于  玄极宝殿  上不御殿文武百官及朝觐官朝服诣皇极门行五拜三叩头礼百官表贺免宴赐节钱钞  户部议覆巡关御史陈省条陈蓟镇粮饷六事一永平燕石二区军饷上半年先给以本地屯粮如本色不足则量岁豊歉支与折色又行马太二区一体遵行一蓟镇军粮原派民运京运等银支给今燕石二区既分属永平一路各省府钱粮亦宜通融均派不宜偏坐积逋之地一燕石二路原有管饷通判一员今永平既设郎中宜将通判裁革一军士逃亡者往往以虚名支饷宜务实清查不得恣将官乾没一各卫县屯运本色务派附近仓场上纳即坐派附近营军以便支领一边镇钱粮宜敕各巡按御史兼管查盘如犒赏馈饲等项务加详密以杜侵渔诏可  总督宣大山西军务尚书江东言宣府游击高卿一营系议定入卫蓟镇之兵刘宝孙献策二营系新议防守南山之兵恐劳逸不均事难经久请以原设防守南山新旧游兵二枝内简精兵三千人今年以刘宝统领入关防守蓟镇以孙献策与高卿关外防守南山明年即以二臣更畨守之诏允行
　　○辛丑  宣宗章皇帝忌辰  奉先殿行祭礼遣都督沉至祭  景陵
　　○丙午孟春时亨  太庙命英国公张溶代
　　○丁未  景王薨王讳载圳  上第四子母请妃卢氏嘉靖十六年二月二十九日生十八年二月封为王四十年二月之国湖广安府至是薨年二十妃王氏无嗣计闻  上辍朝三日谥曰恭遣诚意伯刘世延往谕祭有司治丧葬如礼加祭二坛遣中官王臻往经理其府事迎柩归葬西山处其宫眷于京邸
　　○辛亥  上不豫百官奉表起居
　　○壬子  兵部言宣大山西辽东四镇修墙设险仅能御零贼若大虏溃墙深入地广备多非墙军可支宜令边臣严为守御计在沿边则谨烽火□侯以明耳目在近边则筑墩堡以便收保诏督抚官从实行之
　　○癸丑  授法士唐□□失刘文彬为太常寺博士兼左演法刘中孚陶希濂赵大忻韩守桂为协律郎左至灵俱[带俸办事]
　　○乙卯  英宗睿皇帝忌辰  奉先殿行祭礼遣玉田伯蒋荣祭  裕陵  升大理寺右少卿陈志为本寺左少卿顺天府府丞郭汝霖为大理寺右少卿  吏部会都察院考察天下诸司官老疾按察使沈桥等三人罢软知府李守仁不谨参政李瑜等二十八人贪佥事金定等二人酷佥事袁淳才力不及布政使杜木□丞等四十三人诏罢黜降调如例
　　○丙辰  巡抚山西侍郎万恭言山西总兵官每遇秋防輙移驻蔚州乃以边防付之参游诸臣顾此失彼且事权不一法令难行乞于老营堡设副总兵一员募兵三千人隶之专于本镇督率诸将防河防边又言山西抚臣旧无旗牌不可召号诸军乞特假臣以便监督诏俱从之  巡按直隶御史温如璋条上备倭方略一修城堡以防要害苏松滨海倭夷出没宜于川沙吴淞之间修复旱寨旧城以防嘉定上海刘家河港口更建小堡一所七户白茆等处各设水船旱栅以防太仓诸泾一裁武冗以专职守苏松参将宜复驻金山团练诸军守苏松二府其柘林把总改驻崇明统兵防守金山游击似为冗员宜革一联备御以固防守浙直接境不得互相推诿宜将会哨兵船通兵督府置立哨簿委官稽查在狼山福山者远哨于崇明而专守三沙一带在松江嘉兴者远探于外洋而会守独山一带如江北兵船不至三沙浙直兵船不会独山皆以守备不设论罪＜锍-釒＞下兵部覆如其议惟裁武冗一事仍行抚臣再议以闻报可
　　○丁巳  以礼部会试天下举人命御史李邦珍鲍承荫监试周弘祖顾廷对场外搜检诏申严怀挟传递之禁犯者执送法司问罪仍于礼部前枷号一月已邦珍等条上革毙四事一举人试卷礼部印钤既完送提调官收领临期举人入场至大门内验票给领以防洗改脚色及彼此交换之毙一请留朝觐二司及府县官临期督集所属举人照依省分及府县次第挨次点验序进以防冒替代笔之毙一举人有不服搜检及搀先落后不循序进者轻则扶出重则参奏以防喧竞抗违之弊一请增军三百余名严密搜检场外仍选差参将官一员带领官军画夜巡逻挨揭晓乃止以防怀挟透漏之毙诏皆允行
　　○己未  老檛宣慰使司土舍怕雅兰章遣人进舞牌牙象二母象三犀角十云南守臣以闻下礼部议本夷虽非贡期无汉缅公文第来路险远跋涉逾年宜破例受其所献给赏遣之无令赴京报可
　　○庚申  升光禄寺少卿冀炼为顺天府府丞
　　○壬戌  义宁王新＜土鼎＞薨赐祭葬如例谥康定
　　○癸亥  孝静毅皇后忌辰  奉先殿行祭礼遣彭城伯张熊祭  康陵
　　○甲子  启蛰行祈[毅][谷]礼于  玄极宝殿  命成国公朱希忠代朝觐官四品以上陪祀  都给事中赵灼等御史鲍承荫等以考察拾遗论劾参政黎民衷副使喻南岳方逢时侯东莱佥事任惟钧郑逑知府杨世芳吕天恩各贪肆不职时民衷遇害报未至吏部都察院因覆其官箴无玷请与天恩留用逢时南岳东莱惟钧调简逑世芳闲住报可
