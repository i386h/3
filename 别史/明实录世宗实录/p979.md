<!-- { "loadSidebar": true } -->
　　○以  皇嗣生诏告天下曰朕闻承祧主器必在贤良继位嗣艰宜传长故曰君之储贰是谓令昔咸同朕以一人仰承  皇天洪眷缵嗣  皇祖丕图即位于今已讫一纪大昏之后又越十年每思传位之久虚若履薄冰而战惧上廑  圣母伫望之深下遗臣民引领之至朕心震惕朝夕匪宁昨岁元辅建策慎选淑女以备妃嫔之御用广嗣绪之求朕请  慈命闻于  祖考卜吉纳九氏以用资繁衍之祥助烝尝之职者乃于今年八月十九日  皇天降祉  祖宗鉴荫朕苐一子生属丽嫔阎氏出是皆  皇考  圣母钟祥积庆而衍及孙谋者也兹用布闻中外诞布宽恤所有开示并宜奉行一自嘉靖十二年八月二十五日昧爽以前官吏军民人等有犯除谋反叛逆子孙谋杀祖父母父母妻妾杀夫奴婢杀家长杀一家非死罪之人采生折割人谋杀故杀蛊毒压魅杀人强盗妖言奸党失机并事干边方夷情及人命十恶致死罪者以及大礼大狱至恶情重不赦外其余已发觉未发觉已结正未结正罪无大小减遇除之敢有以赦前事相告言者以其罪罪之一各王府宗室屡以贪难奏告情甚不得已各该有司全不与处置轻视朝廷欺辱国姓敢有违慢者即各亲王具奏治罪一各宗室年七十以上者有司各给米十石绢十疋绵十斤庶人年及七十者一体给米五石绢五疋一宗室女子有年二十以上未成婚配者各该抚按等官即便行令该府长史辅导官限三月以里保送前来以凭礼部覆请一凤阳高墙庶人或因父祖数十年前得罪迁发子孙至今淹禁或夫男已故遗下妻妾人等仍未放回者累有诏旨欲行宽释所司人员视之如故纸通不查议法司备查莭年迁发高墙庶人原行卷案分别轻重苐等中间情犯可疑拘禁年久及子孙妻妾人等连累淹禁奏请定夺一宗室有因事革住禄米者俱与照旧关支一先年江西逆贼宸濠谋逆干连人众累有旨令与分豁奏请久不奉行自诏书到日即便查复一两京三品以上文官例该荫子未及三年考满者并在外七品以上历任三年果无过者查奏俱与应得诰敕一武官应得诰敕已经请给年远未曾撰黄者誊黄官即与查撰给散一武职官除失机重情不赦外凡一应干累注误及有司官因小忿争陷亏枉革职者俱许具奏听与分理一文官五品以上武官四品以上署职试职者并试职御史俱与实授仍与应得诰敕一公侯驸马伯并内外文武官员旗士人等有因事革去罚住禄米俸粮者照旧关支官吏军民人等有为事问发充军除原系真犯死罪饶死及事干谋反党逆失机强盗人命不赦外其余放回原卫籍宁家随住一两京文官自四品以上有因事致仕年未衰才识可用者吏部查访＜锍-釒＞名起用冠带闲住者与致仕为民者冠带间住一嘉靖九年十二月以前各处军民人等拖欠除王府禄粮仍旧催徵外其余税粮子粒草束农桑人丁丝绵门摊商税户口食盐米钞诸色课程盐课鱼课等项除已徵在库及已经角□羊户人等收受者诏书到日各抚按官作速分投差官查明截数起角□羊原定衙门交割各造册奏缴查考其未经收受者尽数蠲免敢有将已徵捏作未徵侵欺盗用者许诸人首告拏问重治一嘉靖十三年税粮内除漕运粮斛四百万石外其余不分起存以十分为率俱免五分以苏军民困苦一在京各营在外各边并顺天府南北直隶山东河南各军卫有司骑操孳牧寄养走递马骡驴牛并种马驹近来以来亏欠倒失被盗等项并有例停候买补者悉与蠲免以苏久困若有已补在官者照例押发交割该管人员若有通同欺隐作弊者事法治以重罪一山东河南南北直隶各该牧马草场子粒租银连年灾伤以十分为率自十三年以前各免五分以苏民困一军民有年七十以上者许一丁侍养免其杂泛差役八十以上者与冠带仍给绢一疋绵二斤米一石肉十斤九十以上者倍之一内外各衙门见监死罪重囚内有情可矜疑曾经奏请未得饶死者覆审是实俱免死发边卫充军其见问重囚若有情可矜疑及殴伤人延至辜限外身死情真是实照例仍拟死罪者强盗赃伏不明人命无尸可检并一应重囚监禁五年之上累次称冤有词应合辩问者在内三法司在外巡按御史公同三司官各会审明白具奏定夺一内外各衙门囚犯该追赃物系还官给主银货至五十两以上并入官至一百两以上监追一年之外及正犯身死拘禁家属合勘无家产堪以变卖赔纳者开具所犯情罪奏请定夺其不及前数监追半年之外及正犯身故各勘无家产并例该追纳马牛等项悉与宥免查照发落其有正犯在逃未获监禁家属证佐不系事干叛逆剧盗者悉令保候归结一在京在外缉获强盗妖言奸细等项多有贪功图利及无赖戮番之徒妄拏诬陷重罪累有诏旨禁例多不遵守今后问刑衙门务要从公研审果有冤抑即与辩理不许拘泥成案若干碍妄拏报功人员照例从重究治一各处学校廪膳增广生员有亲老无人侍养愿告侍养亲者听亲终之日复学其廪膳及曾经科举年五十以上行止端庄不愿进取者许赴该提学官处告明给与冠带荣身一两京各衙门历事监生及承差免各历事辩事三个月典吏二个月后不为例于戏主鬯得人允副  慈怀之怡慰承家有继实昭古代之通情爰法旧章用覃大赉诏告天下咸使悉知遂分遣翰林院六科锦衣卫鸿胪寺官赍书谕各王府
　　○丙申
　　○升翰林院修撰姚涞为左春坊左谕德以九年秩满也
○丁酉
　　○祭云雨风雷并岳镇海渎山川等神于祗坛遣惠安伯张伟行礼  祭历代帝王遣定国公徐延德行礼尚书夏言王宪许赞秦金分献  是夜京师地震
　　大明世宗肃皇帝实录卷一百五十三


大明世宗肃皇帝实录卷一百五十四
　　嘉靖十二年九月庚子朔公侯驸马伯徐延德等以  皇子诞生各献马称贺赉币有差  先是命给事中曾汴勘蓟镇巡抚王大用及参将袁继勋先后失事状至是汴勘明奏覆谓蓟镇失事其大者有五一犯冷口再犯擦崖者朵颜夷打哈也由于总兵杨镇通事序班王远二人者贪鄙乖张凡夷人纳贡袭职不分应否准贿是视以致怨望决裂法当首论三犯大喜峰关者亦打哈倡之而济恶脱来也由于巡抚王大用谬凭故牍经营雾灵山寔开边衅藉口敕书货马喜峰口遂启戎心谋疏武备不竞罪亦难辞四犯密云大小峪关五犯黄花镇擦石口俱野达通汉老究为之此夷原不受武约束非有隙端特以界守不严兵防无备此则参将袁继勋懦怯寡谋之罪耳＜锍-釒＞下都察院议覆镇等下抚按官逮问继勋以守备不设论罪远发边卫充军
　　○辛丑
　　○录狭西响水堡斩虏死事功升赏官军张兴等一百五十八人  掌都察院事左都御史王廷相等奉诏申明宪纲十五事署院事兵部侍郎张孚敬所条列者七事都御史汪鋐所条列者五事今所续列者三事其三事一曰巡视仓库谓御史所至郡国务亲临仓库勾校岁籍开收稽钱粮之出纳分别积贮赢缩定有司之勤惰如有侵冒虚诡亟为参治毋得专委查盘苟具故事一曰巡察盗贼谓按巡境内一遇盗贼生发即当广布方略便宜剿捕若事机重大及地方官怠缓误事具以状闻有司赋役清平民乐各业能使境内无盗者＜锍-釒＞闻旌劝一抚恤军士谓军士最为劳苦而军官科害多端御史所至卫务精核军政惩汰无良而＜锍-釒＞其抚恤有卓异效者  上曰申明宪纲事宜先有旨令各巡按御史及按察司官从实举行矣苐迩者掌院官多务姑息不为覆实考察以致按臣纵恣抗违按察司官因循畏怯全不举行今如拟通行晓谕各务以实应违者御史考核罢黜按察司官指名参奏
　　○壬寅
　　○荐西苑新稻于  内殿  罢巡抚山东右佥都御史袁宗儒令致仕山东按察司佥事张几徐廷杰各降一级宁海州知州沈铋文登县知县杨铿俱冠带闲住时山东大饥铋铿赈济偏滥贫民不沾惠多饥死几廷杰先后守巡海右道与宗儒俱失察故有是命寻降廷杰福建市舶司提举几四川盐课司提举
　　○癸卯  孝恭章皇后忌辰  奉先殿行祭礼遣长宁伯周大经祭  景陵  西番额即癿等夷遣使来贡方物赐宴赉有差  四川播州宣慰使杨相贵州上马桥等四长官司遣使贡马各赏赉如例  改南京太常寺少卿胡森为提督四夷馆太常寺少卿  命广东道监察御史方一桂提调直隶学校  以三年考满荫工部右侍郎张羽孙槐为国子生
　　○甲辰
　　○遣官赍敕奖谕鲁府奉国将军徤桨孝行从守臣勘奏也  以敬一箴性理大全大学衍义各一部赐南陵王睦楧从周王请也
　　○乙巳
　　○罢吏部右侍郎席春先是诏吏部推举各司堪任翰林者春言之尚书汪鋐请召杨维聦陈沂还职鋐不听二人遂有郤及再推礼部侍郎鋐不复与春议春怒诟鋐至抵冠于地鋐于是劾春当议大理时春附杨廷和不同其兄书议人与杨慎辈抏＜锍-釒＞跪门草＜锍-釒＞欲论张孚敬桂萼去年杨名狂渎春以同乡寔与其谋昨  圣嗣诞生廷臣吉服称贺春独公服谢恩不在贺列设心无良莫此为甚义不与春同列乞亟罢之  上览奏曰朕之数进用春者徒念其为席书弟耳春不思报贺当称谢恩岂无间日即此一事他可知已其令冠带闲住不许再用  以皇储诞生恩例荫大学士李时子圻吏部右侍郎席春子忱户部右侍郎黄芳孙悼工部右侍郎甘为霖子藿道政司通政使陈经子梦草太常寺卿管楫侄津光禄寺卿马理孙服与太仆寺卿邵铳侄子元俱为国子生  升掌中书舍人事尚宝司少卿孙伯坚为本司卿仍加四品服俸视事如旧以九年秩满也  升云南按察使蒋彬为狭西右布政使
　　○丙午
　　○大理寺奉诏献上狱囚应减免者  上以诸囚多系极恶在法不赦安得假借恩例纵奸坏法乃革署任左寺丞周凤鸣职令闲住右寺丞卢问之署右寺丞正戴昂各降二级调外任寻命都察院右佥都御史胡东皋署大理寺印
　　○戊申
　　○罢百官重阳节宴  召礼部考  皇子庙见命名诸仪因谕曰  皇子命名本朝敕谕夫方未一岁尚不知事而赐之敕是虚文也籍令向后识之得以顾名思义未如待其知事后教之又礼曰父命之名朕又思之必当告于  祖考然后可以命子礼部尚书夏言覆言臣等初以  累朝故事及礼记钦有帅记有成二语为命名之词今反覆内则篇二月之末择日剪发以下二节乃知钦有帅为夫对妻之语令敬教子循善道也记有成为夫对妻之语谓记识夫言训子德也原非命子之词兹奉  圣谕诚大哉圣人之言非三代后帝王所及臣谨遵议拟命名之日仿古人见子之仪特发一二  天语而赐之名不用降敕至若告于  祖宗而后命子亦宜创制以备一代典礼垂法万世俟  皇太子出阁然后降敕斯古人所以为教也  上报曰览奏具见执礼从古之正朕意所同其即具仪以闻
　　○己酉
　　○诏安远侯柳珣岁支禄米一千两本折中半兼支先是巡抚辽东右副都御史成文以疾乞休  上疑其畏难引避令革职冠带闲住下按臣勘报至是巡按御史杨行中覆其病非伪  上乃释之仍令冠带闲住
　　○庚戌
　　○是日经筵开讲  旌表天下节妇张氏等十一口烈妇邓氏等六口烈女张端庄一口从巡按直隶御史张维照等奏也
