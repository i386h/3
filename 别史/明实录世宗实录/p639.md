<!-- { "loadSidebar": true } -->
　　○壬戌裁革苏州府领兵同知一员新堰闸闸官一员长洲吴县各税课局大使一员徽州宁国二府各织染局副使一员安庆府桐城县石塘孔城竹子破□土□缶□四河泊所望江县杨溪武昌二河泊所各所官一员  诏贵州巡抚高翀湖广巡抚陈仕贤俱革职闲住以吏科都给事中梁梦龙劾翀贪耄仕昬庸各不职故也  诏故伏羌伯毛桓子登袭爵  太子太保礼部尚书顾可学卒赐祭葬如例谥荣僖可学直隶无锡人初以进士历官参议病免且十年觊进用无蹊迳瞷  上好长生乃纳重贿大学士严嵩所自言能炼同男女溲为秋石服食却老有验嵩荐于  上诏遣使赍金币即其家赐之可学乃赴京谢恩得留用累升至今官然唯带空衔支俸炼秋石供服饵不与闻公家事也至是以迁葬予告归卒于家初可学与盛端明俱以方被召端明虽贵幸颇自知耻闭门谢宾客可学则扬扬自得甚复通苞苴嘱托诸司有不从即阴持吏短胁之是时官邪赂章廉耻道丧然以缙绅而甘厮养之行任人唾骂恬无服容则可学为甚焉死后七年会隆庆改元奉遗诏褫其官
　　○癸亥巡按山东御史史官勘上三十七年十月中辽东清河沈阳等处官军御虏功罪总兵杨照副总兵刘岳东西奔命劾首虏至八百余级当优叙守备申有爵指挥逢勋白孔文等功浮于罪指挥佟栋浮于功千户徐景指挥佟国文等无功有罪当分别赏罚得旨照升都督同知仍赏银币岳升都指挥使有爵等各升一级栋夺俸三月景等谪戍边其余有功阵亡官恤赏有差  刑科给事中侯廷柱条陈问刑七事刑部覆行其三事一南京刑部各司官有擅受民词不由通政司及各衙参送者有狱成径自发遣不关白本堂者又有已经大理寺评允而改变情莭者夫两京一体三尺法当与共之不宜异同如是请严禁一断狱慎于初情尸伤凭之检验近者专委之各城兵马以致吏书忤作相比为奸宜加甚重令京府推官知县得覆核之一听断速则窥伺者无所容其私归结迟则需索者得以乘其隙今一人系狱动至破家在歇家有保头之例在守门有门禁之扰在皂卒有杖头之钱在库役有掌柜之号此其弊端皆起于听断不速之故也内外有司心知其弊而或为胥吏沮挠或以奔走妨职宜惩一戒百以释冤滞诏允行  兵部职方司郎中王叔果自蓟镇阅视练兵还复命俱言本镇旧兵疲劳饥渴弱而不可练新兵乌合应募骄而不暇练镇边城曹家寨大水峈游兵皆客居坐食冗而不必练今当先择主将将才则兵自精如参将黄龙黄演游击崔经周浮先白琮坐营指挥柴良弼等皆贪庸不职所当更代昌平副总兵祝福与提督云冒并居一城事权不一且福虽廉其才出曷下所当议处兵部覆奏得旨蓟镇练兵三年未有成迹是诸臣不实心奉诏明矣始俟明年阅视若仍前玩愒令科臣查参重治福回部别用冒改充总兵官镇守居庸昌平等处原设提督官罢勿补以冒兼之龙演等各降级夺俸有差
　　大明世宗肃皇帝实录卷四百八十七


大明世宗肃皇帝实录卷四百八十八
　　嘉靖三十九年九月甲子朔礼部进明年祀册  上不御殿命尚书吴山捧入  升应天府府尹鲍道南广东左布政使杨伊志俱都察院右副都御史太仆寺少卿刘仑河南右布政使蒋宗鲁俱右佥都御史巡抚各地方道南贵州伊志南赣仑湖广宗鲁云南  升南京都察院右都御史王钫为南京工部尚书  兵部议覆提督两广侍郎郑絅巡抚南赣都御史范钦言程乡县豪居太平营等处俱系招抚贼巢坏接三省易与为乱宜及地方稍宁建立城镇徙豊顺乡巡司弓兵守之增设湖州府通判一员令其专驻本城兼辖附近兴宁安远会昌武平上杭诸县报可
　　○乙丑诏逮抚治郧阳都御史谷峤至京讯治峤湖广布政使升任闻报乃由应城出境迁五千余里抵其家又迁延月余始行为户科右给事中何煃所劾奏部覆峤违慢不敬失人臣礼宜罢职  上特命逮下锦衣卫杖鞫之寻黜为民  命后军都督府佥书平江伯陈王谟挂印充总兵官镇守两广以豊城侯李儒代为后府事佥书
　　○丙寅调原任巡抚延绥都御史董威为南京大理寺卿威尝荐庆阳府知府孙绩廉明可大用续寻以贪污为抚按官程軏李秋所劾于是给事中梁梦龙奏三臣举劾互异请下所司核实吏部覆言续治行无取惟催科一事乃其所长据法则軏秋言是威但取一长轻列荐牍似亦无他诏除续名而以威荐举失实令调南京别用然大理乃九卿长官旧例率取巡抚之称职者升用威在延绥赃私狼籍士论不齿徒以厚贿素结于严氏父子反因调得升倒植甚矣  升礼部祠祭司署郎中杨豫孙为福建按察司副使
　　○丁卯  孝恭章皇后忌辰  奉先殿行祭礼遣彭城伯张勋祭  景陵  升大理寺左少卿张雨为都察院右佥都御史抚治郧
　　○戊辰升南京光禄寺卿吕光洵为应天府府尹兵科都给事中王文炳为太仆寺少卿
　　○己巳升工部左侍郎卢勋为南京都察院右都御史□虏拥众至大同边守臣告警兵部言丑虏自今岁以来一败于一片石再败于河坊口因住牧独石边外睥睨蓟镇会蓟镇有备不得逞复由大同拥众以入其意实在山西请亟行三镇督抚宫发宣大二总兵李贤刘汉兵赴应朔一带与山西总兵王怀邦协力御虏至于紫荆倒马等关与宁鴈相为唇齿遣宜游击高汝太杨津帅边兵二板驻定兴涿州以侍策应诏如议行
　　○庚午虏由拒门等堡大川等处入寇  升户科都给事中王正国为通政使司右参议  改巡抚宁夏都察院右佥都御史霍冀巡抚保定兼提督紫荆等关  以旱蝗免顺天永平保定河涧四府税粮有差
　　○辛未虏屯朔州川
　　○壬申升大理寺右少卿查秉彝为本寺左少卿  预开嘉靖四十年各边额泒并存积水乡本工折布等盐一百八十万九千四百五十八引有奇  是夜虏三百余骑突之广武之西牛肋支湾等处功墙不克
　　○癸酉升南京鸿胪寺卿孙植为南京光禄寺卿  升浙江按察司巡视海道谭纶为浙江布政使司右参政仍兼副使巡视如旧以总督胡宗宪荐其海上效劳宜加衔久任故也  大学士徐阶为其子尚宝司司丞墦乞假代归祭妇许之仍赐驰驿
　　○甲戌虏由朔州移营而南攻山西盘道梁越闻大掠准云南景东府土官陶炳孙金指挥纪纲子连道杨炯子世臣各袭祖职先是嘉靖十八年炳坐杀子降级事连纲絅亦坐降级调卫至是炳纲俱死炯年老而贫炳孙金当承袭为炳讼冤且称与纪氏杨氏解讐云南抚按官游居敬王大任以闻因言陶氏内乱患不及地方而纲炯世居景东今使其子孙离坟墓捐亲戚亦非人情请一切赦之追复租职与之更始从之
　　○丙子赐沈王恬烄楼额曰宝恩从其请也  起原任工部右侍郎刘伯跃为本部左侍郎  升山西左布政使谢淮为都察院右副都御史巡抚宁夏户部覆总理盐法都御史鄢懋卿奏山东济兖东三府宜通商盐而妨于私贩之盛行青登莱三府宜行灶盐而病于＜锍-釒＞通之无法今当以官商引盐编派等则通行济南兖州东昌直隶徐宿各州县其青登莱三府滨州蒲台海豊露化利津新城等州县许灶丁纳银给票发卖又言长芦行盐地方密迩京师大半为豪贵所侵夺至于真定广平等府多地鹻卤私煎遍野宜以长芦运司官商引目派行顺天各府发卖长芦批验所置立盐仓将已完在场并各年未完盐追运本仓每年以赎金收买灶丁纳剩余盐可备边方缓急召商开市俱从之  以旱灾免山西太原等府县税粮有差  巡按直隶御史陈志勘上三十八年倭犯江北自六月初三日起至八月二十七日止该提督都御史李遂督发主客兵将前后二十余战斩首三千七百八十有奇诸获功人员百二十二人请分别升赏因言遂功高劳着屡迎击始至之寇至使片帆不归一人无免者今岁江南北清晏籍其余烈前虽蒙恩赉未足酬勋请破格优处以劝来者  上曰遂督兵御寇擒斩尽绝功果异等其升俸二级荫一子原籍卫所千户其余获功升授如拟行
　　○丁丑  大享视牲遣成国公朱希忠代英国公张溶定国公徐延德吏部尚书吴鹏礼部尚书吴山轮视  升南京太仆寺少卿赵＜釒戈＞为南京鸿胪寺卿
　　○戊寅建安神典于大玄都殿七日停常封  升礼科左给事中郑茂为都给事中礼科给事中沈淳龚情俱右给事中茂户科淳礼科情刑科  以倭患免广东潮州府海阳揭阳饶平潮阳惠来县惠州府海豊县三十八年京库粮银二万四千有奇  以水灾蝗蝻免南京锦衣卫并直隶建阳泗州等卫所屯粮有差吏科右给事中苏景和言  皇上近以大工念采运地方之苦令各省协济诚  圣明浩荡之恩也而所司急于集事各先期徵派民间无承用诏书之意地日协济银至无所用之是使  皇上以空言济民而泽不下究也乞敕所司将银尽数给民或代纳输钱粮庶上有实惠而民困可苏工部议覆从之
　　○己卯虏循代州以南转掠五台崞县
　　○庚辰总督侍郎葛缙奏虏贼初屯朔州臣已遣宣大兵马西援及贼深入又亲临广武调度苐彼众我寡有如直下太原何以待之乞发宣大入卫游兵三枝并真定保定各劲兵二枝亟赴本镇共图战守事下部议蓟镇去山西尚远入卫之兵无济缓急况东虏打来孙等窥伺未已窃恐西扰既不相及东守反致失事惟保定密迩山西可令各兵出关策应然亦当酌量贼势以为进止不得轻动  上从部议
　　○壬午大享  上帝于  玄极宝殿先期请  睿宗献皇帝配及是日行礼俱命成国公朱希忠代虏出宁武关北遁
　　○丙戌霜降节遣恭顺侯吴继爵彭城伯张熊成安伯郭应乾玉田伯蒋荣分祭  八陵都督佥事沉至祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟  建秋报典于大高玄殿三日遣英国公张溶等祭告各宫庙
　　○丁亥岷府南渭王誉播薨赐祭葬如例谥庄顺  大风扬尘四塞  虏遁报至兵部以闻  上计贼必出朔州诏总督葛缙亟帅兵赴朔州邀击之
　　○戊子升户部右侍郎刘养直为本部左侍郎顺天府府尹刘大实为户部右侍郎  夜月掩轩辕左角星
　　○己丑升光禄寺卿黄廷用为工部右侍郎提督大石窝兼理车轮未几吏科给事中李瑜言其贪鄙无物不堪重任诏敕廷用闲住而以大理寺卿刘学易代之
