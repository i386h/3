<!-- { "loadSidebar": true } -->
　　○命翊国公郭勋代
　　○升吏科左给事中马汝彰为刑科给事吏科右给事中沈良材为工科左给事中兵科给事中朱宪章任瀛吏科给事中吴从义俱右给事中宪章户科瀛兵科从义兵科
　　○癸丑以旱灾免甘州山丹西宁凉州镇蕃庄浪永昌肃州高台古浪诸卫所屯粮如例仍发在所仓库钱粮赈之
　　○以旱蝗免湖广郧阳襄阳荆州德安承天武昌常德荆州岳州衡州等府所属州县及靖州沔阳二卫保靖宣慰司税粮如例
　　○南京道录司左玄义王道诚等请为  圣母建斋醮允之命应天府供办甲寅以南京户部所贮各关余课银五千两给南京工部铸造嘉靖通宝
　　○乙卯赐礼部右侍郎兼翰林院学士张壁母王氏祭葬从壁请也
　　○咸宁侯仇鸾受命议讨安南滨行请带闲住省祭等官吴电等一十人与俱  上怒令兵部查议以闻兵部因奏鸾越例妄请鸾亦寻＜锍-釒＞引罪  上念鸾方膺重命姑不究令法司逮治电等夤缘希进之罪
　　○丙辰故大学士张孚敬子逊业上其父遗＜锍-釒＞及钦赐图书谕劄缴进上曰览尔父遗＜锍-釒＞朕用恻然札帖录本缴进图书俱收入
　　○升工部都水司郎中涂楗为广东按察司副使  丁巳礼部上  圣驾躬诣  长陵奉安  成祖陵碑仪注具如先次谒  陵仪诏如拟
　　○以水灾免直隶安庆应天苏州松江太平徽州池州宁国广德田粮如例
　　○添设浙江湖州府通判一员于乌镇署劄主缉捕盗贼兼管治农水利从巡按御史传凤翔奏也
　　○诏建立  恭让章皇后恭靖贤妃等妃申懿王等王悼恭太子等太子永清公主等公主各坟碑碣
　　○戊午少傅兼太子太傅礼部尚书武英殿大学士夏言奏请给假改葬  上曰卿所陈＜锍-釒＞朝上朕当夕允以示教人孝也顾数日尚未答者非朕不体至情但朕之简任倚托在卿独重况职居辅首宜竭忠赤匡赞朕治此奏难俞勿再以请  行边部尚书兼都察院右都御史翟銮以考察自陈乞罢不允仍令悉心经略边务
　　○己未以
　　皇第八子命名告
　　太庙遣文武百官郭勋夏言等告
　　列圣庙命之曰载□传谕礼部登诸玉牒
　　○以灾伤免顺天河间保定所属州县及河间沈阳天津三卫田粮及皇庄子粒寺观庄田草场银如例
　　○命以  显陵忌日及时岁之祭遣所在镇守勋臣行礼岁为例增设奉祀寺丞各一员
　　○辛酉  驾发京师驻沙河敕驸马都尉京山侯崔元刑部尚书周期雍居守
　　○升工部右侍郎潘鉴为本部左侍郎山西左布政使贾启湖广左布政使刘储秀俱为都察院右副都御史启巡抚延绥储秀巡抚辽东
　　○下户部主事侯汝谅白世卿司务曹邦彦办事进士缪文龙刘起宗等法司逮问以差还违限故也命户部右侍郎王杲兼都察院右佥都御史往河南赈济时河南灾甚巡抚胡缵宗奏乞特遣大臣赍内帑银往赈户部覆请即委缵宗督所在有司给仓库赈济不给始以内帑佐之
　　上曰地方灾重民农死亡数多朕心恻然其亟推素有才识大臣往彼设法赈救毌徒视为故常他如拟乃命杲往
　　○壬戌
　　驾至
　　天寿山行宫
　　○先是刑部尚书周期雍以考察为科道官薛廷宠戴璟等论劾因奏辩部议言官所论期雍事俱属诬枉奏上得旨事情会勘以明期雍既无纳贿情毙仍复原职廷宠璟妄劾大臣当究姑宥之今后弹劾务廉其实勿得风闻輙言寻期雍具＜锍-釒＞乞休不允
　　大明世宗肃皇帝实录卷之二百二十九终


明世宗肃皇帝实录卷之二百三十
　　嘉靖十八年十月乙丑朔
　　上躬祭  长陵立  成祖文皇帝陵碑
　　○丙寅  孝洁皇后忌辰  景神殿行祭礼遣长宁伯周大经祭  陵寝
　　○礼部上庆贺  皇太子千秋仪注  上曰仪中既以具冕服为言须冠礼之后可行至日免百官庆贺俟出阁行之
　　○升巡抚贵州右副都御史张钺为南京工部右侍郎贵州左布政使李显为右副都御史巡抚南赣汀漳浙江按察使李中为右佥都御史巡抚山东
　　○法司奏决死囚  上谕曰各犯既累审明确本当即刑但朕体  皇天好生之德且今岁大本初建姑再停刑所司宜牢固监候毋令疏失
　　○戊辰升狭西左布政使杨最为太仆寺卿大理寺左寺丞魏有本为本寺右少卿南京尚宝司卿李舜臣为应天府府丞云南按察使张时彻为山东右布政使
　　○己巳升浙江左布政使蒋淦为顺天府府尹
　　○庚午  皇太子千秋节赐文武百官寿面
　　○沈王胤栘上言  皇太子千秋令节宗藩拜祝礼仪未有定制乞颁示以便遵行礼部议庆贺礼会典中开载已具第祝词未有定式请命翰林院拟之以颁示天下宗藩报可
　　○朝鲜国王李怿差陪臣吏曹参判尹思翼等奉表笺方物贺  皇太子千秋令节宴赏如例
　　○辛未命分守宁夏署都指挥佥事陈钦充左参将分守宣府西路万全右卫等处
　　○壬申诏加户部尚书梁材太子少保材十七年考尚书六年满奉旨致仕至是召复原职吏部以例请  上嘉材清操著闻乃有是命
○甲戌以原任延绥副总兵白爵为署都督佥事挂印充总兵官镇守宣府地方
　　○乙亥以水灾出两淮运司余盐银五万两振恤通泰淮诸灶丁及修理灶舍盐具
　　○丁丑户部左侍郎兼右佥都御史王杲上言救荒当如救焚今河南灾甚奏报死亡已十万有余其存者冀旦夕得升合以延残喘彼处仓库所贮钱榖未必足用待其查勘请发文移往返动淹累旬未免坐视民毙乞先发内帑银十万会同抚按分投赈济仍遣一主事同往听用章下户部议报而户科给事中郭鋆等亦以为言户部覆言国朝立制在处有预备仓用广蓄储以便赈贷比来有司类不加意那移冒费至于赈贷輙请内帑今河南既已灾重可且裁给数万命主事王继芳同往仍简给事中一人往彼稽查钱榖果有那移冒费案治不贷＜锍-釒＞上诏发临清仓粮价银五万两赍往并令王杲查盘回奏给事中不必遣杲至河南复奏言河南民饥甚在所仓库钱榖及赍去银仅可支两月之用来春青黄未接势难坐视必复得银十五万两有奇乃可户部议发德州仓银五万二千七百余两及河南布政司贮库解京富户银并开封府河道赃罚银八万两与之诏如拟
　　○兵部覆巡抚山西都御史陈讲奏岢岚州地当要冲累遭虏患而隰州等处稍缓宜改石隰兵备为岢岚石隰等处兵备即于岢岚驻劄且与鴈门兵备画地分守自八角迤北属鴈门兵备自三岔迤南属岢岚诏从之
　　○戊寅升福建右布政使詹瀚四川右布政使刘勋浙江右布政使喻茂坚俱为左布政使瀚浙江勋湖广茂坚狭西江西布政使司左参政任维贤云南布政使司右参政叶珩俱为按察使维贤浙江珩仍云南
　　○赐光禄寺少卿蒋钦祭葬钦苏州常熟人  武宗朝为南京狭西道御史同官任诺等劾逆瑾擅权乱政被逮下锦衣卫拷讯诺等气沮而钦独抗言不屈卒拷死瑾诛赠今秩嘉靖五年  上允言官请命所在立祠祀之而荫其子浣入监至是巡按直隶监察御史陈蕙复以祭葬请故有是命
　　○命工部右侍郎郑绅儧运  皇穹宇物料提督工程
　　○庚辰发太仆寺马价银三万两于宣府为修边费从兵科都给事中冯亮议也
　　○修南京  奉先殿
　　○辛巳工部左侍郎兼都察院右副都御史顾璘言  显陵碑额止题  睿宗献皇帝之陵而尊谥未备乞备勤之  上命如  成祖陵碑用木厢刻重题  圣号不必磨砻
　　○南京吏部考察诸司庶官贪工部员外郎潘周锡等三人不谨户部郎中张钺等三十一人罢软工部郎中李暹等二人浮躁吏部郎中陈克昌等十二人才力不及鸿胪寺左少卿朱福等十三人年老户部郎中赵善鸣等九人诏黜退降调如例
　　○壬午  诚孝昭皇后忌辰  永孝殿行祭礼遣玉田伯蒋荣祭  献陵
　　○巡抚大同都御史史道以大同修筑弘赐镇边镇川镇虏锡河五堡工成叙次总督尚书毛伯温及行边使翟銮已故总兵梁震原任巡按御史皮东山建议督修之功  上嘉诸臣劳绩诏加銮伯温俱太子少保伯温仍荫一子为国子生震赠太子太保道升兵部右侍郎兼都察院左佥都御史巡抚如故东山升俸一级仍各赏银币有差
　　○癸未南京吏部尚书闻渊户部尚书钱如京礼部尚书霍韬兵部尚书湛若水工部尚书周用吏部右侍郎费采礼部右侍郎崔铣通政使司右通政刘臬国子监祭酒马汝骥各以考察自陈乞罢不允
　　○发太仆寺马价银二万二千五百两给燕河营等处市马发四万五千两给宣府等处市马从守臣张汉楚书请也
　　○甲申督木都御史潘鉴劾叙州府同知王尚用马湖府同知郭珊虚增木价冒费官银贪迹显著乞按以法并参参政范鏓李中督率欠严宜并罪＜锍-釒＞入诏勘问珊尚用而鏓等以迁官离任免究
　　○乙酉湖广巡抚都御史陆杰工部左侍郎顾璘奏建  二圣玄宫宝城旧邸宫殿元佑宫恩诏圣谕碑亭显亲达孝城垣门楼工程重大乞将原解承天府贮库脚价银一十万两湖广河南未动帑银一十七万两原派南直隶浙江江西福建两淮两浙银一十八万两又应解额办叚疋胖袄等料银二万五千八百余两以济工用诏从之
　　○丙戌夜月犯火星
　　○丁亥大学士夏言既乞假迁葬不允乃请命钦天监博士通地理者一员往为之卜兆并请其父母恤典  上悉允之差官致祭迁葬因戒言宜知恩图报竭忠事主
　　○戊子升福建道御史傅凤翱为福建按察司副使
　　○升分守四川松潘副总兵都督佥事何卿为署都督同知分守如故以其克靖诸番有保障功也
　　○己丑  上谕礼部曰庆成之宴因循旧例以祔享礼未成辍之今  皇妣主升祔既三月矣行礼奏乐耳闻目观者屡矣何独于受  天厘反禁也审尔则冬贺当辍只贺大礼报成庶不失重轻尚书严嵩未悉  上旨谓宜举庆成之晏  上又曰朕昨谕本是敬  天庥之心非敢务晏乐但既以日易月矣而视殿輙作乐却返辍其重者尔贺节当同晏礼并罢
　　○裁革两淮庙湾白驹石港余中四盐场副使各一员攒典各一名
　　○补铸嘉靖制钱命两京工部各监造初南京吏部司务朱希皋奏言纳例开矿以济用不若仿古采铜充赋设官铸钱及禁其伪以行其真新钱既成贸易转输赐予俸给皆于此取之甚便章下户工二部覆言今天下州县则壤成赋为籍已定若复采铜充赋未免纷更且两京俱有宝源局开铸法未尝废可特令补铸制钱之数仍申严盗铸阻坏之禁诏如议行于是申令行钱地方无论制钱及历代旧钱兼用每好钱七十文准银一钱低者以二折一有藏蓄私铸铅锡小钱者许自首免罪仍依时估给与铅锡之直不首者捕治如律
　　○庚寅升山西镇守副总兵署都指挥佥事祝雄为署都督佥事挂印充总兵官镇守大同
　　○辛卯诏夺湖广按察司提督学校副使江以达职为民降指挥陈恩姚庚职各一级先是  圣母梓宫南祔有诏许亲王素服出迎致祭楚王闻诏欲先时出以达属当职守不听令指挥陈恩等严为启闭不得擅出王王以故怨之劾奏以达欺蔑亲王打毁祭器等语诏捕以达等至京责讯寻有是命
