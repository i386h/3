<!-- { "loadSidebar": true } -->
　　○兵部尚书杨博条上经略蓟镇事宜一议处督总标下亲兵顷者胡镇孤山之战标兵之力居多顾军门旧设标兵仅一枝耳其总兵巡抚原无标兵请于总督刘焘下增设一枝总兵胡镇何淮巡抚温景葵下各设一枝凡五枝各足三千人或于各区见兵内挑选或于各处家丁内召募有警听总兵官统五枝各一营相机剿杀一议处各镇入卫边兵延绥宁夏固原宣府大同辽东保定七镇俱有入卫之兵往尝以骁勇奏功而今则仅取充数宜令各总督等官慎简而后遣发一议处邻镇添调援兵诸镇应援兵马其中强弱相半无救缓急宜汰弱者而募强者各满三千之数一议处总兵驻劄地方总兵官以抚赏三卫故常驻三屯营然去军门甚远即今古北石塘最为虏冲宜于春秋二防之时移驻石匣营一议处墙内隘设伏古北诸区墙内宜相度地宜据险设奇如地坑伏炮之类多方以误之一议处入卫边兵粮赏各处入卫之兵宜从厚计处以鼓其敌忾之气一议处宣辽境外哨探顷者虏犯蓟镇赖宣府独石竟外预为侦报故我速调士马以待之今后请以独石参将附属蓟辽总督节制如哨得虏形即为飞报蓟镇论功行罚与蓟镇将领同之一议处州县军民屯堡沿边之地赖屯堡为保障宜令一二十家为一墩所司身自督之一议处蓟镇获功赏格蓟镇密迩  陵京比之各边缓急不同拒贼不得入边虽无斩获亦准一体世袭有临阵斩获如胡镇等近日之功者宜超升二级不愿升者赏银五十两所获马器悉以予之各边不得援以为例一议处朵颜三卫夷种三卫夷人名为顺从而实则勾虏入寇宜令督抚官宣示朝廷恩威多方谕之俾不敢复蹈故智  上是其言令蓟镇及宣大三边总督等官各遵行毋忽其更宜计处与未尽者亟议闻
　　○壬午以虏退祭告  郊  庙  社稷神祗及历代帝王等庙遣成国公米希忠大学士袁炜等行礼
　　○升工部左侍郎吕光洵为都察院右都御史巡抚云南大理寺卿迟凤翔为户部右侍郎兼右佥都御史巡抚河南顺天府府尹魏尚纯为右副都御史巡抚保定
　　○甲申以火星逆行二舍建禳典于内坛遣成国公朱希忠奏告  玄极宝殿百官素服修省五日
　　○兵科都给事中丘橓等条陈边臣善后事宜一破边官之常套夫边事之不振皆常套拘之也人亦孰不知其为非而相传已久骤改为难于是仿效以酿成沿袭之害而不知其为谁之罪矣即如兵马系一方之保障而岂堪迎送之疲钱粮竭百姓之脂膏而不惜馈遗之滥总副之职非不重也而任下官抗礼致军令之相妨勘合之禁非不严也而借各路通行使邮程之俱惫有往复之金币以渎礼有泛常之宴会以糜财又如边臣报捷更为妄謟以巡抚而荐总督之功以督抚而叙巡按及臣等朝绅之羙此皆新任大臣所宜振刷而朝廷亦不必以文法绳之则脱略于蹊径之外可以绰然展布其骥足矣一除边人之积蠹巧猾之弊何处无之其在边方为尤甚即如边士之擅杀降夷也岂不沮归附之心墩军之私易虏货也每至启窥觎之衅克除粮赏可怜寒馁之脱巾攘夺首功不免英雄之丧气盗卖以及虚出则廪庾为虚役占而又买闲则名籍徒具军有清查之名矣豪强占据而莫敢谁何屯粮有徵收之数矣官吏侵渔而无从对照其他百孔千穴不可缕数俱宜次苐刬单一略边务之虚文自庚戌以来封疆之吏人人自奋选将也练兵也转饷也修墙也分区摆边也条列事宜及奏报功次也未尝不仆仆然称劳也然不务粉餙不涉支吾者几人哉他姑弗论只如昨日河东数战说者遂以为二百年来之所未有则前此各边纷纷报捷凡所谓官军奋勇血战斩获首级夺回达马夷器大虏败遁出境皆纸上之空言可知矣自今请申敕边臣略虚文而求实效非但上为国家下为军民而亦即所以自为其身也是时  上初闻总督杨选执夷酋通汉今其父子代质事以为启衅橓＜锍-釒＞入则大怒曰橓等既所见如此曷不先言且逆囚欺君谤上勾贼入犯兵科本职如何劾橓下锦衣卫杖六十黜为民余俱降边方杂职
　　○诏自今各镇入卫及应援蓟镇者不论参将守备俱听蓟镇总兵节制有急径自调遣不必关白军门从兵部尚书杨博奏也  上复谕博曰择将练兵须集计来闻三卫之夷亦须一处导虏狂肆皆此物也博见云何博乃集廷臣条议十四事一更大将保定总兵官祝福非应变才昌平总兵官何淮年力渐迈俱宜别用而以京营副将尹秉衡代福宣大军游击刘汉代淮一处将领蓟昌二镇将领自副参而下悉令督抚等官甄别勇怯以为去留一严荐举总督抚按荐举将材宜直书功绩不得牵合对偶一酌任使士无兼材而各有所长如用勇将以搏战用智将以设险宜量而使之自指挥以□镇抚俱许超格推用一举废遗各镇闲散将官许总兵司道官查核呈举不称则坐举者罪一明体统迩来法纪废弛士不用命宜令总兵及禆将各遵敕谕但有抗违军令者即处以军法兵备官不得擅陵将领州县官见总兵廷参用属官礼应收保时不遵调度许总兵官参究一练主兵宜选入卫边兵技艺精熟者分驻各区相兼本区土著军士时常教习操练仍许诸将自募家丁一练乡兵一清占役一裕粮饷一备火器一处外口蓟昌二镇口外即为虏地宜增设重险以遏其冲一议边吏顺永二府有司俱有地方之责宜令抚按官速行甄别白吏部为去留一查京营营兵不堪赴斗者多宜令戎政大臣选精兵一二万人以防缓急一处三卫三卫夷人善恶不齐难以概剿第令总督镇巡等官宣谕朝廷恩威有勾虏作逆者责所辖都督执献置之重典其都督自行勾虏或私庇其勾虏之人即禠职绝贡至于向化之夷则多方抚字有能函东西酋首以献者予万金＜锍-釒＞入  上皆是之命刘焘等从实举行其处将领明体统二事仍令各边一体行之又以蓟镇及宣府添设兵备官数多于边事有损无益令吏部裁议具奏
　　○乙酉命分守凉州右副总兵署都督佥事张世俊为左副总兵协守大同
　　○丙戌致仕太子太保吏部尚书闻渊卒赐祭葬如例赠少保谥庄简渊浙江鄞县人弘治乙丑进士授刑部主事升吏部员外郎郎中历南京右通政应天顺天府尹太常卿迁南京兵部侍郎改刑部未几进南京刑部尚书改南京吏部复改刑部久之改吏部尚书前后十二年阅四考加太子太保踰年乞骸骨归年八十一而终渊为人凝重深沉端毅有守南北扬历凡四十余年始终一莭夷险不渝有古大臣风其为吏部值大学士严嵩当国颇相□□且牾虽未几竟引去然功名颇损于初议者惜之
　　○庚寅升礼科左给事中邢守庭为兵科都给事中
　　○辛卯巡按浙江御史张科勘上去年十一月巡抚都御史赵炳然督兵备副使陈庆都指挥晏继芳陈应龙温州府通判杨岳等剿庆元倭功  上从部议升炳然右都御史兼兵部右侍郎巡抚如故庆等各升二级赏银二十两继芳等六人各一级仍与应龙等十一人各赏银十两
　　○壬辰诏以贵州思石参将改属四川移镇播州兼制思石等处仍与重庆思石二兵备道联络防守控制苗夷从巡抚都御史赵＜釒戈＞奏也
　　○癸巳  孝惠皇后忌辰遣广宁伯刘允中祭  茂陵
　　○  孝烈皇后忌辰  奉先殿行祭礼遣清平伯吴家彦祭  永陵
　　○甲午重建御宫成更名寿恩
　　○以兵荒减徵浙江田地山荡银七万两
　　○乙未火星顺次  上谕礼部曰朕荷  天垂仁爱执法顺度礼宜奏谢于原殿二十一日子刻仍原命首臣行礼
　　○丁酉诏改协理京营戎政兵部右侍郎喻时兵部右侍郎蔡汝楠于南京升湖广布政司参政李燧为都察院右佥都御史协理戎政大理寺右少卿万恭为兵部右侍郎是时  上以虏犯郊畿疑本兵诸臣不任职以问大学士徐阶阶谓时汝楠非恢廓才不足赞戎务  上曰二臣原吏部推何以此才当此任纵无他私亦不宜动循资格必更之京兵宜精练  成祖初制四十万今止剩八九万可叹其郑晓杨顺葛缙何如在朝臣有堪戎务者否或内出用一人外廷当知重此事今须早理不宜只讲文得如  成祖时十分之一即为上矣阶以  上所拟三人晓文儒顺缙咸匪人不欲用因言用人吏部事且尚书严讷可信当谕令举所宜任者务在得人勿以资格限  上乃遣中使至讷第谕之曰今又理戎务京兵本也协理者不堪用且本兵二佐亦须得人喻时蔡汝楠令南部候改即推果谙戎政曾历边事可用者各二三员以闻卿讷勿循常例破格推用以济国事于是讷推兵部职方司郎中张志孝及燧狭西按察司副使张谧堪协理戎政南京工部侍郎霍冀原任都察院佥都御史赵时春及恭堪兵部右侍郎  上乃简用燧恭
　　○戊戌朝鲜国王李峘差陪臣刑曹参判李之信等入贺冬至节宴赉如例
　　○己亥  上谕阁臣曰昨日风作有声不似时令其命兵部益谨兵火毋怠又谕兵部曰近者阵亡士卒闻犹暴露原野朕甚悯焉其命官往督所在有司悉行掩瘗仍总设一祭以慰幽魂孙膑之死犹有知罪畏法之意其与恤典三分之一
　　○庚子琉球国中山王尚元差正议大夫郑宪等入贡宴赉如例
　　○辛丑以冬至节遣清平伯吴家彦广宁伯刘允中玉田伯蒋荣都督佥事沉至分祭  八陵都指挥同知陈书祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟
　　○壬寅冬至大祀  天于  圜丘先期视牲请配及是日行礼俱命成国公朱希忠代
　　○癸卯文武群臣具朝服于皇极门行五拜三叩头礼免百官宴赐节钱钞王府进贺人员及四夷朝贡使仍宴于阙左门
　　○施药于朝天宫
　　○  上谕礼部曰  祖宗之制宫中设六尚皆预教读书习于礼法今缺久矣其选民间女子三百人入宫
　　○甲辰黔国公沐朝弼奏献法书  上纳之赉以金币
　　○论蓟镇失事诸臣罪斩总督杨选于市枭首示边妻子流徙巡抚徐绅论死系狱副使卢镒参将冯诏胡灿游击严瞻俱谪戍边初锦衣卫具上选等失事状诏下法司议罪法司议选绅诏俱坐守边将帅守备不设因而失陷城寨者律斩镒等三人坐守边将帅守备不设被贼侵入境内虏掠人民者律谪戍边卫奏入不报  上寻谕掌锦衣卫事都督朱希孝曰访出奸逆勾贼是杨选差人探贼被杀却将通罕之男监内彼引贼入欺  天无君卿执付该司同仝天爵等刑究以闻乃改下选于诏狱拷讯选不承勾虏止服杖质通罕事然已白奏处分希孝录其词以上诏法司以此议罪刑部尚书黄光昇遂言通罕结亲辛爱原为境外奸细选乃令其父子轮置监内致通虏谋是选是启之也宜依境外奸细入境探听事情接引起谋律斩仍请不拘常法即时论斩妻子流二千里以为人臣不忠者戒  上遂命会官处决枭示妻子如拟安置绅仍系狱诏部卒已经别调所领不多岂堪拒贼其宥死同瞻等发边卫充军初瘸老虎之扑杀哨卒也选诱执通罕杖而囚之令其父子三人更迭为质至是虏入边人遂称为通罕勾致归罪于选左右家蓟西者遂以其言闻  上初以虏入愠甚有意即诛选故用以为罪然无意逮及其妻子也时法司不职遽坐孥戮之科至隆庆初始原之
　　○升工部右侍郎李登云为本部左侍郎命总理河道工部右侍郎李迁回部管事升光禄寺卿张守直为大理寺卿太仆寺卿刘畿为顺天府府尹大理寺左寺丞李秋为本寺右少卿
