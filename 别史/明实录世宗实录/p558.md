<!-- { "loadSidebar": true } -->
　　○甲子经略边务侍郎杨博条上蓟州保定二镇事宜一清兵马之本源将各营补过军士买过马匹修过军装并虏曾否入犯有无获功失事军马训练有无精锐月一开报虚文槐报者以军法重治二正兵马之纪纲责成兵备官不时巡莅各区凡兵马钱粮边备一一按核修否每季上之幕府俟岁终奏请黜陟三严兵马之稽考卫所关营参将守备各发印钤尺籍令填注官军姓名年貌及马匹年齿毛色候□才□口心□督抚按巡历查阅以杜虚冒侵克之毙四苏兵马之困惫预处粮刍以时给散毋乏军兴致令失所诏可  添设金山参将一员分守直隶苏松等处防海备倭
　　○庚午南京兵科给事中贺泾奏上年海寇突犯浙东未遭挫衄今岁勾煽丑类连艘内讧以浙省防御渐密乃泊守宝山窥苏湖等郡窃惟晋都根本重地海洋密迩镇江京口乃江淮咽喉瓜埠仪真又漕运门户今贼势披猖防制疏略万一黠寇匪茹横掠而西将致根本震动运道艰阻为害非浅鲜也矧今西北疲于边烽而疮痍未苏中原困于饥馑而萑符不靖其财赋供亿所仰给者唯东南数郡已尔复被寇燹若此真可寒心臣考嘉靖八年十九等年皆因海寇窃发添设总兵官驻劄镇江事平而罢今请暂设此官俾整饬上下江洋□才□口心□制淮海并辖苏松诸郡庶事权归一缓急有赖南京广西道御史汪克用亦以为言兵部覆总兵官如议添设令驻劄金山卫节制将领镇守沿海地方调募南北徐邳等处官民兵以克战守其操江都御史敕内未载海防并当增易  上命暂设副□才□口心□兵一员提督海防应用兵粮巡抚并掺江官协议以闻操江都御史敕书不必更换余如所议已乃命分守福兴漳泉参将汤克宽充海防副总兵提督金山等处  上谕兵部南墙之筑贼之余孽岂不怀逆计者内外皆湏加严自昨大犯已又三年今秋必须慎防尚尽聂豹等对言辽东延绥二镇数报斩获军威稍振重城之筑刻期可完  上仍命各镇严加备御毋忽
　　○辛未朝鲜国王李峘遣陪臣李铎等来献咨纸千张宴赉如例仍降敕答赐银币
　　○癸酉套虏久住山后窥伺宁夏镇巡官王梦弼等奏乞量留本镇正奇游兵及中卫官军防守河西其玉泉大坝等处分布游兵策应仍调邻镇兵马于河东花马池地方防御报可
　　○甲戌  命延绥游击将军李珍固原游击将军施霖俱充左参将珍分守宁夏西路霖分守山西东路
　　大明世宗肃皇帝实录卷三百九十八


大明世宗肃皇帝实录卷三百九十九
　　嘉靖三十二年六月丙子朔
　　○丁丑总督京营平江伯陈圭请发子粒银修造营厅器械户部复议留前银凑支马草兵部言如户部议则工费无从处办宜仍依圭请且今营操犒赏费无所出请并令户部给之  上以让户部户部请以顺天保定二府子粒银万三千五百余两尽输兵部供脩造犒赏之需报可
　　○戊寅南京科道祁清徐栻各奏言迩因山东徐邳岁荒特轸  圣慈遣重臣赈恤苐今天下被灾之地不独山东徐邳为然若南畿山西陕西顺德等府及湖广江浙所在凶歉或经岁恒旸赤地子里或大水腾溢畎甽成川或草根木皮掘剥无余或子女充飱道馑相望其归德滕沂诸处则盗贼公行道路梗塞大江以南苏松滨海诸处则倭夷狂噬井邑丘墟饥馑师旅交兴沓至非破格蠲赈不足以苏民穷而延国脉也乃京师之帑藏既虚各省之摉括已竭额外之徵求未已军兴之供亿尤烦工作之役蝐兴挑河之费日广司农方懔懔朝不给夕百方谋画求所以生财者未得也而蠲赈将安所取耶臣等愚昧求所以阜国安民者莫知计之所出窃谓燃眉已及改弦难缓似当于汰冗费省繁文加之意耳乞下司农通行内外诸司议所以捄目前乖永久者户部覆各处灾伤自奉钦命赈贷外其余宜敕各抚按官多方赈恤至于军国调度臣等日所筹料今京营正备兵止十二万计而旗手等卫官军大兴等卫民兵武骧等卫新军乃二十万其他官校厨匠勇士旗士又数万皆仰给官食光禄寺岁派银二十四万两连岁额外奏讨又十余万内府洪用如黄白蜡昨岁坐派一十七万五千余斤而又召买一十八万五千余斤沉速香坐派一万五千余斤又召卖一十四万二千余斤诸所敷率盖可类推其无用之兵无事之官无名之支无益之费不可胜纪总太仓银库一岁之入民屯粮赋商盐税课不过二百万余两京边岁用大约以五百万两计入少出多无可抵补而近来缮边抚夷修城浚河衣装赏赐皆出岁额会计之外将来制用盖不可支又安有余裕以佐百姓急哉宜如清等议通行两京各部院科道部属大小臣工及各省抚按官今各条上冗费繁文病国伤民者本部总挈所陈审较取中议为定制庶徵求可缓而民困可苏耳＜锍-釒＞入报可  巡抚宁夏都御史王梦弼言本镇仅二三百里乃三面受敌官军按伏者东西奔驰终岁勤苦然不出百里外乞无拘近例给以行粮料草因请发帑银应用部议按伏兵马行粮料草于迎敌对垒时全给余月半之请给以太仓银一万两佐其支费从之
　　○庚辰旌表福建等处孝子方重杰节妇罗氏等二十人  巡抚山西都御史赵时春＜锍-釒＞陈边务一并力拒战先年摆边殊为失策宜止守墩堡仍屯大兵据要害以备应援每营务足五千人一镇约立三四营选官兼领设法教练轮大营之精骑往来巡罗以联声势随虏入之多寡走报赴援以遏贼锋一振肃纪纲议将平日逃亡军士及临阵失陷将领者务尽法例以齐众心成功大赏不吝千金畏怯妄报即行军法一节省行粮该镇宁武偏关老营军士各存本处操备免其更调军无更戍之劳官省行粮之费兵部议覆报可
　　○辛巳礼部会议王府庶人口粮如成化十三年例则过多如嘉靖四年等例则过少今当视中尉岁未减三之一岁给米七十石妻妾子女及使女皆衣食其中不必计口更给庶人口粮既定则擅婚者减庶人三之一得五十石传生者减庶人之半得三十五石增损适中矣至于安媵之数宜如律年四十以上无子者乃听娶妾有子则否议者又谓限其妾媵不若限其子女窃以为限其人数又不若限其口粮今宜备查见在庶人传生等食粮名数自今为始除子女未出幼者从父及女将出嫁者给婚资从夫养赡外其子应请口粮者查其父生子多寡三子以上者无问长子众子并与半给若止一子二子俱与全给传世以后半给者如故全给者仍查其父生子多寡定拟如前庶几下有一定之志上无难继之恩通行各王府著为例此后有违例妄请者坐之奏可  南京工部右侍郎欧阳塾三载绩满荫其子铣为国子生  录虏犯宣府西路新问口堡死事功参将史略赠右军都督府左都督荫一子指挥佥事赐祭葬立祠如郭都例守备任镇指挥杨伦各加赠指挥同知附祠仍量给葬费子孙升祖职一级并淮世袭宫兵死者恤录之  是时虏势甚炽朵颜诸夷挟以恐喝中国不时索赏额办不给守臣乃奏留山海商税银佐之诸夷益骄肆逻卒出塞輙捕而束缚之叩关取赎诸将校苟幸无事每歛军资贿之去其有不得贿輙杀所执卒恬无顾忌巡按御史蔡杨金白其状请下守臣诘问所部酋部令执作孽恶夷送中国正法不则闭关绝贡严兵往问其罪兵部覆请令各该将领于抚赏时宣布朝廷恩威以谕之俾如御史言报可
　　○壬午谪总督漕运兼巡抚凤阳都御史连矿于外任坐地方灾盗匿不以闻故也  户科都给事中王国祯言顷者经画大同给事中徐纲议增本镇兵马粮料户部请以先年尚书梁材查出余银及多发去各堡募军银共十万余两给之臣等以为前银虽有此数恐历年既久已需别用又纲言屯田粮草及牧地秋青草俱已折银徵收而部臣指以为本色纲言山西额解银止五十一万三千两而部臣乃言五十四万八千余两此其处报互异之大较也且京运年例银三十八万三千两内九万五千八百余两系抽补兵马粮料今部臣以抽补文册未到即如数扣留止发年例银二十八万七千两是于三十八万之中已减九万余两其于本镇钱粮有加增之名无加增之实矣凡此皆宜核实章下户部户部覆奏先年余银及募军多发银俱未见支销其山西额解五十四万并本镇屯牧粮草亦无减折事例乞行巡按御史查奏但国祯以镇兵单弱加给本色事不宜缓宜再给发太仓库银四万七千两报可已而徐纲言山西额解及本镇屯牧粮草皆漫以灾伤减折臣所议乃仰遵明命处给见在兵马粮料如以山西额解不得减少亦宜檄彼处守臣速为徵解其屯牧之政则责成抚臣加意脩复庶于经费有济复下部议覆如纲言行之  发太仆寺马价银四万八千两于宣府买马
　　○乙酉改赈济淮徐刑部左侍郎吴鹏为兵部左侍郎兼都察院右副都御史总督漕运兼巡抚凤阳
　　○庚寅总督宣大山西军务兵部左侍郎苏祐六年考满升都察院右副都御史兼原职管事
　　○辛卯经略边务侍郎杨博上言镇巡官专辖一方军务皆其统理今蓟州总兵官成勋制内止称节制参将所统官军巡抚吴嘉会敕内止节制分守守备等官而副总兵游击未经开载俱宜增入以重事权紫荆关马水口沿河口大龙门三处密迩畿甸地广且冲而马水口原设守备未奉敕书何以展布宜给敕责付本官行事沿河口大龙门二处各止立总管亦难责成宜改设把总其莱树庵口城垣既筑尤宜添募官军多置客兵防守黄土岭关外连辽东鉄厂诸堡正当虏冲兵马单弱防御甚疏大毛山提调既有长谷驻掺营统辖听调已足防守宜将黄土岭营官军仍听一片石提调管辖庶为适均又广昌县南直紫荆倒马二关北接宣大二镇诚为重地而守备权轻宜改设参将官兵数少仍宜将乡夫抽选辏足三千之数听其统领防守分据险要方为得策兵部议覆  上悉允之
　　○壬辰  睿宗献皇帝忌辰  奉先殿行祭礼  巡抚应天都御史彭黯巡按御史陶承学等言倭势日炽非江南脆弱之兵承平纨裤之将所可办者请得以便宜调山东福建等处劲兵及敕巡视浙江都御史王忬督发兵船犄角攻剿＜锍-釒＞下兵部覆山东陆兵不娴水斗福建海沧月港亦在威严岂能分兵外援宜令黯等就近调处州坑兵一二千名仍随宜募所属滨海郡县义勇乡夫分布防御并请命王忬互相应援其应用兵船粮饷器械火药许徵发在所支用南京署兵部事尚书孙应奎亦言倭夷劫掠渐近留都沿江津隘已议调官军防守应用甲仗粮刍乞命南京户工二部给发  上俱允之
　　○癸巳升刑部右侍郎王学益为本部左侍郎巡抚云南都察院右副都御史鲍象贤为刑部右侍郎巡抚河南右副都御史谢存儒为南京兵部右侍郎  山西巡抚都御史赵时春以虏犯老营堡偏头关自劾不职并参总兵官李涞参将孙宝守备高尚右马应期失事罪且言游击麻禄转官不候交代擅离职守乞正其罚诏宥时春涞停俸六月宝等二月
