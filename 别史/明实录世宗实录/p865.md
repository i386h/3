<!-- { "loadSidebar": true } -->
　　○丁巳镇守狭西都督鲁经以病乞休  上以经威望素重且大虏在套不允
　　○己未初御史戴金言往者芒部改流之议川贵藩臬诸臣坚执不可而都御史王軏不听盖惑于程洸小夫之言也洸今就逮矣軏得晏然而已乎沙保称乱  皇上命尚书伍文定往时夷人惧罪势尚可抚而文定决意进兵一无顾惜师旅穷于川贵军声动乎滇楚飞挽粮饷累数十万及有诏罢师尚不肯已而又极论阿济等罪军民讹言几复生变臣愚以为軏与文定皆当罢章下所司知之已而  上谕辅臣曰朕详御史戴金＜锍-釒＞甚协公论批答殊略无以尽劝惩之道后有此事谁为我言之其谕吏兵二部会议奏处勿徇私姑息于是吏部尚书方献夫会兵部尚书李承勋覆议王軏素称廉正而轻改芒部致贻边患不能无罪文定好大喜功伤财动众罪浮于軏  上曰軏虽可用而致患之本则有所在其与文定俱令致仕
　　○命都察院右副都御史提督南赣等处军务汪鋐回院管事
　　○辛酉刑部尚书高友玑以灾变自陈乞休不允
○四川巡按御史戴金勘上平芒部功罪计斩贼首沙保等八人生擒其属七人卿道九十五人有功则参议姚汝皋副使韩士英佥事杨鳌副总兵何卿参将魏武都指挥余承恩曹元协守余方舍人魏寅宣抚奢爵而武与寅爵之功尤多官舍张鸾等并土舍奢豹功次之官舍宋师夔等并土舍王凤昇等又次之有罪则四川参政王遵佥事张文奎主事苗汝霖兵部覆言姚汝皋七人并奢爵宜赏魏寅及张鸾等候勘明议处张文奎已调任王遵苗汝霖失事稍轻当宥之都御史唐凤仪御史戴金能奉庙谟抚安夷众功当首论  上命先赏姚汝皋及奢爵等其余候勘赐唐凤仪戴金银币有差
　　○壬戌巡抚河南都御史潘埙有罪勤令致仕初河南连岁旱荒民多饥死凡郡邑请赈济者埙牵制文移往返驳勘不以时允发河南知府范鏓不待报即开仓赈之民赖以全活颇众播之谣颂埙以是恶鏓迨旱益甚埙始行郡邑给赈复苛为条格湏民菜色垂绝者然后给之有司或放赈稍宽即加噍责百姓无不怨之会有以狭州饥民父子夫妻相食流闻禁中者  上切责户部不恤民艰并诘镇巡官蔽匿灾变状埙惶恐上＜锍-釒＞乃归罪于鏓及分巡佥事王洙知州王范以自角□羊于是户科都给事中蔡经等言埙本偏持己见不恤民艰嫌鏓赈贷之速固己百端窘辱及奉旨诘问乃复归过于人推避矫诬失大臣体国之义宜从显黜  上然之乃诏罢埙永不叙用洙鏓等亦夺俸各两月
　　○  升大理寺右少卿魏校为国子监祭酒仍给正四品俸
○巡抚四川都御史唐凤仪巡按御史戴金会奏议处芒部七事一曰因地方以定土流言芒部异域夷性异类不必执改流之说拂其故性二顺夷情以续绝世言陇胜乃陇寿所出为部落推服当顺其情而复之三曰尊威令以示惩戒言既改芒部为镇雄府今其官可复其名不必更四曰存四司以专责任言芒地延袤数百余里难以约束当存四长官司分理之五曰明赏罚以定夷情言阿济之罪可以功赎若以往者伪报沙保必欲究治恐失其心六曰严守备以塞祸源言毕节为诸夷出没之所川贵之藩篱也当命整饬威靖兵备驻劄安庄以制安南一带而于贵州添设佥事一员专制毕节等处七曰下重令以戒联结言诸夷姻媾往往相助以生讐怨若水西之于陇寿乌撒之于陇政而沙保犯毕节亦由水西诱引宜严饬之以离其党与兵部覆议陇氏受命  累朝传自  祖考非有叛逆大罪不当利其土地绝其世官今仍宜布昭信义以怀远人使知子孙为恶则罪在必诛念及先臣则继其绝世可以服土夷之心其所陈抚处事难以悬断乞敕川贵二省守臣详议具奏  上命俟贵州镇巡官奏上裁定不必再勘
　　○命咸宁侯仇鸾挂印充总兵官镇守两广
　　○升署都指挥佥事刘渊为署都督佥事挂印充总兵守镇守宣府地方
　　○癸亥兵科都给事中夏言勘上潞州青羊山平贼功罪言都御史常道抚处失宜贪功动众都督鲁纲逗遛不进纵寇缓师皆有罪当黜都御史潘埙约誓以协群师宽令以全胁诱其功为最副使翟瓒冒险先登牛鸾分兵深入佥事陈大纲尽降首恶其功次之左参政陶谐佥事温濡守溢出奇佥事祁鹤督饷纪功都指挥佥事徐溥率先前哨功又次之李参政李际可佥事杨朝凤虽坐失事而始尝议抚终亦效劳都指挥霍锦固多丧师而近知惩创微有斩获指挥马玺等冲锋破敌曾宣独擒渠首而其部下有妄杀平民之罪是皆功罪相半者也至于通判扬良臣监生李克已矢力招降为当事者所厄良臣以赃败或当未减而克先死于贼当恤其后御史穆相蒋旸皆多论荐卒赖其言用其人以收成功所当并录兵部覆议得旨常道革职为民永不叙用纲降三级回卫闲住潘埙赏银三十两币三袭翟瓒穆相蒋旸陶谐温濡祁鹤徐溥各赍银币有差余悉如议
○刑部覆御史沈教言云南番夷杂处故设土官使以夷治夷其干纪者必绳之以法顷缘安凤二贼扇乱诏惟罪其谋逆余悉宥原盖一时之权宜也非谓自是以后杀人及盗皆不抵罪乞敕所司宣谕之  上曰然肆赦恩命皆谓颁诏之前非著令也今后土官有犯仍照律例科断但宜亟为谳决毋得留狱以失夷情
　　○刑部覆詹事霍韬谨  天戒＜锍-釒＞言官以赃败及故禁故勘平民致死者律当绞斩所以惩贪酷也后人恶其厉己于赃罪则得赎刑而致人死者置之不问以致赃暴之吏得肆伤和召变举由于此韬言诚切时毙但所称赃罪改从杂犯准赎亦系  高皇帝所定后又定为谪戍之例而皓刑伤人者降调为民例亦甚明惟今行之不严以致吏易犯法  上是其言诏今后官吏犯枉法赃者追赃入官仍问军发遣不得故出以长贪风酷刑致死人命虽因公亦炤例为民其故禁故勘者论如律
　　○甲子升工部右侍郎章拯为南京工部尚书改太常寺卿张瓒为通政使升山东副使夏尚朴为南京太仆寺少卿
　　○大学士杨一清等言进士改庶吉士令读中秘书盖自我  成祖始其所选士或限年或拘地或采名或即取之制策夫限年则老成见遗拘地采名或有偏私之弊惟取诸制策之优者为得及  孝宗立为定制每科必选选止二十人留亦不过三五辈今宜于二甲取前五十人三甲取前三十人合之得八十唐顺之等三人已呈  圣览甄录不必覆试其余如例选二十人为庶吉士自后量留数人以备任使其一甲罗洪先等亦当如旧例教习臣等又以为天之生才非一端君之用人亦非一途乞敕吏部延访内外诸臣有学行兼备者改任官寮馆职  上曰然选取庶吉士乃  祖宗育材盛典其如拟行今后两京及在外官有学行纯正堪任官寮馆职者吏部从公查访推用勿得狥名滥举
　　○太仆寺寺丞陈云章进所著书传＜锍-釒＞六秩大学疑一帙中庸疑一帙夜思录一帙  上曰大学中庸经传先儒具有定论我  祖宗已表章颁示天下迩时造邪说者又有旨禁约云章輙敢剽窃谬言淆乱经传何狂诞若此所进书传＜锍-釒＞礼部姑收着大学中庸疑夜思录即毁之有踵此者罪毋赦
　　○尚书李时每年四月京师诸寺有参禅礼佛之会男女杂遝大败风俗宜行禁谕  上谓其言有禆风化即命有司巡视逮治都察院榜示中外严为禁革
　　○巡抚山西都御史刘大谟言正统时虏侵关南发山西郡邑民壮二万一千余人诣鴈门宁武偏头三关戍守复增设平阳太原二府通判各一员部署之后边事稍定分番更戍行之至今缓急足赖今御史王献欲议裁减且革通判臣等议以为三关延袤数千里官军不足守势必取给民壮然非辖以通判彼所谓千夫长者特比肩民耳岂能约束臣谓宜少宽之其班为四其一戍边则其二守本郡邑城其三其四放归农作在边者给行粮四斗五升复其家二人兵部覆如大谟言惟请裁通判一员诏从之
　　○兵部覆御史毛凤韶＜锍-釒＞请复旧制革镇守言内臣外差太冗如浙江福建有镇守有提督市舶浙江又有织造辽东宣府大同宁夏甘肃有镇守又有监枪俱二三人当令一人摄之其一可省若河南江西山东镇守当悉裁革蓟州有分守有守备十人宣府分守三人守备六人大同分守二人守备三人三镇东西相拒不二千里而内臣已有二十五人矣役军扰民为患不訾宜酌议裁省  上命如议已兵部上所当裁革者宣府镇城监枪一员北路东路西路怀来守备各一员蓟镇台头营刘家口太平寨滦阳营鲇鱼石营黄崖口峨嵋山守备各一员大同监枪一员东路西路朔州左卫天城守备各一员宁夏辽东甘肃监枪各一员浙江提督市舶一员临清监督仓粮一员得旨俱依拟裁革监枪市舶事务并于各镇守太监兼理
　　○兵部以潞城贼平请召还鲁纲自后总兵官亦宜裁革  上从之
　　○乙丑以礼部右侍郎严嵩为本部左侍郎改户部右侍郎何瑭为礼部右侍郎
　　○铨授第一甲进士罗洪光为翰林院修撰程文德杨名编修
　　○巡抚应天都御史陈祥等报海贼百余人泊舟常熟登岸剽掠敌杀官军势甚猖獗时以官盐久滞私贩者众故也  上曰东南财赋取给苏常乃容盗贼肆掠其先夺巡捕等官俸行抚按督属悉计剿捕防守巡按即核诸臣误事情罪以闻奏内称盐徒私贩酿成祸本尤为确论其令淮浙巡盐＜锍-釒＞通禁治如致滋蔓责有所归
　　明世宗肃皇帝实录卷之九十九终
明世宗肃皇帝实录卷之一百
　　嘉靖八年四月丙寅朔时享
　　太庙  世庙
　　○升河南右布政使周用为都察院右副都御史提学南赣汀漳等处军务
　　○丁卯  上御经筵左庶子盛端明进讲孟子词气迫促侍班给事中刘世扬等紏奏之  上曰讲官须慎选以充如端明者诚无益也令吏部别用遂调南京尚尚宝司卿
　　○赐伊王訏淳府第楼名崇善从其请也
○戊辰升南京礼部祠祭司郎中王蓂为浙江按察司副使南京刑部四川司郎中齐之鸾为狭西按察司佥事广东广州府同知莫相为广东按察司佥事
