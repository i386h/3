<!-- { "loadSidebar": true } -->
　　○发太仓银一万八百两于紫荆关为修边费
　　○总督浙直胡宗宪奏贼首毛海峰自陈可愿归后尝一败倭寇于舟山再败之于沥表又遣其党说谕各岛相率效顺中国方赖其力乞加重赏兵部覆兵法用间用饵或招或抚要在随宜济变不从中制今宗宪所请当假以便宜使之自择利害而行事宁奏请诏可
　　○己未浙江巡按御史赵孔昭类奏倭寇犯两浙前后官军死事者海宁卫指挥徐行健死乍浦北王桥松门卫指挥程录死嘉兴南关温州府同知黄钏死绍兴桐山处州卫百户方存仁死青田江洲皆忠勇宜录因请治失事官罪诏贳总督胡宗宪巡抚阮鹗勿问副总兵卢镗降祖职三级参将丁仅副使许东望刘焘各停俸戴罪杀贼参将王元伯降祖职二级与緫兵刘远俱革回原卫参政孙宏轼降二级仍听用军门嘉兴同知张大贤曲入绳各夺俸半年副使刘悫宁波知府张正和温州知府贺泾嘉兴知府宋治平阳知县李伯遇嘉兴知县陈松秀水知县张烈文各夺俸三月慈溪知县柳东伯以县治被陷黜为民守备张大本等三十五人下御史问黄钏赠右参议荫一子为国子生徐行健赠都指挥使荫一子百户程录方存仁赠袭如例仍各立祠死所祀之
　　○庚申  仁孝文皇后忌辰  奉先殿行祭礼遣清平伯吴家彦祭  长陵
　　○辛酉授带俸太子太保礼部尚书顾可学勋光禄大夫柱国仍荫子起鱼为国子生以六年秩满也
　　○癸亥升湖广布政使司右参政林懋和为河南按察使
　　○戊辰礼部奏  万寿节在迩至期请二王入宫拜贺诏候旨行
　　○制敕房办事左通政王槐进玉旺峪矿银三千两并中上下矿砂各五斤
　　○庚午补给易州镇客兵银三千三百六十七两有奇
　　○命神枢营佐击将军署都指挥佥事杨天臣原任山西总兵署都督佥事焦泽各充五军营参将辽东都司掌印署都指挥佥事昌寿充神枢营参将
　　○辛未以中元节遣侯吴继爵郭守乾伯蒋荣刘允中分祭八陵都督佥事王朝用祭  恭仁康定景皇帝都督佥事沉至祭  孝洁皇后哀冲庄敬二太子各陵坟
　　○西苑进一茎双穗瑞榖九十五本  上示礼部部臣请择吉献  太庙群臣诣奉天门表贺有旨免贺献  庙礼命公朱希忠代
　　○诏巩华永安二营秋冬月粮仍复旧例每石折银四钱五分先是二营军饷以岁歉加折银五钱其后守臣遂请沿为常制至是户部执奏不可因有是命
　　○发易州库贮原扣官军月粮银九千两兼本镇修边募军余银一万八百四十两修紫荆马水倒马等关隘以雨水冲圮故也
　　○甲戌  成祖文皇帝忌辰奉先殿行祭礼遣清平伯吴家彦祭  长陵
　　○升太常寺掌寺事礼部右侍郎徐可成为工部尚书仍掌寺事
　　○发太仓银二万两于宣府为修边费
　　○乙亥命分守居庸署都指挥佥事吴守直充神枢营佐击将军
　　○丁丑命户部发中库银十万两进内用仍令亟为处补
　　○戊寅升都察院左副都御史冯天驭为刑部右侍郎  调镇守宣府总兵官署都督佥事欧阳安镇守蓟州永平山海等处
　　○己卯发太仓银二万两于蓟镇充客饷
　　○山东抚臣以新调官兵七千名赴浙直御倭乞留提编均徭银四万两宁家部覆国赋不可议留请命所属六府均摊给之报可
　　○辛巳命原任建昌营游击将军署都指挥佥事毛绍忠分守居庸关
　　○诏修  显陵二红门左角门便路及黄河桥墙以暴雨冲坏也
　　○官军追击倭寇于乍浦大破平之初浙西寇惟陈东所部最强久扰新场既而徐海后至与之合桐乡之围海先在三里桥阵伤推东前进久之不克及胡宗宪间使至海麾其兵遽退东不得已从之于是东遂与海有隙宗宪微知其情乃乘间急说下海使为内应海许诺即计擒东及其党麻叶等百余人以献而自帅其所部五百余人离乍浦别营梁庄官军遂围乍浦巢用火攻之连战斩首三百余级焚溺死者称是夺回被虏男妇七百余人余贼有遁入海者指挥邓城引兵追及之沉其舟无一人得还
　　○癸未升都察院右佥都御史赵大佑为左副都御史
　　○升吕城守备王介为游击将军仍领兵杀贼以总兵徐珏参将左颢唐玉中军朱仁俱付军门犒赏初六月中倭寇犯丹阳介等督兵追至孟河贼移泊桃花等港口登岸焚劫介迎战败之珏等俱有斩获功至是总督尚书赵文华以闻故有是命
　　○升五军营练勇参将署都指挥佥事赵应为署都督佥事充神枢营副将
　　○丙戌巡按浙江御史王极条陈备倭事宜其略言倭夷之情有四一登岸之初必尽焚其舟誓不返顾故其党皆为尽死一攻城临敌必以被掠之民使为前驱以自蔽而徐出其锐兵乘我之乏一遇客兵精勇先示以弱引之绝地则伏起夹攻我兵遂乱一所掠货宝往往佯败而走遗之阵前伺我兵逐利之祭因还击之此贼之所以常利也而我兵之弊亦有四一哨探不明攻守无措故每战堕贼术中宜多选精锐便捷之士而重其赏罚一入探奸细宜许其投首免罪厚加优恤一新募官兵原无定额无事则日冒工食有事则涣然角□羊散宜将见在水陆官兵汰其老弱清其贯址专其统领定其行伍则军有节制遇敌不乱一调来客兵多非旧练止招集四散以足其数而领兵者又非原管主帅故临敌则图利而轻进遇急则索赏而留难宜严核客兵原练之数即以旧将领之使兵将相习乃可得其死力兵部覆其言可行得旨如议
　　明世宗肃皇帝实录卷之四百三十七


明世宗肃皇帝实录卷之四百三十八
　　嘉靖三十五年八月丁亥朔祭先师孔子命大学士李本行礼
　　○制敕房办事左通政王槐进王旺峪矿银三千两
　　○戊子诏遣故徽恭王厚爝原赐真人印初  上以王敬奉玄修特从其请使得佩真人印至是嗣王载埨所为多不法  上谓僣妄之原皆由假借父印得以肆行乃命锦衣卫遣官收之
　　○己丑祭帝社稷命成国公朱希忠代
　　○庚寅秋分祭夜明于夕月坛命镇远侯顾寰行礼
　　○改太仆寺寺丞黄廷用为尚宝司司丞
　　○辛卯初  上从部议定各边屯粮本色七分折色三分为率不许边臣违例奏改至是大同巡抚都御史杨顺以该镇饥甚屯军输纳不前请损本色之额部覆安边御虏足食为先而屯田之法则兵食所自足者故兵家谓取敌一钟当吾二十钟屯田一石可当二十石我  祖宗时经画边计大同额粮至五十万石故塞下之粟常而虏不为害今日亏月耗存者仅十万余石而又以三分折银其于边计殊穷蹙矣今边臣纵不能尽复前额柰何于区区七分之数复不能守而又议更耶夫大同切邻虏抄暴无时民不得尽缘南亩固也然考之古人充国尝屯于金城矣曹操尝屯于许下矣夫强虏在前势艰而难田莫如充国四面应敌急迫而不暇田莫如操当时犹且为之诚知兵家胜算惟营田为最便利也今大同虽若虏然出入可预谍非有仓卒转战朝不谋夕之患也而顷亩尚存成规具在又非若金城许下创建于穷荒绝域之所开垦于干戈扰攘之秋也伹以人罹兵凶而流窜地多废弃而荒芜食□克□者并于豪强贫寒者困于牛种耕耨或夺于私差输纳或病于重歛掌屯之官武职则惯于侵渔文臣则事多姑息屯法之坏职此之由耳当事者不务反本澄源厘此数弊而依违于人情之便苟且目前之安此臣之所未角□羊也乞严督顺等毋更纷纷若万不得已今年姑照四六分数定徵俟年豊复旧从之
　　○壬辰以四月倭寇掠瓜州烧漕粮三万四千余石夺緫兵官署都督佥事方恩俸三月下把緫指挥千百户等官于御史问
　　○癸巳预给辽东入卫官军赏赉银官各一两军半之从緫督右都御史王忬奏也
　　○甲午  孝康敬皇后忌辰  奉先殿行祭礼遣广宁伯刘允中祭泰陵
　　○袭封衍圣公孔贞干卒于京师赐祭葬如例其子尚贤请回籍终制许之
　　○乙未以明日  孝慈高皇后忌辰  奉先殿行祭礼
　　○  上以四川所取银矿镕之得铜疑奉使者不忠所事以问大学士严嵩嵩对蜀矿类产徼外夷域蛮獠每拒险阻王人必多方宣谕然后可入其取矿视他省最为不易镕矿得铜当由办别未审自后第今以镕成金银角□羊进为善耳
　　上曰卿所据彼中之词未可以遽信之其各夷有不同而亦有知人理者今所患臣下不用心但干私事事即成之干公事事即不成其令户部行文切责仍记罪重处
　　○丙申  万寿圣节命成国公朱希忠代拜  天于  去极宝殿  上不御朝文武群臣诣  奉天门行五拜三叩头礼礼毕仍各上表称贺
　　○  上命恭顺侯吴继爵清平伯吴家彦广宁伯刘允中玉田伯蒋荣祭  八陵又命指挥使吴滋祭  恭仁康定景皇帝
　　孝慈皇后都督佥事王朝用祭  孝洁皇后及各  陵寝
　　○丁酉致仕南京刑部右侍郎郭持平卒赐祭葬如例
　　○己亥朝鲜国王李峘遣陪臣户曹参判尹釜等入贺进马宴赉悉如旧例命恭顺侯吴继爵清平伯吴家彦广宁伯刘允中玉田伯蒋荣祭  八陵指挥使吴滋祭恭仁康定景皇帝都督佥事王朝用祭  孝洁皇后陵寝
　　○丁酉致仕南京刑部右侍郎郭持平卒赐祭葬如例
　　○己亥朝鲜国王李＜山宣＞遣陪臣□曹参判尹釜等入贺进马宴赉悉如旧例
　　○升右中允董份为翰林院学士
　　○壬寅举承恩大典于内殿停常封十四日
　　○  上问礼部古之用芝草入药者今产于何所求之可得否具以状对尚书吴山等对言草芝有赤黑青白黄紫其色不同其味亦异然皆云久食者可以轻身王充论衡云芝生于土土气和故芝草生瑞命记云王者德仁则芝草生文选云煌煌灵芝一年三秀汉旧仪云芝有九茎金色绿叶朱实夜有光黄帝内传云王母遣仙人歌万年长生之曲授帝以石函玉笈之书会阆风瑶池之上授神芝图十二卷然世不常有人所罕见故历代得之皆以为瑞而服食之法亦未有传仰惟  皇上体道奉玄诸福之物自可致之祥无不毕至则夫芝草自将应时挺生远近必有献者所产之地臣未敢预拟也于是  上诏有司采诸玄岳龙虎鹤鸣三苐齐云及五岳仍访之民间会宛平县民张巨估得芝五本献之  上悦赉以银币自是臣民献芝草瑞物者纷纷矣
　　○癸卯升大理寺右少卿鄢懋卿为都察院右佥都御史
　　○丙午祭历代帝王遣英国公张溶行礼
　　○戊申  宪宗纯皇帝忌辰  奉先殿行祭礼遣清平伯吴彦祭  茂陵
　　○大风扬尘于四塞
　　○己酉提督直浙军务尚书赵文华緫督浙直侍郎胡宗宪巡抚浙江都御史阮鹗以乍浦捷闻因类奏六月中各哨官兵首功前后共二千余级兵部覆奏徐海虽称效顺而拥众自保情状叵测宜令所司严为之备不得借口投降贻患地方其各处战功请行巡按御史核实行赏从之时浙东仙居浙西桐乡二大寇略平其分掠海门者把緫张成已败之江北寇流入常镇者緫兵徐珏等败之及苏松宁绍诸处相继告捷贼势日衰矣
　　○辛亥肃州卫天鼓鸣一星昼见从西行至东有声
