<!-- { "loadSidebar": true } -->
　　○庚戌提督宣大兵部左侍郎冯清言宣府岁荒米价腾涌军士月粮皆乞本色而仓榖少不足支放且宣镇积逋官军月粮七十万以上请发帑银济之总理粮储郎中于敖亦言宣镇开中盐粮未有至者即增价收籴无所得谷请亟下廷臣议处给事中郑自璧亦请行穵运之法事并下户部言边镇素不能撙节以待仓猝之乏及虏寇稍宁坐费如故故纷纷告匮请饷即罄内藏以界之犹以江河实漏卮也且闻边民中有积谷而抑于占窝之人多不得售及受引者率不持升斗坐误边储臣窃恨之今关内诸商颇挽刍粟行塞外急可得谷三五万石臣请给太仓银十五万于宣府其八万九千三百五十两运至管粮郎中所合前所发银十三万皆负买本色支用或遇折银之月则增价与之勿为例其六万六百五十两分送本部委官处居庸怀来保安以时和籴贮之近仓以待给军又该镇亢旱恐失播种穵运之法似亦宜行仍敕总兵以下凡调兵按伏非百里外勿妄支行粮以滋边费  上然之发银十五万给宣府和籴命所司量价高下视势缓急行之令月粮皆增价一二钱以省召买之费开中引盐皆本折兼收本色先给客兵折价以待秋籴有奸商占勒者罪之已而户部言穵运之法不若增价召买及增银折放之便请如冯清议后加一二钱候秋成乃止  上亦以为然命如前旨尽心整理勿事虚文
　　○先是宣府镇城米价腾贵军士苦之巡抚等官议以是月给折色石增价至七钱军士哗不已乃诣提督侍郎冯清愿给本色颇悖慢侵辱清清许以本折兼支乃稍定然犹暴恣不戢提督巡抚等官并以状闻御史杜民表因劾奏巡抚都御史周金管粮郎中于敖故乏军储及总兵官郑永约束不严之罪户部覆言军士横暴恐不专为月粮往年甘肃大同之变皆缘镇巡官至生嫌隙所致前事可为明鉴请下兵部亟为议处  上是部议因责巡抚管粮官不能先事预处因时制宜以失人心姑宥其罪以军士暴横不可长令御史严治首恶诸管军头目下提督侍郎治之仍责郑永纪律不严令申明禁约与诸臣协心休国共济边
　　○壬午升南京太常寺卿何塘为南京工部右侍郎
　　○升南京工部员外郎黄绾为光禄寺少卿入史馆脩书绾疏辞任不允
　　○诏太常光禄二寺见缺厨役悉以在册余丁充补暂止原籍清勾以苏民困
　　○癸丑通政使司右参议葛禬本孙姓少育于外叔祖华因从其姓至是奏乞复姓而华妻张氏具言所以育养乞勿听许  上亦悯之下吏部议言禬既孙氏子不得背天经以犯人子之戒复姓为宜但张氏有恩则听同居以母事之殁后乃复归宗庶于情义皆得报可
　　○升广东左布政使梁材为都察院右副都御史巡抚江西大理寺左丞寺丞刘源清为左佥都御史巡抚宣府
　　○提督狭西三边兵部尚书王宪言边将不畏国法专事奔竞间多假贷金银赂遗权贵人以求迁擢至辄朘削士卒偿其所负展转递迁为害滋甚请敕厂卫及五城巡缉究治于是兵部侍郎张璁亦言顷者边将种勋以求败幸赦不诛是以苞苴及门称为常例簠簋不饬恬然成风诚如宪言禁之便臣请令宪明疏其人寘之重典以昭国法仍榜示京城边方痛革前毙有才名出众屈抑下僚者令抚按公举以需拔擢  上深然之诏如议行既而尚书王时中覆疏上  上仍命查累年事例严加禁约犯者发戍
　　○狭西镇番卫大风拔木复大雨雹杀伤三十余人
　　○上以大学衍义写刻不精欲将经文并题语大书诸儒并真德秀所注细书令司礼监刊印并欲述序一篇以申重刊之意大学士杨一清等因请  御制序文冠诸卷首用彰  帝王之学以垂来世阅日  上以听经筵官讲大学衍义五言古诗一章并序一首写示内阁一清等依韵恭和以进  上览毕赐玺书谕答有忠诚恳到之褒及勉以协恭辅导因命以御制并一清等诗章集成一册题其名曰翊学诗云○丙辰致仕少傅兼太子太傅礼部尚书武英殿大学士谢迁疏辞召命  上曰任贤求旧惟朕本怀纳诲辅德尚资耆硕且闻卿精力未衰宜勉为朕一出以副眷倚至意勿再辞仍令镇守巡按官敦趣就道
　　○户科都给事中刘祺等言南北直隶河南山东山西诸府州县卫所岁饥民亡请稍缓徵科之令命所司勘核灾伤以差蠲恤从之
　　○沈王铨钲薨  上辍朝三日遣官致祭命所司治葬
　　○丁巳升直隶苏州府知府胡缵宗为山东布政使司左参政以参政管山东东昌府事叶天球为四川右参政
　　○初沈王嫡孙＜彳胤-丿＞桤生六岁而王病革恐诸郡王为患预奏以桤主府事令母妃郄氏保护长史承奉等辅导以俟其成及王薨宿迁王诠金□脩遽请命灵川王＜彳胤-丿＞栘摄国政于是郄氏奏请如王初意礼部议言王国宗祀嫡孙承重固为正礼然母妃与事亦当预防请令＜彳胤-丿＞桤主丧统府事母妃止令在宫保护府事皆听长史等捡束郡王将军及宗人不得奏扰长史等亦宜尽心辅导有不奉职者巡按及守巡以下察举从之
　　○是夜亥刻月犯心宿
　　○戊午升福建按察使周宣为广左东左布政使云南按察司副使欧阳重为浙江按察使佥事傅尚文为江西按察司副使
　　○始命岁贡生授教职三年教有成效者得预乡试每省毋过五人
　　○己未升太常寺卿闻渊为南京兵部右侍郎大理寺右寺丞汪渊为本寺左寺丞山西道御史简霄为大理寺右寺丞
　　○以旱灾免狭西临洮巩昌二府兰州等卫所屯粮有差
○庚申户部覆御史丘养浩浩言永平等府及各边仓所在空虚缓急无备请出银召商以实塞下之粟诸边夜不收长哨远了备极艰苦而食粮与营伍军士无异宜月给行粮二斗以酬其劳  上允之
　　○辛酉吏部缺右侍郎廷推以侍读学士徐缙左庶子穆孔晖名上  上令再推二员于是举詹事府詹事董玘南京国子监祭酒湛若水  上用玘仍令日讲如故
　　○升太仆寺少卿牛凤为南京太常寺卿福建按察司副使邵锐为湖广布政使司左参政河南按察司副使陶谐为本布政司右参政
　　○壬戌  恭穆献皇帝忌辰  上诣  崇先殿致祭
　　○巡抚都御史刘源清上疏极言宣府困饥军士思乱之状请亟行穵运以稍慰待哺之民且可使积粟之家不敢久贮以困籴者得旨允行户部请以既到漕粮拨运仍具数以请  上命拨漕粮十五万石敕郎中黄一道会同巡仓御史吴仲督理
　　○礼部侍郎桂萼言边事方急请召用王琼王守仁以济时艰  上以守仁已起用两广趣令赴任琼甘肃事情令勘官亟为奏报仍命吏部议琼应否起用以闻已给事中郑自璧等御史谭赞等并疏言琼贪污险贼不可复用并论萼荐引奸邪谋国不忠请下所司追论琼罪自后朋党援引者听言劾官劾奏以正国法章俱下所司
　　○癸亥升湖广按察司副使刘士元为广东按察使
　　○  上谕辅臣杨一清曰朕阅书至武城篇有引用欧阳脩之语岂得谓脩于六经无羽翼圣门无功乎去年尝咨费宏及卿等以脩从祀夫子庙云不可今朕疑之时访于卿一清言臣按欧阳脩在宋以通经学古为高以济时行道为贤以犯颜纳谏为忠苏轼称其论大道似韩愈论事似陆贽叙事似司马光迁诚有不诬至知贡举一变文体辟异端则有本论一篇是亦有功于圣门至于濮议诸篇得先王礼经遗意发明伦理委曲详尽但孔庙从祀皆取其著书立言辅翼圣经之功其余文章勋业皆非所论也洙泗及门之徒亲授圣教故虽事无可考亦不敢遗汉唐专门之师传受圣经故虽学行有疵者亦不敢略朱熹语孟集注所取如尹焞游酢谢良佐范祖禹胡寅各有注释皆不得与至如熹之师延平李氏同时豫章罗氏皆号名儒亦不得与脩之论说见于武成盖仅有者耳其从祀一节未敢轻议  上乃已之
　　○诏建河神司于沛县时漕河复通议者以为神助请复其故宇春秋致祀工部为请从之
○甲子巡抚湖广都御史黄里言卢苏等乃岑猛余党贼众不多广西南赣之兵自足剿除永顺保靖土兵素无纪律所过骚扰恐生他衅请毋调遣便疏下兵部覆言臣等初议调兵正欲相为犄角以亟平蛮贼而里等自分彼此为推托之说宜令王守仁视贼势缓急以为调兵进止  上从之命守仁以便宜从事饬湖广镇巡官协心体国不得自分彼此
　　○乙丑升翰林院侍读学士徐缙为詹事府少詹事掌院事
　　○以真定顺德广平大名四府所属州县及各卫所旱灾免粮税有差
　　○岷庶人彦汰母妃董氏为彦汰请复王爵不许
　　○丙寅初京营官军领马有马死贫不能偿惧而逃匿者官坐其罪曰拐马在逃犯者愈不敢出及是遇赦乃自言其情兵部请暂免问罪调降调应追马匹者许纳椿头贫不能纳者姑免追诏从之○徙湖广岳州府华容县华容驿于县治北河渡东岸
　　○提督宣大三关侍郎冯清请申明律例凡部解人员花费已徵在官军需料价等钱粮及侵欺遇革不行首官仍前侵费者宜如边海腹里监守常人充军斩首例以轻重拟断得旨允行仍著为令
　　○丁卯升尚宝司少卿张楠为太仆寺少卿
　　○昏刻金星犯灵台上星
　　○戊辰都察院左都御史聂贤为御史郑洛书所劾上疏乞休许之仍令在外听候以大狱事未结也
　　○以灾伤免河间保定二府州县粮税有差
　　○己巳  命吏部右侍郎董玘礼部右侍郎桂萼兵部左侍郎张璁俱兼翰林院学士各办事如故
　　○礼部右侍郎桂萼上言  陛下以尧舜之资励精图治而故大学士杨廷和广树私党蒙蔽  陛下者六年幸次第斥逐然遗奸犹在言路昔宪宗初年尝诏科道官于拾遗之后互相纠察言路遂清臣请以时举行如旧例事下吏部侍郎孟春覆言  宪宗初年无此诏旨而萼言在被论之后情涉报复无以厌众心昭公论且考察已定不当别议萼又言旨出  宪宗卷案具在而春奉职无状欲媚言官以图幸免公肆欺侮并宜究治  上复命吏部覆查事例以闻戒勿回护于是吏部覆言成化中廷臣会举科道超升巡抚有劾奏所举不胜任者  宪宗乃命互相纠劾一时外补者七人非考察拾遗事例且宪纲所载内外风宪官得相纠举未及六科与萼所称例不合  上终以萼言为是诘吏部党护令科道互相纠举考察遗漏者以闻
　　○庚午吏部言鸿胪寺少卿寺丞有缺宜于各衙门推补  上命于本寺官年深可任者选用
　　○先是襄府枣阳王祐楒坐事革爵为庶人至是自以尝议大礼奏乞复爵  上不许念其建议微劳加食米二石
　　○辛未升太常寺少卿陈道瀛为本寺卿
　　○以畿内灾命抚按官核实发粟赈济仍罢征夏税及马价物料务使民沾实惠勿事虚文
