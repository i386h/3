<!-- { "loadSidebar": true } -->
　　○丙辰  升南京太仆寺卿严时泰为都察院右副都御史巡抚四川  巡抚延绥都御史杨守谦上言激劝边士惟在重赏赏不踰时则士心竞奋今令甲斩虏一级者升一级不愿升者予三十金为赏已轻而又查勘文移动涉年月以故人心不劝近以宣大事棘增赏格至四十两犹未优厚请增为六十两令总巡官核验明实即时给赏盖升级袭荫利于官旗有力之人穷边之卒所觊在赏候勘经年生计窘迫彼诚见获功者即时持数十金出辕门有不相顾动色奋忘其死者乎诚若是虏不足败也兵部兵部覆请如守谦言凡获功不顾升者先即时给赏候勘量加为五十两通行九边  上允其议且谕部臣曰激劝人心尤贵速赏何乃经岁候勘其令督抚官议处良法务使获功之人早沾实惠  刑科给事中张炼论巡抚山东都御史今推督两广何鳌当巡抚时值单县妖贼窃发不能防遏于初以致蔓延成乱虽渐底削平而防师匮饷焚劫杀戮已无捄矣比秦捷诏巡按御史查勘而不及邀乃违旨会勘又妄引事例輙请开俸顷两广缺提督吏部复以鳌请未有偾事于山东而能成功于两广者也仍乞以鳌下吏部诘问申饬巡按官查核功罪以闻  上命锦衣卫械鳌至京诘问又以吏部堂上官闻渊等推举不公各夺俸三月该司官二月与推者一月寻降鳌福建布政司右参议
　　○戊午  巡抚甘肃都御史杨博＜锍-釒＞陈议处贡夷诸事礼部议覆一会典及条例迤西诸夷惟哈密许每年一贡每贡三百人每十人起送一人到京其哈密哈参土鲁番天方国撒马儿罕等路经哈密来者或三年五年一贡起送不过三五十人其赏赐存留一以哈密为例后每十人许起送一人亦共不得过三五十人则是于存留中多送数名其于大数固未尝增也顷来滥放非事例之不明特奉行之未至近议大者何克力等起送五十人存留听赏者一百人阻回五百二十人又各夷告求宽假量准再留一百人最为适中宜行边臣自后各夷五年来朝务遵此例有因循滥放者从重论罪仍俟各夷出关者谕使知遵守一人臣无外交今边臣取路于外夷外夷致讼于中国悖理甚矣自今贡夷讦奏不法等事译审明白除重大者题请差官体勘其余俱行抚巡官从公查审问拟如律若系虚捏即坐本夷轻则戒谕重夺赏赐仍行边官有过夷人毋许再入抚巡重臣尤宜督励所属以杜私交其有纳贿不悛者参奏处治诏如议行
　　○己未  革秦府临潼王府奉国将军惟燔爵禁住高墙以越关奏扰与侄怀埢争袭故也  湖广道试御史陈其学效锦衣卫掌卫事都督同知陆炳假窃威福矫下遂客之令凡寓京邑者概责屏出致旗校东风骚驿已又自立钱法禁民行使中钱至罢市肆道路以目及长芦解到年例盐复受歇户徐二等请托任其党结京山侯崔元加抽白盐沮挠上纳乞明正炳罪即敕户部会议钱法务在便民并究治元等诏以徐二等执下镇抚司拷讯炳与元各对状寻炳等引罪命供职如故
　　○壬戌  改总督漕运巡抚凤阳兵部右侍郎兼右副都御史欧阳必进提督两广军务兼理巡抚  升太常寺卿徐可成为礼部右侍郎仍掌寺事少卿马良德为本寺卿俱以九年秩满也  巡抚甘肃都御史杨博言甘肃一镇去狭西四千余里提学官经年不到生徒无所惩劝请如辽东例专敕巡按御史督理并行守巡兵备官按季考校以听御史稽查礼部议覆报可  先是辽东广宁城备御指挥李钺及中军都指挥陈守节绍杀贡夷把把亥等七人诸夷积忿乃率众大至犯广宁义州官军不能御杀掠几万人巡抚都御史于敖总兵官张凤复掩败称功巡按御史张铎以其事闻  上令放回籍听勘凤革职而属巡按御史按其事至是勘上兵部及都察院议奏钺守节启衅致寇战复退缩宜依临阵先退者律斩舍人何亮甘听主使妄杀非命指挥白勋等三十二人千户郎山等六十九人坐视失事均宜罚治总兵官张凤参将周益昌覆师都御史于敖失策罪俱当问诏以钺守节监侯处决亮自赐义谪戍边卫勋等夺俸半年山等二月凤益昌付按臣逮治敖降俸一级用  四川我县都蛮聚众劫掠守臣以闻并论都指挥丁勇等罪  上命所司分兵防守而逮问勇等  巡按狭西御史胡彦＜锍-釒＞陈茶马事宜一禁冒中洮河西宁等处专以不堪马匹冒顶番名中纳或参游等官自中并纵容其子孙冒中及将茶斤展转兴贩通番俱当严行禁革违者从重问拟一申例禁弘治年间都御史杨一清所议从重处置边务及御史刘良卿议禁异省私茶陈讲议令茶徒指攀首恶张涣议禁假茶各奏准事例甚严宜刊布遵守＜锍-釒＞下刑部同户兵二部议谓冒中之禁宜如一清良卿所条画各照地方斤数问拟发遣乃讲与涣之奏则犹有可议者今后宜令巡捕官兵捕获茶犯审有首恶者虽辨验实迹方许呈所司诘治或隐护首恶又妄指平人者不分茶斤多寡并发烟瘴地面充军如巡捕官军通同卖放勒令多攀良民者官降一级应捕人役枷号两月有赃者从重治罪验有假茶五百斤以上者商人园户悉照前例发遣檀将验过官茶及知情受寄接卖者各从重论茶价俱入官官司失于缉捕者各论如律议入从之
　　○癸亥  以灾伤免山东济南东昌兖州各府属州县税粮有差  庆府豊林王台瀚薨赐祭葬如例
　　○乙丑  诚孝昭皇后忌辰  奉先殿行祭礼遣定国公徐延德祭  献陵
　　○丁卯  户部议御史鄢＜棥心＞卿条上盐法事宜一革冒领谓边商边中赴运司领银二钱一分名曰库价近有经年守候又牙侩冒领者自今宜令运司凡遇边商赍投勘合即查引数当得库价若干当派某场买补若干预先造册查筭不必拘定年分随派随给至于边墙不愿赴场者方许内商牙店告拨一稽课额谓两浙额盐俱徵折色则各灶既非聚团煎烧又不由场官督率是以有私煮私鬻者又有土豪收买堆集以要厚利者又有奸商恋场先将低银放与各灶倍息以充买补者自今宜令各场官攒各置号簿一册备造某场某团系某灶煎烧责令月终报数使场官知盐数多寡出产所在一遇商人入场逐令当官收买即于簿内登记某日某商买某灶盐若干务使一场煎辨仍足一场原额而官商买补得以据额取盈一革扣补谓各处巡司应捕设为比较之制为限盐之法为扣补之例无非所以防奸惩惰也孰知驾言比较而倍索工银借口限盐而重徵买补遂使徭编应捕苦为重差今宜分析地方险易酌量盐徒多寡而每月限以起数将先年扣补工食之例尽行停革如是则应捕既无卖放之毙而正户亦免倍贝□皮之苦矣一稽优免谓灶户丁田先年节次议行优免其说不一以启吏书总催那移作弊而诡寄之端所由兴也今后优免除原额大丁外止以实徵小丁纳银之数为主如六钱至七钱者照旧三丁折算原额一大丁免田一百亩四钱至五钱者四丁二钱至三钱者五丁俱折算原额一大丁其余一钱者必朋足一两八钱之数方准折筭优免此外照例一体科差仍止出银津贴不许力差烦扰诏皆如议行
　　○戊辰  总督漕运兵部右侍郎兼都察院右副都御史欧阳必进三年考满荫其侄念为国子生  提督漕运署都督佥事万表奏海口新河淤浅请调顺天永平二府及通州卫所军民夫役桃浚工部覆奏从之
　　○丙子  朝鲜国陪臣宋福坚等贡马及方物贺冬节宴赉如例
　　大明世宗肃皇帝实录卷三十二十九


大明世宗肃皇帝实录卷三百三十
　　嘉靖二十六年十一月戊寅朔冬至大祀  天子圜丘先期视牲命英国公张溶代告请  太祖配  帝及是日行礼俱命成国公朱希忠  设醮典于大高玄殿十二日停封禁刑屠如例  遣定国公徐延德长宁伯周大经玉田伯蒋荣分祭  七陵都督佥事沉至祭  景皇帝  哀冲太子惠安伯张镧祭  孝洁皇后中宫祭  恭让章皇后各陵坟
　　○己卯  冬至  上不御殿百官朝服诣奉天门行五拜三叩头礼免庆成宴赐节钱钞  中宫免命妇朝贺
　　○壬午  恭让章皇后忌辰遣中官祭  陵寝  诏释革前职御史杨爵出狱爵前后系狱凡七年人无敢为言者是夜宫中大传诏急赐爵爵家富平归有大鸟集其舍爵曰吾殆将死乃自为墓志未几果卒爵性狷介清苦自甘勇于为义以忠谠得罪设齿无怨言隆庆初赠为光禄少卿
　　○癸未  琉球国中山王尚清遣陪臣陈赋等贡马及方物谢恩宴赉如例  圆明阁阳雷轩王成
　　○壬辰  升户部右侍郎韩士英为本部左侍郎兼都察院右副都御史总督漕运兼巡抚凤阳  升光禄寺卿彭黯为都察院左佥都御史巡抚山东  泰宁等三卫头目升合儿等来贺冬节贡马宴赉如例
　　○癸巳  少师兼太子太师吏部尚书谨身殿大学士严嵩一品九年考满遣中官赉赐银币羊酒钞贯命兼华盖殿大学士赐敕奖励仍赐宴于礼部嵩＜锍-釒＞辞  上优诏不允  升翰林院编修李玑为左春坊左中允管国子监司业事  升南京吏部郎中郑晓为南京尚宝司卿  佛郎机国夷人入掠福建漳州海道副使何乔御之遁去巡按御史金城以闻且劾浯屿指挥丁桐及去任海道副使姚翔凤受金黩货纵之入境乞正其罪诏以桐及翔凤令巡按御史执来京究治防禁事宜兵部详议以闻
