<!-- { "loadSidebar": true } -->
　　○大学士费宏等言  皇考实录成其于  圣谟睿德纪载颇为详实然臣等不敢自以为功也盖  累朝实录皆有章奏可据若今  献景帝三十余年之事臣等所赖以考援者如则有司礼监太监张佐黄英戴永原编实录一册载  献皇睿制序文及各年章奏为详功当首论后又得司设监太监杨保陈清锦衣正千户翟裕陆松所纂  献皇帝持身治国之要三十五条亦足以为纂修之助功当并论伏惟  上裁  上从其言命荫佐等各弟侄一人以酬其劳佐指挥佥事黄英戴永俱正千户杨保百户陈清总旗俱锦衣卫世袭翟裕陆松俱升指挥佥事时佐英永已用扈  驾功赐荫心不自安上疏辞  上嘉其诚恳许之仍令原荫指挥使张琦于锦衣卫堂上管事指挥同知黄寿升指挥使指挥佥事戴仁升指挥同知
　　○晓刻金星犯井东南第二星
　　明世宗肃皇帝实录卷之六十五
明世宗肃皇帝实录卷之六十六
　　嘉靖五年七月壬午朔时享  太庙遣驸马都尉京山侯崔元代礼科左给事中章侨言曰  庙享重礼无故不宜遣代元虽亲属贵臣终非气类相感  祖宗之灵决无歆享之理又况临时差遣仓皇就位诚敬何存＜锍-釒＞入  上以侨妄言夺俸两月
　　○癸未以  皇考恭穆献皇帝实录成敕加监修官定国公徐光祚太师兼太子太师席书少保仍兼太子太保廖纪太子太保尚书俱如故总裁官费宏支正一品俸进华盖殿大学士杨一清加兼太子太师谨身殿大学士石珤贾咏少保余官各如故副总裁官吏部左侍郎温仁和詹事董＜王巳＞纂修官太常寺少卿赵铭吴大田光禄寺少卿蔡亨寺丞叶廷秀催纂官太常寺卿刘棨等誊录官尚宝司卿方英等收掌官尚宝司卿汪麟等各进俸一级誊录国子生与办事吏命吏部除授一清自以初从边镇来本不与纂修事再＜锍-釒＞辞赏宏珤咏亦各＜锍-釒＞辞  上俱优答不允是日赐纂修诸臣宴于礼部时光祚与席书俱以疾不能赴领宴于光禄寺
　　○江西南丰县雨雹大如椀形如人头南城县有虎具人手足噬人畜
　　○浙江遂昌县雨雹顷刻积二尺大杀麻豆
　　○山东莱阳栖霞县湖广攸县俱大雨雹伤人畜
　　○甲申武定侯郭勋居邻虎贲左卫欲得之广第乃使卫指挥王琬等诣工部言卫署敝隘不足居吏士有郭顺者所居宅深广自愿以其宅相易工部以为然奏请许之然顺寔勋舍人其宅亦湫隘不足为卫也于是给事中张嵩郑一鹏各劾奏勋以敝宅易公署骄纵罔上昔窦宪夺公主园卒以逆诛勋谋夺朝廷卫所其恶岂止宪比工部附势曲狥所请宜并罪之卫官畏威妄请兵马司依违勘报皆宜下吏治于是尚书赵璜等自陈言时实轻信各官请勘无阿勋意  上命还所易地以璜等夫于详察宥之余皆不问
　　○戌刻有火球三大可五六尺余从北方向东坠其光烛天
　　○乙酉  仁孝文皇后忌辰遣瑞安侯王桥祭  长陵
　　○丙戌提督狭西三边兵部尚书王宪奏新设白马红右二城有军无马及各该城堡战马日渐消耗俱合议处诏与银四万两市马
　　○升狭西苑马寺少卿郭震为辽东苑马寺卿
　　○都察院左都御史聂贤等言山西太原府崞县人李福达初以妖威王良李钺谋反事连坐发戍山丹卫逃还改名李五清军御史勾发山海卫复逃还寓狭西洛川县妄称弥勒佛教诱惑愚众县民惠庆邵进禄辈俱往从之福达以是居积致富诳进禄等言我有大分宜掌教天下今暂还家若等宜聚众俟我遂将家还山西进禄等事觉见捕急遂聚众为乱伪授官爵杀伤吏民官兵捕获供称李五首谋福达闻事发复亡入五台县易姓名曰张寅往来山西徐沟县同戈镇已又挟重赀来京窜入匠籍以赀纳例为山西太原卫指挥使其子大仁大义大礼俱补匠役诡能烧炼和药往来武定侯郭勋家甚密久之踪迹颇露乃回同戈镇其讐薛良首发之福达惧复亡入京官司捕得其子大义大礼案治之福达窘乃身自抵正而贿求武定侯郭勋书抵巡按御史马录为之嘱免录不从竟拟福达谋反妻子缘坐臣等谨按福达以妖术惑众邵进禄等之反实福达首谋寘之重典厥罪允宜但郭勋以勋戚世爵乃交通逆贼纳贿行嘱法不可宥请并逮治之得旨令诛福达父子并没入其财产妻子为奴郭勋令对状勋具服谢罪  上特宥之给事中程辂刘琦王科各言勋罪重不宜贳章下所司
　　○戊子南京试监察御史毛麟之上＜锍-釒＞曰臣闻上下雷同非社稷之福彼此相攻亦非社稷之福也故必同心辅政身家两忘者然后可谓之大臣窃见大学士费宏尚书席书始因论礼各萌微郤展转疑忌遂成深怨意者书之忿酷于弟席春外补之时而宏亦积是失含弘之道也书朝进一言诋宏宏暮进一＜锍-釒＞攻书赖  皇上包荒各以温旨答之为宏与书者正宜感恩图报然而犹不自省屡溷  圣听臣恐隙日益深党日益树此其于国体大损而祸亦未艾也乞赐纶音戒谕不改则罢免削夺加焉又言前者议礼诸臣忠爱一心各陈所得其伏阙叩谏乃迫切不得已之举以致  皇上孝念不伸赫然震怒诸臣有乞休者有谪官者有发戍者有为民者有死鞭驮之下者其死者行将沐愍恩光幽壤以章始终之节然生者谪窜既久悔悟日深且睹礼书一下心醉神服皆思踊跃洗沐以赎前过其道无繇也不惟人才可惜倘或困踣过度因而沦没亦足以伤盛世雍熙之气惟  陛下怜察不听
　　○升兵部右侍郎王时中为本部左侍郎以詹事府詹事兼翰林院学士张璁为兵部右侍郎时璁请告省墓月朔已陛辞  上复命鸿胪寺卿魏璄谕旨留之已而吏部会推堪任兵部二人以闻  上命别简以璁名上遂用之即日三中官宣璁至左顺门令治部事无归璁＜锍-釒＞辞仍乞赐告不许给事中杜桐杨言赵廷瑞皆言璁贪倿险躁且新进未更国家事不宜遽处兵柄廖纪铨部大臣负时望乃迎伺  上意引用邪人保禄不忠温仁和与有推举之责顾当面从谀退而私非之又言纪就匪人荐及纵妻家与骄子干政仁和尝纳庆王贿曲为申辩及知贡举通关节等事  上怒责桐等慢君命排忠良陷大臣已而六科解一贯等十三道张录等及南京给事中方纪达等御史戴继先等亦连章以为言俱不听
　　○庚寅以旱灾免四川绵巴等七州成都华阳等十七县田租有差
　　○山西平虏卫陨霜杀禾稼已又雨大注山水骤至坏城郭庐舍民有溺死者
　　○诏建四川汶川县儒学从抚按官请也
○虏众住牧宣大边外甚众  上命镇巡等官严为之备
○甲午御史刘濂上言今内外臣工不能仰副德意  陛下好镇静而导之以纷更陛下法  祖宗而蛊之以自用臣尝原其心矣大率为已谋非忠于  陛下也奸回诡谲者假之以济私积忿蓄怨者因之以泄怒迂僻固执之则又不达时宜而强说以欺世诬民纷纷籍籍殆无宁日我朝法制出  列圣经画甚备但法行既久不能无弊听其自至而莫为之所固非审时图治之意若坐视小人播弄动摇亦非盛世之所宜闻臣愿申明变乱成法之条及奸党乱政之律布告中外凡救论时政者必先考某事旧＜矢见＞如何今日流弊如何如何可以祛宿弊复旧＜矢见＞敢有变乱纷更妄为建白及援引国初不可行之法与夫  祖宗偶为之事非纯懿之典者许该衙门参驳科道论劾明正其罪以为不忠者戒  陛下亦宜体道谦冲益隆继述非  祖宗之法言不言非  祖宗之法行不行则臣民幸甚  宗社幸甚章下所司知之
　　○御史雷应龙言坝上等十三马房见在马草料岁用银二十二万四千五百二十三两岁计草场地亩之入为银五万三百余两臣尝阅其马率弱小不中乘即皆良亦未见有一试之用西儿马以能蹄虎畜之即使日蹄一虎何益费有用之财豢不用之马甚无谓也东直门内外三牛房畜牛九百余只岁用草料银一万六千四百九十六两计草场地亩之入为银三千二百余两问其利则供牛酪六罂耳岁通计之犹不足三四百金之直且光禄寺已供酪用此为何诚罢牛马房徵草豆之价以牧地假民收其租而悉贮之官临事然后市马计十年之积当得善马十万矣自买酪外十年之积当得羡银十九余万矣方今民大穷县官告匮苟省一分即朝廷获一分之利第恐司收者利此自肥赖  陛下英断何如耳假令厩马不能尽废亦宜独存数处简其善马留牧而岁阅之以给军则马庶几有用也事下兵部覆言有马牛则有地亩草束势常相因厩马即前代所谓人闲六种未敢轻议罢并但宜汰其病损易价贮库以备买马其草场地亩及草料会计马匹牛畜听留其余给民佃种徵收子粒贮仓原额草料斟酌减派＜锍-釒＞入得报如故
　　○朝鲜国王李怿遣其刑曹参判洪彦弼等来贺  万寿圣节
　　○乙未伊王訏渊薨辍朝赐祭葬如例命其弟济源王訏淳主丧摄府事
○吏部右侍郎温仁和乞休不允已又请归省  上曰朕方缉熙向学日御经筵仁和职在讲读正宜尽心启沃何乃輙欲归省自便所请不允
　　○给事中陈皋谟言人臣事君如子事父子无过孝臣无过忠岂有子偶一事悦亲足徼终身之爱臣偶一言顺旨遂为不世之功恭惟  恭穆献皇帝追崇之礼乃出  陛下天性至情席书辈不过一言赞成之耳乃遂贪为己功动以自负互相党援出位论列挤排宰执纷更法制喜怒恣其心威福柄其手若李鉴父子拒敌官兵法官论死已经会验书乃曲为申救至谓众以议礼憾臣故因陷鉴于死夫议礼者朝廷之公合与不合何至深讐纵使讐书鉴非书之子弟亲族交游也何乃于鉴甘心邪至于郭勋之诉尤所不通勋遗书御史马录为罪人张寅请托录奏之乃亦以议礼激众怒为言岂儒臣博士之所未深究而武夫悍将反优为之此在席书犹不宜自言而勋又窃其绪余以欺天罔上罪不容诛如问官当张寅以法勋又且如书之代诉不至于滥恩废法不已矣以朝廷纯孝之盛举遂为权邪营私之窟穴岂不异哉乞亟罢书勋李鉴仍从原坐兼按张寅请托事使人心晓然知权邪之不足恃公法之不可废然后逆节销幸门塞不纳时南京御史姚鸣凤王献等亦皆上＜锍-釒＞极谏俱下所司知之
　　○丙申中元节遣英国公张仑恭顺侯吴世兴驸马邬景和分祭  七陵仪宾周钺祭  景皇帝陵寝
　　○河南南阳县牛生犊一身两首
　　○吏部尚书廖纪求去位  上慰留不允已而引疾再辞  上遣中官赐宝钞羊酒仍令亟出视事不必固辞
　　○丁酉御史朱豹言日者各处奏报水溢霜陨雨雹地震人异甚可惊骇臣窃以天人之际影响不差未有不召而自至之灾亦未有已出而无应之变佥谓数者之异皆阴盛之象也若不深考其由侧身修省而以寻常视之恐非所以塞  天戒也夫应天以实不以文动民以行不以言伏愿宣召老臣与之讲求上本之洪范之旨春秋之义下稽之京房之说五行之志水何以汜滥霜何以非时雹何以屡见地何以不宁人何以生妖昔见于何朝而致何变今禳以何德而革何弊彼老臣者必能推迹徵兆援指故实俾  圣心逌然开悟惕然恐惧必将深思曰夫阴臣道也夷狄之道也得无憸夫将昌乎黠虏将獗乎进君子而退小人饬武备以待夷狄凡所以宽民节财扶阳抑阴者无不孜孜为之则聪明广而壅蔽消精诚通而灾变弭矣＜锍-釒＞下所司
