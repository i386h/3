<!-- { "loadSidebar": true } -->
　　○工科给事中张宪臣奏苏松常嘉湖五郡古称泽国而苏松又最居下流塘浦泾溪陂泽畎浍支派联络不可一日使壅迩年渐为潮沙填塞昔所舟楫今皆褰裳可涉又其甚则鞠为榛莽之匚□吕夷为通行之径以致潴泄无方旱涝为害中间虽尝修浚不过具文塞责是以前年大水沃野千里汇为巨浸至蠲上供钱数十余万所损不细又苏松虽设水利佥事权任甚轻不足集事兹欲兴建大役为地方永利乞特敕抚臣提督选委府州县正佐分理相度先浚支河使足以达潮水之通流筑修围岸使足以御湍流之奔溃然后举其水之大者如浚白茅港以达于江浚刘家河以达于海其七浦塘杨林塘以及河渠湖荡诸水凡为泥沙壅阏茭芦沮洳豪右侵没者悉加检勘＜锍-釒＞导而又相度水势冲搏之所筑为板闸以时启闭使湖水不致停蓄海潮得以流通如人身血脉去其壅滞而精神得以宣畅焉夫然后水旱无恐而国家财赋有永赖也其奉敕重臣必俟工完方许复命经委府州县官必待历有劳勚始准别迁庶事有专责人各尽力无所规避至于工役所需或奏请赃罚事例银两或借各府县无碍官银或访宣德年间事例设济农仓编导河夫徵派银谷各贮仓库以备修治之费＜锍-釒＞下工部议工费烦钜江南当倭患后财用殚竭民力方在休息骤劳之未可宜量浚支河其大工俟储积赢羡举之报可
　　○癸亥  诚孝昭皇后忌辰  奉先殿行祭礼遣广宁伯刘允中祭  献陵
　　○万法坛建醮九日停常封
　　○甲子移密云蓟州等处库贮民兵工食银三万两分发昌平怀柔密云蓟州永平五处召买谷粟备荒
　　○裁革山东布政司管粮参政按察司屯田副使各一员以其事并于各分巡道从山东抚按官张鉴等议也
　　○丁卯虏拥众自墙子岭磨刀峪溃墙入犯总督蓟辽侍郎杨选以闻京师戒严诏宣大总兵官马芳姜应熊刘汉等速调兵入援以总督尚书江东统之余战守事宜兵部条列以上又敕文武大臣分守皇城京城及重城诸门而令镇远侯顾寰集京营兵分布城内外  上谕内阁曰朕东见火光虞此虏去京不远诸将何不截杀其令礼部议郊祀等礼并示兵部传语寰等协力逐剿明日又谕阁臣曰通湾二地系粮货辐辏之处其保之  陵地以刘汉护守马芳专卫京师毋怠是时总兵官胡镇孙膑及游击赵溱等已领兵赴通州迎敌有旨胡镇在通州河东追贼得无乏食其遣官厚赍军饷济之有功朕不靳赏于是部臣杨博等奏曰  陛下恤诸将至此诸将当益奋激但参将黄演等及孙膑俱与镇争先赴斗宜一体处给以作士气报可俄总督杨选以虏东退闻且自诩追杀功为将士祈赏  上疑之以问大学士徐阶曰闻贼少退恐诈者而选遂言追杀果一行否阶对贼大营尚在平谷选等果已往通州矣然谓之追送则可谓之追杀则不可  上曰然选等正是送去敢言追杀其谁欺乎今外兵四集内士又出只游戏一场不过庚戌之辙又故事矣兹看博等会东所计有甚奇方定策付诸将行如何以伸革威如何以报人害大剿一场且闻彼邪夜战不能或谓何不夜攻然我军亦不禁岂可取胜哉  皇高祖考
　　○岁一巡边  皇兄亦圣威震彼乃今内逆欺外贼侮可嘅阶以语博博乃条上战守十事大意欲将宣大在镇标游等兵及保定诸汉达兵尽数徵入分防京城  陵寝及通湾艮乡等处命户部多贮刍粮于近京郡邑以待师行兵部分发马价银于京城各门以备犒赏广募敢死士捣虏穴牵其内顾仍厚立赏格凡斩首虏一即赏银五十两愿升者升一级斩小头目首一赏银一百两愿升者二级斩获大酋如辛爱把都儿者赏银五百两仍升三级诏悉如议行赏格仍榜示中外
　　○虏大掠顺义三河等处分兵围下店诸将胡镇赵溱孙膑等引兵捄之虏骑大集围镇等数重镇遣间使告急有旨命祝福星驰赴援仍令江东亟发兵应之未至而镇等败溱膑死之镇溃围出
　　○给事中邢守庭御史陈联芳等各以虏报日棘＜锍-釒＞请从文武诸臣分守皇城五门并京城九门重城七门  上许之令各用心巡视
　　○  上谕户部发栗赈城中避虏流民尚书高燿言流民多自东来城东大通桥见有漕粮近以虏警移顿左便门内可更移至崇文门外空处人给与五升  上是之命锦衣卫遣官三员会巡视南城御史及户部委官给散仍命发太仓米二百石往朝天等四宫庙每处五十石给赈
　　○总督宣大尚书江东总兵马芳等及各路入援兵俱至诏发马价银五千两犒之
　　○癸酉刑科给事中李瑜言比丑虏匪茹侵犯近圻一时文武诸臣在封疆者则有杨选孙膑徐绅胡镇在入援者则有江东马芳姜应熊祝福  皇上缓其封疆失守之罪悯其入援奔赴之劳一则励以杀贼一则优以犒赏为诸臣者正宜感激图报灭此朝食可也即不能然亦当速驱出境以上舒  宵旰之忧今虏驻牧顺义三河已八日矣诸臣竟拥兵观望畏缩不前力战之臣自胡镇外无闻焉夫马芳留守京师势难责之战矣选绅膑失守地方当效死以偿责东应熊福名为入援当前驱以犯难乃坐视胡镇被围一卒不援至烦  皇上亲降旨遣兵亦何及矣当今君虑臣劳中外戒严之日不务一大创虏以靖边圉犹袭常套俟虏自出岂所宜哉请敕该部严谕当事诸臣殚力竭忠刻期剿贼五日不出则降级夺俸十日不出则议罪行罚庶人心奋励而穷寇可追时孙膑阵亡报未至故瑜并劾之会御史黄泮亦劾墙子岭提调指挥杨瀛等各失事状  上大怒敕江东严督诸将作速剿逐命锦衣卫逮系杨选徐绅并杨瀛等入京讯治于是选绅及密云兵备副使卢镒分守墙子岭参将冯诏延绥游击将军严瞻分守通州参将胡灿俱逮至京独杨瀛逃未获有旨俱送镇抚司栲讯选绅仍加刑严究
　　○甲戌火星自辛亥起胃宿至是逆行抵娄宿之次
　　○乙亥升巡抚大同右佥都御史刘焘为副都御史总督蓟辽保定军务改山西总兵官胡镇于蓟州镇守升都督同知
　　○大同总兵官姜应熊等御虏于密云败之斩首三十余级夺马四十匹时虏自三河渐引而北京师稍角□羊严  上谕尚书杨博曰闻贼满载去矣杀未及半何以禁后来不犯者博奏虏虽北遁山路崎岖未能即出今江东胡镇等在且有辽保兵为援可必胜也  上报闻仍命照例给辽东兵赏
　　○升巡抚保定等处都察院右副都御史李迁为工部右侍郎兼右佥都御史总理河道
　　○复除服阕南京国子监祭酒潘晟原职
　　明世宗肃皇帝实录卷之五百二十六


明世宗肃皇帝实录卷之五百二十七
　　嘉靖四十二年十一月丙子朔内阁传奉  圣谕连日风寒剿贼将士冻苦兹二日不闻报矣可谕令速协力驱剿以少伸夏威用仰承上玄风雨之助
　　○丁丑兵部奏虏遁京师角□羊严诏遣马芳姜应熊亟回镇时入援诸将及督抚镇守官纷纷报捷  上谕兵部曰兹虏已尽遁将士剿逐有功宜加恩劳其令江东查入援功湖镇温景葵同巡按董尧封查本镇功分别等第来闻于是东上入援兵前后斩虏首七十九级以大同总兵姜应熊为首功自副总兵麻禄而下分为四等镇景葵尧封查上蓟镇兵前后斩虏首二百九十九级以古北参将郭琥为首功自入卫游击杨缙而下分为三等东仍叙宣府总兵马芳原任总兵刘汉护守京  陵功镇等仍叙通州知州张守中平谷县知县任彬守城却虏功请悉加叙录＜锍-釒＞俱下兵部议覆今岁蓟西之警虏酋辛爱把都计我兵十月角□羊严纾众突入冀乘不备乃总兵胡镇迎其初至奋击于孤山总督江东瞰其惰归追剿于石匣中间大小接战不下一二十阵使丑虏带死扶伤痛哭宵遁诚为二百年未有之功足徵上玄威佑之丕显休命请择日谢玄并悉录次文武诸臣之有功者  上曰朕仰荷  上天垂佑及诸将戮力虏遂远遁各官宜加恩劳江东加太子太保荫一子国子生胡镇郭琥各升三级杨缙石玉季世伦各二级王孟夏李裕信等二十五人各一级姜应熊于祖职上升二级马芳刘汉与麻禄麻锦张承勋各一级仍与参将等官刘国等八人及原任总兵欧阳安参将等官罗恭等二十四人各赏银有差张守中任彬各升俸一级仍与袁正等各赏银十两赵溱赠都督同知荫一子正千户世袭仍立祠祀之孙膑失事死节听部臣查处戴罪立功原任总兵王继祖等令御史勘奏是欲也虏形初动谍卒于一月前得其情知将窥墙子岭故我厚集兵马以拒之三卫夷虏导者侦其难入则诒总督杨选谓虏由潘家口进选信之乃引锐往赴虏遂乘间自墙子岭入时兵部所徵各路兵先后悉至若宣大辽东则倾镇来援分屯滦东西皆相仗不发一矢自虏以二十一日入境选及巡抚徐绅惧得罪则提标兵径趋都城屯东直门外旋回通州遣领标副总兵胡镇同总兵孙膑游击赵溱等会滦西诸将东行拒虏至三河虏方围滦东诸将傅津等于郑官屯急攻不克见镇等初至营垒未定遂移兵邀击断其众为三膑溱皆死镇身被款创会杨缙石玉等兵未援虏乃开西壁纵镇出遂大掠滦东诸县邑村镇所杀卤无算宣大总督江东自居庸入援  上特命总督内外诸镇人马奖谕使讨贼东率大同总兵姜应熊等壁顺义不敢进虏辎重既去以精骑殿后徐引而北诸将悉望尘尾之疾徐以虏为节虏至鸽子洞参将郭琥预伏火器待之加以擂木滚石虏被焚击颇有死者乃别取道龙王峪砖窑儿等处是时虏餍欲且疲极失道众乱兵法所忌乃诸将竟无敢发一矢者贼去则稍取零骑及次道罢弱者报首功盖中国之精兵徤马十七在是而功能止此矣初  上闻虏入甚怒夜东顾见火光谓中外当事臣欺罔旋以科臣言械系总督杨选等由是诸臣益惧每日夕率三四报捷侈言功伐冀以移惑视听  上虽厚赏录东镇等而本兵竟不以涓勺及之盖  神衷深远矣
　　○己卯升山西右参政张邦彦为都察院右佥都御史巡抚大同
　　○庚辰  恭让章皇后忌辰遣中官祭  陵寝
　　○升顺天府通州知州张守中为山东按察司佥事整饬密云兵备
　　○升大同副总兵都指挥使董一奎为署都督佥事充总兵官镇守山西
　　○增设山东兖州府通判一员于张秋镇捕盗
　　○以苑田收获赏督理农事侍郎王国光彩叚羊酒郎中郑云蓥绢二疋
