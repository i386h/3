<!-- { "loadSidebar": true } -->
　　○升湖广按察使盛仪福建左参政查约俱本省左布政使
　　○兵部覆詹事霍韬奏洪武时内外大小军职载在职掌者原有定额其后除授渐多员数冗滥遂至带俸官加于原额不知凡几倍矣请将在京在外卫所军职查其额外加增之数开具揭帖进呈  御览以俟集议汰省若内之锦衣卫冗滥尤甚宜自今严禁援引陈乞之辈庶官无浮蠹而国用少纾又洪武中定制令武职子弟袭职至年二十比试不中署事食半俸二年后再试不中者降充军此于世袭之中实寓遴选裁抑之法今之袭职者临试率纳赂权贵虽乳臭小儿无不中格遂使军职益滥而材力忠勇之士无由自见此旧规所当申明者又  太宗平交趾斥土服远大功也乃谋于夏元吉仅升首勋余班赉而已景泰间令浙江福建杀贼官军获功五次至七次者升一级天顺间令南方杀贼二十五次至三十九次斩首三颗擒贼首一二人及死阵者升一级其慎爵秩如此迩年奏捷者奏带者缉妖言者捕获窃盗者纷然冒升不可胜计此弊盖出于正德中权奸用事假爵赏以鬻私恩今业已查革犹望  陛下痛惩往弊以杜将来  上俱从之
　　○礼部祠祭司郎中毕廷拱坐考察谪知州乞以原衔致仕上书自言  章圣太后欲躬谒  世庙时侍郎刘龙执不可臣以为当谒争之不得其后臣与龙同受忤旨之罚近闻将纂礼书傥于  圣母谒  庙之条大书礼官昧礼违诏之失而系臣名其下则臣之心白矣＜锍-釒＞入  上不省
　　○壬寅礼科右给事中蔡经等上言国家内设刑部大理寺外设抚按按察司等官皆为  陛下奉三尺法者故内外有犯责之推鞫在诸臣者亦足办矣今  陛下时差官校逮系罪人此属假势作威淫刑黩货譬则虎狼蛇虺遇者无不被其毒噬至于地方之骚扰驿递之需求又不可胜言愿自今罢勿遣刑部尚书胡世宁请从其议  上纳之
　　明世宗肃皇帝实录卷之八十四
明世宗肃皇帝实录卷之八十五
　　嘉靖七年二月癸卯朔初大学士杨一清等言  太庙祝词云  七庙太皇帝后  奉先殿祝词云  列圣太皇帝后臣等窃惟  内殿祝词如此为宜以之享  庙则此四字似未明备盖今士大夫家应祭四代三代者亦必历举高曾祖妣未尝混称几代考妣而已  皇上庙享之礼岁不过五行祝词必自  德祖而下历举  庙号然后于礼为称  上以其言下九卿詹翰科道官博议以闻至是礼部会诸臣议言古者天子七庙庙各行礼载籍已远祝词无考惟文献通考载唐开元礼玄宗时享宗庙祝词则献懿太代四庙俱称庙号高太祖以下则称高曾祖考及庙号中宗则称皇伯考然亦各室行礼而非合祭今不可据我朝洪武问  太庙祝文云  高曾祖考四庙  太皇太后沿袭至今臣等窃详  太皇虽指  祖考  太后虽指  祖妣而文义未明若嫌于独祭  太皇后者今奉  圣谕更定  太皇帝后之称固以明白但  七庙犹是混称如内阁所拟历举  庙号当矣然犹缺称  考妣若必  各庙称某  祖考妣则  高曾之上无以为词难以行久今于首总称曰  皇祖考妣然后自  德祖玄皇帝  太祖高皇帝  高皇后而下历举庙号至于  孝宗敬皇帝则仍称  皇伯考  武宗毅皇帝仍称  皇兄则烦＜闲＞适中经久可行矣议入诏  太庙祝词仍依洪武间旧文称  七庙  皇祖考妣太皇帝后祫祭称  十庙  皇祖考妣太皇帝后  皇伯考孝宗敬皇帝  皇兄武宗毅皇帝称俱如旧
　　○升四川左布政使林富为都察院右副都御史抚治郧阳等处地方
　　○湖广忠峝安抚等司各差土官同知原文缺同该部委官主事会同御马监官将各项头畜见在数目从实查验除膘壮堪用者量留上直挤乳外其矮小多余者给散军民操备耕种例死等项尽行开除额外养马军余照例发回差操其各监局马房内外官吏积年侵冒数多听查参奏请定夺又马房草场原供饲牧今既尽入私橐而又冒费岁供乞并行查勘徵银角□羊部以备籴买支用其原派草料折银改送太仓听候凑买支运及预备边储议上  上命差官验派等项依拟行查出各该官吏侵冒等弊已往者免究如有仍前作弊者指实参奏科道官狥情不举以不职论草场地亩行差去清查田土侍郎科道官勘明处置
○丁未致祭先师孔子遣大学士张璁行礼

○是日  上御经筵以大学士杨一清侍班咳嗽命今后凡遇日讲免入侍经筵日如小疾亦免若有召问不在此例
　　○以灾伤免浙江宁波府鄞县慈溪奉化定海象山税粮有差
　　○工科给事中陆粲言狭西河套本吾内地国初设东胜卫以控扼之自后弃为虏巢其宁夏花马池至灵州一带地方最为虏冲地势平衍无险可恃边墙低薄濠堑浅狭虏每拥众深入往往由此正德初年今大学士杨一清总制狭西欲将延绥定边营迤东石涝池至宁夏横城三百里内边墙增筑高厚事已就绪会本官去任仅筑四十里而止迄今议者多言边塞风沙版筑之功难成易坏然前项所筑边墙四十里者计今且二十余年屹立如故则斯言之谬妄可知夫兴事立功要以实心为主能极坚固自堪耐久须如当时原议筑墙浚壕高广深阔皆踰二丈有敌台以便守御有暖铺以便巡警有小堡以相协助有墩台以便瞭望今日守边固圉之计莫先饼此臣尝询访西人谓有五利马凭高视下以逸待劳士有全力以制虏敌一也畜牧在野不畏驱掠岁益蕃孳边人富实二也边境方乏马墙成则步卒可守量省骑兵减刍秣之费三也灵州大小盐池近以虏警频仍坐失岁课墙成则橯采以时□贩无阻课额充足军用益饶四也广开屯田安意耕获渐省转输宽内郡之力五也乞敕狭西提督边务大臣会同彼处巡抚都御史亲诣前项地方相度整理仍发太仓银一二十万济其经费不足则量开盐引或支狭西布政司无碍官银佐之选委贤能专董其事春夏兴工秋冬辍役期以一二年间奏绩则边防永固矣＜锍-釒＞下兵部覆称前项工程本部节因守臣之请覆行总制大臣会官勘议今且四年矣犹未奏报宜趣今总制尚书王宪速议以闻  上曰兹事既与边防有益可即查先年诸臣论奏及议处事宜详具奏闻不必仍袭虚文勘议于是兵部备查一清初议及节年都御史边宪王时中王珝张润周金等议或请逐岁修举或请先固要害或请徵夫役或请发帑银大略意指相近拟仍敕王宪会同各守臣相度时势修举  上从部议命推文武大臣诚心忧国者各一员如一清初议亟往经略兴工户部速发帑储佐之勿靳费
　　○戊申祭  太社  太稷
　　○升右通政黎奭为顺天府尹
　　○吏部奉旨会官选择兵备官广东按察司副使徐度狭西副使谢芝佥事沈松以官守有议佥事王玺才力不及俱回籍听用狭西副使宋琏韩璒湖广副使费懋中江西副使喻汉山西副使潘仿四川佥事戴鱀各才别有长宜更调诏从之惟潘仿以地方贼情仍留管事
　　○己酉命署都指挥佥事冯勋充右参将分守广西柳庆等处地方
　　○庚戌赐鲁府辅国将军当灞书院额曰养正仍给四书性理大全通鉴节要网目各一部从其请也
　　○升行太仆寺卿王綎为四川左布政使参议张怀为广东左参政副使朱裳为浙江右参政
　　○吏部覆给事中史立模奏请慎择边方知有以廉静谙练者推补至府佐州县正官一体于进士举贡中择其年壮考优者照格选用毋谓险远苟且铨授因论程番知府赵曰□永大同知府杨璁平乐知府田麟俱考察漏网恐误边事宜令回籍候勘另选更替俱报可
○初弘治间以山西地方大旱人民流亡抛荒土地准减半徵纳三年复故后因循未复者余三十年嘉靖初都御史毕昭始请查复章下所司核勘至是核实上计凡成熟八万九千八百一十七顷一亩六分复全徵粮四十八万三千九百九十八石六斗五升草七十三万五千九百七十七束荒闲及水冲沙压地二万五千六百九十一顷六十二亩半徵如旧
　　○工部覆御史许凤翔奏请以大名等五府擡柴夫役免解人夫每名月徵银一两四钱类角□羊本部送惜薪司雇没从之
　　○辛亥命署都指挥佥事魏武充左参将提督四川叙泸坝底及贵州迤西等处地方
　　○工科给事中陆粲言致治先人材而欲兴人材必去积弊臣略举数事言之今选用行取及奏保旌异专重进士夫贤才何往无之举人监生有贤能者宜兼取并用教职之选往时所重比来甚轻有志者多不乐就乞于教有成绩者优加升擢其岁贡仍复旧规府学一年二人州学二年三人县学一年一人通令坐监读书于中选取教职王府官终身不迁同于废锢似有厌薄宗室之意自今遇缺乞选有学行者为之秩满一体迁转边方长吏视内地尤重今有愿就远方之例实狥荀禄者之私又外官考察才力不及者类调边省是薄其民而使不肖者治之也设不幸启衅召变所损不小宜精择良吏优其迁擢盐法马政国之大计非廉干强力者莫胜今行太仆苑马盐运等官铨曹甚轻其选夫官不择人而望其修举无是理也凡此数弊乞敕吏部尽行厘革又陈四事曰久任使凡内外官无问大小悉以六年为满贤能卓异者超擢之曰慎考察外官贤否巡按明开实迹如某人廉能必以某事为据仍计其所报虚实多寡为殿最曰汰冗官今官司所在充满而国家每行一事輙别议设官是彼在位者徒坐食也至如藩司之分守京署之闲逸俱宜减汰曰复制科天下固有高明倜傥不能应有司之绳墨者宜仿国初经明行修诸科意特设一科以待异才必博通经史兼工文词晓畅治道者始应之间数岁一举每举不过数人高者储之禁近其次分置诸曹先有官者则递进马又凡诸色人有不习举业而才垫可称者计所在官司荐闻＜锍-釒＞入  上以其言有可采下吏部覆议施行唯制科报罢
　　○顺天府府丞唐凤仪言府属州县民户遇兵部抽选军丁多乘机投充躲避差役乞行查治帖发该州县收当民差从之
　　○壬子  孝贞纯皇后忌辰  奉先殿行祭礼遣驸马都尉邬景和祭  茂陵
○癸丑升吏部文选司郎中管揖为右通政提督誊黄
　　○甲寅命皇亲邵杰袭昌化伯爵初  寿安皇太后有第四人曰宗曰安曰宣曰喜宗授锦衣卫千户进指挥使安喜授百户宣早卒宣子再传而绝喜袭指挥使会  上登极推恩进封昌化伯卒子蕙嗣未几夭殁喜妻何氏奏乞以恩养旁枝子葵袭安子千户茂自言本枝子当袭族人指挥辅百户玘及何氏俱安为王姓非真邵氏子诏下都督桂勇核状报部谓葵与茂俱不当袭于次当及喜从第子萱乃准萱继爵有成命矣辅＜王巳＞复言萱亦乞养子事竟寝  上意必欲爵邵氏不置屡趣所司上所当袭者至是吏部会法司审核言据封典则宜及本枝考碑文及部牍则安非异出故以杰嗣杰茂之子也○定州卫达官舍余聚众劫虏庆都县守臣以闻兵部请停守备指挥周良臣等奉责令戴罪督属剿捕胁从者听令角□羊散仍令副总兵陈谨节制调度报可
