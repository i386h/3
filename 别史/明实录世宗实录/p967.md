<!-- { "loadSidebar": true } -->
　　○乙卯兵部覆巡按直隶御史吴守陈马政七事一并差限印烙点验本相关涉今既兼统于印马御史乃给两敕奏缴之期一在三年之后一在一年之终以致官守靡定吏缘为欺自今宜总给一敕通候三年奏缴一裁冗员各州县管马官悉宜裁革令掌印官兼理惟留各府管马通判以总絜纲要一酌审编顺天保定河间所属州县寄养马岁额四万六千六十三匹迩者兵荒频仍民力困敝不复能取盈前数宜通融裁减量泒三万匹备用一选角□羊俵马不堪用者到寺之日类行验退补角□羊往返劳费寔多宜严立法制责各有司于起俵之日加意精选一蠲积逋民间所负马价自二十四年至三十四年尽宜蠲免三十五年以后分为三分每年带徵一分一定群医国初养马之制立之群长佥报兽医即周官趣马简其节巫马攻其疾遗意也乃今充以市井驵侩奸蠹百出自后宜五年一编选殷实人户佥为群长里各五人以次伐役凡五年一周而医兽则每里报佥一人定名专役一酌徵泒谓各府州县泒取内局牛驴及太仆寺春秋马祭银公用之数无几而私歛之费常十倍之宜令如数徵角□羊不得过取殃民诏从之
　　○以江西积欠内库折银停布政使司参政姚一元等十六人俸限完日开支
　　○命恭顺侯吴继爵充总兵官镇守两广
　　○丁巳祭先师孔子命礼部尚书严讷行礼
　　○总督宣大山西尚书江东上三镇招徕虏中人口数一千八百有奇请录诸臣功诏赏东银三十两纻丝二表里总兵姜应熊参将张咸守备尚义各升一级余各赏银币有差
　　○戊午祭  太社  太稷命英国公张溶行礼
　　○己未祭  帝社  帝稷命成国公朱希忠行礼  孝祯纯皇后忌辰  奉先殿行祭礼遣恭顺侯吴继爵祭  茂陵
　　○命抚宁侯朱岳掌左军都督府事
　　○庚申海西卜颜卫女直都督佥事字罗等海西者剌等卫女直都督佥事纳木章等各入贡宴赏如例
　　○壬戌进封肃府镇国将军弼枳弼栋为郡王初弼枳兄弟之父肃靖王真淤系没后追封其庶子例不得王弼枳等乃援周王庶弟朝埴朝堵例以请礼部执不可  上特许之
　　○甲子户部奉谕购珍珠八样二万五千八百颗宝石三色五千块以进共用太仓二万七千七十余两  上谕曰  祖宗时内藏之蓄俱已用尽今径二三寸石无有且兹买者仅止三色睛碌诸样尚未获焉燿言径二三寸石及睛碌诸石一时难获当以重价购之次日复谕曰昨部＜锍-釒＞寻访珍宝可示令六月望日进睛者猫睛碌者祖母碌石还有丝撒孛尼石红剌石比阿洗石又有金刚金□赞者及米蓝石紫英石可悉令买进
　　○戊辰春分祭大明于朝日坛遣英国公张溶行礼  恭仁康定景皇帝忌辰遣都督佥事沉至祭  陵寝
　　○壬申吏部尚书郭朴都察院左都御史张永明各以考察自陈乞罢  上命其用心甄别人才以副委任不允辞
　　○癸酉吏部左侍郎李春芳右侍郎朱衡都察院右佥都御史孙慎各自陈乞罢诏俱供职如故
　　○虏犯辽阳副总兵杨照引兵遮击之于清河虏败遁出塞未几复犯长安堡照设伏待之绕出虏前斩首七十五级获达马五十匹
　　○乙亥吏部会都察院考察诸司官老疾户部员外郎黄濂等二十九人贪户部主事路楷等三人不谨户部署员外郎牛山木等一百五人浮躁浅露尚宝司司丞李先芳等二十九人才力不及吏部主事郜大经等二十二人诏黜降如例
　　○荫刑部尚书黄光昇子乔植为国子生以采木功也
　　○江西镇巡官奏瑞昌王府奉国将军拱枘有孝行下所司行勘得实诏赐敕褒奖
　　○兵部覆总督蓟辽侍郎杨选等奏蓟镇之兵数踰九万责成补练已概有次第其清补之法宜敕两关御史兼理将各区分守并标游等兵籍为三等系编发抽垛者逐一查审以弟男应继者附缀其下遇缺据籍佥补从之
　　○诏再免泒昌平州寄养马七年昌平自罹庚戌虏变停泒寄养马匹至是十三年矣太仆寺少卿刘朝佐谓创残已复请泒寄如初巡抚都御史徐绅争之言该州原里五十八以密迩  陵京地冲民困今仅余十有六里其寄养马匹宜永停不泒部覆请再停泒七年从之
　　○福建兴化倭寇结巢崎头城与都指挥欧阳深相拒久之不出深望见其兵少轻之直前挑战伏发深与其下数百人皆战死贼乘胜攻陷平海卫
　　○丙子以水旱灾免湖广麻阳当阳醴陵湘乡溆浦辰溪及德安千户所九溪枝江二卫所田粮有差仍命所司设法赈济
　　○以四十年虏犯辽东开原庆云等堡谪百户刘贤等戍边千户张良臣等降二级指挥高第等降一级参将郭江夺俸一月
　　○丁丑祭历代帝王庙遣镇远侯顾寰行礼
　　○大学士徐阶以考察具＜锍-釒＞自陈乞罢  上手批之曰卿念在邦民诚图宁固辅首之居正宜赞朕不及罔弃是思所陈弗允已而大学士袁炜＜锍-釒＞上亦温旨慰留之
　　○户部尚书高燿等各以考察自陈乞罢诏户部右侍郎吕时中兵部左侍郎葛缙致仕余供职如故
　　○以倭寇攻陷兴化府城命提督两广都御史张臬总督广闽军务调度兵马分部击之罢巡抚都御史游震得回籍听勘令总兵官刘显戴罪剿贼逮参政翁时器参将毕高至京问罪初兴化败书闻震得已坐失事夺俸既而巡按御史李邦珍言震得一筹莫展宜简命大臣有济变才者假以重权亟往拯之南京科道官范宗吴张士佩等亦言贼薄兴化时震得诈疾告休及城陷则避之福清不肯督兵救援显屯军江口远在三十里外驻营未闻提兵决战而时器与高闻变即缒城夜出尚未识其所往请各寘之理俱下兵部议覆大臣有威望累著擒贼之功者一时无如臬贤宜重用之震得等诚驽怯有罪但显素得士心临敌易将恐一时难其代者宜令立功自赎俟事宁并论  上然之乃有是命
　　○戊寅福建福宁倭寇自政和等县袭攻宁德破之趋罗源入海转薄连江登岸时宁德已四陷矣
　　○兵部议覆御史申佐条陈蓟镇边防七事一定拟兵额一清理抚赏一详核功罪一查复游兵一联属客将一专任主将一整饬藩离其定拟兵额谓军多民扰今后召募之兵有逃亡者不必勾补其清理抚赏谓贡夷携贰多起于贪将恡财失信宜以权归之镇巡官自后给赏诸夷务令从厚其联属客将请将各处入卫将官防秋毕日俱听蓟镇巡关巡按御史举劾诏允行
　　明世宗肃皇帝实录卷之五百十八


明世宗肃皇帝实录卷之五百十九
　　嘉靖四十二年三月己卯朔  孝肃皇后忌辰遣彭城伯张熊祭  裕陵
　　○荫都察院右佥都御史孙慎子重光为国子生以巡抚延绥时军功也
　　○庚辰升福建布政司右参政兼按察司副使谭纶为都察院右佥都御史巡抚福建
　　○罕东左卫都督日羔剌等请钦定贡期部覆当令五年一贡人马俱不得过三十其三十人内以十七人留边十三人赴京领赏从之
　　○壬午通政使左通政李秦等俱以考察自陈不职  上从部拟令右通政汤日新间住余仍旧供职
　　○先是有旨修理凤阳  祖陵及扬王坟至是巡抚都御史毛恺巡按御史罗元祯奏二坟工费当一切取之于民今地方兵荒大役难于并举请先营  祖陵其扬王坟颓废已久役钜费多请暂罢以俟豊年报可
　　○癸未清明节遣成安伯郭应乾清平伯吴家彦广宁伯刘允中玉田伯蒋荣分祭  八陵都指挥同知陈书祭  恭仁康定景皇帝中官祭  恭让章皇后都指挥同知王极祭  孝洁皇后及  哀冲  庄敬二太子各陵坟
　　○巡抚宣府右佥都御史赵孔昭言本镇今岁客兵刍粮据见存不足支费请令户部增发银十九万一千九十余两以济目前之急此外尚有借欠□价银二十余万两借用桩朋修墩银三千九百余两未敢一旦取偿俟别请给＜锍-釒＞入  上曰该镇岁例钱粮给运无缺如何积欠□价等银至数十万令巡按御史查实具奏
　　○诏清查顺天河间二府苇地仍令管河郎中督理岁终具奏
　　○乙酉吏科都给事中沈淳等以考察拾遗劾奏南京礼部尚书李玑户部右侍郎霍冀云南巡抚副都御史曹忭总督湖广川贵副都御史罗崇奎巡抚顺天佥都御史徐绅原任云南巡抚佥都御史蒋宗鲁吏部郎中传夏器宜罢南京工部尚书康太和南京光禄寺卿胡植工部左侍郎吕光洵左通政李秦巡抚贵州佥都御史赵釴应天府府丞孙允中宜议处得旨光洵绅留用冀釴调南京玑太和植致仕忭崇奎宗鲁夏器秦允中俱闲住
　　○丁亥巡抚浙江侍郎赵炳然奏各省募兵多浙之义乌人夫福建所以致乱者民变为兵兵变为盗其所由来渐也夫闽民皆盗治标之道不得不假于别省募兵而反求其本必湏多方抚处使盗化为兵兵化为民可也今又驱浙之民以拯福建之急臣窃惧夫浙之为闽也自今请令各省一意团练上著使人皆可用家自为守急则为兵缓则为农聚散之间两有归著即不得已而召募亦必先本省次邻省不得专泥一方以酿祸本兵部议覆  上曰各处节年团练土兵徒以虗文塞责迨至有事则行召募以滋繁扰其令巡按御史每岁终严加校阅仍叙别所司功罪以闻
　　○己丑升吏科左给事中邹濂江西道御史蔡结俱为右参议湖广道御史伍令为佥事濂浙江结江西令四川
　　○总督蓟辽侍郎杨选顺天巡抚徐绅言沿边军士全仰月粮无它耕种贸易每遇荒年及两防紧急之期关领艰难借贷无措宜建设预备仓于各营堡借民兵工食银两趁时召买收积略仿常平仓法以备各军年荒赈贷及遇警调集支用户部覆请从之
　　○庚寅增设云南迤西守备一员属洱海道从巡抚都御史曹忭奏也
　　○辛卯发太仓银九万九千六百余两于山西充客饷户部因言各边客兵俱未有请给内帑者而山西一镇尤少迨嘉靖二十年以后始有之然岁止发银一二万耳近乃至十八九万岂先年全无虏警耶即如折支一节宣大号为极边每岁宣府止费银二千五百有奇大同四万有奇而山西反踰八万不无糜费乞敕谕抚臣共图节缩不以虗声调遣不以无故按伏以滋侵冒得旨山西请给帑银比初年不啻十倍其为蠹弊甚明自后巡抚官务正已率下悉心查理如仍蹈故辙户部指实奏治
　　○诏设湖广黄安县割麻城黄冈黄陂三县地益之隶黄州府从巡抚都御史张两奏也
