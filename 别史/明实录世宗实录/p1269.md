<!-- { "loadSidebar": true } -->
　　○己亥兵部尚书杨博以防秋事踆上言今岁非虏东犯辽东西犯山西宣府乃宣大总督许论等调度督战斩获至五百三十余级蓟州总督王忬等言多方拒守制胜万全皆  圣德玄威所及请择吉告之  庙社叙诸臣功褒赏之＜锍-釒＞入  上谕抚臣曰防秋亦是边臣本职岁要加奖殆与雇夫无异大学士严嵩等对御虏边臣之职地方无事间一升赏乃朝廷特恩若岁必加奖原无是例今次部＜锍-釒＞极言两镇战守之功请姑与之明年当无词矣  上乃许之遂加许论太子太保余官如故王忬升右都御史仍兼兵部左侍郎各荫一子正千户蓟州边备右侍郎吴嘉会升二品服俸总兵周益昌升右都督并山西巡抚王崇各荫一子为副千户大同巡抚齐宗道升右副都御史宣抚总兵欧阳安巡抚刘廷臣准复原降俸级大同副总兵参游把总等官田世威马芳刘环等九人各升二级镇边参将张坚升都督同知荫一子百户密云等处兵备官李蓁升按察使杨顺升右参政马佩升右参议仍各整饬兵备宣大蓟辽副总兵参游中军等官张琮等十三人各升缺一级副总兵祝福等兵备赵忻等三十九人各升俸一级发太仆寺银二万两付王忬三千两付许论领颁赏有功者复以本兵调度功加杨博太子少保荫一子国子生翁溥沈良才升俸一级赏银二十两彩叚一表里郎中朱国华升俸一级京营戎政顾寰谢九仪户部尚书方钝侍郎卢绅各二十两巡关御史于业何廷钰各十五两一表里  上又谓告谢之典宜先  天地曰  上玄恩眷不可欺背南北当事诸臣岂下直赞恩礼在北者屡加异兴原无岁一升赉之例在南者莫肯用命谓天高君暗纵引恶夷欺怠日久可乎奏谢毕日敬修玄典于天朝等宫庙其岁禄一事令六科官会议以闻于是给事中丘预达等言赏以酬功固激励之权乃岁以为常实非旧典请敕部臣自后毋概覆边臣报功＜锍-釒＞俱下御史按核列状奏请  上然之谓将士亲冒矢石有功宜加优录督抚等官职在调度当有为国任事之忠何每一报功互相称引本部概请升赉叙及多人视为岁例非正体也自今各镇战守功次令巡按御史勘阅详实乃许题请
　　○庚子追论二十九年虏犯狭西神木堡等处失事罪谪延绥东路参将张隆等五人戍边绥德卫指挥佥事刘＜艹洍＞等五人各降秩一级
　　○辛丑有倭二千余人自海洋驾舟四十余艘先后入川沙洼与旧贼合势登岸沿浦东一带焚劫□□聿团八灶等处
　　○壬寅兵科给事中夏栻言方今备倭曰徵调客兵团结卿兵二者而已顷议者患客兵骄悍罢遣之而寇在门庭乡兵未即可用臣谓直练土著为经久之计暂借客兵为摧陷之资今狼土松潘之兵势远难制可无再调莫若选调保定山东漳泉等兵统之良将以备战守会总督杨宜亦言土兵未可遽恃请募浙直义勇山东箭手及浙直福建湖广卫所遭运官军广东战舰兵勇赴军门听用＜锍-釒＞俱下兵部议福建江北湖广远者不可调其永保宣慰主兵用之已效者仍听徵发余如所请从之
　　○癸卯以苑田收获赏户部侍郎卢绅郎中刘应时彩币羊酒有差
　　○甲辰升光禄寺少卿何迁为太仆寺少卿
　　○乙巳浙江巡盐御史李秋奏两浙余盐加增数多正引壅滞延至违限率皆追没商本亏折报中日鲜乞将正盐每引革去加增之数止照旧附带余盐五十斤并正盐二百斤连包以三百斤为率待积引尽销盐场裕＜宀十见＞比照两淮事体于正引外定拟新增之盐亦以三百斤为率再发开中不必复加余盐致紊经制及亏正课户部议覆从之
　　○发太仓银三万两于大同修边
　　○丙午夜望月食
　　○升湖广左布政使郝维岳为都察院右副都御史巡抚云南
　　○丁未户部奏蓟州仓海运漕粮二十四万石内泒四万石折色二十万石本色此原议也近因年岁豊歉米价低昂遂改徵折色一十八万石止存本色六万石今军储浩繁米贵价高乞再改本色六万石本折相半庶边储可济仍载入议单遵守从之
　　○戊申以各边秋防事竣遣成国公朱希忠英国公张溶定国公徐延德镇远候顾寰驸马都尉李和大学士徐阶分告于  南北郊  太社稷  帝社稷  太庙先圣帝王如去年例
　　○升右春坊右谕德王维祯为南京国子监祭酒尚宝司少卿徐陟为光禄寺少卿  命南京中府佥书署都督佥事刘远充总兵官总理浙直海防军务
　　○兵部以太仆寺马价告乏前所开纳马授职事例请展限至三十七年正报可
　　○己酉  孝惠皇后忌辰遣长宁伯周大经祭  茂陵  孝烈皇后忌辰  奉先殿行祭礼遣玉田伯蒋荣祭  陵寝
　　○辛亥先是琉球国中山王尚清遣官生蔡朝用等五名就学南京国子监至是在监五年请归国省亲听用许之遣使送归
　　○选湖广承天府民间女子二十余人内于宫中
　　○壬子倭贼八十余人驾舟泊浙江海盐县秦之驻山登岸劫掠提督都御史胡宗宪遣指挥徐行徤等率兵御之贼走入民家柜守官兵纵火焚之贼悉殄
　　○癸丑升湖广按察使吴岳为山西右布政使除服阕狭西按察司副使靳学颜于原任提督学校
　　○革庆成王府奉国将军表栖爵为庶人发凤阳高墙禁住坐强盗聚众劫财杀人故也
　　○甲寅  命怀远侯常文济伏羗伯毛桓神机营副将署都督佥事李琦各佥书南京都督府事文济前府桓后府琦中府
　　○吏科给事中孙浚言近见督察侍郎赵文华请罢应天府巡抚曹邦辅参称约夹攻而后期及考＜锍-釒＞内所列邦辅督副总兵俞大猷进剿在九月十一日浙兵次日方进则后期之罪不在直隶矧今苏松民士谓邦辅实心任事称不容口其前流劫留都之倭又为邦辅所灭功能了然遽请斥罢文华之意殆不可时晓东南用兵势方炽臣诚恐有妨大计窃谓事权归一则责成专而无彼此牵制之患昔汉祖任韩信专阃外虽智如张良不使干与所以能成大功方今江南之事督察司检稽而战守大机当决之总督巡抚兼提督而行五专职当职责之总兵督抚统大纲而城池仓库奉行策应当付之有司不然权分势轧人皆掣肘无以自尽其长乞敕该部申明事权督率不严方略不慎罪在总督钱粮不敷调遣无法罪坐巡抚军令委靡战阵退缩罪坐总兵策应不前四境残破罪坐郡县检察无实功罪不明或昧机专断强人从已以致挠败罪坐督察  上从其言
　　○戊午  显陵祾恩殿工完敕定国公徐延德奉安  二圣神位
　　○倭五千余人犯浙江平阳县由大奥登岸杀协守指挥祁嵩平阳所百户刘愍又倭八十余人犯舟山进屯谢浦参将卢镗遣兵御之不克指挥闵溶死之
　　○己未以冬节遣恭顺侯吴继爵广宁伯刘允中兴安伯徐梦赐成安伯郭应乾分祭  诸陵都指挥使徐礼祭  恭仁康定景皇帝都督佥事王朝用祭  孝洁皇后及
　　○哀冲
　　○庄敬二太子中官祭  恭让章皇后各陵坟
　　○以大祀  圜丘申饬陪祀执事诸臣不得以天寒怠玩  命礼部锦衣卫督察之
　　○庚申冬至大祀  天子圜丘先期视牲告请  太祖配  帝及是日行礼俱  命成国公朱希忠代公张溶徐延德大学士徐阶李本分献
　　○倭寇犯福建兴化府＜氵亟＞头铺等处平海卫正千户丘珍副千户杨一茂与战死之已复犯福清海口泉州卫指挥佥事童乾震直奔其垒斩十余贼亦被害事闻诏各立祠其地有司春秋祭享袭升其子二级
　　○升南京光禄寺少卿赵贞吉为南京通政使司右参议尚宝司司丞徐履祥为本寺少卿
　　○辛酉行冬至庆贺礼  上不御殿百官朝服诣奉天门行五拜三叩头礼仍上表称贺罢群臣宴
　　○赐节钱钞
　　○王府进贺人员及四夷
　　○朝贡使仍宴于阙左门
　　○朝鲜国子李峘遣其工曹参判任鼎臣表
　　○贺冬至贡马及方物宴赉如例
　　大明世宗肃皇帝实录卷四百二十八


大明世宗肃皇帝实录卷四百二十九
　　嘉靖三十四年闰十一月壬戌朔
　　○癸亥  诏赐保靖宣慰彭荩臣永顺宣慰彭翼南三品服色调令统兵剿贼
　　○南京兵部尚书张鏊覆兵部尚书杨博所议防守留都四事一南京城广而门多不无兵分力寡宜暂塞钟阜清江二门以便关防一附近之外军既属操江屯军随屯耕战安庆当长江流镇江逼苏松倭患俱难再调惟除州宣州建阳安庆四卫之军直属溧阳兵备整饬俟警徵发  孝陵锦衣等卫神机等营军余俱宜简练以备战守一道鲜船只坐拨余丁过多宜量为裁省以充营伍一南京西南滨临大江足称天险东南百里内外宜设险置戍远为控遏  陵寝近地虽未易兴工至如禾□朱陵淳化江事三镇原设巡司弓兵单弱宜增堡戍＜锍-釒＞下兵部言具覆议悉妥其暂塞二门恐于神京风水妨碍移文更审处之
　　○鏊丈会同南京府科道等官议上留都安攘实政五事一倭任南京坐营旧用都指挥等官事权未重请视京营例设都督一员提督参将二员协理畀以符敕旗牌凡坐营官军悉从督练有警则同内外守备调发一教练兵决必奇正相资每兵三千当以二为正一为奇于江之南北卫所指挥等官选其智勇者署为队总把总即令各官择其正军余丁精锐者充为奇兵递为教练以督参等官总其事内外守备试其成其在外府卫等官吏民丁有智勇出众愿入营伍者听一战守南京外城低簿徒守为难湏以耀武至威示人难犯宜移文督抚先几哨探如警入百里即会督参等官勒兵迎遏无警亦宜按行近郭相险设伏振迅兵城一联属京师之于辅郡犹堂奥之于藩篱在外则视抚臣在内则视兵部自今凡遇警报巡抚在京兵部即会同计议行事如巡抚在外则近境兵备参将等官及府州县一切机宜悉听本兵调度一衣粮营兵旧以徵发乃给铠杖出百里乃给行粮则器不相习师不宿饱今宜预给盔甲以便演习别置轻利盔甲以付奇兵一有战守事宜即量给粮饷＜锍-釒＞下兵部覆京师旗牌例不预给具提督营务近设二都督矣宜申饬敕分任厥事参将不必设余如所请诏从之
　　○丙寅赐朝鲜国明年大统历
　　○升云南按察司佥事徐餋正为南京光禄寺少卿
　　○戊辰升礼部郎中余文献为云南按察司副使提调学校
　　○己巳周浦等倭以官兵攻围日急于初二日夜悉众东北奔统领川兵游击曹克新邀击之斩首一百三十余贼遂入川沙洼与巢贼合四川山东诸兵日夕伺击之贼乃焚巢载舟出海副总兵俞大猷兵备王崇古合兵入洋追之及于老鹳嘴斩首一百七十余级生擒四十七人冲毁贼巨舟八艘余贼奔上海浦东
　　○庚午提督浙福都御史胡宗宪以倭犯温州府之平阳遣守备刘隆率兵御之遇贼子三港败绩隆及千户刘纲百户张澄俱死
