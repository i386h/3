<!-- { "loadSidebar": true } -->
　　○癸巳户部覆刑部右侍郎陈儒奏以各镇屯田责之分巡佥事管理以各省起运宣大粮草责之巡抚催督发循环簿于管粮郎中以便稽查建仓廒于朔州等处以储民运将大同犒赏地一千五百七十余顷徵收本折给军俱从之
　　○命镇远侯顾寰总督京营戎政武定侯郭守乾佥书中军都督府事
　　○增设整饬昌平等处兵备佥事一员驻昌平从总督杨博奏也
　　○甲午英国公张溶安平伯方承裕左都督陆炳＜锍-釒＞请赐乘肩舆  上皆许之后不为例
　　○以庐州淮安二府灾荒准改折预徵本色马匹三分之一
　　○丙申岁暮行大祫礼于太庙命成国公朱希忠代
　　○以明日元旦节遣恭顺侯吴继爵长宁伯周大经彭城伯张熊武定侯郭守乾分祭  八陵都督佥事沉至祭  恭仁康定景皇帝都督佥事王朝用祭  孝洁皇后  哀冲  庄敬二太子中官祭  恭让章皇后各陵坟
　　明世宗肃皇帝实录卷之四百十七终
　　


大明世宗钦天履道英毅圣神宣文广武洪仁大孝肃皇帝实录卷四百十八
　　嘉靖三十四年正月丁酉朔遣成国公代行拜  天礼于  玄极宝殿是日  上不御殿文武百官朝服诣奉天门行五拜三叩头礼各具表贺罢群臣宴赐节钱钞王府进贺人员及四夷朝贡使仍宴于阙左门
　　○以倭警命南京掌左军都督府事豊润伯曹松专督  孝陵卫军防护  陵寝  命南京中军都督府佥书署都督佥事万表挂印充总兵提督漕运镇守淮安
　　○己亥  宣宗章皇帝忌辰  奉先殿行祭礼遣玉田伯蒋荣祭  献陵
　　○辛丑立春顺天府官进春命司礼监官捧进
　　○丙子时享  太庙命驸马都尉谢诏代
　　○丁未宣大督抚官许论刘廷臣奏宣府岁比不登米价腾踊乞运京仓粮石接济仍令守选人员自以物力转运仓粟于边超等除授户部议先就道以居庸仓粮借该镇二万石以济目前之急京仓米豆准给一十五万石内将七万石运居庸八万石运怀来其转输之费许令监生及听选官若选期在一年外者纳银四十两二年者倍之三年者又倍之十年之外以二百两为率俱准除授奏入得旨如拟惟纳银例准暂行事宁即止
　　○戊申
　　○增设整饬昌平等处边备山西按察司佥事一员
　　○太子太保都察院左都御史屠侨卒侨浙江鄞县人正德辛未进士授监察御史升保定知府累迁光禄大理卿刑部侍郎以雷火灾自陈致仕寻起原官擢南京刑部尚书改刑部寻改左都御史掌院九年加今官侨历官四十余年以清正著闻有大节居常退逊若不胜临事屹不可夺至是卒于官赐祭葬如例赠少保谥简肃
　　○庚戌
　　○户部覆刑部侍郎陈儒勘出宣大额外侵没屯田宣府四千五十余顷大同五百八十余顷俱当定则起科其侵盗边饷官役人等宜各抵罪诏可
　　○南京应天府死囚吴恭伯等十五人越狱夺城门走诏锦衣卫逮府尹李珊来京讯治革守备魏国公徐鹏举任已鹏举上符敕请罪乃命奉祀  孝陵于南京中府带俸珊械至法司以案证在南请下巡按御史查劾久之御史为之开释仍请在籍听用从之
　　○癸丑  英宗睿皇帝忌辰  奉先殿行祭礼遣广宁伯刘允中祭  裕陵  命抚宁侯朱岳守备南京仍掌南京中军都督府事
　　○改保定总兵署都督佥事欧阳安充总兵官镇守宣府命紫荆关参将署都督指挥佥事祝福充副总兵官镇守居庸昌平
　　○○工部奏营逮工程内外并举费用浩繁帑藏不给今天雨连绵大水泛溢  山陵桥路冲决甚多乞将  天寿山桥梁河路及时修举其内外工程俟  陵工既有次第徐为之图报可
　　○乙卯  上谕礼部今册封朕女为宁安公主选直隶宁晋县民李阳男李和为驸马都尉择本年三月内成婚册诰仪仗及一应礼仪皆如旧制行
　　○山西抚按官言山西州县岁供三关粮草近奉部议俱改本色但地经虏患灾伤民力疲竭且山涧险阻挽运甚艰请只令附近三关地方如代岢等州仍徵本色其余州县俱令折银上纳部覆报允
　　○蓟镇守臣言镇边横岭长峪三城皆在昌平依山瘠薄军马粮料请全给本色户部覆三城夏秋折色冬春本色系定制未可轻改第于折色每石量加银一钱本色每石量加粮料二斗即为优厚别镇不得援以为例从之
　　○丙辰
　　○改授大学士严嵩孙中书舍人绍庆为尚宝司司丞
　　○工部尚书吴鹏奏迩者黄河冲决飞云桥于是昭阳湖水柜淤为平阜今与运河无涉柜外余田四百九十余顷悉召民佃种人授田五十亩每亩徵银三分以备河道之用日后或于河渠有济仍退还官其马场南旺安山等三湖水柜不在此例报可
　　○丁巳
　　○升分守建昌副总兵署都指挥佥事李贤为署都督佥事充总兵官镇守保定
　　○庚申
　　○改南京兵部尚书周延为都察院左都御史南京工部右侍郎张鏊为南京兵部右侍郎
　　○辛酉  孝静毅皇后忌辰  奉先殿行祭礼遣兴安伯徐梦旸祭  康陵
　　○壬戌
　　○提督八卫兵马署都督佥事赵卿＜锍-釒＞陈五事一求实效各镇入卫之兵类多庸弱请遣官抡选精锐付之游击统领一明赏罚军前诛罚既有明敕而幕府赏劳一无所需不足以作士气请发官银一万两备按关及临阵劝赏一立标下诸路游兵之外请更选健士二千番上幕府为之爪牙以备调用一严哨探请敕诸路守臣有警预相关报以凭整搠堵截一议公用行营金鼓旗帜之属旧无常设请给银百两为备三年仍一更置＜锍-釒＞下兵部覆摘选镇兵宜申敕抚臣赏劳既有常格居常按阅第发马价银四千两充之其标下壮健即于延宁入卫兵内选取更令厚抚朵颜诸部属夷使为用则虏情可得余如其奏从之
　　○荫总督宣大尚书许论孙茂橓为锦衣卫正千户蓟镇总兵官周益昌男之望为本卫所副千户以三十三年御虏功也
　　○癸亥命宋儒朱熹十三世孙法袭五经博士
　　○补荫故刑部尚书杨志学子守朴为国子生
　　○增设兵备副使一员于常镇参将一员于浙江会城  命石塘岭参将署都指挥佥事吴佩充副总兵官分守建昌营等处
　　○甲子
　　○巡抚应天都御史周珫奏苏松二府连被兵荒乞将三十三年税粮尽数蠲免华亭上海及嘉定崇明四县仍发银赈济户部覆该府本年民粮存留者依拟蠲除起运者除派内府王府粮米及议改折外俱暂停徵再将华亭上海嘉定三县各扣京库米四万石崇明原无起运令于别库计处银一万两给散贫民报可
　　○乙丑
　　○升原任兵部左侍郎张时彻为兵部尚书参赞机务巡抚云南都察院右副都御史孙世祐为南京工部右侍郎
　　○总督陕西三边侍郎贾应春奏三十三年秋九月套虏悉众分犯永昌西宁等处守御敌胜之斩首四十余级又岔口生番写尔等族屡犯镇羌等边总兵王继祖督众掩击其巢斩首五十九级夺获牲畜千计因列上继祖与诸将士功及永昌守备王汝玉失守之罪诏赏应春继祖及甘肃巡抚王诰各银四十两纻丝二表里兵备副使孟淮副总兵曹世忠各二十两一表里宥原任游击将军金鉴赎罪还职夺汝玉俸三月
　　○兵部覆应天巡抚周珫巡按周如斗等奏去年十月倭贼犯上海护塘马家滨等处把总娄宇镇抚陈习佥事黄邦政御之颇有斩获功当录十一月倭复寇横泾陷青村所欲窥松江备御指挥徐承宗等出战不利参将汤克宽猝遇贼于嘉湖战复败续当罪得旨珫赏银二十两纻丝二表里邦政银十两宇习各升二级下承宗于按臣讯治禠克宽冠带令于信地杀贼申敕总督张经及珫克期剿贼
　　○锦衣卫逻卒侦获虏谍赵龙等六人诏赐左都督陆炳右都督朱希孝各银三十两纻丝二表里枭龙等于市
　　○宣大捕获虏谍魏锁住及执虏酋铁奔诏赐总督尚书许论巡抚侍郎王忬各银三十两纻丝二表里兵备副使杨顺分巡佥事张镐各十两一表里升参将余勋张勋守备刘汉陈忠等各三级锁住铁奔枭示诸边
　　○巡视京营给事中丘岳等奉诏阅巡捕官军凡缺军三百余人马四十余匹参巡捕指挥樊经等及参将茂镇等罪因言逃军多系召募民兵乌合无籍难于勾捕且请申严捕盗条格及私借私占官马之禁诏革经等任付法司问夺镇俸半年其民兵应否存留下兵部议报自后敢以军马私役骑乘者令论奏治罪  诏总督京营镇远侯顾寰工部尚书吴鹏阅视修理  山陵桥梁墙垣工程
　　大明世宗肃皇帝实录卷四百十八


大明世宗肃皇帝实录卷四百十九
　　嘉靖三十四年二月丙寅朔
　　○丁卯
　　○祭先师孔子  命太子少保吏部尚书李默行礼
　　○戊辰祭  太社  太稷遣太子太保英国公张溶行礼
　　○乙巳祭  帝社  帝稷  命成国公朱希忠代侯顾寰驸马谢诏伯陈鏸方承裕大学士徐阶李本尚书李默王用宾都督陆炳侍郎程文德闵如霖郭朴吴山陪祀
　　○辛未
　　○启蛰祈谷于  玄极宝殿先期视牲命英国公张溶代至日行礼  命成国公朱希忠代
　　○癸酉
　　○户科给事中黄谦因宣大告饥边计缺乏条陈三事一议积聚谓代州去山西大同甚近紫荆在京之两邻大同居庸在京之北邻宣府请于此三处设立仓廒令各处额派民运从便上纳仍各发银七万两招商派粜其纳粟人员系山陕河南者发代州系山东江南者发两关即以附近督粮官董其事本年收贮次年支放酌量出入务使有一岁之积一核通负谓山东山西河南并两直隶岁派起运民粮积逋不下数百万以致边饷不足仰给内帑虽屡遣官催徵有司视为故事今后宜专敕抚臣严立期限约以十分为率未完四分者布政司管粮官降俸二级六分者降调八分以上者革职为民抚臣宽纵者一体参降不贷一复公田谓大同一镇旧有养廉犒赏地土盖以优恤边臣振作士气寓有深意近今退出给军佃种较刀锥之利忘鼓舞之术宜仍旧给还将领为便户部覆奏诏可
　　○巡抚应天都御史周珫言御倭有十难有三策其十难谓去来飈忽难测海涯曼衍难守水陆勾借难战鬼蜮变诈难知盘据坚久难备居民柔脆难使土地泻卤难城主客兵力难持刍粮匮乏难措将领骄懦难任其三策谓据海上陈前马迹诸山扼倭夷出没之路置福船二百苍山船三百与两浙兵船会哨于诸岛之间来则击之去则捣之致人而不致于人上也以沙船五百迭哨于苏州海口选土兵万余列戍于松江之护塘俟贼登岸而掩击之中也集苏松轻舸五六百艘游哨于黄浦吴淞太湖少港之间使贼步不敢深入舟不敢横行下也更请趣调狼兵土兵漳兵留淮浙余盐银十万两或借南赣军饷银八九万两为粮赏之需兵部覆奏从之
