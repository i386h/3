<!-- { "loadSidebar": true } -->
　　○兵科左给事中张益等言南京振武营池河营连年军变狂悖效尤渐不可长督责之任全在参赞非重其权不可今  陛下擢用李遂正人心改观之始请下部议更给以敕凡事体有当增改者一一载入令其便于展布部覆南京五府佥书都督既分辖诸营自今悉听遂节制应天淮扬抚臣事有关涉者悉与咨议副参游守兵备管官悉听委用诸所未备咸得便宜行事另请敕谕给之报可
　　○戊申命巡抚狭西右副都御史程軏总督狭西三边军务
　　○己酉改应天府府尹吕时中为顺天府府尹升太仆寺少卿汤日新为通政使司右通政提督誊黄
　　○南京科道官以考选军政拾遗劾南京提督操江新宁伯谭功承掌南京右府事南和伯方炳佥书南京右府事永康侯徐乔松等各不职诏俱革任
　　○初应天巡抚翁大立极言江南养马之害请革应天宁国太平镇江四府及建平南陵二县种马徵价输官革裁四府所属州县管马官可省供亿冗滥之费事下印马御史会议至是御史言江南种马系  祖宗成宪不可革宜申明孳生旧例责之州县正官稽其蕃耗仍行南京太仆寺查照科驹分数开报兵部转行吏部课殿最黜陟之解俵本折则本府通判总部各州县轮差佐贰或首领官一员其江南北州县马不满千者罢其冗员兵部议覆从之
　　○庚戌巡按广东御史潘季驯勘上三十七年倭寇广东诸臣功罪言倭自正月中犯潮州府蓬州鮀浦等处所至将官不能御或败或走独千户魏岳百户蒋期明镇抚陈浚等战甚力斩首八十余级生擒九十余人贼始遁去我兵夫亡者亦二百人岳等死之时总督侍郎王钫已致仕季驯因追叙钫运筹督战之劳请与抚镇官及阵亡将吏分别叙录而论失事者之罪兵部议覆  上命赏钫及巡抚周满总兵官靖远伯王瑾各银币有差下失事指挥等官冯良佐等二十二人及前为事指挥孙敖知县蔡明复等于按臣论罪岳等各升袭如例
　　○癸丑  上谕户部曰近日进解盐银数多司出纳者湏撙节支放朕见诸边＜锍-釒＞请内帑自有一项之用想初因急需后遂援为口实岂无侵冒自私之弊今后必慎度以给俾内常充而有余迺可户部覆奏九边先年原无客兵止有主兵之费岁派民运屯盐足以自给迩因民运多逋屯盐渐弛又客兵调遣不常遂致奏讨数多中间糜耗之弊或不能无今蒙皇上留神垂问臣等敢不仰体  圣心加意撙节如遇边臣奏讨酌量请给＜锍-釒＞入报闻
　　○授固安县民张存仁为锦衣卫百户带俸存仁常嫔兄也
　　○甲寅升南京大理寺卿张白□木为兵部右侍郎兼都察院右佥都御史提督两广军务河南右布政使裴绅为都察院右佥都御史巡抚狭西光禄寺少卿刘朝佐为太仆寺少卿
　　○乙卯升湖广布政使司右参政万士和为江西按察使狭西布政使司左参政陈其学为山西按察使
　　○命诚意伯刘世延署都督佥事周于德佥书前府事定西侯蒋佑佥书左府事临淮侯李庭竹掌南京左府事兼提督操江丰城侯李儒掌南京右府事
　　○诏故锦衣卫带俸都指挥使杜友男继宗袭指挥佥事一辈继宗康妃侄也例不当请袭  上特许之
　　○丙辰流贼犯江西泰和县清军副使汪一中分巡佥事王应时督官军御贼于鹳朝镇部署未定贼五路掩至我军惊走一中及指挥王应鹏千户陈策唐鼎等俱被杀应时为贼所执置之营中数日赎还
　　○丁巳河南归德府地震
　　○戊午调原任巡抚山西右副都御史孟淮为应天府府尹原任总督漕运右副都御史胡植为南京光禄寺卿原任太常寺王秩为河东运司副使
　　○四川容山土舍张问韩甸等紏合川贵生苗为乱侵掠湖广境贵州总兵石邦宪督诸军讨之斩获百余人问潜出探军被执我军乘胜入甸巢会暮大雨迷失道守备叶勋百户魏国相等俱陷伏中死之于是湖广抚按官劾邦宪及参将郭元夫事罪章下兵部覆邦宪先有擒张问功宜准赎罪仍责以督擒韩甸等诸苗乃并论其功元禠职待勘勋国相各袭升其子二级报可
　　明世宗肃皇帝实录卷之四百九十七


大明世宗肃皇帝实录卷之四百九十八
　　嘉靖四十年六月己未朔以宣府镇河台失事谪保安卫署都指挥佥事张臣戍边陕西都司署都指挥佥事郭震等八人输赎还职
　　○庚申升巡抚贵州右副都御史鲍道明为南京大理寺卿户部郎中冀炼为南京光禄寺少卿
　　○江西赣州府盐税每年约银二万余原题事例以十分为率二分留充军饷八分解部济边时抚臣以增兵益饷支用窘急请全留之户部覆以该府节年逋欠盐税自三十六年起至三十九年止准留三分以七分解部以后年分仍照旧例从之
　　○时蓟州境外属夷有阑入石门寨攘民家牛者边臣以诘其酋都督影克及其弟兀鲁思罕长秃等以其牛还既而索盗则縳中国被掠者二人诡夷名兀可赤虎喇赤以献守臣译得其情以其事闻  上从部议赐影克织金纻丝衣一袭彩币二表里兀鲁思罕长秃彩币二表里所献中国人各递归原籍
　　○先是四月中延绥总兵官李辅被论革职会有虏警辅遂不候代輙委印游击李希靖而去虏自镇靖堡入扑杀缮塞卒三千余人住龙州十余日始遁至是陕西抚按官以闻因参辅推避希靖不敢輙受印及守备石玉防守疏虞陕西总兵曹世忠迁延不救之罪兵部议覆诏革希靖任削世忠署都督职仍夺俸二月辅等及玉并下按臣逮问
　　○辛酉命翰林院修撰唐汝揖充  裕王府讲官
　　○庚午致仕总督陕西三边兵部右侍郎兼都察院右佥都御史王梦弼卒赐祭葬如例
　　○辛未唐府卫辉王宇漳薨赐祭葬如例谥端顺
　　○壬申山西太原大同等府陕西榆林宁夏固原等处各地震有声宁固尤甚城垣墩台房屋皆摇塌地裂涌出黑黄沙水压死军人无算坏广武红寺等城
　　○兰州庄浪天鼓鸣
　　○癸酉夜望月食
　　○甲戌  睿宗献皇帝忌辰  奉先殿行祭礼
　　○吏部言旧制朝觐考察之期凡抚按官论劾官员非系用兵重地暂停议覆所以重大计一法令也第各官一经指摘多甘心自弃不复砥砺留之反为民害是宜明开自新之条令抚按官廉其省愆悔过治绩可采者即注与优考以凭一体存留庶中才有转移之机不至播恶为生民害报可
　　○敕兵部职方司主事许汝骥阅视蓟镇补练军士
　　○乙亥户部奏先年解京钱粮能及时完纳者恃有专官以为催督有定限以为遵守有法例以为惩戒耳迩来管粮官率多营求别差及当报部夤缘改委延至二三年俱不到部虽有提问住俸降级之例未曾从实举行是以人心玩愒亏欠愈多如山东济南府通判高冈凤等迟误尤甚宜加重治得旨各省钱粮不完原非民欠罪当坐解官愆期不至及解部领揽侵没者高冈凤等职当赴部营求改委俱禠职为民以后悉依此例行
　　○丙子诏取南京芦课银二万七千八百余两两淮余盐银二万两移南京织造叚疋用从南京工部请也
　　○命发太仓银十五万两差宪臣一员赴宣大二镇收籴以备来岁客兵粮饷再发大同主兵银三万两宣府辽东主兵银各二万两山西延绥宁夏固原甘肃蓟州密云昌平易州客兵银各一万两令管粮官收籴以实边储
　　○丁丑升翰林院修撰唐汝楫为右春坊右谕德尚宝司卿王有任为太常寺少卿照旧办事各以九年秩满也
　　○南京吏部等衙门太子少保尚书等官王用宾等各自陈乞罢诏户部尚书刘米工部右侍郎全元立致仕降通政使司右通政秦梁一级调外任余各供职如故
　　○命惠安伯张元善佥书后府事南京右府佥书署都督佥事方恩佥书右府事
　　○戊寅南京吏部会都察院奏上考察南京诸司官不谨户部郎中张体乾等十四人浮躁江西道御史赵时齐等八人才力不及原任兵科给事中傅鸣会等十人罢软刑部署郎中吕钦诏黜降如例
　　○己卯升南京太仆寺卿赵釴为都察院右佥都御史巡抚贵州江西道御史吴遵为光禄寺少卿光禄寺寺丞徐应为尚宝司少卿
　　○壬午修  裕陵祾恩殿
　　○选授中书舍人夏时行人王治推官范宗吴知县李澻周舜岳俱给事中治吏科时户科遂礼科舜岳兵科宗吴南京兵科中书舍人吴守伍令行人郝杰邹应龙杨柏颜□史官尹校推官申佐郑洛知县孙梦豸俱试监察御史佐浙江道守江西道杰福建道令湖广道洛广东道应龙广西道梦豸河南道柏山东道鲸山西道官南京浙江道校南京湖广道
　　○工科给事中曾廷芝条上恤民隐六事一平赋役攒造黄册宜严加清查中间有田多粮少有田去粮存者俱核实改正无得任里书飞诡作弊重累贫民一处流移流民归乡务在抚绥安定俾复故业或处给种具或宽假粮差不得责追夙逋如所司奉行有效多增户口者不次荐用一清湖课各处湖地岁办额课多因水泛淤塞豪强茭牧其中乃令小民虗赔无业之粮甚为不便宜查理一筑堤防各处水灾皆坐堤坝不修之故宜责成水利宪臣及府州县正官课其殿最一慎鞫狱顷者遣使四出虑囚审谳之际按臣藩臬郡县之长皆莅于廷事或窒于问官词或滞于成案一有同异谤议纷起而虑囚之使能行其意者鲜矣乞敕彼此虗心秉公毋眩巧文毋阂形迹诚有矜疑亟与平反以副德意一严收解各处收纳钱粮多无印信收帖故收头得以侵费又有起角□羊在途恣意乾没或称中途被盗或指未掣批关或那银以备点验奸弊种种宜尽行厘革今后钱粮起运务刻限责销仍严立印票以稽察之＜锍-釒＞入下所司议覆俱允行
　　○先是宣府边外有流夷史大史二等为黄台吉以兵威略属之因用为导以内讧永宁龙门之间颇被其害然黄酋淫虐凡史夷妻女及所部夷妇有色者多为所渔并攘其牛马由是史夷怨恨不附累通款边臣愿内附保塞边臣疑其诈令杀虏自效以立徵信史夷兄弟乃斩黄酋所署监部夷孙头目忍克等十余人尽戕其众以其俘馘来献守臣以闻诏赏吏大织金纻丝衣一袭彩叚二表里史二彩叚二表里夷人桃花带等将官吕渊等五人令军门奖赏有差
　　○癸未以倭警免福建福州泉漳州汀州兴化等府所属州县正官入觐
　　○甲申  孝庄睿皇后忌辰奉先殿行祭礼遣广宁伯刘允中祭  裕陵
　　○户科都给事中郑茂言各边钱粮虗糜之甚奏讨之多莫有过于蓟镇者近该摠督许论奏密云昌平二镇年例饷金俱防春时用尽防秋仍用三十二万有奇臣查嘉靖三十六年边饷密云止八九万今三十四万有奇昌平镇止三五万今十四万有奇何前后悬绝若是夫春防小警为费若此防秋何以加之诸边效尤又何以应之论在镇三年一卒未练而粮饷独倍往昔侵冒之弊诚不能无宜专敕大臣风宪官赴边计议较数岁之中酌为定规庶边臣不敢妄求司计得有所执臣又闻太仓积贮不逾数月宜广集众思讲求经久可行之策夫天下之财不在官则在民今帑藏已竭闾阎亦空则财将安归臣未暇远引即如近日内官监太监荣现身后遗金百万无所归属为侪辈争夺此不过侵盗公家者耳夫以百万金委之群小孰若籍而取之以助边饷充内帑较诸额外徵求不已多乎至于侵盗边饷法本至严今展转因循十无一报长奸废法莫此为甚以后俱当从实举行户部议覆  上是其言令论回籍听勘
　　○丙戌  孝穆皇后忌辰遣清平伯吴家彦祭  茂陵
