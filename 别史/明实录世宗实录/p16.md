<!-- { "loadSidebar": true } -->
○先是浙江道御史谢源言国家钱榖之数尽贮太仓非一省一镇之比今诸处皆遣官查核太仓不宜独遗且前提督太监刘保贪肆无忌每月一下库恣取官物以千百计而尚书侯观员外郎李沧等乃直视不出一语请遣官始于正德元年迄今日一切查核以清夙弊尚书侯观言提督官下库岁不过二三且防范素严借令保欲取耳目甚众臣胡为默不言又自正德初及十二年所贮俱已给散或人卷俱亡欲覆按亦不可得事并下户部部臣两可其说请遣科道官清查出纳见贮之数有乾没者参奏以闻报可
　　○改铸通政司关防条记给之
　　○御史熊相为十箴以献曰勉学曰听谏曰亲亲曰敬神曰爱民曰节用曰弘度曰勤政曰保身曰恒德  上嘉纳焉
○壬申  上以京师久雨米价腾踊谕户部发京仓及通州仓粮五十万平价出粜有富豪积贮于家乘时射利者治其罪于是户部条议以请上命亟行之且令提督诸臣便宜行事务有以惠民
　　○礼部上初御经筵礼仪一直殿内官先一日于文华殿内设御座又设御案于殿之东稍北设讲案于殿之东稍南至期司礼监官先陈四书经书各一本置御史各一本置讲案四书东经书西是日早  上御西角门早朝后回文华殿进膳毕易黑翼善冠犀带青素袍出  御殿升座将军侍卫殿外如常仪鸿胪寺官引太傅太保少师少保少傅尚书学士等官及讲读官并锦衣卫鸿胪寺堂上官翰林院执事官侍仪御史给事中序班于丹陛上行五拜三叩头礼毕以次上殿依品级东西序立侍仪御史给事中各二员于殿内南分东西北向序班二员举御案置御座前二员举讲案置御座南正中鸿胪寺官赞进讲讲官二员出诣讲案前稍南北向并立鸿胪寺官赞鞠躬拜叩头兴平身翰林院执事官一员诣御案前跪展四书起立于御案之东讲官一员进至讲案前讲四书毕讲官退就原所执事官于御案前跪掩四书毕退就班又执事官一员诣御案前跪展经书起立于御案之西讲官一员进至讲案前讲经书毕讲官退就原位并立执事官于御案前跪掩经书毕退就班鸿胪寺官赞讲官鞠躬拜叩头平身礼毕退就班序班四员举御案及讲案俱置殿东原所鸿胪寺官赞礼毕各官以次出丹陛上行叩头礼退上还宫一先期讲读官撰四书经书讲义各一篇务要明白简当切于正道各预置于所讲书内一会讲礼仪每月初二十二二十二会讲先期司礼监官陈设御案如前至期候  上御文华殿侍卫侍仪执事进讲礼同但各官止行叩头礼一是日各官俱青素衣服供事  上是之乃命定国公徐光祚大学士杨廷和知经筵事大学士蒋冕毛纪袁宗皋同知经筵事尚书兼学士石珤少詹事兼侍读周诏祭酒赵永侍讲学士刘龙左谕德兼侍读顾鼎臣温仁和董＜王巳＞右谕德兼侍讲李时洗马兼编修滕霄侍读徐缙翟銮侍讲穆孔晖修撰杨慎编修严嵩许成名刘栋皆兼经筵官提督团营武定侯郭勋如例侍班
　　○敕工部右侍郎童瑞往来提督  康陵工程
　　○巡按江西御史唐龙请革镇守烧造太监  上下其章于所司
○癸酉京畿道御史熊相言故大学士焦芳党附逆瑾浊乱朝政生既窃权位死复保首领天下人心含愤未雪宜夺其官爵诰命夷其坟墓以诛奸雄于既死垂常宪于将来章下所司知之
　　○兵部覆奏锦衣卫百户鞠王英陈革奸弊事一言正德中权奸用事挑选京营官军于西官厅团练领马三千余匹时坐营神周等肆无忌惮而千把总张庆等藉其余威马不给军桩银不角□羊寺宜令太仆少卿检核见马之数及倒死被盗者桩银已角□羊未角□羊及逋负者并按庆等侵牟罪状以闻一言过关马例有刍给今庆等先后领马而并支前月刍料凡三千有奇且京营官军剿流贼则随处败遁备宣大则浪费边储勇士龙骧二营素无纪律冒支之弊固应有之宜行户部核实以正其罪一言御马监直差直宿官军勇士例俱廪于光禄今勇士既在团练营差操而冒支食米宜按问指挥高举等一言户部放支各营马料惟据空文其情弊未可逆考而勇士营最甚盖提督管马未尝设官故兑马未几奏取相继姓名虽指各官而出入皆由把总宜令户部验其文册太仆阅其见马以清虚造冒支之弊一言勇士龙骧二营旧设坐营官不过三四四司把总官不过四五后皆增设如增虎狼宜如旧制裁革  上以钱榖马政皆指切时弊命诸司审核以闻其见行旧例及宜行宜革者悉从部议
　　○以守备马营堡都指挥张镇为左参将分守宣府北路独石马营等处漕运参将都指挥使王佐为右参将分守大同中路
　　○初御史李羙给事中陈江劾奏取佛太监刘允等  上召还允命＜锍-釒＞番僧姓名以进允既至有诏勿问于是江西道御史陈克宅等数允十罪请下允狱及诸随行取佛者并付理官正其罪六科给事中许复礼等亦以为言  上曰此曹蛊惑引诱欺君虐民骚扰地方亏损国课罪诚深重允姑降四级罢还家奸僧已获下狱者亟论罪如法未获者令所在捕得械系至京重治之诸从行取佛者悉下法司问
　　○广西道御史王琳言逆彬用事时百户周琪夜不收王有成虽武夫小卒而能直言发其逆谋相继陷死宜赐表扬以为忠义之劝已革游击李兴及吴达子总兵朱振参将杨玉宋赟左钦及马昂柯琳惠茂等皆逆彬之党宜加谴戮以为奸邪之戒都察院覆奏得旨李兴等下巡按御史逮问琪等命所司核实优恤之
　　○甲戌升光禄卿张玠为都察院右副都御史总理南京粮储广东左布政使陈琳为都察院右副都御史巡抚江西改命总督漕运右佥都御史许庭光巡抚四川
　　○复除河南按察司佥事杨守礼于湖广
　　○初诏书裁革冒滥升赏其在锦衣卫者  上遣给事中御史及卫官二人会勘未报而千百户费洪等二百人皆自言其功次非幸进比乞留供职兵科参洪等不候勘报輙肆渎扰兵部覆奏请并逮治得旨姑宥勿问
　　○升指挥佥事吕昌为都指挥佥事充右参将分守马兰谷
　　○狭西官兵剿回贼陈克己等擒之余党悉平巡按御史以参政毕昭知府朱裳佥事王栋知县张继先等有功者有司失事者及死事应恤者分别上之兵部覆请  上命斩贼首枭示录毕昭等剿捕及抚按官督率功赏赐银币升俸有差余皆如拟
　　○乙亥升原任刑科都给事中王爌为南京太仆寺少卿爌在正德时以论传奉事调外至是起用云
○礼部参奏剌麻禅师领占劄把等二十七人及通事序班金通诸不法事请逮治以彰国法  上乃命抚按官械送法司严鞫既而狱具法当论死得旨俱发烟瘴地方充军遇赦不宥
　　○虏寇庄凉洮岷等处守臣告急巡按御史许翔凤以闻因言虏势日炽防御日疏大臣坐食廪禄而不展一筹将官惟务剥削而不发一矢廪藏空虗刍粮匮乏军令伤于姑息锐气馁于侵牟遇虏入掠輙婴城自保闻虏造锹欲攻城堡请下户兵二部讲求良策敕镇巡等官选集精锐克期剿逐户部拟遣官一员畀以玺书关防专理军饷兵部议请从之报可
　　○巡按湖广御史陈则劾奏镇守湖广太监李镇太岳太和山分守太监吕宪潘真御史唐符亦劾镇宪及参随指挥高升千户李缙等并荆州抽分太监李文并请罢还以安地方逮问升等寘之于法得旨宪调用镇革还前已有旨真姑勿问文令工部勘报升等下御史鞫之
　　○工科都给事中吴岩等劾奏真定抽分太监祖臣参随魏通李雄家人祖学等科害商民奸利不法内官太监邵恩矫称旧例抗违诏旨请下祖臣等法司议罪追赃并将邵恩革任有旨切责祖臣邵恩命法司逮祖学魏通等议罪以闻
　　○丙子命革锦衣等八十卫所及监局寺厂司库诸衙门旗校勇士军匠人役凡投充新设者十四万八千七百七十一人敢有违明诏影射存留冒支仓粮者罪如律
　　○诏有司改建孔氏家庙之在衢州者官给钱董其役令其孙博士孔承羙奉祀如故
○行人邓继曾以久雨上＜锍-釒＞言近日以来明诏虽颁而废阁者太半大狱已审而迟留者尚多拟旨间或出于中人奸谀渐得幸于左右礼有当遵而不从其大孝有所重而或泥于情纳谏如流施行者寡矫枉似正习染犹存是  陛下修己亲贤之诚渐不如始故天降淫雨以示警戒愿  陛下令出惟行断狱以决事必咨于辅臣宠勿启于近习割恩正义以定礼稽古准今以崇孝言可行行之不疑弊可革革之必尽则一念转移之间可以消淫雨答天戒若徒事祈祷以文不以实臣恐天心之仁爱转而为震怒也  上深然之令文武诸臣同加修省以回天意
　　○遣刑部郎中钟梁等十三人分行天下虑囚
○丁丑命加赠故少师兼太子太师马文升左柱国太师初文升卒已赠特进光禄大夫太傅谥端肃至是其孙天祐复援尚书王恕例以请吏部覆奏  上以文升历事累朝勋德隆重特从之
　　○升提督南赣汀漳军务右副都御史王守仁为南京兵部尚书参赞军务
　　○吏部尚书乔宇上＜锍-釒＞辞免新命请老  上曰卿才德老成誉望素著久司留钥劳绩弘多先以奏最特加宫秩兹复改任铨衡宜勉承恩命即乘传赴职以称朕简用至意勿复辞
　　○南京户科给事中易瓒请以仪真见积皇盐及南京诸逆犯田宅已籍入者官为鬻卖以给南京官军俸粮许之
　　○礼部言  山陵未毕册封传制礼宜从简乃酌议其仪以进先期一日礼部该司官领节册印置赏房次日昧爽先开左掖门擡节册案入西角门外东陈设是日  上具皮弁服告  庙毕易素服御西角门文武百官各具素服侍班正副使各具青素服随班行叩头礼毕即以次各列为一班北向立赞行四拜礼序班举节册案于正中置定赞正副使行四拜礼序班举案由金水西桥西王门出锦衣卫设盖节黄伞教坊司设导迎大乐于午门外伺候设而不作礼部并该司官随行至午门前照旧以节册印移置龙亭及表亭内至部付正副使持捧前去册封行礼其正副使出京及到彼服色俱从吉
　　○宁津盗起转掠山东郡县抚按官言群盗皆畿甸恶少年素剽劫为奸非饥寒乌合者郡县兵少不足以制之请遣将率兵急剿无致滋蔓又言德平知县龚谅死事宜加恤典宁津诸处掌印巡捕官纵贼不击请论如法兵部覆言指挥樊靖已奉命督兵往矣山东守备分巡等官均有地方之责乃令群盗得猖獗如是宜加谴责令以灭贼自效得旨切责守备兵备及把总等官令戴罪杀贼龚谅赠济南府通判仍命有司量恤其家家津诸州县误事官并下御史按问
　　○南京六科给事中鲁论等十三道御史陈克恭等俱劾奏太监王堂及千户孙绍芳等罪状请下法司逮治得旨堂降二级南京新房闲住绍芳等南京都察院按问以闻
　　○戊寅狭西巡抚都御史郑阳言虏亦卜剌扰掠熟番顷以小王子追逼渡河窥伺边境今本镇兵食不足以支虏请发内帑银数十万易买粮草运之洮岷临巩等处以备主客兵马之用仍令宁夏镇巡官整兵听调应援战守事下兵部覆言往岁套虏入临巩固原宁夏兵不能防遏使虏得利去今亦卜剌败亡之余假息河西其势易与假令大虏入套而延宁固原之兵力能捍御使不得深入则洮岷见兵自足以支河西残寇不当复仰宁夏为援请敕巡抚及总副参游等官严哨探谨烽堠并力以御套虏令河西守备官整兵设防或暂留甘凉官军与共备御不得倚藉邻兵坐失事机若虏不入套两镇兵势足以相顾听以便宜从事其刍粮不给请敕户部议处  上从之
