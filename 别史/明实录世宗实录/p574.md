<!-- { "loadSidebar": true } -->
　　○总督京营戎政平江伯陈圭兵部尚书聂豹各执奏争班军职掌  上命巡视科道官议之给事中殷正茂御史姚一元等覆言班军入卫据三十二年诏则经理在营事宜责在戎政据三十一年诏则发操查点责在兵部臣等请酌议其中凡自今班军上班由都司送部由部到营该营不得而先盖军未上班是为外卫外卫固属之本兵使营中先收孰从而知其多寡虗实之数班军下班由参将送总督总督咨兵部该司不得而先盖军未下班是为营兵营兵悉隶于戎政使该司先收孰从而知其到否缺罚之例此戎政本兵所宜协济共事者也议入诏仍依三十二年敕旨行因谕戎政本兵令协和行事毋忿争伤大体
　　○革驸马邬景和职回籍为民初景和既奉旨入直会当撰玄文景和以不谙玄理辞  上不悦时  上有事清馥殿在直诸臣俱进香行礼间有旨罢景和入直景和即不俟礼成而出已赏赉诸臣银币景和与焉景和心不安＜锍-釒＞辞臣无功受赏惧增罪戾乞容辞免使臣得洗心涤虑以效他日马革褁尸衔环结草之报  上大以为恨乃摘＜锍-釒＞中褁尸字谓以不祥语诅上怨讪夫臣礼下法司参看拟黜景和为民从之
　　○癸亥荫总督蓟辽兵部左侍郎杨博子州俊总督陕西三边兵部左侍郎贾应春子濂为国子生俱以三年满也
　　○以倭乱罢浙江今年岁贡鱼鲜
　　○命山东抚按官给世袭翰林院五经博士曾质粹土田人户质粹既绍先贤曾子后因援颜孟二氏例请给供祀土田守冢人户诏有司如例予之
　　○命浙江等道试御史李凤毛尹庭崔栋于业王极苟頴杨羙益阴秉旸马斯臧郑钥左柱陈九成王用贤等实授
　　○乙丑发三十四年年例银二十七万两于各边
　　○以水灾免保定所属州县税粮
　　○东西虏酋把都儿打来孙等拥众数万自虎头山突犯潮河川分攻龙王谷甎垛子沙岭儿了吉山等处总兵周益昌督兵将御之
　　○丙寅虏尽锐攻龙王谷甎垛儿益急终日数十进我兵凭墙击之虏多伤者是日沙岭松岭俱有虏攻其夜虏以数百骑袭攻孤山口俱不克
　　○兵部覆论三月至五月通州如皋等处官兵御倭功罪以仪真守备张寿松及提督掘港指挥张明化等临敌畏避下巡按御史问以如皋县知县陈雍守城有功升俸二级赏徐州兵备副使李天宠通泰参将梅希孔等银币及恤录百户高时义勇官沙子现等各有差兵部因言漕运侍郎郑晓有运筹决胜功诏赏晓与镇远侯顾寰各银三十两纻丝二表里
　　○丁卯虏众薄古北口攻墙大同守臣亦以虏入平虏卫告急兵部以闻  上令各总督镇巡官严兵堤备并趣提督赵卿之任分布兵马防遏
　　明世宗肃皇帝实录卷之四百十四



大明世宗肃皇帝实录卷之四百十五
　　嘉靖三十三年十月戊辰朔时享  太庙命英国公张溶代
　　○钦天监进明年大统历颁赐群臣
　　○己巳  孝洁皇后忌辰  内殿行祭礼遣清平伯吴家彦祭  陵寝
　　○命镇边城右参将王臣充副总兵镇守居庸昌平以原任大同总兵张坚充右参将代之
　　○诏发太仆寺银一万两犒蓟镇守墙将士赐总督杨博总兵周益昌各服色衣一袭是时虏攻蓟镇墙百道并进警报沓至  上为之旰食遣厂卫卒校往诇其状至则博擐甲登陴宿止古北口垣上而诸将士据墙敌御甚力诇者以其事闻  上大喜乃遣兵部司官赍敕奖犒将士博益昌俱赐服以宠之
　　○庚午虏北遁蓟镇守臣以闻京城解严虏自二十七日薄墙急攻四昼夜不克乃退屯古城川次日复南旋驻虎头山夜火光满野连亘数十里总督杨博募死士执火器潜入其营中夜齐发虏众惊扰彻旦乃解去
　　○壬申命锦衣卫械系原任应天巡抚屠大山参将许国李逢时副总兵解明道至京讯治先是采淘港之役坐两将大相能各兵趋利不止故垂成而败时明道督水兵泊海口坐视不救大山方称疾不视事至是御史张师价以败书闻请治大山逢时国明道各失事罪总督张经因并论山东监军参政许天伦副使周臣纪律不严亦宜量罚于是大山逮至黜为民明道等论斩天伦臣降三级边方用
　　○甲戌以妖贼吕鹤等就擒升总督宣大兵部左侍郎许论为都察院右都御史仍兼左侍郎总督如故闲住都指挥张翱等俱升实职二级副使杨顺等各赏银币有差鹤与丘富皆大原人初以左道惑众富叛降虏酋俺答用事鹤因窃伏应州城使其党贺彦英等出入虏中与富通至是彦英自虏中还为张翱部卒所缚尽得其奸状总督许论遣官捕鹤及其党杨通臧大臣俱获之事闻下兵部议鹤等勾虏入犯罪不在王三萧芹下宜即付巡按御史讯决论计伐虏谋功宜首叙翱宜升级兵备守巡副使杨顺等与有劳者宜并录从之
　　○乙亥巡按直隶御史马三才言畿南四郡府治虽同而大小繁简肥瘠之实逈异若真定土广大名民庶二府者其尤也广平简僻似大名而人民地里仅得其半顺德冲繁似真定而人民地里尚不及三之一考四郡原额粮税多寡之数其品则固较然判矣乃近年户礼工三部诸所徵派虽略有差别未协至当大抵大名减于真定似为稍轻顺德虽减于广平尚嫌过重请更定常额互为损益一准常赋定为中制礼部覆本部原派四府牲口银系定额遽难增减其广平府新增银四百四十九两可以改入大名顺德府新增银四百三十五两可以改入真定裒多益寡庶为得中户工部覆悉如三才议报可
　　○兵部覆太仆寺少卿黄懋官条陈马政四事一本寺所属南直隶山东河南岁解备用额马二万匹尽派顺天等三府寄餋倒失数多欲令三府各州县相度隙地创造马房分派马户之贫者以便饲养一提督寄餋少卿每岁报满将所属府通判州县掌印并管马官贤否甄别举劾一请申谕各管马官不得营求别差致妨本务一旧例马户十年审编一次今民间贫富不均请改为五年一编严禁影射代餋等弊从之
　　○免是岁两京决囚
　　○丙子晋府靖安王表柣薨赐祭葬如例谥端僖
　　○致仕南京兵部尚书湛若水年九十广东抚按官以闻礼部请如例存问报寝
　　○陕西兰州地震
　　○总督侍郎许论奏前尚书翁万达议筑大墙于大同御虏此今日安边长策但以兵少不便摆边于是变而为守墙不若守敌台之说又变为改敌台为空心甎台之说皆非久计也臣复思之万达所筑边墙六百余里沿边有墩台六百余座皆在墙内每贼攻墙既不得用其力贼已入墙率震骇逃去今不若将各墩台改筑墙外每三百步一座俾矢石相及其离墙俱不越二三十步之间每墩底阔四丈五尺顶三丈二尺高三丈上加女墙营房以便栖止下筑月城穴门以通出入墩各置壮士十人守之遇防秋量增其数约工费可九万金作治不过数月乞下本兵详议部覆从之乃发太仓银三万两太仆寺马价银六万两充工费
　　○丁丑升刑部左侍郎王学益为南京都察院右都御史翰林院编修董份为右春坊右中允管国子监司业事
　　○戊寅下陕西布政司参政吕时中按察司副使谢淮巡按御史提问夺巡按陕西御史吉澄俸一月以时中淮进表还任违限澄以道病为之回护故也吏部因言疆圉多事自后边方官违限者不问时日远近一体拟罪报可
　　○海贼犯广东潮州之柘林指挥黑孟阳引舟师歼之生擒贼首方四溪夷目吒过罗等一百三十五名斩首三十九级其贼首徐碧溪等悉沉海死事闻诏赏巡抚南赣汀漳等处都御史谈恺银三十两纻丝二表里广东海道副使汪柏及孟阳等各银有差
　　○己卯建秋报醮典于洪应坛七日遣文武大臣英国公张溶等祭告各宫庙
　　○庚辰论九月中淮扬官军平倭功升巡抚侍郎郑晓俸一级并赏银四十两纻丝二表里兵备副使张景贤升右参政仍兼原职
　　○辛巳兵科都给事中李用敬论劾总督南京兵部尚书张经纵贼误国四事其一受命半载一切军情利害不闻奏报其二山东兵至不量客主劳佚之势而轻于一战为贼所掩其三兵败之后不即席藁引罪而隐匿至二月余其四以坟墓在闽恐为诸寇齮龁不敢尽力驱剿＜锍-釒＞下吏兵二部覆议经奏调广西土兵与湖广民兵未入境而山东兵先至气锐一时狃于小胜致堕贼计其取败有因非经失也但经本以南京参赞之职节制东吴内外掣肘不便行事乞量改一官令其专以平寇为务其参赞之任更命一人代之则内外均有责成非独处经实以重留都也  上是其议命改经为右都御史兼兵部右侍郎专一总督军务克期平贼不许怠误以南京吏部尚书周延代经为兵部尚书参赞机务
　　○壬午兵部尚书聂豹等奏比岁蓟辽山西宁夏各镇虏贼入化俱遭挫衄而两广淮扬捷音踵至兹实赖我  皇上昭事  上玄神功默赞以故师出万全功光百代乞敕礼部择吉告谢  郊庙受百官贺仍诏示天下以彰盛美＜锍-釒＞入  上以虏寇挫衄归功  天佑从其告谢之议余已之
　　○癸未是夜金星见未位
　　○浙江续至倭寇万余人分掠乐清黄岩东阳永康等县
　　○甲申以织造绒服成升巡按陕西御史吉澄俸一级
　　○乙酉  诚孝昭皇后忌辰  奉先殿行祭礼遣都指挥同知陈书祭  献陵
　　○丙戌论三十二年陕西南山中寨堡死事官军司彦明等二十三人恤录如例
　　○丁亥升刑部浙江司主事丘秉文为光禄寺寺丞
　　○以驸马都尉谢诏掌宗人府事兼管大汉将军
　　○戊子命赈济宣大侍郎陈儒回部儒赈济宣大完请以便宜查核山东河南山西屯田钱粮之数兵部言兵荒之后恐益骚扰乃诏儒还
　　○复失事金山等处备倭官署都指挥佥事卢镗原职充分守浙江宁绍台温地方参将仍戴罪杀贼
　　○己丑夺灵丘王府镇国中尉充□火十□人七□充蕉充熡爵为庶人以充□火十□人七□兄弟前坐罪削禄禁锢复潜诣京师奏扰故也
　　○追治二十七年榆林归德等堡失事将官罪绥德卫带衘都指挥佥事白宪等三人戍边卫副总兵官李琦等四人降二级赎杖还职
　　○庚寅以修理  天寿山桥梁道路命大学士李本往视工
　　○辛卯四川乌蒙军民府差土官阿猡头目阿福等来朝贡马以过期给半赏
　　○壬辰选宁晋县子弟李和尚皇第三女宁安公主
　　○倭寇三千余人由金山突至西海口登岸分掠
　　○癸巳论缉获虏中奸谋黄钺功赏京营参将云冒银二十两把总指挥白宗等升赏有差
　　○甲午以南北告捷遣文武大臣成国公朱希忠英国公张溶驸马都尉谢诏平江伯陈圭大学士徐阶李本告谢  天地  宗庙  社稷先圣帝王
　　○乙未论三十二年虏入宁夏清水营等处失事诸臣罪下原任参将郜思忠把总指挥白珂于巡按御史问夺中军指挥刘继勋等俸一月
　　○命浙江都司佥书署都指挥佥事刘恩至充金山等处备倭官兼捕盐徒盗贼
　　○靖江王府辅国中尉经桾以睚眦杀其族弟中尉经棆事闻赐死其长兄辅国中尉经木□舍以训导不严夺禄一年
　　○丙申倭贼攻嘉兴府东关官兵拒走之
　　○丁酉以苑田收获赐户部左侍郎卢绅御马监丞高忠彩叚羊酒有差户部郎中石茂华绢二匹
　　大明世宗肃皇帝实录卷之四百十五


明世宗肃皇帝实录卷之四百十六
　　嘉靖三十三年十一月戊戌朔
