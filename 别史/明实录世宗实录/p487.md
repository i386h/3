<!-- { "loadSidebar": true } -->
　　○丁丑  霜降节遣驸马都尉谢诏长宁伯周大经玉田伯蒋荣分祭  七陵惠安伯张镧祭  恭仁康定景皇帝及  哀冲太子荣仍祭  孝洁皇后中官祭  恭让章皇后各陵坟  诏给赠锦衣卫同知王鉴祭葬费鉴宸妃父也  致仕工部左侍郎吴大田卒大田福建人由举人任兴府伴读给事藩邸以从龙恩历升今职卒赐祭葬如例
　　大明世宗肃皇帝实录卷三百二十七


大明世宗肃皇帝实录卷三百二十八
　　嘉靖二十六年闰九月己卯朔举秋报大典于大内六日停刑禁屠如例遣公张溶等诣各宫庙祠行礼
　　○庚辰  命太子太保英国公张溶提督神机营操练
　　○辛巳  命马兰谷右参将罗希韩充副总兵官分守密云
　　○壬午  升吏部左侍郎刘储秀为户部尚书总督仓场督理两苑农事
　　○乙酉  上谕礼部昨岁作桥良乡兹建玄殿告成朕特往视即日具上行幸仪已礼部具上仪注有旨念守卫者寒暂止戒有司毋得指以扰民  复设山东兖州府管河同知单县管河主簿各一员
　　○丙戌  南京刑科给事中张思诚效奏新升江淮巡捕总兵官周于德素行贪鄙难胜重任诏革任闲住
　　○丁亥  南京大理寺卿魏有本三年秩满荫其孙宗皋为国子监生  以湖广承天府灾伤诏准  显陵承天二卫屯田子粒折徵有差钟祥县民命有司出官钱赈济  名良乡神宫曰洪德永霈宫桥曰琼恩宫内桥南各竖碑亭命儒臣撰记迹碑文巡抚甘肃都御史杨博上言嘉峪关外诸夷时时窃发而道里寥旷斥堠疏隔请增筑榆树泉诸处墩台庶声势联络易为哨守  上嘉允之且谕令处置得宜务臻实效  先是羽林卫指挥应袭柴镇同千户徐太纠合凶徒赵科金角□羊角□羊铅刘英邦大川等因图财谋杀五龙屯寄寓人杨自东等七命寻毁其尸已而事泄霸州兵备道捕镇等讯得其情独大川潜遁参法司问坐镇首谋凌迟仍流其妻子太等为从各斩下大理寺评不服请再行勘  上曰兹重大惨恶狱情已经司部该道往复勘核成招如何又行在外勘结令三法司尽心推鞫务得真情早正国法如果诬狂亦要明白开释己三法司会讯仍拟前罪诏从其拟以法司几致失刑初责而宥之
　　○戊子  升总督漕运兼巡抚凤阳都察院右都御史喻茂坚为刑部尚书  改户部左侍郎潘璜为吏部左侍郎  命山西行都司署都指挥佥事卒昇充东官厅听征左哨参将万都司署都指挥佥事赵承懋充西官厅听征左哨参将
　　○己丑  再举秋报大典于洪应殿五日停刑禁屠如例遣公朱希忠等分请各宫庙祠行礼
　　○辛卯  巡按湖广贵州御史贾大亨萧瑞蒙各言铜仁镇草叛苗未平二省抚镇官讨贼不力动相咎让事机相左大有可虞今湖广虽调兵六万运饷二十万而贵州之师期而不至则湖广兵难独进进师无期势必久屯见饷二十万奄忽坐销更须继运民益劳而变且生兼将卒虽多率骄惰难用如此而责战于土官又偃蹇不肯听苗知我之易与也从而乘之则六万人可一呼而溃臣所谓大可虞者以此又四川酉阳寔镇筸铜仁后门今止责成湖广不及四川则苗易逋窜师将罔功臣窃计征苗非合三省力不可欲合三省力非设总督重臣不济惟  上裁察事下兵部集诸臣会议近奉明命切责二省守臣讨必奏功有日若复留候总督不惟庙谟前后背驰抑恐诸臣彼此观望老师匮财坐失事机况湖广已调兵六万贵州闻亦集师四万合十万之众止征三千之苗果能并力夹攻势如柆杇即日奏捷未可知也今止宜责成三省守臣而严饬诸土官戮力用命得旨总督官不必增设兹苗寇令两省抚镇官遵照明旨协心克期剿平如或仍前观望抵牾愤事罪在不赦四川抚镇官亦令督兵防边策应诸土官有怀奸不用命者抚臣以实参奏贬削重罪之各巡按御史专随军纪功有罪者即时劾奏毋泛言隐护致缓军机尔部臣亟驰檄谕之已端蒙复论分守参议杨僎守备指挥吴时春餋寇罪  上命停俸剿贼俟事宁奏处四事巡按御史袁凤鸣劾贵州巡抚都御史王学益餋寇玩兵以致苗夷猖獗流毒异省诏锦衣卫差官校逮至京鞫治  命右军都督府佥书镇远侯顾寰神机营坐营
　　○丁酉  升兵部左侍郎赵廷瑞为南京户部尚书  升户部右侍郎及宦为本部左侍郎改工部右侍郎韩士英为户部右侍郎  升右春坊右中允管司禁事周文烛为国子监祭酒
　　○庚子  原任山西平阳府知府升狭西按察司副使聂豹先以虏寇太原借口军兴大括部民财多者千金少者百数十约入银三万二千六百余两又出仪宾苏仁死罪罚银五千两及诸罪赎锾俱指充修浚城濠及暮兵费又令寺观煮粥赈鐖借处宗仪禄俸以支销之至改儒学东一渠亦支费千余金科道官卢勋陈储秀劾其贪肆下山西抚按官勘报至是四年矣抚按官凡数易始以其事覆谓豹心本无他第先劝罚而后申呈既支用而请查核事涉过专且初以虏患破格劝借而所支销有未尽为军饷用者则不为无罪耳部院会覆谓豹赃非入己难议罢黜今以餋病回籍请准以原职致仕  上谓豹假公擅括民财至二万余两又改拟死罪輙罚银五千殊违法恣肆令锦衣卫逮至京鞫问
　　○辛丑  升总理粮储兼巡抚应天都察院右副都御史欧阳必进为兵部右侍郎仍兼原职总督漕运兼巡抚凤阳  升湖广右布政使李义壮为都察院右佥都御史巡抚贵州  吏部左侍郎兼翰林院学士徐阶三年秩满应其子璠为国子生
　　○壬寅  升遵化城守备指挥使翟文为署都指挥佥事充右参将分守马兰谷
　　○癸亥  刑部左侍郎刘讱三年秩满荫其子巡为国子生  发太仆寺寄养马一千五百匹马价银二万八千五十九两给延绥镇诏倒伤马匹暂免追补不为例
　　○甲辰  命故镇守云南总兵黔国公沐朝辅子融袭爵与半禄优给以朝辅弟朝弼为都督佥事暂挂印充总兵官代镇云南一应重大事务仍命巡抚官协同处分先是朝辅卒夫人陈氏奏融甫四岁乞照先世沐琮沐璘例准令融承袭祖爵赐以优给而量授朝弼职衔代镇待融出初日具奏定夺抚按官应大猷等奏保亦同事下吏兵二部议谓宜如所请弟朝弼亦弱龄未堪专阃宜命都御史协同管理故有是命
　　○乙丑  吏科都给事中郑大同等劾奏巡抚云南右佥都御史应大猷于所属藩杲有司有举无劾避怨长奸请特加罚诏并敕吏部行所在巡抚官务遵敕书行事从公举劾毋怀恩怨私情章下吏部请将大猷量加罚治  上曰抚按举劾所属系宪纲旧例迩因举官太滥尝下诏谕部院责令该科纠奏云南远在万里贪官酷吏倍甚他省应大猷巡抚日久岂无一人堪劾乃敢违例荐举狥私废法大伤宪体其褫职闲住不许再用仍以吏部繁词回护姑贯尚书闻渊等而调考功郎中雷礼为大名府通判
　　○丙午  以灾伤免四川成都府所属税粮有差仍命有司出官钱赈济
　　○丁未  南京兵部右侍郎刘栋引年乞致仕不允
　　大明世宗肃皇帝实录卷三百二十八


大明世宗肃皇帝实录卷三百二十九
　　嘉靖二十六年十月戊申朔时享  太庙命京山侯崔元代钦天监奏进明年大统历颁赐郡臣
　　○己酉  孝洁皇后忌辰  奉先殿行祭礼遣都督佥事沉至祭  陵寝  树  皇考圣制碑亭于小孤山庙中先是  皇考舟次小孤山制诗一篇扁留祠中至是勒诗于石建亭藏之庙故土民私建为小姑神女像不应祀典命改用木主题小孤山之神赐庙额曰小孤山庙令有司春秋致祭以  圣母先年舟过遣致茶果留龙盘三彩盘九即用所留盘定式龙盘一飡食二麦饼彩盘果五蔬四加羊一豕一帛一爵三著为令  诏添设武当山太岳太和宫大玄紫霁宫大圣南岩宫提点各一人仍降敕禁护
　　○辛亥  升提督两广兵部右侍郎张岳为本部左侍郎回部管事  升广东左布政使周延为都察院右副都御史总理粮储巡抚应天  以苑田收获赏督理农事户部尚书刘储秀及郎中许东望羊酒有差  兵部言中式武举原议指挥以上酌量推用千百户以下分送各边赞画戍守盖欲随材任使各尽所长近给事中杨宗气奏赞画无益罢之但设科取之复不见用匪惟武材无所展布而抡选初意亦或失之乞将今次中式武举尹凤等照例升授职级随宜委用俟有成绩一体升录得旨武举中式官生既出自科目当令得劾用所议允行
　　○壬子  诏发工部事例赃罚等银六千九百余两于延绥造军器
　　○癸丑  皇太子千秋令节罢文华殿致词称贺赐百官及夷使宴于阙下  朝鲜国王李垣遣陪臣金鲁等贡马及方物来贺千秋节宴赉如例  升兵科左给事中罗崇奎为都给事中刑科右给事中张汝栋工科右给事中李珊俱左给事中工科给事中黄宗概兵科给事中王国祯俱右给事中崇奎户科汝栋吏科珊宗概礼科国祯本科  先是  上命湖广抚按官每岁阅视  显陵宫殿二次至是巡抚都御史姜仪以会兵剿苗贼乞委官代之诏令事完阅视不许委代
　　○甲寅  以灾伤免昌平霸滦三州良乡房山大城实坻昌黎各县及蓟州营州各卫罗文谷等关税粮有差  户部会议漕运事宜一补脚米谓南京江北中都五总浅船俱在瓜仪二坝寄泊官军至江南领兑惟江北三总有过江脚米一斗三升为雇船盘坝修船之用其南京卫分每石止有雇船过江脚米七升而盘坝旱脚俱于各船本等加四耗米内支费又无余米帮助修船查得领兑江浙三六耗米每石扣斗米折银五分除解军之料价外量加一分以充诸费一处耗米谓山东江北等总领兑山东河南改兑正粮每石加耗米一斗七升运赴京通二仓每石加耗四升惟遮洋总领兑河南改兑每石止加耗米一斗五升运赴天津仓每石纳耗六升是领兑原少二升而交仓反多二升殊为不均宜酌处画一一处带运布花谓遮洋总运船一百五只顺带德州常盈库绵花绒三万斤至蓟州仓交纳每花二斤给铜钱一文为上船进仓之用而该仓验收勒军陪补情殊不堪宜令本总出船装带不领脚钱仍责有司经收人员自管交纳一革重印谓卫河厂先年设于临清地方遮洋总旗军支领料价造船本司验印后改移清江厂团造属清江工部分司给料清江提举司验印而卫河提举司犹重复验印宜行裁革报可
