<!-- { "loadSidebar": true } -->
　　○祭至圣先师孔子命掌詹事府事礼部尚书温仁和行礼
　　○戊午
　　○秋祭  太社  太稷  命翊国公郭勋代
　　○己未祭  帝社  帝稷  命成国公朱希忠代翊国公郭勋英国公张溶京山侯崔元遂安伯陈锶驸马邬景和大学士翟銮尚书严嵩张瓒王廷相温仁和甘为霖侍郎张潮张邦奇孙承恩陪祀
　　○辛酉  昭圣恭安康惠慈寿皇太后崩  上即日发丧谕礼部曰朕承  天位本遵  皇祖大训  昭圣虽称伯母朕母事之尤敬慎焉昨自十七年秋事不得不自防爱  宗社历代之迹可见朕故不敢躬请问安遇事惟遣内侍诣问崩一切礼制自有定式朝夕等奠祭令内侍官代行朕生辰百官免贺
　　○礼部寻上丧礼仪注一发丧日  上素服诣  大行昭圣慈寿皇太后前举哀设奠礼毕还宫  武庙皇妃  皇后皇妃皇嫔  皇太子
　　○裕王景王公主王妃举哀礼同哀毕各归初九日小殓颁遣告于天下十一日  上素服举哀设奠大殓奉安  梓宫殿  几筵殿安  神帛立铭旌哭昼哀  上齐哀举哀行祭礼  武庙皇妃  皇后以下皆成服各设祭一坛六尚及宫人随祭礼毕各归丧次是日内官内使共祭一坛十三日  上举哀朝夕设奠  武庙皇妃  皇后妃嫔公主王妃哭临如前仪十三日朝夕设奠哭临如前仪十四日公侯驸马伯五府六部等卫门共祭一坛文武三品以上命妇祭一坛每七及百日  上祭毕  武庙皇妃  皇后以下各设祭同一在京文武百官闻丧素服乌纱帽黑角带各于本衙门宿歇不饮酒肉至十一日始各斩衰赴仁智殿门外朝哭临三日各十五举声而止凡在朝及在衙门视事用布里纱帽垂带腰经麻鞋退居即服孝服通计二十七日而除一文武三品以上命妇麻布大袖圆领长衫麻布盖头十一日清晨由西华门入仁智殿门外哭临三日不许戴首饰仍素服二十七日而除一在京闻丧为始诸寺观各声钟三万杵禁屠三十日一祭祀翰林院撰祭文光禄寺办祭物一军民素服妇人素服不妆饰俱以闻丧日为如二十七日而除一在京文武官祭祀品物光禄寺办一听选办事官监生吏典僧道坊厢人等闻丧素服赴顺天府朝阙设香案朝夕哭临弟四日官衰服监生人员素服朝夕哭临三人各十五举声而止仍素服通前二十七日而除一在外诸王世子郡王以下闻讣皆哭昼哀行五拜三叩头礼毕易素服第四日服衰服遵遗诰而二十七日而除一遗诰到日在外文武官员人等素服乌纱帽黑角带行四拜礼跪听宣读讫举哀再行四拜礼毕各斩衰于本衙门宿歇不饮酒食肉每日率各属官吏人等就本衙门朝阙设香案朝夕哭临三日各十五声而止自是素服通前二十七日而除一在外官员命妇闻丧素服举哀三日各十五举声而止素服通前二十七日而除军民男妇止素服十三日诏如所拟
　　○壬戌以  万寿圣节祭告  景神殿命翊国公郭勋代
　　○文武群臣素服于仁智殿外听宣  昭圣皇太后遗诰曰予昔获事  孝宗敬皇帝亦既有年不幸  龙驭上宾攀号莫从武宗皇帝嗣统之日继膺尊号晚赖今皇帝及皇后皇太子荣养周至予甚愧无德以堪兹寿逾七十获从  敬皇帝于地下当无憾矣顾惟皇帝丕承  祖宗大业夙夜励精图治  郊庙  陵寝诸大典礼制作悉备功光  祖宗多矣老怀殊窃庆幸但国家万几繁殷皇帝尚宜保爱圣躬以灵承  天地  宗社文武群臣其各殚忠赤匡辅  圣主恢弘德业永保亿万年无疆之休皇太子宜务学成德以备大本予生无德可称丧服悉祇遵  累朝皇太后遗诰臣民以日易月二十七日而除哭临三日而止凡丧礼宜从省约祭用素馐皇帝皇后毋以我故过为痛念中外臣民之家音乐嫁娶皆不必禁宫室诸王各免赴丧但遣人进香在外文武衙门并免进香兹特诰谕宜从予言
　　○升翰林院学士兼右春坊右谕德张治为南京吏部右侍郎
　　○癸亥  万寿圣节  上告祭  天于  玄极宝殿遣英国公张溶西宁伯朱良臣安仁伯王桓分祭  七陵玉田伯蒋荣祭  恭仁康定景皇帝陵寝中官祭  恭让章皇后陵寝长宁伯周大经祭  孝洁皇后陵寝是日以  昭圣皇太后丧罢群臣称贺免宴赐节钱钞  孝慈高皇后忌辰先一日  景神殿行祭礼
　　○甲子
　　○巡抚大同右侍郎史道言虏酋俺答阿不孩以求贡不允紏合诸部将入犯山西  上命保定副总兵周彻率所部赴紫荆倒马等关防御复发京营兵三千人命参将任凤领之会彻相机战守俱听总督官节制户部仍遣主事一人往督粮刍命甫下已报虏破白泉火烧二口长驱直入  上曰虏寇猖獗山西地方两遭荼毒其令樊继祖严督诸守臣及延绥大同游击官多设方略大挫贼锋事宁之日纪功科道官备核功罪以闻宣大遍保诸处抚镇以下俱继祖节制虏入山西先经大同本镇将领未闻邀击俱令戴罪驱虏立功自劾乃敕北直隶河南抚臣严为之备已山西巡抚都御史陈讲又报虏酋分道入犯俺答阿不孩下石岭关径趋太原吉囊由平虏卫入众各七八万乞发宣府保定兵协力追剿保定巡抚都御史刘隅亦报虏数万骑掠平定州寿阳孟县诸处势逼真定境上臣即由紫荆驰至井陉督兵防御乞命副总兵周彻参将任凤统京营兵驻守紫荆倒马关而撤保定原调守紫荆兵千人分守井陉诸要害  上以虏长驱深入命东官厅听征总兵官赵卿率营兵三千即赴真定山西河南地方相机防御前所遣周彻任凤兵俱以隶卿分布保定地方但以固守井陉为主如虏不至真定则往援山西其调至狭西延绥固原诸处兵一听节制仍令总督樊继祖督调宣大偏关兵会合夹攻给太仆寺马价银一万两命户部遣官往理粮饷已而兵部又请命大臣一员前去督理粮饷因推原任都御史翟鹏张景华翟瓒  上命即起鹏以原职赴北直隶山西河南等处会即卿等剿虏兼督兵饷景华瓒命吏部连取至京以备任用
　　○兵科都给事中王继宗监察御史张光祖言三卫不庭北虏猖獗京师百里之外即为贼巢乞暂遣大臣一人总督蓟州军务兼理粮饷仍发内帑马价银各数万两以备主客兵马支用增设游击一人于密云招募壮勇往来喜峰口潮河川古北口黄花镇诸处备应援  上纳其言命升都察院左副都御史胡守中为兵部右侍郎兼原职以往发马价银七万两给之
　　○兵部尚书张瓒等言山西警报屡至今都御史翟鹏总兵官赵卿已奉兵径趋井陉取道山西总督总督樊继祖亦督诸路兵夹攻都御史刘隅据守井陉俱无可虑但恐突入河南林县等处宜行本处抚按官戒备  上命翟鹏赵卿督周彻任凤兵赴山西会集调至延宁固原游兵协心追剿如虏奔河南即会本处抚按官分布将领据险守要相机截杀并敕狭西延宁各抚臣速发原调游兵应之
　　○乙丑
　　○兵部又条上防守京城五事一会推大将一员提督京营其调至辽东宣府游兵俱属统领二废间将官加原任总兵祝雄张洪参将赵世宗张文懿周尚文许国都勋游击马士廉李溱徐淮高旸成梁守备李朝栋俱谋勇可任宜取赴京听用三精选营兵每三千人为一枝择将统驭以候调遣四严戒京师九门五下廷臣会议御虏长策诏可于是成国公朱希忠京山侯崔元大学士翟銮尚书严嵩条上御虏六事一卫护京师言京师所恃者营兵虽旧有十二万之数今止六七万又多老羸不堪用者宜命提督文武大臣精练仍量调各处边军入卫其京城四围深浚壕堑各置吊桥多置火器选用才勇之将督领营兵分布固守半驻城内为中军为内援半置城外为表兵为伏兵一处有警四面应之每大兵出击边兵先登陷阵京兵乘胜继进彼腹背受敌之患我得首尾相救之利臣等廉知原任都御史陈九畴总兵周尚文练达边务可备缓急乞特赐起用以济时艰一防守粮运近讲者言虏欲往临清绝粮道意必有中国降人教之使然国家全藉江南粮运所关至重临清为咽襟之地宜敕山东抚臣督诸将臣饬兵防护庶运道不阻一随路设伏兵既南侵宜多设伏兵以待况山林以寡击众之地伏兵有十战十胜之功贼骑虽多以奇敌乘险不守虏入难制宜选将励兵同各处城守官兵或乘高伏弩或暮夜潜击或积石积水或伐木纵火此用兵要计一招募达兵臣等闻保定河间定州达官舍余素称骁健今达官已调井陉等处防守其舍余余丁俱骑射精熟可用宜遣京堂官一员同抚按官募其精锐者万余人给以军资内以五十人兼营兵助守井陉以五千人付一才将统赴临清设伏防御一措处军需臣等闻师行粮从在外群县空虗一时难办仍乞内帑发银五万两遣官预备粮饷或富民尚义输粟助边者宜其粮数实授以官庶食足而军威亦振一给银买马闻宣大偏关缺马宜令兵部调取寄养马匹速发两镇各五千匹仍出帑银给付狭西河南等处易买以资军用  上命所司议奏兵部覆上所言皆御虏要策宜从其请诏俱允行惟陈九畴报罢周尚文准起用宣大偏关马既不敷仍命总督招买
　　○丙寅
　　○礼部言  大行昭圣皇太后崩礼部言请制谕议上  尊谥先年俱  上御门行礼令  圣躬方在调摄请以十月十六日百官于奉天门下侍班翰林院官捧制谕授礼部尚书捧从中左桥中左门出至午门外百官随出赞排班行四拜礼鸿胪寺官宣读讫再行四拜礼各退尚书捧制谕至部十九日止  尊谥议文百官素服于奉天门下列班班首捧议文司礼监官捧进各退恭候命下授翰林院撰册文从之
　　○礼部又言先年  母后崩未逾旬则议举  山陵启土之役敢请诏可遣驸马都尉邬景和遂安侯陈锶玉田伯蒋荣祭  七陵工部尚书甘为霖祭  天寿山及后土之神
　　○太子少保工部尚书甘为霖三载考绩遣中官赐宝钞羊酒
　　○丁卯
　　○致仕工部左侍郎蒋曙卒赐祭葬如例
　　○戊辰
　　○掌太常寺事礼部右侍郎金赟仁以三载绩满请荫其徒协律郎陈自暹科臣言荫未有及异姓者礼部覆议量加自暹一秩诏与添注典簿不为例
　　○己巳
　　○制谕礼部曰朕惟身极尊荣住聿崇于  母后德全坤顺殁必享夫鸿名此众论之至公国家之彝典不能自已者也惟我  皇伯母昭圣恭安康惠慈寿皇太后柔嘉作圣贞静伣天配  孝皇十八载天下母仪保  武宗十六年女中圣善肆朕君临乎大宝寔多仰藉乎  恩慈功在  三朝仁覃四海方期永绥至养讵意一旦弃捐痛  两宫相继而升遐切一念无已之哀恸追惟  圣德共载臣民上荐  徽称典章且在宜博采舆论之公称  天而□昭布寰宇垂庥无疆以称朕尊崇之意礼部其集群臣会议以闻钦哉故谕
　　○朝鲜国陪臣洪春卿等来贺  圣节进马及方物宴赉如例
　　○是夜月食
　　○致仕都察院右副都御史毛思义卒赐祭葬如例
　　○庚午
　　○升光禄寺卿杨麟为工部右侍郎
　　○辛未  命分守宣府东路左参将徐珏充左副总协守大同地方
　　○复除服阕大理寺左寺丞虞守愚原职
　　○壬申
