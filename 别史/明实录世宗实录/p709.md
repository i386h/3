<!-- { "loadSidebar": true } -->
　　○乙巳吏部等衙门尚书乔宇孙交郑宗仁毛澄彭泽俞琳侍郎罗钦顺秦金邹文盛贾咏汪俊李钺颜熙寿臧凤童瑞陈雍都御史金献民刘玉通政柴义张瓒安金参议陈沾陈  卿万镗周伦张缙寺丞张璇刘源清连名具＜锍-釒＞奏  兴献帝不宜称皇号言  正统大义惟赖皇字以明若加于  本生之亲则与正统混而无别揆之天理则不合验之人心有未安非所以重  宗庙正名分也  上曰  慈寿皇太后懿旨有谕今皇帝婚礼已命行其  兴献帝宜加与皇号  母兴献皇太后朕不敢辞尔群臣其承命礼部尚书毛澄等复奏曰  皇上考  孝庙母  慈寿  本生之亲既尊为  帝后而又欲于  帝后之上有加则于  正统之亲无别恐不可以告  郊庙而布之天下也内阁大臣尽忠竭诚直言规谏乞降俞  上曰  懿旨谕及不可违宜承休命于是给事中未鸣田赋储昱李锡刘最张九叙黄臣阎闳史于光邵锡徐景嵩巴思明张润身陈洸张汉卿夏言邓继曾裴绍宗许相卿许复僼刘夔刘穆顾济刘世杨沉汉韩楷余瓒胡汭安磐杨秉义张原陈江易瓒郑庆云鲁论御史程昌樊继祖张翰周宣向信曹嘉熊荣林钺余敬马纪程启充杨谷张鹏翰汪渊郑本公刘栾朱衣谢汝仪毛伯温黎龙成英朱豹李镇张仲贤王以旆孙元李俨屠垚陆翱徐州陈察张景华葛桧王钧黄国用杨秦董云汉王禄方凤陶麟熊允懋李维宗曹轩喻汉杨鏊吴彰德编脩陈沂南京大理寺寺丞黄巩郎中黄伟俞文义吴天俸曾大庆张思聪魏纶刘梦诗员外郎姜炯叶鉄郁浩主事徐灏高第龚亨伍希周大理寺寺副沈光大评事林希元孙甫刘近光赵杲钟云瑞朱佩严志迪皆＜锍-釒＞称  兴献帝不当加皇字而黄巩曹嘉及黄伟等沈光大等＜锍-釒＞中遂并劾张璁倡邪说以惑  圣聪霍韬附璁议以坏典礼并乞罢斥＜锍-釒＞入俱不报  命都督佥事何清南京后军都督府佥书管事  命故锦衣卫署都指挥佥事陈乾子言袭升本卫指挥佥事以乾阵亡恤录也  巡抚江西都御史郑岳奏江西灾变频仍乞将原议存留折银量留四万两与本处库银仓粮相兼赈恤及补支禄米等项其余剩折银六万两并变卖逆产银量留六万一千二百五十两共十二万一千二百五十两代民抵纳正德十六年额徵京库折银二十四万二千五百两之半其半仍派纳事下户部议以为便从之  巡抚湖广都御史席书参奏太监张赐假御盐为名科追银十二万两未审贮支李镇假进贡科银不下一十五万竟归私橐乞敕法司行提查追发还湖广布政司友给各欠禄米军粮以补小民今岁准免及来年免徵之半命下所司知之  管五军等营武定侯郭勋等管红盔将军怀宁侯孙镗等各奏讨军士胖袄鞋工部以原无旧例及库贮缺少奏请停止从之
　　○丙午吏部奏上江西平逆濠有功知县顾泌等历官年资得旨顾佖升南京大理寺寺丞马津监察御史各赐银币郎中丁贵杨最方楷汪文盛加俸一级知县王冕部下擒获逆濠虽因事革职仍查取升用  升刑科左给事中许复礼为都给事中礼科右给事俞敦刑科右给事刘夔为左给事中刑科给事中梁本茂兵科给事中及官为右给事中复礼兵科敦本茂吏科夔户科官工科  升山东按察司副使蔡天祐为狭西布政使司右参政  命都指挥佥事张光宇充参将协守松潘东路地方  升分守庄浪等处都督同知鲁经为副总兵照旧分守以兵部言经引疾求退乞加秩勉留也  夜晓刻金星与木星相犯
　　○丁未以祫祭遣驸马都尉蔡震武定侯郭勋预告  太庙及懿祖皇帝  熙祖皇帝  仁祖皇帝并  武宗皇帝几筵  改狭西道御史孙元为翰林院编脩故事大臣子弟任科道者例改官元以父交起用户部尚书故也  增设四川叠茂游击将军以指挥佥事蒋存礼充之从抚都御史胡世宁请也  录故文渊阁大学士袁宗皋子褒为光禄寺署丞孙汝霖为国子生以藩府效劳也  录故都察院左都御史张敷华孙南山为国子生先是敷华父洪以监察御史死土木之难  英庙追录死事荫敷华送监读书后敷华出身进士未受录荫故南山以为请  上以洪死事敷华素有风节特允之不为例录故南京吏部尚书黄珣孙常为国子生珣子文瑞为光禄荫病故也  授国子生李芳为鸿胪寺序班芳故太监李稷之侄奏乞荫叙吏部以非例请治其罪得旨授前职
　　○戊申祫祭  太庙  以正旦节遣英国公张仑恭顺侯吴世兴彭城伯张钦分祭  长陵  献陵  景陵  裕陵  茂陵  泰陵  康陵仪宾周钺祭  景皇帝陵寝中官祭景皇帝陵寝中官祭  恭让章皇后陵寝  是日立春顺天府官进春  上御奉天殿受之文武百官具公服行五拜三叩头礼  山东济南府历城县巡检房浚奏伏闻建议之臣援引前代以拟  皇上谓不宜追隆所生者臣愚以为  皇上承统之大义与前代不同汉宣之不加尊于卫太子者以其得罪祖宗而不敬私也孝哀为成帝太子亦既有年及即位乃欲追尊所生为考后是忘为人后之义不当尊而尊之师丹之说是而董宏之说非也光武中兴再造汉室礼宜追崇本亲以彰孝理柰时无建明之臣故止称祖考是自薄其亲而不详忍之也宋仁宗育英宗于宫中者数年及即位遽欲追尊濮王夫人为考后是忘继太宗者降少宗之义不当为而为之司马光之议得而欧阳脩之议失  皇上龙飞潜藩入登宝位既未尝为  孝宗之所子又未尝为  武宗之储贰而乃称  兴献皇为叔父礼典名义何所据也顷闻之出于天性之自然者之为亲缘于人情之至当者之谓礼以天性之至亲而欲不尊以崇隆至当之徽称恐非礼之情实也今宜早定  皇考兴献皇之庙号  皇母皇太后之尊称以副  皇上孝思罔极之至情以彰  皇上孝理天下之要道以为万世法更愿思承统之重虔恭于  孝宗  武宗之神器一如  宪宗  皇考兴献王之至敬尽孝于  慈寿皇太后尽敬于  武宗皇后一如孝养  圣母皇太后之至诚诚孝笃尽礼意并隆则  天人交悦  祖宗慰安  宫闱雍睦化孚四表矣下所司知之  福建怀安县知县幸邦相奏广西左龙州地方接壤安南先年设守备指挥协同土官知州严把各隘禁绝私易番货及违禁叚疋等物又令于界口外夷馆安款进贡使臣验其贡物其本差官押送至京所以柔绥远人甚密近守备不由保举多以贿得以致生事多端私通货易及夷使至界不即验入需索夫价银两以数千计又私买番物勒价不给出关复如之堂堂  天朝守臣垄断市利如此能不取议外国又容外境商人将私货混同夷人过关及擅拏彼处守关官兵徵取商价以致启衅外夷杀害人民又太平龙州河埠各有船税每年约二千余两俱入私家乞入之官以供两江调兵船脚费事下兵部请行镇守抚按官公同推举守备务在得人仍将奏内情弊严加禁约从之
　　大明世宗肃皇帝实录

大明世宗钦天履道英毅圣神宣文广武洪仁大孝肃皇帝实录卷之拾
　　嘉靖元年正月己酉朔  上御奉天殿文武百官及四夷朝贡使行五拜三叩头礼免致词称贺  慈寿皇太后  皇太后  兴献后  武宗皇后免命妇朝贺
　　○礼部右给事中熊浃奏  武帝皇帝临崩重念宗社大计特请  慈寿皇太后迎立  陛下先时未尝育之宫中立以为后如宋英宗故事则  兴献王固  陛下之父不得以濮王为比而  陛下之继  武帝自有  祖训兄终弟继之文可据不得曰为人后者为之子也必曰为后而以继嗣为名则  陛下将直继  武宗为之后乎抑追继  孝宗为之后乎  武宗本无后而  陛下以弟为之后  孝宗已有后而  陛又越  武宗而重为之后无一可者也且  兴王母妃无后  陛下舍所当后而后他人抑帝后之尊称附伯叔之＜锍-釒＞属援不必避之嫌割不容己之爱人情天理其果安乎夫礼以义起政由时异今殊爵显赏加于藩邸旧臣不为进越而使至尊至亲独蒙旧号虗皇仪而不展此臣所谓舛已愚以为  兴献王宜尊以帝称别立一庙而徽号加恭仁康定之例以示不敢上跻于  列圣加上  慈寿皇太后及  武宗皇后徽号而  母妃则尊为太后徽号如慈寿之例庶继统之义报本之恩并行而不悖矣＜锍-釒＞下所司知之
　　○尚宝司卿乔宗请老  上以宗供事年久又立四品俸四年特升光禄寺卿致仕寻卒
　　○御史向信言各省乡试聘取考官监临提调诸臣私所厚善滥及匪人谬乱滋弊今  陛下龙飞首科宜饬诸司刬除宿弊考官年过四十及不系近科举人不得滥举违者罪之下礼部议报可
　　○追录平逆濠时协守南京把截催调赞画供事等功赏都督马澄等署郎中黄希英等指挥李芳等各银币有差
　　○直隶紫荆倒马等关与山西广昌灵丘诸县犬牙相错其地有木集山神堂庵诸矿洞山西流民往往越关启封聚为盗薮畿辅游侠亡命闻风啸集急之则相争杀吏不能禁至是保定巡抚都御史周季凤移檄谕散其党捕贼首韦良富等以闻  上嘉其功赐周季凤及守备太监耿忠杨金指挥唐时叙各银布有差各处矿洞隶山西宣府者令各巡抚都御史严禁锢守之
○宣府参将都勋革任回卫巡抚李铎劾其贪懦不职故也
○兵部言正统景泰间狂虏陆梁朝廷悬赏格以厉材勇视旧例特重各卫所军官以功超升者子孙自当承袭若例外曾经减革及近年冒滥得官乞如  祖制一体改正从之
　　○庚戌
　　○保定巡抚周季凤言缘边隘口山木  先朝皆有厉禁近被奸民盗采为生炭以觅利宜申明旧约犯者如法勿贷会工部侍郎沈冬魁以易州山产采买薪炭商人道经紫荆关出入今阻守隘口不便于输纳季凤覆奏谓山产新炭虽自广昌蔚州灵丘等处其实奸□不利远涉各就紫荆马二关取以供命皆禁山也今方欲禁之以资障蔽又纵其斩伐则法难行矣宜令易州山厂凡召买薪炭发银给文遣官赍赴大同府收买该府给文传送以归管粮通判从中勘验出入公文真伪如有私自采取关隘留难者各治其罪奏下兵部请仍令季凤会冬魁熟议便否其缘边隙地令所司筑墙种树列卒戍守俱如季凤言从之
　　○广西蛮贼梁公当数千人寇掠临桂等州县镇守太监傅伦以闻时巡抚张嵿久未抵任总兵朱麒副总兵张祐皆因循观望左右两江兵骄骜不受调上命降敕切责麒等其略曰此贼岁勤王师尔等数以微功受赏不能为国长虑攘除凶孽今永安荔浦修仁洛容诸寇焚劫横行生灵受害麒因循坐视若罔闻知祐假托公务逗遛思州嵿闻命即安不时赴任皆怠玩失职罪各有归念当用人之时姑从原宥自后宜悉心思过以图后功敕至之日嵿星驰赴任与麒等严督张佑及土汉领军官员分布要害相机抚剿务出万全毋贻后患
