<!-- { "loadSidebar": true } -->
　　○先是咸宁侯仇鸾言秦宁福余二卫夷人畏虏徙避夹墙宜抚回原卫驻牧如果寡弱不能自立惮归故土亦当计计处安插并经略所遗原卫地方毋为北虏侵据有旨令总督侍郎何栋会辽东镇官从长计处以闻至是栋等议报朵颜泰平福余三卫夷人国初各有分地朵颜在山海关以西古北口以东蓟州边外驻牧泰宁在广宁境外福余在开原境外辽河左右驻牧数年前北虏小王子打来孙一部侵驻三岔河泰宁夷人屡与讐杀间避入夹墙今已久复故地三卫头目都督等官每岁自喜峰口入贡如常初未告急其辽东属夷若虏患者多系二卫部落夷性随水草迁徙无常非可安插第节年遭虏屠掠终不外附宜加抚处今其摅诚图报御虏有功者许奏请升赏如朵颜例则远人安而边方有赖矣得旨各夷既渐复故地仍再抚处令其御虏报效有功奏请升赏
　　○乙亥
　　○户部尚书孙应奎礼部尚书徐阶掌詹事府事礼部尚书孙承恩原任兵部尚书冠带办事王邦瑞刑部尚书顾应祥工部尚书胡松俱自陈乞罢诏应奎等各尽心供职不允辞松既衰病准致仕邦瑞巧词怀怨无人臣礼令为民不许再用
　　○户部左侍郎骆颙总督仓场左侍郎瑞廷赦礼部左侍郎聂豹张时彻赵锦工部左侍郎龚辉右侍郎梁尚德右佥都御史王学益掌通政司事兵部左侍郎孙禬新升南京大理寺卿郭鋆掌国子监事太常寺卿闵如霖光禄寺卿高澄太仆寺卿高耀各自陈乞罢诏俱照旧供职
　　○丙子
　　○通政司左通政陈时右通政赵文华罗廷绣大理寺左少卿沈良才右少卿倪嵩太常寺少卿张鹗翼太仆寺少卿张舜臣刘大直余＜彳胤-丿＞绪顺天府府丞窦一桂各自臣不职章下吏部议覆诏俱照旧供职惟陈时以年老致仕
　　○丁丑  恭仁康定景皇帝忌辰遣定国公徐延德祭  陵寝
　　○戊寅
　　○大学士严嵩言伏蒙  上谕问考察及今边情或有当急计者臣等切惟考察之典以甄别贤者而时急修攘大臣去留厥繁尤重本兵之选仍待部推以俟  圣明简用又连日风沙此固方春条风鼓动发生万物之时似未为异但阴云重布沙土随扬景候未甚和霁其虏情必要严备诚未可一日而缓也＜锍-釒＞入报闻
　　○庚辰
　　○祭历代帝王遣咸宁侯仇鸾行礼驸马谢诏尚书孙承恩侍郎程文德徐可成分献  诏停南关厢土城工先是诸臣建议筑城  上以事体重大且选将练兵休息民力待来秋农隙举行后因居民宋良辅等奏愿自出财力乃择日兴工及时特召掌锦衣卫事陆炳问以筑城便否炳对南关居民稠密财货所聚筑城防卫未为不可但财出于民分数有限工役重大一时未易卒举宜遵前旨俟来秋行之  上以为然命即停止
　　○辛巳
　　○清明节遣英国公张溶定国公徐延德长宁伯周大经驸马都尉邬景和分祭  八陵都督佥事沉至祭  恭仁康定景皇帝中官祭  恭让章皇后玉田伯蒋荣祭  孝洁皇后沉至祭哀冲  庄敬二太子各陵坟
　　○升协理戎政兵部右侍郎赵锦为兵部尚书时尚书员缺吏部会推行取到京提督两广尚书张经总督宣大侍郎苏佑及兵部侍郎聂豹奉旨再推经略易州兵部右侍郎翁万达及锦  上乃用锦又诏朝廷称制不许称总制昨会推时夏邦谟都不遵奉口谓总制大臣自肆可乎令对状邦谟引罪切责而宥之
　　○遣户部主事周俶王之诰往南直隶浙江查推积逋
　　○乙酉  诏改湖广氵□丐阳州豆□□河驿于京山县从巡抚都御史屠大山奏也丙戌
　　○吏科都给事中张秉壶等以考察拾遗劾南京刑部尚书传炯兵部左侍郎掌通政司事孙禬南京刑部右侍郎虞守愚巡抚都御史于湛许论右佥都御史张濂南京太仆寺卿谢兰国子监祭酒周文烛户部授郎中梁宜罢刑部尚书顾应祥兵部左侍郎史道南京工部右侍郎严时泰宜令致仕户部左侍郎骆颗工部左侍郎龚辉右副都御史赵汝濂汪宗元张素尚宝司少卿边侁宜调用吏部尚书夏邦谟亦当酌议改用别选才贤以代之得  旨孙禬许论留用顾应祥骆颗龚辉改南京用赵汝濂汪完元边侁以原职张濂降一级俱调外任夏邦谟史道傅炯虞守愚严时泰谢兰张素于湛周文烛俱致仕尹梁闲住升南京尚宝司卿汪集为南京光禄寺少卿
　　○丁亥
　　○经略紫荆关兵部右侍郎翁万达以考察自陈不职  上谓其无奋勉效力之忠令革职闲住已万达＜锍-釒＞谢  上摘＜锍-釒＞中有一人字失擡头为不敬复黜为民
　　○总督宣大山西兵部左侍郎苏祐总督蓟辽兵部右侍郎何栋巡抚顺天右佥都御史吴嘉会巡抚宣府右佥都御史刘玺驻守昌平右佥都御史许宗鲁各以考察自陈  诏俱供职如故  赐后军都督府都督佥事张琦祭二坛以扈从功也
　　大明世宗肃皇帝实录卷三百七十

大明世宗肃皇帝实录卷三百七十一
　　嘉靖三十年三月己丑朔  孝肃皇后忌辰遣长宁伯周大经祭  裕陵
　　○辛卯
　　○升吏部左侍郎李默为本部尚书南京右都御史欧阳必进为工部尚书
　　○壬辰
　　○虏酋俺答以去岁冬自宣府求贡朝议不准入春请求益数屡叩宣大各边陈款其子脱脱复率十余骑诣宣府宁远堡暗门呼通事出攒刀为誓求通贡市赠通事马二匹留真夷虎剌记等四人为质而去未几复缚我叛卒朱锦李宝以示诚恳于是宣大督抚苏祐等以其事闻曰去年丑虏逆天犯顺震惊畿辅今者复屡以贡马为请虽虏情变诈难以遽信而据其踪迹约有数说盖闻我  皇上赫整六师将出北塞问罪其畏威一也虏昨岁犯顺归人畜多死闻多怨艾其悔罪二也虏甚嗜中国货卤掠则利归部落求贡则归酋长其贪利三也小王子者俺答之侄也俺答桀骜久不听其约束而耻为之下兹求归顺将假朝廷官爵与其侄争雄其慕名四也臣等多方译审累次哨探参伍虏情有此四者今虏屡递番文动称故典援比各夷留使为质缚叛示信揆情度势有难直拒者臣等窃以在虏之险诈难测在我之制驭有道求贡之初其诚与诈似不必深究既贡之后其顺与逆亦难以逆睹何其虏以求贡为名其词顺而朝廷许之其体尊若是则可许矣苐当不忘戒备使其诚也固在吾覆诚之中不诚亦又□月以待之足以慑其气而不堕其讨故曰不必深究也既贡之后虏果肃共天命保塞来王始终不二未可知也或其部落不一谲诡无常肆彼无厌要彖难从未可知也中国苐当无问顺逆时加谨备为善而又安能逆睹哉大抵自古帝王之御夷狄以不治治惟之先自治而已为今之计宜外示覊縻内脩战守虏既称部落众多食用不足欲先许开市以济自前令其将各部夷众于宣大延宁分投开市以□□豕之布帛米粮易彼之牛羊骡马既可以中彼所欲因借以壮□□豕边备虽又□月所费亦不为虗且夏秋之间分其兵马纵又□月异心亦难遽合交易之际量加犒赏亦可以剌探虏情预为经略虏果奉约惟谨终岁不内犯俟至来春然后议其通贡如其蓄诈不诚秋高复肆则我之边备原未尝弛曲直诚伪胜负自分虽有狡黠再难藉口伏乞  宸断速赐施行边方幸甚诏兵部会廷臣从长计议以闻于是兵部尚书赵锦会同咸宁侯仇鸾等吏部侍郎李默议称永乐成化间皆尝说马市辽东以待海西女直及朵颜三卫诸夷今虏酋俺答等求开马市既以所亲信夷俊虎剌记等为质复缚送我叛人朱锦李宝情词诚款似宜比照辽东事例暂为允许第其事体重大经始当慎请简  命练习边事为夷虏知名文职大臣一员奉  敕前诣大同选委夷虏素服参游武臣一员会同总督镇巡召集虏酋宣谕威德果能约束部落再不敢犯塞许于大同五堡边外开立马市本部发马银十万两令买叚等物充用其宣府延宁诸镇听各督抚官酌量地方与就近各夷部落开市每年四次俱各于冬季约限马数仍谢各镇严兵益备用戒不虞一应绥接防范事宜悉听差去大臣从宜酌处务求经久可行候市易毕日还京覆奏＜锍-釒＞入  上意未决以问内阁大学士严嵩对此事边臣计虑亦甚周详盖用以缓彼之入修我之备非以此为可恃而遂忘备也既兵部会官议奏相应暂准开行但一年四次每次用马价银十万两似期密而费广且犬羊溪壑将来难以限阻臣一年惟准开二次为宜  上然之乃下其＜锍-釒＞曰尔等谓边臣译审虏情诚恳准岁开马市二次马价如议给发文武二臣所司各举以闻各总镇官仍严缉奸细无今私自交通争利启衅漏泄边情违者重治不贷余悉如拟寻又谕吏部致仕侍郎史道亟取来京命以原职兼右佥都御史前赴大同经略边事其武臣兵部请以京营参将往洪往从之
　　○丙申
　　○改南京礼部尚书万镗为刑部尚书户部右侍郎傅凤翱为兵部左侍郎兼右佥都御史协理京营戎政南京户部右侍郎方纯为户部右侍郎提督抚治郧阳右佥都御史任瀛提督操江
　　○总督湖广川贵右都御史张岳督集三省汉土兵分哨剿苗湖广分栗四狥脑等七寨四川分吕蜗普杓等八寨贵州分鬼提麦地等十五寨约以去年九月三日三哨并进至十一月终贵苗三十寨俱破共斩获六百余级余苗多溃窜林箐及有凭险聚保者兵乃进驻铜仁府督兵摉剿至今年正月间人擒斩九百七十余级乃以捷闻谓自大举以来四月有余擒斩贼且一千八百有余其逃伏林箐饥饿死者且众虽贼首龙许保吴黑苗木获而其母妻子弟悉已就缚其捕诛余寇得穿山漏网入于土司地方者计亦不多时下春深宜暂遣土兵归农量留精粹旗军打手及附近土兵防守并挨捕不服招抚残党其湖广蜡尔山诸苗寨紏同贵苗作孽屡抚不从怙终已甚臣严行永保酉阳各土司合兵攻剿地方暂平其一应善后事宜臣等酌议具奏诏兵部知之  诏试监察御史李承华朱瑞登刘世魁陈善治尚维持王光祖雍焯龚恺钱鲸庞俊孙永思郑本立李秋李一瀚郭仁王绍元各实授
　　○徙四川重庆府定远县治于庙儿湾以旧基为水所啮也
　　○丁酉  上谕辅臣  显陵不异  天寿事体当同少文武二人奉守大学士严嵩言  二圣陵寝□八所在委宜崇重添用奉守官员  圣虑极当但臣等思得凤阳  祖陵止内监守备武臣留守  显陵设官创制盖准于此  天寿文武奉守近因防虏添设事宁省革惟  圣明裁之  上是其言遂不增设
　　○戊戌
　　○吕平怀柔县草防大治典守诸臣罪知县黄谧先任主事任维钧各降边方杂职见任主事王霁夺俸半年余罚治有差
　　○兵部尚书王以旂总督宣大粮饷户部右侍郎傅凤翱巡抚河南右副都御史葛守礼巡抚山西右副都御史许论巡抚狭西右副都御史鲍象贤巡抚辽东右副都御史蒋应奎巡抚宁夏右佥都御史张镐督理粮饷驻守通州右佥都御史王忬督理山西屯牧右佥都御史王达各以考察自陈乞罢  令各供职如故  命故锦衣卫带俸指挥佥事卢惠子王□赞袭父职王□赞靖妃兄也
　　○己亥
　　○升浙江左布政使连矿为都察院右副都御史总理河道  命原任巡抚辽东都察院右佥都御史于敖以原职经略易州地方
　　○辛丑
