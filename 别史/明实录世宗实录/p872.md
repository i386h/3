<!-- { "loadSidebar": true } -->
　　○戊辰刑科给事中戴儒言顷奉明诏令两京大臣科道及在外抚按官询访贤才各举所知旬月以来竟无一人应诏者岂直无一人可举耶但人情狃于故常以为循资计俸叙甲问年乃迩来官人之法或有所举未必尽谐众口所举虽贤未必能破格登用甚则忌人者多有僣逼之嫌自固者恐致朋比之谤百虑横生相视莫敢先发耳请申前旨严立期限内外三品以上无庸荐议已惟四品以下内寺丞郎中员外给事中御史等官从在京堂上官荐举外副使参议运使佥事知府同知知州等官从两京科道及抚按荐举多者十余人少者亦不下三四人凡被五人以上同荐者即时擢用三四人同荐者留备采访一二人同荐者如常迁转废格者罚无贷如是则各举所知而豪杰之才咸得举用矣＜锍-釒＞入  上曰举用人才屡有旨令两京大臣科道及在外抚按官询访论荐何通不遵行宜照前旨用心咨访果有才识优异堪以任重者不拘资格从公举荐吏部遇缺酌量奏请简用不许避嫌推托
　　○庚午改南京工部尚书章拯为工部尚书初吏部以工部尚书员缺会推者再皆不当  上意乃特用拯
　　○升湖广布政使司右参议崔桐为本按察司副使提调学校
　　○复差两直隶及各省清军御史灾伤重者仍暂停止俟岁丰举行
○辛未改国子监祭酒魏校为太常寺少卿校本以大理寺少卿改祭酒及是以经筵进讲不称旨诏吏部改用
○升浙江按察司佥事孙元为四川按察司副使礼部祠祭司员外郎周佐为湖广按察司佥事
　　○壬申起原任巡抚辽东右副都御史张云为户部右侍郎
　　○癸酉  万寿圣节赐百官节钱免宴
　　○  孝慈高皇后忌辰祭  奉先殿
　　○升都指挥使崔文署都督佥事充总兵官提督上下江防巡捕盗贼初兵科都给事中夏言等言镇江等处盗贼纵横沿江兵力单弱全无备御乞专设镇守江淮总兵官于濒江要会处所驻劄付以捕讨之责  上是之令推素有才望谋勇者二三人简用兵部覆言南京故有武职大臣专管操江兼理巡捕事权原重防御江洋正其职守止缘敕内开载不专内有掣肘之嫌外无节制之权徒拥虗名事难责成今既欲添设总兵官所理者皆操江巡江之事原设操江武职大臣若复仍存恐互相牵制难以行事宜将见任操江安远侯柳文专在南京中军都督府佥书管事别推一员令其领敕专管操江巡捕  上曰操江武臣仍旧防御江洋盗贼总兵官如前旨会推二三人以闻因会推右都督马永都督佥事杨锐都指挥使崔文特用文
　　○丙子工科给事中陆粲言大学士张璁桂萼凶险之资乖僻之学曩自小臣赞议大礼蒙  陛下拔寘近侍不三四年位至极品恩宠隆异振古未闻虽损躯陨首未足以报乃敢罔上行私专权纳贿擅作威福报复恩讎璁虽狠愎自用执拗多私而其术犹疏为害犹浅桂萼外若宽迂中实深刻忮忍之毒一发于心如蝮蛇猛兽犯者必死臣请姑举数端言之尚书王琼奸贪险恶在正德间交结权奸浊乱海内罪不容诛而萼受其赂遗钜万连章力荐璁从中主之遂得起用乃为之言曰使功不如使过琼虽有过材不可弃昌化伯邵杰本以邵氏养子争袭伯爵人所共知而萼受其重赂力为主张竟使奴隶小人滥膺封爵勋戚世胄羞与为伍萼所厚医官李梦鹤假托进书夤缘授职与居相邻内开便门往来常与萼家人吴从周及序班桂林嘱事过钱道路之人皆知之又引乡人周时望为文选司郎中通同鬻选时望既去代之者胡森森与主事杨麒王激又皆辅臣之乡里亲戚铨选要地尽布私人升黜予夺惟其所欲萼典选仅踰年引用乡故不可悉数如原任工部尚书今致仕刘麟其中表亲也礼部侍郎严嵩其子之师也佥都御史李如圭由按察使一转而径入内台南京太仆寺少卿夏尚朴由知府期月而遂亚卿寺礼部员外郎张敔通律历而假以结知怀金钱而为人请托御史戴金承望风旨甘心鹰犬此皆萼之亲党相与比周为奸者也礼部尚书李时柔和善逢狡猾多知南京礼部侍郎黄绾曲学阿世虗谈眩人右谕德彭泽夤缘改秩玷躐清华此皆阴厚于璁而阳附于萼者也謟佞之辈相师成风人心士习败坏极矣萼等威势既大党与又多天下畏之重足屏息莫敢公言其非不亟去之臣恐凶人之性不移怙终之恶益甚将来必为社稷之忧伏望  皇上大奋乾刚速加诛窜仍将其心腹及诸阿谀之徒重加惩治庶几公道昭明人心痛快  上览奏批云朕习以大礼未明  父母改称时张璁首倡正议奏闻更复后桂萼赞议自礼成之后朕授官重任盖以彼尽心救正忠诚之故今彼既顿失前志肆意妄为负君忘义自取多愆朕不敢私张璁仍以本职令回家深加省改以图后用桂萼革去散官及学士职衘以尚书致仕周时望李梦鹤桂林吴从周令法司逮问刘麟革去新升职御令以原职致仕不许起用黄绾彭泽等并桂萼在吏部所选大小官员除堪用者弗问但有私厚不堪用者吏部会同该科官从公查奏定夺李时安心办事邵杰严嵩李如圭罢陆粲既居言官何不早奏坐观至此乃却上言非本心之忠也下法司逮问寻命璁驰驿去
　　○丁丑升河南按察司副使潘鉴为四川按察使云南按察司佥事刘彭年为湖广布政使司右参议
　　○裁革南京通政使司参议一员太仆寺光禄寺少卿各一员吏部文选验封稽勋司官各一员户部福建狭西湖广浙江山东山西河南云南四川贵州十司员外郎各一员检校一员礼部仪制祠祭司官各一员兵部武选车驾二司员外郎各一员武学训导一员会同馆副使一员刑部浙江山东狭西湖广广西江西河南四川福建山西十司员外郎各一员云南贵州二司主事各一员检校一员工部营缮等四司员外郎各一员营缮所所丞一员军器局副使一员皮作局鞍辔局大使各一员其各局印信事务军器等局带管龙江提举司副提举一员都察院都事检校各一员浙江等十三道御史各一员大理寺左右寺副各一员太常寺协律郎赞礼郎司乐各一员天地坛山川坛祀丞各一员光禄寺录事一员署丞四员监事四员国子监助教学录各二员钦天监监副一员五官保章正二员灵台郎二员监候一员司历一员挈壶正一员司晨一员漏刻博士二员并漏刻科于五官科五府都事各一员府军等四十七卫知事二十八员乌龙潭仓收粮经历一员以锦衣等四十九卫经历兼理兵马司副指挥各一员留守左等五卫聚宝等二十一门千户所吏目一十六员时南京吏部奉诏裁革冗员＜锍-釒＞下吏部覆南京各衙门堂上官景泰前止设一员至弘治间每设二员遂为常额按诸司事务不多堂官一员已足办理但恐迁转事故新旧不接似宜于户兵刑三部都察院大理寺事务颇繁者各留堂官二员吏部虽称事简但遇考察之期难以他官摄理亦留二员礼工二部俱止留一员且欲革太常寺少卿一员与太仆光禄等其庶官俱如拟减革  上以南京礼部职司庆贺诸礼仪工部职司工作堂上官各仍旧留二员南京太常寺典  孝陵并各坛庙祭祀止留卿一员恐缺时以属官综理非尊事神明之意亦如旧设少卿一员
　　○裁革凤阳府寿州正阳钞关
　　○戊寅  上敕谕文武群臣朕本藩服以我皇兄武宗毅皇帝青宫未建上宾之日遗诏命朕入绍大统以奉  天地  宗社之祀君主臣民当是时杨廷和等怀贪天之功袭用宋濮安懿王之陋事以朕比拟英宗毒离父子之亲败乱天伦之正朕方在冲年蒙昧未聪致彼愈为欺侮幸赖  皇天垂鉴  祖宗默佑以今辅臣张璁首倡正议忘身捐命不下锋镝之间遂致人伦溃而复叙父子散而复完厥功具载匪可泯遗朕念彼等忠于王事授以重职擢居辅导欲其全君臣始终之义之美奈何璁等自居官以来不思图终之难顿忘谨始之志自用自恣负君负国所谓事端昭然众见而桂萼尤之近以言官屡劾朕不敢私论法本当寘诸刑典特从宽贷璁令回家创悟以资后用萼夺其散官并学士职行□缶回籍致仕其余党分别区处庶几恩之中义之公两尽焉顾给事中孙应奎王准陆粲居言官之列有耳目之寄既知大臣若斯却乃坐观至此方行举劾实非忠爱之本心亦负朝廷之所任应奎首为进言姑免究并陆粲已究外王准也令法司逮问兹特谕尔文武群臣令咸知朕意璁等罪既不可掩而功尤不可泯内外大小官员军民人等毋輙乘此挟私奏扰敢有违者重治不宥尚赖文武群臣协力同心匡朕不逮凡近日所行事有未当者俱许条奏更正可行者不许概陈勿得罔上纵私仿效为事事或败露法典具在必罪治之尔礼部便行都察院刊布天下悉使知之
　　○录致仕太子少保南京吏部尚书吴一鹏孙尚朴为国子生一鹏先荫子子孝后中第请补荫许之
　　○庚辰升翰林院侍讲学士许诰为太常寺卿管国子监祭酒事
　　○辛巳命浙江署都指挥佥事万表南京大教场坐营
