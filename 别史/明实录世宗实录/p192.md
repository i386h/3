<!-- { "loadSidebar": true } -->
○壬午  驾祀山川诸神先是  上谕礼部惟我  太祖高皇帝定严祭祀之条于  皇明祖训内山川诸神之祭皆无遣代之者后以出入不便命官行礼今灾变多端宜祷于神以祈转化是年秋祭山川诸神朕欲亲往其具仪以闻礼部尚书李时等议谨按山川岳渎之神皆所谓受命于  天而主祐下民者古先帝王率致慎躬祭精诚昭假是以雨晹时若灾害不生民用大和我  太祖  太宗凡山川诸神悉躬致祭未闻遣代嗣后因坛在郊外乘舆一出则有卤簿大驾之设六军拥护之劳且越宿而返遂命官行礼今  皇上厉精化理恪谨  天戒忧恤民隐屡形诏旨近因四方灾变亲出祈祷兹复上稽  祖训欲亲祭以期昭假转灾为福敬神恤民诚古帝王之盛节臣等闻命不胜忻跃窃以旧山川等祭例于中夜行礼  圣驾先一日出郊宿于斋坛祭毕复俟侵晨回銮计越两日方可毕事臣等以为祭有大小礼有隆杀古语有之天子尊事天地修祀山川曰尊曰修轻重较然若祀山川礼仪与祀天无异非所以明品秩而尊神灵宜比祀先农例先期斋戒至日五鼓  驾出诣郊坛昧爽行礼百官陪从其侍卫仪从悉依今春祈祷之仪则  皇上事神之礼既尽其如在之诚而祀事有别简易中度亦可循以常行垂范百世议上  上曰祭祀重事不可苟简祀神之仪须有隆杀人君事天若事亲礼神犹敬长应行礼仪礼部便议拟以闻于是时等拟上仪注一先期二日太常寺官奏致斋文武百官各于本衙门斋宿太常寺具祝文前期一日遣官致告  太庙  世庙如常仪太常寺预设祭品香帛于各坛设  上拜位于坛之殿内锦衣卫设仪卫侍从如视牲仪至日早  上具翼善冠黄袍御奉天门文武百官除该陪祀官先诣坛所伺候行礼其余各具锦绣衣服朝如常仪太常寺官跪奏请  圣驾诣山川坛  上升轿百官趋出午门外东西序立候送  上至坛由东天门入先农门内降轿导引官导  上入具服殿易祭服少憩陪祀官各具祭服于坛之东西候立导引官导  上由殿中门入陪祀官于丹墀内各就班典仪官唱执事官各司其事导引官导  上至拜位内赞奏就位典仪唱迎神乐作内赞奏鞠躬四拜兴平身传赞百官同乐止典仪唱奠帛行初献礼乐作执事官各捧帛爵跪进于  神位前乐止典仪唱读祝文内赞奏跪传赞百官皆跪读祝官跪读讫内赞奏俯伏兴平身传赞百官同乐作乐止典仪唱行亚献礼乐作执事官各捧爵至  神位前乐止典仪唱行终献礼仪同亚献太常寺卿进立于殿内东西向唱赐福胙光禄寺等官各捧福酒福胙自  神位前至  上前内赞奏跪奏搢圭光禄寺官捧福酒跪进于  上之右内赞奏饮福酒饮讫光禄寺官捧福胙跪进于  上之右内赞奏受胙受讫以胙授光禄寺官内赞奏出圭俯伏兴平身鞠躬两拜兴平身传赞百官同典仪唱撤馔乐作执事官各诣神位前跪撤讫乐止典仪唱送神乐作内赞奏鞠躬四拜兴平身传赞百官同乐止典仪唱读祝官捧祝掌祭官捧帛馔各诣燎位执事官各诣  神位前跪捧祝帛馔由中门出内赞导  上少退于御位之左执事官各捧祝帛馔诣燎所典仪唱望燎乐作内赞奏礼毕乐止导引官导  上由殿中门出至具服殿易翼善冠黄袍  上升轿导引官导至斋宫陪祀官各易大红锦绣衣服行一拜三叩头礼礼毕趋出先农门内南北序立  上升辇仪卫侍从如前至午门外仪卫退  上还宫一文武大臣有事故例不该陪祀者先期各具大红锦绣衣服出诣坛所于先农门内南北序立迎候  圣驾祭毕  上御斋宫各官仍同陪祀官行礼制曰可第先期不必遣官告  庙朕出入必亲告  祖考于  内殿迎神送神止用两拜礼部尚书李时等又议伏睹会典内载洪武十年  太祖高皇帝祭山川诸神  上亲行中七坛礼余坛以功臣分祀及详祝文内载月将城隍等神俱为一通则两庑六坛俱在祀内似可免分献又近年遣官行礼亦无分献者乞  圣裁制曰祝文如旧两庑遵我  太祖钦定典礼东庑遣大学士翟銮西庑吏部尚书方献夫各分祀行礼驾回作乐如例初  上谕辅臣杨一清翟銮兹祭山川诸神仪久不行祭服不宜同郊社当用皮弁辅臣以神有尊卑则礼有隆杀祭山川诸神祭服诚不宜上同郊社但会典未尝开载稽之大明集礼诸书亦无用皮弁之文然议礼天子之事定制自今以垂后法亦无不可  上复谕云天子既亲祀何必计其服之重轻辅臣因请断用皮弁既而繙阅内阁所藏存心录内载祭太岁风云雷雨岳镇海渎仪注  皇帝具皮弁服行礼因上言  太祖高皇帝载之存心录正与  圣谕相合  圣祖神孙一道非臣下所能仰及臣等检阅弗备考究弗精责不可辞第百年旷典今日始行宜下所司著之令甲使后世有所遵承制曰可
　　○六科给事中刘世扬等十三道御史张珩等各＜锍-釒＞陈罪  上曰世扬等职君言路朕每责令直言往往隐忍缄默比见孙应奎论劾乃有此奏本当论究但既认罪姑宥之自今凡有所见务竭诚尽言以副朕求言图治之意
　　○赐卫辉王弥鋿恩纪含春堂诗敬一箴通鉴纲目并堂名师古从其请也
　　○朝鲜国陪臣吏曹参判柳漙等呈言本国祖李旦不系李仁任之后而  皇明祖训及大明会典所载俱属仁任已于永乐及正德间奏请改正俱蒙俞允而迄今尚未行今幸遇重修会典乞为改正礼部以请  上许之诏开送史馆纂辑据所陈建国本末言旦初名成桂其先本国全州人二十八世祖翰仕新罗为司空新罗亡翰六世孙兢休入高丽十三世孙安社仕元为南京五千户所达鲁花赤世袭其职元季兵兴安社曾孙子春与男成桂避地东还至正辛丑当高丽恭愍王之十年有红巾贼二十万众入境成桂领兵剿贼有功授武班职事时尚未知名恭愍无嗣阴畜宠臣辛肫之子禑为己子晚多躁暴为嬖臣洪伦内竖崔万生等所弑权臣李仁任车裂伦万生于市立禑为嗣其子昌为世子禑十六年擢成桂为门下侍中时禑遣将犯辽东成桂为副将行至鸭绿江与诸将议不宜得罪上国乃还禑惧逊位于昌昌以洪武二十二年宣谕以伪姓见黜而复王氏之裔定昌君瑶主国事仁任罪窜于外既王瑶又不义国人愤怨乃共废瑶推立成桂成桂请命于  太祖高皇帝乃命成桂为王国号朝鲜改名旦云
　　○甲申广西道御史王化劾奏兵部尚书李成勋王琼工部左侍郎何诏刘思贤南京礼部侍郎黄绾顺天府府尹黎奭太常寺卿陈道瀛大理寺左少卿曾直右寺丞叶忠兵部武选郎中刘景寅云南按察使张祐佥事樊准皆阿党璁萼助报恩讎纳贿迁官假作威福巡抚顺天都御史汪玉巡抚应天都御史陈祥巡抚云南都御史欧阳重巡抚延绥都御史萧淮右谕德彭泽编修张衮皆反覆小人倾陷善类变乱白黑颠倒是非俱宜罢黜仍自乞诛谴以为言官不早言事之戒  上命李承勋王琼曾直陈祥张衮视事如故彭泽叶忠调外任其余吏部酌议奏请王化既言事又认罪姑置不问
　　○乙酉  宪宗纯皇帝忌辰  奉先殿行祭礼遣英国公张仑祭  茂陵
　　○礼部尚书李时左侍郎严嵩都察院右佥都御史李如圭各因给事中陆粲论劾具＜锍-釒＞求罢不许
○丙戌十三道御史吴仲等言总制三边尚书王琼凶恶奸猾总制两广都御史林富通贿骤迁礼部侍郎严嵩卑污谀佞南京礼部侍郎黄绾柔媚奸贪总督苏松粮储都御史陈祥险恶乖僻巡抚延绥都御史萧淮狡猾卑污巡抚顺天都御史汪玉幸迁酷政顺天府府尹黎奭诙谐狡猾大理寺少卿曾直险陋反覆寺丞叶忠阿附忮害南京太常寺卿方鹏庸鄙猥琐尚宝司少卿姜清守制预升右春坊右谕德彭泽行检扫地中允廖道南奸谗贪墨翰林院编修金璐趋权通贿至如待诏叶幼学吏部郎中胡森员外郎潘潢刘一正主事王激礼部员外郎张敔工部郎中丁洪刑部员外郎张寰南京刑部郎中刘汝輗养病都给事中杨秉文夏言给事中魏良弼监察御史储良材郑洛书敖钺刘模陆梦麟太仆寺丞姚奎类皆阿附为非公论难容俱宜罢黜且迩来改选翰林御史等官甄别弗精冒滥殊甚不次迁擢者才能未称资望弗宜乞敕吏部再加考察分别等第降调＜锍-釒＞入得旨王琼既屡经论劾令致仕别推代之严嵩陈祥曾直叶忠彭泽如前旨并林富方鹏俱留用其余吏部酌议去留具奏人材难得近来改选及推升官若非过恶显著不必泛劾庶免枉人且伤治体
　　○詹事府詹事霍韬上言臣伏见  陛下任用璁萼真如腹心璁萼不善保全自取黜斥夫复何言顾今日之公是公非关系百世者臣不敢默臣谨按璁萼二臣虽事多专主然其自视直以为  主上如此信任我虽粉骨碎首亦所甘心无暇顾避祸福其心可亮若杨一清之奸赃罪状则难以尽言如纳张永之馈而为之引荐受萧敬之馈而为其家人求校尉此犹可言若去年引门生冯清出镇宣大交通中盐买窝卖窝军士激变科道论劾遣官往按而一清遂嗾御史成英奏止之以掩赃迹自是边军愈横边防愈坏此其纳贿之罪小坏纪纲之罪大也知县刘一中考察去官以书投一清曰昔年馈老先生银二千两求行取今去官矣盖欲一清起用之也一清为作弊令卖盐取利以偿之此亦纳贿之罪小坏纪纲之罪大也中允廖道南进洪范＜锍-釒＞  上感其言命翰林官轮日入直备顾问一清恐翰林官在内语及政事或发其奸改议翰林官二八日轮两员讲大学衍义仍以大学士一员领之一以箝讲官之口一以蔽  主上聪明此其专权之罪小误  主之罪大也一二年来灾变屡降各有事应为一清者正宜条陈某灾为某事之应修省消弭以召太和乃隐默不言暗移过失归之  主上俾  主上日夕焦劳莫知为谋一清又复幸值灾变暗嗾内官以中伤同列此其不职之罪小误国之罪大也璁萼每诋一清一清亦讐璁萼怨积已深党植已分构谋已密一清遂鼓嗾言官攻击璁萼滥及善类且一清尝语内臣曰张璁桂萼与霍韬修大明会典查内臣员额他日额数既定则将尽革额外冗员矣以故内臣人人自危致有今日彼陆粲岳伦之＜锍-釒＞皆非其本心特为一清所诱劫遂颠倒至是耳臣姑未尽究粲伦之说惟即其害义之大者一二言之粲之言曰文选郎中周时望主事杨麟皆江西人也桂萼亲党也胡森王激浙江人也张璁亲党也然则陆粲非南直隶人耶非杨一清亲党耶又陆粲与侍郎徐缙皆苏州人陆粲徐缙又皆王鏊门生徐缙主考南京而陆粲中式律以乡里邻近则徐缙宜避同门汲引之嫌律以师门笔砚之情则陆粲不宜入试昔陆粲自进其身则不以嫌疑引避律人任官则以乡里为讳何也岂其明于攻人暗于省己耶去年议礼凡攻击璁萼者皆已得罪今则附顺璁萼者又复得罪如是则百官安所适从也臣不能先事调停致大臣攻击诬及善类臣之罪固不能辞且臣与璁萼俱以议礼进官璁萼既去臣岂宜独留乞赐罢黜仍敕吏部法司隐核被劾诸臣罪状果有真迹即寘之市曹以为奸党之戒不者亦为辩理庶为善类之劝此今日国是之大所宜定者臣昧死以闻  上曰所奏事情朕已悉之矣尔昔赞议大礼忠诚昭著宜似旧安心办事不允辞
