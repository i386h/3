<!-- { "loadSidebar": true } -->
　　○乙卯  上谕工部曰近来钱法阻滞由于私铸威行其令内外诸司务遵前旨严加访治宝源局所铸制钱各色匠役人等侵料减工以致转经小滥恶不堪行使尔部中其逐一拏送法司从重治罪并查提督管理等官先以职名闻今后该局暂停铸造户部每年将南京云南及税课司角□羊收好钱一千万文送部转送司钥库以备赏赐之用于是二部以作官姚钦等三人炉头陈霓等十八人执送法司随开具职名提督官侍郎李登云管理官员外韩邦宪其朝夕在局监造则宝源局副使叚相吏部廷朝等诏法司执相廷朝等固钦霓等鞫并核登云邦宪有无他毙具实参奏已刑部谳上狱辞钦霓等节年侵盗铜锡计值银三千六百余两冒破工食三千三百余两当坐永戍相廷朝等受赇故纵当革职为民登云邦宪审无别毙第职守所在责亦难辞＜锍-釒＞入诏夺登庸邦宪俸二月余俱如拟寻以铸造既停裁革宝源局副使一员吏一名
　　○丁巳  孝惠皇后忌辰遣都督同知王极祭  茂陵  孝烈皇后忌辰  奉先殿行祭礼遣清平伯吴家彦祭  永陵
　　○以近岁科场毙多诏增拓举场前地令生徒便于出入官校便于防检其临入试时除监场御史外增遣巡城御史二员先于场门外检阅以进著为令
　　○升巡抚辽东右副都御史王之诰为兵部右侍郎
　　○荫南京兵部尚书李遂孙汉煃为国子生以三年满考也
　　○戊午
　　○户部覆刑科给事中张岳议处清查库藏事宜一各库钱粮专委验中交收该库监守官不许再行发视一凡钱粮角□羊库及扣送太仓先赴巡视科道官役文查对以明出纳一申明积年包揽之禁榜示通衢再犯者坐以重罪一酌量各库货物如系在京通用者徵银角□羊部召商购买不必令角□羊官守候其他土产方物仍徵本色一各府所属钱粮岁委贤能佐贰一人类角□羊不得更佥大户累民一钱粮到日部司自行差官送库不得令无籍保家指称吓财一每岁春秋二季委官会估物价以便官民如有稽迟违误者罪之一内库收粮定以三六九日为期会同科道官从公验发实收以防群小抑勒诏从之
　　○己未
　　○升鸿胪寺随堂鸣赞张朝聘为本寺左寺丞序班侯瓘为右寺丞
　　○庚申
　　○修元景预祝大典九日停常封
　　○朵颜三卫夷人都督影克等遣头目阿黑麻等贡马贺冬至令节以阻雪过期仍给全赏
　　○户部集议漕规八事一修复潜山大湖二县水次以便交兑一九江卫运船原扣湖米三月照数全给以充过湖船料一清江卫河造船指挥仍加把总职名便于钤辖一严催江西安福所新造船料使廉能卫官领之久任责成不许他用其袁州五卫船厂改于吉安南昌卫改于九江各就产木近地团造以后不许再更一有司迟误漕粮及一应轻赍船料运军口粮之类行抚按监充官从重参劾一两浙卫所凋残行掌印官先期选军修船追补旧欠其运官领兑有功者许其更代或别委署印以酬其劳一每年夏秋漕运盛行之时守巡官沿河多设兵吏以防盗贼一遇有失责令本境有司赔补一督运总兵官开府江淮事权甚重知府而下参见礼节宜遵旧规诏可
　　○乙丑
　　○吏科都给事中赵灼条陈考察四事一定取舍言周时小宰计群吏之治以廉为本今宜稍仿其意于百司庶职考其操持清白者虽过必容贪墨有声者虽才必黜则廉吏劝矣一酌降调言调以处偏才降以惩有过义寔不同今才力不及者概拟调用漫无差别甚不得其平宜分为二等才不任繁者调举动乖迕而贪肆未著者降则剂量适均人才亦得以曲全矣一破常格谓近例方面有司罢黜咸有定员又每视群县大小为多寡失之太泥宜以功能为殿最以贤否为去留节一群而数人勿以为奇或数群而一人勿以为纵一抑浮言谓国法于挟私造谤者虽有明禁但止寝阁于一时而不免摘发于他日是阳斥而阴用之也宜敕下所司凡告讦者勿得受理即事状已具湏亟为穷治严反坐之法不得为先入所欺诏从之
　　○蓟辽总督侍郎刘焘列上本镇防秋功罪  上从部议赏焘及总兵胡镇刘汉巡抚温景葵银币有差降游击丁添福王世英二级下参将刘国避事状于督臣验问
　　○丙寅
　　○户科都给事中李邦义劾奏总督漕运巡抚都御史王廷拘滞不谙国计请更简才望者代之吏部覆廷赋性淳朴外若无所长然能实心任事未可轻易也诏留廷用
　　○更定岁贡法令天下督学官每岁严加考校如正贡考不称则起次贡次贡复不称则起次贡以下者必得其人乃已廷试岁贡如一省发回五人以上提学官降级别用
　　○丁卯
　　○嘉善公主薨治丧葬如永淳长公主例如生母妃祭一坛
　　○戊辰
　　○安南都统使莫宏瀷所遣宣抚副使黎光贲等奉表文方物至京此嘉靖二十七年岁例贡也光贲等至中国十五年余矣使臣从士物故过半是至始得达  上嘉其恭顺特赐宴如朝鲜琉球二国陪臣例
　　大明世宗肃皇帝实录卷五百四十


大明世宗肃皇帝实录卷五百四十一
　　嘉靖四十三年十二月己巳朔
　　○壬申  慈孝献皇后忌辰  奉先殿行祭礼
　　○刑科右给事中张岳言比来圣政一新士风丕变然多习于脂韦希宠无诚心为上为民者因陈时宜六事一议禄粮以安宗室自古法莫备于成周周家五世祖免燕会无与庆问无及此王者以贵夺亲止乎其所不得不止仁之至义之尽也今国家自奉国中尉而下皆五世以外亲若欲尽人而赡养之难以塞其嗷嗷待命之口若欲尽人而约束之难以抑其汹汹不平之情虽则生之寔则伤之为今之计莫若少宽严例令各从士农工商之便其有骄纵不法者即以凡民之法罪之至于宗女宗婿所司既隆之体貌蠲其徭役而复使之廪食于官臣以为国家待同姓大苛待异姓太滥衰多益寡亦＜锍-釒＞通禄粮一术也一辨诚伪以端士习今讲学家以富贵功名为鼓舞人心之术而闻风争附者则先以富贵功名横于胸中铨衡一缺则翘首而垂涎馆局一开则热中而濡足司钱谷则慕秩署之清华典刑名则思兵曹之喧吓居台谏则羡卿贰之崇高以为不通其说不究其术则无以满其欲而济其私然后剿窃浮词谈虚论寂相饰以智相轧以势相尚以艺能相邀以声誉初学之士靡然从之一入蒲团皆宛然有圣人面貌且洋洋独喜自负曰吾得为会中人物耳臣不暇论其立心制行何如试即与会之时言语色笑变态多端或觇喜怒于上官定进退之秘诀或腾毁誉于多口发爱憎之神机或间为坚白异同之谈各质己私哓哓不相下二有爵位稍尊巧言雄辩者参言其问众皆唯唯而莫敢发岂天爵之论以人爵而后定乎今群工百执事各有司存既非奠贽于师苐又非结契于朋侪岂宜群萃州处什五成群以惑众听善乎宗儒之言曰愿士大夫有此工夫不愿士大夫有此门户臣以为欲塞其门拒其户在国家于用舍之间慎之而已一公舆论以蓄真材聚而后作室之用成询谋同而后官人之道举今毁誉淆于众口恩怨树之私门当事者执信虗声罔加综核一旦奉命廷推仓皇四顾莫知所举即如近日武臣如任俊之昏庸黄印之狡黜郭江之蒙□目穴□夕□韩承庆之聋瞆皆相继推用又安望其亲矢石鸣抱鼓以立功阃外也夫未尝求之不可谓下无其人臣伏睹大明会典保举人才令臣下各举所知奉职无状者并坐举主臣谓此法不行则真材必不可得乞敕吏兵二部于文武选司置立文簿每月上旬给各司官人一扇令襍举所知记籍之是谓日来月终类集呈堂而留其副于各司因以参互见闻是谓月会季终则大会部寺大臣及科道等官举尤异者数人备录所长一如该部填注之法选司受而藏之是谓时计岁十二月备举四时之收录并各抚按所荐举及外官以事至京有所称列者悉书举主之名具奏质成是谓岁成遇有员缺部臣献其可否  皇上定其去留按图索骏即滥举者无所庸其私矣一遏奸宄以作士气正人君子多不便于群小所贵在上者能培植其气节不为浮议所夺则谗邪之口噤不得肆窃见近时要胁贵势者或以匹夫而荐抚按污蔑善良者或以臧获而诬尊长郎官驭吏过严则谩骂而讦之朝市司听贵下以礼则群聚而诮之铨堂佐贰失意于长官肆行谤讪而不忌里胥怫情于县令敢为越奏而不惩其他假陈言以乱国是借谠论以洩私讐或标榜通衢或投缄私第者殆未可以悉数也姑未论其计之行否而众口铄佥[良]亦可畏矣以故今之从政者皆务老成长厚之名事涉利害輙深避不肯为诘之则曰有旧规在媕妸之习成刚介之气沮士风不振其源坐此臣以为赢缩转化莫切于铨曹辅翼维持莫先于言路今考察届宜痛加振励其有挟私构诬希图中伤者尽法穷治吏部不得执此以疑去留言臣不得据之以恣论劾一核部差以肃官守人臣之义以靖共为大节顷怀私者往往营差取便假道求归而兵部为甚盖各衙门之羌或以租赋或以审录或以关津或以诏令事非得已惟独兵部以给散武官诰命岁取二人焉以催儧柴薪岁取二人焉其他赍送军单查理军册者又不知其几也夫此数事不过持空头尺牍即一吏胥足矣而上烦君命轻遣职官令此辈者出则都舆焉之荣居则享庖廪之馈偃仰私室坐历资俸安在其以劳叙迁也乞敕吏部自今京官有再考秩满者许如例请告一切浮差悉行停寝各部堂官不得私其所属其应差官亦湏刻限而至有违制乞归迁延自便者许科臣指名参究一止开纳以议兵饷今之京邑巨商非不能文绣其服金玉其车然韦藩木捷以过于朝者财赋有经而名器不敢滥也乃司计之臣勤以朝廷之名器括天下之资产臣窃惑之夫开纳事例今之所以久行未未罢者不过以官卑禄薄无甚害耳不知此途一开纨裤＜监-皿立＞章垂绥荡子皆得藉祖父之余资假他人之慷慨朝进粟而夕拜衔真如执券以取寄强梁豪右者恣其称贷以收倍称之息其不至啖民之肉剥民之肤则不足取盈而偿费如之何民不饥且盗也且其钻剌之习足以污铨曹凭藉之谋足以挠选法孟浪之费足以倾财产万一民贫国耗侵渔者无所容则此辈必将束手而不敢进司国计者恐不能罗织以钩之是公私两失也若谓标兵不可乏饷则何不尽罢各处民壮徵其直以给军而颁此开纳市贩之术乎＜锍-釒＞入下所司覆议俱可惟止开纳一事户部以边饷不充请先罢加级穵运例余仍旧时尚书杨博在本兵岳所言多讥切博事且言方今世际清明各部诸臣皆思＜锍-釒＞瀹澡雪以清吏治惟兵部畏缩逡巡不思振刷各司条例杂乱无章胥吏朋奸抟噬武弁此其咎必有所归惟  皇上裁之博闻甚不平乃执奏任俊等推用出于至公诰命诸差自有旧例若军单军册寔未尝遣官也武臣承袭臣自主之吏胥不得与安所□其博噬岳虽不斥言臣臣不敢隐忍以失大臣自处之义且谓廷臣中独臣最为不肖臣又何颜冒居荣次以上玷清朝下羞同列乞容罢归思过  上以博素忠于为国优诏留之已而给事中曹栋因论科场事未言大臣体国与言官轮事当如和羹相济不嫌异同言官之无忌益见大臣之有容大臣之休休乃有言官之谔谔故尧舜虽圣不能无吁咈四岳虽贤亦不能识鲧于未试近乃有小臣尽忠言事而大臣为之悻悻不平者不知天下国家之事果一人一家所能办否乎其语盖侵博也
　　○乙亥
　　○荫刑部右侍郎万虞恺子廷寅为国子生以三年考满也
　　○令顺天府官祈雪
