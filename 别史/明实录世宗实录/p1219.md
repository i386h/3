<!-- { "loadSidebar": true } -->
　　○给事中张承宪奏通者巡抚转迁太连以致政务隳弛百姓受其毙请自今遇有尽心职业劳著闻者二三年间第宜加秩增俸俟其资深功懋特为破格超迁仍湏当其推补之初择才品相应而资历稍浅者充之庶得安心效职异日考以久任责成＜锍-釒＞入部覆如议
　　○丁未
　　○福建福州府地震
○戊申  诏以  孝烈皇后升祔及  哀冲  庄敬太子祔葬礼仪及更复营制纂入
　　○会典从大学士严嵩咸宁侯仇鸾请也
　　○庚戌
　　○镇守云南总兵官沐朝弼进银三千两边
　　○癸丑
　　○升礼部右侍郎孙升为本部左侍郎太常寺卿管国子监祭酒事闵如霖为礼部右侍郎
　　大明世宗肃皇帝实录卷三百七十九


大明世宗肃皇帝实录卷三百八十
　　嘉靖三十年十二月甲寅朔
　　○户部言上年漕粮为水所阻寄囤徐邳等百有七万今遇运之费且不赀宜将各省下年漕粮如寄囤数折微责其原舡原军以来春运赴通州上纳其天津临德等仓亦宜一体运送第天津之通州二日耳若驾数千里空船而运二日之粮劳且鲜功宜将运送临德二仓之船暂留搬运给与僦偿便诏如仪
　　○总督狭西三边尚书王以旂等报延宁马市完凡易马五千余匹虏酋狼台吉等约束部落终市无哗涉秋及冬三边绝警＜锍-釒＞下兵部覆今岁九边功收不战良以马市覊縻之故宣大督抚及在内文武诸臣业已加恩请赉狭西三边总督抚镇及各镇小大奔走诸臣劳于疆事者诏赏以旂及各镇巡官赵国忠刘玺吴曰□折吉象张愚张镐各银三十两纻丝二表里郎中等官迟凤翔等七人副总兵等官王怀邦等六人各银十两升参将等官徐洪等二十二人各一级赦发配将官林丛兰等七人赎罪立功其余都司等官令总督军门差别犒赉
　　○丙辰
　　○以缉捕功荫左都督陆炳一子为锦衣卫百户都督同知袁天章一子为所镇抚升官校喻杰等五十四人各一级又以理刑劳指挥张柏龄周京与旗校陆佐等三人各升一级
　　○咸宁侯仇鸾言蓟镇空虗宜以大宁都司移置其地复虑人情重迁或为大宁所属外卫班军免其京操改拨蓟镇防御诏兵部集廷臣议尚书赵锦等言移镇未敢轻议其所称改拨官军甚当因条为六事以闻一议定区谓蓟镇故设参将四员顷以虏患分为十区画地分守区设一参将今有将无兵似当裁革则原分亦当相度缓急定拟归并一议设官各区参将虽议裁革而春秋领班仍宜添设参将十员游击二人分班赴边防守一议营房班军三万人人授一室并参将游击注劄之所共计银二十万两速宜处给一议挑选大宁两班官军宜汰其老弱而简本户余夫之壮者补之一议分兵大宁官军六万既改发蓟镇宜令总督镇巡等官酌量区分冲僻分派战守又春秋缓急异势春班但以参将四员各统兵五千赴镇余尽分頴秋班六参将仍于其中选游击兵六千责新设游击二员领之与原设游击六员候警截杀一议抚恤蓟镇被虏创残民皆失业一切赋役宜暂蠲免诏从其议
　　○丁巳  慈孝献皇后忌辰  奉先殿行祭礼
　　○癸亥
　　○升左春坊左庶子兼翰林院侍讲学士吴山为太常寺卿管国子监祭酒事
　　○己丑
○廷臣以灵雪应祈上表称贺  上嘉答之因制贺雪吟颁赐朱希忠等七臣
　　○礼部类奏灾异  上曰今岁灾变数多厥有由召内外大小臣工宜各思过□改分赞治理边防尤宜加谨毋得怠忽
　　○致仕兵部左侍郎詹荣卒赐祭葬如例荣山海卫人嘉靖五年进士以户部郎中督饷大同会镇兵乱总兵李瑾欲以城叛降北虏导之入寇荣有机略密以计诱贼党马昇等一旦尽捕诸首恶斩之次日关门迎镇巡官入地方遂定以功升光禄寺少卿历都察院右佥都御史巡抚甘肃调大同加升兵部右侍郎在镇凡四年余召还佐理部事
　　○庚戌春兵部尚书缺荣以疾辞署印是时边事孔棘  上疑其避事免官其秋虏犯都城本兵备极祸议者谓荣以智免逾岁遂卒荣初以定大同乱知名及抚大同军民甚安之同时总督翁万达总兵则周尚文与荣皆一时之选缮亭障治军实虏惮之不敢近迨荣等去大同遂无岁不受虏侵暴边群为虚矣
　　○丙寅
　　○升南京翰林院侍讲学士敖铣为左春坊左庶子兼侍讲学士
　　○丁卯
　　○兵部左侍郎彭黯三年秩满荫其子世均为国子生
　　○宁晋伯刘良玺卒赐祭葬如例
　　○戊辰  贞惠安和景皇后忌辰遣都督佥事王朝用祭  陵寝
　　○壬申
　　○旌表浙江等处孝子王晁节妇吴氏等四人
　　○癸酉
　　○先是巡抚辽东都御史蒋应奎奏顷者各营开垦荒田获稻粱四千余石又新开民田科粮可千七百余石请建义仓以贮营田所获专备修边支给其民粮徵贮各堡军储仓用兑军月粮之数户部覆议报可
　　○巡按御史李逢时勘上五月间虏犯大同左右卫守臣功罪诏降参将尚表守备赵纶胡朝操守陈忠各二级千总刘尔千刘堂崔经参将麻隆佐击孙麒各一级夺总兵徐仁副总兵王怀邦朱汉任汉黄龙俸半年游击刘潭李桂三月下把总等官刘汉等三十一人巡按御史逮治
　　○甲戌
　　○建总报大典于大高玄殿七日  上谕礼部曰朕洪承  帝眷邦家久安乃者逆丑携二导虏侵犯赖有谋勇之臣慑彼凶残竟秋无事咸  天地  宗社之佑兹奉大报停不急之封如例
　　○乙亥
　　○遣成安伯郭应乾等为正使持节翰林院修撰沈坤等为副使捧册封沈王胤移世子恬烄为沈王妃李氏进封为沈王妃第七子恬爖为安庆王鲁府阳信王观燃嫡第二子颐埔为阳信王襄王祐櫍侄阳山王厚频进封为襄王妃张氏进封为襄王妃周王朝炯世子在铤为周王沈丘王睦拷嫡长子勤＜火禺＞为沈丘王夫人王氏进封为沈丘王妃蜀府内江王宾沚庶长孙承□□火为内江王韩府永福王旭潭庶第二子镇国将军融樊为永福王庆府豊林王台瀚庶长子镇国将军鼒樲为豊林王夫人叶氏进封为豊林王妃苖氏为内江王妃王氏为鲁王妃沈氏为徽王妃刘氏为阳夏王妃王氏为德平生王妃介氏为荣阳王妃陈氏为庆云王妃时正使怀柔伯施焘传制不至礼部参奏  上让其违慢命礼部记之俟事竣劾奏治罪
　　○升南京太仆寺卿余胤绪为南京大理寺卿南京国子监司业卢宗哲为南京尚宝司卿
　　○道御史李一瀚查核宣大等处客兵钱粮及宣府团种粮草之数起元年二十九年  命宁夏东路参将郑献充副总兵协守宁夏肃州参将何淮充右副总兵分守凉州
　　○壬午
　　○荫礼部尚书兼翰林院学士徐阶子琨为国子生以擒逆加恩也
　　○癸未
　　○裕享  太庙遣成国公朱希忠代
　　○以明年正旦节遣定国公徐延德恭顺侯吴继爵长宁伯周大经玉田伯蒋荣分祭  诸陵都督佥事王朝用祭  景皇帝遣中官祭  恭让章皇后都督佥事沉至祭  孝洁皇后及  哀冲  庄敬二太子各陵坟
　　○升翰林院修撰王维祯为右春坊右谕德掌南京翰林院事
　　○发太仓银二万六千两于蓟州十八万八千余两于宣府为防御春班官军及征调客兵之用仍运临仓寄囤米十三万六千余石于蓟州
　　○户部言今天下岁入粮草折银及余盐价银共二百万而各边所费已六百余万  皇帝俯从臣等议处增盐课徵粮银广开纳查赎锾举天下一切应徵应取之数而尽括之仅供终岁用来岁以后费将安出请核诸卫门所属官员儒士厨役官校酌议裁革仍将本部钱粮岁所出入盈缩之数撮其大纲籍进仰备  睿览亦使百司庶府咸知此数各为公家惜财凡一切泛用不得任意派取庶可为经久计诏从之
　　大明世宗肃皇帝实录卷三百八十
　　


大明世宗钦天履道英毅圣神宣文广武洪仁大孝肃皇帝实录卷三百八十一
　　嘉靖三十一年春正月甲申朔  上不御殿命成国公朱希忠代行拜  天礼于玄极宝殿文武群臣及四夷贡使诣奉天门行五拜叩头礼  免百官宴赐莭钱钞
　　○乙酉顺天府官进春  上不御命司礼监捧入
　　○丙戌  宣宗章皇帝忌辰  奉先殿行祭礼遣彭城伯张熊祭  景陵金星昼见至十一日没
　　○丁亥大同自尚书史道回京虏欲以牛羊易谷豆者候命不得遂分散为盗无虚日十一月间人入边三次抢掳人畜甚众边臣遣人责问俺答则谩应曰诸贫虏无从得食禁不能止如中国法虽严民问岂尽无寇窃耶我能自不入犯不能禁部下之不盗也及十二月俺答有妹夫卜吉哥者以道远赴市后期俺答虑分市利令自山西求市山西守臣不应则复叩大同与市于大沙沟凡易马四百匹进马十八匹薄暮虏潜众袭入复夺其马匹及掠人口傂其衣而去事闻诏以非时开市又以无备纳侮停巡抚何思及暂管总兵王怀邦俸不巡按御史核状已俺答复遣使进马九匹牵马三百余匹求互市请□□旬收弘赐堡御史李逢时谓诏禁非时市北去逮诸通事于狱于是俺答遂纵贼入掠复攻堡杀人一犯□只沟莺李寨等处参将尚表守备刘勋御之皆败再犯团山墩及威虏张家等堡败游击李桂佐击朱汉兵把总王举弃其军遁警报沓至朝议籍籍咸追咎马市非计咸宁侯仇鸾虑见谴乃上＜锍-釒＞曰马所为欲开马市者将阴修战备也内外臣计欲杀臣乃故弛备以招虏欲其旱负市约而因以中臣臣无足惜如国事何乞下明诏切责诸臣俾各脩战备每镇选死士万人以待臣用虏如入犯令古北口诸将勿遏纵其南下臣当死战于内而出精兵捣其巢于外臣外夹击破之必矣  上曰所论备虏事宜兵户工三部已经理逾年何尚废弛如此其各查兵马钱粮实数以对于是兵部尚书赵锦先覆言京营士马一十五万有奇除分布九门入营与守护  陵寝者除皆选入大将部下通计营掺出战之士与各镇入援之兵不下十万余近又改太宁都司班军五万六千发新设十二参游戍蓟镇战士阗阗倍于往昔何谓无备且鸾欲纵虏深入邀而击之非计也盖蓟州与他边不同畿辅重地岂可使虏衡行即尽能擒之而震惊内地摇动根本所丧固已多矣况我兵积弱之后虽严法重赏驱之进战犹若不前而可豫令以勿遏乎＜锍-釒＞入诏以所上士马数京营行大将在外行总镇巡各令加意训练以待督战将官临发奏请
　　○辛卯时享  太庙遣成国  朱希忠代
