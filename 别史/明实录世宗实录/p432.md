<!-- { "loadSidebar": true } -->
　　○戊申敕谕中外曰朕诞膺  天眷临御大宝二十一年于兹夙夜兢兢钦若  上帝祗奉庙谟罔敢怠遑故凡八柄之操五刑之用皆稽谋自  天考训于  祖恩宥罔偏于近御刑赏大同于宫府凡以成平明之治洽于变之风以期无负  天与  祖宗付托之重虽每自防微岂期是年十月二十一日变生榻寝二逆御氏结宫婢杨金英等大肆谋逆戕害朕躬仰荷  天地  祖宗  皇考妣洪庇百神护佑假手  中宫力捄朕躬获臻宁吉即将逆犯依律凌迟处死各该族属尽夷已遣官祭告  天地  宗庙  社稷及应祀神祇恭行谢典恐中外传疑未的尚怀隐忧手足腹心保爱胥戚兹特降敕抚慰尔等夫朕以冲弱遇兹危笃卒获康宁然非  天地  神人阴佑默相以保我国家万万载灵长之祚何以有此尔等宜念此眷恩深加庆幸安心官守共迓  皇厘睹兹祈天永命之休共飨久安长治之盛尔等其钦承之哉
　　○辛亥以明日冬至节遣定国公徐延德西宁侯宋良臣安平侯方锐分祭  七陵安仁伯王桓祭  恭仁康定景皇帝陵寝驸马都尉谢诏祭  孝洁皇后陵寝
　　○先是辽东巡抚都御史孙禬＜锍-釒＞报斩获虏首二百余级方行勘未覆而巡按御史胡汝辅随奏建州达贼从凤凰城入寇杀守备李汉指挥佟恩等所过卤掠无筭总兵李凤鸣副总兵刘大章及巡抚孙禬罪俱宜治建贼世受国恩一旦反噬宜声罪致讨既而禬自劾并论诸臣罪与贼宜抚状兵科给事中安宅劾禬旬日内奏报功罪顿殊与凤鸣等俱宜革任候勘兵部覆议建州诸夷非三卫等往成化中董山为梗朝廷命将讨平至今五六十年无反侧者今构衅必有所自况号称首恶不过赵那合等数人耳遽加之兵不免玉石俱焚宜遣风力科官一员会同巡按御史勘议再请其他诸酋有不系那合辈党与者从禬议抚之便  上允部议命工科给事中林庭坣往勘之
　　○壬子冬至节大祀  天于圜丘先期命成国公朱希忠视牲遂安伯陈鏸尚书许赞侍郎张潮轮视请  太祖配神及是日行礼俱命成国公朱希忠代英国公张溶遂安伯陈鏸大学士翟銮严嵩分献
　　○祭  祖宗列圣于景神殿命京山侯崔元行礼
　　○免百官宴赐节钱钞
　　○朝鲜国王李怿遣陪臣吏曹参判崔辅汉等来贺冬至令节贡马及方物宴赉如例
　　○癸丑先是  上谕礼部曰朕丕承  天眷届兹长至当俯慰卿等中外爱戴至情以中夜大报未能亲诣  圜丘乃躬自受贺心殊未安其罢之仍谕朝鲜国使臣俾悉朕意部臣以大礼不可废再＜锍-釒＞恳请  上始勉从至日竟以风寒免御殿如前旨文武百官各具表称贺  上皆优旨答之
　　○中宫免命妇朝贺
　　○罢庆成宴
　　○赐朝鲜国王大统历一百册
　　○甲寅山西太原府交城县天鼓鸣
　　○丙辰命安南夷日莫福海袭安南都统使先是福海述其祖登庸属纩之言曰予纳款天朝幸宥以不死而今死也且闻授予都统使虽死勿葬留以俟命若等始终恭顺天朝即无忘若祖矣总督蔡经等以闻  上矜悼之下所司讯实至是经等奏报如福海言赐之敕曰朕惟帝王以天下为家欲使万物各得其所无间遐迩尔安南远处南服世脩职贡近年朝贡不至实惟尔祖登庸之罪已命官往勘征讨尔祖乃能悔罪改过恭上降表备陈私相授受之非愿献人民土地听朝廷处分尚书毛伯温等奏报兵部集议题请谓尔祖登庸畏威感德输情待罪朕仰体  上帝好生之德俯顺下民欲逸之情一切赦之革去国号王封授以都统使之职赐从二品银印俾奉正朔朝贡许其子孙承袭世守地方实为尔类永利也兹该镇巡等官奏称尔祖登庸病故尔系嫡孙且能备陈尔祖纳款之诚属纩之言亦可为善承祖志者矣特命袭尔祖都统使之职仍降敕谕尔其益竭忠诚恪修职贡抚理夷众安静地方以称朝廷怀柔至意用副尔祖恭顺之诚永为多福顾不羙欤一应事宜悉遵原降尔祖敕谕内事理行钦哉福海随差宣卫司官从阮典敬等赍方物上表称贡并献还钦州四峒经又言四峒民久染夷习恐向化未纯请于河州创置营堡而以原设钦州巡检司迁居其中控扼诸夷寝其遗孽使新附之民亦恃以无恐事下兵部覆如其议因言其首倡复峒之议者佥事林希元也今虽罢去功不可泯得旨俱允行赏希元以银币
　　○丁巳狭西巩昌府固原州地震有声如雷西安府凤翔府同日地震
　　○己未升左给事中任瀛吴从义苏应旻为都给事中右给事中戴梦桂卢勋为左给事中给事中杨应奇为右给事中瀛梦桂应奇俱户科从义刑科应旻工科勋礼科
　　○镇守贵州总兵官沈希仪以病乞休诏回卫调理
　　○庚申贵州宣慰使安仁差冠带舍人安菊等来贡马给赏如例
　　○狭西守臣获虏间的纳张世会事闻命枭示各边赏佥事孟雷参将王臣等银币及捕获者如例
　　○壬戌原任大学士问住夏言上表候起居并贺冬至令节报闻
　　○癸亥改制敕房办事太仆寺卿张文宪为光禄寺卿办事如旧
　　○升掌太医院事工部尚书许绅为礼部尚书加太子太保以进药饵保安  圣躬兼视  东宫功也
　　○甲子  孝惠皇后忌辰遣长宁伯周大经祭  茂陵
　　○乙丑选授行人鲍道明推官厉汝进知县胡叔廉李念为给事中汝进吏科道明户科叔廉念刑科行人洪庭桂杨九泽林应箕推官艾朴知县喻时顾问刘庭仪李和芳高节为试御史时浙江道庭桂河南道九泽山东道应箕江西道朴四川道问贵州道廷仪湖广道和芳狭西道节福建道
　　○致仕兵部左侍郎黎奭卒赐祭葬如例
　　○大同总兵官李蓁以北虏入寇守备不设论斩蓁辩领任两月诸凡未备仓猝遇寇以致失事诚非畏怯得旨准行覆勘
　　○壬申改掌都察院事兵部尚书毛伯温为兵部尚书伯温＜锍-釒＞谢  上褒答曰卿总司宪纲久著才望兼南北征伐谙练戎务故特以本兵任卿益宜仰体朕心振举戎政以副优眷之怀仍命伯温不妨部事提督团营军政伯温因言振举戎政必先精择将领抚绥士卒兵将相恤故法令得行迩闻将官往往剥取军需以通贿赂士穷且怨乃驱以御敌宜其败矣臣请敕各边抚按诸臣严行总副参游守备都司及卫所等官洗心涤虑无蹈前毙一切军需悉以给军将官绝营求之路则政本清军士裕衣食之资则士气倍戎政急务莫先于此  上纳其言诏都察院刻榜谕众及缉事衙门悉心访察但遇各边将官入京贿赂夤缘升擢及棍徒指称诓骗者即逮问重治之
　　明世宗肃皇帝实录卷之二百六十八






大明世宗肃皇帝实录卷之二百六十九
　　嘉靖二十一年十二月丙子朔
　　○丁丑致仕南京工部尚书陈雍卒雍浙江余姚县人成化甲辰进士授工部主事累升南京工部尚书以言官论劾再＜锍-釒＞乞休  上廉其枉诏给驿还仍赐岁夫月米年九十遣巡按御史即其家致礼存问至是卒赐祭葬如例
　　○兵部尚书毛伯温言原任宣大总兵张达李蓁善抚士卒近日山西失事重大朝廷不得不问今俱械系诏狱待命诛夷被逮之日士卒攀号如失慈母今以一眚永弃不无可惜乞令戴罪立功其纪功官勘报至日令案候在部候明年有警果能奋勇成功另行查议诏侍法司讯报再请
　　○己卯  慈孝献皇后忌辰  永孝殿行祭礼
　　○改南京兵部尚书熊浃为兵部尚书兼都察院右都御史掌院事
　　○总督宣大侍郎翟鹏以虏遁事宁乞还兼督河南山东敕谕  上命如故诸凡御虏事宜仍与抚臣协同预筹以副简任
　　○广贼蔡子显等百余人流劫江西赣县杀巡捕指挥斯邦爵主簿蔡思贤巡按御史李遂以闻诏夺督抚都御史李显汪玄锡俸各三月副使薛甲守备王鉴等俱停俸戴罪擒贼
　　○庚辰兵部尚书毛伯温奏职方司郎中杨博才识通敏晓畅军事向随辅臣翟銮巡历九边备知夷情今年资已深例宜迁转乞敕吏部仍留在任供职俟积有年劳不次殊擢从之
　　○壬午以岁暮行大祫礼于  景神殿命成国公朱希忠代英国公张溶京山侯崔元安平侯方锐驸马都尉谢诏大学士翟銮严嵩尚书许赞毛伯温陈经甘为霖侍郎张潮马汝骥捧  主行礼
　　○癸未免百官腊宴
　　○甲申命灵州参将彭廉充镇守山西总兵原任山西总兵戴廉充协守大同副总兵广宁后屯卫署都指挥同知郝承恩陕西都司署都指挥佥事保周俱充参将承恩分守马兰谷周分守洮岷河以原任八角堡游击将军张鹏充延绥游击将军
　　○乙酉荫故应天巡抚右副都御史陈克宅子有年为国子生
　　○令奠靖千户所官军月粮如  长陵七卫事例于京仓关支
　　○命广西副总兵张经充镇守贵州总兵兼提督清平等卫以浙江都司署都指挥佥事万表充镇守广西副总兵
　　○升守备镇川堡指挥同知陈力偏头关指挥使袁清俱署都指挥佥事充游击将军力大同清延绥
　　○丙戌升掌中书舍人事傅棨为尚宝司卿九年秩满也
　　○丁亥山西巡按御史魏谦吉奏丑虏连年深入所属州县闻贼先遁未有能为民捍御者此皆平时选用非人今边报稍宁乞敕抚按从公廉察罢斥其不才者听本部于常选之内遴年力精壮才猷练达者铨补吏部覆请从之
　　○戊子升右给事中周采张尧年杨应奇为左给事中给事中王嘉元王梦弼为右给事中采嘉元吏科尧年兵科应奇刑科梦弼工科
　　○增设河南武安涉县守备官一员从巡抚都御史魏有本议也
　　○己丑旌表陕西孝子赵璋等二人节妇宗氏等十三人烈妇黄氏一人
　　○甘肃镇夷守御千户所天鼓鸣声如雷
　　○庚寅  贞惠安和景皇后忌辰遣玉田伯蒋荣祭  陵寝
　　○发太仓银五万两于宁武关补山西蠲免三关钱粮之数
　　○辛卯改巡抚河南右佥都御史魏有本提督南京精储
　　○升司经局洗马兼翰林院侍讲徐阶为国子监祭酒
　　○海西可令河等卫女直都督佥事夫理木等来贡马及方物宴赉如例
　　○吏科给事中周怡上＜锍-釒＞曰臣伏见近日  圣心焦劳于上相臣严嵩计画于下一时诸臣凡内而户兵之长外而督抚之任尽更其人可谓焕然一新矣然臣窃私忧之难久者意气难得者机难待者时  皇上轸虑以边报之方殷相臣怀忧以纶音之激切是皆意气所发未审近日相臣之意气何如也各边抚总有折冲之责户兵二部有区画之权鼓舞振作机不可失未审今日之机何如也往岁御虏者至秋始备今入夏即张皇矣自今及夏时宁有几未审今日所以备此时者又何如也窃见户部尚书王杲简命已久视事无期兵部尚书毛伯温素有时望至李蓁张达之议尤骇众见抚总诸臣更易已经数月迄不闻有建一议画一策为公家计久远者恐意气日沮机会日失时月日迈年复一年深为可忧殊非所以严重新命大举修攘也伏乞严敕诸臣各勤乃职各尽乃心协力同谋以共图实效＜锍-釒＞入  上是其言令中外诸臣各如＜锍-釒＞中所言竭心尽职以副安边忧民之怀伯温＜锍-釒＞辞任  上曰擢卿戎司简自廷推事有当言岂宜缄默自今但斟酌奏请务求至当岂可因人言輙求休退不允辞
