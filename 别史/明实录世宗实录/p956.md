<!-- { "loadSidebar": true } -->
　　○巡抚南赣汀漳右副都御史陆稳奏饶平大墉程乡等处盗贼之生其故有二盖数县僻居山谷宪臣巡历罕至有司得以恣意诛求民不堪命因而横戈四出以逃湏臾之死一也倡乱之徒饱欲而归乡里羡慕以为生计莫利于此故虽民氓亦率乐从二也盗贼难剿其故亦有二军门权重威令不行凡附近有司不过遣人问贺呈递宪纲一册至于一切练兵给饷事宜檄之不从促之不至如人元气一病四肢百骸无从统摄一也道府各官计日迁转盗起不即扑灭苟云招抚抚之不听则荣之冠带许其立功夫为盗既有利矣而吾又荣之人岂不乐从二也臣窃谓内政修则远人服议除盗而不先清吏治非探本之论也请敕部院凡惠潮贪吏廉得其寔者必重其罚毋令苟全其守巡兵备等官如副使邵楩陈柯参议冯皋谟佥事金浙等请照浙江副使谭谕等例但加俸衔留听军门委用不得别补府县正官亦俟夹剿事毕方许离任或计功超擢以偿其劳俱从之
○癸丑以江西用兵革官员赴任水程违限者令抚按官从重参治
　　○户科都给事中丘橓劾奏应天府尹孟淮宁夏巡抚谢淮前为山西布政使与霍州知州禇相阳城县知县卢修可并著贪声而巡抚杨宗气巡按杨储紏劾不及乞并赐黜罚以彰公道  上从部拟留孟淮用令谢淮致仕相修可闲住夺宗气储俸各三月
　　○升湖广左布政使李迁广西左布政使陈尧俱为都察院右副都御史尧巡抚四川迁巡抚保定兼提督紫荆等关
　　明世宗肃皇帝实录卷之五百五


大明世宗肃皇帝实录卷之五百六
　　嘉靖四十一年二月乙卯朔修春祈大典于大高玄殿停常封三日
　　○升司经局洗马兼翰林侍讲裴宇为侍读学士掌院事
　　○兵部尚书杨博等覆江西抚按官奏四省会兵剿寇事宜一请严捕首恶贳一从者听其自相擒斩来降给空名告身三百道于军门充赏二汀邵建宁等处乃贼入江西要路宜令各守臣遇贼合击使无奔逸三御史叚顾言差虽已满而知兵任事请留之纪功赞画四请借支南雄□税湖州盐税及留两广南赣军饷佐费五调兵所过骚扰地方宜专委风力守巡官督押犯者治以军法诏悉如议顾言留监兵时风沙地震相继告灾博以为此皆兵象不宜专备东南因复言今西北之虏宣大蓟镇有俺答辛爱把都儿土蛮辽东有虎剌哈赤狭西吉能及诸小酋老撒秃脱等比乘春扰犯古北燕石之间宜预调辽东大同兵三枝备援而山西延固三镇边墙倾圯宜以时修缮俱报可
　　○丁巳祭先师孔子命礼部尚书兼翰林院学士郭朴行礼
　　○戊午祭
　　太社  太稷命英国公张溶代
　　○己未祭
　　帝社  帝稷命成国公朱希忠代
　　○庚申升南京国子监祭酒秦日□鸟雷为太常寺卿管国子监祭酒事南京太仆寺少卿毛鹏为都察院右佥都御史巡抚宁夏
　　○裁革山东夏津直隶吴桥兴济河南□丘四县各管河主簿一员
　　○升翰林院检讨孙世芳为本院编修以九年秩满也
　　○辛酉诏罢亲耕亲蚕礼所司勿复奏时耕蚕礼久不亲行然每岁礼官犹以故事请
　　上常命户部官祭先农女官祭蚕祇及是复请祭蚕祇
　　上谕辅臣曰耕蚕二礼昔自朕作即亲耕亦虚渎耳必有实焉为是遂俱罢之命太子太保户部尚书武英殿大学士袁炜掌詹府事吏部左侍郎兼翰林院学士董份主考会试
　　○山贼犯福建怀安县提督都御史游震得檄坐营指挥王亳帅三卫军福州府通判彭登瀛帅乡兵剿之登瀛兵先尝贼失利归罪于亳震得执亳笞之斩队长以下四人三卫军不服有怨言会副使汪道昆至教场阅操格杀乡兵数人求杀登瀛不得屯城南久之乃散  壬戌诏户部进银二十万两入内用仍别贮二十万两备取
　　○福建同安倭寇夜袭破永宁卫城胁指挥王国瑞钟埙千户蔡朝阳降之  出原任巡抚宣府都御史迟凤翔于狱调用凤翔初以给事中曾廷芝劾其贪酷下狱行巡按御史勘报至是勘所劾事多诬但举动乖张不谙边事刑部覆请量调以全器使因有是命
　　○癸亥春分祭朝日坛命英国公张溶行礼
　　○播州宣慰使杨烈土舍安国亨及程畨长官司凯里安抚司舍人安个等各遣人来朝贺给赏如例
　　○甲子
　　孝贞纯皇后忌辰  奉先殿行祭礼遣恭顺侯吴继爵祭
　　茂陵
　　○丙寅以京城多盗令兵部侍郎葛缙都督朱希孝昼夜巡卫西苑于是兵部尚书杨博＜锍-釒＞请处补巡捕马匹官军岁发太仆寺银五两两专充捕缉之赏逐游民潜住京师者诏可
　　○辛未准南京试御史尹校史官实授
　　○巡按福建御史李廷龙奏去年十月中海寇破宁德县参将王梦麒知县李尧卿自城上御之皆死因参巡抚刘焘及指挥张铨等十人各失事罪时焘已被论调外任
上命御史逮问铨等赠梦麒都督同知荫一子指挥佥事世袭赠尧卿太仆寺寺丞荫一子为国子生
　　○壬申云南总兵黔国公沐朝弼奏故兄朝辅之丧已归葬南京二侄融巩又相继殁今寡嫂陈氏留居府第郁郁不乐乞送还南京以便祭扫臣以其租入奉之诏从其请令抚按官护送仍给以养赡田产
　　○以去年延绥失事诏逮延绥革任总兵赵应至京问革总兵李琦任闲住下参将何遵道八人于御史问
　　○以广东饶平用兵留三十九年应角□羊军饷十万两于军门支用四十年以后半留
　　○癸酉
　　恭仁康定景皇帝忌辰遣都指挥同知陈书祭  陵寝
　　○户部覆工科给事中邓栋条陈议处蓟州六事一议财用请令都抚官及各衙门严徵积逋痛革侵冒遇有缺乏多方调停计处毋妄奏讨一议本折各镇兵马刍粮例本折兼支然价贵俱例本色贱则利折色请行管粮官通融酌处如遇价贱之时军士愿领折色量减十之一二给放若本色有余而银两不足亦湏裁量支给至于马匹既承调遣所至自有草料该营本色即当扣除一议优恤选兵务求壮徤以裨实用不必取盈原额应得粮饷宜如期如数给之一议督饷调到客兵皆兵备道所督率而稽察之其支粮之数宜照宣大例责令兵备分管其户部郎中宜专管主兵以防侵冒一议支给客兵口粮旧有格眼文册印信号簿近乃捏写花名任意增减请行各备严查实册如有调遣即于项下开注多寡数目起止日期类送各衙门用印编号使应除应给之数全之半支之例开卷了然人不得为奸一议召买督府及管粮郎中宜查各边军马用钱粮之数责令□人就近召买贮仓听用仍令新募客兵近墙驻劄以便操演不得仍驻腹里假名调遣图冒口粮自后非遇调徵烦急粮饷十分缺乏无得开穵运例议入从之
　　○甲戌升山东右布政使曾于拱浙江右布政使徐南金狭西右布政使魏尚濂云南右布政使敖宗庆四川右布政使丘预达俱为左布政使江西按察使姚一元四川按察使卢梦阳河南按察使胡志夔广东按察使熊逵广西按察使毕锵山西按察使吴三乐贵州按察使宋国华狭西按察使亢思谦山东按察使章士元俱为右布政使浙江左参政谷中虗右参政杜拯福建左参政许应元俱为按察使于拱梦阳拯俱福建南金逵俱湖广尚纯三乐俱山西应元国华俱云南锵中虚俱浙江一元本省宗庆四川士元广东志夔狭西思谦山东预远贵州
　　○升大理寺右寺丞吴百朋为本寺左寺丞补服阕右寺丞周如斗原职
　　○刑科给事中赵灼劾奏巡抚云南都御史蒋宗鲁贪纵不职章下吏部覆宗鲁颇悉夷情不当遽罢得旨调外任
　　○巡按御史王好问勘上三十六年虏犯西宁各守臣失事罪状诏降庄浪右参将李嵩甘肃游击将军刘以正永昌守备虎林及甘州卫指挥使刘胜等各三级谪分守西宁卫指挥同知张承恩等充边远军
　　○乙亥山东德州大风雨鱼大者数寸其地为九龙庙
　　○裁革太仓卫知事宜兴县治农县丞各一员平沙洋巡检司巡检一员太仓吴江常熟嘉定丹阳杨巷柒宝税课局大使七员从直隶巡按御史陈瑞奏也
　　○丙子升户科都给事中郑茂为浙江布政使司左参政
　　○升协守山西甘州左副总兵署都指挥佥事吴鼎为署都佥事充总兵官镇守宁夏
　　○丁丑祭历代帝王命定公徐延德行礼
　　○命南京太常寺卿王材以原职管南京国子监事祭酒
　　○戊寅清明节遣恭顺侯吴继爵彭城伯张熊成安伯郭应乾玉田伯蒋荣分祭
　　八陵都指挥同知王极祭
　　恭仁康定景皇帝都督佥事沉至祭
　　孝洁皇后及  哀冲  庄敬二太子各陵坟
　　○升山东布政使司左参政张鉴林懋举山西布政使司右参政王遵湖广布政使司右参政雷逵四川布政使司右参政陈绍儒俱为按察使鉴山西逵山东遵江西懋举广东绍儒本省
　　○两淮巡盐御史王纳讲劾奏淮扬兵备副使姜廷颐心术险诈不堪宪职吏部覆廷颐才可用留之出纳讲云南按察司佥事
　　○己卯建春典于洪应雷宫停常封九日
　　○提督两广侍郎张臬奏逆贼张琏势甚猖獗臣以调集狼兵十万与福建江西会兵进剿分定信地臣臬驻惠潮巡抚福建都御史游震得驻漳州南赣都御史陆稳驻永定得旨如拟仍令协力进兵克期殄灭不许延玩张琏者本饶平县乌石村人以殴死族长惧诛亡命入窖贼郑八萧雪峰党后郑八死琏与雪峰分部其众而琏为最强知县林丛槐尝亲至其巢约降给以冠带琏益骄甚与雪峰兵合纵掠汀漳延建及江西之宁都连城瑞金等处攻陷云霄镇海卫南靖等城三省骚动先是守臣以琏巢介三饶之间四面皆山未敢从言剿之琏虽叛犹扬言听抚以援我师至是白□本等始议大征云
　　○庚辰升工科右给事中邓栋山东道御史陈瓒四川道御史周斯盛俱为按察司副使贵州道御史杨储为布政使司右参议户科给事中李琏工科给事中曾廷芝樊仿贵州道御史陈纪广东道御史刘行素山东道御史袁淳浙江道御史金应南南京给事中马出图俱为按察司佥事栋瓒山东斯盛琏行素山西储淳湖广廷芝纪浙江出图狭西应奎四川仿广东提调学校
　　○大学士严嵩孙锦衣卫都指挥佥事鹄献玉兔一灵芝六十四本方士蓝道行献瑞龟诏遣成国公朱希忠献  太庙群臣上表贺
　　○辛巳礼部会试中式举人王锡爵三百名
　　大明世宗肃皇帝实录卷之五百六终


大明世宗肃皇帝实录卷之五百七
　　嘉靖四十一年三月乙酉朔  孝肃皇后忌辰遣清平伯吴家彦祭  裕陵
　　○升江西左布政使曹汴为都察院右副都御史巡抚云南
　　○戊子四川成都府地震
　　○己丑升太仆寺卿王爚为南京太常寺卿
　　○升狭西布政使司左参政刘自强云南布政使司左参政侯一元贵州布政使司左参政罗时霖河南布政使司右参政张思静俱为按察使广东布政使司左参议表应枢为按察司副使一元应枢俱广西自强时霖思静俱本省
　　○庚寅令抚治郧阳右副都御史汪俅南京太仆寺卿周复俊致仕以南京科道官纠不职方面官冒升京堂故也
