<!-- { "loadSidebar": true } -->
　　○癸巳追治辽东失事罪降锦义右参将王朴官二级革任闲住守堡指挥等官惠辅等六人下巡按御史逮治总兵官马永巡抚都御史刘漳以近方奏功宥之
　　○南京江西等道监察御史利宾等以考察论劾兵部尚书张瓒礼部尚书严嵩工部尚书甘为霖掌詹事府事礼部尚书温仁和吏部尚书许赞都察院右佥都御史胡守中总督漕运右都御史周金提督南赣等处右副都御史郑坤右通政吕希周大理寺右寺丞李鹤鸣翰林院侍读学士廖道南侍讲胡经侍读华察太仆寺卿杨维聪原任太仆寺少卿李邦直尚宝司卿陈箎顺天府府丞姜润身南京尚宝司卿陈鲸应天府府丞朱隆禧各不职＜锍-釒＞上得旨张瓒等十五员已有旨矣姜润身令致仕以许赞等简任已久宾等不宜复以为言责而宥之寻王□赞嵩仁和赞各以被论自劾求退不允
　　卷二百三十终


明世宗肃皇帝实录卷之二百三十一
　　嘉靖十八年十一月甲午朔
　　上御奉天殿颁历
　　○乙未以冬至节遣西宁侯宋良臣安仁伯王桓长寍伯周大经分祭  七陵左都督方锐祭  恭仁康定景皇帝陵寝玉田伯蒋荣祭  孝洁皇后陵
　　○周世孙朝堈奏遂平王府奉国将军安清以  圣驾南巡大建醮典为  上祈福适有鹤自天而下  上嘉其精虔赉以金帛
　　○致仕刑部右侍郎胡韶卒赐祭葬如例赠刑部尚书
　　○丙申冬至大祀  天于圜丘命公郭勋朱希忠大学士夏言顾鼎臣分献
　　○以  慈孝献皇后未小祥免文武群臣庆贺及宴赐节钞宴四夷使臣如例
　　○己亥升户部左侍郎李如圭为南京工部尚书云南左布政使韩士英为都察院右副都御史巡抚贵州
　　○改南京太仆寺少卿崔桐为太常寺少卿提督四夷馆
　　○以水灾免江西南昌瑞州临江吉安抚州饶州南康九江等府所属各县及九江卫税粮如例
　　○海西夷人纳剌忽等十五人款辽东塞来降
　　○兵部以大同阳和等处所上首功未明因言迩来各边奏报功次贪冒日滋升赏无据请申明旧制严混报之罚  上是之令视嘉靖元年诏书例申明遵守
　　○南京兵部尚书湛若水条陈留守南京十事下所司议覆一平物价以苏铺行谓南京大小衙门批牌取货强抑减价候领又难宜行所在诸司痛加禁革一急无告以弘惠泽谓鳏寡孤独责令保甲轮餋如或餋赡不及收入餋济院照例处给无令沮抑侵渔一劝耕桑以富邦本农桑乃衣食之原宜遍查附郭空闲地土种植桑麻自为织纴又必以时巡行郊陌分别勤惰以示劝惩一申礼制以驯民俗我朝品官士民自有礼仪定式而冠婚丧祭悉从文公家礼今习俗相踵奢僣踰分宜申明遵守必烦简得宜士民两便一宣  圣训以固士志谓  祖训及  上宣谕承天百姓之语宜令朦瞽以木铎□洽朝夕宣播仍听参赞尚书随宜躬督一躬骑操以作军气谓内外守备等官阅操必身先士卒亲据鞍马以肃军容不得任情安肆一修武教以餋将材谓武学官生于较阅骑射诵角□羊兵书外加诲以圣贤之道使知忠孝大节参赞尚书亲临稽考一编保甲以□人情谓南京地旷且远宜制保甲之法以便讥察各随街巷不论多少仍令里中自为乡会务成雍睦之俗一励兵马以敷教戒谓各城兵马责任颇烦宜令兵部详加核访有贪酷害事显著者参问罢黜一定四民以恒志业谓士农工□务令各守常业毋使浮民淆杂其中得旨允行
　　○提督漕运镇远侯顾寰以巡仓御史王达论其不职求去  上曰漕运重务方膺委寄今岁挽输稽迟盖河道有阻非提督罪也卿当益尽心供职不允辞
　　○庚子复除服阕提督四夷馆太常寺少卿胡森为南京鸿胪寺卿
　　○升广东广州府知府郑絅为云南按察司副使
　　○命辽东游击将军署都指挥使刘大章充右参将分守锦义地方升寍夏中屯卫指挥佥事赵廉为署都指挥佥事协同分守兴武营地方
　　○辛丑命甘肃游击将军都指挥同知魏庆充副总兵官镇守山西兼提督代州三关
　　○癸卯改南京光禄寺卿杨麒为光禄寺卿
　　○以旱灾免山西太原平阳潞安四十州县及卫所田粮如例
　　○乙巳予徽王厚爝长芦盐二千引先是徽王以用绌陈乞引盐为户科所驳止已复上请更下户部查例以闻户部以例不宜予乞勿听  上重违王意遂予之弟不许诸王援以为例
　　○丙午先是南京广西道御史钱籍论考功郎中章衮奸贪不职状下吏部议覆谓籍职居言路既知衮事迹宜即举奏乃自闻考察黜退方行辩劾而衮于职司重事不能严于防范以致落职人员得以为词其所辩劾之事宜行查勘得旨籍既革职所奏不必行勘
　　○命永昌守备都指挥佥事郑纪叆阳守备署都指挥佥事徐镛各充游击将军纪甘肃镛辽东
　　○诏谪巡按直隶监察御史黄正色戍边先是  圣母梓宫南祔正色奉命护送因劾奏太监鲍忠驸马都尉京山侯崔元礼部尚书温仁和受沿途馈遗太监鲍忠乃言正色以护送官擅于  梓宫舟前骑马执扇及江行涉险又不随舟料理反以风闻之言摭餙诬害有旨锦衣卫捕械赴京严刑讯治  上以正色所犯大不敬遂有是命
　　○戊申升兵部右侍郎张润为户部左侍郎总督仓场督理西苑农事
　　○己酉是年八月虏犯榆林红山墩等处我军力战败之斩获颇多行边使兵部尚书翟銮序别功次以闻诏赏銮及总督天和总兵官周尚文巡抚都御史张珩游击将军郑东北总都指挥何堂各银币有差诸有功并阵亡者巡按御史勘实具奏
　　○辛亥  孝惠皇后忌辰遣英国公张溶祭  茂陵
　　○锦衣卫百户赵锦等援千户周庠例乞随从服色  上谓恩典自朝廷出责锦牵率多人妄行陈乞姑宥不治
　　○复除服阕光禄寺少卿詹荣为尚宝司卿
　　○都察院左都御史王廷相以御史员缺数多＜锍-釒＞请选补诏以各衙门辨事进士学行老成者与行取各官相兼选补今各处屡报灾伤凡清军御史且俱取回改差其主事等官不许改用
　　○兵部请令两京科道官并在外总督抚按各举将材自指挥以上无论在告闲住悉访其可用者以闻得旨拣将用人本兵职务宜照旧规从公举用在外緫督抚按官照常保举迩年将官黜落大易以致乏人自后被劾各官尔兵部湏加意查访不得一概议罢
　　○壬子命起用都察院右都御史王大用右副都御史刘士元右佥都御史刘大谟大仆寺卿汪玄锡南京太常寺卿方鹏山西右参政赵汉陕西西安府知府夏雷先有旨令吏部荐举至是吏部＜锍-釒＞名以请故有是命
　　○升大理寺左少卿王守为南京光禄寺卿
　　○夜火星犯上相星
　　○甲寅太子太保兵部尚书张王□赞三年考满诏授柱国如例
　　○丙辰升福建按察司佥事汪佃为南京尚宝寺卿辽东苑马寺卿欧阳席为广东按察使
　　○诏怀寍侯孙瑛弟瑁袭祖爵瑛无子故以弟袭
　　○以冬旱祈雪敕诸司致斋三日
　　○镇守大同总兵官太子太保左都督梁震卒赐祭葬如例赠太保谥武庄震陕西瑜林卫人骑射绝人深沉有机略初袭指挥使以敢战知名不十年为西边大将号令明信每出塞攻虏虏人惮之当大同军变单骑入城抚定之遂镇守其地虏不窥大同塞者数年震得士心其用兵先胜而后战不专恃勇力前后与虏百十遇未尝少挫其在延绥尝即乱山中筑乾沟边墙在大同复五堡两镇迄今赖之
　　○丁巳选授中书舍人周采休庭坣行人杨应奇龙遂陈邦修知县张尧年王嘉元许贯之王梦弼俱给事中采尧年吏科应奇嘉元户科贯之礼科梦弼兵科遂邦修刑科庭坣工科中书舍人□天民章檗郭廷冕胡植行人陈与旨舒鹏翼推官钱应扬桂荣叶经赵应祥汪九龄李人龙知县翁五伦陈时胡汝辅汪旦张棐陆瑚办事进士唐臣徐鹤龄魏谦吉张焕符验冯璋国子监助教黄河俱试监察御史天民应扬河南道荣五伦福建道檗与音山西道经臣江西道时廷冕鹤龄陕西道应祥广东道汝辅鹏翼广西道植谦吉云南道旦焕贵州道棐南京河南道验南京福建道九龄南京山西道人龙南京陕西道瑚璋南京广西道河南京贵州道
　　○起服阕兵部左侍郎总督两广军务陶谐管本部右侍郎事
　　○原任工部尚书甘为霖奉召至京诏同督  皇穹宇一号殿并山陵沙河行宫等工
　　○庚申提督漕运总兵官镇远侯顾寰奏言湖广江西浙江下江南京江南江北中都诸部运船前以回避  梓宫继以河水涨发不获时进比已冻阻共二千九百余只必至明年河泮时始得还恐过期不复能领运且各处灾伤民不堪命明年兑运亦未必能如期乞暂将前船免下年装运约所装粮可九十六万七千四百余石即以各灾伤地方量准折银上纳系正兑者石银七钱系改兑者石银六钱同本色米以时输入太仓一以省冻阻之船一以宽地方之困兑运无亏军民两便户部覆言可从之
　　○辛酉升河南汝宁府知府贾名儒为山东按察司副使整饬密云等处兵备
　　○下贵州道试监察御史汪旦法司逮问旦光任金溪次任吴县知县给由至部其所开报钱粮先后混杂且多不实为户部所驳例当候勘而径赴吏部选授户部尚书梁材以为言故有是命
　　○录大镇等堡获功官军谷雄等三十五人广宁瑞昌等堡获功官军李仁等二十五人各升赏有差
　　○工部左侍郎顾璘参安庆府知府林钟池州府知府陆冈太平府知府路珠违误  显陵宝城砖料有旨各夺俸三月仍令催造儧运
　　○癸亥升福建道监察御史郝维岳为福建按察司佥事陕西苑马寺少卿辛东山布政使司左参议王积俱为按察司副使东山本省积贵州
　　明世宗肃皇帝实录卷之二百三十一终


明世宗肃皇帝实录卷之二百三十二
　　嘉靖十八年十二月甲子朔行大祫礼于  宗庙命翊国公郭勋代
　　○丁卯  慈孝献皇后忌辰  永孝殿行祭礼
　　○诏各王府差官诣  显陵致祭者事毕还奏
　　○赐锦衣卫指挥佥事张楫妻薛氏祭葬如例楫  继后张氏父也
　　○升大理寺右寺正潘高为狭西布政使司左参议
　　○庚午始  慈孝献皇后梓宫南祔达太平境入江行至采石等矶极险绝无可维舟处太平府同知梅山乃画凿山寄缆之策而太平府知府路珠当涂县知县姜沂亦相与赞成其事故  梓宫得安行江中咸山等力也巡抚应天都御史欧阳铎上其状得旨各官画策凿山维舟济险忠勤可嘉梅山升一级路珠姜沂升俸一级仍各赐以银币
　　○升湖广承天府知府李士翱为本布政使司右参政广东钦州知州林希元为本省按察司佥事
　　○辛未以水灾免南京锦衣等四十二卫屯粮如例
　　○壬申升刑部山西司员外郎张寰为通政使司右参议福建按察司副使屠应坤为云南布政使司右参政
　　○癸酉诏起用原任通政使司右参议李凤来浙江道监察御史蔡叆山东道御史杨爵湖广道御史浦鋐吏部考功司郎中余胤绪南京礼部仪制司郎中林炫南京兵部车驾司员外郎吴鼎兵部武选司主事袁袠狭西按察司佥事施昱
