<!-- { "loadSidebar": true } -->
　　○乙巳大学士张孚敬复以疾乞休  上温诏慰留不允寻谕之曰卿前已累＜锍-釒＞乞退今日又复为词想无甚疾或疑朕耳夫疑朕有二去来进退四三作矣我必终不以礼待不如早求去一也方献夫年力尚未及我而去之此必信一等人以勿用我辈不如早求去二也或因大同事者又或以如今日之事为难处坚不欲法处延龄者曰为  昭圣皇太后耳恐君上失德夫凡此数事者皆不足虑大臣居丞弼之任一以尽诚以事其君道之宜也谋身计祸此是何如臣邪况今也亦无甚事止是辅君安民耳卿必欲求去果为何者明言之勿忌于是孚敬奏言  皇上任臣不疑无啻心膂臣岂敢复有所疑所以求去实自揣终无益于  君尔  皇上所以数进臣者以礼而臣数获罪当退亦以义此我  皇上公天下之心而臣岂敢存一己之嫌也第臣责任愈久罪过愈大昔年强力尚不能免况今衰病能无虑乎且  皇上中天地而立为纲常之主大礼亲自厘正原非臣下之功第恨三五臣者托为我辈滥叨殊恩及至当事又不能同诚事  主如桂萼者  皇上所知不庸言矣如方献夫者昔具＜锍-釒＞不上其志可知今复懦弱无立非缓急所赖霍韬者昔变词避去今复异论扰事非政体所宜黄绾窃议礼绪余骤进崇阶人多鄙之臣初以其一念偶同不能深察今果见其反覆诡随夫为  皇上所亲信而臣称为我辈者犹如此他可知矣又初山西潞城之变  皇上初志实以国体为念  祖宗纪纲法度为重声罪讨贼为无疑者卒复因人言姑息了事又行查勘致将  御札密语宣布边荒内帑军储赏赐叛乱此又非特姑息而已今将士杀叛军者俱有罪而叛军屠戮平民全家者俱置而弗论法典荡然臣(思)[恐]将  国事诚有大可虑者臣日郁郁臣之子逊志亦日郁郁所以受病皆由于此今臣子死矣臣病加矣自揣宁复有益于  君上乎又  圣谕谓臣坚不欲法处张延龄者臣之心  天日可鉴如真得其情臣岂不愿正国法哉正虑万一不得其真未免有累  圣德耳且大臣居丞弼之任诚当以诚事君谋身计祸非忠臣也臣深虑衰病不能尽诚效忠有孤  圣托孔子曰大臣以道事君不可则止臣自知固甚明矣又谕今亦无甚事止是辅君安民臣又仰见  皇上存心天下欲无为而治真  尧舜之心也夫安民在知人书曰知人则哲唯帝其难正人指邪人为邪邪人亦指正人为邪惟在  皇上早(办)[辨]之而已夫党邪成风则忠正无以自见今日  皇上所接引若二三臣者其立心操行夫人皆知之臣愿  皇上早(办)[辨]之而已臣前尝论用人之道并潞城讨贼二＜锍-釒＞今重录进览伏乞  皇上察臣之心行臣之言臣虽去犹用也不然虽留臣无益也  上复谕卿求去之必者特以一大同事耳何其执己哉夫卿不过与言为忌特耳大同之事初无甚重大情由朕曰法当讨而无赦法言也想刘源清郤永必思设法而止诛杀主将之贼以正  祖宗之纪法也岂知贪功冒(动)[勋]恣戮平民以致法不伸止杀二三为从者渠魁漏网坏法至于如此卿犹为源清屈一则曰二臣锐意攻城二则曰必破城为正夫城破人诛(过)[固]无难如无罪者何又何时得复是镇以卫京师乎此虽言之言合本出自朕况事之是非自不当较也今正内阁缺人不顾朝廷必求自遂是为辅臣之谋乎孚敬乃复出视事
　　○丙午复除服阕左春坊左赞善张治于原职
　　○升浙江右布政使张原明为狭西左布政使广东右布政使王俊民为本司左布政使
　　○巡按直隶御史朱方条陈边务六事一各边墩军夜不收因循怠(绥)[缓]烽堠不明乞于近关境外量增墩台选拨精壮以严哨探一各边关寨既有守者而又建营驻兵所以资其策应也迩来营兵观望宜将各管营官分定关寨而责成之一山海镇额兵十缺二三虽累清勾终不满伍乞将关营之僻静军多者量移改补不足则召募以充一各边卫所官员富者贿免惟贫弱者任役劳逸不均自今防守管队诸差宜量才力大小地方(绥)[缓]急道路远近五年一考而更署之仍禁总参官毋得偏执占用一黄花镇逼近  皇陵原设内外守备二员在镇居守然本镇迤西通贼路口颇远惟渤海所东西路口散漫乃要地也宜改外守备令驻渤海其山海卫及密云后卫皆去县远狱讼钱榖无有主者宜移永平府佐一员驻山海卫移昌平州判官或密云县丞驻密云后卫一朵颜三卫我属夷也往往以乞米盐为名窥伺掳掠乞降敕切责令其钤束部落毋得仍前犯顺自取剿戮兵部议覆从之
　　○丁未升福建漳州府知府陆金为按察司副使工部郎中曹辐为布政使司左参议山西按察司佥事温濡四川按察司佥事刘钦户部郎中张淑俱为布政使司右参议金江西辐广东濡狭西钦云南淑贵州
　　○万全右卫阳门堡雨雹厚七寸伤人畜
　　○辛亥升江西按察司按察使任忠广西布政使司右参政应良俱为右布政使直隶苏州府同知秦复元为按察司佥事忠浙江良广东复元四川
　　○初户部主事金山奉命监兑江西逆濠(各)[反]执山监禁之事平得释复原官未几御史杨材劾山及南昌知府郑(土□献)[瓛]甘心囚执偷生辱国不宜复忝官列诏禠山职为民  降用会有诏核当时吏民为逆濠所(注)[诖]误者至是山上书讼冤吏部覆言瓛有守土责山不过单车使耳瓛既从薄罚而山独罹重黜不平宜稍昭雪以称明诏得旨金山以[原]官降一级用
　　○先是嘉靖十年土鲁番夷使马黑麻虎力奶翁等及天方国夷使火者阿克力等入贡各携方物求市通事马骥诈以巡抚都御史赵载名科索诸夷良马太监陈浩总兵都督同知姜奭副总兵都指挥同知杨佑各遣人市买夷马玉石皮革等物抑勒其价而骥又私没其所酬直浩奴王洪诈取夷马夷物为多骥及诸伴送员役在途又数徼赂于夷夷不胜愤怨有故百户子马忠者以私事恨抚臣时夤缘求袭入京馆于夷所乃嗾夷求释先年所执牙木兰并构镇巡等官强市抑勒状奏之  上命礼兵二部省谕下其事于巡按御史勘(服)[报]浩奴洪适以事入京忠又嗾夷执洪诉于礼部部臣以闻  上以夷讼中国事关大体特遣大理寺[右]少卿蔡经及锦衣卫指挥佥事王缙兵科给事中祝咏赴甘肃会总制及巡按御史勘核经等因参浩奭佑等黩货启侮而载约束弗严事皆宜罪第诸臣受边防重任遽以外夷妄奏而深谴之恐骄戎心请从宽假量加罚治马骥马忠本以边防巨猾酿成衅端宜遣戍瘴乡以示警夷使马黑麻虎力奶翁及火者阿克力等皆宜论罪苐以裔夷丑类难以常法绳之乞赐曲宥以彰国恩其伴送科索及交构人员各遣配如律刑部覆请  上谓浩奭佑狥货规利取侮外夷各降秩一级载督率不严夺俸一年余如勘议
　　○壬子  恭睿献皇帝忌辰  崇先殿行(登)[祭]礼
　　○甲寅命守备洪水堡都指挥同知马恩充右参将分守肃州
　　○乙卯兵部尚书王宪上御虏方略一增修沿边墩台精选军旗夜不收更番守望一省谕军民闻警即收歛人畜坚(璧)[壁]清野使贼进无所掠不战自退一申饬防守官军严备关隘贼少则各守信地贼众则互为策应一敕户部议处粮饷乘秋籴买多方蓄积使主客兵马常无匮乏一各边军伍多缺宜量地方缓急召募土军除甘肃已选屯军外辽东宣大延绥山海关各募二千人山西偏头等处三关三千人宁夏狭西固原洮岷等处各千人俱编入附近卫所收支月粮仍人给衣装银三两以太仆寺马价银充之一各边额马耗损数多太仆寺所贮不足以供宜将苑马寺孳(特)[牧]并茶马司所易见在马简阅备用仍以各边收贮马价委官买给军骑操一勘报功次文移往来动经岁时请促各该御史遇有斩获首功即时勘上以凭升赏庶足以激劝人心一边将怯懦每遇贼入逗留观望及至失事多方隐匿今宜从重惩究以为失律丧师之戒一操守军士备极艰苦宜戒谕卫所官员加意抚恤应支月粮布花等项从公给散毋肆侵克一三军之命悬于一将将得其人弱可使强宜行各抚按官遵照前旨速举将材以候简用得旨允行
　　○户部覆狭西巡按御史刘希龙条奏茶马四事一处茶运以省浮费言自汉中至茶司沿途驿递设有茶夫岁用银二万余两课少费多宜从裁省惟照旧例徵银量地远近给领角□羊户听其自雇岁不过千金而足一约开中以便召易言往年间中商茶岁总六十万斤今增至百数十万斤官茶阻滞番马不来规制渐坏宜定为格每岁召商报中限以八十万斤除对半给商其在官者岁以三十万引易马余悉积贮以备缓急一出陈茶以清库藏言陈茶腐浥不堪食用者宜悉捐弃以省称盘  绝抵换之弊一给月粮以恤牧军言苑马寺牧军有数年不得关粮者衣食不充难责刍牧宜加优恤将应给粮令与操军一体关支议上俱从之  己未升山东按察司副使张鲲为江西按察司使福建按察司副使罗英为广西布政使司右参政
　　○辛酉  孝庄睿皇后忌辰  奉先殿行祭礼遣玉田伯蒋荣祭  裕陵
　　○癸亥  孝穆皇太后忌辰  奉先殿行祭礼遣泰和伯陈万言祭  茂陵
　　○升云南道监察御史徐锦为南京大理寺右寺丞
　　○甲子南京守备太监李瓒等奏南京  太庙灾前后  及东西庑神厨库俱毁  上曰南京  祖宗根本重地  宗庙尤重朕闻灾变不胜惊惕  五祖神灵宜有奉慰其祭告及修省之仪礼部即具以闻该监官周原等令南京锦衣卫逮下法司狱火所自起亟遣三法司锦衣卫堂上官各一员给事中一员往勘具奏不许回护内外守备官俱令戴罪听勘已礼部具仪请  上择日易服亲诣  太庙祭告专命大臣一员往南京祭告仍遣官祭告  天地  社稷  宗庙神祗城隍之神及天下宗室在廷大小臣工一体修省下宽大之诏求谠言九卿四品以上官员各令自陈罪状请裁去留  上从之惟宽恤诏书以去岁已大布不必行诸司有事关修省应行者各条具以闻
　　大明世宗肃皇帝实录卷之一百六十四


大明世宗肃皇帝实录卷一百六十五
　　嘉靖十三年七月丙寅朔时享  太庙  世庙遣武定侯郭勋代  上以勋屡奉遣命茂著勤诚赐敕奖谕
　　○祭先圣先师孔子于文华殿以祭品颁赐讲官顾鼎臣等
　　○礼部左侍郎黄绾以访捕大同叛军首恶王福胜等狱情来上凡
