<!-- { "loadSidebar": true } -->
　　○吏科给事中刘济查盘甘肃钱粮言山丹迤东仓场空虚粮饷全乏永昌新添游兵三千徙为耗费甘凉已有参议总兵其分守太监徒为虚设俱宜裁革兵部覆议游兵已裁一千发回原卫其二千仍令周尚文管领巡逻凉州在天顺间民犹繁庶故添设分守今民力不堪革之诚便乞将太监取回从之○庚申先是连年营造京营上操官军有以工役劳费窃马而逃者有全不赴操者以致营伍空虚至是兵部请行访捕时郭勋提督团营请如弘治间例许令投首收操兵部覆议各军多系投充冒顶额外招收及有名无人包办月钱先以查革冗食稍减今若听其自首恐仍踵前弊宜查原系祖充及成化以前投充经补二三次者限三月内许投首收操其有冒顶及近年投充新招与有名无人朦胧保送俱问发边卫  上从部议
　　○命北直隶山东等处官军马匹照京营事例差太仆寺丞亲诣该管地方查点
　　○巡按直隶监察御史张钦言宣大两镇各有总兵巡抚钱粮马乃其专责遇有贼众俱照兵部原拟得以调援今有增设提督大臣事权牵制不便又京军脆弱不堪御虏每每凭势攘夺边功虚冒粮饷宜罢勿遣如提督必不可已乞先将所奏事宜急处预备仍命相机启行不可太早以费粮亦不可太迟以误事兵部覆奏请仍命臧凤往督各官相机战守俟虏报急则命京军往援移文户部议处粮饷从之
　　○辛酉  武宗皇帝小祥  上亲祭  几筵遣驸马蔡震致祭  康陵
　　○升河南按察司副使董锐为本布政司右参政
　　○壬戌  上御奉天殿颁诏曰自古帝王以孝治天下尊亲之礼其来远矣仰惟  圣母慈寿皇太后敬相皇考孝宗皇帝训育  皇兄武宗皇帝含弘光大蔚有显闻  皇兄奄弃臣民之日中外岌岌赖我  圣母上念  宗社大计拥翊冲人入继大统又翦除凶逆潜消褐变呼吸安定家邦功德并隆揄扬莫既不举尊崇之典曷伸孝敬之诚  皇嫂皇后巽顺含章安贞应地克俪  宸极表正宫闱母仪有年名称宜异重念  圣祖母贵妃圣善慈仁静专明哲事我  宪祖赞理内庭燕禖兆祥泽隆佑启  本生父兴献王聪明天授仁孝夙成河间好礼东平乐善余庆流衍垂裕后人  本生母兴献王妃庄敬禔身俭勤治内嫓德妊姒远嗣徽音诞育眇躬丕承前烈虽传序之统义有所专而天性之恩自不容己用是远稽载籍博采公言率吁文武群臣谨奉册宝上  圣母尊号曰  昭圣慈寿皇太后  皇嫂曰  庄肃皇后又奉  圣母懿旨上  圣祖母尊号曰  寿安皇太后  本生父母曰  兴献帝  兴国太后大礼既举洪恩诞敷所有合行宜条列于后一宗室有年七十以上者各赐米一十石绢十疋凡一应礼仪有衰病不能自行者子为代行以示优老之意一宗室为庶人者各赐米八石绢八疋其子女人赐米五石布五疋年及婚配者所司具名以闻照例选婚量助嫁娶之资俱令有司办给一凤阳高墙庶人还查原犯情罪轻重来有一军民之家有年七十以上者许一丁侍养免其杂泛差役八十以上者仍给与绢一疋绵一斤米一石肉十斤九十以上者倍之其男子八十以上有为乡里所敬服者加与冠带以荣其身一军民之家有五世同居共爨不分异者有司具实奏闻照例旌表诏书到日先给羊酒奖劝一孝子顺孙义夫节妇有司具实奏闻照例旌表其已旌表年及六十者男子冠带荣身妇人照八十以上例给赐绢绵肉米一各处帝王陵寝名臣贤士坟墓有被人毁祭者所在官司即时修理如旧令附近民人一丁看护免其杂泛差役其余坟墓但有露棺暴骨者悉与掩埋一近年各处盗起有贞例女妇被贼残害志节不屈行绩显著者抚按官查勘是实明白具奏俱与旌表门闾一各处用兵地方军民职官有没于战阵者抚按官查勘明白具奏定夺军民死于锋镝及冻馁死亡无人收埋者所在官司俱与掩埋毋致暴露一弘治十八年以后内外大小官员死忠者及正德十四年文武官员人等因谏止巡游已经各衙门奏请追赠荫叙者其父母妻室不拘存没俱得受封赠亲老寡妻无人侍养者有司量加优恤一文职致仕一品未受恩典者有司月给食米二石岁拨人夫二名应用二品以上年及八十者备彩币羊酒问劳九十以上者具实奏来遣使存问五品以上以礼致仕年七十以上者进散官一阶其中廉贫不能自存众所共知者每岁仍给米四石以资养赡不许徇情滥给一两京文职官员未及三年考满者俱与应得诰敕若父母见存先已受封其子官职迁转者服色许与子同后不为例其曾经奏准给与诰敕未曾关领因事降调非贪淫酷刑者给与原给诰敕一武职应得诰敕已经请给年远未曾撰黄誊黄官上紧查撰兵部奏请关轴书写给散一各王府官有年老愿致仕者进散官一级其历俸三年以上父母见存该授封者给敕封不为例一军官老疾不能任事告替职者准令儿男赴部替职免其自来一弘治十八年以前军职有纪功核实曾经查革者兵部还查奏定夺一军职先年降调两广等处病故子孙为因路远不能承袭许令原卫承袭带俸差橾一将军年及五十岁侍卫二十年以上者不拘在役退闲俱与冠带以荣终身一吏部给由等项听选官取选未到愿告致仕者俱升职一级致仕监生不愿出仕者已有授职事例今后还填注衙门给与散官吏员冠带聪选愿告回家不出仕者照依资格填授衙门职名闲住在原籍者俱各赴该司府衙门告勘给授仍类册奏缴部以凭查考一内外卫所军士月粮多被该管官旗假以公用为名扣除克减不得全支老幼无所养赡在外沿边收粮官攒人等通同势要亲属包揽插和沙土糠秕虚出通关致令仓库空虚支给不时军士困苦令所在风宪官员访察拿问追究治以重罪一各处府州县预备仓粮赈济饥荒有例见行官吏人等奉行不至多无实效今后务要设法措置验时丰凶歛散年终收除实在数目开奏有能多积至数万石以上者量加旌擢巡按守巡官时常往来督理一各处僧道有父母见存无人侍养不问有无度牒愿还俗养亲者听一在京在外有鳏寡孤独废疾不能生业即便收入养济院照例给与衣粮毋令失所已收养者人各赐米三斗其各州县贫难户丁例该优免者不许一概编当差役一诏书内各项恩典军卫有司务在着实举行不许虚应故事呜呼爱由亲始广孝必因乎心恩以序推为治可运于掌诏告天下咸使闻知
　　○礼部类奏灾异  上曰四方灾异频仍朕心惊惕与尔文武群臣同加修省以回  天意
　　○命更铸巡抚甘肃等处关防以甘肃兵乱关防被劫故更铸给仍增等处二字以别之
　　○癸亥禁京师民造酒淮安民造麯以户部言其糜费五谷致米价腾贵也
　　○发张家湾守冻漕船应纳通仓粮米十五万石给大同宣府边饷从侍郎臧凤给事中夏言之谓也
　　○总督漕运尚书陶琰总兵杨宏言浙江及直隶江北江南原各设把总一员所管运船太多地方太远乞更增设把总三员分管从之
　　○命顺天府择日斋戒祈雨仍敕内外臣工一体修省以春分后雨泽愆期也
　　○抚治商洛狭西参议陈鼎斩妖贼马隆擒其党柴世龙等隆汝州郏县人其母李手有卦文自号观音老母隆诈称首有盘龙左股有日月二气煽结世隆等聚众劫掠自河南卢民浙川流入狭西□南山阳等县所过焚掠势甚猖撅至是鼎率官兵讨平之
　　○兵部论四川平贼功命赏守备都指挥何卿等有功官军及巡按熊相黎龙三司官布政张宗等各银币有差
　　○甲子命查  兴国太后经过地方迎护官给赏银币有差○录辽东曾迟堡功赏官旗军舍朴叁马儿等银绢布有差
　　○广西荔浦等县贼潘公银等流劫桂林阳朔等处杀临桂县主簿曹时古田县典吏陈祚抚按官以闻兵部言都指挥同知吴启宗左布政使王启按察使张祐等失于提调宜逮问  上特命宥之
　　○降金吾右卫署指挥佥事左钦为署指挥同知以党附江彬及侵占草场官地之罪
　　○乙丑升大名兵备佥事刘秉监为副使仍旧兵备以御史欧珠言佥事权轻故也
　　○丙寅巡按湖广右副都御史席书荐致仕大学士杨一清可使经略西北边得旨待缺起用不必烦以边事
　　○以行太仆寺寄养马二千匹分给宣大二镇从侍郎臧凤请也
　　○丁卯复设云南临安府宁州流官知州调通安州知州坚昂补之州故有土官知州职专巡捕州事则流官知州掌之正德初土官禄俸阴贿逆瑾罢革流官遂交通弥勒十八寨强贼为害捕得诛之其子禄世爵复以罪论死抚按因请罢袭土官仍设流官吏部议覆从之
　　○命内外总督粮运等官严禁科取分例违者重治之时巡仓御史刘寓生上言天下卫所运粮四百万石常额外加耗有曰太监茶果者每石三厘九毫计用银一万五千六百两有曰经历司曰该年仓官曰门官门吏曰各年仓官曰新旧军斗者俱每石各一厘共计用一万六千两有曰会钱者上粮之时有曰小荡儿银者俱每石一分共计用银八万两又有曰救斛白银者每石五厘计用银二万两率一岁四百万米分外用银一十四万余两军民膏血安得不困竭也乞痛革宿弊以苏漕运困苦户部议如所言请申饬禁例故有是命
　　○沈王诠钲请给书办总小旗曹金等十二人冠带不允
○升福建右布政使夏从寿为本司左布政使
　　○南京工部尚书丛兰乞致仕  上优诏许之命有司给月米岁天仍赐敕奖谕
　　○升河南右参议李际可为河南按察司副使升起用原任江西道监察御史杨南金升定州知州倪玑河间府同知姚文清俱为按察司佥事南金湖广玑山西文清狭西
　　○戊辰遣官诣安陆上  兴献帝尊号命太监温祥督礼仪成国公朱辅恭上册宝礼部侍郎贾咏题  神主先期遣定国公徐光祚驸马蔡震武定侯郭勋祭告  天地  宗庙  社稷
　　○己巳升福建右参政陈锡为本司右布政使
　　○升尚宝司丞李兆蕃为本司卿以九年考满也
　　○南宁伯毛良有罪免给事中张原劾良手杀其子仲器当黜良自陈死者非仲器乃长子主器实自缢死  上曰毛良既有过令闲住○庚午复除养病通政使罗钦忠添注管事因命鸿胪寺堂上官员缺亦以科目出身者选补
　　○录辽东抚安等堡斩虏首功赏署都指挥孙文及军舍等银叚绢布有差
　　○杨一清在吏部时御史张承仁主事叚金通判李鳌俱以考察黜有朱大周者京卫武学生也交结臧贤得出入钱宁门下而承仁金鳌遂因大周以通于宁因具奏诋毁铨司而宁素衔一清从中主之一清遂自劾致仕去至是给事中刘冣论大周罪下锦衣卫捕得送法司拟朋党乱政律斩  上允之
　　○巡抚湖广右副都御史席书＜锍-釒＞荐镇守太监李景儒老成安静一毫不取有旨奖勉仍令通行各镇守官知之
　　○罢提督五军营广宁伯刘佶以给事中邓继曾论其久患风痹故也○辛未升狭西按察司副使许谏为本布政使司左参政贵州布政使司右参议蔡潮为福建右参政邢科都给事中熊浃为河南右参议
　　○礼部言  昭圣慈寿皇太后  庄肃皇后  寿安皇太后  兴国太后已上尊号合行天下照正旦冬至节例差官类进表文庆贺  慈寿旧式表文今宜改撰  庄肃先暂称  武宗皇后改上笺文今宜改笺为表以示尊崇  寿安  兴国已加尊号凡遇令节宜一体庆贺其表文式样宜翰林院撰拟预行诸司依式誊写拜进从之
