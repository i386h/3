<!-- { "loadSidebar": true } -->
　　○虏军朔州守臣以闻  上示兵部曰宣大二镇屯戍重兵正为山西畿甸藩篱往者虏贼入边残害山西惊动畿辅守臣踵为故常失事已甚即今能极力战守俾虏一大挫去则先赏宣大诸臣之功其或彼此观望致贼猖獗者必治罪无赦
　　○升赤城堡守备指挥佥事孙廷相署都指挥佥事佥书大宁都司事
　　○癸巳升掌尚宝司事太常寺少卿刘如皋为太常寺卿仍掌司事以九年秩满也
　　○升倒马关守备指挥佥事钱济民署都指挥佥事分守居庸关
　　○甲午命大宁都司署都指挥佥事周锦于神机营右掖坐营保定奇兵营坐营伯昂于三千营坐司
　　○乙未立秋时享  祖宗列圣于  景神殿命成国公朱希忠代英国公张溶遂安伯陈鏸安平侯方锐驸马邬景和谢诏尚书严嵩李如圭侍郎孙承恩各捧  主分献
　　○丙申  睿宗献皇帝忌辰  永孝殿行祭礼
　　○戊戌肃王弼桄奏地方困惫欲遵会典自修府第工部请覆勘  上曰既遵会典不必再勘
　　○督木都御史戴金论劾贵州左布政使叶珩才识庸劣于采办事宜总理不周恐误大工诏革珩职
　　○庚子虏至马邑
　　○辛丑升礼部郎中夏浚为福建按察司副使提调学校
　　○壬寅旌表福建孝子丘子能等人节妇蓝氏等二十三人烈妇陈氏等三人烈女一人徐莲姑
　　○虏拥众突至广武天屹峔攻墙我兵败绩虏乘夜趋鴈门沙沟墩越关南代州
　　○癸卯升广东按察使侯缄为贵州左布政使
　　○以灾免狭西西安凤翔临洮巩昌所属州县税粮有差
　　○巡按山东河南监察御史杨本深赵继本奏黄河孙继口李景高口扈运口俱已＜锍-釒＞浚徐吕二洪水势通行粮运无阻  上览奏嘉悦诏加督治漕河兵部右侍郎王以旂俸一级候缺推用升总理河道都御史郭持平为工部右侍郎仍管理河道升管河郎中郭应奎等七员各一级员外郎封祖裔等一十五员俸一级余俱赏赉有差
　　○增设东官厅前后左右哨参将四员以神机营坐营署都指挥佥事徐府为后哨守备云川堡长安岭四海冶堡指挥等官祈勋刘振蔡瑢俱升署都指挥佥事勋前哨振左哨瑢右哨充参将官
　　○乙巳  孝庄睿皇后忌辰  永孝殿行祭礼遣英国公张溶祭  裕陵
　　○丙午以虏过沙沟墩失守命大同山西抚镇官龙大有刘臬李蓁张达等各停俸戴罪血战以图后功
　　○丁未  孝穆皇后忌辰遣定国公徐延德祭  茂陵
　　○虏犯太原山西抚按官刘臬童汉臣告急请兵应援兵部言贼既临省城刘臬张达见驻宁武城守恐疏宜令臬拨官兵一枝专守省城听御史童汉臣调度前调延宁固原兵宜令总督杨守礼再拨三枝赴山西应援仍募本地壮夫有能杀贼者升赏如例  上俱从之无何虏薄太原城外无所掠大肆焚烧守城指挥王伦等率壮夫以以矢石火器毙贼十二人贼复焚演武场移营南走
　　明世宗肃皇帝实录卷之二百六十三


明世宗肃皇帝实录卷之二百六十四
　　嘉靖二十一年七月己酉朔日有食之
　　○革大学士夏言职闲住光是言上＜锍-釒＞臣积罪稔戾上干  宸怒无地自容旬日闭门席藁待罪乃今月十六日伏蒙  皇上特降口宣召臣入拜  皇考讳辰御几仍直候内苑恭俟礼成臣仰戴  圣慈通天之罪曲垂宽赦感激  天恩叩头流血非臣虀糜所能论报也但臣辅导无状久玷揆席加以衰年无子忧患伤心百病交侵四肢骨立伏望  皇上悯臣衰残哀臣孤苦放归田里苟延余龄则生当殒首死当结草＜锍-釒＞入留中八日至是始下  上手批曰言始因朕谕孚敬令上＜锍-釒＞论郊礼渐阶宠用出苇臣之首累次放恣欺慢全无警惧面谀退诽深负朕恩遇优礼之甚属当日食大重正坐下慢上之咎令革职闲住已乃降敕谕礼部曰今日仰我  天心下眷本朕不才累及太阳正坐臣子欺逼君父外阴侵犯内阳之咎夫太子者有臣道焉岂可居母位以匹父是一夫厥当退处本位夏言以臣欺凌君上作威作福不下郭勋之罪但卿五六人累年供事内苑赞诚左右独因此切轸朕心故特免死去之用仰承  天戒是二夫中华阳外夷阴今夷犯华若蹈荒原可见此时内外臣工通不爱民如身视国如家是三失若是三咎厥灾甚大伏荷  皇天降示朕丕感弗胜即于明日为始修省三日初五日躬祗告于  玄极宝殿内外大小百工宜各洗洁乃心修举乃职目即戎务为急司其事者尽心图济用保吾民礼部刊刻颁布天下敬哉
　　○御史乔佑等给事中沈良才等以  圣谕切责辅臣夏言恣肆科道官无一紏发者于是各上＜锍-釒＞论劾言负恩误国法当罢黜仍将臣等并黜以为言官不职之戒得旨  祖宗设科道官为朝廷耳目此诸臣者乃结合欺罔不思尽职但归恶于上谓言出祸随若人不明耳乔佑等为甚并沈良才等部院从公考选分别去留以闻于是吏部尚书许赞等会同都察院右都御史毛伯温等将各官参论素履分别等第上请得旨乔佑等职任言官寄以耳目专一党附权力欺蔽朝廷夏言辅导无状不敢指实紏弹及奉有明旨仍怀观望顾忌奸謟误国本当重究姑依拟乔佑钱应扬杨僎并高时降一级调边方用何允魁章檗白贲未箎黎循典焦琏李秦余爌龙遂对品调外任王珩等三十六员姑留用各夺俸半年贾大亨等二十四员选用未久夺俸两月初拟高时在对品调任之列持旨令降级
　　○致仕礼部右侍郎吕楠卒楠狭西高陵人正德戊辰进士第一授翰林院修撰时逆瑾窃柄楠上＜锍-釒＞请  上入宫御经筵亲政事则祸乱潜消内外臣富贵可常保瑾衔之欲中以祸不得乞养病归未几瑾伏诛以荐起用入朝上劝学＜锍-釒＞值乾清宫灾应诏陈言六事一日临朝听政二还处宫闱预图储贰三  郊社禘尝祗肃钦承四朝  两宫承颜顺志五遣去义子番僧边军令各宁业六镇守中官贪婪取回别用不报复引疾归今  上御极诏复馆职纂修  武庙实录充经筵讲官同考癸未会试甲申奉旨修省上＜锍-釒＞以十有三事自劾语甚切直  上览之怒下诏狱拷讯谪山西解州判官升南京吏部考功郎中历尚宝司卿南京太常少卿升国子监祭酒首正监规上＜锍-釒＞申明五事  上皆允行寻升南京礼部右侍郎值奉天殿灾自陈乞休诏许致仕至是卒于家赐祭葬如例后追谥文简楠性孝友居亲丧哀毁庐墓三年自髫龀即有志圣贤之道弦诵一室虽祁寒盛暑不辍廉介操持克敦古谊平居端严凝重接人则和易可亲卒之日高陵人哭为罢市远近吊者以千计所著述甚多盖儒林之冠冕也
　　○致仕南京刑部尚书周伦卒伦直隶昆山人弘治己未进士初授新安知县选为监察御史以建言忤逆瑾罚米三百石输边瑾诛复原职历升副都御史南京工部右侍郎南京刑部尚书召入为刑部尚书寻复改南京刑部致仕至是卒于家赐祭葬如例赠太子少保谥康僖
　　○庚戌命太仆寺亟调保定壮马三千匹兑给紫荆倒马故关官军从副总兵周彻请也又发太仆寺马一千匹兑给居庸官军从宣府抚臣楚书请也
　　○虏由太原南下欲犯平阳泽潞山西抚按官请发京兵赴援  上以京兵未可轻动下部议部言贼既下平阳则省城固已解严各路阻隔官兵亦随至矣请备行刘臬张达将见在主客官兵摘发二枝专守省城以固根本至于贼入平阳盖有三路中由灵石冷泉口趋霍州以入东由介休张南店趋沁州经岳阳浮山以入西由石州趋隰吉石楼等处以入窃计灵石天险势难突至其中郭家沟韩信岭三四百里险甚分兵伺之虏可图也或由泽潞冲突太行越入怀庆此去临清真定仅数百里宜令诸路守臣伏兵堵截使虏不得过太行乃为无虞盖潞安黎城等处与河南武安接境一下武安则地旷难守河南山东北直隶一带俱为可虑也或知有备不至又将由隰州入石州趋偏头宁武亦宜行刘臬张达备之诸凡赏格宜各行榜谕以励人心得旨贼入平阳三路令刘臬张达分兵邀击且严戒诸将遇灵石等处险隘各血战立功无复延缓取罪赏格可大书刻印遍给军中晓谕
　　○是日我军与虏零骑遇于孝义县师同桥斩首十三级虏营始北徙
　　○延绥巡抚都御史万潮奏顷得降者言虏谋不独寇山西直欲趋芦沟桥以窥京师兵部言都城备豫久矣倘芦沟有警不得不调援宣蓟  上命宣蓟兵马除赴援别镇外余即整搠以待迩者军情警急凡本兵题请奏讨许各部先发后闻不必往复稽迟以致误事
　　○蓟州巡抚都御史侯纶言虏情叵测居庸关迤东黄花镇密迩  陵寝所属渤海守御千户所等处隘口不可无备  上命密云总兵官祝雄即分兵戍守无忽
　　○诏革乐昌王府镇国将军俊檴为庶人押发高墙禁住坐殴母杀妻故也
　　○辛亥升永平守备指挥佥事成勋署都指挥佥事充右参将分守燕河营地方命原任宁夏游击将军郑时充固原游击将军
　　○壬子  仁孝文皇后忌辰  永孝殿行祭礼遣西宁侯宋良臣祭  长陵
　　○癸丑户部请发太仓银三千两于涿州以备保定副总兵周彻候警入卫三千两于通州以备官厅听征参将候警协守又于紫荆倒马居庸井陉密云等关各二万两以济客兵支用京城内外仓场城垣坚实者兵部拨军防守其颓圯者或先行支放或以充它费毋为寇资诏从之
　　○兵部言虏临太原时指挥王伦率兵击贼有保障危城之功赏不可后  上命巡按御史核实即重加升赏以风励人心
　　○甲寅命提督神机营丰城侯李熙挂印充总兵官镇守湖广
　　○升宁远备御署指挥佥事刘芳为署都指挥佥事神机营右哨坐营
　　○乙卯兵部言虏见在山西势甚猖獗各镇守巡官军因无总督大臣调度未免各分彼此不肯僇力查得往年辽东两广河套有变俱用总督专征戎事有赖近虽奉旨裁革但今日边事方殷事权不一乞敕吏部会同府部九卿科道推举在廷大臣忠诚有将略者复令总督则节制归一而虏患可无虞矣  上从其请命原总督宣大今闲住兵部右侍郎翟鹏复任
　　○巡抚保定都御史刘隅言今岁虏警重大官军宜加优恤其防守紫荆倒马等关者七八月各给银六钱五分保定等卫在营者亦给银五钱二分所逋冬衣布花蹔以太仓银支给俟徵收完日如额解补户部议覆从之
　　○兵部言闻山西有备虏不得掠食几尽所恃者马力耳请刈去诸路秋禾使虏骑绝食则势自困  上命酌势缓急行之刈禾地方减免今岁粮草仍令侍郎张汉从重赈济倘贼已先遁则止无重为民害
　　○丙辰命发太仓银十万两于宣大支用
　　○丁巳改河南按察司副使孙锦于山西专驻井陉整饬故关等处兵备先是议于井陉添设兵备一员旋复报罢至是吏部言井陉密迩畿辅为内郡扼塞要地门庭之防所宜加谨乞复设兵备以图防御  上从其议因调锦为之已而巡抚保定都御史刘隅奏井陉沿山关隘俱系山西平定乐平五台繁峙等州县彼此信地各有所辖若不悉归统摄则事势两分难以便宜行事乞比照天津易州兵备事例将山西比邻州县明载敕谕凡一应防守事宜俱听节制其余政务仍归山西守土之官不得预闻从之
　　○董卜韩胡宣慰使司加渴瓦等差都纲番僧懒革儿坚灿等来朝贡方物宴赉如例
