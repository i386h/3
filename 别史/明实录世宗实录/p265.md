<!-- { "loadSidebar": true } -->
　　○七品以上同国子监官具祭服伺候行礼  驾从东长女门出卤薄大驾以次前导乐设而不作太常寺先陈设祭仪于各神位前设帛设酒尊爵如常仪同设监设  上拜位于先师神位前正中学官设诸生于成贤街左迎驾  上至庙门外降辇礼部官导  上入御幄礼部官奏请其服  上具皮弁服讫奏请行礼太常寺官导  上出御幄由中道诸司先庙升上典仪唱执事中各司其事执事官先各酙酒于爵候导  上至拜位赞就位百官亦各就拜位四配十哲分奠官各列于陪祀官之前俱北向立赞迎神乐作乐止赞  上鞠躬拜兴拜兴平身通赞分尊官陪祀官行礼同赞释奠搢圭  上搢圭太常卿跪进帛乐作  上立受帛献毕授太常卿奠于神位前乐作进爵乐止  上立受爵献毕复授太常卿奠于神位前乐止赞出圭  上出圭四配十哲两庑分奠官以次诣神位前奠爵讫各退就原位赞送神乐作乐止赞  上鞠躬拜兴拜兴平身通赞分奠官陪祀官行礼同赞礼毕太常寺官导  上由中道出  上入御幄更翼善冠黄袍讫礼部官入奏请幸彝伦堂  上升舆礼部官鸿胪寺官前导由棂星门出从大学门入诸先生分别于堂下东西相向祭酒司业学官列于诸生前  驾至祭酒以下及诸生俱跪俟  驾过然后起序立北向百官分列堂外稍上左右侍立  上至彝伦堂升御座鸿胪寺赞祭酒以下官诸生五拜叩头礼武官都督以上文官三品以上及翰林院学士升堂光禄寺预设连凡于左右执事官各以次序立赞进讲祭酒从东阶升由东小门至堂中鸿胪寺官举经案进于御座稍前礼部尚书奏请受经于讲官祭酒跪礼部尚书以经受祭酒祭酒受经置于讲案讫复至堂中叩头  上赐讲官坐祭酒复叩头就西南隅几榻坐讲  上赐武官都督以上文官三品以上及翰林院学士坐皆叩头序立诸生圜立于外以听祭酒讲毕以经置于原案叩头退出堂外就本位司业从西阶升进讲如仪退就位鸿胪寺官奏传制堂内侍坐官起立赞有制祭酒以下学官及诸生俱北面跪听宣谕毕赞五拜叩头礼毕学官诸生以次退先从东西小门出列于成贤街右伺候尚膳监进茶御前  上命光禄寺赐各官茶各官复坐饮茶毕退列于堂门外叩头分班序立鸿胪寺奏礼毕  驾兴升舆出太学门升辇卤簿大乐振作前导祭酒以下及诸生伺  驾至跪叩头退百官常服先请午门外伺候  驾还卤簿大乐止于午门外  上御奉天门鸣鞭百官常服鸿胪寺官致词行庆贺礼毕鸣鞭  驾兴还宫百官退次日袭封衍圣公率三氏子孙国子监祭酒率学官监生上表谢恩  上具皮弁服御奉天殿锦衣卫设卤簿驾百官朝服侍立行礼毕  上易服御奉天门礼部官引奏赐祭酒司业学官及三氏子孙衣服诸生钞锭毕  驾还是日  上御奉天门赐宴武官都督以上文官三品以上翰林院学士并检讨以上祭酒司业学官三氏子孙及礼部太常光禄鸿胪寺执事官员次日祭酒司业率学官监生谢恩  上赐敕勉厉师生祭酒捧至彩舆师生迎导至太学开讲行礼如仪次日祭酒司业率学官监生复谢恩诏如拟
　　○吏部＜锍-釒＞举闲住左都御史姚镆服阕刑部右侍郎寇天叙闲住巡抚四川都御史马昊听勘右副都御史陈祥致仕右副都御史林琦周金餋右参议牛鸾等宜起用从之
　　○己亥诏设承天府富水递运所
　　○夺楚府通山王府镇国中尉显栖禄五月下武昌府知府仲选及楚府长史杨天茂孙立于巡按御史逮问显栖故交欢选郡有杀人狱赂显栖求脱栖乃为之尊致五百金选所曰酒也选命吏发其尊得金乃集僚佐封识邑藏中亟鞠成杀人狱以其事闻抚按并捕显栖左右劾治之显栖亦以游言诬选启行长史司以自角□羊天茂立为之转呈抚按于是抚按论显栖纳贿市私又欲丈致人罪选不自脩饬致苞苴及门天茂立扶同呈举无所捄正均属有罪  上切责显栖薄罚之寘选等于理
　　○晋府荧泽王表檈奏晋王以暴薨承奉徐道素怨王恐有它谋当诘其状且王薨无适为后者当请择于  上通乃诈传妃旨召新化端和王长子新＜土典＞入府专擅欺罔恐为乱阶乞遣大臣会官按问  上命抚按官从公核勘以闻
　　○庚子赠故太子太保户部尚书孙交少保赐祭葬如例交湖广钟祥县人成化十七年进士授南京兵部主事调吏部历文选郎中太常少卿奉旨经略边关升光禄卿户部右侍郎提督仓场调吏部忤逆瑾改南京吏部瑾诛升尚书改户部尚书乞致仕去  上登极起为户部尚书引疾告休诏加太子太保致仕赐月米岁夫致仕卒交志行修洁识量甚远居官务举其职无所避忌故所至称理其再典户部豕正德末年公私匮乏之余裁冗食立经制国计至今赖之前后致仕二十余年情摽耆德卓然为海内望云
　　○巡按狭西监察御史郭圻言茶法事宜一均茶课金州西乡等县岁办地亩课茶俱有定规迩来园户代有消长而官多执滞旧册吏或卖富差贫致园去课存户多逃窜宜定令十年一为清审增减务令园课相准一绝私贩茶户每采新茶躧成方块灒入番族贸易致官市沮滞宜行访治一严收支洮河西宁三茶马司官吏每于茶商运到茶斤不以时验收或以滥恶贮库比及支放新陈错出无复调理以致陈茶充积朽叶无用宜行禁止户部覆议从之
○辛丑大学士李时方献夫翟銮各以白鹿呈瑞奏献鹿诗以章吏部尚书汪鋐修撰王用宾编修童承叙各献颂礼部尚书夏言左侍郎湛若水右侍郎席春学士蔡昂修撰姚涞编修张衮祭酒林文俊各献赋掌詹事府事吏部左侍郎顾鼎臣献乐章吏部右侍郎张潮侍读王教各献诗  上皆优答之
○升南京太仆寺少卿穆孔晖为南京太常寺卿
　　○壬寅河南巡抚官请改小滩兑运于回隆骅不允
　　○癸卯先是小王子部落卜儿孩因内变逃据西海为庄宁边患且二十年已惧小王子讎己请纳款于我朝廷下守臣勘上方略无何虏酋吉囊等拥十余万众屯套内窥犯延绥花马池以入京固属各边戒严不得间乃突出四五万骑乱河西济袭卜儿孩大破之至是总制尚书唐龙及甘肃镇巡官以状上且言卜儿孩既衰败远遁西海获宁纳款事不必再议惟一意审固谋略加意堤备仍论属审帖木哥彼或以穷来归即设计擒献重加赏赉兵部覆如龙议报可
　　○先是  上命锦衣卫指挥陆松拷讯御史冯恩究所主使传寄者恩自伏狂妄论列原无主使传寄  上谓论列大臣固也上言大臣德政律有明条恩所言有毁有誉并传使之人其益严刑拷讯久之无所得恩日受榜掠备极楚毒终言他无所主惟河东巡盐御史宋邦辅尝过江南会语次及京师时政并诸大臣得失遂以建言松其语闻  上命即逮邦辅并讯之邦辅至对状如恩言  上又切责松仍令加刑拷讯卒无所指乃诏法司拟罪至是刑部尚书王时中等议往生员张绅上书坐上言大臣德政者律斩恩宜比附绅例第恩言毁誉相参似非专颂大臣蒙恩减死充戍请如绅例发遣  上益怒请法司狥私回护责令对状改拟时中等惶恐引罪  上手批其牍曰恩所言专指孚敬三臣本只因大礼讐君无上死有余辜虽中间毁誉牵连原非本意尔等不顾法守转相报护欺公鬻法殊为无理遂革时中职令冠带闲住夺侍郎闻渊俸一年降郎中张国维及员外郎孙云边方杂职恩竟坐上言大臣德政者律论死系狱邦辅论杖赎还职
　　大明世宗肃皇帝实录卷一百四十七
大明世宗肃皇帝实录卷一百四十八
　　嘉靖十二年三月甲辰朔  孝肃太后太皇忌辰  奉先殿行祭礼遣太和伯陈万言祭  茂陵
　　○乙巳初开经筵
　　○革浙江杭州府长安驿移建嘉兴府皂林驿于崇德县
　　○丙午清明节遣彭城伯张钦太和伯陈万言玉田伯蒋荣分祭  七陵仪宾周钺祭  景皇帝陵寝昌化伯赵杰祭  悼灵皇后陵寝
　　○建州左等卫女直都督锁鲁塔等来朝贡马晏赉如例
　　○升都察院右佥都御史毛伯温为本院右副都御史南京光禄寺卿张衍庆为南京都察院右副都御史提督操江
　　○己酉革顺天府通州通济库改库贮旧例布花徵银角□羊部
　　○庚戌升广西按察司副使伍箕为甘肃行太仆寺卿四川按察司佥事俞夔为本司副使
　　○升都指挥同知鲁纲为署都督佥事总兵官提督西官厅军务
　　○录狭西陈家梁等处功升赏官军傅世荣等一百二十人有差
　　○辛亥太子太保吏部尚书汪鋐以考察自陈乞罢优诏褒留之谕以尽心甄别庶官以副用人图治至意
　　○壬子  庄肃皇后令旦节赐百官晏
　　○海内女直都督奴台等建州女直都督方市等来朝贡马宴赉如例
　　○礼部尚书夏言撰述四郊礼议＜锍-釒＞进之曰  皇上裁定四郊上合先王典礼之旧臣始既预论议之未遂亡固陋博稽往典恭辑  圣制岁余始获成编凡四郊礼仪一以钦定仪注为经逐节之下详考古人行事断其同异失得拟于传注列为四编厘为二十七卷以见郊礼之全复恭纪诏令一卷御札四卷及采诸臣奏议附臣四＜锍-釒＞为八卷以见郊礼之所由定未载诸图式为十一卷谨缮写以进  上览之褒其爱君守正著集精详名其书郊礼通典赐言白金袭衣彩币
　　○兵部议上女直海西建州毛怜等卫夷人升袭事例一女直夷人自都指挥有功讨升都督职事者巡抚官译审正身及查勘功次无抢冒等毙例应升授然后具由连人咨报否则就彼省谕阻回无滥送以滋糜贵一来贡夷人除正敕外赍有年远旧敕者该边巡抚官译审真正明白开写何等旧敕例应换给从实具由连人咨报以凭查议其有那移仓夺不明情毙径自阻回一夷人奏称援职二十五年之上例应升级者巡抚官备查年数是否及有无犯边情毙果系应升具由连人咨报有碍者径自阻回一各夷奏称原授职敕书或被抢及水大无存者审系招抚之数方行巡抚查勘咨结议请定夺不系招抚之年不许一概奏扰一夷人并缴敕书审果同卫同族尊幼绝嗣并敕书真正别无抢冒洗改情毙即行该边巡抚勘报覆行辨验结查明白不拘所缴敕书多寡俱于原授职事上量升一级其或当有前毙希图升职者止与原授职事其并缴敕书译令赍回交还本夷收领一都督系重职其子孙袭替仍照旧例查勘奏请一夷人入关朝贡必盘验明白方许放进其敕书内有洗改诈伪字样即省谕阻回守关人员朦胧验放者治罪如例一夷人奏有总敕欲行分给袭替者俱行巡抚查勘具由咨报以凭奏请分给一海西建州毛怜等卫朝贡夷人查有情犯内地者宜于宣赏之后礼兵二部宣谕恩威使之省戒如无罪可指不必每次申谕自致轻亵诏如议行
　　○癸丑吏部左侍郎周用右侍郎张潮都察院右副都御史毛伯温以考察各自陈乞罢不允
　　○甲寅革长芦所属益民三乂沽闰国海阜四盐场
　　○虏入宣府永宁城西石河墩大掠而去巡抚刘源清以闻诏革参将冯勋守备林锦冠带令杀贼赎罪命巡按御史核实以闻
