<!-- { "loadSidebar": true } -->
　　○先是巡按福建御史何维柏论劾大学士严嵩奸邪宜罢嵩具＜锍-釒＞自辩言臣之心事有  皇上知之而臣下不及知有在廷臣僚知之而远方不及知者  皇上闻都御史盛端明通晓药石亲发玉音询其姓名而维柏谓臣力荐之顾可学以秋石方书进有旨令其暂住臣家臣曾奏请命之别馆居住而维柏谓臣纳而豢之至谓  庙制大典以  皇考  孝宗同为一世不若从同堂初制之为安则臣之妄议也而郭希颜则欲立庙与臣言甚相矛盾乃谓臣阴主希颜之议乞将臣罢黜可学放还希颜逮问庶群疑可释  上曰维柏虽曰劾卿实奸欺巧诈以伺觇朕意岂可中彼之计令锦衣卫官校捕械来京问卿宜益尽忠赤勿得自负已而顾可学具＜锍-釒＞辞免亦慰留之
　　○丙寅免百官端午宴
　　○戊辰  孝宗敬皇帝忌辰  永孝殿行祭礼遣西宁侯宋良臣祭  泰陵
　　○己巳追封鲁府邹平王观爁父镇国将军健档为邹平王从其请也
　　○升山西左布政使及宦为光禄寺卿广东左布政使潘潢为南京光禄寺卿南京太仆寺卿娄志德为太常寺卿
　　○荫吏部左侍郎兼翰林院学士张治侄继芬为国子生以三年绩满也
　　○南京礼科给事中游震得等以考察拾遗论劾工部尚书甘为霖原任工部尚书今听用樊继祖左中允郭希颜总理河道都御史于湛太仆寺卿毛渠少卿高燿原任光禄寺卿陈焕南京刑部侍郎郭持平左春坊左谕德兼侍读闵如霖各不职  上以为霖节财任怨令仍旧供职湛燿如霖俱留用继祖焕持平致仕渠调南京希颜调外任
　　○南京科道官万虞恺等紏劾考察五品以下官原任南京户部郎中萧日强南京吏部郎中皇甫汸南京兵部郎中卢楩南京刑主事黄钲各不职诏日强楩闲住汸钲降一级调外任
　　○赐南京国子监祭酒伦以训母区氏祭一坛并祭其父以训经筵讲读援例陈请也
　　○  上召锦衣卫掌卫事都指挥同知陆炳至无逸殿责问曰昨有旨取何维柏逆＜锍-釒＞所司但将奏本入启本当同入乃留与其党贴抄和助尔卫厂宜察发其奸何得容隐炳退具＜锍-釒＞认罪  上曰维柏虽攻辅臣实本欺讪朕躬奸邪无道人皆知之自后尔宜严督官校廉访勿得畏避
　　○庚午遣太医院官视唐王宇温疾从王请也
　　○杂谷安抚司差都网剌麻头目耿勺定日等入贡宴赏如例
　　○辛未  太祖高皇帝忌辰行祭礼于  景神殿命成国公朱希忠代
　　○敕吏科给事中李文进监察御史赵炳然往宣大山西三镇清查原发各该主客兵马及户兵二部续发修边筑堡募军买马及抚按赃罚屯田地亩一应出入钱粮自嘉靖十五年起至二十三年止
　　○命都察院右副都御史任维贤抚治勋阳
　　○以岁歉加给密云沿边军士今岁五月粮银视旧增一钱五分及将本镇军士十月分月粮并马匹料豆预于五月内借支一半待后关支炤数扣除从巡抚郭宗皋请也
　　○赏保定汉达官军四千五百人官银一两军银六钱以去岁贼犯浮图峪有拒敌功故也
　　○癸酉  仁宗昭皇帝忌辰  永孝殿行祭礼遣驸马都尉谢诏祭  献陵
　　○甲戌遣内官赍诰敕冠服封朝鲜国王世弟李峼为王
　　○乙亥复除服阕尚宝司少卿边侁原职
　　○升户科右给事中张元冲礼科右给事中陈棐刑科右给事中李纶俱左给事中元冲吏科棐户科纶本科吏科给事中厉汝进户科给事中鲍道明俱右给事中汝进本科道明兵科
　　○丙子升江西按察使韩楷河南按察使于敖俱右布政使楷仍江西敖山东
　　○补荫礼部尚书兼东阁大学士张璧侄孙世胤为国子生璧子天麟已荫而故以世胤补之
　　○丁丑夜月食
　　○戊寅升云南副使侯缄陕西右参政朱良俱按察使缄江西良河南
　　○己卯乌思藏辅教大宝法王阐教大乘法王各差国师坚锉等入贡宴赏如例
　　○庚辰原任南京翰林院侍读学士华察以考察被论奉旨降用因＜锍-釒＞亲老乞以原职致仕许之
　　○罢镇守宣府总兵官郤永先是永失事当逮  上既宥之至是总督侍郎翁万达复劾其不职且荐原任总兵官何卿赵卿沈希仪此三人者皆名将也可代  上命黜永员缺推堪任者二三人以闻已兵部推用赵卿  上从之
　　○壬午兵部以防秋事近请饬各镇预设备御淂旨防虏事宜行令总督及各抚镇官严加堤备相度战守机宜毋致败事有因循玩愒者重治不宥
　　○乙酉赐定国公徐延德母王氏祭葬如例从其请也
　　○发太仓银十五万两于大同镇备客兵支用从巡抚都御史詹荣请也
　　○暂停顺天等府今年炤刷文卷以灾伤从巡按御史胡植奏也
　　○丙戌以地方灾伤免总督漕运都御史王暐赴京议事
　　○戊子四川成都府地震
　　○以旱灾蠲山东东昌兖州登州济南诸州县卫所夏税屯粮如例仍令支本省在京扣积余银四万一千余两抵纳诸仓今岁麦课
　　○己丑升户部福建司郎中王继芳直隶顺德府知府王朝贤俱陕西按察使司副使
　　○升通政使司右通政张忠为南京太仆寺卿
　　○吏部尚书熊浃以母老乞休  上曰卿铨曹重任简自朕心宜益竭忠诚以副眷任岂可以亲老求去母年九十令所司遵诏例具粟帛存问
　　○  孝陵神宫监太监夏绶奏大团等洲三处不生芦草乞垦田收租充修理  陵寝墙垣费工科左给事中陆烨参垦洲为田似为通变但不区画地亩封植疆界恐有侵混官民洲地奸毙钱粮亦无所稽考  上命南京工部会同该监勘明具奏
　　○辛卯户部尚书王杲等上言连岁边方多事支费不赀公私之积检括殆尽且各处灾伤率多逋负边镇奏讨动经数十万请行开纳事例因开列条款具奏奉旨军职纳银升级名器太滥铸印局儒士见在数多有碍资格余依拟行
　　○时整饬密云兵备副使员缺吏部拟延平府知府冯岳已淂旨升用巡按御史张雨言防秋在即宜于附近两司内改用庶缓急有济  上是其言乃推兵部职方司郎中徐汝圭代之
　　明世宗肃皇帝实录卷之二百九十九

大明世宗肃皇帝实录卷之三百
　　嘉靖二十四年六月壬辰朔
　　○癸巳礼部奏  庙工大体已完细节未备乞暂举秋享之礼于  景神殿  上曰太庙之工尔辈原计以秋祭时可成今既告成更又何待朕虽非长者而自为变诈其何以交于神明昭穆不序何得成王礼其亟择日安  主具仪以上朕疾不能躬事或命太子或命官摄行其仪节一如  先朝之旧后所增诸仪悉除之
　　○丙申升云南左布政使吴章为太仆寺卿
　　○宥失事系狱将官张达白爵李朝阳死发赴军门杀贼立功革任汤庆种继周邦俱准听用时宣府总兵官郤永以年老罢去有旨令兵部推举将才兵部具言达等谋勇素著宜敕科道官详议诏刑部＜锍-釒＞达等情罪以闻＜锍-釒＞入  上以边方多故用人方急故特释之
　　○丁酉礼部议覆给事中胡叔廉郑大同奏科场事宜一关防考试谓两京主考需次差遣则易于窥伺用乡土之人则多招物议各省乡试之弊则又在提调监试与各供事官得相接也宜禁革之一饬乡试之法谓各省乡试以权归外帘故弊端滋多遂使礼聘考校徒寄空名糊名易书竟成虗典此教职权轻之所致也宜照两京例以京官主考一饬会试之法谓监试御史不过防范于外故内帘之弊无从紏察而散卷等官始得以狥私分送故内帘亦宜置监试官一员一饬廷试之法谓廷试阅卷往往以官之崇卑定卷之高下以故送卷官得以高下其乎宜敕下辅臣痛厘夙弊监试御史二员专意防范使人不得以行其私得旨取用考官并内帘散卷官俱照旧规行不必纷更其余如拟
　　○致仕少保兼太子太保吏部尚书谨身殿大学士毛纪卒纪山东掖县人成化丁未举进士改翰林庶吉士授检讨九载满升修撰侍东宫讲读预修大明会典书成晋侍读  武宗登极以讲读恩升春坊谕德赐四品服修  孝庙实录成升侍讲学士迁学士历户礼部侍郎改吏部升礼部尚书兼翰林院学士专管诰敕掌詹事府事丁丑命兼东阁大学士内阁办事加太子太保文渊阁大学士辛巳加少保改户部尚书武英殿大学士  武皇帝大渐奉遗诏迎  上入继大统  上即位论定策功封纪伯爵纪固辞不受甲申改吏部尚书谨身殿大学士以疾乞致仕再＜锍-釒＞请许之诏有司给月廪岁夫纪历事  三朝守正不阿晚家居二十年始终一节  上尝诏有司即其家存问及是卒  上辍朝一日赠太保谥文简赐祭葬如例
　　○录狭西绥德州等处斩虏功升赏官军谢承爵等四百六十七人有差
　　○巡抚蓟州都御史郭宗皋言边墙之设乃一镇藩篱而城堡则其家室也未有藩篱不固而能保其家室者今本镇防守之法但严于城堡而疏于边墙殊非慎固之策自今请定为法例每年自五六月始至十月止抚镇官各严督官军于边关要地画界分守有仍前怠废者罪视主将不固守律报可
　　○兵部覆巡抚保定都御史苏祐奏紫荆倒马各隘口外联方镇内护京畿最称要害乞将保安州岔道堡驻劄兵马三千移驻于桃花堡与马水口相近以便应援及白羊口去京师甚迩宜益兵以备不虞从之
　　○降四川巡按御史石永职一级调外任续差御史冉崇礼调南京别衙门用按察司副使朱宪章降一级故事处决重囚必奉有决单然后行刑永疾囚余友宸罪恶不候旨详允輙批所司文卷至时送决后冉崇礼代永巡按比当决囚宪章据批以友宸送决崇礼不及详亦概决之至是崇礼自检举认罪具言误决故由永宪章疏上诏各抚按官逮系永崇礼宪章俱来京问法司言永等不谙事体厥罪惟均  上是之故有是命
　　○戊戌以旱灾免山西太原平阳潞安所属州县夏税如例
　　○旌表山东孝子王选等三人节妇张氏等十六人烈妇刘氏等二人
