<!-- { "loadSidebar": true } -->
　　○时西北边多事坐不材将官罔利营私军储半入其家如报纳粮草则占窝转卖而令贫卒包贝□皮开支帑藏则任意侵渔而以空文出纳召□中盐则通同克扣而斗库官攒得以上下其手甚而逃卒之口粮死马之草料皆寄名见在之籍而乾没入已边政大坏御史张鹏翰条奏其弊户部覆议令各该抚按守巡严禁诸弊将官有犯追赃揭黄停袭文官容纵者一体治罪诏如议行
　　○命工部增给光禄寺薪炭如弘治十七年例薪二十万斤炭五万斤以供  寿安皇太后丧礼之费其买办价值取之原修  康陵所余银不以烦民
　　○辛丑以岁暮祫祭遣建昌侯张延龄等告  太庙及  懿祖皇帝  熙祖皇帝  仁祖皇帝庙  上自告  武宗毅皇帝几筵
○御史朱寔昌条陈严考察以禆新政四事其一谨核实谓考语保荐不可尽信须博访精察使人心服其二表贤能谓洪武天顺间计吏有循良卓异者锡宴礼部赐以衣钞今宜举行故事仍不次升擢以昭激劝其三一制度谓在外正官考察之后凡任满三六年者当取出亲供牌册如法收考不必令回任给由两烦簿书其四均劳逸谓京官如科道部属宜尽补外任而以方面之贤者入补卿寺之缺略如汉剌史入为三公唐宰相出领方州之意庶令外官自爱而重犯法章上吏部核议表贤能一事最为有益新政宜按行之独考满事例于法不得纷更而所谓谨核实均劳逸者本部已有处分  上是之
　　○户部奏宣府大同辽东延绥宁夏甘肃各镇军需岁支岁办之数因言各镇额办粮草先年未尝告乏比乃奏讨频仍额外给发视岁派之数不啻加倍所以然者一则由民运屯运之积负二则由逃亡兵马之冒支三则由势要中盐之虚出凡此三弊得各镇巡官留心计处自不必全倚京储例外供亿矣  上深然之因戒饬各该镇巡官悉心经画有仍踵前弊者听科道从实参劾追赃治罪
　　○肃王贡錝自称老病不任行礼请以世子真淤代许之
　　○刑部左侍郎兼都察院右佥都御史臧凤至自大同  上命暂回本部管事待有边报仍往提督军务
　　○旧例厂卫赍驾帖提人必由刑科佥批锦衣卫千户白寿等赍驾帖提东厂访获犯人诣科给事中刘济谓当以原本送科方知其事乃敢批行寿等执不肯与语并列上  上命会查弘治成化年间事例以闻既而该科覆奏不但  二庙时为然自天顺以至正德厂卫节奉明旨俱同原本送科以凭参对寿等争之不已谓驾帖送科旧皆开写事略会同署名实不系御批原本  上竟从之因责济等纷更旧章门自以状对既而宥之
　　○壬寅岁暮祫祭  太庙奉  武宗皇帝神主诣庙享祀遣太常寺官祭五祀之神以明日元旦遣寿宁侯张鹤龄安仁伯王桓都督同知陈万言分祭  七陵遣仪宾周钺祭  景皇帝陵寝
　　○命工部右侍郎童瑞不妨部事往来督修京通二仓
　　○原任兴府伴读章槐上＜锍-釒＞自陈侍从旧臣援赵铭陈庠例乞恩收用吏部言槐在告六载与二臣见任不同觊非其分当治  上特宥之且命量改在京相应职事
　　○改总督仓场户部右侍郎沈冬魁为工部右侍郎添注管
　　○冬魁自以原籍浙江引嫌避位故有是命
○漕运总兵官都督佥事杨宏奉请以漕运轻赍银两悉听各该运官沿途动支为雇僦车船之用不必装鞘印封计算羡余以苦运卒户科驳奏以为此开以人冒破之端非轻远至计而御史向信则欲令运粮官军凡领银雇脚必先赴察院报数关支为籍以记其多寡不得擅动下户部议宏所言乃弘治成化以前旧规而科道官之论至于救弊防奸不为无见大要漕运之法无他惟在舡不守冻粮不挂筹军不借债三事为急若使官得其人自无此毙但轻赍折银本以资转搬之费今若虑官军侵耗尽取其赢余归太仓则以脚价为正粮又非立法初意今宜令有司如期徵收余耗如例角□羊赴漕运衙门候各总运船过淮照数领给运至通州方许发封听巡仓御史管粮员外会同查核验给仍酌量各项支用实数者为定规不许扶捏浪费如有羡余不必输之太仓即将各总分各卫所查开缺舡应补者若干敝船应修者若干什物应办者若干各发银修造每银百两令造新舡一只该管官旗侵欺花费别用者参呈重治果有三年粮无挂欠银有积余者照例旌擢得旨如议
　　○是岁天下户口田赋之数户九百七十二万一千六百五十二口六千八十六万一千二百七十三田地四百三十八万七千五百二十六顷二十亩有奇米一千八百二十二万四千六百七十石有奇麦四百六十二万五千七百七十三石有奇草二千五百九十万九千四百四十二束有奇丝锦七万三千一百七十斤有奇绢三十二万四百五十九疋有奇绵花绒二十四万六千五百五十九斤有奇布一十三万三千二百六疋有奇土苎六十五斤有奇户口钞一千七百五十五万六千五十锭有奇杂课钞六百五十八万七千七百五十八锭有奇盐课盐一百六十七万一百二十二引有奇盐课银五十三万三千八百一十一两有奇茶课五十六万八千九百七十九斤有奇屯田子粒三百七十四万二千五百五十石有奇屯田银一十四万八千一百四十五两有奇例金一千两水银二百二十九斤朱砂四十六斤八两漕运米四百万石内除改折四十四万石实运米三百五十六万石
　　大明世宗肃皇帝实录卷二十一
大明世宗钦天履道英毅圣神宣文广武洪仁大孝肃皇帝实录卷之二十二
