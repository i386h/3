<!-- { "loadSidebar": true } -->
　　○诏铸四川东川府印命故土知府禄位妻宁著署掌授禄氏族子阿采为土府同知承位嗣俟长以府事归之初阿堂既诛索府印不获人疑为水西安万铨所匿及是屡勘印实亡失而禄位近派悉亡绝惟同六世祖有□□刀男阿采于是抚按官雷贺陈瓒请以采袭禄氏职姑予以同知衔令宁著理府事后果能抚辑其众仍进袭知府其东川府印不获请别立府名更铸新印给宁著护守以防奸伪＜锍-釒＞下部覆得旨府名不必更余如议
　　○发太仓银三万两于山西籴谷备虏
　　○辽东败书闻  上以黑春奋勇力战死事可悯诏赠都督同知荫子正千户世袭立祠致祭命兵部酌议代者既而兵科给事中张益劾督视侍郎葛缙及总督杨选巡抚吉澄总兵吴瑛皆宜罪且言缙不宜举杨照代副总兵  上从部议诏夺选俸一月澄瑛各二月缙策励视事如故照姑以为事官摄副总兵
　　○庚申致仕巡抚河南都察院右副都御史潘埙卒赐祭葬如例
　　○辛酉升光禄寺卿徐陟为南京大理寺卿
　　○壬戌井陉民兵耿梅等拥众入兵备道露刃鼓噪挟副使李一瀚索去岁及春月所欠月粮一瀚不得已各给两月粮其余为移牒各郡邑即付各兵自持之乃散去巡按御史王渐以闻诏擒治首恶诛之一瀚以不及例调用
　　○甲子户部覆巡抚贵州都御史赵釴言二事一言贵州额粮仅及十万一切军需尽仰于四川湖广而有司自分彼此无悉心催办者乞行两省抚按官严督所司校其多寡完欠以定赏罚一言重庆府添设通判专驻龙泉督催播州税粮迩来不乐夷地动求别委请行抚按官申严职掌毋复他委升迁之日查其任内粮完方许离任报可
　　○己巳  睿宗献皇帝忌辰  奉先殿行祭礼
　　○庚午广东捷闻兵部请以贼首张琏萧雪峰槛送京师献俘正罪余党未平者亟行所司抚剿并令巡按官详核功罪以闻得旨悉如拟已  上复谕内阁曰献俘一节  祖宗久不行赵文华以假贼冒功渎朝堂而火夫此地自  圜丘成为岁报进香帛之处若夫平一国或用其仪今此大逆草邪初因臣下欲灾患多出以欺诽君上近尔等定伐果就擒矣可即彼地刑之首枭三省以雪民怒为正遂罢献俘
　　○癸酉改浙江布政使司右参政兼按察司副使谭纶于福建管粮纶辞以地方稍宁乞归守制许之
　　○丙子预发宣府明年客兵银七万两大同八万两蓟州密云主兵银各一万两客兵银各二万两昌平客兵二万两再量发宣府镇主兵银二万两大同镇主兵银三万两山西镇主兵银一万两客兵银二万两辽东镇主兵银二万两延绥镇主兵银一万两客兵银一万两宁夏镇主兵银一万两固原镇主兵银一万两甘肃镇主兵银一万两易州客兵银一万两
　　○巡按陕西御史董鲲劾奏总督陕西三边都御史喻时久不赴任＜矢见＞避防秋乞别选知兵任事大臣代之得旨令策励供职先是泰州有劫库之变时受代且行而御史王纳讲劾其纵盗时乃留途中待罪部臣知其情代为之辩故鲲奏不行
　　○丁丑令云南提学副使陈善浙江慈溪县知县霍与瑕闲住淳安县知县海瑞调简僻用时善已升参政去后巡按御史孙用乃劾其贪污与瑕瑞俱抗直不阿上官而瑞尤甚初鄢懋卿以盐法都御史巡行郡县所至招权吓财叱咤风生懋卿妻从行为装五彩舆令十二女子舁之令长以下见懋卿皆膝行蒲伏跪上食惟谨至以文锦被厕床白金饰溺器千里传送络绎道途懋卿颔之而已比至淳安供张甚薄瑞抗言县小民贫不足容车马懋卿虽怒甚然知其不可屈为歛威去之而密嗾御史袁淳媒孽其短至是遂与与瑕俱得谴其后懋卿淳俱以贪罢与瑕瑞仍得伸白叙用云
　　○镇守云南黔国公沐朝弼等进矿金四百两矿银一万两
○戊寅  孝庄睿皇后忌辰  奉先殿行祭礼遣彭城伯张熊祭  裕陵
　　○以  万寿圣节建迎恩大典于内殿停常封
　　○给事中郭汝霖行人李际春自琉球使还诏升汝霖为光禄寺少卿际春为尚宝司司丞初汝霖等至琉球其国王尚元馈黄金为谢汝霖等却之及是尚元遣使谢恩因赍所馈金请  上命颁赐二臣  上谓朝廷命使无受谢之义诏听汝霖等辞寻以二臣远行效劳各赐银币
　　○忻城伯赵祖胤使蜀府纡道入陕西狎游纵猎骚扰驿递所过苦之抚按官以闻诏停祖胤禄同从人杨车等俱候勘实议处
　　○己卯以逆贼张琏等平命公朱希忠侯顾寰驸马李和伯陈鏸方承裕分告  南北郊  太庙  二社稷百官上表称贺
　　○改太仆寺卿张守直为光禄寺卿
　　○命贵州铜仁右参将汪辅充副总兵分守四川松潘等处
　　○命河南道御史潘季驯提调北直隶学校
　　○广东道御史郑洛劾大理寺卿万采刑部右侍郎鄢懋卿太常寺少卿万虞龙皆朋比奸赃不职得旨采懋卿屡被人言纳贿有迹令闲住降虞龙为四川按察司佥事
　　○庚辰  孝穆皇后忌辰遣成安伯郭应乾祭  茂陵
　　世宗肃皇帝实录卷之五百十



明世宗肃皇帝实录卷之五百十一
　　嘉靖四十一年七月癸未朔时享  太庙命驸马都尉谢诏代
　　○蜀王宣圻献助工黄金二百两银五千两
　　○甲申赵府江宁王厚炼薨赐祭葬如例谥恭懿
　　○乙酉升大理寺左寺丞吴百朋为本寺右少卿吏部文选司署郎中吴承焘为太常寺少卿提督四夷馆
　　○丙戌  仁孝文皇后忌辰  奉先殿行祭礼遣清平伯吴家彦祭  长陵
　　○升山东左布政使唐宽为太仆寺卿尚宝司司丞李先芳为本司少卿
　　○兵部议覆蓟辽总督侍郎杨选所陈秋防四事一顺天巡抚每年移驻昌平防秋今冷口最为要害宜毋拘以地使得视警策应一石门切近畿辅宜分辽东兵三千驻宁远者专听临时调援一龙井儿将军石墙子岭提调官唐时雍等皆不职宜更职一本镇之兵功在保障宜申饬军士能御虏者悉照三十三年古北口例论功不论斩获如徒贪斩获致贼深入者仍以失事议罪从之
　　○庚寅升光禄寺少卿吴遵为大理寺左寺丞
　　○户部右侍郎霍冀自宣大二镇查理军饷还复命因辞兼官许之
　　○癸巳户部奉旨集廷臣议上理财十四事一省兵食国初岁派边储足供岁用原无请发帑银之例后缘边疆多警或广招募或增营堡额泒钱粮支费不敷始不得不仰给于京储矣然考嘉靖十八等年各边岁发仅及五十九万今且增至二百三十余万计所费已浮于岁入之额矣而况内府供亿百官折俸京营草料之需胥此取给司计者将何以应之今欲建立经久之计自加赋外惟有选兵而已宜行各督抚官亲诣各城从实拣选汰其老弱虚冒以还先年主兵原额诸新设营堡查非要害即当随宜省并其京营军士亦宜会总协戎政官一体清查之一慎调遣近来各边或无故调遣或假名按伏因而乾没军饷其费不赀自今当令审机宜远间谍有仍前弊者巡按御史参奏一先节约各边督抚为众属领袖宜躬行俭约以振风纪凡自便之私交无名之浪费一切罢之一完积逋各处所欠京边钱粮宜行各巡按御史遵近奉敕书严加查核督催每两月将徵完逋赋一次起解仍按季籍其各司府州县完解银两数目官解职名及起程日期呈院咨部以凭稽考一清屯粮国初边储惟取之民屯两运京运不过济其一时偶乏而已近来管屯各官旷废职守屯地既多荒秽催徵又不以时纵容官军侵欺拖欠边储窘匮此其弊源乞严饬所司将各附近屯田设法开垦以时追徵务使各镇应纳屯粮悉复原额毋得仍前怠缓一议牧放京营马匹旧有下场牧放之例后因郭勋乱政乃尽令仰秣太仓岁费帑银以二十一万计而京营牧地银两复充五军营费以其余解太仆寺殊非所宜今应备查前银自营用额外每年尽解太仓其北直隶岁徵牧地银南直隶岁徵草场租银共计三万二千余两宜断自明年始听户部借支三年以充前项草料之费一均修边各边修筑银两旧例专隶兵部取之马价户部佐之后因马价匮乏乃暂议以十分为率户部给七分五兵部给二分五今马价稍充太仓屡匮宜调停酌议行督抚官每遇修边除动支该镇赃罚及无碍银外户部给十之七兵部给十之三仍禁所司毋得冒破一停外例开纳事例户工二部并行今大工已完工部事例除在京者另议其在外监生吏农等一十二条俱应停止悉依户部推广事例输部济边一处铜价宝源局铸钱物料例于丁字库出办后以库贮缺乏权行户部借给遂袭为常宜行各司府将会派铜料之数悉输该库勿复借支一省供应甲丁等库每年坐派各项钱粮俱系各司府徵解近因官司怠玩徵解愆期供应不敷乃移檄户部召商办纳岁费大约一二十万殊损国计请自今除香蜡照常召买外其余尽责之各该坐派司府勒限完纳一杜奏留嘉靖三十七年本部会议所取在外各项银两专为济边而设各巡抚乃一概奏留殊失初意自后宜勿许一议补助各处解额原系正费近奏留既多则正费自不能盈宜查取南京江济二卫水夫每年工食银十分之六仍岁徵河南库贮河夫银五万两以补不足一议漕银河工银两原系漕粮耗米折银例当同扣省等银解部其节年侵欠仍行严法追补一定税法税契商税为利甚博乃无所综核致多侵费宜行各抚按悉心查理税契每年类解商税每半年一解有侵匿者令巡按御史参奏＜锍-釒＞入  上允其议仍以近年边饷侵冒多端敕各督抚官正已率属厘革积弊违者听部臣并该科参治
　　○甲午升南京通政使司右参议徐餋正为南京太仆寺少卿
　　○丁酉中元节遣彭城伯张熊成安伯郭应乾清平伯吴家彦玉田伯蒋荣分祭  八陵都督佥事沉至祭  恭仁康定景皇帝都指挥同知王极祭  孝洁皇后及哀冲庄敬二太子各陵坟
　　○选授太常寺博士孙枝行人司行人邢守庭俱为户科给事中中书舍人潘一桂行人孙丕扬秦嘉楫胡钥尚德恒温如玉杨标黄襄俱试监察御史丕扬浙江道嘉楫江西道一桂广东道如玉山东道标狭西道钥德恒俱广西道
　　○戊戌瑞兔四各生二子  上谕礼部曰天垂生祥于孟秋既望仲秋前应  朕生辰又非常之瑞也乃命驸马谢诏告  太庙百官上表称贺
　　○庚子  成祖文皇帝忌辰  奉先殿行祭礼遣广宁伯刘允中祭  长陵
　　○癸卯苑田产嘉禾一茎三穗者二双穗者三十一遣公张溶告  太庙百官上表贺
　　○庚戌蓟镇喜峰口等处地震
　　明世宗肃皇帝实录卷之五百十一


明世宗肃皇帝实录卷之五百十二
　　嘉靖四十一年八月癸丑朔
　　○丙辰兵部尚书杨博上言比者西北边各有警报以臣计之大抵蓟镇山西为急其防宜预乞申饬各镇守臣在蓟镇则画地分区步兵列墙拒守骑兵按伏应援以守为战在宣府则山南山北增布兵马在宣大则远哨广备清野坚壁在山西则严拒阳方等口在保定则分防紫荆等关以战为守人独石三间房白草川为虏入蓟之路宜责参将刘国哨探驰报又畿辅有警各兵不能卒至乞敕宣大总督江东移驻怀来以备南山一带宣府镇巡官马芳赵孔昭移驻隆庆以便星驰抵关大同镇巡官姜应熊陈其学移驻怀安以便驰人居庸山西镇巡官吴徵杨宗气移驻广昌以便驰入紫荆应援宣镇保定巡抚李迁移驻易州总兵官祝福移驻浮图峪以便驰入涿州仍于京营选精兵堪战者以备调发得旨俱如拟
