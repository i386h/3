<!-- { "loadSidebar": true } -->
　　○湖广大水漂没民田庐凡五府二十四州县巡抚孙修等请以今年兑运米二十五万南京仓三十万皆折银或量折其半及拨运广西贵州安庆者石皆折银七钱南京五钱贵州等仓四钱令输户部及诸仓其他隶漕运者如卫所缺船缺军则但令修船以示休息明年乃役之其今岁应徵及往岁积欠并户礼工三部所徵物料宜暂免其京库折银米及南京折布花稍缓者量留十万今岁以前太和山香钱发一二万尽留盐钞折银及诸仓库赃罚相兼赈济并补禄粮又如近例民得入银为知印承差吏典农民及免其办事其阴阳医生僧道官及武官袭替未比试总小旗未并枪者皆如之武官立功者得赎还职疏下户部覆言京库折银及南京折布花绒起运盐钞故事不得借用不可许其余可从  上从部议以灾伤重大亟命行之
　　○辛未诏革琼州府万州多陈驿崖州德化驿
　　○壬申  上谕内阁顷考选御史实为纪纲大坏下民罹殃欲一举以肃政治朕之本心随卿等议来一清等言今年两次考察黜谪已多见在者谁敢不思改过以自效若再行考选人材难得似非盛世惇厚博大之化也  圣意又欲更换原差御史回还一体考选此固一新政令至意今各道员数不多照差前去则各道缺人办事况先差御史贤否不同一概更换无所激励亦恐新旧交代反滋别毙合无考验其贤否勤惰量为奏请更换数员惩一戒百是乃为政之体然欲巡按得人必先慎之于始谨将切要事宜条列以闻一考选御史遵依宪纲不用新进初任之人查照  祖宗旧制两京主事寺副评事等官访其素行端谨器识老成者与行博士推官知县国子监官一体考选不必拘定进士出身取用之途广则风宪不患于不得人矣一御史试职一年正欲明习律令历炼事体考得刑名疏通方准实授否则令其重试此旧例也今宜查照施行一先年点差巡按必斟酌地方繁简量其才力处之若才力不及者不差巡按留备小差待其历练有进一体差用近年止照年月次序不过越一人枉其才而用之无益于治今宜照此差遣一巡按满日堂上官考其有无赃私坏法推奸避事方许回道管事此见行事例也近年此例虽存不闻罢黜一人宜申明旧例从实举行疏入从之
　　○南京吏部尚书朱希周乞致仕许之命有司月给米三石岁给人夫四名时南京考察六科无一人去者礼部侍郎桂萼因言他事语侵希周以为畏其势之盘据而不敢去之也希周上疏自辨言考察所以黜不肖不限衙门今科官仅七人实无可去者且五府经历都事十人亦无一人去者非六科为然也因以疾引去
　　○初广信府同知叶朝阳坐事当逮未至乃迁南京户部员外郎上以诘吏部右侍郎董玘视部事浅实不之知上疏引罪  上特宥玘谪文选郎中郑杰外任主事刘序等夺俸三月
　　○御史郭希愈言江北岸善崩凡坍江田地约有四万二千余亩所损岁额咸取偿于民而江西新涨滩田九万八千余亩渐成沃壤豪民霸占争讼致伤人命数年不决前奉明旨下有司覆勘不报宜责南京巡江御史勘理户部覆请  上命南京巡江御史委有司踏勘其坍涨田数相应抵补者咸通融拨给以足粮额余皆赋民耕之先已告佃纳粮者咸与公断以杜争讼
　　○癸酉永淳长公主出降
　　大明世宗肃皇帝实录卷七十九
大明世宗肃皇帝实录卷之八十
　　卷八十至八十三钫本缺
　　嘉靖六年九月乙亥朔升礼部右侍郎兼翰林院学士桂萼为吏部左侍郎仍署刑部事兼官及经筵日讲纂修副总裁俱如故时吏部以左侍郎员缺例请会官推补  上命勿推特简用萼云
　　○丁丑上林苑监左监丞何渊进大礼辑略大礼续奏议各一部言  陛下大孝尊  亲比隆三代而纂要尚有准汉宣立庙京师之说恐儒臣习于故闻溷入纪载启天下万世之疑又自谓倡议立庙反覆数千万言非详具而毕录之不足以破群疑而一众志请悉加采集  上命付之史馆
　　○戊寅  孝恭章皇后忌辰遣安仁伯王桓祭  景陵
○云南巡抚都御史傅习以考察被论自陈求免  上谓习已有旨调用不允
○署都察院事兵部左侍郎张璁考察各道不职御史共十二人酷暴为民浙江巡按王璜不谨闲住南北直隶提调学校卢焕朱衣丁忧蓝田刘景宇刘翀不谙宪体取回别用餋病王完狭西巡按张濂广东巡按苏恩山西巡按张录四川巡按李东久病致仕福建巡按刘廷簠  上既斥璜等因命自今巡按员缺湏选老成风力者代之不许枉道还乡及过家延住其见任巡按者俱严加戒谕
　　○先是芒部夷酋沙保谋复立土官陇氏逼逐镇雄府知府程洸夺其印符贵州四川守臣使使招抚之沙保乃送出镇雄府印乞降然尚持两端欲复立土官如故四川抚按官议以为保等狡悍终不可驯檄叙泸守备丁勇击之又遣使劳赐芒部抚夷郤良佐使计擒沙保以献保怒复叛贵州巡抚袁宗儒因奏保等虽包藏祸心缘臣等节行抚谕未敢轻犯城堡而四川该道官不能协心共事乃独遣一军尝敌侥幸以致纷纷若此乞明令两省会兵压境以彰示国威为万全计事下兵部议川贵二省道里隔绝军书未能卒达故彼此异同因而误事今宜敕各该镇巡官务同心戮力相机处置以安地方  上从部议敕两省抚臣共图抚剿长策毋得观望推诿已宗儒言贵州右参将杨仁谋勇可任剿贼  上从之
　　○己卯以江西水河南山西旱减免田租有差
　　○以督运效劳赐巡仓御史吴仲户部郎中黄一道各银十两纻丝一表里
　　○革山西和顺县添设县丞一员
○庚辰以少詹事方献夫为礼部右侍郎仍兼翰林院学士照旧经筵日讲纂修明伦大典以光禄寺少卿黄绾为大理寺左少卿仍赴馆纂修如故
　　○壬午吉王见浚薨讣闻  上辍朝三日遣崇信伯费柱致祭如例
