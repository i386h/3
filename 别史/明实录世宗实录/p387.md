<!-- { "loadSidebar": true } -->
　　○左都御史王廷相应诏自陈曰人事得而后天道顺大臣法而后小臣廉臣观今日士风臣节而知灾异之所由来矣大率廉靖之节仅见贪污之风大行一得任事之权即为营私之计贿路大开私门货积但通关节罔不如意湿薪可以点火白昼可以通神夫岂清平之世所宜有乎昔在  先朝盖有贿者矣然犹百金称多而今则累千钜万以为常盖有贪者矣然犹宵行畏人而今则张胆明目而无忌士风之坏一至于此真可痛也大臣贪浊而日在高位则小臣仿效将无不惟利是图矣京官贪浊而安处无患则外官鼓动亦无不惟利是图矣大小效尤内外征利由今之道无变其俗将民穷盗起而邦之厉阶由此启矣古之君子难进易退宁自守以俟时无宁违道速化以失己宁遁世不见知而不悔无宁热中毁道以求进是以人主举而用之大之以康济世务小之以风励时俗而民不失望也今日士风殊与此异一登仕宦之途即存侥幸之念謟谀贿赂无所不为要路权门终日十至每遇一官有缺必有数人竞争于是京师有讲抢攘之谣而廉耻扫地矣夫恬静君子也奔竞小人也奔竞进则恬静必退由是以小人引小人而朝无君子矣其为世道不祥莫大焉且都御史职在紏察百僚振肃风纪臣叨兹任既不能正身格物使毙绝风清复不能不避嫌疑以抗＜锍-釒＞论列悠悠坐视日惟慨叹其鳏紏察振肃之职甚矣夫事有至微而天应甚速者故一妇冤而三年旱贱臣狱而六月霜矧贿赂交通匪人在职中间事情乖变贤否倒置无辜舍冤民生失所者岂特匹夫匹妇已耶则今日干和气召天灾寔臣奉职无状致之请亟赐罢黜以儆于百尔有位  上不允其辞令自后湏紏正百僚用弭  天变
　　○癸卯命  东宫启本如永乐初年例
　　○致仕通州同知豊坊奏献卿云雅诗一章诏付史馆
　　○甲辰吏部尚书许赞礼部尚书严嵩黄绾兵部尚书张瓒刑部尚书杨志学工部尚书蒋瑶右都御史毛伯温周期雍吏部侍郎张潮张邦奇户部侍郎李如圭高公韶礼部侍郎张璧兵部侍郎樊继祖张润刑部侍郎宋景屠侨工部侍郎吴大田周叙郑绅都察院副都御史王杲党以平佥都御史周煦胡守中通政使司左通政蔡子举右通政郑坤屠楷大理寺少卿王守钱学孔掌太常寺事侍郎金赟仁俱以雷警自陈乞罢诏志学公韶侨叙以平学孔致仕余俱留用
　　○太仆寺少卿黄嘉宾引年乞致仕许之
　　○丁未河南永城县知县刘瑶奏进瑞麦一茎七穗者二本  上曰麦粒我民允为至宝朕当勉修敬德以答  帝贶
　　○河南汤阴县大雨雹
　　○伊王訏淳奏乞躬诣  显陵致祭得旨王不必亲行第差官代遂命礼部传示各王府知之
　　○戊申朝鲜国王李怿差陪臣户曹判书李芑等奉表贡方物贺册立  皇太子宴赏如例
　　○苽咂等族番人焦吉等入贡宴赏如例
　　○赐行边使尚书翟銮总督尚书毛伯温侍郎樊继祖各银二十两彩币二表里以三臣在边有捍御功也
　　○升户科左给事中潘九龄为湖广布政使司左参议
　　○庚戌改南京吏部尚书湛若水为南京兵部尚书参赞机务
　　○以山西左布政使陈讲为都察院右副都御史提督鴈门等关兼巡抚山西地方
　　○改授故礼部尚书兼文渊阁大学士袁宗皋子褒为  显陵祠祭署奉祀孙汝霖为中书舍人从其请也
　　○辛亥赏  圣驾南巡各供事效劳诸臣河南巡抚都御史胡缵宗湖广巡抚都御史陆杰巡按御史朱箎直隶巡按御史刘士逵各银十五两纻丝一表里巡抚保定都御史张汉巡按御史陈修金清河南巡按御史陶钦夔各银十两纻丝一表里原任顺天巡抚都御史以失事听调戴金准调在京别职
　　○升浙江左布政使文明为应天府府尹陕西道监察御史杨行中为太仆寺少卿陕西苑马寺卿贾启为陕西右布政使
　　○给与都留守司银印
　　○命工部于  方泽坛北造祭拜二殿
　　○癸丑  睿宗献皇帝忌辰  永孝殿行祭礼命翊国公郭勋代是日两  上谕勋曰今辰为  严亲昇遐之日例有永孝之祭适暑雨用以卿代夫以主祀勿豊之训我  二亲必不怒朕朕少乘凉西苑慎斋以候告成卿其示陪拜诸臣具悉朕意
　　○乙卯以修省祭告于  玄极宝殿遣公郭勋等祭  北郊
　　○升协律赞礼郎师宗记黄靖玄等为太常寺寺丞
　　○丙辰升都察院右都御史周期雍为刑部尚书
　　○丁巳吏部覆行边使兵部尚书兼都察院右都御史翟銮奏宣府内接京畿外邻夷虏其卫所钱粮军民词讼至为浩繁今止一佥事巡历不周宜如辽东甘肃等镇例增设参议一员分守口北道于宣府镇城驻劄其事宜仍行所司酌议以闻得旨准增设不必行查
　　○升都察院左副都御史王杲为户部右侍郎
　　○戊午总督尚书毛伯温言大同以北川原平衍非城堡不守而兴复城堡必先召募军士顷得应召军三千余创立五堡渐可底绩宜添设参将守备统辖新军即以守备等官孙麒等六人充之仍给诸军粮银马匹并弃地之可耕者为经久计  上是之令近边内外可耕之地悉给军开垦永不起科但毋为有力者所夺违者罪之
　　○己未升礼科左给事中冯亮为兵科都给事中吏科右给事中马汝彰刑科右给事中王继宗礼科右给事中韩威俱左给事中汝彰吏科继宗兵科威刑科兵科给事中杨士云户科给事中高时礼科给事中奚良辅俱右给事中士云户科时兵科良辅工科
　　○黜河南按察司副使张纶王炜山东按察司副使孟居仁为民令河南按察司佥事袁士奇致仕以巡按御史朱方王瑛劾其贪暴故也
　　○大学士顾鼎臣先为谕德时陈言苏松常镇杭嘉湖七府供输甲于天下而里书豪强蠹毙特甚宜将欺隐坍荒田土一切检核间为开垦改正除豁＜锍-釒＞再上已十余年不报至是巡抚欧阳铎巡按陈蕙籍上其所检核之数计诸州县坍荒公占田地四千四百二十余顷五十余亩正米十一万五千七百五十三石有奇请即以今所清出隐蔽田粮六万一千五百五十余石补之其余无徵者乞于南京夏税马草盐钞诸色银内除豁事下户部部覆言诸州县坍荒田粮不知从前以何抵补今既欲抵以清出隐蔽之粮复欲除豁南京夏税等银宜更下彼处抚按官熟议而后行之报可
　　○罢南京诚意伯刘瑜及操江右副都御史简霄二臣综理操务魏国公徐鹏举实提督之至是鹏举下营阅操霄称病不出瑜后鹏举至则争坐次不决遂麾众军出竟废操于是鹏举及永康侯徐源南京兵部尚书王軏各劾奏瑜等骄肆不职  上命革瑜霄任闲住坐次视京营先提督不得紊乱已而兵科给事中张辐劾鹏举及源等私役军余多取操马骄恣无能罪当并论  上以鹏举不砥砺志节屡致人言源参赞无为俱切责而宥之
　　○升保定右卫指挥佥事王诏为署都指挥佥事保定正兵营坐营
　　○大学士顾鼎臣以疾在告遣医胗视之并赐酒米等物
　　○辛酉  孝庄睿皇后忌辰  永孝殿行祭礼遣驸马谢诏祭  裕陵
　　○崇王载境奏乞自收  先朝所赐庄田子粒户部执奏宜听有司徵输  上特许之
　　○壬戌升广西按察使陆铨为山东右布政使福建按察喻茂坚为浙江右布政使山东布政使司左参政底蕴为本按察司按察使狭西按察司副使王鸿渐为本省苑马寺卿四川按察司副使敖英为本布政使司右参政狭西按察司佥事刘琦为山西布政使司右参议户部浙江司员外郎张伟为山西按察司佥事
　　○癸亥  孝穆皇后忌辰遣都督方锐祭  茂陵
　　○代府吉阳王聪注言臣妃已故无嫡出而臣且老乞以臣庶长男俊槿改封为长子下礼部议礼部引  武宗时东阿王改封庶长子当滰例为之请  上曰改封非  祖宗旧典而正德时事例多夤缘滥恩自后俱不得为例报罢
　　○命崇信伯费栻子炜袭祖爵
　　○行边使翟銮请于宣府之方城许家庄东井各修筑城堡添设官军守之报可
　　○甲子巡抚山东副都御史曹兰巡抚辽东副都御史刘漳巡抚大同副都御史史道巡抚宣府佥都御史郭登庸俱以雷警自陈乞罢诏各供职如故
　　明世宗肃皇帝实录卷之二百二十五


明世宗肃皇帝实录卷之二百二十六
　　嘉靖十八年七月丙寅朔
　　○戊辰革分守大同西路右参将周镗职镗以虏至按伏失援为御史所劾惧罪赍贿至京营脱未就后又闻遣尚书毛伯温总督宣大欲通所亲工部郎中岳伦关说于温令副千户李镇等假公务乘传由宣武门入为守门官所诘察事觉时岳伦先以言事下狱不知所为有旨逮周镗至京讯状具实法司当镗有事以财请求情伏革任闲住而前失机事仍俟勘报处分从之
　　○己巳  仁孝文皇后忌辰  永孝殿行祭礼遣定国公徐延德祭  长陵
　　○命广东都司佥书署都指挥佥事李荣充右参将分守广西柳庆等处
　　○庚午颁赐  御著大狩龙飞录于文武群臣及各王府是日礼部尚书严嵩等上诸司职名以待颁赐先内阁辅臣以及府部  上谓署府事勋戚大臣爵出文武班上乃列于后切责嵩等宥之
　　○辛未先是  圣驾议南巡有襄府典吏王文魁同民人栗銮诡列名衔为奏＜锍-釒＞语多触犯传流道路冀得闻上停止而李文政真宣等复用黄帖抄誊传播东厂旗校缉获以闻时栗銮已故有旨逮讯文魁等坐妖言惑众律连及二十余人各治罪有差
　　○壬申诏给锦衣卫亲军千户杜林祭葬银四百五十六两林康妃之父也
　　○癸酉复给与德王祐榕白云景阳广平三湖地令自收其课德庄王归国时请得前地迨嘉靖八年例革还官既而诸藩乞复不已户部议量还其初封所得者故泾徽二府获允所请至是德王援以为言户部执言德庄王地去封国时十有五年比二藩就封时即得者不侔宜寝其请诏特与之
　　○乙亥以册立东宫恩赏在京养济院穷民五千八百五十余人人米四斗
　　○命提督西官厅都督佥事周璇佥书后军都督府
　　○命成国公朱希忠充神机营总兵官与宣城伯卫錞相兼提督
　　○命伏羗伯毛汉掌南京前军都督府印兼提督操江
　　○丙子南京吏部尚书湛若水户部尚书钱如京礼部尚书霍韬刑部尚书闻渊工部尚书周用吏部侍郎费采户部侍郎王潮礼部侍郎吕楠工部侍郎胡训都察院副都御史张珩大理寺卿汪珊通政使司右通政刘臬俱以雷警自陈乞休诏潮楠致仕余留用
　　○巡按陕西御史戴璟言邠州地旷人稀盗贼旁午乞改分巡关内道为邠泾兵备驻劄其地仍兼分巡其本道迤东白水等六县势难遥摄则割属潼关兵备兵部议覆从之
　　○水火木金四星聚于东井
　　○戊寅赵王厚煜奏言臣府诸郡王将军本色禄米折直太轻且累逋未偿乞改支米麦仍赐补给户部覆言诸王府禄米皆因地里远近时价不同酌为之制赵府折直当有前例岂容独轻请下在所抚按官稽查故牍议奏累逋之数别为处补＜锍-釒＞入  上以禄粮折色既有定则遵守何又因时价增减徒滋奸弊亏累宗室诏户部从宽酌处定数通行永为定例仍移所司督还逋欠之数毋缓户部更请下抚巡官议处并通行天下诸有王府折银者一体遵行从之
　　○己卯立秋祫享  宗庙遣翊国公郭勋代
　　○命发清江厂造船余银三万两为临清砖厂烧造雇运之费
