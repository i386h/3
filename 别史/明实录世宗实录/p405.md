<!-- { "loadSidebar": true } -->
　　○庚申升江西按察使陈焕山西按察使吴翰广东按察使欧阳席贵州按察使顾遂福建按察使严时太俱为右布政使兵科都给事中冯亮为布政使司右参政刑科右给事中徐守义山东道监察御史邢第周汝员金清江西布政使司右参议王玑广东布政使司左参议周延四川按察司佥事薛甲广东按察司佥事李义壮浙江按察司佥事游居敬俱为按察司副使兵科给事中黄光昇南京工科给事中杨雷狭西道御史胡宾刑部署郎中陈汝纶大理寺副杨瞻俱为按察司佥事焕瀚延俱原省席汝员宾俱福建遂义壮雷俱湖广时泰瞻俱四川亮河南第光昇俱浙江守义清玑俱山东甲如纶俱江西居敬广东  巡按狭西御史张光祖言致仕南京礼部右侍郎吕楠安贫力学忠信笃敬虽年踰六十精力尚强乞不循常格即赐擢用＜锍-釒＞下所司  初  显陵校丁周鉴等首讦军民周廷玉王凤峦等隐占官地太监傅霖使人捕逮廷玉等会巡抚陆杰行县至承天廷玉赴诉其事复为诸校所遮相与喧闻杰闻使府知事李瀚相捕廷玉等及诸校付分守参议方远宜治之言曲在校丁齐义李凤等二十余人俱坐罪霖遂具奏  上言杰等固欲革庄田湖荡房屋等业归有司远宜听凤峦子生员王继嘱文致诸校之罪意在裁抑守臣因言致仕副使孙元亦素侵占庄田奏入诏以隐占官地事下抚按官追断杰及巡按御史陈豪因劾奏霖诸不法事霖复奏辩言二臣蔑视  陵寝  上曰旧邸庄田湖荡地宅多为奸豪侵匿抚按官不行清查追断乃輙逮系校丁殊为偏狥欺肆其官地不必勘一应庄田等业此役更不许有司擅准刁词妄议纷更更沽名生事杰豪令以状对齐仪李凤等二十余人俱释之聚讼刁豪本宜逮治姑从宽摘其首事者廷玉凤峦发边卫充军余姑贷之  翰相元革去冠带闲住王继黜为民方远宜夺俸三月已而杰豪各上＜锍-釒＞引罪  上曰  显灵  二圣神灵妥安之地虽一草木臣子犹当尊敬何輙生事惊扰本当重治念  陵工方毕与有勤劳姑贳之仍各夺俸三月  以  显陵田土并供奉  陵寝及郢怀王等坟员役额数命抚按官俱立石纪载毋令有司有所干预
　　○癸亥升兵部右侍郎陶谐为本部左侍郎都察院左副都御史王以旂为兵部右侍郎  升河南左布政使范鏓为都察院右副都御史巡抚宁夏  诏南京河南等道试御史张棐符验李又龙陆瑚冯璋黄河俱实授
　　○甲子  命掌詹事府事礼部尚书兼翰林院学士温仁和翰林院侍读学士张衮为会试主考官
　　○乙丑  命故襄城伯李全礼子应臣袭爵  升南京兵部员外郎袁襄为广西按察司佥事提调学校  显陵实城及旧邸宫殿等工成诏升内官监太监袁亨一级工部右侍郎兼右副都御史顾璘为本部尚书仍各赏银五十两纻丝四表里先任郧阳都御史今升侍郎王以旂监察御史姚虞各二十两一表里巡抚右副都御史陆杰升工部右侍郎仍同监察御史朱箎陈豪新宁伯谭纶抚治郧阳都御史戴时宗守备大监傅霖都督佥事蒋华各三十两二表里署员外郎袁钺李汝楫佥事魏良辅各升一级参政陈焕参议叚续副使孙应奎佥事柯乔参议方远宜留守黄济江口佥书李翱都指挥佥事刘节各加俸一级太仆寺卿李良贵升通政司通政使副使江汇等十四员各升一级仍各赏银币其官匠皆赏赉有差已以  陵工告成免承天府田租三季
　　○丙寅河南道御史杨爵上言方今天下大势如人衰病之极内而腹外而百骸无不受病大抵因仍苟且兵戎废弛奢侈僭踰公私因竭奔兢成风贿赂通行过灾变而不忧非祥瑞而称贺士俗民风于此大坏此在  陛下所以转移率励之者何如耳请略举目前之事为  陛下言之去年自夏入秋恒旸不雨历冬无雪暖气如春至元旦始雪即正忧旱之切远宜所司此诚彻乐减膳之时而大学士夏言等诸臣乃以为灵瑞而称讼之其欺  天罔人不己甚乎此所谓小人而乘君子之器者也翊国公郭勋中外皆知其为大恶大蠹使其稔恶潜毒潜午政柄则群狡趋附善类善处其为天下国家之祸日益深矣此任用匪人足以失人心而致危乱也迩来四方饥馑相仍小民委命沟壑此诚节用惜用与民休息之时而土木之兴十年于此矣又差部官远修雷坛以一方士之故朘民膏血而不知恤昔隋以盛修宫室而至于亡国愿  陛下以为鉴戒此兴作未已足以失人心而致危乱也  陛下即位之初尝以敬一箴颁示天矣数年以来朝仪间阙经筵不御大小臣工朝参辞谢未得一睹  天颜敷奏复遣未得一聆  天语臣恐人心日怠中外涣散此朝讲不亲足以失人心而致危乱也方士执左道以惑众圣王所必诛者今乃金紫赤缓于羽流假此妖诞邪妄之术列诸法禁森严之地而藉以为  圣躬之福何哉贻四方之笑取百世之讥于  圣德国体所损不小此信用方术足以失人心而致危乱也  陛下临御之初延访忠谋虚心纳谏故人得以尽言而政治得失足以上闻也往来太仆寺卿杨最言出而身亡近日左赞善罗洪先等皆以言罢斥臣恐忠臣结舌谗谄盈廷而上下之情不能相通矣此沮抑言路足以失人心而致危乱也愿  陛下念  祖宗创业之艰难思今日守成之不易察臣忠悃览臣所言赐之施行  宗社幸甚＜锍-釒＞入  上怒甚命锦衣卫逮送镇抚司拷讯已镇抚司上其状请送法司拟罪诏禁狱卫狱是时中外颇以言为讳而爵所论皆人所不敢言者时议以为谠
　　○丁卯  孝贞纯皇后忌辰  永孝殿行祭礼遣安仁伯王桓祭  茂陵  祭主圣先师孔子命吏部左侍郎兼翰林院学士掌院事张邦奇行礼
　　○戊辰祭  太社  太稷命成国公朱希忠代  朝觐官升辞赐之敕曰朕居大位承至尊之重夙夜兢业思以奉  天保民者二十年于兹罔敢或怠虽甚疾病未尝废省览万几之暇惟以一政失理一夫不获贻戚于下民是惧虽然朕一人岂克独治实赖百官众职供理共成之故曰天生斯民立之司牧又曰天工人其代之此言有君必有臣也君臣之责凡以为民焉耳夫民邦家之本也廑身农亩出祖赋任力役以供上之人盖自有一命之士皆食于民者今安不安养是务而惟欲戕代其生何用心逆  天命哉朕即位以来七举朝觐考察之典矣岂弗黜罚是加告戒是切而吏称民安之效卒未获臻且盗贼水旱者异频仍夫岂无由朕侧闻之诸藩臬府州县  有贪者则恣溪壑之欲渔夺百姓以肥其家酷者则暴若豺虎残人性命至遏绝宗祀而不之恤其他瘝官廉禄以苟岁月越职踰法以干进取播诸耳目者何可缕数夫朝廷设官谓何而乃若此岂不为大背负耶今考察事竣尔等大小官员已有旨还尔旧职其自今伊始各务洗濯淬砺革心从正无纵欲败度无淫刑以逞无以不禁奸邪为宽大无以故释有罪为不苟无饰诈立异以为贤无阿比逢迎以为有一于此皆失其中以是而承流宣化下御牧人岂不悖哉是故平恕以爱民公明以任法廉慎以身严正以去恶宣明教化奉国典宪使德泽旁流兆人咸和庶几朕无忧矣岂惟尔等功在民社以永有令闻异日朝廷公卿之选固不能尔舍也尔等尚加勖诸以副朕怀惓惓望治丁宁之意钦之哉
　　○己巳祭  帝社  帝稷命驸马都尉京山侯崔元代公郭勋朱希忠伯陈鏸卫錞大学士夏言翟銮尚书许赞严嵩张瓒王廷相温仁和侍郎张潮张邦奇陪祀
　　○庚午初方士叚朝用之进银万两授紫府宣忠高士也秉一真人陶典真寔荐之朝用因请岁进数万金资国用  上大  试其术不验朝用有徒王子岩者害朝用宠乃攻发其诸诬秽隐恶日哄典真所典真惧为所累遂上章自理请禁系子岩责朝用岁办银四万余两供司空费  上曰黄白之术古昔有之非真有道术者不能卿初荐朝用及彼进银万两朕亦信之以其足代民膏血耳却屡试不效始知作伪卿本纳忠彼敢为欺何与卿事子岩朝用俱令锦衣卫赴镇抚司拷讯以闻
　　○壬申升南京太常寺少卿欧阳塾为南京通政司右通政  升浙江道御史常时平云南道御史顾坚南京江西道御史利宾俱为按察司佥事时平山西坚云南宾福建  大风扬尘四塞
　　○祭大明于朝日坛遣翊国公郭勋行礼
　　○乙亥  上以边塞宁谧遣中官赍敕奖谕大学士夏言＜锍-釒＞言谢银曰览卿奏谢具悉劳谦至意  升兵科左给事中王继宗刑科左给事中韩威俱为都给事中礼科右给事中李秦户科右给事中朱宪章俱为左给事中兵科给事中余爌吏科给事中张良贵俱为右给事中继宗本科威工科秦爌俱吏科宪章户科良贵刑科
　　○丙子  恭仁康定景皇帝忌辰遣长宁伯周大经祭  陵寝  诏暂罢耕籍遣尚书李如圭祭先农之神  初尚书刘天和总督三边上言狭西沿边地广兵稀虏数侵掠居民惟时墩堡自卫然堡之工大难办墩之费省可为近年凉州永冒行之虏不能近诸令诸边氓各于所聚筑墩置火器为自守计事下兵部尚书张瓒等言修墩之利有四费小力易随在可办一也散居之民皆便趋避二也烽火遍于四境足慑虏心三也有水草处尽筑墩台如銕柱泉法则虏计穷蹙自当引去四也即宣大三关亦宜举行上从其言令如法修筑必图经久工完仍遣御史阅视
　　○戊寅  命故崇善伯王清子极为锦衣卫都指挥同知带俸清以外戚封故从例降授  承天府知府吴惺奏请纂修承天府志以俟采入一统志中及图上统德山形势  显陵规制下礼部议尚书严嵩等言禹贡并叙九州而尊统于帝都今日承天宜约为兴都一志其法则先兴都宫殿  陵寝诸典而后及有司所守其义则取诸禹贡以示有尊庶几近之其绝德山形势  显陵规制图列于志首更欲绘图揭之殿壁以便  皇上朝夕省览其所拟俱当但总裁分纂贵在得人今督工尚书顾璘文学素着足任笔削宜令兼督有司聘委文学官儒分纂璘为总理草成进览下内阁宥详恭请裁定然后刊布四方仍付史馆别议增入一统志中以成一代之典诏如议  是时各王府宗室以事越关诉于阙下者甚众虽所奏类寝不行而各宗利于道路需索求者不止  上乃诏礼部自今但私来者不问事轻重即发高墙禁住遂为例
　　○己卯祭历代帝王命翊国公郭勋行礼驸马邬景和尚书严嵩张瓒李如圭分献  升都察院右副都御史张珩为左副都御史右佥都御史胡守忠为右副都御史仍兼詹事府府丞
　　○壬午司钥库太监王满奏本库钱钞缺乏乞命各钞关俱收本色户部执奏钱钞改折银两官民两便且行之已久不可轻变即有不足但当发各关解至价银召商办纳务在足用而止其各府州县所逋户口食盐钱钞亦当严限徵解供用诏从之
　　○癸未从伊王訏淳清封其夫人井氏为次妃
