<!-- { "loadSidebar": true } -->
　　○癸亥兵科都给事中王国祯等言蓟保为京师肘腋而宣大则其项背缓急轻重与诸镇逈异臣等窃见当事诸臣所为措画昧于机宜而乖于事体者九事其一总督自庚戌虏闯近机乃设蓟辽保定总督大臣盖为屏捍计谓宜妙选贤哲文武兼资负天下之望者而乃以衰颓巧伪之何栋任之今岁幸古北口霖潦河溢不则几有曩岁之祸且蓟州僻在一隅非督臣所宜居请罢栋而选才望大臣代之仍移驻密云以便控御二总兵往者大同总兵吴瑛再失事薄罚之已失刑矣乃复代以贪婪暴戾之张坚是贿迁并选望也若何禁边将之不掊克也其蓟镇总兵成勋贪庸尤甚并宜罢斥别以忠勇者代之三巡抚今岁虏再入大同山西被祸尤惨李涞之死全军覆没而巡抚都御史赵时春者乃妄自夸张谴讁因而不及且其举动儇佻人心怨愤宜亟为更易之四形势宣大西关屏蔽宣大守固则诸关保无虞矣今岁虏径越大同直捣关辅两镇诸臣罪且不细贷罚为幸讵容论功而乃冒膺旌赏隆渥之典臣恐异日虏骑纵横将以宣大为游戏场矣请谕宣大总督镇巡诸臣以幸恩不再俾严守外边用盖前失五兵马边兵入援已有定额近者□才□口心□督何栋复动调辽保多兵以防蓟镇至使白石插箭等口防兵不过乡兵数十捉衿见肘为虏所窥且调各省民兵助蓟声援迁延规避多后秋期无益边防徒糜粮饷宜命新总督臣一心简练主兵诸所选集徵调以渐罢之六阙隘闻由广昌趋紫荆之途磁窰口最为险隘宁静口亦号厄塞乃虏得踰越之者非地利之难恃实人谋之未臧耳盖督抚狃于因循兵将习于骄惰或有验而不修或有墙而不守燃眉莫救覆辙当惩请下巡关御史亟勘议之七哨探今岁秋初大同山西报言套虏东渡延援则云在巢宁夏又云西抢迄无定词及虏离商都而犯紫荆也佥报大众俱西未几独石云州又有万虏然竟亦未知为何酋何部也若是而求其审料几先量敌制胜必不几矣请敕总督镇巡诸臣多方遣谍厚立赏格务深哨远探得虏之要领以收未战先胜之筭八功赏今岁督抚奏报功捷乃于巡按诸臣极加褒饰兵部因而叙赏及之夫将士出万死一生获有徵绩而言官安坐分之既非事体况是端一开将来必且雷同附和以希恩泽而边疆之毙朝廷终不得闻矣前者臣于延绥巡抚张珩奏词参发兵部迄今置而不覆岂以言官同赏为宜然耶恐非大臣体国之忠计也请自今边臣奏捷有叙台臣功者臣等得重效之九营兵近年调边兵以守畿辅今岁又掣边兵以守关厢夫团营兵马数非不多累世之所恤养者谓何频年之所选拣者谓何乃一遇寇警輙称无兵又欲借远方罢劳之卒以为倚恃则朝廷朘百姓之膏血而终年养此无用之众何为者哉乞申谕戎政大臣设法训练遇有外警即分布诸郊往来调度庶几禁旅精强不失  祖宗居重驭轻之初意＜锍-釒＞下兵部覆成勋诚宜罢张坚新会推总兵国祯时亦在列寂无一语今既奉成命复诋毁欲斥之是视廷推为儿戏易置大将如竖子也至于宣大逼临虏穴边长无险且其守备单薄战兵不过四万两欲令其力守外边俾虏不南下难矣故莫若守内关夹击可必成功余如所议得旨允行革成勋任闲住坚调用国祯复上＜锍-釒＞言张坚原无威望以千金贿升此大小臣工所共知者夫何可掩当廷推前臣为职方郎中言之尚书聂豹执不可易而乃诬臣前日不言岂忘之耶夫事惟求其是而已如知其不可虽朝定议而夕论斥何嫌翻异如必以成事不说设使不幸误用浑敦梼杌亦将任其播恶付之结舌耶则朝廷置耳目之官何所用也且臣等以今岁虏薄紫荆归责宣大诸臣使谨其后而该部乃谓二镇军薄难御大举宜使守内关夹攻夫责以固守地方尚虑违怠况可开其纵贼之路示为当然乎且单薄莫如蓟镇又可纵贼使入不问总镇诸臣罪乎而复于何地设关夹攻之也则惟有守京城已尔夫豹迂疏狠愎猎取浮誉顷缘疆圉多故起于废弃由臬司小臣不二年筦兵本不务集思广益矢忠报  主而骄盈乖刺日甚一日矫诬自私不畏公议有臣如此将焉用之得旨言官建议部臣题覆各宜虚心为国毋滋争扰坚令革任闲住
　　○甲子追论嘉靖十七年宣府失事罪原任副总兵刘江指挥同知邵邦以守备不设律处斩指挥佥事等官刘环孙昂侯朋戍边
　　○乙丑升摠督漕运兼巡抚凤阳等处兵部左侍郎兼都察院右副都御史吴雕为南京都察院右都御史  升南京通政使司右通政张鹗翼为都察院右佥都御史巡抚贵州  改南京国子监祭酒茅王□赞为国子监祭酒  升云南按察使潘恩为江西右布政使  兵部覆三十一年十月虏犯辽东锦州诸将功罪诏赐参将李广等白金各十两百户张承武等准赎千户朱良臣等免究指挥黄恩等夺俸一月马世臣等三月李应春等付巡按御史逮问
　　○庚午提督两广军务兵部右侍郎兼都察院右佥都御史应槚卒赠兵部尚书赐祭葬如例槚浙江遂昌人嘉靖五年进士授刑部主事历知府布政使升右副都御史巡抚山东调山西升兵部右侍郎总督漕运寻以本职兼右佥都御史视师两广至是卒于官槚和雅有度外无矫矫声迹而内贞介自持不随人俯仰居官务实政虽与时多忤然所至民咸称之
　　○辛未原任吏部尚书李默赴召至京＜锍-釒＞谢  上命益展才猷以副委任
　　大明世宗肃皇帝实录卷之四百四


大明世宗肃皇帝实录卷之四百五
　　嘉靖三十二年十二月癸酉朔  谕礼部祷雪分命大臣诣各宫庙如例  大学士严嵩言自古帝王莫不以豫建太子为首务臣叨奉密对屡以为请  圣衷渊邃久未施行中外臣民引领颙望谓此大事置而不讲臣等何以辞其责请及开岁之首诹吉举行  上曰卿此＜锍-釒＞自解是矣恐非安上敬君之道昨景命次日何物奸逆造言朕躬弗豫久闻沸腾谓今诸事皆仲文与嵩为之如立太子第二人不言即一言朕无不行者故敢为此欺  天欺朕并害卿等专因玄脩之情已甚明矣连日不闻访获主使者安得不重治朕承  天眷卿第安心力赞毋怵细邪敢有借此欺扰者重加以刑所司知之
　　○甲戌  命穵运京通仓米十五万石于宣大二镇十二万石于昌平镇给明年军饷以岁荒召买不及从督抚官奏请也  命增给紫荆倒马居庸诸关隆庆诸卫防守军士冬月粮银二钱
　　○乙亥旌表山东等处节妇陈氏等十二人烈女李氏一人  秉一真人恭诚伯陶仲文奏山东济南府齐河县有道士张演昇建大清桥臣已募银一万五千余两助工近闻浚河得龙骨一重千金又突出石沙一脉长数丈若有神助迄今尚未报完乞捐内帑以终大工  上令给银一万四千两  大学士严嵩言户工二部称铸钱一千九百万锭合用工料银三千二百八十二万七百七十两有奇而户部太仓库贮银止有一百五十三万六千两已自不敷京边岁用之数工部节慎库贮银止七十万两尽数以铸钱尚不及十分之一但行之各省又恐扰民况今时值灾荒为之尤难奏内欲将嘉靖通实量为依式铸造陆续进用合无俯从所议得旨既工料不敷每年陆续造进各省不必行
　　○丙子  慈孝献皇后忌辰  奉先殿行祭礼  以玄岳工成遣英国公张溶往行安神礼恭诚伯陶仲文往建醮尚书顾可学自请与仲文俱从之已乃以工成颁赏效劳诸臣命工部右侍郎陆杰回部管事荫一子入监读书仍赏银四十两纻丝四表里巡抚都御史屠大山冯岳沈良材各三十两二表里巡按御史胡宗宪朱瑞登周如斗各二十两一表里提督太和山太监王佐四十两三表里
　　○己卯巡抚山西都御史赵时春捕获虏间惠彬白言兔等以闻诏即处决枭示
　　○庚辰改刑部右侍郎郑晓为兵部右侍郎兼都察右佥都御史总督漕运巡抚凤阳等处  升右春坊右谕德兼翰林院侍讲尹台为南京国子监祭酒  升太常寺少卿何云鴈为南京右通政
　　○辛巳授监生崔继综为太常寺博士带俸办事继综正一真人张彦頨壻也
　　○壬午周府胙城王府奉国将军安泪坐持刀戕兄辱詈亲王等罪诏发禁高墙  崇王载境为叔怀安王厚火□廉故内助周氏请封援襄府枣阳王妃单氏例礼部议亲王妾媵有出者得成夫人此定制也其后亲王生母得请封次妃郡王子将军生母遂得请封夫人夤缘幸恩寔从兹始如单氏子为将军而得请封为妃踰制甚矣今周氏止生二女亦遂援此以图侥幸及今不节后将无纪请自后亲王之妾有子者许即封夫人其子已袭封亲王而嫡妃不存者许请封为次妃郡王之妾其子已袭封郡王而嫡妃不存者许请封为夫人仍请敕知会不给诰命冠服及裁减身后祭葬此外毋得滥请奏可
　　○癸未礼部以岁终当遣官册封宗室而畿甸灾伤驿递艰阻请移来年四月应古者孟夏封诸侯之礼诏可著为令  给锦衣卫带俸副千户褚江张子成各房价银一千二百两江曰□女妃父子成常妃侄也
　　○甲申升南京大理寺右寺丞赵大祐为大理寺右少卿太仆寺少卿郝良臣为太常寺少卿提督四夷馆  应天巡抚都御史彭黯巡按御史孙慎以蓟松常镇四府近遭倭患民居流徙请蠲太仓州京库银三万六千二百两有奇嘉定县京库银八千四百两有奇上海县京仓银五万八千九百两有奇其余四府所属州县积逋二十七年至三十一年钱粮皆停徵又言南方卫所言边者戍腹里者运制也自迩年以松江所运船二十只改派金山卫及责南二所代运边腹互失其职宜复旧制章下户部议京库银不敢议免其积逋钱粮自光禄寺物料并三十一年以前布疋外皆可缓征运船旧制宜改复如黯等言报可先是兵部尚书聂豹请令科道官会议各边总督镇巡诸臣优劣＜锍-釒＞名  上闻请旨黜陟报可于是六科给事中王国祯等十三道御史胡宗宪等各论劾总督何栋总兵徐珏副总兵崔麒张涞巡抚吴嘉会艾希淳刘玺赵时春各不职当黜调荐举兵部侍郎杨博许论南京兵部尚书张经宜任总督大理寺丞魏谦吉应天府丞李珊太仆寺少卿鄢懋卿布政使王崇参政刘廷臣张涣副使曹邦辅宜任巡抚副总兵周益昌岳懋王宝何淮参将欧阳安龚业冯登孙潮宜任边方总副诏下吏兵二部覆议得旨栋准致仕玺降一级调外任时眷回籍听调嘉会希淳俱留用珏麒革任回卫涞回卫听调博听益昌等酌量推用  升协守辽阳蓟州副总兵官岳懋周盖昌俱署都督佥事充镇守总兵官懋大同益昌蓟州命署都督佥事陈凤参将孙朝冯登俱克协守副总兵官凤延绥朝宁夏登大同
　　○乙酉御史蔡朴言宣大赵川平远等堡适当要害原设掺守把总权轻请改设守备统理各城堡守备宜分隶本路参将提调以便节制部覆允行  陕西镇巡官贾应春等＜锍-釒＞言陕西游击三员所领军不满二千兵分力弱徒增骚扰乞并为一营仍补足三千之数以一游击领之而汰其二剩员别用报可
　　○丙戌建总报岁成大典诏诸司停封事十四日  诏以陕西临巩二府屯田改属分巡陇石道佥事兼理
　　○丁亥  贞惠安和景皇后忌辰遣恭顺侯吴继爵祭  陵寝
　　○戊子雪文武百官表贺  琉球国中山王尚清遣陪臣长史梁炫等来贡马及方物宴赉如例
