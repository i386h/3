<!-- { "loadSidebar": true } -->
○大学士杨一清等言大明会典一书诚国家典礼所系昨已奉旨令诸司纂集近来条例送翰林院重订仍乞赐敕命官开馆纂修以成盛典  上从之乃降敕曰朕恭承  天命入继  祖宗大统君临天下凡致治保邦之道远稽古典近守  祖宗成法夙夜祗慎罔敢违越仰惟我  皇伯考孝宗皇帝命儒臣纂修大明会典一书我  圣祖  神宗累朝以来创业垂统守成致治凡官职制度事物名数仪文等级宏纲众目本末备书因时修政损益具载大要以  祖宗旧制为主节年事例附书于后我  皇兄武宗皇帝又命儒臣再加参校重进然后刊印颁行朕万几之暇时取展阅或因裁决政务检寻事始每见其间纪载失真文辞抵牾者比比有之朕惟此一代通典百司之所遵行后世以之为据岂宜有此错误彼时纂修者既失于精详总裁者又不能订正均难辞责然亦因举行稍迟  先朝之事故老凋丧案卷磨灭典籍无考致有前失及今修改犹或可及不然岁复一岁逾远逾忘终难考订且自弘治十五年纂修之后至今二十有八年典礼之因革事例之增损又复烦多恐数十年之后卷册浩穰条贯繁琐失真之弊又或如前已纳卿等之言先令六部都察院通政使司大理寺等衙门各委属官将所载各司事例再行检查校勘若有差错备细贴注明白送史馆改正仍将弘治十五年以后至嘉靖七年续定事例照前例查出纂集校勘停当写成上进续修附入今闻纂集将完特命卿等择日开馆仍催促各该衙门责限完进卿等分俵各馆命官纂修其体例一遵旧典不必立异更张但要正其差讹补其脱漏其修书后二十八年之事务要悉心考究凡损益同异具事系年条分类列通前粹为一书以成一代完典使天下臣民知所趋向同归皇极卿等其督率各官供职勤事所责文质得中事理兼备失之前者得正之于后行诸后者可质之于今斯副朕法  祖图治之意毋或承讹就简以蹈前愆又或玩时愒日以招后议皆非朕所望焉其总裁副总裁纂修等官职名并合行事宜陆续开具来闻尔等钦哉钦哉遂命一清及大学士张璁桂萼翟銮吏部尚书兼翰林院学士方献夫为总裁官詹事府詹事兼翰林院学士霍韬顾鼎臣为副总裁官太常寺少卿兼侍读谢丕左春坊左庶子兼侍讲学士穆孔晖右春坊右庶子兼修撰方鹏侍读学士许成名侍讲学士张潮许诰席春南京翰林院侍讲学士吴惠右春坊右谕德彭泽右中允廖道南右赞善林文俊蔡昂修撰伦以训龚用卿王用宾编修王教张星徐阶杨维杰欧阳衢金璐张衮欧阳德为纂修官太常寺卿刘棨中书舍人凌楫为催纂官尚宝司卿邵文恩尚宝司卿兼侍书徐富司丞张天保林应禧吏部主事张文宪大理寺左评事岳梁中书舍人康世凤谢正李宏刘焞张湘鸿胪寺序班王应芳杨武桂林吴昴章鸣凤仝锜刘铠周湲童瑞为誊录官大理寺左评事郭晟翰林院孔目朱福为收掌文书官
　　○己巳大学士杨一清等奉旨考选庶吉士以唐顺之陈束任翰三人廷试策为  上所批奖即以为冠而取胡经卢淮诸邦宪汪大受郭宗皋蔡云程杨祐汪文渊王表曹汴王谷祥熊过安如山郑大同李实孙光辉吴子孝等二十人＜锍-釒＞具其名因请命官教习  上曰吉士之选乃我  太宗之制其在当时固为尽善但迩年以来每为大臣狥私选取市恩立党自此始矣于国何益自今不必选留唐顺之等一体除用果有才行卓异问学优正者吏部举奏收之翰林以备擢用朕意如此吏礼二部及翰林院会议以闻于是吏部尚书方献夫等议奏曰馆阁为储才之地于进士中选俊异者培养其间以备任使  祖宗之法诚至善也迩来收选未公乃奉行者之未善耳今奉  圣谕不必选留臣等无容别议顾翰林员额载之职掌者有数近以收用吉士及升迁太滥遂溢于常额官无定员是非可久之道也乞于职掌外量增数员著为成法每科一甲三人有缺即铨注无缺则添注余皆从吏部遇缺推补如诸司例凡两京及在外官员果有学行可任者即推用之其中有弗称者亦令外补如此则事体画一经久可行＜锍-釒＞诏如议行侍读侍讲修撰各增为三员编修检讨各增为六员著为令
　　○巡抚甘肃都御史唐泽言哈密等处进贡夷人每沿途寄住贩易谋利经年不归甚有前贡者复充后贡人数更名冒进起送者骚扰驿路存留者耗费月粮殊非中国防边之体乞为议处礼部尚书李时覆言欲革其弊当清其源回夷入贡惟利是图而导之为奸则伴送通事诸人是也今宜令肃州兵备及镇巡诸司每遇贡使入关必验其方物之数并籍诸夷年貌委官押送入京计程定限踰期者罪之及贡还则礼兵二部各委一官查核赏赐诸物有夹带别物者俱为禁革仍令序班送至甘州验放出关如是则礼法兼尽弊端可革而抚顺柔远之道得矣诏如议行
　　○庚午升翰林院编修应良为山东按察司副使
　　○应天府府尹陈锡引疾乞致仕许之
　　○辛未改抚治郧阳右副都御史徐瓒巡抚河南
　　○命坐营官伏羌伯毛江掌府军前卫事仍兼营务
　　○壬申升巡抚甘肃右副都御史唐泽为户部右侍郎  上谕吏部甘肃虏情叵测速举代泽者以闻吏部言狭西布政使司右参政赵载可  上从之命升载都察院右佥都御史往代泽
　　○设辽东广宁等十八卫阴阳医学
　　○追封伊厉王夫人丁氏伊简王夫人任氏俱为次妃从伊王訏淳奏也
○礼部铸印局儒士诸应瑞奏言天下文移印篆多有讹舛如沔阳州沔字讹篆为泛字如此类者未可枚举乞敕礼部择委属官精通六书者提督考正  上嘉应瑞能查举差讹留心本业命礼部专委主事一人提督本局
　　○癸酉升南京大理寺右寺丞林有孚为大理寺右少卿
　　○命兵部尚书李承勋兼提督团营军务初伍文定既罢承勋等会举左右侍郎王廷相黄衷俱可任提督因言今方裁革冗员团营似不必专官正德初许进为兵侍提督营务仍管部事今惟  上裁  上曰卿既言专官似冗然必谙练戎务者方可兼此其即以烦卿不妨部事兼提督之毋辞
　　○命署都督佥事陈斌佥书后军都督府事东宁伯焦栋为奋武营坐营管操官隆平侯张玮为五军营坐营管操官
　　○以万全都司署都指挥同知张镇充副总兵官协守宣府地方
　　○甲戌户部左侍郎王轨言臣奉命清查各处庄田见勋戚之家多者数百千顷占据膏腴跨连郡邑此后勋戚日增有限之土岂能应无已之求哉乞如成周之制随其官之品级而定拟多寡别其世之亲疏而量为裁革其自置田土不报纳粮差者俱追断如功臣田土律庶几为经国裕民可久之道下户部议尚书梁材言成周班禄而有土田盖禄以田出也非于常禄之外复有土田之赐今勋戚高爵厚禄已踰涯分而陈乞地亩动以数千诚非  祖宗立法之意自今宜申明诏旨不许妄为奏讨侵渔小民其已经钦赏有成命者仍与管业中有世远秩降或非一派相传者量存三之一以为墓祭之费余皆入官以备边储  上然之因谕曰已赏田土亦宜查明有分外强占者俱给原主自今勋戚大臣务各安分以保禄位不许妄行陈乞
　　○乙亥总理粮储兼巡抚应天都御史陈祥以修省自陈乞罢不允
　　○代府管府事泰顺王充燿奏称臣考懿王当祔庙而代自始封简王至思王已盈五庙之数请定祧庙之制下礼部议尚书李时言亲王祧祔之礼会典未载臣等窃谓当推  太庙祧祔之礼而降杀之今代府之庙当以始封简王居中百世不迁次戾王隐王惠王思王为五世今懿王入祔则戾王当以亲尽而祧但诸侯无祧庙戾王神主宜祧祔入简王之室置襩藏之隐王惠王思王以次上迁而懿王神主并祔于第五庙每岁暮则出祧主行合祭之礼庶于礼制隆杀得宜诏如议
　　○丙子礼部右侍郎何塘以病乞休  上特予给假调治
○国初南北直隶及各省屯田子粒皆御史查核正统间改在京各卫及北直隶屯田专设佥事管理列衔山东至是户部尚书梁材言京师畿辅屯政日弛盖由佥事权力不重皇亲勋戚凭藉城社沮挠百出势难管理自今请裁革佥事仍专差御史如南直隶例诏从之因命御史差三年一易
　　○福建同安县儒士李如玉纂集周礼会注十五卷令其子诣阙奏进诏嘉如玉究心礼书令有司以礼奖劝给与冠带荣身
　　○大学士张璁以妻丧乞假治丧事  上许之因谕之曰卿宜以国事为重勉抑哀情以慰朕怀寻遣中使赍赐新钞一万贯白金五十两纻丝四表里仍赐祭二坛命有司治葬
　　○大理寺卿陈璋以病乞休诏许回籍调治仍给驿归
　　○丁丑命甘肃督饷都御史刘天和兼总督三边军饷以虏久住套从总制尚书王琼请也
○戊寅升浙江左布政使潘旦为都察院右副都御史抚治郧阳地方
　　○太子太保兵部尚书李承勋以宣大有警请如故事遣大臣一人经略边务  上曰官不必遣第驰谕巡抚官令其用心筹画如见在粮草几何各处墩堡边墙修废若何军士强弱将官贪廉若何凡战守事宜务一一计处以闻毋怠忽误事
　　○镇守狭西都督同知鲁经再以疾乞辞任  上优诏褒留不允
