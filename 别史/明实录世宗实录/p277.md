<!-- { "loadSidebar": true } -->
　　嘉靖四十一年四月甲寅朔时享  太庙命驸马都尉李和代
　　○命太子少保兵部尚书协理京营戎政江东兼都察院右副都御史总督宣大山西等处军务
　　○乙卯  上初御万寿宫举迎恩大典五日群臣上表称贺
　　○丙辰大风扬尘四塞
　　○庚申虏酋土蛮等大举寇辽东攻东关驿锦川营破之巡抚都御史吉澄以闻因言本镇士马单弱城堡颓坏不堪战守请如往年大同故事特命重臣调发兵粮救援且促新任总兵吴瑛到任上谕兵部曰吉澄所奏地方危甚所当急援吴瑛果胜任否防御事宜其悉心计议以闻于是尚书杨博上言八事一言瑛老将骁健可以责成二言前屯要害宜急筑城堡而零寇出入无时不便工作宜增调精兵防剿三言镇巡官当亲诣前屯选兵应敌四言岁调辽东兵四千入卫蓟镇今可暂免专备辽东五言增募壮兵三千专备前屯一路六言急发户部修边银令先修山海关东至广宁一路台墙七言宜发火器火药于各营堡八言复八里铺商税为抚赏朵颜三卫之用  上悉从之令更推才望大臣一员督视军情乃以兵部左侍郎葛缙兼都察院右佥都御史往缙辞行因奏举武库司郎中张志孝京营副将刘大章自随报可
　　○丙寅以入夏少雨  上躬祷于禁中遣官奏告  郊庙  社稷神祇朝天等六宫庙
　　○癸酉狭西鄠县散官王金进灵芝五色龟  上大喜诏授金太医院御医仍谕礼部龟芝五色既全五数又备岂非  上以玄恩重示延生之祥特为罕遇乃建谢典命驸马谢诏告  太庙免百官贺
　　○升户科左给事中沈淳为吏科都给事中吏科右给事中乔光大为礼科左给事中刑科给事中侯廷柱礼科给事中徐鼎吏科给事中刘祜俱右给事中廷柱户科祜刑科鼎本科
　　○乙亥都察院左副都御史李宪卿以疾乞归许之行至东平安山驿卒是秋三殿成追叙采木劳赠右都御史荫一子为国子生赐祭葬如例
　　○丙子蜀王宣圻遣使进扇赐白金三百两文绮衣三袭
　　○顺义县地震有声
　　○赏狭西入卫官兵各银一两五钱时狭西军已给赏总督杨选称其久戍劳苦请加给故也
　　○命淮浙两运司各发银二万两运浙直军门充饷
　　○丁丑免金山卫及青村南汇二所官军运粮所遗运船八艘改派苏州太仓镇海镇江四卫军领之从漕运都御史喻时奏也
　　○戊寅裁革直隶淮安府清河县主簿一员量复本县存留钱粮三年以凤阳抚臣言其地小民困逃亡数多故也
　　○巡按直隶御史郝杰上言边务七事所司覆行五事一各边总督之任在稽查粮饷督率战守其临阵功罪不得与将官并论以开朋比欺罔之端又武职有犯充军者照例发遣立功者查实议赎不得令冒滥衣冠买功要赏一武爵以待有功典至重也近有身未历战阵而虚上首功得升赏者乞行抚按查革一国家因军以给饷原有定额近者一耗于无籍之投充二耗于家丁之募补而不才将领恃有纳赎之例恣意侵削乞行总督清查凡投充募补等弊尽行禁革将官有以贪罢者永不叙用一居庸紫荆倒马三关当严稽真正丈引方许出入虽负担游食之徒亦宜细加审诘以备非常一各关地系穷边居皆军户所徵票银实扣月粮以供官用而居庸一关又岁纳后府柴炭穷军坐累非死即逃请罢票银勿复徵尽归各关商税接济供亿仍以其余为后府柴炭之费庶军困少苏边防有赖从之
　　○发庆成王府奉国将军知熧及庶人新土□复高墙禁住降镇国中尉知爨为庶人拘之闲宅夺镇国中尉表木□献镇国中尉新土□晋禄米各半年初知熧坐与群盗通行劫杀人为庆成王所觉囚之府中而新土□复知爨相与谋脱之表木□献新土□晋知其谋匿不以闻至是抚按官言状因有是命
　　○辛巳升巡抚河南都察院右副都御史蔡汝楠为兵部右侍郎协理京营戎政都察院右佥都御史赵炳然为左副都御史南京太仆寺少卿万恭为南京鸿胪寺卿
　　○壬午大学士徐阶一品十二年考满  上曰阶辅弼重臣忠劳茂著其写敕奖谕赐宴礼部仍给与应得诰命以称朕眷酬至意
　　○都察院左都御史潘恩言国家特重进士一科  祖宗以来凡忠贞耆硕之臣建正大光明之业鲜不由此途出者迩年习俗日浮士趋失正怀躁进者不知奔竞之耻营温饱者罔顾苟得之非择地择官互相驰骛舆马服食沉溺纷华夫人臣始进而习尚如此望其膺任使之寄当民社之责输忠效国节用爱人胡可得哉臣等今春大计群吏见前科进士有以贪滥罢革有以纵弛降迁筮仕未几而黜幽即及不惟自弃实负国恩臣等诚愤之惜之夫渐不可长防之宜预请敕吏部申谕办事进士勿染流俗勿便私图勿务虚饰勿侈骄奢若有志行不立浮薄如前于铨选之日务加沮抑少示劝惩报可
　　○癸未命武进伯朱承勋佥书中军都督府事
　　○录宣大二镇乾庄儿等处辽东海盖等处获功阵亡官军王京等一百一十八人陈卫国等一百三十四人升赏有差
　　○升礼部仪制司署郎中胡士彦为云南按察司副使



明世宗肃皇帝实录卷之五百九
　　嘉靖四十一年五月甲申朔
　　○乙酉御史颜鲸言各仓场草料原系泒征大户上纳已而变为召□之法流为回者之毙一官吏索常例二输纳既毕本价不及时领三领价多有力者得之四报□多不实今□既重困不若官自召□以额设主事一员领之其御马三仓钱粮冒滥不必清查但如先年事例减去料二万九百一十六石草四十二万四千八十束即所省不赀矣＜锍-釒＞下户部覆言□人之设旧于大户称便而□人亦未至大困近乃告病者则以先年财用充足价得时领而近年供费浩繁优恤难周故也鲸所言四弊似是而非各仓场多系内官锦衣卫管理纵有常例外廷不知太仓岁用浮于岁入之半□价可时给乎给价不齐视办纳之多寡报□不实由编审之纷更而皆非臣等所得为也夫国有大体政有常经今官自为市乐应者寡且于体貌甚亵御马三仓既奉旨免查而又欲悬减草料亦属无据但当查复审编旧规痛革仓场奸毙申敕该监官自行清查以凭裁减则公私不扰而□困亦少苏矣
　　上从部议
　　○赐刑部尚书蔡云程继母封太夫人洪氏祭并祭其父潮母陈氏从其请也
　　○丙戌升湖广布政使司右参政吴维岳为江西按察使
　　○蓟辽保定总督杨选条陈边政旧规当复者四事一蓟镇建昌营游兵原议策应太平寨一区今欲改补冷口则太平失援乞将步兵近守冷口马兵应援太平专隶蓟州兵备一黄花镇京卫军千名家在京师与老家营原住边镇者不同迫之常守恐非人情请炤旧春秋畨戍一墙子岭军士二百余名原系山海等卫抽垛以补主兵不足之数与古北口石塘岭二区事体相同今欲掣回本卫则二区援以为例而三区在蓟镇最为要害难议掣回宜照旧存留一直隶卫所赴边班军原以都司四员统领休日与都司回卫今欲改设游击恐滋劳扰亦宜仍旧兵部复议从之
　　○巡按福建御史李廷龙类奏二月中三卫兵乱永宁失守及尤溪永安古田惠安南安同安诸县各被新旧倭寇抄掠状部复指挥王国瑞钟埙千户蔡朝阳身为降虏宜重论兴泉兵备佥事万民英疏于防守福州兵备副使汪道昆不能御众宜并罚得旨民英道昆各夺俸三月国瑞等下御史鞫实奏闻
　　○丁亥升南京通政使司右参议郑本立为南京太仆寺少卿
　　○命南京左府佥书都督佥事刘显充总兵官镇守广东南赣参将俞大猷副之一应战守事宜悉听二臣会同督抚官协谋剿贼仍令江西纪功御史叚顾言兼核广东功罪以闻从兵部尚书杨博奏也
　　○戊子免百官端午宴
　　○升吏部右侍郎张永明为刑部尚书
　　○命巡抚湖广右佥都御史张雨回院管事升江西左布政使胡尧臣为都察院右副都御史巡抚河南
　　○兵部复贵州巡抚都御史赵釴议处地方三事一施秉县旧无城池止以哨军二百五十人守之请移偏桥哨军属之清浪守备专驻其地一容山长官司原系张氏为正管大江韩氏为副管小江迩者二族相讐土官张问遂至失职播越而宣慰禓烈坐视不理请治烈罪将二族原定职守通行改正一铜仁木桶等处营哨官军五千先因镇筸之变权时增设后遂不减以致兵多粮缺请行总督镇巡官议处从之
　　○己丑以大祀  方泽视牲命公朱希忠代侯顾寰伯陈鏸尚书郭朴严讷轮视
　　○裁革延绥定边城游击都司二员添设副总兵一员分守定安镇靖等处移西路参将驻旧安边地备虏从抚臣孙慎议也
　　○庚寅  孝宗敬皇帝忌辰
　　奉先殿行祭礼遣广宁伯刘允中祭  泰陵
　　○辽东边外熟夷王杲等导虏分众入寇一自东州堡入一自抚顺核桃山入副总兵黑春帅游击徐维忠等御之春身自博战杀数十人诸将从之虏众大败弃其锱重铠甲而遁于是备御刘普亦败虏于核桃山共斩首一百四十九级夺马五十匹所获夷器无算督视军情侍郎葛缙总督杨选巡抚吉澄总兵吴英以捷闻部复辽东饥疲之后有此克捷乃近年所未见者有功诸臣论赏宜重  上然之仍以将吏用力归功  上玄于是赏缙选澄瑛各银五十两纻丝二表里升春三级维忠普二级仍各赐银币
　　○升提督狼山副总兵郭震为署都督佥事佥书南京左军都督府事
　　○辛卯先是三月中广东三饶贼张连率众攻福建平和县城府知事胡期亨署县事与典史谈蕴率乡兵出城迎战时方议剿调方未集贼侦知平和单虚故乘间骤发不虞其能军也见其鼓行甚锐则以为有大兵至惊骇奔溃蕴挥众疾击之擒贼五人斩首三十二级南赣都御史陆稳以闻提督两广都御史张杲亦报擒贼首王子云陈福宝等二十五人是时
　　上深以南寇为虑闻报大喜谕兵部曰剿贼获功殊荷
　　上玄威应诸效劳人员其通查请赉以励众心于是部列诸臣名上诏赏杲稳及总兵陈王谟银各五十两纻丝二表里参将俞大猷佥事金浙指挥李惟衷期亨蕴各三十两二表里参将张四维等各十两一表里兵部尚书杨博因言朝廷不爱重赏以厉士将帅不狃小胜以立功上下之间乃为两尽今大贼犹在荡灭未期乞更下严旨申饬之若时胜偷安罚亦必行报可
　　○壬辰先是延绥巡抚孙慎檄游击高廷相督兵筑三岔川堡是时岁饥工与多流民应僦就食者则相与掠田间菜蔬食之廷相以严急夫众心及是副总兵张琮刑治掠蔬者诸军乘之大噪廷相惧单骑走琮与游击时达范国辅陈力等悉奔避诸乱卒乃入城肆劫商店城中大扰都司谢朝恩中军周池指挥叶采等各率众捕击擒斩数十人余众始奔溃榆卒素驯饬初因前总兵李辅与巡抚董威有却纵诸军詈辱威隐忍不能制比南京有振武之变榆卒遂渐犷悍凡给粮督工稍违其意即肆为流言于是巡抚孙填总兵孙勇皆庸懦不能驭众卒至煽乱事闻诏下巡按官覆勘至是御史董鲲列上勇达国辅力廷相等罪状且言基祸自李辅始诏以勇等即付鲲逮问
　　○癸巳  太祖高皇帝忌辰  奉先殿行祭礼
　　○甲午大祀  地于  方泽先期请  太祖配及是日行礼俱命成国公朱希忠代
　　○乙未  仁宗昭皇帝忌辰遣恭顺侯吴继爵祭  献陵
　　○提督两广侍郎张白□木等以闽广江西兵剿三饶贼首张琏萧雪峰俱就擒斩首一千二百有奇
