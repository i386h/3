<!-- { "loadSidebar": true } -->
　　○湖广清军御史姚虞言军伍屯田不当分为二事今之清军三司设有定员而又间岁遣御史以责成之屯田虽有副使佥事或遇缺官分理各道地方广远巡历难周矧屯田之事多干军伍或遇告争彼此掣肘难行宜照清军事例或遇五年差遣御史清理之时屯田事宜即与兼摄其管屯官悉听节制庶事有责成法自不废户部覆议允行
　　○甲子命南京工部铸造嘉靖通宝钱先是户部议将未铸制钱分派南北工部监造送太仓支用至是工部覆议铜锡等料俱出南京且工巧而物贱宜俱令南京铸造  上从之
　　○乙丑升狭西按察司副使张玺为山西布政使司右参政
　　○命发太仓银五万两于宣大二镇以备主客兵马支用时虏入宣府从巡抚楚书请也
　　○夜月犯心星
　　○丙寅命左春坊左庶子兼翰林院侍讲童承叙左春坊左中允兼翰林院修撰李学诗为顺天府考试官
　　○赐晋王新＜土典＞书院额名宝善给四书五经大全少微通鉴各一部从其请也
　　○以  万寿节命于朝天宫建醮三昼夜
　　○丁卯祭先师孔子遣大学士翟銮行礼
　　○戊辰祭  大社稷命翊国公郭勋代同日祭  帝社稷命成国公朱希忠代京山侯崔元遂安伯陈鏸宣城伯卫錞大学士夏言翟銮尚书许赞严嵩张王□赞王廷相温仁和霍韬侍郎张潮张邦奇各陪祀故事  帝社稷之祭例以次日以  万寿圣节祀礼难于并举礼官上请故先期行
　　○以明日  孝慈高皇后忌辰  景神殿行祭礼
　　○己巳  万寿圣节  上行告  天礼于玄极宝殿免百官朝贺免晏赐以节钞
　　○遣定国公徐延德西宁侯宋良臣安仁伯王桓分祭  七陵玉田伯蒋荣祭  恭仁康定景皇帝陵寝中官祭  恭让章皇后陵寝及各坟所
　　○朝鲜国王李怿差陪臣工曹参判申浣等泰宁等卫右都督歹答儿等差头目升合儿等各来朝贡马及方物贺  万寿圣节宴赏如例
　　○庚午祭夜明于夕月坛遣成国公朱希忠行礼尚书严嵩分献
　　○壬申升鸿胪寺左少卿吴祖乾为本寺卿以九年秩满也
　　○升狭西布政使司右参政陈儒为按察使按察司副使杨丽为右参政俱本省
　　○癸酉升河南开封府知府贾应眷为狭西按察司副使
　　○丙子太常寺掌寺事礼部左侍郎金赟仁言  皇上创立  郊庙陵寝社稷诸典其中乐章仪注悉亲更定臣先年集为太常总览一部已付史馆今  圣制日新典礼益富谨将增制  九庙崇雩大享明堂诸仪续葺一册进呈请增入总览赐名刊布得旨所进书名太常总纪暂付史馆待祀典大定刊刻
　　○丁丑翊国公郭勋奏言近日风霾示变又边陲多事南北水旱相仍盗贼窃发百姓患苦其咎皆臣下赞理不职所致宜如先年策免大臣故事各令自陈诏以灾异策免大臣系  祖宗旧典九卿堂上官及各衙门四品以上俱令自陈仍听科道官拾遗于是大学士夏言顾鼎臣翟銮及吏部尚书许赞而下各＜锍-釒＞引咎乞罢俱温旨谕留独刑部尚书周期雍准致仕
　　○戊寅镇守云南总兵官黔国公沐朝辅初袭封时年尚少敕一应地方事务暂令巡抚处分至是都御史汪文盛言朝辅稍长读书习礼有祖父风请改敕谕与臣等同议事如故  上从之命仍赐朝辅制敕
　　○命广东都司署都指挥佥事周于德充右参将分守湖广靖州等处
　　○羽林前卫带俸指挥同知刘永昌言伏闻  皇上欲命  东宫监国暂颐  圣躬此盛德事何不可而诸大臣乃固争之如此则当幸承天时监国亦非也耶且  太子年富正宜历试朝政惟  皇上折群谬思远图甚幸  上以监国重事朝廷自有处分责永昌非所宜言下镇抚司拷问
　　○己卯右春坊右庶子兼翰林院侍讲杨维杰＜锍-釒＞乞养疾许之
　　○礼部右侍郎孙承恩先为少詹事充经筵日讲官  上尝颁赐饼馔至是复给承恩以未奉明旨带衔而仍与讲官之赐于心不安具＜锍-釒＞辞免  上不允命兼官日讲如故
　　○先是裁革南京五军都督府都事及南京光禄寺署丞各一员寻复中军左军二府都事及大官珍羞二署署丞至是部议五府都事四署署丞事体相同难以偏废请尽复其旧报可
　　○升南京吏部考功司郎中章衮为狭西按察司提学副使
　　○庚辰  宪宗纯皇帝忌辰  永孝殿行祭礼遣安平伯方锐祭  茂陵
　　○夜月犯五车东南星
　　○辛巳巡抚山西都御史陈讲奏虏从朔州深入乞兵策应诏以大同延绥游兵三千往援再告急诏调各镇士马及发保定兵仍令户部亟为转饷未几报虏出境  上曰虏虽去不可忘备仍行延绥大同若再遇警移文至日迳自督发应援不许拥众自卫致误事机
　　○壬午致仕巡抚辽东右副都御史成文卒文山西山阴县人弘治壬戌进士授知县擢监察御史巡按苏松遇岁饥条上便宜民赖全活复按狭西劾奏镇守太监宋彬冒首功且言内外大臣朋肆欺罔力触权奸逮诏狱为民  上即位起知凤翔府累升至今官上＜锍-釒＞乞骸骨至是卒赐祭葬如例
　　○礼部左侍郎兼翰林院学士詹事府府丞蔡昂卒昂直隶淮安人正德甲戌进士授翰林院编修以  武庙实录成升右春坊右赞善同纂修大明会典升翰林院侍讲学士充日讲官寻以失误日讲降调湖州府通判逾年召复职管录  累朝及  皇考宝训实录成升翰林院学士随迁礼部左右侍郎兼侍讲学士会简宫僚改兼翰林院学士詹事府府丞病卒赐祭葬如例
　　○癸未原任巡抚辽东左副都御史刘漳卒漳狭西兰州人正德丁丑进士历户兵二部主事累升副都御史巡抚辽东以病在告至是卒未考满以边功得全给祭葬漳少頴敏居官廉直所在有声戊戌辽东兵变漳遏乱赈饥全活甚众后复平遗孽佟伏等辽人思其功祠之
　　○夜木星犯轩辕大星
　　○甲申以秉一真人陶典真子世同为太常寺寺丞壻吴浚侄孙陶良辅俱食博士俸
　　○丙戌遣成国公朱希忠祭云南风雷岳镇海渎山川之神遣太常寺官祭都城隍之神
　　○丁亥礼部奏遵前旨霜降节诣  陵亲祭但  圣躬方静摄未可远涉山川得旨且如例遣官
　　○戊子浮梁景德镇民以陶为业聚佣至万余人会大水食绝遂肆卤掠村镇为墟守臣以闻诏停兵备副使屠倬等俸饬巡抚都御史王暐加意抚戢既而暐自劾奉职无状陈言本镇宜遣府佐一人驻理及招失业佣民别开窑于茆冈以还定之  上可其奏释暐勿问
　　明世宗肃皇帝实录卷之二百四十


明世宗肃皇帝实录卷之二百四十一
　　嘉靖十九年九月己丑朔礼部奏嘉靖二十年分大报等祀日册命礼官捧至奉天殿太常卿捧进于精一堂是日鸿胪寺卿陈璋坐失设案殿上切责而宥之夺直日序班俸一月
　　○翊国公郭勋请给东西官厅奋武等营马一万八千四百二十匹  上命兵部如数兑给太仆寺言今马之存者无几请发马价四十万两往直隶河南山陕市马以待用从之
　　○辛卯大学士夏言再＜锍-釒＞求退其略言臣赋性愚戆唯知以国法臣节自守以朝廷纪纲体统是尊如有是非而不知有利害是以立朝以来触忤权势几陷辱遭谗被谤时复喧哗向非仰赖  皇上至圣至明察臣无他委曲庇护久不知死所敢望今日哉夫位高则怨尤易集官久则过失日多咎积而不悟则谤日闻身危而不避则祸将大今臣年近六旬精力衰谢宗支零落孑然一身不能朝夕自存凡世人所利者臣复何心恋慕伏望  皇上察臣之不职悯臣之孤危特赐罢归俾之少延残息＜锍-釒＞入  上曰大臣事君自当竭尽公忠况辅职者何事此＜锍-釒＞勿负朕心可也
　　○命成国公朱希忠告请  皇考配  帝
　　○壬辰  孝恭章皇后忌辰  永孝殿行祭礼遣定国公徐延德祭  景陵
　　○癸巳升两浙都转运盐使司运使黄行可为广东布政使司左参政河南按察司佥事林云同为广东按察司副使
　　○甲午大享  上帝于玄极宝殿奉  睿宗献皇帝配神命翊国公郭勋代尚书严嵩侍郎金赟仁俸正位配位神版先期遣成国公朱希忠视牲宣城伯卫錞大学士翟銮尚书严嵩张王□赞轮视诏陪祀诸臣各加敬大典用副朕诚
　　○丙申巡抚湖广都御史陆杰＜锍-釒＞奏  显陵大工伊始乞免荆州德安武昌黄州四府知府入觐令其协理工程仍将同知通判等官添注管理大工照旧支俸其员缺另行铨补吏部覆请从之
　　○丁酉重阳节免文武百官宴
　　○巡抚宣府佥都御史楚书奏虏以七月十四日南下势若犯东臣意其必西果拥数万骑入万全右卫总兵白爵与战于宣平败之其别入者副总兵云冒败之爵又追夺虏所卤获甚众又大战于北庄至二十三日虏涉桑乾河半渡值两官军急击又大败之计首百六级获马六十四匹兵部言宣府自都勋失事以来日以不振是捷实数十年所未者也  上嘉其功诏升书右副都御史爵都督同知赏赉诸将士银币有差
　　○命修国兵祭器
　　○戊戌以诸边驰报功罪者多不实遣给事中张良贵往宣大山西各镇查勘从都给事中冯亮等请也
　　○庚子翊国公郭勋言山海接居庸关不过千里而设官甚多若巡关御史及山海关主事皆非  祖宗之旧当革章下兵部言山海关辽东险要锁钥之寄不可无人  宣庙以来已设主事  累朝因之独正德时两曾裁省而輙复今不敢轻议也  上从部议
　　○辛丑以霜降节遣英国公张溶西宁侯宋良臣安仁伯王桓分祭  七陵长宁伯周大经祭  恭仁康定景皇帝陵寝玉田伯蒋荣祭  孝洁皇后陵寝安平伯方锐祭  衰冲太子坟所中官祭  恭让章皇后陵寝及各坟所
　　○广西道试御史舒鹏翼奏近岁以来灾异频仍丑虏猖獗所恃以辅翼匡赞者在左右二三大臣而今乃不闻恐惧修省顾阴相攻击报纤芥之怨于  陛前亏损  圣明窃意必有谗邪之人往来传播分曹为党引类藏奸潝訿煽祸此臣之所大恐也伏望  皇上敕令厂卫严加缉访果有其人明正典法以为保全善类优礼大臣之助仍降谕二三大臣俾各秉德畏威同心辅政得旨二三大臣阴相攻击报怨陛前者为谁令指名以闻鹏翼言臣昨见尚书霍韬翊国公郭勋大学士夏言奏＜锍-釒＞俱语涉攻讦相为排挤独以礼不敢齿君之路马见几杖则式之况贵臣近  主久在  陛下监观之中是以不敢斥名者以此  上怒以御史言事自当指实陈奏鹏翼先＜锍-釒＞含糊反问为谁却复支调终不明言阴相攻击之实更无是非可否且未经朝廷处分事情乃敢以传闻具奏显有怀奸交通情弊本当重治姑从宽降二级调外任已乃降山西布政使司检校  壬寅升湖广布政使司右参政陈则清为湖广按察使
　　○初陕西三边总督刘天和劾奏肃州参将柳栋体肥不便鞍马已奉旨革任而巡抚牛天麟又荐其强壮骑射俱精兵科言二臣先后举劾互异而天和之言为实诏降天麟俸一级
