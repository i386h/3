<!-- { "loadSidebar": true } -->
　　○四川播州宣慰使杨相遣把事吴廷炬等贡马贺  万寿莭赏给如例  上谕礼部曰比者辅臣建议慎选贞淑以充妃嫔用广嗣续丽妃阎氏首诞子祥虽进妃封未加美貌震妃沈氏安嫔沈氏康嫔杜氏同  中宫以侍朕共赞勤于宗祀兹既九日吉并行进封之典赐宸妃沈氏丽妃阎氏俱封进为贵妃端嫔曹氏首出淑祥进封为端妃安嫔沈氏进封为安嫔康嫔杜氏进封为康妃合行事宜并具来闻先是  上有旨以九日封靖嫔等四嫔矣至是礼部并上仪注一册封吉期遵照钦定嘉靖十五年九月初九日寅时一本月初八日  上具常服以进封为二贵妃端妃安妃康妃祭告  奉先殿  崇先殿先期大常寺备香帛脯醢酒果翰林院撰告文其册封靖嫔恭嫔顺嫔荣嫔先次已经预并告讫免行再告一先期内府造五嫔四妃合用金银册冠服玉圭等件一本部奏请行礼正副使十八员一前一日鸿胪寺设莭册案于  奉先殿莭案居左册案居右设莭册彩舆于丹内教坊司设中和韶乐及太乐锦衣卫设仪伏如朔望仪一是日早内官设各妃嫔受册位于各宫中设节册案于受册案之北莭案居左册案居右又设香案于节册案前设内赞各三人引礼各二人一至期  上具皮弁服御华盖殿鸿胪寺官奏执事官具朝服行礼毕奏请升殿导驾官导  上升座文武百官各具朝服入班行叩头礼左右侍班正副使亦具朝服入就拜位鸣赞赞四拜兴传制官跪奏传制执事官举莭册案由殿左门出置御道中传制官左门出称有制鸣赞赞跪正副使跪传制官称曰嘉靖十五年九月初九日进封宸妃沈氏丽氏阎氏俱为贵妃端嫔曹氏为端妃安嫔沈氏为安妃康嫔杜氏为康妃册封锦衣卫正千户卢惠女卢氏为靖嫔江洋女江氏为恭嫔任惠女任氏为顺嫔赵汝诚女赵氏为荣嫔命卿等持节行礼赞俯伏兴四拜礼毕执事官举节册至彩舆中黄盖遮送至右顺门正副使北面立内官捧莭册由正门入迎至各妃嫔宫中莭册未至之前引礼请妃嫔各出迎于宫门外莭册至由各正门入妃嫔随至拜位内官以莭册各置于案内赞赞四拜宣册赞跪宣册女官取册立宣于各妃嫔之左讫赞受册赞缙圭宣册女官以册受妃嫔妃嫔各受册授女久女官各跪受于妃嫔之右立于西赞受册讫赞出圭赞兴赞四拜礼毕内官持莭由正门出妃嫔各送出宫门内官赍莭出至右顺门外以莭授正副使报礼毕正副使得报持莭复命一谒  内殿是日五妃四嫔各具服候  皇上率诣  奉先殿  崇先殿行谒告礼如常仪先期太常寺备告  内殿酒果脯醢翰林院撰告词一谢恩是日谒  内殿毕五妃四嫔各具服诣  昭圣康惠慈寿皇太后前  章圣慈仁皇太后前行八拜礼毕候  上服皮弁服  皇后亦具服各升座赞引女官引各妃嫔诣前就拜位俱八拜礼毕还宫诏如拟行
　　○己未  上以各宗室越关奏扰者多持降敕谕各王府曰各处宗室将军夫人等项往往不守礼法擅离封域越关赴京奏扰有违  祖训虽申严戒谕仍不遵守近有晋府辅国将军表梒冒称高平王府赴阙渎奏尤为欺罔朕念亲亲姑从轻治已令晋王切责照例罚住禄米二年该府辅导官一体罪问外今特降敕谕王知会今后本府令辅导官置立稽考簿藉一扇凡五日镇国辅国奉国将军中尉舍人亲自赴府画押如有称病不到者即时差官询问明白朔望朝谒听王逐名点闸如有私出城郭者差人追回监禁具奏处治若亦不服钤束抗阻者亦要指实参来定行革去爵祑或送发高墙如王不行严加稽察仍有再若犯者听礼部将辅导官参奏径自罢黜王宜上体之  祖宗垂训之重朝廷宪典之严毋得虗应故事耳钦哉  皇陵明楼火诏南京工部脩理
　　○令诸边立武塾教习将士子弟从御史金灿请也
　　○淳安公主子千户蔡遵奏公主神主将出府请赐房安祀诏给遵银二千五百两令自行建造
　　○庚申升翰林院侍读学士许承名为太常寺卿管国子监祭酒事
　　○户科都给事中田秋等官言顺天等处所进矿砂工部令人试之十不及一课额不足其势不得不科之于民窃恐无益县官徒为国歛怨请罢其役得旨秋等附和部臣沮挠国计姑免不问
　　○辛酉重阳莭赐百官食糕
　　○进封贵妃沈氏阎氏端氏曹氏安妃沈氏康妃杜氏册封靖嫔卢氏恭嫔江氏顺嫔任氏荣嫔赵氏命侯郭勋驸马谢诏伯卫錞陈鏸焦栋王瑾李全礼辅臣李时尚书夏言顾鼎臣为正使都指挥方锐尚书梁材张瓒唐龙王廷相林廷＜木昂＞严嵩侍郎谢丕张璧都指挥王佐为副使各行礼贵妃沈氏册曰朕惟王化之兴始于闺门家齐之效形于国治肆坤仪之得辅斯内政之有先咨尔宸妃沈氏夙惟贞选之称久在眷隆之首勤恭茂着内范多襄兹特以金册金印为尔为贵妃尔其(亦)[益]脩妇道匡佐坤仪恒励祗勤禆翊内政尔惟最之钦哉贵妃阎氏册曰朕惟王化之兴始于闺门家齐之效形于国治肆坤仪之得辅斯内政之有光咨尔丽妃阎氏比副贤淑之选早膺眷顾之恩罴梦之祥首占元嗣之求既协昨虽进名宠渥未及滋持以金册金印加尔为贵妃尔其益脩妇道匡佐坤仪恒励祗勤禆益内政尔惟最之钦哉端妃曹氏册曰朕惟王化之兴始于闺门家齐之效形于国治肆坤仪之得辅斯内政之有光咨尔端嫔曹氏宿着勤劳之久首占虺蛇之祥宜示眷恩用酬羙报兹特进封尔为端妃尔其益修妇道匡佐坤仪恒励祗勤禆翊内政尔惟最之钦哉安妃沈氏册曰朕惟王化之兴始于闺门家齐之效形于国治肆坤仪之得辅斯内政之有光咨尔安嫔沈氏昔称淑贤之选久昭勤赞之劳宜示殊恩用彰异数兹特进封尔为安妃尔其益脩妇道匡佐坤仪恒励祗勤禆翊内政尔惟最之钦哉康妃杜氏册曰朕惟王化之兴始于闺门家齐之效形于国治肆坤仪之得辅斯内政之有光咨尔康嫔杜氏昔称淑贤之选久昭勤赞之劳宜示殊恩用彰异数兹特进封尔为康妃尔其益脩妇道匡佐坤仪恒励祗勤禆翊内政尔惟最之钦哉靖嫔卢氏册曰朕惟先王之制备于成周准古宜今礼从义起建官有内外之职分治别宫府之严风自火出教由家致是以妇官不可不备也咨尔卢氏柔淑天赋谨愿性成誉久着于壶惟劳独多于左右爰多宠异用示眷坏兹特遣使持莭命尔为靖嫔锡之册命鸣呼匪徒专系衍之惩亦以望用□□庭之助樛木逮下虽自尊施小星为颂由众惑尔宜恪脩妇职益＜棥心＞恭勤祗雅休加赞襄  宗祀朝夕警励用着嘉声勿赞郑言光斯宠命敬哉恭嫔江氏册曰朕惟先王之制备于成周准古宜今礼从义起建官有内外之职分治别宫府之严风自火出教由家致是以妇官不可不备也咨尔江氏性钟和惠德萃端庄久勤承事之劳允副淑贞之选茂修妇道宜示渥恩兹特遣使特莭命尔为恭嫔锡之册命鸣呼匪徒专系衍之惩亦以望彤庭之助樛木逮下虽自尊施小星为颂亦由众惑尔宜亦恭亦慎始终罔懈勉脩厥职赞襄  宗祀朝夕警励用著嘉声勿赞朕言光斯宠命敬哉顺嫔任氏册曰朕为先王之制备于成周准古宜今礼从义起建官有内外之职分治别宫府之严风自火出教由家致是以妇官不可不备也咨尔任氏性资柔静容止安庄夙夜昭匪懈之诚宫掖着克勤之绩眷兹碗淑宜被宠休慈特遣使持莭命尔为顺锡之册命鸣呼匪徒专系衍之惩亦以望彤庭之助樛木逮下虽自尊施小星为颂亦由亦由众惑尔宜＜棥心＞脩壶则克顺妇仪益笃虔恭赞襄  宗祀朝夕警励用著嘉声勿赞朕言光斯宠命敬哉荣嫔赵氏册曰朕惟先王之制备于成周准古宜今礼从义起建官有内外之职分治别宫府之严风自火出教由家致是以妇官不可不备也咨尔赵氏仪容端慎性资温良应妙简子官闱着勤劳于夙夜顾兹婉羙宜锡眷恩兹特遣使持莭命尔为荣嫔锡之册命鸣呼匪徒专繁衍之徵亦以望彤庭之助樛木逮下施虽自尊之小星为颂亦由众惑尔必宜惟敬惟和恪持妇道道勉修厥职赞襄  宗祀朝夕警励用著加声勿赞朕言光斯宠命敬哉是日执事导敬等官多不至有旨＜锍-釒＞列具名以闻于是鸿胪寺列上执事官翰林院编修孙升吴山范瑟中书舍人周璘子麟王延诰鸣赞魏达等七人序班陈瑄等二十一人传赞王锐等三人导驾官给事中等官谢廷莅蔡文魁吴希孟高擢邢如默冯亮马如璋王继宗御史殷学及序班武学李世华诏俱逮法司问罪
　　○甲子  命故成国公朱凤子希忠袭爵
　　○巡视五城御史阎邻等言国朝所用钱币有二首曰制钱  祖宗  列圣及  皇上所金□受如洪武永乐嘉靖等通宝是也次曰旧钱历代所铸如开元祥符太平淳化等钱是也百六十年来二钱并用民咸利之虽有伪造不过窃真售赝其于原制犹不甚相远也迩者京师之钱轻制薄小独手可碎字文虽存而点画莫办其则不用铜而用铅铁不以铸而以剪裁粗具肉好即名曰钱每三百文才直银一钱耳作之者无忌用之者不疑而制钱旧钱返为壅过夫利权之操在  主上今奸民愿得而弁之又诡异乖戾无复钱制恐非盛世所宜有矣也乞敕都察院榜示五城许以旧制二钱通行其伪造私藏者期以半月自行销毁犯者缉捕论如律又言嘉靖八年常申禁例而当时奸党私相结约各闭钱市以致货物翔踊其禁遂弛昔既得计今必踵而袭之臣请密剌其首事者而置之罪奸乃可戢也因以所获伪钱进呈  上亦恶其滥恶跪异命都察院丞揭榜禁约敢有仍前铸造使用及阻抑者许巡城御史及戢事衙门严侦捕之治以重罪
　　○乙丑  上谕礼部曰朕长女匝月之近内监以  皇祖考时例有宴但礼在三月今世俗用一月并可宴否及命名剪发定期来闻于是礼部拟上仪注一命名剪发古礼在三月之末今拟从时用九月十五日匝月之一  皇女淑名与  皇子字拟不同伏乞  圣明特命一前期  上择内夫人之敬慎者以奉  皇女剪发是日早保姆抱  皇女于寝宫剪发为鬌留覊如礼一至期  上具常服御乾清宫升御座  皇后率端妃各服其服朝见行四拜礼毕  皇后侍立东面端妃后保姆抱  皇女出自寝由西至殿内授  皇女于  皇后内奏曰  皇后率端妃曹氏祗见  皇女  上降座执  皇女之右手而赐之名  皇后承旨遂左还授  皇女于保姆还寝  皇后复率端妃四拜毕各还宫一是日  皇女剪发命名礼毕内监设筵宴宫中照例举行宴礼诏如拟  命锦衣卫都指挥佥事袁天章本卫堂上管事初天章以祖彬随  英皇北狩翼卫有功得承袭前职管镇抚司比  上登极应诏自陈该部概拟传奉例革任带俸至是天章具述彬功陈乞改正部覆锦衣近侍唯贤是任是以撰授最严苟非其人虽开国元勋之裔亦止带俸而已但天章常由会举为众所推  皇上如念彬旧劳量加恤录擢令莅职亦不为忝  上然之故有是命
　　○丙寅  命灵璧侯汤祐贤充三千营坐营官
