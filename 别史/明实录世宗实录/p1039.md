<!-- { "loadSidebar": true } -->
　　○巡按广东御史余光上言安南事言机不应者谋不神势不因者功不建昔勾践谋吴二十年而后发者豫其图也董晋定汴一朝而抚定者应之速也臣曩在都下闻安南之事三支互争形如鹬蚌可收渔人之利意窃信之今入境与三司会议其实不然盖莫登庸全有其地诸酋率服黎宁播越不知其所且黎氏鱼肉国主在陈氏为贼子屡取屡叛在我朝为乱魁今其夫国播逃或者天假于手登庸以报之也夫夷狄篡夺实其常事自宋以来丁移于李李夺于陈陈篡于黎今黎又转于莫是陈为李贼黎为陈贼今莫又为黎贼此好还之道也若复立黎是悖覆暴之义势莫能久夷狄之运一败弗复辽人金人之盛尚不复兴我朝主忠顺王终不能制吐番虽中国分割如五季六朝竟不能复其中兴者必吊伐以奉天讨大一统以承正运者乃克享之耳若黎宁者今虽置之终为他有何者倾木不能植余烬不能嘘兹天道也故今日于安南直宜问其不庭责以称臣约之修贡彼若听服因而授之此因势以定不在劳兵也若必征剿则势难穷追兵难久驻老师生变未见其便臣穷恃  皇上明圣缘古人臣出疆安社稷可专之义谨一面遣官至彼境上宣扬  天威问其不庭责以称臣入贡一面驰奏以闻夫不请则专其罪莫逃待报则缓其机易失且广东去京师八千余里去安南又四千余里若往复陈请而后行之将失时违机矣夫事在边疆苟利朝廷厥罪与嫌咸不可恤惧罪匪忠远嫌匪直臣实不敢伏乞  圣明远照听臣便宜从事＜锍-釒＞入  上曰奏内事情及引用五季六朝等语兵部参阅以闻部覆谓其敷陈失当比拟不伦举动轻率宜加罚治命夺俸一年
　　○癸丑命广西都司掌印都指挥佥事梁鼎充左参将分守广西浔梧等处
　　○甲寅以西苑大田收获赐提督尚书李廷相及太仆寺少卿张玩羊酒
　　○武定侯郭勋奏各城垣工作官军不敷乞赐补给诏工部量行顾役仍戒内外管工官不许延缓虚费
　　○乙卯赐郑王厚烷  皇明祖训五伦书为善阴隲通鉴纂要各一部从其请也
　　○原任提督两广军务兵部左侍郎潘旦以召回南京佐理部事乃引疾乞休且语侵都御史毛伯温谓伯温起复入朝輙敢论移提督重臣他日得志何所不至  上怒其烦词奏扰昧于事体勒令致仕
　　○以灾免山东济南兖州莱州等府属州县田粮有差
　　○兵科都给事中朱隆禧言边务八事一明职业谓保举将材当考其骑射精闲谋勇素著者不得取其儒雅能文二重推举谓各边将领有缺务令该镇抚按会保沿边邻境曾经战阵素称勇略者用之庶几土著之材习于风气稔于地利三驭将领谓考察将官宜宽其文法略其小节苟非失律丧师克军虐士不得数易四募勇健请于各边多方选募土著勇健之士资以兵粮素教预养以时徵集调度战守五明赏罚谓各边将士报功即时勘报照格升赏其有失利大挫者首事将领置诸重典明示显戮六严烽堠谓墩台圯坏军士艰于哨望宜及时修葺及优恤守哨人役遇有警发应时烽报七戒掩袭谓边将每为劫营诡计妄启边衅遗殃士卒宜行禁治八预粮储谓各边镇粮饷缺乏宜发帑银召商趁时籴买给发紧要堡口以备主客兵粮支用事下户兵二部覆议多采用之
　　○丙辰命都指挥同知李让掌广西都司事署都指挥佥事王松佥书山西都司事
　　○丁巳命仁和永康二公主造坟军夫折价俱如德清长公主准与三年春班例给之计该折价银共一万六千二百两以各主先后陈乞不一户部请定为令故也其钦赏庄田为护坟永业亦如德清公主例
　　○以灾免辽东等三十九卫所屯粮有差
　　○己未  崇德等殿成
　　○命宋儒朱熹十三世孙鎏袭翰林院五经博士奉祀事
　　○升大理寺右寺丞钱学孔为左寺丞
　　○升广东按察使蒋淦为江西布政司右布政使浙江处州府知府孙存为狭西按察司副使
　　○癸亥升南京光禄寺卿边宪为都察院右副都御史总督南京粮储
　　○升江西布政司左参政陈卿为广东按察使
　　○荫故大学士费宏子懋良为尚宝司司丞
　　○甲子  诚孝昭皇后忌辰遣安仁伯王桓祭  献陵
　　○丙寅南京户科给事中曹迈等奏后湖收贮天下黄册每一大造则必添造库房三十间添设库夫十名计今库夫编之上元江宁二县者四十五名溧水高淳等县者五十三名每名岁费工食八两五钱民苦之乞尽停止惟令上元江宁二县招审京城居民充之即以本湖驳问官吏锾金角□羊赴应天府贮库者每名月给工食六钱以后添编永为定例户部覆如所请从之
　　○己巳新作  七陵祭器
　　○命保定侯梁继璠坐五军营右哨
　　○升河南按察司副使傅钥为江西布政司左参政广西按察司佥事潘恩为四川布政司左参议
　　○以灾免直隶苏松常镇四府属州县民屯粮有差
　　○云南巡抚汪文盛等言安南广陵州土官刁雷招谕夷酋刁桢等来降请授以冠带老挝宣慰司土舍怕雅一闻征讨安南首先思奋且其地广兵多彼国畏之可使独当一面八百宣慰司土舍刁缆那车里宣慰司土舍刁坎与老挝相近孟良府土舍刁交在老挝上流皆多兵象可备征讨请免其查勘先令就彼袭职命老挝驻兵木州以候进讨所下地方即与带管诏可其奏
　　○庚午武定侯郭勋奏玄真等殿工作官军添支食盐不便乞如折补缺盐例每盐二斤折银一分随粮给散从之
　　○壬申升山东左布政使杨维聪为南京光禄寺卿
　　○录狭西三边官军节次斩获功升赏凉州庄浪扒沙散岔等处唐勇等四百八十七人宁夏清水营等处曹江等五百十五人永清堡等处李闰等五十九人兴字堡等处戴臣等五十六人威武堡等处山方四等七十人固原及甘州等处尹隆并张景等七十八人
　　○巡抚应天都御史欧阳铎奏所属句容栗水溧阳三县分修驯象凤台大小安德四门委官科扰不便乞如镇广等府州例每岁止令派徵工料银输南京工部修理从之
　　○癸酉荫顺天府府丞周玺子襄为国子生玺故以都给事中论劾逆瑾及党恶锦衣卫指挥杨玉遂为诬害杖死  上登极已赐祭旌其忠至是其子陈乞恩荫故有是命
　　○给山陵工所锦衣卫三千营并耀武等营官军衣鞋五千一百二十一副从督工尚书甘为霖请也
　　○甲戌命都指挥佥事杨鼎三千营管操
　　○乙亥升户部广东司员外郎杨儒鲁为山东按察司佥事刑部广东司员外郎魏良辅为云南按察司佥事
　　○诏赐故南京礼部尚书顾清祭葬谥文僖清直隶华亭县人弘治六年进士改翰林庶吉士授编修与修大明会典升侍读正德初修  孝庙实录时逆瑾擅权清守正不阿降编修寻调南京兵部员外瑾诛复任侍读升侍读学士掌院事教庶吉士升少詹事兼学士充经筵日讲官兼修玉牒礼部右侍郎以言官论劾自陈致仕寻用科道荐复任南京礼部侍郎未几引年乞休升前职致仕清好学敦节行士论重之
　　○诏赐原任太子太保兵部尚书王宪祭葬赠少保谥康毅宪山东束平州人中弘治庚戌进士任阜平滑县二县知县选授御史升大理寺丞都察院右佥都御史查理甘肃屯政右副都御史巡抚辽东服阕起抚治郧阳巡抚大同升户部右侍郎仍兼宪职巡抚狭西历兵部左右侍郎升本部尚书嘉靖初自陈致仕用抚按荐起仍以原职兼右都御史提督狭西三边军务以获虏功降敕褒嘉进太子少保录其子为锦衣百户改南京兵部参赞机务未几改都察院左都御史掌院事闲住复起任前职加太子太保总督团营引年致仕诏给传归赐月米岁夫卒于家宪有才略间于军旅其劳绩著于关狭嘉靖初用  先朝宿望起掌内台司本兵为一时推重亦能臣之选也
　　大明世宗肃皇帝实录卷之二百五
　　本卷据□本
　　嘉靖十六年十月丁未朔
　　○戊申以代王充燿孝行赐敕奖励仍赐彩币羊酒一示褒异
　　○己酉以预作  寿宫享殿遣督工官甘为霖等行礼
　　○广西弩滩余贼侯公丁等聚众千余横肆劫掠巡按御史诸演参奏浔梧参将孙继武总兵安远侯柳珣请治以去有诏继武回卫听勘珣方有事安南令用心镇守以图后功
　　○论宁夏清水营等处功升赏官军费江等五百十五人  庚戌以修葺崇德殿等工完遣尚书温仁和行礼
　　○升总督南京粮储都察院右副都御史宋景为都察院都御史协理院事
　　○升吏科左给事中李士文为都给事中兵科给事中张守约工科给事中石迁郭鋆吏科给事中李徵俱为右给事中士文徵刑科守约吏科迁高户科鋆礼科
　　○添设江西赣县宁都兴国鄠都会昌石城瑞金信丰龙南安远大庾上犹各县捕盗主簿各一员
　　○以水灾诏免淮扬庐凤等府徐滁和等州所属税粮有差仍令抚按设法赈济务使贫民得沾实惠毋事虚文
　　○壬子西苑大田收获命收贮恒裕仓以供  郊庙粢盛赐提督尚书李廷相等羊酒
　　○户部覆顺天巡抚党以平奏昌平州地方密迩  陵寝供亿浩繁百姓罢敝议将每年派办各衙夫役及牲口蒲草膳夫皮翎柴炭果品修理协济等银共一千五百四十九两于内量减三分之一通融分派所属州县捕足原额诏如议  致仕刑部尚书赵鉴卒鉴山东寿光县人成化二十三年进士授知县擢监察御史安庆知府累迁至右副都御史巡抚甘肃回院协管院事寻改大理寺卿今  上即位升南京刑部尚书历三载引年乞休命驰驿归仍令有司给岁夫月米陛辞日  上亲制五言古诗一首颁赐后以  世庙成诏进阶一品至是卒赐祭葬如例赠太子太保谥康敏
　　○癸丑赐郑王厚烷  皇上祖训五伦书为善阴阳通鉴纂要各一部从王请也
　　○以广西都司都指挥佥事梁鼎充分守浔梧左参将
　　○乙卯诏提督两广兵部左侍郎潘旦致仕先是右副都御史毛伯温条上征南事宜谓督抚委寄甚重请  上简用以图共济  上纳伯言为改旦南京佐部事旦上＜锍-釒＞乞休且曰伯温虽奉命视师未与臣共事彼何由知臣方入朝之初遽敢辄易总督重臣假命成功又将何所不至＜锍-釒＞中并叙己劳伐语多怏怏不平  上怒其烦词奏渎不谙事体故有是命
　　○发太仓银四千万两补本年税粮奉诏蠲免三分之数从部议也
　　○以水灾免山东济南兖州府莱州等府沂州等卫及辽东海州三万等卫民屯税粮有差
　　○兵部覆兵科都给事中朱隆禧条奏边务七事一近年举将才者率称其儒雅能父置之高等习以成风因而废弃自后保举将才必取其骑射精闲谋勇素著不得以徒騪文词之辈滥列其间一沿边将领曾经战阵孰可当主将孰可任参副行督等官明白开具以待遇缺酌取仍令缉访人员有将官遣人挟贿至京者即捕迸司一各边督抚等官考察将领宜宽其文墨略其礼节使勇略之士得以展布不得指摘小过轻弃干城一边镇行伍空虚请令募选骁勇每镇二三千人月支粮饷以缺军粮给之有功一体升赏一将士获功即定限时月速奏升赏不得延滞其将领失事最重者即逮系京明示显戮至于遍禆将佐幕府不得无故笞辱以阻其气一各边墩台圯坏军人艰于哨望请令大加缮理远其斥堠敢有仍前玩愒者参奏治罪一虏寇临边尚未入境官军不得出兵捣巢以启边衅覆上报可
