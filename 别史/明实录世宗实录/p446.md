<!-- { "loadSidebar": true } -->
　　○庚戌户部言天下有司官员朝觐到京例该比较钱粮请分等第量以限程置写簿籍给领回任听巡按御史按期稽考如例罚治  上命严加考较立限住俸降级从实举行毋虗应故事
　　○壬子兵部覆太仆寺言备用马匹请如常例本寺所隶者徵本色七分计马一万七千五百匹惟山东沂郯滕暂许改折南京太仆寺所隶者徵本色三分计马三千七百五十匹惟泗州暂许改折其折色马三千七百五十匹暂改者徵银二十两旧折者一十八两俱责其如期徵角□羊又龙骧等七十二卫所例该派备用本色马各一匹近因年荒改折今宜如旧徵本色  上从其议
　　○癸丑仁和大长公主薨辍朝一日诏丧仪及祭葬如淳安大长公主例
　　○吏部会都察院考察天下官员年老运使李邦表等四人有疾副使郑骝等二人罢软副使陈楠等七人不谨左布政使俞夔等五十一人贪知府杨铨酷右参议王应诏才力不及左布政使胡体乾等二十六人有司同知以下二千三百三负杂职二千六百七员诏降调罢黜如例以参议张舜元副使李凤翔王学孔知府张铎贾准王绂屡经论劾赃迹显著不准存留令冠带闲住
　　○甲寅免百官上元节宴
　　○  上谕兵部去岁山西虏寇远遁边境戢宁将士防守劳苦朕心悯念宜加恩赏以示劝励总督官并宣大山西抚镇官各赐本等花样衣一袭仍降敕奖谕副参游守等官及军士赉以银两已命户部发银一十六万四百五十一两于宣府大同山西三镇备赏
　　○丙辰  英宗睿皇帝忌辰  永孝殿行祭礼遣定国公徐延德祭  裕陵
　　○庚申巡抚保定都御史吴瀚议请留事例银二万二千余两免行角□羊部听委官籴买粮草听候有警给客兵支用其河南拖欠军士粮银行巡抚官严限徵角□羊户部议覆报可
　　○发太仓银十五万两于大同每两准米一石免穵运本色从部议也
　　○辛酉命工部造嘉靖通宝钱依洪武折二当三当五当十式各三万文续角□羊贮库
　　○壬戌升四川布政使司右参政李清河南布政使司右参政李充浊俱为按察使刑科都给事中吴从义贵州按察司副使林应标俱为布政使司左参政山西按察司副使张锦四川按察司副使陈情云南按察司副使郑綗俱为布政使司右参政礼科左给事中李徵刑科左给事中杨应奇山东道御史周南广东道御史谢九仪四川道御史杨时泰贵州道御史何赞户部郎中彭大有浙江湖州府知府熊汲山东济南府知府刘玺俱为按察司副使工部员外吴源南京工部郎中劳绍科俱为按察司佥事清南九仪俱浙江从义徵俱江西应奇湖广赞汲俱福建锦河南充浊时泰俱狭西大有玺俱山西源綗绍科俱广西情四川应标贵州
　　○癸亥升云南按察使朱纨江西按察使郑重俱为右布政使浙江杭州府知府陈仕贤直隶真定府知府唐时英广东广州府知府胡凤福建福州府知府邬绅俱为按察司副使刑部署郎中张圭浙江按察司佥事黄光昇江西按察司佥事缪宗周俱为布政使司右参议湖广道御史李延康狭西道御史徐鹤龄礼部员外徐纬户部员外刘志张朝聘兵部员外刘光文俱为按察司佥事纨鹤龄俱山东仕贤光文俱湖广绅凤宗周朝聘俱四川时英圭俱贵州延康河南重山西纬福建光昇浙江志狭西
　　○虏寇甘州土官百户马能言于总兵杨信以鲁迷等国覊留进贡回夷九十余人驱之御虏写亦阿力等九人死焉巡抚都御史詹荣以闻兵部言回夷绝强胡而附中国诚以恩宠相沿威灵足恃也杨信乃轻听马能之言无故驱以御虏挑怨召衅实为罪魁都指挥黄绮柳祯指挥石镔赵琬千户孙仁百户沙力抚丁或不能阻执于前或不能应援于后均当寘之于理  上命禠杨信职逮马能等按其罪以写亦阿力死事可悯令抚臣重给棺歛祭葬之费送归本国仍移檄国王宣谕朝廷处置罪人优恤无辜至意
　　○甲子  孝静毅皇后忌辰  永孝殿行祭礼遣英国公张溶祭  康陵
　　○发年例银七万七百三十二两于辽东二万两于延绥四万三千三百五两于大同聚落高山弘赐等七堡四万两于宁夏六万两于甘肃五万两于固原三万两于蓟州
　　○乙丑总督宣大侍郎翟鹏＜锍-釒＞请专命大臣督饷户部议兵食相须若分理之则督兵者务多调人马不惜糜费督饷者务撙节钱粮罔中机宜事权不一掣肘难行宜将一切兵饷仍听总督官督令抚臣召买毋得推诿误事  上从部议
　　○丙寅升河南布政使司右参政萧一中广西布政使司左参政张綗俱为按察使南京刑部郎中沈应龙河南布政使司右参议王崇江西布政使司左参议岑万浙江绍兴府知府张明道山西大同府知府张镐俱为按察司副使广东按察司佥事翁溥为布政使司左参议一中明道俱江西綗万俱云南崇镐俱山西溥广东应龙四川
　　○以宣府旱灾命支京通二仓粟米十万石运怀来城给本镇官军
　　○补赠故刑部右侍郎林鹗为刑部尚书谥恭肃
　　○太子太保南京兵部尚书致仕秦金卒金直隶无锡县人弘治六年进士授户部主事累升都察院右副都御史巡抚湖广征剿徭贼有劳升户部侍郎南京礼部尚书改南京兵部参赞机务寻改户部引疾乞休赐驰驿归给岁夫月米久之复召为南京户部尚书改工部秩满加太子少保寻加太子太保改南京兵部以老致仕及是卒赐祭葬如例赠少保谥端敏金历仕  三朝老成练达有大臣风节为时论所与
　　○丁卯升大理寺左少卿丘餋浩为都察院右佥都御史巡抚四川
　　○升翰林院修撰周文烛为国子监司业
　　○命广东道御史赵继本提调北直隶学校
　　○兵科给事中杨上林等查议锦衣卫南北镇抚司及象房官额设见任管事俱有定员今揆之旧额多滥原数内若荫乞工升于例应革者已附款议革其余扶仁等五员尚系额外之数亦不得独留是外可议者尚多幸各付所司议处  上然之仍命留南镇抚及象房堂上官余即下本部查议以闻上林复言锦衣卫军余丘敖等五千人托名帮工以糜费廪饩当尽革去  上从之本卫官校旗军有再假帮工希求恩泽者即奏闻重治著为令
　　○戊辰升翰林院侍读华察为南京翰林院侍读学士掌院事
　　○都给事中卢勋御史陈储秀等以考察拾遗紏奏布政使孙存胡宗明参政管见副使王扬聂豹薛甲周相参议蒋芝佥事辛珍张弁知府郑道胡玠王允修李廷璋俱不职吏部覆存宗明相扬调用廷璋致仕甲芝珍弁玠道允修闲住见留用豹俟勘明具奏从之
　　○复发银六十万两于宣大山西三镇命总督侍郎翟鹏酌量地方缓急召买粮草分贮备用
　　○凉州卫大火
　　○命咸宁侯仇鸾挂印充总兵官镇守甘肃等处
　　○己巳升江西按察司副使石迁高广东按察司副使陈茂义为布政使司左参政工部郎中张镗山西按察司佥事常时平为布政使司右参议迁高河南茂义广西镗江西时平河南
　　明世宗肃皇帝实录卷之二百八十二


明世宗肃皇帝实录卷之二百八十三
　　嘉靖二十三年二月庚午朔升狭西临洮府知府李檠为狭西行太仆寺少卿直隶苏州府知府王廷江西袁州府知府范钦俱为按察司副使廷贵州钦江西
　　○巡抚河南都御史李宗枢言山西黎城境上有吾儿峪隘口初议筑堡以居民阻挠而止因退筑罗家郊臣等以为是峪逼近故关联亘三省因旧增修据险防守诚不可缓筑堡完日即令吾峪关巡检居内辖兵防守盖自黎城抵故关有沟七十二可为战地罗家郊虽已修筑然退入峪内二十余里旁溪小径尚或可通终非久计尤必筑垣于峪外则内而罗家郊外而同儿峪诸隘口皆保障于中一遇有警发兵外守前以故关大沟为战地中以吾儿峪为门户后以罗家郊为堂室重关叠峙不独中土巩固而北直隶山东亦有赖矣兵部覆请  上命宗枢悉照原议并工修理期于坚久
　　○辛未升大理寺寺丞董珊为本寺左少卿
　　○提督鴈门等关兼巡抚山西都察院右佥都御史李珏以病乞休诏许回籍调理
　　○江西道御史吕光洵等言兵部右侍郎侯纶巡抚贵州都御史刘彭年巡抚辽东都御史孙禬俱嗜利不忠失身负国宜罢部覆纶调南京彭年致仕禬近以功进秩请留用从之
　　○南京河南道御史包孝奏辛丑会试以礼部尚书温仁和主试翰林院编修嵇世臣为礼经分考贿中进士徐履祥陈志潘仲骖当追罢且言左庶子童承叙之嗜酒右赞善郭希颜之轻险编修袁炜之放浪俱不堪典试事宜量行别用时仲骖等授官仁和承叙已故吏部覆希颜炜等俱令痛加策励  上责部臣不行分别查究漫无可否希颜炜事无指实炤旧供职世臣等事属暧昧置不问
　　○兵部尚书毛伯温言御虏以兵强兵以马兵之所需者粮马之所需者草今发银已多未见充足诸边守臣彼此推诿加以总督镇巡不相和协周尚文赵锦尤甚夫不能同心岂能济事乞赐敕切责令各洗心省改并力防御乃若边将苦乏人乞命两京诸臣及在外抚按各举所知以备推择上曰诸臣受朝廷重寄不相协和互生嫌隙不畏国法固宜按问以时方用人姑宥之令洗心改图共谋防御如再不悛听尔等洎言官劾奏钱粮马匹务实举行各边声息期以十日一报将官即听本部推用亦不必纷纷荐举已巡按御史王三聘言赵锦周尚文各树私党事多抵牾宜下诏责锦而移尚文于他镇＜锍-釒＞下兵部都察院详议部院言尚文素称偏愎乃今滋甚盖以大同当虏之冲欲假此以图规避不宜中其脱身之计请以巡抚甘肃都御史詹荣代锦而移锦于甘肃  上从之仍戒尚文不得如前执拗违者听总督诸臣劾治南京给事中游震得复劾奏锦宜罢尚文宜戒饬＜锍-釒＞内误称锦为兵部侍郎得旨锦尚文已处分矣言官劾奏不查明职衔本当究治姑宥之
　　○壬申镇守蓟州总兵官署都督佥事祝雄卒雄先镇大同移任蓟州善抚驭得众心其守己尤廉慎及卒赐祭葬如例
　　○癸酉行祈谷礼于  玄极宝殿命成国公朱希忠代
　　○甲戌命礼部尚书张璧祭三皇于景惠殿
　　○丙子命巡抚山东都察院右副都御史曾铣以原职提督鴈门关等处兼巡抚山西
　　○升河南道御史杨宜为大理寺右寺丞
　　○命掌詹事府事礼部尚书兼翰林院学士张潮左春坊左庶子兼翰林院修撰江汝璧主考会试
　　○丁丑祭至圣先师孔子命大学士翟銮行礼
　　○戊寅祭  太社  太稷命成国公朱希忠代
　　○贵州宣慰使司宣慰使安仁遣人贡马以过期给半赏
　　○命协守宁夏都指挥使杨锐充左参将分守延绥西路铁岭城备御都指挥佥事郭都充辽东游击将军
　　○己卯祭  帝社  帝稷命成国公朱希忠代定国公徐延德等陪祀
　　○  孝贞纯皇后忌辰  永孝殿行祭礼遣安仁伯王桓祭  茂陵
　　○辛巳金星昼见
　　○壬午升巡抚狭西右副都御史路迎为兵部右侍郎巡抚云南都察院右佥都御史刘渠为右副都御史巡抚贵州
　　○命河南道御史冯天驭提调南直隶学校
　　○癸未贵州四川等处叠溪郁即长官等司乌撒军民等府天全六番招讨等司及狭西苟家平等族番人各贡方物给赏有差
