<!-- { "loadSidebar": true } -->
　　○己未  吏科给事中臧珊言廷推大臣惟吏部尚书首举余俱唯唯不闻有可否非朝廷进贤如不得已之意乞今后会推必推必询谋佥同方具名上请如有不当许与推者明言于廷务求胜任者用之吏部尚书毋得自执吏部覆如其言  上曰选用人材系吏部职掌但会推时各官有见亦当尽言今后已奉旨点用者科道官毋得辄先论列待其不效指实且劾
　　○辛酉  署掌中书舍人事礼部郎中郭俊刘延年以争印相讦奏诏俱降一级调外任  镇守甘肃总兵官仇鸾有罪诏锦衣卫遣官校逮捕之鸾在甘肃日久贪纵酷虐恣为不法初总督曾铣以防秋调取河西兵马鸾执不发铣参鸾沮挠军机且历诋其科克乖戾状  上以秋防届期鸾姑夺俸示罚其所劾论事情令按臣查勘鸾知不可掩乃益狂悖无顾忌至是铣复上言甘肃孤悬西北三面阻虏今以鸾故士众离心纲纪解弛平居实有厝火积薪之形一旦恐致土崩瓦解之患鸾罪盖擢发不可数臣请举其大者将官有地方军马之任而鸾自副总兵萧汉以下无不一一求索兼金宝马以百千计以致各官相率效尤肆为朘削鸾又侵克卫所月粮科取班军银两充军官犯悉素其厚赂而选委湖场草朿各给以印票而分派私役军匠日且百人虐杀无辜岁以十计至其狂诞不恭肆为欺罔去岁果园堡之捷輙报虏酋狼台吉为我军所馘今狼台吉固自在也且夺获驼马半入私闲随从舆台尽带功次以致一镇人心讻讻不服不亟黜之恐成他变  上览＜锍-釒＞大怒乃令锦衣卫选差官校逮系来京讯治既而巡按甘肃御史张雨复言鸾黩货餋衅大失番夷心六事巡抚甘肃都御史杨博复详＜锍-釒＞其欺罔贪暴三十事俱下兵部覆称所奏多系夷情且人命十余赃私钜万事体重大必须勘究分明乃可正法诏巡按御史秉公核实速具状以闻
　　○壬戌  贞惠安和景皇后忌辰遣长宁伯周大经祭  陵寝  升户部左给事中刘学易工科左给事中杨宗气俱为都给事中吏科右给事中臧珊左给事中吏科给事中吕时中李兆龙俱右给事中学易吏科宗气礼科珊兵科时中刑科姚龙工科
　　○癸亥  升大理寺卿李士翱俱为户部右侍郎南京太常寺卿王宗庆工部右侍郎
　　○甲子  立春顺天府官进春  上不御殿命司礼监官捧进  中宫春仍进几筵进春官吉服百官常服侍班行礼罢春节宴  旌表浙江节妇徐氏等十人烈妇宣氏等五人烈女王巧儿从巡按御史裴绅类奏也  升南京大理寺右寺丞沈良材为大理寺左少卿  巡按山东御史党承赐劾参议徐鹤龄知州李时新污滥不职总理河道都御史詹瀚言二人可用吏科左给事中张汝栋参论二臣举劾错迂宜行覆勘吏部言巡按廉访宜真乃河道止以专职效劳论荐未可厚责诏释翰弗究而以鹤龄等事有指实俱勒冠带闲住
　　○戊辰  册谥  大行皇后遣驸马都慰京山侯崔元告  太庙成国公朱希忠充正使持节大学士夏言充副使捧册行礼册曰朕惟人君受命以握乾纲必资媲德以辅阴教然元配中失亦必有嗣羙克修内治是以刑于家邦达之天下而王化有成焉咨尔方氏出自庆门早膺淑选比遵  慈命继正中宫孝敬柔嘉著显闻于  宗祀温慈仁惠衍余泽于后昆矧能保护朕躬功存济难方期备膺寿祉讵意俄尔崩殂追惟往劳殊切伤悼爰稽典礼用锡徽称兹特命太傅兼太子太傅成国公朱希忠为正使持节少师兼太子太师吏部尚书华盖殿大学士夏言为副使捧册谥尔为孝烈皇后呜呼苍旻不吊慨荣禄之弗筵彤管播音尚休名之罔斁庶几永誉以慰贤衷钦哉先是礼部请册谥如  孝洁皇后仪奏可寻复传谕谥后礼重正副使于门拜命持捧节册百户侍班如仪不必内侍正副使入殿上鸿胪引百官例于思善门外侍立太常读册赞引礼毕百官行四拜礼退皆  上所亲定云礼成敕礼部通行天下王府及内外诸司知之
　　○己巳  诏送故交阯归顺土官陈复宗孙陈璜顺天府学读书复宗宣德中来归以杀贼功升锦衣卫正千户复宗生贤贤生儒儒生一麟世廪于学其后有诏裁革一麟子璜数引例陈乞从之  代王充燿薨计闻辍朝三日遣官祭葬如例赐谥曰昭
　　○辛未  升西官厅右哨参将赵国忠为署都督佥事充总兵官提督东官厅
　　○壬申  南京试御史吉来献论劾南京光禄寺卿项锡庸滥不职原任提督操江都御史今升户部侍郎及宦举劾狥私及宁国知府尹宇赃污奸谀＜锍-釒＞下吏部谓锡素望不孚宜罢宦心迹无议宜免究宇见擢边方宜权令任事行所司勘实诏锡闲住官供职如故宇才堪任用令效力边事不必行勘
　　○癸酉  升广东道御史赵天祐为南京大理寺右寺丞  命练武营坐营安远侯柳震不妨营务佥书前军都督府事
　　○甲戌  遣泰宁伯陈＜王扁＞等为正使持节翰林院编修袁炜等为副使捧册封秦王惟焯庶从侄镇国中尉怀埢为秦王恭人崔氏为秦王妃唐王宇温庶第二子宙栐为唐世子岷王誉荣庶第二子定燿为岷世子庶第三子定光为绥宁王衡王厚燆庶第六子载堭为昌乐王韩王融燧庶第四子谟墆为通安王荣府惠安王厚照长子载塾为惠安王周府遂平王安洛长孙勤火□丽为遂平王堵阳王同鉣嫡长曾孙勤火□殳为堵阳王楚府江夏王荣谟长子显桔为江夏王夫人郭氏为江夏王妃南城兵马副指挥李钦女李氏为汝宁王妃武昌卫署都指挥佥事吴鉴女吴氏为武冈王妃河南按察司佥事李延康女李氏为潘世子配
　　○乙亥  升刑部左侍郎刘讱为南京都察院右都御史都察院右佥都御史朱廷立为大理寺卿  海寇突犯浙江宁波台州大肆杀掠官军莫有御者巡按御史裴绅等以闻并劾分守参议郑世威分巡副使沈翰备倭都指挥梁凤罪  上命抚按官逮世威等勘明奏处且令严为禁备
　　○丁丑行大祫礼于  太庙命英国公张溶代  以明日正旦节遣定国公徐延德驸马谢诏玉田伯蒋荣分祭  七陵惠安伯张镧祭  景皇帝及  哀冲太子荣仍祭  孝洁皇后中官祭  恭让章皇后各陵坟  监察御史饶天民张登高各上覆套议天民言当预防虏奔突各边严兵守俭及会议条格不宜刊布恐泄军机登高条列蓄财赋餋士马久将任忌先声防他患速犒赏六事  上曰各边防御所言得策奏议刊播无碍且王师乌用掩袭为也章下所司知之
　　大明世宗肃皇帝实录卷三百三十一


大明世宗肃皇帝实录卷之三百三十二
　　嘉靖二十七年正月戊寅朔
　　上不御殿文武百官于奉天门行五拜三叩头礼
　　○罢百官宴赐节钱钞
　　○己卯  上谕辅臣狭西奏灾异云山崩移且昨辛未日风沙大作占曰主兵火有边警朕惟气数固莫能逃然亦不可坐视况  上天示象儆戒昭然而防备消弭当尽人事朕居君位总理于上无亲事之理本兵等皆各有专责卿等其宣示朕意俾皆悉心经画朕仍仰叩  玄慈冀转灾为福云于是礼兵二部各上＜锍-釒＞请修省  上谕礼部以宣谕百司修举实政谕兵部以戒饬各边益慎防守用答  上天仁爱之意
　　○庚辰  宣宗章皇帝忌辰  奉先殿行祭礼遣都督佥事沉至祭景陵
