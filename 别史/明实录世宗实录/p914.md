<!-- { "loadSidebar": true } -->
　　○庚戌太常寺少卿缺  上命选音吐洪亮礼仪端谨者数负以闻吏部请于京堂五品及年深科道实授郎中内选用久之未有应者至是又缺寺丞吏部请照例考选以刑部主事郑允璋等及本寺典簿金赟仁等名上得旨即以本寺寺丞张鹗升少卿令管教习雅乐赟仁升少卿赞礼郎桑友兰徐可成俱寺丞轮次读祝奏礼赟仁等皆乐舞生其拔用出  上意非部所拟自是太常官悉用道流矣
　　○辛亥以东宁伯焦栋充提督五军营总兵官
　　○壬子诏  太庙夏秋冬三祫两庑配享如孟春仪著为令仍增诚意伯刘基牌位次六王之下
　　大明世宗钦天履道英毅圣神宣文广武洪仁大孝肃皇帝实录卷一百二十三
大明世宗钦天履道英毅圣神宣文广武洪仁大孝肃皇帝实录卷之一百二十四
　　嘉靖十年四月乙卯朔时享  太庙  世庙  选授历事举人孙翥为工科给事中阮薇为广东道御史历事监生张澍为广西道试御史  礼部具上大禘仪注前期  上告庙如常仪太常寺奏致斋三日备香帛牲醴如时享仪锦衣卫侍从太常寺卿请奉  皇初祖神牌  太祖神位于  太庙正殿安设如图仪设  上拜位于殿中是日早免朝  上具翼善冠黄袍御奉天门太常卿跪奏请  圣驾诣  太庙  上升轿由庙街门入至  太庙门外降轿导引官导  上入御幄具祭服出由殿左门入典仪唱乐舞生就位执事官各司其事内赞奏就位典仪唱迎神乐作内赞奏四拜传赞百官同奏上香导  上至  皇初祖前奏搢圭  上搢圭三上香讫至  大祖前三上香讫奏出圭  上出圭奏复位乐止典仪唱奠帛行初献礼乐内赞导  上至  皇初祖前奏跪奏搢圭  上搢圭执事官捧帛跪进于  上右奏奠帛  上奠讫执事官捧爵跪进于  上右奏献爵  上献讫奏出圭导至  太祖前仪同典仪唱读祝  上至读祝位奏跪传赞百官皆跪乐暂止内赞赞读祝读祝官取祝跪于  皇初祖前读讫乐作内赞奏俯伏兴平身传赞百官同乐止典仪唱行亚献礼乐作仪同初献惟不读祝乐止典仪唱行终献礼乐作仪同亚献乐止太常卿进立于  皇初祖前西向唱赐福胙内赞奏搢圭光禄寺官捧福酒跪进于  上右内赞奏饮福酒光禄寺官捧福胙跪进于  上右内赞奏受胙奏出圭奏俯伏兴平身奏四拜传赞百官同典仪唱彻馔乐作乐止典仪唱迎神乐作内赞奏四拜传赞百官同乐止典仪唱请祝官捧祝进帛官捧帛各诣燎位唱望燎乐作太常卿捧  皇初祖神牌诣燎所内赞奏礼毕乐止  上由殿左门出至  太庙门外导引官导  上入御幄易祭服还宫诏如拟
　　○丁巳  皇后行亲蚕礼于西苑  太常寺卿陈道瀛言四月初十日将禘  皇初祖于  太庙其祭器乐器宜于  太庙暂借应用报可
　　○戊午太仆寺少卿洗光条陈马政三事一马头之编系于地亩而地亩之数载于马册所以验人户之消长稽地亩之典卖也今郡县马册经久不编地亩人丁漫不可考宜乘大造黄册之年一同编造一军民虽异役而军买民地则纳粮养马宜与民同今以例不过割税存卖户宜令买主就于里内供报明白立籍寄庄养马当差不许仍以卖主姓名编充马头一群长之设用以分管马户拘集点视调拨交俵其役与里长同今不时更替毙不可言宜照里长例每里择丁力多者十人充之以更十年之役满日审换仍依里甲事体就令收角□羊本年各项银两庶殷实者不得买闻奸狡者不得营充矣兵部覆如其言从之  给事中王纳言奏太常少卿金赟仁寺丞桑友兰徐可成俱以黄冠异流滥叨清秩若卿陈道瀛冒滥尤甚宜罢斥以杜侥幸  上以纳言烦言奏扰下锦衣卫狱拷讯随谪湖广布政司照磨道瀛以被劾乞罢不允
○庚申升浙江布政使司右参政李中为广东按察使河南布政使司左参议陈卿为湖广按察司副使  礼部左侍郎严嵩三载秩满录其子世蕃为国子生
○壬戌起致仕兵部尚书王时中仍掌部事
　　○甲子  上行大禘礼于  太庙  巡按狭西御史方远宜条陈边务一脩垒堑以便固守兰州至甘凉俱依山为险无坛堑不可防御往者总兵刘文修花马池而虏不敢窥宜按其故事增修垒堑分布官军居高临下以御之一筑营堡以藏案伏诸边御虏惟以坚壁清野为上策今壁未可为坚也宜相度要害增筑巨堡预藏按伏以待游兵而边地居民遇警亦赖以相保一添游兵以重应援河南卫所地广兵分各守一处况戍卒屡易地里不谙人情不协皆非兵家之利乞将沿边军士多选游兵为援仍以腹里备御之兵填补空缺其备御班军每番仍令拨守故地庶使习其地里协其人情可以同心协力以捍外患一演火炮以备紧用神枪火枹中国长技然我军不能以此取胜者习不熟耳乞敕边将令舆弓矢一体演习一保属番以固藩篱黄河西北旧有曲先阿端罕东安定四卫皆西番之人受我朝封建以为藩篱近为西海虏所侵恐其势孤不能自存则我之藩篱撒矣乞敕边臣督率诸番各令修筑塞堡以自捍卫有警则出军救之＜锍-釒＞下兵部覆言曲先阿端等卫国初授官给印故我藩篱也自海贼亦不剌据其地日肆凌铄为我内患故守臣因属番之请率众筑堡以抚卫之兹海贼自繁我兵不能御恐此番因而生心窥瞰强弱或反为彼所用则岂惟西之忧临巩关中亦无高枕之期初守臣敬且避事养成大患失今不图后患必深宜令镇巡计之他议皆可行报可
　　○乙丑掌都察院右都御史汪鋐言顷者弋阳王拱樻请复设江西巡抚都御史臣因咨访江西控吴接楚引越跨淮桃源彭蠡之间盗常出入且民繁讼滋赋逋役重王之是请良亦有见抑不独此若南都百司  文皇帝损益已定近者减而复减事多费阁何可惜小费而妨大体其他中外官宜复者尚多乞下吏部议于是吏部请复设江西巡抚其两京堂上官则复通政使司提督誊黄右通政一员太常寺提督四夷馆少卿一员南京通政使司参议一员南员太仆寺光禄寺少卿各一员在京师属官复礼部铸印局副使一员刑部主事六员顺天府通判二员  上可其奏
　　○丁卯修理  仁寿宫命太子太保遂安伯陈鏸工部尚书蒋瑶兵部左侍郎陈洪漠锦衣卫署指挥使王兰指挥同知陆松提督
　　○戊辰浙江巡按御史李信言各省乡试考官宜会同监临等官揭书出题考试官取定试卷先期将号数发出听监临官参之墨卷已定去取礼部覆议考试监临各有职掌先大学士张孚敬题各省外帘官豫结生徒密通关节不公之毙莫甚于斯今复令外帘官参之墨卷不惟非  宗祖糊名易书之法亦非今日补偏救毙之意宜照先奉  钦依事例未出榜之前监临官不许干与以挠职守出榜之后内帘果有不公等毙据实纠举  上曰各处乡试事宜俱照原题准事例行监临并外帘官不得干与主考官务同分考官从公揭书出题三场策题亦不许主考官预构以防奸毙以后会试俱遵照行乡试录提调官与考试官序名只照旧规不许更变初  上以御制敬一箴及心箴等颁赐天下学校令提学官建亭刻石竖碑后山西提学副使陆梁以巡按御史赵镗笞死生员父事劾奏镗亦讦深不行建立敬一箴碑亭为慢令诏通行天下巡按御史核提学官建碑亭状而以深事下巡按御史张禄勘阅深履任未几奉旨建碑亭乃前提学副使刘储秀事储秀曾下碑式檄所属郡县令刻石发学竖立明伦堂侧分守冀北道参议陈时明以状报禄即据以覆奏  上曰朕令各学建立敬一碑亭期上下一于恭敬今御史乃曰转发曰明伦堂边竖立殊为不敬都察院参看及礼部通查以闻于是都察院覆称储秀身任作人之责所当敬承  圣明敷教之训今不曰捧而曰发不曰安奉敬一亭内而曰竖立明伦堂侧亵慢不恭无所逃罪参议陈时明御史张禄罔明驳正依文奏覆亦当罚治  上命御史建储秀问禠其职闲住夺时明禄俸各半年已南直隶巡按刘谦亨奉旨勘报先提学御史刘隅第令用木刊刻额之学堂后提学御史章衮至即尝搬趣郡县创造碑亭寻以地方灾伤亦量议刻木时兖已奉旨调外任矣都察院覆参隅兖宜如储秀治罪谦亨当与禄同罚得旨衮既趣建碑亭不宜与隅均罪谦亨輙称用木刊刻违旨不敬其调外任隅降一级用已乃调谦亨顺德府推官降隅河南许州判官礼部随言天下学校建立碑亭已奉明旨稽实多因循未报宜趣各巡按御史亟如前诏以闻报可  云南阿迷州蒙自县蛮才古等为乱守臣平之擒斩九百四十余人俘获九百六十余人夺获牛马器仗甚多降抚三千四百六十余人捷闻兵部请录总兵官沐绍勋御史毛凤韶左参政孟廷柯副使高第佥事贾启都指挥樊泰冯立孙玺知府倪霦等及土官资徽等功  上从之降敕奖励绍勋及凤韶各赏二十两纻丝二表里廷柯等半之余付镇巡犒赏
○庚午升巡抚宣府左佥都御史刘源清为右副都御史巡抚如故时源清以满考巡按宣大御史李宗枢言源清得边人心宜加职久任故有是命  改巡视浙福等处右副都御史胡琏巡抚江西
　　○辛未  显陵香殿暖阁渗漏太监萧洪上其事  上曰  陵寝殿宇乃  皇考安神之地缮造未几即有渗漏此督役诸臣之罪该部查参以闻亟遣修治于是工部言  显陵之役太监崔文先任工部右侍郎今闲住章拯尚书今致仕刘麟实提督之太监李寅李朋李怀则监工先任工部主事今升署郎中高仲嗣则收放物料给事中李凤来监察御史施一德郎中甘为霖则监督匠作则潘雄等俱宜究治  上以诸臣有负委托令拯为民麟闲住谪仲嗣开州同知一德兴国州判官凤来为霖以  四郊效劳止夺俸凤来三月为霖五月布按二司及镇巡官各夺俸半年崔文等诏司礼监奏请各降级有差已命工部右侍郎黎奭前诣  显陵提督工程  升山东左布政使李绯为都察院右副都御史总理河道
　　○壬申升浙江布政使司左参议万廷彩为本司右参政
　　○甲戌升狭西按察司副使张钦为河南布政使司右参政  升南京太仆寺寺丞方升为河南按察司佥事
　　○乙亥发太仆寺马价四万两给宁夏买马
　　○丙子  南郊神版殿成  上定名曰  泰神殿
　　○戊寅升浙江按察使汪珊为广东右布政使  兵科给事中张润身等言迩来各边镇巡等官奏带人多冒滥名器阻坏边功莫此为甚乞痛加裁革兵部谓给事中言是惟边方大镇例有武举赞画人员不宜概革  上曰奏带人员俱准裁革违者抚按官指名参奏重治武举赞画准行  大学士张孚敬聘景宁县潘氏为继室时锦衣卫指挥佥事潘余庆初附  宪庙端妃族荣王奏保得官至是又言与景宁潘通谱令甲禘姻王室者不得官京师孚敬因＜锍-釒＞列三潘所出皆异族章下兵部兵部覆如其言  上令孚敬不必回避且余庆既非端妃族属冒滥官职又妄称托本当究治念系亲王奏保姑勿问  录延绥红山墩等处功升赏官军史撞儿等二百一十六人
　　○己卯河南巡抚徐赞奏伊王訏淳读书好礼天性纯孝生母魏氏疾衣不解带汤药亲尝及终庐于神主殿侧三年如一日乞旌表之以励风化  上从礼部议赐银币羊酒奖劝  礼部以国子监生徒少议裁减各衙门历事监生一百三十五名诏着为例
