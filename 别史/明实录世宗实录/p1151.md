<!-- { "loadSidebar": true } -->
　　○清明莭遣英国公张溶西宁侯宋良臣驸马谢诏分祭  七陵长宁伯周大经祭  恭仁康定景皇帝中官祭  恭让章皇后玉田伯蒋荣祭  孝洁皇后各  陵寝
　　○丁巳  诏罢  皇后亲蚕遣女官祭先蚕之神
　　大明世宗肃皇帝实录卷三百八


大明世宗肃皇帝实录卷三百九
　　嘉靖二十五年三月戊子朔  孝肃皇后忌辰遣惠安伯张镧祭  裕陵
　　○周悼王子睦槏永宁王府镇国中尉睦梓各越奏赴京事下礼部言近来宗室奏扰多因辅导官抑勒致然诏宥睦槏等勿治仍行各王府今后事情湏与转奏违者令巡按御史参治辅导官  增设甘肃镇高台千户所儒学掣回寄名甘肃生员实之从巡抚都御史傅凤翱请也  虏入陕西宽沟东河林等处甘州中卫都指挥佥事周广等七人坐守备不设谪戍
　　○己未
　　○户部议覆巡抚大同都御史詹荣言代府禄粮积负甚多宜行山西布政司及河东运司各借支贮库银二万七千五百两处补从之
　　○庚申
　　○发太仆寺寄养马一千匹马价二万二千五百两于宣府  谪巡按湖广御史包莭永戍边卫初承天守备太监廖斌擅作威福莭至欲绳之而语泄斌惧思有以中之于是候莭谒  陵时故献膳馐遽使彻去而诡称莭麾出之钟祥县佃民王宪等知斌与莭有隙诣莭告斌党庇奸豪周章等诸事莭命指挥黄恩邵勋收章下同知范昕验问意欲以此持斌而斌遂劾莭不以正旦谒  陵延及次日始谒时当进膳不行旁立亵慢大不敬奏已发而莭始奏斌前事  上怒以莭奏乃抵莭以罪发官校捕系莭等下法司拷问刑部尚书闻渊等以莭至既不即谒  陵及谒又亵慢又受豪民讼凌辱守臣重刑周章毙于杖下复停放阳春街秽触殿庭大不敬宜坐谪戍范昕宜为民黄恩邵勋宜革去管事  上以莭恣肆作威欺慢不敬酷刑打死人命姑从宽永谪边卫逃则杀之昕恩勋亦戍边卫王宪口外安置
　　○辛酉
　　○巡按御史曹邦辅劾奏河南巡抚龚亨前任陕西布政监收钱粮多勒秤头岁约数千金吏承以拨役至者类罚纸赎令铺户折送私宅主事齐准曾赍内帑金到司亨以重法兑之勒准赔数十金已郎中周建邦至亨欲复然为建邦面折乃止贪鄙若斯何可令处风宪重地＜锍-釒＞入命革亨职且谕吏部今后推用巡抚从公慎择勿滥及匪人  山西镇修三关边墙五百里成兵部议赏格以上  上以总督翁万达巡抚曾锐已升赏赏核边给事中李文进御史赵炳然及诸效劳者银币有差
　　○宣府副总兵崔天爵称疾乞致仕总督侍郎翁万达言天爵方大虏二十三年寇边时不能出一阵坐削秩戴罪立功近以防秋徵劳乃许赎罪还级今未二月而遽称病避事远害宜治且天爵科克暮年尤甚罪可斩奏入  上命锦衣卫发官校捕系诏狱科克事下巡按御史验问
　　○甲子
　　○以永禧仙宫悬额举谢典九日停刑止封仍遣大臣成国公朱希忠等告朝天等宫祠大学士夏言告纯阳孚佑帝君大学士严嵩工所祭告殿名滕禧门名滏沼桥名金□水祥  升总督陕西三边兵部右侍郎张珩为户部尚书提督仓场兼理西苑农事户部左侍郎夏邦谟为南京户部尚书改甘肃巡抚都察院右佥都御史傅凤翱巡抚江西  兵部尚书路迎上防秋八事一预练京军言吉囊方渡河住青山后若越天城阳和而南则紫荆危又闻独石山后有虏住牧若越龙门长安岭而东则黄花镇未免震惊宜预训团营兵部署诸参将遇警调发随贼所向用收犄角之功二团结堡夫言边民多有骁徤者可编立保甲遇贼截杀以助官军之势三关理两关言国家定鼎燕京自黄花镇以东历密云马兰太平燕河属山海为东关以西历居庸白羊紫荆倒马属龙泉为西关设以重门屯以重兵筑堡修墙翼然天险往时加以斩削足可防御虑有未悉宜令御史巡视补葺四预防孤镇言蓟州在  天寿山后兵力单弱万一窥伺蓟州震惊  陵寝骚扰邦畿如虏大举宜合三镇之兵并京营人马合击之五招徕武勇言草莽之中有精通武略膂力过人者檄下所司多方延访不限名数厚给衣粮送各营出力报效有功之日通计升赏六搜访废材言边将徤战不宜以一眚终废诸可原者请以名闻七厚赉降人言边人陷虏来归者将士或诈杀以冒功绝其还心宜行禁约八量私边兵言日者本部徵山东河南民兵拟以五月赴磁德二州听调而奉旨止令本省训练卒有不虞恐犯千里趋利之戒乞允前议  上皆从之  治虏入宁夏磨石口失事罪参将史经等谪戍余罪各有差总兵咸宁侯仇鸾以主将失援夺俸二月
　　○乙丑
　　○调原任提督抚治郧阳等处都察院右副都御史詹瀚总理河道  升顺天府府尹高擢江西左布政使何鳌俱都察院右副都御史擢提督南京粮储鳌巡抚山东  太仓州海寇平诏升先巡抚今听降副都御史丁汝夔一级操江佥都御史传炯巡按御史吕光洵俸一级兵备副使敖璠等各赏银币有差汝夔先以举劾互异降二级至是补湖广布政司左参政
　　○戊辰
　　○四川白草番为乱攻陷平番堡及奠酒关虏把总丘仁杀百户耿爵流劫村寨兵部都给事中扈永通劾副总兵高岗凤昏慵不可用都御史王大用惟务裁莭误撤藩篱所减省才万之一而丧失无算皆当罢黜刑科给事中诸葛岘因言何卿沈希仪皆川广良将可代  上用兵部议罢大用岗凤严饬守土诸臣戴罪立功而命卿以署都督佥事充副总兵官分守松潘等处既而工科都给事中张元冲劾兵部尚书路迎用卿不以会推而于题覆废乱典章  上曰卿已有成命自今本兵用人毋废会推
　　○辛未  武宗敬皇帝忌辰  奉先殿行祭礼遣都督佥事沉至祭  康陵  锦衣卫亲军都指挥佥事赵俊卒赐祭葬不为例以  龙飞扈从恩也
　　○乙亥
　　○罕东左卫夷人卜剌答等十五名奏乞比照哈密加赐特诏各加纻丝一袭不为例
　　○丙子
○起原任提督两广兵部尚书张经总督陕西三边军务  升巡抚陕西都察院右佥都御史柯相为右副都御史巡抚河南山东布政司左参政杨博为都察院右佥都御史巡抚甘肃  户部覆江西抚按官言本省灾重宗室官军禄粮不给请借赣州盐税银六万两并九江钞关舡料及本省府州县米角□羊赃赎银两俱存留以备支放得旨九江钱钞仍令起角□羊余如议  致仕刑部尚书高友玑卒赐祭葬如例赠太子少保谥恭简友玑浙江乐清人弘治庚戌进士授南京刑部主事历升右副都御史巡抚大同南京刑部右侍郎右都御史总督漕运南京工部尚书改刑部尚书致仕友玑安重有操执不避权幸屡蹶不挫致政家居敝庐布衣蔬食终其身卒年八十六
　　○丁丑
　　○升刑科都给事中王梦弼为南京太常寺少卿  总督陕西三边都御史张珩奏延庆二府城堡宜专官修筑请以右参政张愚副使杨守谦改升添设参政令愚专理延安守谦专理庆阳许之
　　○己卯
　　○都察院右都御史周用以九年秩满加太子少保  总督宣大侍郎翁万达奏大同边宜修者初议起开山口遵山南而东五十里至于水磨口又东八十一里至宣府李信屯之红土台总一百三十一里有奇虽地平工易然红土台必西北筑四十余里始与西阳河合不若自磨口改从东北踰山崖六十里至于马头儿又趋平地渡潜而北一十里又东一十八里至于宣府西阳河界之镇口台共一百三十八里虽其陡峻中隔南北相悬应援转输微有不便而西阳河得藉一面之防省四十里之力李信屯以北常戍之兵亦可罢去如此宣大两镇均享其利矣兵部以为大同初不欲修大边者正虑应援转输之艰也又大同铁里门鹁鸽峪之闾旧有二边一道可以扼塞诸途若加修治亦足保障何为舍此大边十余里之墙而不为弃二边百余里之险而不守乃复于三边内重筑百二十余里之垣开山凿石增墩筑堡工力相去岂不百哉  上曰筑边之议守臣躬所相计必与遥度者殊其如万达议行宣府兴筑之费计大同当余四万两更发太仓马价四万助之已万达复奏顷者臣请城西阳河而本兵不以臣言为然臣惟修边为守边也不可守则不必修矣新平堡北故有墙十里今参议苏志皋所筑在山巅不可汲是以臣欲改筑于麓为易守故且径而省也其鹁鸽峪二边者前年贼从之入冈崖阻隔声援不闻即鉄里门之军咫尺千里矣故臣又以为不便非  圣明独断议几摇矣然更有请者东阳河堡虽隶大同东路而实近宣府宣府有防秋士马宜令大同列守宣府应援庶为犄角矣  上曰大同边墙总督议甚具而兵部从中改请几坏成事堂上官姑不问其夺郎中褚宝俸半年两镇官兵应援事宜俱如议
　　○升赏大同庄墩等处获功阵亡官军尚表等六十三人
　　○庚辰
　　○吏部以山西地方数遭虏患奏请暂免司府州县及行太仆寺正官入  觐得旨暂准再免一次自后不许相因隳废典制  荫礼部右侍郎崔桐子有继为国子生以三年考满也  广西左布政使刘可以给由久不赴部违限将二年为御史陈宗夔所论下原籍验状以疾闻诏贳其罪令致仕  户部覆巡抚应天都御史欧阳必进言应天等十一府旱灾乞留角□羊京银三万两赈济许之  改兴都留守司署正留守刘莭为署都指挥佥事充右参将分守湖广靖州命四川都司署都指挥佥事李继武充右参将分守松潘东路
　　○癸未
　　○升太仆寺少卿胡奎为顺天府府尹  以淮杨重灾命两淮运司发余盐银二万五千两赈恤灶丁巡从盐御史刘存德请也
　　○乙酉  敕灵丘王聦滆长孙充熼代理府事以聦滆年老无子从其请也  起服阕总督宣大山西偏保等处户部右侍郎赵廷瑞为本部左侍郎  升提督抚治勋阳等处都察院右副都御史任维贤为南京刑部右侍郎河南左布政使谢兰为都察院右副都御史巡抚陕西
　　○丙戌
　　○升工部营缮司郎中周如底为太仆寺少卿以  太庙工完加恩也
　　大明世宗肃皇帝实录卷三百九

　大明世宗肃皇帝实录卷三百十
　　嘉靖二十五年四月丁亥朔时享  太庙命成国公朱希忠代
　　○戊子
　　○广陵王俊槻薨赐祭葬如例
　　○庚寅
　　○总督陕西都御史柯相各＜锍-釒＞言虏酋士囊遗孽狼台吉等凡五部纠众二万九月间侵犯定边卫我军邀击而去连营不角□羊臣等窃料黠虏变诈且将俟冰合西犯兰靖乃檄镇守都督王缙游击吴鼎简锐预防之至十二月前虏果出套由傅家滩踏冰西犯则我兵先已分布南岸旌旗相望与之相持竟日矢石炮火连延相继虏竟不能登岸而遁兰金安会诸邑免于蹂躏诸将士冒犯霜雪经旬野宿力抗强虏保全内地比之纵虏入境然后以擒馘报功者其得失优劣较然不同乞量行旌赏为将来劝＜锍-釒＞下兵部覆请勘实行赏得旨朝廷设立边镇文武将吏厚养军士本以防虏如何輙以无事言功珩相姑不究仍通戒谕各边知之
