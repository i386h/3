<!-- { "loadSidebar": true } -->
　　○礼部上三月初七日幸学仪注前期致斋一日太常寺预备祭仪祭帛设大成乐器于殿上列乐舞生于阶下之东西国子监洒扫殿堂内外司设监同锦衣卫设御幄于大成门之东上南向司设监设御座于彝伦堂正中鸿胪寺设经案于堂内之左设讲案于堂内西南至日置经于案锦衣卫设卤簿驾教坊司设大乐俱于午门外是日早百官免朝先诣国子监门外迎  驾陪祀官武官都督以上文官三品以上及翰林院七品以上同国子监官具祭服伺候行礼  驾从东长安门出卤簿以次前导乐设而不作太常寺先陈设祭仪于各神位前设帛设酒尊爵如常仪司设监设  上拜位于先师神位前正中学官率诸生于成贤街左迎  上至大成门外降辇礼部官导  上入御幄礼部官奏请具服  上具皮弁服讫奏请行礼太常官导  上出御幄由中道诣大成殿陛上典仪唱执事官各司其事执事官各先斟酒于爵侯导  上至拜位赞就位百官亦各就拜位四配十哲分奠官各列于陪祀官之前俱北向立赞迎神乐作乐止赞  上鞠躬拜兴拜兴平身通赞分献官陪祀官行礼同赞释奠搢圭  上搢圭太常寺卿跪进帛乐作  上立受帛献毕授太常卿奠于神位前乐止进爵乐作  上受爵献毕复授太常寺卿奠于神位前乐止赞出圭  上出圭四配十哲两庑分奠官以次诣神位前奠爵讫各以次退就原位赞送神乐作乐止赞  上鞠躬拜兴拜兴平身通赞分奠官陪祀官行礼同赞礼毕太常寺官导  上由中道出  上入御幄更翼善冠黄袍讫礼部官入奏请幸彝伦堂  上升舆礼部官鸿胪寺官前导由棂星门出从太学入门诸生先分列于堂下东西相向祭酒司业学官立于诸生前  驾至祭酒以下及诸生跪俟  驾过然后起序立北向百官分列堂外稍上左右侍立  上至彝伦堂升御座赞祭酒司业学官诸生五拜叩头礼武官都督以上文官三品以上及翰林院学士升堂光禄寺预设连椅于左右执事官各以次序立赞进讲祭酒从东阶升由东小门入至堂中鸿胪寺官举经案进于御座稍前礼部尚书奏请授经于讲官祭酒跪礼部尚书以经授祭酒祭酒受经置于讲案讫复至堂中叩头  上赐讲官坐祭酒复叩头就西南隅几榻坐讲  上赐武官都督以上文官三品以上及翰林院学士坐皆叩头序坐诸生圜立于外以听祭酒讲毕以经置于原案叩头退出堂外就本位司业从西阶升进讲如仪退就位鸿胪寺官奏传制堂内侍坐官起立赞有制祭酒以下学官及诸生皆北面跪听宣谕宣毕赞五拜叩头礼毕学官诸生以次退先从东西小门出列于成贤街右伺候尚膳监进茶御前  上命光禄寺赐各官茶各官复坐饮茶毕退列于堂外叩头分班序立鸿胪寺奏礼毕  驾兴升舆出太学门升辇卤簿大乐振作前导祭酒以下及诸生送  驾跪叩头退百官常服先诣午门外伺候  驾还卤簿大乐止于午门外  上御奉天门鸣鞭百官常服鸿胪寺致词行庆贺礼毕鸣鞭  驾兴还宫百官退初八日袭封衍圣公率三氏子孙国子监率学官监生上表谢恩  上具皮弁服御奉天殿锦衣卫设卤簿驾百官朝服侍班行礼毕  上易服御奉天门礼官引奏赐祭酒司业学官及三氏子孙衣服诸生钞锭毕  驾还是日  上御奉天门赐宴武官都督以上文官三品以上翰林院学士并检讨以上祭酒司业学官三氏子孙及礼部太常寺光禄鸿胪寺执事官员与宴初九日祭酒司业率学官监生谢恩  上赐敕勉励师生祭酒捧置彩舆师生迎导至太学开读行礼如仪初十日祭酒司业率学官监生复谢恩一各衙门办事监生俱合取回迎  驾观礼一赐孔颜孟三氏子孙袭封衍圣公纻衣一套犀带一条纱帽一顶五经博士颜重德孟元俱纻衣一套带一条各与纱帽一顶其余族人各与素纻衣一套一讲官每人照例各与纻衣一套罗衣一套其余学官每人与纻衣一套监生每名钞五锭吏典每名钞二锭制曰可
　　○起原任湖广按察司佥事孟洋为山东佥事
　　○吏部尚书乔宇以灾异自陈乞罢  上曰卿德望隆重才识精明倚毗方隆何遽求退所言致灾之由已悉至意其悉心赞治如故
　　○更定选补各国通事之法除丁忧缘事俱不作缺其见缺十人以上及一国全缺者在外行各边镇巡官每缺精选一人送部在京不必行通事访保如四夷馆译字生事例礼部劄鸿胪寺召选真正籍贯俊秀子弟取具印信保结粘连送部覆审相同再行考试每缺精选一人奏送该寺分派各国年深老成通事教习如本国无人许其自行从师受业或令邻邦通晓者教之一年之后同边方访保到部之人通行试以夷语上者收补次者候缺下者黜退不得妄称守候年久奏告滥收考选之时勘结人员亦不得妄以过犯顶冒之人窜入取罪著为令初通事缺人见任通事假访保名横行求索视利重轻为出入至是鸿胪寺卿魏璋＜锍-釒＞其弊礼部覆议诏从之
　　○湖广散毛宣抚司宣抚覃斌大旺安抚司安抚田正各上＜锍-釒＞言忠建宣抚司土舍田本忠向因谋叛官军讨破之夺其印章贮湖广布政司库今复领印归巢吞噬邻寨乞行天讨  上以其事情未明下镇巡三司议处仍令穷治宣抚司复印之由及连年玩寇有司巡按御史具以状闻
○巡抚辽东都御史李承勋条奏抚处事宜一宽马价以抚贫军二停造作以恤边卫三省繁文以杜科扰四处充调以实空虚五酌情法以体边官兵部覆议言承勋以本镇官军例当出桩朋马价今逃亡甫集疮痍未起使一人之身兼偿数负人情不堪此则太仆寺少卿崔杰亦尝言之臣等议核所亡失马匹承领久近酌其痡耗之故为追补缓急略施行矣其言三万辽海铁岭三卫财力耗乏岁造军器请量免二年宜令工部稽核见在军器数果足用以其说行之其言各该卫所岁报簿册繁费无用欲酌量减免今查各项文册如贴黄户口并枪军伍马政皆关切边务非尽虚文但宜核实报缴所司外禁具科费难议减免其言三卫岁遭虏患军伍物故者多欲令本镇及各省问调充戍俱隶伍三卫以实边方宜令诸省抚按官如其议行之其言近年拘于律例地方失事将官輙坐罪遣选代之际至驱迫陨涕而行欲量地远近职崇卑兵众寡为罪轻重少宽其律通查前后首功俾得自赎此则正德十四年本部酌拟失事将官律例与此略同第计功赎罪必有功勘实未升寻坐他事乃可听赎若已升秩勿得通计也  上是之
　　○乙亥刑部奏宸濠反时教官达宾赵承芳唐曰仁金清代赍伪檄同知何继周通判张元澄知县陈大道郑公奇县丞王儒刘万钟知谋不举推官陈深弃城避匿各拟罪上请得旨承芳曰仁清俱免死戍边儒万钟禠职为民继周元澄深降边方杂职独大道公奇以素不附濠得贬秩叙用而达宾则尝出入府第主匿贼子坐弃市
　　○丙子诏减岁供内府盐课之数初弘治时内府供用库岁派青白盐十七万五千斤正德以后太监吴海杨先等再议加课递增至三十五万一千八百四十四斤淮海之间萧然烦费至是御史郑光琬言  陛下登极首诏选汰内府各监局员缺悉依  祖宗故事今冗滥既清供用库新增课额宜悉罢减如弘治年例以苏民困户部覆议从之
　　○御史朱衣李俨向信各上＜锍-釒＞陈时政阙失衣谓人君之德莫要于改过近者言官屡进章＜锍-釒＞  陛下御批有曰知道了有曰已有旨了言知不言行力行之怠也言有旨而不言是非改过之吝也此两可回护之辞不宜见之于  圣明有道之日俨谓经筵讲官宜日使在侧朝夕纳诲又宜妙选端良不得以年资序进信谓  陛下近因火灾风霾誓戒致斋祭告  天地  社稷此吁禳之说非修省之本也  陛下所当修省者有十大礼之变议也大狱之失刑也罪人家产之诏留也随驾官员之世袭也谪戍卫所之数更也马房巡视之罢遣也言官外补之不以罪也内旨传奉之太多也旧臣国戚之爵赏冒滥也经筵辍讲之日久内阁顾问之日疏也给事中邵锡等亦言伏见  皇上即位以来政令既出或半载而輙更奏请方行或期月而追改  圣聪蛊于近习国是淆于群议即如迩者内府薪炭及官军俸粮二事部臣屡执而不从中官一言而遂决诏书不信中外传骇新政之初岂宜有此＜锍-釒＞入悉下所司知之
　　○命抚宁卫指挥佥事钟杰以都指挥体统行守备事镇山海关
○丁丑四川黎州安抚司副使马云湖广容羙宣抚司宣抚使田世爵各遣使进香给赏钞绢如例
　　○经略三边兵部侍郎李钺奏狭西三边军饷久缺乞发户部太仓及内府抄没银三十万两兵部太仆寺马价银一十万两分派各边为积贮刍牧费二部覆言三边军士资粮罄竭甘肃经兵乱之后众口嗷嗷尤为窘急宜如钺议济之其甘肃倡乱罪人与各边民运逋负之数行钺核实以闻诏发太仓内府太仆寺银各十万两给之余悉如议因命新升巡抚陈九畴驰往就任
　　明世宗肃皇帝实录卷之十
大明世宗肃皇帝实录卷之十一
　　嘉靖元年二月戊寅朔遣驸马都尉崔元祭  社稷顺天府府尹徐蕃祭先农之神
　　○南京都察院左都御史陈玉屡＜锍-釒＞乞休上皆温旨谕留至是复＜锍-釒＞恳辞  上曰卿才行老成素有誉望新政之初方膺委任乃累＜锍-釒＞辞免情词恳切特允所请赐驰驿归仍令有司月给米三石岁余夫四名应用
　　○巡按狭西御史许翔凤劾奏镇守甘肃太监王欣赵林陶俊申永孔学科克官军月粮草束与甘州左卫千户孙智等违法事得旨林充军俊学俱降长随永革任回京欣令刑部追赃银五十两智等提问  庚辰  兴国太后诞节以未上尊号用宝免贺
○敕都察院榜禁应朝不得潜通京官馈送交结从部之请也
○以孔子六十代孙承震知曲阜县事
　　○起致仕浙江左布政使方良永升都察院右副都御史抚治郧阳良永以母老乞终养许之  命锦卫看守  兴献帝陵寝旗尉陈海等月粮改于湖广安陆州补给
　　○先是山西保德州千户所舍余戴寿伪造御用监劄付诈传奉威武大将军镇国公钧语升寿文华殿金带尽士又诈伪锦衣卫指挥伪造御宝敕书缘边巡视查盘山西副緫兵纪世楹发其奸状下法司拟寿诈为制书律斩遇赦应宥  上以寿伪造御宝罪恶深重命发广南丹卫永远充军
　　○癸未升顺天府府尹徐蕃为都察院右副都御史抚治郧阳
　　○两广查盘御史郭楠劾緫兵官抚宁侯朱麒贪懦宜黜兵部议以广西方用兵麒未可易所劾事情行广西巡按御史勘实以闻上是其议命麒与緫镇等官同心协谋督兵剿贼称朝廷使过之意
　　○乙酉升大理寺左少卿万镗为顺天府府尹南京工部右侍郎崔文奎为南京都察院右副都御史
　　○礼部加上  圣母昭圣慈寿皇太后  皇嫂庄肃皇后  寿安皇太后  兴献后尊号仪注吉期因言四宫一日行礼恐劳  圣躬拟三月初十日于仁寿宫未央宫行礼十一日于清宁宫前后殿行礼又  武宗服制未满  庄肃皇后请暂免朝贺  上从之先期祭告
