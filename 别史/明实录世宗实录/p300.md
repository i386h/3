<!-- { "loadSidebar": true } -->
　　○诏远建昌侯张延龄下刑部狱论死革国公张鹤龄爵降南京锦衣卫指挥同知带俸闲住鹤龄延龄皆  慈寿皇太后弟也以恩泽侯自  先朝凭藉宠灵颇肆骄横正德中日者曹祖有子曹鼎为延龄奴祖因以星命得幸鼎尝语同辈马景等谓其父传六甲六丁人术能役鬼兵景等初信之而祖益神其言后祖父子不相能每私忿而景等亦厌祖谮于延龄逐之祖忿怨挟奏延龄与子鼎及景等阴谋不轨诏逮祖下刑部狱而以景等下锦衣卫狱鼎等下东厂狱时都督钱宁掌卫事太监张铳督东厂皆观望不穷治会有旨将集多官廷鞠祖闻恨悔仰药死当时亦以祖暴死为疑其提狱主事陈能巡风主事曹春司狱王子明皆得罪狱亦以角□羊时正德十年九月也延龄德宁锐各馈五百金寻属天文生董昶为草奏辞爵不允然骄横如故尝以婢窃金施僧遂执婢及僧杖死焚其尸嘉靖初都督张锐及太监佛保谷大用等先后伏法庄田苐宅当没官延龄择便羙者輙抑价买之为山池台榭多僣侈踰制奴畜指挥司聦为之行钱聦负延龄五日金索之急遂谋于昶子至拾曹祖所首事为＜锍-釒＞将讦延龄至阴以奏草示延龄邀贿延龄遂遣人执聦发其家椟中得奏状榜聪百置幽室中以死令聪子昇焚其尸乃与昇折券捐责而稍优遇之昇噤不敢言然常愤詈董至至知终为昇所讐又别与百户胡经及校尉阮彪有隙是年九月遂仍拾聦前奏连及经彪等奏之事下刑部逮延龄并诸奴勘鞫得其擅买违制田宅及杖杀僧婢司聦事有证其言阴谋不轨岁远无左验于是尚书聂贤等以延龄系应议亲臣具狱词献上  上怒曰夫谋逆者只论谋与不谋岂论成否耶因责贤等狥私党比皆义欺罔令戴罪会法司及锦衣卫镇抚司从公究诘且谓司聦非以棰死其曹祖服毒死想当时有主使容纵之者宜并追论其原问承行法司官吏备列其名以闻屡诏輙具狱贤等惧乃勘其奴甘元张辅及马景等谓司聦以绞死曹祖及鼎为妖言与景等私相传与谋为不轨延龄逆谋虽无左证而僣侈多端凶残成性罪应论死其兄鹤龄居第相连坐视不谏责亦难辞前任刑部尚书张子麟侍郎张纶杨茂元及该司郎中祝浚主事王言陈能曹春等迁延疏慢以致囚死狱中皆宜追问马景等按律各罪有差奏上  上曰延龄罪在十恶其迹甚明宜从重典第告变人亡无凭质证今但以多杀无辜僣肆不法之罪按  祖宗法诛之鹤龄同恶相济姑革其爵其奴马景传用妖言罪死甘元等十人俱免死发边卫充军百户刘经革职其僣造台榭山园及强买没官房产令该部查奉处分浚等及子麟等各令巡按御史逮赴京师治罪聂贤罪废之余特蒙起用乃不奉公秉法故狥偏私姑夺俸一年该司官下锦衣卫拷讯已延龄上＜锍-釒＞自明  上以延龄罪重责通政司不宜与封进夺通政使俸半年左右通政参议各三月  是夜流星如盏大赤色光明照地起自中台东北行至近浊尾迹化为白气而散四更至五更四方大小流星纵横交行不计其数至晓乃息
　　○戊寅
　　○升山西行太仆寺卿曹兰为山西右布政使浙江绍兴府知府洪珠为浙江布政使司左参政  礼部尚书夏言奏各省乡试往以京官主考可偶一行之耳若踵为常规则又不能无弊窃见往岁所遣京官每与巡按御史以礼莭生嫌致妨试事且录文多尚浮诡不足为训宜并禁之得旨考官仍用教职京官罢勿遣正文体如部议
　　○己卯  皇长子薨  以狭西延安府旱灾蠲免存粮有差  升赏获功阵亡官军宣府北路范瑾等二百四十五人狭西靖虏等处吴瑛等三十五人  黜河南彰德府知府王天民为民初赵府辅国将军祐椋以罪革爵发高墙乃讦奏天民阻其出城祷求  圣嗣出排讪语  上命追赴诰狱鞫之无实法司论天民轮赎还职诏特斥为民
　　○庚辰
　　○虏自秋渡河屯大同塞外大同总兵李瑾议于天城左孤店等处浚濠堑四十里以遏虏骑克日计工督并严急瑾驭众苛刻素不得士心役兴众益怨是月六日夜有乱卒王福胜王宝等六七十辈鼓噪焚帅府攻瑾杀之因焚都察院恣行虏掠代王闻变奔宣府之西城时巡抚潘仿新任仓卒不知所为＜锍-釒＞奏瑾实峻法众悉乱宜抚总督刘源清都督郤永以事间请下兵部亟议抚剿所宜密示方略于是兵部尚书王宪言大同兵未必悉变由骄悍卒习于称乱不惮干纪乃至戕害主帅逼胁宗室此而不诛天讨安在据报杀瑾者但六七十人则六七十人外皆良善也矧其中有所迫胁者请出榜谕安善良而贷其胁从尽捕诸渠魁置之极刑斯天讨也请以抚剿事宜责成总制俾之相机经略以便宜从事  上曰逆军蔑视国法屡肆叛乱势难遥度其令源清等随宜处置务使国法大伸恶逆殄灭毋得更事姑息贻地方后患因以提督西官厅都督佥事鲁纲代瑾促之行仿数上＜锍-釒＞为乱官丐命都给事中曾忭等劾之诏禠仿官以江西布政使司右参政樊继祖为右佥都御史代仿
　　○辛巳
　　○复设宁夏邵纲堡平虏城二守备从总制唐龙请也
　　○壬午
　　○升广西道监察御史朱孔阳为江西按察司佥事
　　○甲申
　　○以江西瑞州等府旱灾蠲免存留钱粮有差
　　○乙酉
　　○改礼部郎中屠应埈王汝孝兵部郎中华察俱为翰林院修撰吏部员外郎李学诗为翰林院编修俸级如旧先是  上既改用唐顺之等复命吏部推择老成端慎者数人以闻至是部臣举户部郎中孙继鲁等名上诏用应埈等余报罢未几应埈等＜锍-釒＞辞原官俸级许之  发太仓银七万两于宣大二镇备虏警内患主客兵马之费既而续发七万两以益之
　　○丁亥
　　○敕礼部曰昨者仰荷  天眷锡朕长嗣兹即云亡然尝告于  皇天闻之  祖考又诏示中外将有册命之礼岂期遽迩沦失重伤  圣母之思深切朕怀之悼宜择日告闻  祖考谥为哀冲太子礼部具仪来闻  诚孝昭皇后忌辰  奉先殿行祭礼遣定国公徐延德祭  献陵  驸马都尉游泰卒泰自武化中尚隆庆长公主  累朝皆领宿卫赐祭葬如例
　　○戊子
　　○礼部上  哀冲太子谥册仪前期鸿胪寺官设节册案于奉天门东内侍官备果酒脯醢于内殿设莭册案于皇子灵柩前莭案居中册案居左设香案于莭册案前至期  上具常服告于  奉先殿  崇先殿毕御奉天门正副使青衣本等带百官青衣黑角带入班行叩头礼毕东西侍班正副使入就拜位赞四拜兴平身序班举莭册案置于正中又赞五拜三叩头礼毕序班举案正副使随行鸿胪卿跪奏礼毕  驾兴莭册案至右顺门外正使持节副使捧册置于亭中由西华门等中道行至长春宫内正使持莭置于案副使捧册置于案赞就位正副使各就位赞上香复位赞宣册宣册官取册立宣讫置于案赞礼毕次日早正副使持莭复命是日敕本部誊黄颁示天下诏如拟  总理河道都御史朱裳条陈治河二事一塞黄河之口以开运河夫黄河之当杀者有三大支孙家渡赵皮寨梁靖口是也三支开则河流可去其七其三分自梁靖口迤东繇鱼台入运河谓之岔口冬春水涸之时计岔口半月可塞塞则黄河之水不至其间谷亭镇迤南延衺二百余里闸道壅淤者可以及时＜锍-釒＞浚矣一借黄河之水以资运河夫黄河自谷亭镇转入运河顺流而南二日即抵徐州逆流而北四日乃抵谷亭黄河之利莫大于此但河流有北趣之势或鹞鱼台金乡济宁漫衍而至女平镇则运河堤岸为之冲决或三支之水一有壅淤则谷亭镇迤南运河亦难保其不冲决也二者非缮筑堤岸增其高厚忧且不细臣以为塞河口者事奇而险借河流者事平而易请下廷臣议＜锍-釒＞入诏裳会同差出部臣相度处置毋推奸避难以贻后患
　　○己丑
　　○命武定侯郭勋为正使侍郎大学士张孚敬为副使捧册谥  皇长子为哀冲太子  湖广道御史郭宗皋奏迩者  上天垂戒星变异常臣惟  皇上敬天之心不知当何如恐惧以思天意之所在何如筹度以思防患于未然夫变生无常有先事而为兆者有后事而为应者或兆或应与夫所兆所应举莫知其端大抵天远理微难以人度深求而的指之则凿矣人君惟反躬自责侧身修道斯得其要矣伏望  皇上视星变若由己致兢兢业业以祗奉  天意不以目前拂意之事为足应而图之于远不以前人附会之说为足信而求之于九重之上益广包涵遍覆之量益隆谦冲虚受之德益从易简宽平之政如是而犹有尽之防倘来之患臣不敢信也＜锍-釒＞入  上谓宗皋责居言职自当明白敷陈何乃疑君欺上隐约其词命锦衣卫逮下狱诏审其情实以闻毋为推避于是宗皋对状谓始因星变窃意朝廷必思天意之所在而防患于未然寻乃有大同之变及  皇子之薨皋恐朝廷以二事为足以当之而遂弛修省之念又素阅诸书见古人推测天变其说多妄意不根欲朝廷刻意修省勿尽信前闻而求之事应且愿  主上惇尚宽厚察纳忠言不专以严明为政  上命廷杖四十而释之  光禄寺卿马理引疾乞归许之  升户部郎中范韶为浙江布政司左参议
　　○辛卯
　　○贵州独山贼蒙钺结苗为乱巡抚都御史徐问参将杨仁等讨平之诏赏问仁及巡按御史周襗等银币
　　○丙申
　　○升湖广按察司副使郭登庸为应天府府丞  户部会议明年漕运事宜有旨粮米悉运本色赴京部言国家岁额漕米例四百万石今湖广河南南直隶等处各以灾侵闻故臣等议将兑军米三十万石于临德二仓支运苐支运之数例于通仓上纳非京仓数也宜仍许其折银徵角□羊其该运京仓正兑粮米务令悉徵本色各该抚臣核地方灾轻及无灾之处徵派之以后凡遇灾沴止许于存留粮内议蠲不得议及兑运军粮请著为例从之  命敢勇营坐营署都指挥佥事江桓充提督西官厅总兵官  以顺天河间等处灾伤蠲免存留钱粮及卫所屯粮有差
　　○戊戌
　　○起服阕光禄寺卿吴大田复原职
　　大明世宗肃皇帝实录卷一百五十五
　　


大明世宗肃皇帝实录卷之一百五十六
　　此卷馆本及抱本俱误钞弘治六年十一月之文兹据广本补钞据天一阁本校
　　嘉靖十二年十一月己亥朔以恩例荫兵部左侍郎刘源清子尔耕右副都御史周叙子延龄张翰子维张衍庆子朴南京兵部右侍郎潘珍子鏊都察(子)[院]右副都御史朱裳子性周金子仕南京大理寺卿冼光子尧宾南京太常寺卿穆孔晖子筌应天府府尹柴奇孙辅光俱为国子生
　　○以辽东旱灾发太仓银三万两济之
　　○壬寅吏部奉诏荐原任刑部尚书高友玑右都御史何塘右副都御史潘埙顾璘大理卿董天锡太常卿魏校皆宜召用报罢
　　○以灾伤蠲(兑)[免]凉州等卫所存留钱粮有差
　　○癸卯铸征西将军印一颗緫大同□才□口心□兵官鲁纲铸巡抚大同关防一颗给都御史樊继祖以兵乱＜扌匆＞兵李瑾死都御史潘仿被覊其印与关防莫知所在故铸给之仍令异其篆文以防伪冒  度天下道士一万人
