<!-- { "loadSidebar": true } -->
　　○南京守备魏国公徐鹏举太监晏宏等言浙江  口乃京师咽喉请以镇江卫原坐京操军士仍旧存留操备演习水战以固江防从之
　　○诏革回狭西镇守太监张绅四川镇守太监萧通皆以贪肆为抚按官劾奏也
　　○以旱蝗免扬州淮安二府各属州县田粮有差
　　○戊戌祭  帝社  帝稷
　　○礼科给事中董进第山西巡按御史王道奉诏会勘山西抚按官张翰赵镗相讦奏不法事言镗所论翰隐匿边情事诚有状镗不谙宪体动欲专擅取胜亦不能无罪诏翰与镗各封品调外任是吏部言外任正三品惟按察使风宪之长所非以处调请调瀚河南布政使司参政仍支正三品俸报可镗寻补兖州府推官
　　○初吏部文选司郎中夏良胜当会议大礼时有异议后集其典铨章奏成帙名曰铨司存藁议礼及执奏传奉尚书学士诸＜锍-釒＞俱载焉属其原籍江西参议张怀南城主簿甯钥刻之会明伦大典成诏黜良胜为民其乡人王荣素怨良胜乃以其藁封进并讦良胜诸不法事且言建昌府知府郑源涣为良胜违例竖坊新城知县萧一中贱估籍没逆产以奉艮胜  上怒诏捕良胜等下狱拷讯遣给事中□大节会江西巡按御史鞫其事会大节以忧去命巡按御史勘结三年不决至是御史秦武始具狱以请时钥已时怀任广东参政一中任南京刑部郎中事下法司锦衣卫会拟当良胜杖赎宁家源涣降用怀行广东巡按一中行南京都察院逮问得旨良胜罪恶  人神恫怨难依常典令发极边卫充军分源涣降一级远方用余如拟已南京都察院及广东巡按御史先后奏上讯明一中怀罪状诏一中降一级调外任怀冠带闲住
　　○己亥
　　○光禄寺厨役王福锦衣千户陈昇俱上＜锍-釒＞请迎  显陵  梓宫葬  天寿山＜锍-釒＞并下礼部集廷臣会议于是尚书李时等言顷者  皇上因随全之言下迁  陵之议既而  宸衷天启采群臣之谏即命罢之诚从善如流圣不自圣之心也今福以屠宰贱夫剿狂悖之说以感激  皇上哀慕之衷而昇因希图宠荣风闻附和  陛下复敕廷臣再申前议岂以  显陵悬隔数千里外必欲移置京师以岁时享献然后慰于心与臣闻立庙而祀以安魂也卜地而葬以藏魄也魄有定宅而魂则无所不之自  世庙立而  皇考在天之灵陟降昭格者已数年于兹矣显陵固  皇考藏魄之所也况今  园寝已经建造殿宇巍峨规制壮丽视  天寿诸陵无异且其山更名  纯德已载之祀典实足以表识  先皇昭示万世与基运翔圣神烈  列祖之陵同一规制有不可复易焉者昔我  仁祖殡于濠梁  太祖岂不能改葬于  钟陵然但培土厚封不改其制诚恐发泄地灵震动丕基耳今  圣子神孙配命无斁者皆  仁祖之遗休也  陛下龙飞郢中入继大统  显陵荫芘之力已昭然矣正宜培护根基固蓄灵气以荫  圣寿于无疆子孙于千亿者况安陆至京数千里如  梓宫迁行舟车扈从跋踄川源万一风波之险震惊  皇考之灵  皇上其能无动于中耶臣等固知  陛下孝心纯笃不胜其哀慕之诚然是非利害不可不熟虑况前度书等建议之详与  皇上罢议之命载在明伦大典天下莫不知之若福等之议得行无籍小人莫不各鼓挟诐词摇惑国是莫可谁何乞敕法司将福等逮治如法以为小人横议者之戒但  显陵典礼容有未补者今  祖宗诸陵除忌辰正旦孟冬  万寿圣节遣官行礼外其清明中元冬至盖一岁而百官奉命祭告者三独于  皇考之陵阙而不讲臣子之心实有深歉顾  显陵去京辽远难以数数遣官自今第每岁清明节届先期遣大臣一员往  显陵斋戒祭告如  长陵之仪其正旦孟冬中元冬至  万寿圣节及  皇考忌辰仍遣本府等官行礼庶可以慰  陛下追远之心而求之典礼庶不合矣  上以其事重姑从部议已之
　　○初山西阳曲知县崔廷槐者淫刑伤人甚多笞死生员刘镗父镗痛父非辜愬之御史赵镗镗不为理复禠其衣巾时提学副使陆深为之不平遂拾廷槐诸残酷状并劾奏镗不法事而镗亦奏深违诏不行刊布敬一等箴并连及先任提学刘储秀及所属知州范箕等十一人会晋府中尉知爓亦有嗛于廷槐挟私具奏并下给事中董进第勘核至是以闻诏廷槐降杂职边方用镗及储秀如前旨调之深与箕等巡按御史逮问如律知爓令长史司启王戒饬之
　　○以灾免辽东定辽左等卫田粮有差
　　○庚子
　　○下户科左给事中孙应奎于锦衣卫狱时太傅郭勋太子太保汪鋐太仆寺卿何栋少卿甘为霖以四郊成晋秩应奎论勋等皆奸謟小人清议不齿不宜冒兹爵赏  上以为报复私忿故有是命
　　○辛丑
　　○湖广归川南逻口巡检徐震请于安陆州建立京师下礼部议京师之建于典礼无据  太祖发迹濠州改州为府较之安陆事体相同宜升为府治以隆根本于是户部请钦定府县名行吏礼二部铨官铸印令其赴任管事割旁州县以为治属诸应行并未尽事宜悉听湖广抚按等官酌议以闻诏俱从之乃定府名曰承天附郭县曰钟祥割荆州之荆门州当阳潜江二县及沔阳州景陵县隶之
　　○太常寺卿管国子监祭酒事许诰以给事中谢从儒论其侵克馔钱具＜锍-釒＞言馔钱乃典簿所职掌因稽其出纳之数并经费之节以闻其言膳夫银两不明当先责之经手收支之官祭酒不过失于觉察而已  上责从儒不明职掌经率狂妄令据实置对时诰复使监丞王昺等封其寝室请旨差官校搜检  上谕以非朝廷政体不许寻从儒引罪命调外任远方用
　　○壬寅
　　○以兵部右侍郎潘希曾为左侍郎工部右侍郎钱如京为兵部右侍郎
　　○升巡抚山西右佥都御史王应鹏为右副都御史协理院事
　　○兵部以四川白单番平议上诸臣功罪言巡抚都御史朱沧巡按御史熊爵镇守太监萧通督率调度其功居最兵备佥事俞夔指挥杜钦知县萧雄功次之参将张伦功足赎罪都指挥吴吉等功亦当录百户许仁战死宜加优恤王舍李桧等十四人失事宜令巡按御史逮问如律其地方建堡立官拨军防御事宜请下巡按同三司等官酌议以闻诏沧爵各赐白金三十两纻丝三表里夔钦雄各二十两二表里夔等仍下吏兵部计资擢用余如所拟行
　　○癸卯  宪宗纯皇帝忌辰遣建昌侯张延祭  茂陵
　　○甲辰
　　○狭西总制尚书王琼镇守都督刘文＜锍-釒＞称甘露降于固原采取以献因言今狭西边患虽若少宁而西安等府天旱民饥流徒者众臣愿  陛下以甘露降祥而感上天以旱乾为灾而恤下民亟遣廷臣大施赈恤省刑薄赋尚书兴仁以上应天眷茂膺景礼＜锍-釒＞下礼部看议尚书李时等请以甘露献于  内殿  两宫用昭  皇天眷佑之仁仍敕该部议赈济之策用彰  陛下礼天之德  上深纳其言以甘露恭献  内殿  两宫用昭灵贶令户部多方议处赈济长策驰示叶相务令著实举行琼与文各赐白金十两纻丝二袭
　　○少保兼太子太傅吏部尚书武英殿大学士桂萼卒遗表谢恩有曰臣受命于天寿夭难逃定数遇知于  主存亡敢易收心顾兹隔之期盖切衔恩之感伏念臣家世田农性资木野少无适俗之韵长乏趋时之方筮仕县司养疴泉壑幸值  圣作物睹之会复当议礼考文之期且学为资事君故志愿奋忠亡死遂以刍荛之见误辱兼收乃承鼎铉之求荐膺重寄实过生平之愿极为布衣之荣臣用是感激殊恩冀纾未敢直行己志屡致人言伏蒙  皇上保全于风波摇荡之中矜察于具锦嚣詉之际无能名德自誓捐躯乃葵藿之忱未伸而蒲柳之姿先瘁承恩予告幸遂首丘与疾出门益增恋枥臣强亲医药静处乡园冀缓死于湏臾庶瞻颜于咫尺不意疾势弥留大数将至盖棺有曰觐阙无时敢以将死之言用布尚存之悃伏愿  皇上清心欲寡致敬存诚颐精保神虗怀纳谏凡臣平昔之所论述肯于燕闲而赐览观则臣死有余荣殁且不朽矣  上览而悲之曰萼病既笃犹遣＜锍-釒＞效忠朕心实切伤悼特用省览以慰不忘爱君至意遂赠萼太傅谥文襄赐祭九坛命工部遣官营葬萼江西安仁县人正德六年进士授丹徒知县被论调青田不赴后以言者荐补武康嘉靖癸未稍迁南刑部主事时议大礼张璁方献夫霍韬席书等咸执为人后之说为非是  上心欲从之格于庭议萼因抗＜锍-釒＞极论累累千余言  上遂召五臣还京竟定大礼由是宠异之
○升翰林学士詹事礼吏部侍郎俄迁尚书加太子太傅少保己丑遂改兼武英殿大学士入内阁萼精悍狷隘以学术经济自任既受  上特遴之遇遂直躬而行无所顾忌然其志远才疏诸所规画多迂滞不适于用方议礼时五臣同心排异议相得欢甚而萼与璁尤密比末年五人者亦遂相失萼既没  上念议礼功录其子与尚宝司丞辐为中书舍人
　　○刑部右侍郎朱廷声三年考满录其子玺为国子生
　　○乙巳
　　○顺天巡抚都御史周期雍巡按御史朱廷立上所属州县卫所官各积谷数目言知州李宗等知县高凤鸣等宜以差旗异户部议覆得旨积谷备荒本以为民恐有贪功畏罪务在取盈反为民害仍行该抚按各将所属严加督令其公勤奉职若仍袭前弊重治之称朕爱养元元之意赉期雍廷立各银十两纻丝二表里
　　○以旱灾免山西振武等卫所并太原等所属州县税粮有差
　　○以广东新会等县山贼平诏赐都御史林富太监张赐总兵官仇鸾御史李羙吴麟副总兵张祐及各司道有功人员银币有差
　　○丙午
　　○革广东按察司盐法佥事王朝臣职仍下巡按御史逮问以抚按论其贪婪也
　　○丁未
　　○羽林卫指挥使刘永昌奏凡武职立功之人故绝其侄孙以下请令俱得承袭下其事兵部议覆言爵禄者国家所以劝有功若侄孙以下彼其父祖皆无功之人岂宜传袭请行内外军职衙门今后立功人故绝同时亲弟亲侄应合承继及曾经袭过者方许如律例保送其侄孙以下及堂兄弟侄除亲祖例前相沿又自立有军功者一体筭保送余皆不许妄保或违例保送者军职问罪调卫文职照例发落遇例不宥其旁枝子孙革去职役者在内从本部在外从巡抚衙门如总小旗同宗人皆得赞补事例俱收统总旗照例并枪有功一体升授著为令从之  上谕尚书李时曰西苑工俱告完朕今日往视收获以观农事之终卿可偕大学士銮尚书鋐侍郎言同观之  上御豳风亭召见诸臣复曰兹当秋成之期与卿等同观收获时等对曰  皇上务农重本自足以风励天下观获毕复召诸臣谕曰农之劳苦见纸上不如见之于真我  圣祖尝有训曰衣锦当思织妇之劳食粟当念农夫之苦以此观之委为粒粒辛苦也时等复曰自古帝王身亲农事未有如我  皇上者真所谓知稼穑之艰难也  上命赐诸臣宴宴毕复召銮时二臣  上御无逸殿之东室曰西苑宫室是朕  文祖之御近修葺告成欲于殿中设  皇祖之位祭告之时曰仁寿殿久已废圯  皇上一旦整饬追慕  皇祖行祭告之礼益见  圣孝  上又曰祭毕宜以宴落成之文臣三品以上俱令与宴又曰无逸殿之作虽以劝农而勤学之意亦在其中亦用宴以落成之经筵日讲官俱与仍各进讲七月诗无逸书各一篇卿等各具仪以闻
