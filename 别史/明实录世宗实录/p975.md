<!-- { "loadSidebar": true } -->
　　○选授行人杨霆张岳赵格俱为给事中霆户科岳礼科格兵科中书舍人李辅李文续行人胡维新杨鉁梅惟和国子监学录颜应贤俱试监察御史辅浙江道维新江西道鉁福建道文续湖广道惟和广东道应贤山东道
　　○复原任总兵官张承勋署都督佥事仍以总兵官理宣大军门标兵
　　明世宗肃皇帝实录卷之五百二十七


明世宗肃皇帝实录卷之五百二十八
　　嘉靖四十二年十二月乙巳朔工部尚书雷礼请增缮重城备规制谓永定等七门当添筑瓮城东西便门接都城止丈余又垛口卑隘濠池浅狭悉当崇甃深浚  上善其言命会同兵部议处以闻仍谕阁臣嘉礼为国尽心令殚谋以副知遇
　　○丙午太仆寺卿刘畿言马政废弛日甚乞敕兵部议处及查累借支马价别费者督令还寺嗣是不系买马不得借支有诏下兵部亟为查处兵部因条议五事一寄养马匹虽属少卿管理而所奉敕书原不坐名以致递相传代全不巡莅自今请坐名敕少卿一员专理责令岁以春秋巡行郡邑稽验孳耗仍造册送部稽考一寄养本色并追徵马价通令印马御史兼理所司不称职者会同少卿一体恭问一州县正官及各府管马通判每岁终听本寺同印马御史荐劾纪录升用降罚如例一寄养马匹自四十三年为始领养十年以下未经借兑而倒失者追补无贷十年以上倒失者追银十二两其经借兑退回而倒失者量追其值以领回之久近为差一寄养马户以丁粮多者编充余令津贴钱钞以沟倒失买补之用不得轮流餧养诏皆从之
　　○丁未户部言蓟昌二镇新添标兵四枝约月粮银三十余万及赏赉入卫之兵给予家丁之饷又不下一二十万每年当加银四五十万今本部一年所入仅二百二十余万而京边一年所费不下三百四十余万复增前数何从指处请集九卿科道等官各陈所见  上从之于是尚书高燿等会廷臣条议十二事一河南山东山西民兵旧以免调入卫岁徵工食银共八万三千两今宜以河南山东额角□羊者充标兵粮料其河南山东每名新增银三两及山西额角□羊者为军门犒赏及器械之用一旧议两广军门预备军饷数多岁取十万济边后以广东有故奏留自今宜查复一杭州北新关商税岁羡余不下二万旧以其半送浙江军门备饷半角□羊南京户部今除原额正数角□羊布政司放给官军俸钞外余宜尽数角□羊部一清查南京江淮济川二卫水夫工食空役银两以十分之四听给工食十分之六角□羊部济边岁以二万五千两为常一各省屯田银两俱支给各卫所官军俸粮额泒常徵岁无加减而卫所尺籍日有虚耗截日住支致有累年存积宜行查催量角□羊三分之二一河南开封各府起运粮米坐泒各民户徵完银两赍赴小□买米兑军原徵额数颇多扣除尚有余剩每年约有四五万两递年那补王府禄米自今宜岁以一万两角□羊部一江西各府机兵扣追工食角□羊部济边岁得银共六万余两近以兵兴奏留今地方稍靖宜岁角□羊二万两一长江一带芦洲履亩徵银岁可数万弟勋戚势豪阻挠难为清理宜严行查徵以后仍三岁一举一查角□羊吏承纳班银两一查取缺官俸薪一严催各处应角□羊税契□税引税银两一议开穵运事例岁贡援例监生吏承等各以纳级高下选期远近为差＜锍-釒＞上俱允行
　　○命原任保定总兵官署都督佥事祝福佥书南京中军都督府事
　　○戊申  慈孝献皇后忌辰  奉先殿行祭礼
　　○抚治郧阳都御史吴桂芳言盗矿之罪律无正条惟见问刑条例又不分别首从故有司引用往往乖错乞下法司详定刑部议覆自今凡盗掘矿砂者俱比盗无人看守物准窃盗每金沙一斤折钞二十贯银沙一斤折钞四贯铜锡水银等沙一斤折钞一贯并赃分首从论罪凡在山洞捕获者分为三等以持杖拒捕为一等不论人赃多寡轻重及初犯再犯首从俱戍边杀伤人为首者斩虽不拒捕若聚众至三十八人盗矿至三十斤以上为二等不分初再犯为首者戍边为从枷号三月论罪发落如人已及数矿虽不及亦坐此例若人与矿俱不及数或矿虽及数而人未及为三等为首初犯枷号三月照罪发落再犯亦戍边为从者止照罪发落其非山洞捕获止是私家收藏道路负背者惟据见获论罪不许展转指攀仍刊入条例永为遵守报可
　　○己酉禁止通海辽船先是因辽东饥暂许通登莱籴榖既而辽商利海道之便私载货物往来山东守臣恐海禁渐弛或有后患＜锍-釒＞请禁止从之
　　○升漕运参将署都指挥佥事福时原任提督狼山副总兵署都指挥佥事孙吴各署都督佥事时总运如故吴五军营副将升古北口参将署都指挥佥事郭琥为副总兵仍官本区事
　　○录本年正月辽阳清河堡御虏功升赏官军阎顾善等三百八十九人有差
　　○庚戌吏部覆议兵科给事中邢守廷言考课之法我朝稽古定制三六年之外必九年通论以重久任必四方述职以受厥成其法善矣但行之既久渐失其初盖由内外遇缺即行推补填注考语率多溢辞久任既不能行评隲又无所据名虽考课徒具虚文请自后京官考满自五品以下者不俟九年通理如三六年给由无论官职崇卑所注考语送部院覆考贤者则以备他日擢用不肖者即降黜一二人以警官邪其在外府州县正官给由免其赴京令抚按从公具贤否以闻九年通考不在此限如抚按优容正官而以余者塞责或漫无可否曲为掩护者仍听部院科道参究从之
　　○吏科左给事中赵灼条陈时政一凡恩旨之播所以轸念元元甚切乃所司不以时奉行转相推调久久遂成废阁自今宜酌量地之远近定期勒限如仍违慢过期以不职论黜一抚按举剌异同例各有罚故雷同附和势所不免今宜许其各以已所见闻从实举剌即有异同亦不加罪一守巡之官宜不时巡历所属即边卫极远亦须遍历亦无得假此以修参谒甚或骚扰需索反以病民一提问之律国家用以惩戒贪残其法最重自后凡奉旨提问者务严立期限责其究结奏报毋得玩弛国典纵奸市恩部覆悉如议行
　　○辛亥以缉访功加掌锦衣卫事左都督朱希孝为太保升本卫都指挥同知李隆为都指挥使仍赏羊酒新杪
　　○乙卯以冬深雪少  上亲祈于禁中命成国公朱希忠于  玄极宝殿驸马都尉谢诏于  太庙各竭诚致祷仍谕礼部文武诸臣俱宜涤心修省以迓玄休有不恪者以名闻
　　○鲁府邹平王观爁薨赐祭葬如例谥恭靖
　　○丙辰巡按直隶御史成守节勘上正月中虏犯宣府诸臣功罪总兵马芳功当首论都督刘汉游击高卿等十四人当次论督抚官运筹功亦宜并录参将宋兰等十四人守备刘桓等十二人皆失事当坐桓等尤宜重处  上从部议赏总督尚书江东先任都御史赵孔昭银币升马芳二级刘汉高卿等各一级仍赏赉有差宋兰等各夺俸刘桓等十二人下御史问
　　○丁巳诏以整饬伸威镇广东按察司副使方逢时分巡岭东北岭东道佥事李纪分巡南路分守参议皇甫涣兼辖南北两路佥事徐甫宰驻札程乡安辑事宁赴部改用岭东道原设守巡官一员通辖惠潮二府及山海寇兴以地势辽邈控制不便乃分惠州为北路属之分巡潮州为南路属之分守及开设平远县立伸威镇增整饬兵备官以逢时为之未几甫宰以摛贼功升佥事与逢时俱驻程乡无所统驭是时寇已渐平抚按官以初请增设不敢议裁革乃为酌议具奏而部议亦依违覆之寔赘员也
　　○戊午兵部覆山东抚按官张鉴等奏本省水陆冲繁原设副使一员专理驿传后因裁省遂以清军兼理驿传以驿传专理济南道职任不专总理不及请复设济南道佥事而令驿传道专守原职其各省协济银两历年逋欠听其移文查催俱从
　　○总督京营戎政镇远侯顾寰奏京营官军合用兵器收贮内府遇警难于关领乞将内守门者至春秋二防置各门楼上外列营者于城内空地造厂置之责令谨守工部议覆兵火器械收内府遇警关领事毕交还系防微深意声息一闻既先关领何至妨误且节年领出器械被军人盗卖以致遗失损坏数多诚为未便在外地方原无安置器械事例惟盔甲厂颇空广乞贮此以待关领  上从之
　　○己未夜月食  贞惠安和景皇后忌辰遣都指挥同知陈书祭  陵寝
　　○旌表浙江等处节妇史氏等十四人烈妇倪氏一人
　　○命原任南京左府佥书署都督佥事郭震为神枢营副将原任延绥参将署都指挥佥事艾梓为五军营参将
　　○辛酉起原任南京兵部右侍郎听降鲍象贤为太仆寺乡
　　○裁革宣府镇东路怀隆北路赤城各兵备官
　　○六科都给事中等官赵灼等十三道御史刘存义等奉旨劾奏浙江左布政熊达乌程知县荆文炤杭州府同知杨坦江西佥事王应时参政陶大年袁州府推官汪若泮铅山知县陈坦河南副使李天荣开封知府刘鲁生汝州知州黄扆鄢陵知管嘉福西华知县随廷栋广西太平知府费懋良大名府知府吕孔良苏州府同知戴仁江阴知县高大化各贪肆不职宜罢各省抚按官赵炳然张科等失于论劾亦宜量究章下吏部议覆得旨熊逵等革职闲住黄扆管嘉福为民夺各抚按官俸一月
　　○以进献大木功升湖广永顺宣慰司致仕土官宣慰使彭明辅为湖广都司都指挥使职衔仍致仕赐蟒衣其子掌宣慰司事云南布政司右参政彭翼南加授本司右布政使赐飞鱼衣仍各赐敕奖励
　　○壬戌升提督四夷馆太常寺少卿任士凭为通政使司右通政提督誊黄大理寺右少卿李秋为本寺左少卿湖广副使张玭为右少卿大理寺右寺丞陈志为本寺左寺丞河南道御史潘季驯为右寺丞改南京光禄寺卿徐纲为为光禄寺卿
　　○礼部言朵颜三卫属夷世为中国藩蔽迩年虽不失职贡而往往阳顺阴逆即今入贡诸夷当还宜齐集于部宣示朝廷威德饬令以时哨报竭力捍卫无怀二心若仍前反覆即闭关绝贡重且发兵诛剿不宥俾归传谕诸部  上从之仍诫所司丰其廪赉称朝廷柔远之意
