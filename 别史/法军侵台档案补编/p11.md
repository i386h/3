<!-- { "loadSidebar": true } -->
　　法仍撒赖，在彼亦只好如此。美既欲我答回一文，即将此三条随文送彼，却是机会；即乘此遍行各馆，亦无不可。盖战和皆为大举动，战既布告矣，议和独可迳行乎？况条内皆系向各国商办之词。但行美馆，必难济事。若恐各国不允，不过与未说等耳。若谓与法议相去太远，正足见我有屹不可摇、决不牵就之志也。倘各国为利歆动，愿顺此轨，仍当请饬廷议，公定细目。且先与说明法兵一日不退，我入越之师一日不息，以免群起而阻我之师，又蹈前番撤兵故辙，且使法人得行其诈；是为至要。
　　至于杨使问答节略二件，均当进呈；希公酌之！
　　醇亲王泐。初三戌正。
　　四
　　昨由译署致丹初、协揆一函，谅承公阅。
　　「华安」■〈扌互〉台无恙，可见「断接济」一说决不可持之甚力，自致束手。台兵数原不少，近得四批接济兵械，又自招土勇四营；且地本膏腴，银、粮足用。何以省三谓「拚死望救，呼天不应」，急迫至于如此！未识今日此电呈递否？如系明日呈览，似当一面饬南、北洋乘彼封口之船不多、兵亦新败，设法以师船播扬声势以图牵缀，并多造或就现有舢板雇募善水人照前奉懿旨以散攻聚之法，筹措胜算；一面请旨申谕刘铭传勿似此迹涉张慌、自堕声望，总以就地取找、出奇搘拄以建不世之功、以受不次之赏以勖勉而激励之，免予冀和者以口实，方为大局有裨。
　　云军挫损之信，出自法使。倭人亦未必可靠；即有，亦行军常态，不足为虑。巴德诺逗遛上海，初尚谓并非开仗；刻下彼已封我台湾海口，仍得谓之非开仗乎？若明告各国，谓彼「封口禁商，战局已决，现令回国，免致伤害」云云，一面将此意照会该使，以觇动静。倘负隅不理，即胁之以兵，驱逐入海；彼亦不得谓我不情也。
　　鄙见如此，署意若何？统俟后日晤叙。
　　醇亲王泐。初五日未正。
　　五
　　法用英、美旗一节，可否由总署向驻京公使巴、杨一问？
　　张前云不用陆，今小宋又谓兵力极单。查江西援师，本日始调；实为幼樵前电所误。此外，无一非缓不济急；似乎激民助守之外，别无极急之策。此电须覆，请枢府诸位度之！
　　醇新王泐。初六酉初。
　　六
　　北洋问答不少松劲，诚是。惟「中朝素示包容，或可仍准前约」二语，颇有绽痕。王本拟为此明早进内，继思杨已电回彼国，此时别无可说。可否由枢府奏明令总署电覆北洋，嘱其空空着语，勿露丝毫端倪；无论杨使如何婉商、美国如何训条、法国如何动作，总向该使以不敢专断为辞，推之总署自有办法云云？拙见如此，诸希酌度！
　　醇亲王泐。十一日酉正。
　　再，山东法船的耗，宜嘱亟探。东抚、吴漕应否请旨严饬戒备？希酌！又，省三何慌至如此，令人不解也。
　　七
　　戌正三刻，接阅各钞件均悉。
　　法不允美，何云有待；倘呆候之际突生他故，何尽可诡词卸责，我则如何了局！似乎第二步办法，亟须筹出方妥。诸公集思周详，自有成竹。独恨小疾牵缠，药方交李章京代达，须赶服汤药。十八日，应当拃挣面商；如尚未痊，拟临时奏免召见。但与诸公晤商，胜于骤札多矣。然所谓第二步者，万望荩虑先筹，勿致机会坐失为要。
　　闽执法送电信差役，似即幼樵所称获二人云云。此则与盘缉奸细不同，易致彼族藉口；亟当电嘱斟酌施行。
　　美使既于十五发两电，今日必有上海回音；仍须催问天爵。
　　匆匆布臆，即候诸公荩社。
　　醇亲王泐。十六日亥正。
　　八
　　发下各摺阅悉。左相行止，圣心自有权衡；非敢妄议。徐琪以土护台之说，诚是；牌城当炮、矢射桅夷，不过兴到之谈耳。东省保甲团练，前已办过。
　　顷闻法人购买煤、粮，上海、烟台皆有奸民接济。前谕有教民干扰军事者惩办，正此等事之谓也；必当峻法杜绝。又闻德使巴兰德愿中国令该国人办理铁路，此条总署宜知，以显两国亲密之说。
　　奉闻，顺候均祺。
　　醇亲王泐。二十二申正。
　　九
　　北洋拨队援台，自是方今急着；诸公谅以为然。
　　法新兵部祗增六千，其力可知。葛函既为法却，赫议自亦无成。晤彼时，但可揶揄以激之，不必郑重以促之。鄙见如此，宏才以为若何？
　　醇亲王泐。二十三戌正。
　　十
　　一昨晤答巴、赫，甚费心神。第四条饶舌可必不如此立说，亦无以对华洋也。电劼已发，赫亦尽悉我意；似宜于致赫覆函时，同日并告巴夏礼，免彼为我为妥（覆赫应将总论并致）。
　　云攻宣光，为牵制四路兵要着。踞台法人正修车路，省三何以伏处不设一计？殊甚可怪！此二节，可否请电旨分饬？希公酌，以待晤定。
　　醇亲王泐。二十四酉初。
　　十一
　　大东公司布谣，已经查明，不值一噱。新嘉坡等下毒，已发电查禁；深合事理。因思此等事，百姓义愤容或有之，万无书秘谋于告示之理！又闻闽悬赏购法首，各国亦啧有烦言；或系指来犯之法兵而言，示内未能清楚。或竟系彼族因示布谣，以图牵制；似宜于便中一问岩、樵为妥。
　　北犯之信，连马电凡三次；虽难其必无，万不可将各防轻动，致堕捣瑕之计。但处处坐以待之，彼劳我逸，已居胜地矣。
　　贵署拟条若何，甚为盼系。拙见三条内第二条「勒令」二字，可改为「必使」；又，第三条专论商务，则「商务亏耗固不待言而」九字均可删去。此外如有不可用者，即希酌改，勿以已经进呈为虑。
　　此泐，顺候时佳。
　　伤风晕嗽仍作，却已见汗；后日必可进内。
　　醇亲王泐。
　　十二
　　闽省待船始战，无战之日矣。此时似当以开仗告各国洋商，以勿扰各商戒我。一面将马尾船厂设伏待轰，一面将长门河口立即堵塞；先发之道，无逾于此。来电群疑众难，徒乱人意耳。
　　十三
　　早间钱章京来，备悉一切。密拟件内于刘处酌添几字，以是文法；并因闽电写一说帖，嘱渠代达。至尊意持重审慎，无任钦佩。
　　义民攻法，累及他国，此万不可有之事；恐势所难免。日前帘前曾奏及；云果尔，惟有坦白大方，明旨抚恤、重惩首先滋事之人而已。若因此将密拟之件迟回不发，此在电旨未发以前则可。今已遍传，与宣布无异；设有便宜行事者，将何处之！况谢酋明午即行，正可籍口于彼先撤添入拟件，又占一层地步矣。
　　此泐，即请公商，以待初二晤定。并候均祺。
　　醇亲王泐。
　　十四
　　（略）
　　十五
　　阅绦电，我胜法败；支电情形又别，实堪发指！日前电李，谓孤若肆扰，我即攻击；正与此事相合。设仍候道覆，太觉呆矣。是否须王明日进内商明诏大举？抑贵署有何另策？希即示覆！
　　此泐，并候均祺。
　　醇亲王泐。初四未初。
　　十六
　　法船增至十四，又造小轮二十五，再加三只；其为锐意豕突无疑。闽、台援兵，只有此数。台自任刘布置；闽防当请饬杨到后勿专顾省，亟拨军与穆互应，固门户方妥。庙岛法船无耗，亦极焦虑。
　　醇亲王泐。十四酉正。
　　明日或无召见，似可将电闽之旨拟出，呈览即发；希诸位酌度！拙见未及之处，并希公商添叙！又及。
　　十七
　　顷致一函，已交贵门上查收。现想出两层办法：一则一面布告、一面分电挞伐，隔一日即请明诏（欲使我各军早知一日先下手也）。一则法虽据台，刘岂甘让；凭片语洋电即先发作，倘稍孟浪，结局更繁。拟急电查：设刘出奇得胜，我只将此事作为甚淡，给彼照会以揶揄之，仍俟美国之举而已。若刘蹶不振，则第一层不容已矣。希与诸公先商，以待面定。
　　醇亲王泐。未初。
　　十八
　　顷阅香涛两电，其探甚详、其论甚当；一片诚悃，似驾乎各固吾圉诸公之上。宜有奖谕，并择善立办。希诸位裁度！
　　醇亲王泐。初一酉正。
　　十九
　　送函价回，知赴译署未归。
　　顷阅钞件，闽电仍以互援为词，极闷人意。幼樵先有先发之请，岂彼时无各国船乎！今值其时，乃仍以力践船援为言，而于塞河要着，转生疑阻；何耶？拟明日恭读电旨，严饬相机先发；孤拔已陷重地，擒则大功，纵则重咎。如此责成，或可化渠成见；否则，坐失机宜矣。明早，请先与诸公一商。
　　此泐，再候荩祉。
　　醇亲王泐。初一申初。
　　二十
　　曾电谓：「北洋云：法舰不日攻吴淞」云云；自保巴酋招致使来。刻下已明言开仗，设巴果有此举，岂尚容其安坐上海！昨阅「万国公法」引拿破伦第三谓「在军即可执之」等语；此外尚有数人日前在枢府曾看过，记得此页尚夹红签。希饬将此段检出，如淞有警，似可令章合才迅执巴、谢为质，以夺其气。但将公法查清，各国亦难置喙也。
　　又，潘电谓「饷俸停，军心颇惑」一语，未悉其详。并希饬查系何军、何饷？以杜边防籍口。
　　醇亲王泐。初八戌正。
　　二十一
　　上海道所禀李梅云云，虽于刻下法又寻盟，情形稍歧；然开仗后民激义愤，我难保护之词，前于照会巴酋四条内已曾言明，即彼有所损害，却不能向我过问。虽「公法」既有出境之条，我盍即检察明确，照会办理？且以据李梅声称云云，则法人尤不得谓我无情也。法既走净各省，保护他国；但明白出示，自易为力。如津约果能就绪，仍前和好，则彼有重迁之劳、我无保护之累，似甚得计。请枢廷、总署诸位筹商，如以为可，明日请奏明，尽可由署办理；似勿须宣示。至于彼果不言索五十万，但帖然来津，应如何乘此将前次因陋就简之处坚持更正、勿堕彼术各节，统俟晤商一切。
　　此泐，即候均祺。
　　醇亲王泐。初三午正。
　　二十二
　　阅初三日香涛电，似德、法合谋不应；亟思明早进内，面商办法。续阅今日巳刻钞电，李使称毕子晤茹并非法事，此疑始解。既有此谣，盍于晤德使时一提，益可坚其睦我之心，且可籍探口吻。此节希召对时面奏。至所称诸藩合纵一语，谅系揣测：亦不妨由署一问劼、郑，免为群谣所惑为要。
　　巴使送来温案，尚无不驯之状。浙抚谓已议有端绪，宜先时将此电照复巴使，一面谆催刘抚妥速持平定拟。粤省哄堂各案，决非空言可了。雇人毁法既查发无其事，宜将以上两节先覆，以安其心；并催香涛将所称详达之处速电。
　　本日奉旨赏刘军银两并令保举黄守忠等，彼必感奋图功。但使越南得手，各国不乘势合谋，哄焚各案随出随了，我已得大半把握。至于法人如何训条、如何增船，原是虚实参半；惟以见怪不怪，待之而已。
