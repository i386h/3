<!-- { "loadSidebar": true } -->
　　午后阅枢垣钞底劼电，奉旨已办。法骤添万二千人，其为虚声无疑。岑、潘经指授机宜，谅不致为彼所乘。倘再断彼归路，则新敌气夺，彼中或自哄也。
　　徐电谓法使等在中者宜速驱净，原是正办。彼明言开战之举未宣，前此又有保护之旨；无端驱逐，各国必来喧呶。想诸公必计及此矣。日内赫如至署，有何议论？亟望示知！
　　醇亲王泐。
　　四十四
　　（略）
　　四十五
　　劼谓宜有调停之国云云，应将明日分告巴、赫之处电劼，以杜法相之谎；并告以「无所谓不愿英国调处，但不与之先商；来不拒、往不追，以期操纵在我」云云。可否如此？希公商面奏，由署发电。
　　醇亲王泐。二十五日戌正。
　　四十六
　　阅邸钞，刘军渥叨慈贶，岑电亦谓战可得手。伫待捷音，曷胜心祷。
　　今日晤巴，示以八条，谅有问答节略，亟思一睹也。顷得一探，封送公阅。
　　醇亲王泐。二十六日戌初二刻。
　　四十七
　　旨催援台，敬悉。亟盼吴鸿源纠土人一战，以孤法势也。
　　金玉均恐非朝王所能索，可否请旨电吴续酌办？
　　醇亲王泐。二十七戌初。
　　四十八
　　再据密探递来一禀，送供同览。又，有从旁议者（亦西人）谓万二千兵之说，不过播扬虚声，冀中国怯而允其踞台之条；果再坚持、急攻越南，底蕴立泄，更有出而调处者云云。
　　粤复闱姓，极透事理。闻议禁、议弛者每为重贿所使，独彭、倪毫无染指，龚即有物议（有自彼来者，其言如此）。补偏拯急，似以用电中「暂行弛禁」一语为是；纷呶之患，可勿顾也。希公酌定！
　　醇亲王泐。二十八亥初。
　　四十九（附蔡钧呈三）
　　密探钞来在越法军实数，据称甚确。单内加圈者，即新调之兵；所谓万二千者，伪也。并据探北犯之说，决无此事，亦无此力。明言开仗云云，亦其虚声故技；此盖陆放翁诗所谓「自量势难，外狠中已慑」耳。此时倘能将越人设法解散，电香涛令设法就近商诸岑、潘何如？即去其三成之一，再由或岑、或潘或即由彭、张出名，檄问越之君臣，责以大义；看彼作何答复，为将来封贡伏线。可否之处，希公酌！
　　醇亲王泐。初一申初。
　　附呈一
　　（略）
　　附呈二
　　（略）
　　附呈三
　　连日设法往探，西人语词吞吐，未得确信。前日遇一美国教士，谈及法人，颇知一二。据云：法人初欲以新加坡为后路粮台，缘恐西贡不守，即以此为后应；英人不允。复谋之日本、葡萄牙两国，拟以日本之长奇、神户为台湾之后路；以粤东之澳门为接应。又以西贡屯兵；倘西贡有警，则以金边国为后路粮台。盖金边国本南洋一小国，早数年为法人所灭；该国兵政、赋税，一切皆由法夷专主，该国王每年不过由法人给以薪俸以资赡养而已。初闻教士所言，未知是否真确，未敢即行具报。昨又闻一西商所言，略与前同。已有所闻，应即行禀报。
　　又闻法廷已照会各国，决与我国坚持战议。立春后兵舰齐集，有三路进兵之说。究分何路？西人未言其详。
　　以上各节，若教士、西商所言确有可据，急宜设法筹备为要。愚昧之见，伏乞电监。
　　五十
　　（略）
　　五十一
　　日来一切法事，今早帘前定已陈及。北洋雇德疑法之举，似属可行；未审作何答覆？丹相持重，可佩！然鄙见以为法兵祗有此数，援越则华解严，犯华则越无备；此即所谓牵制之道。至于民扰各国，诚有可虑；早间函内已及之。刻下电旨已发，密拟之件有不可久宕之理，亦有不能久宕之势；幸与诸同事详酌焉。
　　谢酋黔驴技穷，究作何态？极为系念。
　　此泐，即候刻佳。
　　醇亲王泐。
　　五十二
　　昨由某处得一信底，固是谰语；足见流言之多。余供公览。附刘溶一封，希留阅。盛道说帖、借款约底二件，并缴。
　　再，蔡钧以条陈求代递（摺片坚持倩洋人评理，又片慎选出使大臣），已发还，令投都察院；日内或递上也。
　　五十三
　　电李使各节，北洋必宜知悉，为与巴辩论或与他夷述说张本；谅总署定达彼矣！
　　忆及，泐达左右。即候刻佳。
　　醇亲王泐。
　　五十四
　　顷读谕旨三道，山东诚可虑；闽民义愤可嘉而不可分黑白，极关大局。巴夏哩至署，或为此欤？抑挑剔照会字句欤？谅诸公必有以因应也。倘欲从中斡旋，颇难持其轻重；亟望钞底，俾释下怀！
　　密拟初二之件，诸藉偏劳。惟时殊事异，变幻纷如；应添之处极多，须朔日始克定稿，可否前一日属子密携来一阅？倘有可商者，即当面与详述，转达台端再与诸公商定，届日进呈。
　　醇亲王泐。
　　五十五
　　（略）
　　五十六
　　粤事较紧，彭崛强可虑。本日有旨否？念念（修函甫竣，军机处送到旨三件，敬悉一切矣）。顷闻传言，法与葡有密约：从澳门由陆犯广东省；如得志，即以澳酬葡。特奉闻留意。
　　幼樵以杨去、饷即竭，日前又有「张、杨不即至」云云之电，不能此公主见究竟云何？然两湖、江西既募一二万人，似是；此数程带六营，潘抚拨两营，左再带七营，杨原带湘四营、浙一营，鲍军亦必逾万：虽尽资于闽，亦当亟为统筹者也。希与丹、珊二公便中一提，预为指定为妥。
　　醇亲王泐。
　　再，福、徐赴英馆，巴酋光景如何？极念；遇事速了为要。闽报来否？南台法领事一节，或有人陈及耶？
　　再，昨夜一函，今早谅承青及矣！方恭一员，或令守长门、或令守马尾，意见歧出，深虑误事；似当指定一处也。
　　五十七
　　公函备悉。德之问答既须明日缮出，即请饬署送一钞底，以便熟读；仍于十一日帘前面陈。
　　气疾小作（厚朴花代茶可愈），明日不克进内；枢垣、总署诸位前，希代致语。
　　醇亲王覆。初九戌初二刻。
　　缄函后，接到钞德说帖。此件似可明日钞奏，一并发阅；希与诸位酌度！又泐。
　　五十八
　　香涛议由李使游说德国，极好机会；惟内有一「恳」字，似呈览非宜。未知已呈过否也？
　　左相顷送一信，希代查问！
　　醇亲王泐。十二未正三刻。
　　五十九
　　（略）
　　六十
　　（略）
　　六十一
　　晕泻小减，气体觉弱。明早当面商一切。兹以臆说拟出数事，录送雅监，为面谈之资。
　　赫代拟件，失体太甚！世有始而侃侃抗辩、继则堂堂欲战，终乃伈伈乞免之理乎。
　　早间复匡贝勒，谅承青及；兹不赘乎。
　　泐此，即候时佳。
　　醇亲王泐。
　　六十二
　　（略）
　　六十三
　　（略）
　　六十四
　　再，朱原奏内如有护台做法，宜于「以柔制刚之法」下添「朱一新原奏做法」。拟摘钞分寄酌办。
　　六十五
　　球档昨缴六本，兹全阅讫送收（共七、八、九、十四号）。署送问答看过，酌拟数条以备公商，尚未誊出；日内即当录送匡贝勒府也。
　　顷闻潘抚所裁黄、赵部众有为法雇用之说。奉闻，设法为妥。
　　醇亲王泐。二十八亥正。
　　再，第八号内光绪五年六月二十六日子莪来函并照录钞单等件约十余页，希详阅一遍，益可知球于日本之原委矣。又及。
　　再，法续调单与李梅亟盼转圜之说并行，仍是彼之故智。台有防兵不少，省三何惊慌乃尔，可怪也！德司沪关霍缠船政，谅总署必有办法。沪留活口，亦无那之举耳洋商集议云云，乃正经题目；现有腹稿三条矣。又及。
　　六十六
　　署档收到，拟随看随送尊处，以便共检共记。
　　「申报」论俄舰来第一段，颇是；希饬钞胥录置枢府，可为奏对统筹之资。
　　劼刚电述哲计，似可分条详核，留作偏方。惟酬谢未免太遽。设法招致，则未必无益；要在贵署牢笼有术耳。
　　至加厘弊各国，彼岂甘受，且于法何与！仍以独弊法人为最善之策也。
　　醇亲王泐。二十四戌正。
　　六十七
　　（略）
　　六十八
　　南洋既与左联衔请拨船，兹后北洋又作一说。北洋之措词无论已，拙见拟请严饬之旨，先将船集于沪，再另授机宜于杨前督；请公酌！不如此，省三之望、众论之意，皆无可副也。如以为可，希将拙见奏及。醇亲王泐。十七亥正二刻。
　　六十九
　　顷接钞件，粤、浙又起二波，巴哓哓；谅署必即日电询。此等情节，惟有是是非非；少有回护，缠扰益甚。近来彼未肆披猖者，皆我坦白大方之效也。
　　香涛论台事，极当；其日夜扰敌之策，与拙见恰合。惟「五等」云云，殊露慌张；且恐后难为继。明日似可奏请照其意办电择要图之；希与诸位酌度！
　　醇亲王泐。二十三戌初。
　　七十
　　照会计昨已发，谢必瞿然。日内该馆作何态？除已密函容泽源随时访查外，如有所闻，务希与福司空相机回应；并即示知，以防意料所不及。昨慈谕有「由总署预戒他国洋人观战出游免致玉石俱焚，别生枝节」等目，漏未向诸公传及。此时似可从缓言明，后由署通行知照预戒，亦占地步之一道也。倘偶被民损伤，似宜明谕抚恤，严儆生事；彼必帖服。
　　又，香涛以法攻台得计；尚欲令省三诱之、怒之，仍他处又以为忧：见解不同有此者。盛宣怀之议是否可行？尚希诸公度之！明诏内应陆续添入之语及删去「天讨」等字样，希料理无遗为祷！
　　此泐，即候荩祉。
　　醇亲王泐。
　　七十一
　　赫事犹无定价，殊闷人意。彼云法、倭勾结，盖亦觇我之定力何如耳。此强彼绌、此退彼进，已于沪议时历有明验；刻下但予以弗绝之机，或可渐有结束。稍亦退让，则局内之故智、局外之妄论一齐来矣。明早进内一晤。布闻，俾告内奏事。
　　醇亲王泐。
　　七十二
　　手示欣悉。法不准评论，杨滋不悦，故有是举。果能有成，则今日照会可不落空；从此或可冀有结束，是全赖诸公见机而作；王因人成事，何幸如之！
　　此复，即候荩祺。
　　醇亲王复。
　　七十三
　　戌正一函，计承青及。细思三条杨已携回繙洋文，倘明日来文，即系驳此三条并另拟出他策来商；我当作何答覆？转移间，恐落后尘；过虑所及，希与诸公洞烛几先为妥。
　　亥正，再泐。
　　七十四
　　再，此事明早务敬陈帘前，上慰慈廑。礼邸诸公前，希代述鄙意。再，「密故」二字或「由总办向何缓」，可得其解。
　　七十五
